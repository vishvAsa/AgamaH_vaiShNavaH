+++
title = "26 साम्परायाधिकरणम्"

+++
।। साम्पराये तर्त्तव्याभावात् तथा ह्यन्ये ।। 27 ।। सङ्गत्यर्थमनुवदति - सुकृतेति । ताण्डिनः- छन्दोगाः, किं विदुषः सुकृतदुष्कृतहानं देहवियोगकाले अध्वनि च? उत देहविवियोगकाल एव, किमुभयत्र हानिश्रवणम्, उत देहवियोगकाल एव, किं "सुकृतदुष्कृते धूनुते" इति वाक्यावयवस्य "स एतं देवयानम्" इत्यस्मात् प्रागन्वयः, उत यथापाठमन्वयः, किमशरीरस्य सुखदुःखाननुभवश्रवणानुरोधेन प्रागन्वयवर्णनं न्याय्यम्, उत देवयानगत्यै सूक्ष्मदेहस्थित्यर्थं यथापाठमन्वयवर्णनं न्याय्यम्, किं सूक्ष्मदेहस्थितिः कर्मणा विनोपपद्यत्ये नेति, न चेत्- सूक्ष्मदेहस्थितये यथापाठमन्वयस्य न्यान्यत्वात्तथैवान्वय सत्युभयन हानिश्रवणाद्देंवियोगकालेऽध्वनि च हानं स्यात्, सूक्ष्मदेहस्थितिः कर्मणा विनोपपद्यते चेत्- प्रागन्वयवर्णनस्य न्याय्यत्वेन तथैवान्वय इत्युभयत्र श्रवणाभावाद्देहवियोगकाले एव सुकृतदुष्कृतहानं स्यात्- अत्रेतरे सर्वे च कौषीतकीवाक्यमेवोदाहृत्य साम्परायेऽध्वनि वेति संशयमाहुः, तदयुक्त्तं- वाक्यद्वयोत्थत्वात्संशयस्य, न हि कौषीतकीवाक्यमात्रेण संशयो जायते, दायसंक्रान्तिसमकालत्वमपि देहवियोगकाल एव प्रहाणस्यार्थापत्तिः उभयश्रुत्यवैयर्थ्यं पूर्वपक्षहेतुः । इति प्राप्त इत्यादि - तर्त्तव्याभावादिति । अत्र तरतिःप्राप्तिवचनः । अशरीरं वा व सन्तमिति - शरीरवियोगानन्ततरमेवेति भावः ।। 27 ।।

।। छन्दत उभयाविरोधात् ।। 28 ।। अर्थस्वाभाव्यादिति - श्रुतिवाक्ये सत्यपि तर्त्तव्याभावादिति सूत्रोक्त्तत्वादर्थस्वाभाव्यमेवात्र हेतुरुक्त्तः । श्रुतेरर्थस्वभावस्य चाविरोधेनेति - श्रुतेः- देहवियोगकाल एव प्रहाणपरश्रुतेः । पदानामिति - महावाक्यापेक्षया पदस्थानीयानां वाक्यावयवानामित्यर्थः । छन्दत इति - यथेष्टमित्युक्त्ते कुत्र केषामित्यन्वयस्यास्फुटत्वादनुपपन्नान्वयो माभूदिति तदर्थमाह - कौषीतकीति । यथा "अग्निहोत्रं जुहोति" "यवागूं पचति" इति वाक्ययोरर्थक्रमेण पाठक्रमो वाध्यते, तद्वदिहापि, "तत्सुकृतदुष्कृते धूनुते" "स एतं देवयानं पन्थानमापद्यते" इत्यर्थक्रम इत्यर्थः ।। 28 ।। अनन्तरसूत्रमवतारयति - अत्रेति ।

।। गतेरर्थवत्त्वमुभयथाऽन्यथा हि विरोधः ।। 29 ।। केवलस्यात्मनो गमनं नोपपद्यत इति कथम्- अणुत्वात् गमनं युज्यते इति चेन्न, करणकलेवररहितस्य प्रवृत्त्यशक्त्तत्वात् सत्यसङ्कल्पत्वादेरनाविर्भूतत्वाच्च, "उपपन्नः" इत्युत्तरसूत्रारम्भत्वात् तत्सङ्घटनार्थमनुपपन्न इति पूर्वसूत्रव्याख्यानं समापितम् ।। 29 ।। उत्तरसूत्रवतारयति -

अत्रोत्तरमिति ।

।। उपपन्नस्तल्लक्षणार्थोपलब्धेल्लोकवत् ।। 30 ।। लक्षणशब्दः स्वरूपवाची, अकमर्हेतुकदेहसम्बन्धरूपप्रमेयोपलब्धेरित्यर्थः । तदुपलब्धेरिति वक्त्तव्ये किमर्थं तल्लक्षणार्थोपलब्धेरिति शब्दभूयस्त्वमिति चेत्, उच्यते- न ह्याविर्भूतस्वरूपस्य कर्मकृतप्राकृतदेहसम्बन्धोऽस्ति, तस्माच्छरीरत्वाकारेण सजातीयदेहसम्बन्धमात्रेमेव; न त्वयमेव कर्मकृतः प्राकृतदेह इत्यभिप्रायेण तल्लक्षणार्थोपलब्धेरित्युक्त्तम्, लोकवदिति सौत्रमठशमवतारयितुमाह - कथमिति । विद्यामाहात्म्यमुपपादयति - विद्या हीति । पापं यथा स्वफलभूतदुःखभोगाय निरयप्राप्तिहेतुं वपुर्दिशति, यथा पुण्यं स्वफलसुखभोगाय सवर्गप्राप्तिहेतुं वपुर्दिशति, तथा ब्रह्मविद्याऽपि स्वफलब्रह्मप्राप्तिहेतुं शरीरं स्थापयतीत्यर्थः । लोकवदिति सूत्रखण्डं व्याचष्टे - यथेति । अन्यहेतुकतयोतत्पन्नस्य हेत्वभावेऽपि कार्यान्तरार्थं स्थितौ दृष्टान्त उक्त्तः । अनन्तरसूत्रशङ्कामाह - अथ स्यादिति ।। 30 ।।

।। यावदधिकारमवस्थितिराधिकारिकाणाम् ।। 31 ।। वसिष्ठादीनामर्चिरादिगत्यनासत्तिमुपपादयति - प्रारब्धस्येति । अधिकारः- पदम्, ततः किमित्यत्राह - तेषामिति । देहपातानन्तरप्राप्तार्चिरादिगतीनामेव विदुषां देहपातसमकाले सुकृतदुष्कृतक्षयः, नत्वन्येषाम्, वसिष्ठादीनाम् असमाप्ताधिकाराणां तद्धेतोरनुभवैकविनाश्यस्य कर्मणो विद्यमानतया नार्च्चिरादिगतिरासन्ना, अतो न देहपातसमकाले कर्मक्षय इति न दोष इत्यर्थः ।

अत्र द्वितीयसूत्रस्य परैर्वर्णकान्तरं च कृतम्, कर्मक्षयहेतोर्यमनियमादिविद्याभ्यसनस्य देहपातात् पश्चात् आक्यतया तद्धेतुकर्मक्षयस्योपपत्तेः देहपातात्पूर्वमेव छन्दतः- इच्छातोऽनुष्ठानं तत्पूर्वकं सुकृतदुष्कृतहानं च स्यात्, एव च सति नित्यनैमित्तिकयोरविरोध इति, अध्याहारबाहुल्यात् कौषीतकिनां पाठस्य परिहारस्य वक्त्तव्यत्वाच्च तदनादरः । देवयानमध्येऽनुष्ठानानुपपत्तेः प्रहाणानुपपत्तिरिति वा, साधकावस्थायामेव छन्दतोऽनुष्ठानं तत्पूर्वकं च सुकृतदुष्कृतहानमिति वा अध्याहारः कार्यः, अस्माकं तु अन्वयः कार्य सत्येतावधध्याहार्यम्, गतेरर्थवत्त्वमित्यधिकरणान्तरं कृतम्, देवयानः पन्थाः क्रमविशेषेण सर्वत्र सन्निपतेत्?उत विभागेन क्कचित्सन्निपतेत् क्कचिन्नेति विचार्य हानिसन्निधौ श्रुतत्वात् उपायनानुवृत्तिवद्देवयानानुवृत्तिरिति पूर्वपक्षं कृत्वा गतेर्देवयानस्य पथोऽर्थवत्त्वम्, उभयथाक्कचित्सन्निपतेत् क्कचिन्नेति विभागेन भवतीति निरञ्जनस्य ब्रह्मभूयङ्गतस्य देशान्तरगमनविरोधात्, पर्यङ्कविद्यादिसगुणोपासनेष्वेव गतिकारणभूतपर्यङ्कारोहणाद्युपलब्धेश्च, लोकवत् यथा ग्रामान्तरप्राप्तेर्मार्गापेक्षत्वेऽपि नारोग्यप्राप्तौ मार्गापेक्षा तद्वदिति वर्णितम्, तदयुक्त्तं- निर्गुणविद्याया एवाप्रामाणिककत्वादक्षरास्वारस्याच्च,

अर्थवत्त्वमुभयथेत्युक्त्ते त्वर्थवत्त्वस्यैव प्रकारद्वययोगित्वं स्यात्, देवयानस्य क्कचिदसन्निपातो नाम तत्र प्रयोजनशून्यत्वम्, कथमर्थवत्त्वस्य प्रकारोऽर्थशून्यत्वम्, ब्रह्मणोऽनन्तत्वेऽप्युपासकस्य निरञ्जनत्वाविर्भिावः कालविशेषमिव देशविशेषमपेक्षत इति न विरोधः- अपरे त्वाहुः- परकीययोः सुकृतदुष्कृतयोः कथं परत्र "सङ्क्रान्तिरित्याशङ्कायां छन्दतः- परत्र शुभाशुभसङ्कल्पतस्तदीयसुकृतदुष्कृतापत्तिः "शष्यमानस्य यत्पापं शषमानन्तु गच्छति" इत्यादिशास्त्रप्रामाण्यात् न युक्त्तयः क्रमन्ते; कौषीतकीशाट्यायननुत्योरविरोधात्, एवं पुण्यमपि निवर्तते चेत्- किमर्था गतिरित्यपेक्षायां "गतेरर्थवत्तत्व"मित्यादि, गतेरर्थवत्त्वमुभयथा

पुण्यपापनिवृत्तिरूपप्रकारद्वयेन भवतिे; अन्यथा पुण्यानुवृत्तावनावृत्तिश्रुतिविरोधः,गतिश्च देशविशेषप्राप्तये युज्यते, तदाह "उपपन्नः" इति, उपपन्नो गत्युपदेशः, पर्यङ्कविद्यायां लोक इव कार्यब्रह्मणा सम्वादाद्युपलब्धेरिति, तत्र व्रूमः- परत्र शुभाशुभसङ्कूल्पत इत्युक्त्तेऽपि परकीययोः कथमन्यत्र प्रवेश इति संशयोऽवतिष्ठते, तत्र शास्त्रप्रामाण्यादिति वक्त्तव्यम्, अतः कौषीतकीशाट्यायनश्रुत्योरविरोधादित्येतावताऽलम्, छन्दत इत्यस्य वैयर्थ्यम् । अनन्तरसूत्रस्य च पुण्यं निवर्त्तते चेत्- किमर्था गतिरिति शङ्कापरिहारपरत्वमयुक्त्तं देशविशेषप्राप्तिरूपप्रयोजनस्याशाब्दत्वात्, कण्ठोक्त्तोभयहानस्यानावृत्तिश्रुत्य विरोधस्य च गतिप्रयोजनत्वाभावात्, सुकृतदुष्कृतप्रहाणं देहवियोगसमय एव भवद्भिनिश्चितमिति तस्य पश्चाद्भाविगतिप्रयोजनत्वं ह्ययुक्त्तम्, अनावृत्तिश्रुत्यविरोधस्य च गन्तृपुरुषसमवेतत्वाभावेन गतिफलत्वासम्भवः, गतिप्रतिपादकाभ्युकपगमफलं हि तद्गन्तृगतं, कार्यब्रह्माप्राप्तितत्संवादादिप्रयोजनमनन्तरसूत्रोक्त्तमस्तीति चेत्- तर्हि तेनैवालम् । अन्ये तु "साम्पराये" इति सूत्रं पूर्वपक्षविषयं कृत्वा द्वितीयस्य सिद्धान्तविषयत्वमिच्छन्तः श्रुतिद्वयविरोधपरिहारपरं द्वितीयसूत्रमेवं व्याचक्षते, छन्दतः सङ्कल्पतश्चिन्तनात् उपासनार्थमध्वनि सुकृतदुष्कृतहानं कौषीतकीवाक्यस्यानारभ्याधीतत्वात् सर्वविद्याशेषत्वेनानुचिन्तनार्थम्, इतरद्वाक्यं तत्त्वप्रतिपव्यर्थम्, एवमुभयोः श्रुत्योरविरोध इति । यद्वायैः कर्महानमध्वनि चिन्तितं तेषां तदध्वनि स्यात्, यैर्देहवियोगे तच्चिन्तितं तषां देहवियोगे स्यादिति छन्दत उभयत्राविरोध इत्याहुः । तत्र प्रथमः पक्षोऽनुपपन्नः- मुमुक्षूणां तत्त्वस्यैव चिन्तनीयत्वेन चिन्तनार्थं तत्त्वप्रतिपत्त्यर्थं चेति विभागानुपपत्तेः, चिन्तितप्रकारेण फलसिद्धिश्चेत्-तत्त्वमेव स्यात्, न चेत् चिन्तनवैयर्थ्यं, छन्दश्शब्दस्य चिन्तावाचित्वं च क्लिष्टं, छन्दतश्चेति चशब्दाभावात् तत्त्वप्रतिपत्त्यर्थताया अशाब्दत्वं च, द्वितीयोऽप्यनुपपन्नः तुल्यबलत्वाभावादुपासकभेदेन विकल्पाश्रयणानुपपत्तेः, साम्परायपक्षो हि वाक्यद्वयावगतः; इतरस्त्वेकेन "पापं विधूय धूत्वा शरीर"मिति औतक्रमस्तर्तव्यभोगाभावानुगृहीतस्तदननुगृहीतात् कौषीतकिनां पाठक्रमात्प्रबलश्च "गतेरर्थवत्त्व"मित्यधिकरणान्तरमाहुः- अर्चिरादिगतिः किं तत्त्वप्रतिपत्त्यर्थमाम्नायते? उत तत्त्वप्रतिपत्त्यर्थमुपासनार्थं चेति संशयः, गतिमुपासीतेति विध्यभावात् पूवपक्षः, एकस्या एवार्चिरादिगतेर्न्यूनाधिकपर्वभावेन श्रुतत्वान्नयूनाधिकभावविरोधस्योपासनार्थया परिहर्तव्यत्वात्, ध्यानस्य च ध्यानवतां तथा तथा प्राप्त्यर्थत्वाच्च उभयार्थमिति सिद्धान्तयन्ति, तत्तद्विद्यासु प्रतिपादितपर्वमात्रचिन्त, गतिश्रवणरहितासु विद्यासूपसंहृतसर्वपर्वा गतिश्चिन्त्या; यथातत्त्वमुपासनस्य निसर्गप्राप्तत्वादित्याहुः । "एवंवित् पादेनैवाध्यारोहती"ति वचनाच्च तत्त्ववेदनमुपासनं च गत्याम्नानफलमवगतं, वेदनशब्दो ह्यविशेषात्तत्त्वज्ञानमुपासनं च वदतीति उपपन्न

इति गतिश्रुतेरुभयथाऽर्थ उपपन्नः, तत्प्रमाणतया मूर्द्धन्यनाड्या निष्क्रमणेन ब्रह्मप्राप्त्युपलब्धेः, तथा निष्क्रमणस्यान्तकाले पुरुषेण कर्त्तुमशक्यत्वात् स्मृतिविभ्रंशेन तत्सौकर्यायानुदिनं स्मरणं कार्यम्, लोके परिशीलितेनाध्वना गच्छन्, हि सन्तमसेऽपि न प्रमाद्यतीति वर्णयन्ति, तदयुक्त्तं, मार्गपर्वविरोधस्य उपासनार्थत्वेन विनाऽपि सुपरिहरत्वस्य गतिपादे वक्ष्यमाणत्वात्, मार्मपर्वणां न्यूनाधिकभावविरोधस्तु सर्वाखाप्रत्ययन्यायेन सुपरिहरः, परिहरिष्यते च, क्कचित्कस्यचिदनाम्नानस्याज्ञाननैरर्थक्यनिबन्धनत्वाभावात्, अन्यत्राम्नातस्यासद्भावायोगात्, वस्तुनि विकल्पायोगाच्च, तथा तथोपासनार्थमिति चेन्न, उपासनार्थत्वेन विनाऽप्यनाम्नानोपपत्तेः, न हि कर्मकाण्डे क्कचित्कस्यचिदनाम्नानमुपासनार्थम्, नाप्यज्ञानादिनिबन्धनम्, किं निबन्धमिति चाचोदनीयम्, अनादिवेदपाठस्यापर्यनुयोज्यत्वात्, मन्त्रब्राह्मणभागाः क्कचिदसङ्कीर्णा

आम्राताः,क्कचिच्च सङ्कीर्णाः, कोऽत्र पर्यनुयोगः, अनाम्नानस्य न्यूनतयोपासनार्थत्वे सर्वशाखाप्रत्ययन्यायश्च भज्यते, क्कचिदप्यनुक्त्तोपसंहारस्यानपेक्षितत्वात्, "एवंवित्पर्यङ्कं पादेनाध्यारोहति" इति श्रुतिश्च यथाऽवस्थितमार्ग अविपयतयोपपन्ना, तस्याश्रुतत्वेन न्यूनाधिकपर्वविशिष्टताविषयत्वे नियमकाभावात्, न च फले तुल्येऽपि न्यूनाधिकानुसन्धानं युक्त्तम्, न हि मार्गपर्वसु कस्यचिदप्राप्तिरुपपद्यते, न हि प्रथमद्वितीयानतिक्रमेण दशमसोपानप्राप्तिरुपपद्यते, उपपन्न इत्यादिसूत्रार्त्रोऽप्यनुपपन्नः, मार्गचिन्तनस्य दृष्टोपायत्वानुपपत्तेः, न हि चिरानुध्यातो राजमार्ग उत्क्रान्तेन प्राप्तुं शक्यते, अतो यथाभाष्यमेवार्थ उपपन्नः ।।

।। साम्परायाधिकरणं समाप्तम् ।।

