+++
title = "34 पूर्वविकल्पाधिकरणम्"

+++
॥ पूर्वविकल्पः प्रकरणात् स्यात् क्रिया मानसवत् ॥44॥   
प्रकरणात् बलीयसा वाक्येन नारायणानुवाकस्य सर्वविद्यासाधारण्यमुक्त्तम्, इह तु प्रकरणस्य बाधकाभावान्मनश्चिदादयः क्रियामयक्रत्वनुप्रवेशिन इति शङ्कया सङ्गतिः । सौत्रनिर्देशानुरोधेन क्रियारूपा विद्यारूपा इति निर्दिष्टम्, तद्विवरणं क्रियामयक्रत्वनुप्रवेशेन विद्यामयक्रत्वनुप्रवेशेनेति च, मनश्चिदादीनां स्वरूपस्य विद्यारूपत्वे हि न विप्रतिपत्तिः, अङ्गिद्वारा विद्यारूपत्वे तु विप्रतिपत्तिः, अतः सूत्रे क्रियाशब्दो लाक्षणिकः, क्रियामयक्रत्वङ्गतया क्रियास्तत्सम्बन्धिन्य इत्यर्थः । किं मनश्चिदादयः क्रियामयक्रत्वन्वयिनः? उत विद्यामयक्रत्वन्वयिनः, किमिष्टकचिताग्निद्वारा सन्निहितक्रियामयक्रतावेषां विनियोगोऽस्ति नेति, किं श्रुतिलिङ्गवाक्यैर्विद्यामयक्रतौ विनियोगोऽवगम्यते? उत नेति,

किमनुबन्धादिभिरतिदिष्टफलान्वयाच्च विद्याविधिः कल्प्यः? उत नेति, अकल्प्यत्वे तत्र श्रुत्यादिभिर्विनियोगायोगात् प्रकरणविनियोगेन क्रियामयक्रत्वन्वयिनः स्युः, विधेः कल्प्यत्वे तत्र श्रुत्यादिभिर्विनियोगात् प्रकरणस्य दुर्बलत्वाच्च विद्यामयक्रत्वन्वयिनः स्युः, होमस्थानत्वादग्निशब्देन निर्देशः, न हि होमस्थानमात्रस्य क्रत्वनुप्रवेश इति तद्व्यावृत्त्यर्थं चित्याग्नित्वेनेत्युक्त्तम्, इष्टकचिताग्निः प्रकृतः स्यात्ततः किं क्रियामयक्रत्वनुप्रवेशस्येत्यत्राह - तस्य चेति । क्रतुसन्निधानं बुद्धिस्थत्वम् । सम्पादितानाम् - तथात्वेनानुसंहितानामित्यर्थः, इष्टकचिताग्न्यङ्गकत्वेन मनश्चिदादिनिरपेक्षत्वात् नैषां क्रियामयक्रत्वनुप्रवेश इत्यत्राह - विकल्प्यमाना इति । विद्यारूपाणां क्रियामयक्रत्वनुप्रवेशः कथमित्यत्राह - विद्यारूपाणामपीति । ग्रहः - पात्रविशेषः, तस्य विद्यारूपत्वमुपपादयति । यथेति । विवाक्ये - विगतवाक्ये, यद्वा अविवाक्ये - विविधावाक्यरहिते, मनोनिष्पाद्योपयोगित्वेन ग्रहस्य मानसत्वं; न हि स्वरूपेण विद्यते ॥44॥

।। 44 ।।

॥ अतिदेशाच्च ॥45॥   
वीर्यं कार्यकरत्वसामर्थ्यम्, कमुपकारं कुर्वन्तो मनश्चिदादयोऽङ्गानीत्यत्राह - ततश्चेति । एवं प्राप्त इति ॥

॥ विद्यैव तु निर्धारणाद्दर्शनाच्च ॥46॥   
विद्यारूपक्रत्वन्वयिन इति - सूत्रे विद्याशब्दो लाक्षणिक इत्यर्थः । विद्याचित एवेत्येतच्छ्रुतिरेवोपपादयति । विद्याया हेवैत इति - दशर्नाच्चेति सूत्रखण्डं व्याचष्टे । दृश्यते चेत्यादिना । मनसैष्विति । एषु - मनश्चिदादिषु यत् किञ्च यज्ञे कर्म क्रियते, प्रधानभूतं कर्म क्रियते, यत् किञ्च यज्ञीयं कर्म - अङ्गभूतं कर्मेत्यर्थः ॥

अनन्तरसूत्रशङ्कामाह - नन्विति । विधिपदाश्रवणेऽपि फलसम्बन्धे सति विधिः कल्प्यते, सोऽपि नास्तीत्याह - फलसम्बन्धाप्रतीतेश्चेति ।

॥ श्रुत्यादिबलीयस्त्वाच्च न बाधः ॥47॥   
विद्ययेति - प्रयोजनतया हेतुः, विद्यामयक्रतुसम्बन्धेन तन्निर्वर्तनार्थमित्यर्थः । वाक्यत्वमुपपादयति - समभिव्याहार इति । यथोक्त्तविद्यामयक्रतुमत्पुरुषस्य कृते हि एतानग्नीन् सर्वभूतानि चिन्वन्ति इत्यर्थः । लिङ्गत्वमुपपादयति । सर्वभूतेति - सवर्भूतकर्तृकत्वेन सर्वकालव्यापित्वेन च मनसाऽनुसंहितस्य चयनस्य परिमितकालकर्तृक्रियामयेष्टकचिततुल्यकार्यतया क्रत्वनुप्रवेशासम्भवो विद्यामयक्रत्वनुप्रवेशे लिङ्गमित्यर्थः । विद्यामयः क्रतुः सर्वकालवर्तित्वेन सर्वभूतकर्तृकत्वेन चानुसन्धीयते, अतस्तादृशं चयनं तादृशक्रत्वन्वयीति भावः । अनन्तरसूत्रमवतारयितुं पूर्वमुक्त्तं पूर्वपक्षहेतुमनुवदति - यच्चेदमिति ॥47॥

॥ अनुबन्धादिभ्यः प्रज्ञान्तरपृथक्त्ववत् दृष्टश्च तदुक्त्तम् ॥48॥   
दृष्टश्चानुवादसरूपेष्विति - फलसम्बन्धश्रवणाद्विधिकल्पनं श्रुतहानप्रसङ्गभयाद्धि क्रियते, तदत्रापि तुल्यम्, सानुबन्धैः श्रुत्यादिभिर्विद्यामयक्रतारेवगतत्वात् श्रुतहानप्रसङ्गपरिहारार्थं विधिः कल्प्यत इति भावः । किञ्च अधिकं फलश्रवणमस्तीयाह - फलं चेति । इष्टकचितस्याग्नेर्यत्फलमिति - फलकामनया कृतं चेत् - तत्फलावाप्तिः, अन्यथा चेत् - मुक्त्तिः फलमिति भावः । अनन्तरसूत्रशङ्कामाह - यत्पुनरिति ॥48॥

॥ न सामान्यादप्युपलब्धेर्मृत्युवन्न हि लोकापत्तिः ॥49॥   
अवान्तरव्यापारस्य - क्रियामयक्रत्वनुप्रवेशस्येत्यर्थः, तल्लोकापत्तिरिति व्याख्येयं पदम्, तच्छब्दः पूरकतयाऽध्याहृतः । तद्व्याचष्टे - तद्देशप्राप्तिरिति । अग्निवद्भावातिदेशमात्रेण । अग्निवद्भावः - अग्नितुल्यत्वम् । इष्टकचिताग्निदेशरूपेति - देशः आश्रयः, अङ्गस्याश्रयोऽङ्गी, इष्टकचिताग्न्यङ्गिरूपेत्यर्थः । एवं प्रकरणादपि प्रबलैः श्रुत्यादिभिर्विद्यामयक्रत्वङ्गत्वमुक्त्तम्, अथ प्रकरणेनाप्ययमर्थ उपपाद्यते ॥49॥

॥ परेण च शब्दस्य ताद्विध्यं भूयस्त्वात्त्वनुबन्धः ॥50॥   
एष लोकः - भूः, आपः - समुद्राः, परिश्रिताः - परिस्तरणानि, एतं लोकं पृणानम् - "पृ पालन-पूरणयोः" पूरयन्तं भुवम्, एतदेवं वेद लिङ्गव्यत्ययः एतमग्निं वेदेत्यर्थः ॥50॥

॥ पूर्वविकल्पाधिकरणं समाप्तम् ॥

