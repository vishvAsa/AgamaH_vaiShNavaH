+++
title = "24 वेधाद्यधिकरणम्"

+++
।। वेधाद्यर्थभेदात् ।। 25 ।। ब्रह्मविद्यासन्निधिसमाम्नातायाः परुरुषविद्यायास्तदङ्गत्वमुक्त्तम्, एवं

सन्निधिसमाम्नातानां शन्नोमित्रादिमन्त्राणां ब्रह्मविद्याङ्गत्वं स्यादिति शङ्कया सङ्गतिः । प्रवर्ग्यादीनि चेति - आदिशब्देन महाव्रतादिकं गृह्यते, प्रवर्ग्यादेः संशयविषयत्वाभावेऽप्यापतप्रतीत्यनुगुणः संशय उक्त्तः, किं "शुक्रं प्रविध्य" इत्यादिम्त्राः प्रवग्यरादीनि च कर्माणि विद्याङ्गानि? नेति, किमेषां यथायथं श्रुतिलिङ्गवायैः कर्मसु विनियोगः? उत ब्रह्मविद्यायां प्रकरणाद्विनियोगः, किमेषां प्रकरणपाठोऽङ्गत्वाय? उत दिवाकीर्त्त्यारण्येऽनुवाक्यतायै, यदा अङ्गत्वाय तदा प्रकरणाद्विनियोग इति विद्याङ्गत्वम्, यदा दिवाकीर्त्त्यारण्येऽनुवाक्यतायै, तदा यथायथं श्रुत्यादिभिः कर्मसु

विनियोगान्न विद्याङ्गत्वम्, विद्याधिकारात्- विद्यप्रस्ताचात् ।। एवं प्राप्त इति - वेधादीति । आदिशब्देन ॠतवदनादिकं गृह्यते, ब्रह्मविद्याङ्गत्वाभावः "शुक्रं प्रविध्य" इत्यादीनां स्पष्टः । तत् कथं सूत्रे वेधस्य कण्ठोक्त्तिरित्यत्राह - एतदुक्त्तंभवतीति । दृष्टान्ततयेत्यर्थः, मन्त्रसामर्थ्यात्- मन्त्रावगतवस्तुमामर्थ्यात्, लिङ्गादित्यर्थः, तर्हि तेषां कथमुपनिषद्भिः सह पाठ इत्यत्राह - शुक्रमिति । अरण्येऽनुवाक्यत्वम्- अलुक् । नन्वरण्येऽनुवाक्यत्वं रहस्यत्वात्, तच्च विद्यासम्बन्धादिति विद्याङ्गत्वमिति चेत्- न, तस्यान्यथासिद्धत्वात्, अनुपनीतस्त्राद्यश्रवणार्थम् अदृष्टार्थं वा तत्स्यात्, यथा "एतदारण्यकं सर्वं नाव्रती श्रोतुमर्हति" इति । ननु न प्रकरणाद्विद्याङ्गत्वं, प्रकरणवत्याः सर्वारण्यकव्यापिन्याः कस्याश्चिद्विद्यायाः अभावात्, सन्निधिमात्रमकिञ्चित्करम्, अन्यथा दर्शपौर्णमासादीनामप्यन्यशेषत्वप्रसङ्गादिति पूर्वपक्षे परिचोद्य आरण्यकाम्नायपरिग्रहो न विना कारणेन भवति, कारणमरण्येऽनुवाक्यत्वमिति चेत्- तदपि विद्यासम्बन्धनिबन्धनाद् रहस्यत्वादित्यन्ये परिहरन्ति । तदप्यरण्येऽनुवाक्यत्वस्य पूर्वोक्त्तान्यथासिध्द्यैव प्रतिक्षिप्तं भवति ।। 25 ।।

।। वेधाद्यधिकरणं समाप्तम् ।।

