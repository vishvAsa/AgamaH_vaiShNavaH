+++
title = "40 यथाश्रयभावाधिकरणम्"

+++
।। अङ्गेषु यथाश्रयभावः ।। 59 ।। यथाकाममिति पदेन सङ्गतिरभिप्रेता, यथाकामं विकल्पः समुच्चयो वा स्यादिति ह्युक्त्तम्, तथा उद्गीथादिविद्यायथाकाममुपादेया न वेति शङ्कया सङ्गतिः । किमुद्गीथाद्युपासनानि क्रतुषु नियमनोपादेयानि? उतानियमेन? । किं क्रत्वङ्गोद्गीथादिमुखेन पर्णत्वादिवत् क्रत्वर्थानि? उत फलश्रवणात् पुरुषार्थभूतानि । किं गोदोहनादीनां पुरुषार्थत्वं स्ववाक्ये फलसम्बन्धश्रवणात्? उत क्रतुफलात्पृथक्फलसम्बन्धश्रवणात्, स्ववाक्ये फलश्रुत्या पुरुषार्थत्वं चेत्- तदभावेन पर्णतादिवत् क्रत्वर्थतया नियमेनोपादेयता, पृथक्फलसम्बन्धश्रवणमात्राच्चेदुद्गीथाद्युपासनानामपि पृथक्फलतया पुरुषार्थत्वान्न नियमेनोपादेयता । पौनरुक्त्येन चोदयति - नन्विति । परिहरति - सत्यन्तदेवेति । सङ्गतिविशेषादधिकरणान्तरं मध्ये प्राप्तम्, अतो न तत्र कृतमित्यर्थः । तत्रोक्त्तांशमाह - तत्र हीति । अत्र तद्विपरीतहेतुत्वमाह - उपासनेति । प ह्यत्रेति - गोदोहनस्य स्ववाक्ये श्रूयमाणं पृथक्फलसाधनत्वमङ्गत्वविरोधि, अत्र तु वाक्यान्तरस्थत्वेन फलसम्बन्धस्य विलम्बितप्रतीतित्वादर्थवादमात्रमिति न तदङ्गत्वविरोधीत्यर्थः । विरोध्यभाव उक्त्तः,अनुकूलहेतुमाह - उद्गीथमिति । उद्गीथगता द्वितीयाश्रुतिरूपासनस्य तच्छेषत्वे प्रमाणम्, क्रीह्यादिगता प्रोक्षणादेरिवेत्यर्थः । फलसम्बन्धस्य वाक्यान्तरस्थत्वं दर्शयति - यदेवेति । वर्तमानापदेशः- वर्तमानव्यपदेशः, स्ववाक्यस्ये फलसम्बन्धे तत्रापि विधिकटाक्षः स्यात्,

वाक्यान्तरस्थत्वे सोऽपि नास्तीतिभावः । फलितमर्थमाह - स्ववाक्येनैवेति । निज्ञातेः- निश्चितः, प्रयोगविधि- अनुष्ठापकत्वदशापन्नविधिः, न तु ज्ञापकावस्थः, यथा स्ववाक्यानवगतफलसम्बन्धस्य प्रकरणान्तरस्थस्याप्यव्यभिचरितक्रतुसम्बन्धिजुहूसम्बन्धेन ज्ञातक्रत्वङ्गभावस्य पर्णत्वस्यापापश्लोकश्रवणफलमर्थवादमात्रं स्यात्, अतः पर्णत्वं नियमेनोपादेयं तथेदमित्यर्थः ।। 59 ।।

।। शिष्टेश्च ।। 60 ।। युक्त्तिरुक्त्ताः, व्याप्तिरूपा हि युक्त्तिः, विधिवाक्यस्थफलसम्बन्धेष्वङ्गत्वाभावः, विधिवाक्यस्थफलविरहेऽङ्गत्वं च हि दर्शितम् । अथ लिङ्गानि प्रदर्श्यन्ते, गोदोहनस्याप्यङ्गत्वप्रसङ्ग इत्यत्राह - गोदोहनेनेति ।। 60 ।।

।। समाहारात् ।। 61 ।। समाहारः- समाधानम्, कथं दृश्यत इत्यत्राह - दुरुद्गीथमिति ।। 61 ।।

।। गुणसाधारण्यश्रुतेश्च ।। 62 ।। उपासनार्थत्वविवक्षया तदाश्रयस्य गुणत्वव्यपदेशः - समाहारो गम्यत इति । समाहारः=अनुवृत्तिः, सोपासनप्रणवानुवृत्त्योपासनानुवृत्तिर्गम्यते इत्यर्थः । तदुपपादयति - तेनेति ।। 62 ।।

।। न वा तत्सहमावाश्रुतेः ।। 63 ।। फलितमर्थमाह - उद्गीथाङ्गभावाश्रुतेरिति । कथमयमर्थ इत्यत्राह - अङ्गभावे हीति । सहभावमात्रस्य पूर्वपक्षिणाऽप्यङ्गीकृतत्वात् सहभावनियम इत्युक्त्तम्, सहभावनियम एवाङ्गत्वम्, अङ्गत्वविरोधिपृृथक्फलसाधनत्वं सूत्राभिप्रेतम्, गोदोद्दनवाक्यसाम्य प्रतिपादनेन तदुपपादयति । यद्यपीति - स्ववाक्यस्थत्वं वाक्यान्तरस्थत्वं च न प्रयोजकम्, विलम्बाविलम्बावेव प्रयोजकौ, पर्णताविधिवाक्ये विलम्बद्वयमस्ति, पर्णताया अपापश्लोकश्रवणं प्रति साधनत्वाश्रवणात्, फलस्य वाक्यान्तरस्यत्वाच्च, गोदोहनवाक्ये त्वन्यतरविलम्ब एव, फलस्य स्ववाक्ये श्रणात् पशुं प्रति गोदोहनस्य साधनतामात्रस्य कल्प्यत्वात्, एवं पर्णताविधि

वाक्ये विलम्बद्वयसद्भावात् वाक्यस्वरसद्धिाङ्गत्ववादायोगात् तत्फलश्रुतिरर्थवादः । एवं गोदोहनवाक्ये त्वन्यतरवलम्बाभावात्तत्र फलसाधनत्वमङ्गत्वविरोधि, एवमन्यतरविलम्बाभावासाधर्म्वात्तद्वदिदमपि पृथक् फलसाधनत्वमेवोपासनस्य प्रतिपादयतीति गोदोहनवदुपासनमपि न क्रत्वङ्गम् । अतो विलम्बद्वयाभाववैषम्यात् पर्णतावाक्यवन्नेदं क्रत्वङ्गतां प्रतिपादयतीत्यर्थः । जुह्वाः प्रकृतिद्रव्याकाङ्क्षाऽस्ति नैवमुद्गीथादीनामुपासनाकाङ्क्षाऽस्ति, पर्णताया अक्रियारूपत्वात् क्रत्वनुप्रवेशाकाङ्क्षाऽस्ति, नैवमुपासनानां क्रियारूपत्वेनाव्यवधानेन पुरुषार्थसंस्पर्शादिति च पर्णतावैषम्यं सिद्धम् । अधिकारान्तरम्- फलान्तरसाधनत्वम् । साधनभावः प्रतिपाद्यत इति - अनेन गोदोहनवाक्ये साधनभावः कल्प्य इत्यन्तरविलम्बः सूचितः, एवं तत्साम्येन पृथक्फलसाधनतयैव उद्गीथविद्या विहितेत्याह - तेनेति । ततः किमित्यपेक्षायामुपासनस्य क्रत्वङ्गत्वमयुक्त्तमित्याह - क्रतुफलादिति । "उद्गीथमुपासीते"त्युपासनस्योद्गीथशेषत्वं प्रतियते इत्यत्राह - अत उपासनस्येति । आश्रयमात्रं भवति - न तु शेषीत्यर्थः । यथा गादाहनं किंसम्बन्धि पशुसाधनमित्यपेक्षायां प्रणयनसम्बन्धीति प्रणयनं सम्बन्धिमात्रतया प्रतीयते, तथा किंविषयमुपासनं वीर्यवत्तरत्वसाधनमित्यपेक्षायामुद्गीथ आश्रयमात्रं भवतीत्यर्थः । उपासनस्य पृथक्फलसाधनत्वे अधिकायन्तरानुष्ठेयता स्यादित्यत्राह - उद्गीथश्चेति । यथा क्रत्वधिकारिण एव पशुकामनानिमित्तमधिकारान्तरं भवति गोदोहने, तद्वदत्रापीत्यर्थः । उद्गात्रनुष्ठितमप्युपासनं यजमानस्यैव फलपदम्, वीर्यवत्तरत्वस्य पृथक्फलतां दर्शयति - वीर्येति । पर्णतावाक्यवैषम्यमाह - पर्णतादीनां त्विति । फलस्य वाक्यान्तरस्थत्वेन विलम्बः स्पष्टतया न कण्ठोक्त्तः फलसम्बन्धस्य विलम्बद्वयोपहततत्वेनाविरोधित्वादङ्गतया विनियोगात्, अङ्गत्वे सति पृथक्फलकल्पनायोगात्तत्र फलश्रुतिरर्थवादः, अत्र पुनरन्यतरविलम्बसाम्यात्, पृथक्फलसाधनत्वेनोपासनस्य पुरुषार्थतया क्रत्वर्थत्वाभावान्नोपादाननियम इत्यर्थः ।। 63 ।।

।। दर्शनाच्च ।। 64 ।। पूर्वसूत्रे पूर्वपक्षयुक्त्तिर्निराकृता, अत्र लिङ्गानि प्रतिवक्ष्यन्ते । अनियमस्य प्रदर्शितत्वमुपपादयति - उद्गातृप्रभृतीति । "यजमानं सर्वांश्च ॠत्विजोऽभिरक्षति" इत्यत्र यजमानसंरक्षणं क्रतुफलाप्रतिबन्धकरणादिभिरिति मन्तव्यम्, उद्गातृप्रभृतिवेदनफलं हि क्रतुफलाप्रतिबन्धादि, तस्य ब्रह्मास्व्यर्त्विग्वेदनेन सिद्धौ सत्यां ह्युद्गातृप्रभृतिवेदनानियमसिद्धिः ।

समाहारादिलिङ्गानां प्रायिकत्वमवगम्यत इति - आदावेव क्रतुफलाप्रतिबन्धायोद्गीथोपासनं सङ्कल्पितं चेत्, वेदनविरहितोद्गीथे समाधानं कर्त्तव्यमित्यर्थः, सोपासनप्रणवसहभावनियमदर्शनमपि तथा सङ्कल्पितक्रतावेव । यद्वा तेनेति न सोपासनप्रणवपरामर्शः, अपि तु प्रणवमात्रपरामर्शः, उद्गीथसम्बन्धितयोपासनविधानम्, न तूद्गीथविशेषणतयेत्यनेन शिष्टिश्च परिहृता । परे तु किमुद्गीथादिप्रत्ययाः समुच्चीयेरन्, किं यथाकामं स्युरिति विचारयन्ति, पुरुषार्थत्वे यथाकाममनुष्ठेयत्वं "काम्यास्तु यथाकाम"मिति सिद्धम्, अतः पुरुषार्थत्वतदभावविषयविचारो युक्त्तः । तत्सहभावाश्रुतेरिति- "ग्रहं वा गृहीत्वा चमसं वोन्नीयं स्तोत्रमुपाकरोति स्तुतमनुशंसति प्रस्तो

तस्सामानि गाय होतरेतद्यज" इत्यादिना स्तात्रादीनां परस्परसहभावः श्रुत।, इह तथा न श्रूयते इति चाहुः । लिङ्गादीनामप्यङ्गभावे प्रमाणत्वात्सहभावाश्रवणमात्रेण नाङ्गत्वनिवृतिः, सहभावाश्रुतिर्विनियोगप्रमाणाभावप्रदर्शनार्थेति चेत्, सहभावशब्देन तन्नियमरूपमङ्गत्वमुपस्थाष्य विनियोजकप्रमाणाभावेन तद्व्युदासपरत्वं सूत्रस्य ततोऽपि वरम् । अन्ये तु "शिष्टेश्च" "यदेव विद्यया करोति" इत्यङ्गत्वं शिष्यत इत्याहुः, ततोऽपि वरम् "उद्गीथमुपासीत" इति विधानपरत्वं शिष्टिशब्दस्य विधाने स्वारस्यात्, "यदेव विधाया" इत्यत्र विधिपदाश्रवणाच्च । "दर्शनाच्च" "तेनोभौ कुरुतः" इत्यनियमदर्शनादिति व्याचक्षते, तदयुक्त्तं, तद्दृष्टेरित्यनेन पुनरुक्त्तत्वात् ।।

।। यथाश्रयभावाधिकरणं समाप्तम् ।।

।। इति श्रीहारीतकुलतिलकवाग्विजवसूनुना श्रीरङ्गराजदिव्याहालब्ध वेदव्यासापरनामधेयेन

श्रीमद्वरादाचार्यपादसेवासमधिगतभगवद्रामानुजविरचितशारीरकमीमांसाभाष्यहृदयेन

श्रीमुदशर्नसूरिणा विलिखितायां श्रुतप्रकाशिकायां तृतीयः पादः ।।

