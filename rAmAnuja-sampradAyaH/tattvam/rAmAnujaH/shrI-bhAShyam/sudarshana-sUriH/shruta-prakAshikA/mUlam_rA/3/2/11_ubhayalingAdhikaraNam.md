+++
title = "11 उभयलिङ्गाधिकरणम्"

+++
।। न स्थानतोऽपि परस्येभयलिङ्ग सर्वत्र हि ।। 11 ।। सङ्गतिमाह - दोषेति । प्रथमपादप्रतिपाद्यं जीवस्य सदोषत्वं, द्वितीयपादप्रतिपाद्यं हि परमात्मनो निर्दोषत्वकल्याणगुणाकरत्वे, तत्कथं स्वप्नाद्यवस्थाऽस्मिन् पादे निरूपप्यत इति चेत्, उच्यते- स्वप्नसुषुप्तिनिरूपणेन परमात्मनः स्वाप्नविचित्रार्थस्त्रष्ट्टत्त्वं सुषुप्तिस्थानत्वं चाकारद्वयं प्रतिपादितं भवतीति परमात्मगुणसिद्धेरस्मिन् पादे तन्निरूपणम्, मूर्च्छादिनिरूपणन्तु पूर्वपादे निरवकाशत्वात् सुषुप्तिनिरूपणसापेक्षत्वाच्चात्र कृतम् । आरभत इति - सूत्रकार इति शेषः । मुग्ध्युत्कान्तिषु स्थानेषु - अवस्थास्वित्यर्थः, सुषुप्त्यादिस्थानेषु स्थितस्य जीवशरीरकस्य परस्य जीवगता अपुरुषार्थाः किं प्रसज्यन्ते नेति चिन्त्यते, देहादिसम्बन्धस्यापुरुषार्थहेतुत्वं किं तद्वस्तुस्वभावप्रयुक्त्तम्- उत कर्माविशेषकृतमिति? किं परमात्मविषयोभयलिङ्गत्वश्रुतिरपुरुषार्थस्य वस्तुस्वभाव प्रयुक्त्ततां व्युदस्य कर्मनिबन्धनतामवगमयितुं प्रभवति नेति? । परस्योभयलिङ्गत्वश्रुतिः किमन्यथा सिद्धा नेति? । परस्योभयलिङ्गत्वं जीववदवस्थाभेदेने वा अतात्त्विकत्वेन वा निर्वोदुं शक्यं नेति; तत्रावस्थाभेदेन निर्वहणार्थं चिन्त्यते परस्योभयलिङ्गत्वं किं तिरोधानार्हं नेति? नामरूपव्याकरणश्रुत्यवगतं ब्राह्मणादिशब्दानां ब्रह्मपर्यन्तत्वं किं परस्य कमर्वश्यतामवगमयति नेति, अतात्त्विकत्त्वेन निर्वाहार्थमित्थं त्रेधा चिन्त्यते; जलसूर्यादिदृष्टान्तः परस्य किमध्यासमूलाविद्यादिदोषसम्बन्धमवगमयति नेति, अथात आदेशो नेति नेतीति निषेधः किं प्रकृतसर्वाकारविषयः उत सङ्कुचित इति च, ज्ञानानन्दस्वरूपत्वव्यपदेश किं परस्य सार्वज्ञ्यसत्त्यसङ्कल्पत्वादिगुणाश्रयत्वं प्रतिक्षिपति नेतीति च यदा ब्राह्मणादिशब्दानां ब्रह्मपर्यन्तत्वं परस्यकर्मवश्यताभवगमयति तदा परस्यो भयलिङ्गत्वंतिरोधानर्हमवस्थाभेदेने निर्वाह्मं स्यात्, यदा जलसूर्यादिदृष्टा

न्तः परस्याविद्यादिदोषसंसर्गज्ञापकः, यदा च नेति नेतीति निषेधः प्रकृतसर्वाकारविषयः, यदा च ज्ञानानन्दस्वरूपत्वव्यपदेशः सार्वज्ञ्यादिप्रतिक्षेपकः तदोभयलिङ्गत्वमतात्त्विकत्त्वेन निर्वोढुं शक्यं स्यात्, एवमुभयथानिर्वाहसम्भवादुभयलिङ्गत्वश्रुतिरन्यथासिद्धेत्यपुरुषार्थस्य वस्तुस्वभावप्रयुक्त्ततां व्युदस्य कर्मकृतत्वं व्यवस्थापयितुं सा न प्रभवतीत्यकर्मवश्यत्वेऽपि परस्य देहादिसम्बन्धादपुरुषार्थान्वयः स्यात्, यदा तु ब्राह्मणादिशब्दानां ब्रह्मपर्यन्तत्वं न परस्य कर्मवश्यत्वमवगमयति, तदा तस्योभयलिङ्गत्वं तिरोधानानर्हतयाऽवस्थाभेदेन निर्वोढुमशक्यं स्यात्, यदा जलसूर्यादिदृष्टान्तः परस्याविद्यादोषसंसर्गं न ज्ञापयति, यदा च नेति नेतीति निषेधः सङ्कुचितविषयः, यदा च ज्ञानानन्दस्वरूपत्वव्यपदेशो ज्ञातृत्त्वादिगुणाश्रयत्वं न प्रतिक्षिपति, तदा अतात्त्विकत्वेन निर्वोढुमशक्यं स्यात्, अत उभयलिङ्गत्वश्रुतेरुभयथाऽप्यन्यथासिद्धत्वाभावादपुरुषार्थस्य वस्तुस्वभावप्रयुक्त्ततां व्युदस्य कर्मविशेषप्रयुक्त्तत्वं सा व्यवस्थापयितुं प्रभवतीत्यकर्मवश्यस्य परमात्मनो देहादिष्ववस्थितस्यापि नापुरुषार्थादिदोषान्वयप्रसङ्ग इति । तत्तदवस्थ शरीर इति - तच्छब्दो जागरादिपरः जागरादिहेतुता शरीरस्यावस्था । पौनरुकत्यं शङ्कते - नन्विति । परिहरति - इत्थमिति । कर्मणां दुःखावहत्वं देहद्वारकमस्तु, ततः किमित्यत्राह - तच्चेति । द्वारभूतस्य साक्षादपुरुषार्थहेतुत्वं भवति यथा राजकोपस्य वधादिहेतुत्वेऽपि तस्य खङ्गप्रहारादिद्वारकत्वाद् द्वारभूतखङ्गप्रहारस्य वधं प्रति साक्षाद्धेतुत्वं तथेहापीति, इममर्थमभिप्रेत्याह - अपुरुषार्थत्वे न भवतीति । तदुपपादयति - इतरथेति । तस्माद् द्वारभूतदेहसम्बन्धोऽपुरुषार्थ इत्याह - अत इति । कर्मवश्यत्वादृते स्वेच्छया प्रवेशेऽप्यपुरुषार्थसम्बन्धो वस्तुस्वभावायत्तत्वादवर्जनीयः, यथाऽनन्याधीनस्य स्वयमेवासिना स्वच्छन्दतोऽपि शिरश्छेदोऽपुरुषार्थ एव तद्वदित्याह - अतस्तदिति । दृष्टान्तमाह - पूयेति । अकमर्वश्यत्वेऽपि वस्तुस्वभावायत्तापुरुषार्थसम्बन्धः स्यादेवेति पूर्वपक्षोत्थानमित्यर्थः । राद्धान्तमाह - एवं प्राप्त इति । निरस्तनिखिलदोषत्वकल्याणगुणाकरत्वलक्षणोपेतमित्यर्थ इति - निर्दोषत्वश्रुतिवत्कल्याणगुणाकरत्वश्रुतिरपि दोषशङ्का निरासोपयोगिनि, कल्याणगुणानां दोषप्रतिपक्षरूपत्वादिति भावः ।। 11 ।।

।। भेदादिति चेन्न प्रत्येकमतद्वचनात् ।। 12 ।। उभयलिङ्गत्वश्रुतिजीर्वस्याप्यस्ति, तत्रावस्थाभेदेन हि तन्निर्वाहस्तद्वत्परमात्मनोऽपीत्यर्थः, परिहरति - तन्नेति । प्रतिपर्यायमिति - अमृतशब्दस्य सकृदुक्त्तिश्चेत् नित्यत्वपरत्वं स्यात्, असकृदावृत्तत्वात् प्रतिपर्यायमुक्त्तततद्वस्तुगतदोषविशेषसम्बन्धराहित्यमेवामृतशब्देनाभिप्रेतमित्यर्थः । जीवस्योभयलिङ्गत्वश्रुतिसद्भावेऽपि कथं तस्यापुरुषार्थसम्बन्ध इत्यत्राह - जीवस्येति । तिरोधानादेः श्रुतिसिद्धत्वाज्जीवविषयोभयलिङ्गत्वश्रुतिः सङ्कोचिता परमात्मनस्त्वनन्याधीनतिरोधानादिश्रुत्यभावात्तद्विषयोभयलिङ्गत्वश्रुतिरसङ्कुचितवृत्तिरित्यर्थः । नन्वित्यादिना चो दिते परिहरति - नैतदिति । वस्तुस्वभावायत्तत्वे सति ह्यपुरुषार्थत्वप्रसङ्गः- तदेव नास्तीत्याह - नहीति । न केवलं क्षेत्रज्ञस्यैवापुरुषार्थसम्बन्ध औपाधिकः, अचेतनस्याप्यपुरुषार्थत्वं न स्वभावप्रयुक्त्तमित्यपिशब्दस्य भावः । अग्न्यादिषु हेमन्तादिकालापेक्षया सुखदुःखहेतुत्वं दृष्टम्, पुरुषभेदेन एकमेव वस्तु स्वकीयत्वपरकीयत्वबुध्द्या सुखदुःखकरं दृष्टम्, यथा धान्यादिषु तद्वादित्यर्थः । वस्तुस्वभावयत्तत्वे दूषणमाह - वस्तुस्वरूपेति । ताद्रॄप्येसुखदुःखादिहेतुत्व इत्यर्थः, न ह्येकस्य विरुद्धस्वभावद्वयान्वय उपपन्न इति भावः, न केवलं सुखादिहेतुतायाः कर्मकृतत्वमुपपत्त्या कल्प्यं, कण्ठोक्त्तमपीत्याह - तथा चोक्त्तमिति । पुरुषभेदेनैकस्य वस्तुनः सुखादिहेतुत्वमाह - नरकस्वर्गेति । नरकस्वर्गसंज्ञत्वं प्राप्ताप्राप्तविवेकेन पापपुण्यकृतत्वमित्यर्थः । एकस्यैव वस्तुन एकपुरुषं प्रति कालभेदेन सुखादिहेतुत्वमाह - तदेव प्रीतय इति । तस्मात्परतन्त्रस्य जीवस्य कर्मानुगुणभगवत्सङ्कल्पायत्तोऽपुरुषार्थसम्बन्ध इत्याह - अत इति । स्वतन्त्रस्य स्वयं स्वापुरुषार्थापादानायोगादीश्वरस्येदं लीलोपकरणतया पुरुषार्थभूतमित्याह - परस्य त्विति ।। 12 ।।

।। अपि चैवमेके ।। 13 ।। पूर्वसूत्रे अनिगदव्याख्याना श्रुतिरुदाहृता, अत्र स्पष्टार्थ श्रुतिरुदाह्रियत इत्यभिप्रायेण स्वशब्देनेत्युक्त्तम्, द्वा सुपर्णा इत्यत्र पर्णशब्देन अप्राकृतविग्रहो ज्ञानं वाऽभिधीयते । अनन्तरसूत्रमवतारयति - अथ स्यादिति । अपुरुषार्थसम्बन्धः कर्माधीनोऽस्तु कर्मवश्यत्वं परमात्मनोऽपि सम्भवतीत्यर्थः ।

।। अरूपवदेव हि तत्प्रधानत्वात् ।। 14 ।। केनाकारेणारूपतुल्पत्वमित्यत्राह - जीवदिति । वक्ष्यमाणश्रुत्यभिप्रायेणाह - निर्वाहकत्वेन प्रधानत्वादिति । ते यदन्तरेत्यस्यार्थमाह - नामरूपेति । कार्यविशेषभुत्सया चोदयति - नन्विति । शरीरित्वेन अनुप्रवेशो हि तन्नियमनादिकार्याथ एवतत्कथं कार्यास्पर्श इत्यर्थः, यद्वा तत्तद्बुद्धिशब्दपर्यवसानं हि तत्तदनुप्रवेशकार्यम्, बुद्धिशब्दविषयत्वेन कर्मवश्यत्वं चावश्यं भावितत्कथं कार्यास्पर्श इत्यर्थः परिहरति - इत्थमिति । सुखदुःखादिकार्यविशेषस्यास्पर्श उच्यते न तु नियमनादेरित्यर्थः । तर्हि ब्राह्मणो यजेतेत्येवमादीनां कोऽर्थ इत्यत्राह - विधिनिषेधेति । यथा शुक्लशब्दस्य गुणिपर्यन्ताभिधानस्वारस्येऽपि पटस्य शुक्ल इति वाक्येऽर्थानुपपत्त्या शुक्लशब्दोधर्ममात्रपरः, तथा ब्राह्मणो यजेतेत्यादिेष्वप्यर्थानुपपत्त्या जीवमात्रपर्यन्तत्वमाश्रीयत इत्यर्थः । तथा च "यस्य पृथिवी शरीर"मित्यादिषु दृष्टमिति भावः । यद्वा ब्राह्मणादिशब्दानां ब्रह्मपर्यन्तत्वेऽपि ब्राह्मणः शुक्ल इतिवद्विशेषणमूतजीवमात्र कर्मवश्यत्वान्वयात् ब्रह्मणः सद्वारकं कर्मवश्यत्वमिति । अधिकुर्वन्ति - अधिकारस्तादर्थ्यबोधनम्, तस्मादिति सूत्रार्थमुपसंहरति, परमप्रवृतार्थेनान्वयमाह - ततश्चेति । अनन्तरसूत्रं चोद्येनावतारयति - ननु चेति । सत्यं ज्ञानमित्यार्थ गुण निषेधः- ज्ञानमात्रस्य सङ्कल्पाद्याश्रयत्वायोगात्, ज्ञातुरेव हि तदाश्रयत्वम्, श्रौतनिषेधमाह - नेति

नेतीति ।। 14 ।।

।। प्रकाशवच्चावैयर्थ्यात् ।। 15 ।। ज्ञानस्य सर्वज्ञत्वाद्ययोगः किं व्याप्त्याऽभिधीयते- तर्हि ज्ञानं कस्यचिदुगुणभूतं दृष्टमिति ब्रह्मापिकस्यचिद् गुणभूतं स्यात्, प्राधान्येन श्रुतिप्रतिपन्नत्वान्न गुणभूतमिति चेत्, तर्हि श्रुतिप्रतिपन्नत्वादेव सर्वज्ञत्वादयोऽपि स्वीक्रीयन्ताम्, व्याप्तिविरोधोऽपि नास्ति, गुणभूतज्ञानस्यैव ज्ञानाद्यनाश्रयत्वदर्शनात्, अतः सर्वमुपपन्नमिति भावः ।। 15 ।।

।। आह च तन्मात्रम् ।। 16 ।। मात्रशब्दविवक्षितमाह - नान्यदिति । इतरनिषेधव्यवच्छेदपरो मात्रशब्दः इत्यर्थः ।। 16 ।। एवं सूत्रद्वयेन आर्थनिषेधः परिहृतः,अथ श्रौतनिषेधमपि परिहरन्नार्थनिषेधपरिहारोपयोगिप्रमाणमुपन्यस्यति, ।।

।। दर्शयति चाथो अपि स्मर्यते ।। 17 ।। वेदान्तगण इति पदेनाथोशब्दार्थ उक्त्तः, अथोशब्दः कार्त्स्न्यपर इत्यर्थः, "निष्कलं निष्क्रियं निरवद्य" मित्याद्युपादानेन श्रौतनिषेधः परिहृतः, गुणविशेषविधाने सति सामान्यनिषेधस्य विहितव्यतिरिक्त्तविषयत्वात्, गुणविशेषनिषेधे सति सामान्यनिषेधस्य तत्पर्यवसायित्वाच्च ।। 17 ।।

।। अत एव चोपमा सूर्यकादिवत् ।। 18 ।। तथाऽऽत्मैक इत्यत्रैकशब्दस्यैकस्वभाव इत्यर्थः ।। 18 ।। अनन्तरसूत्रमवतारयति - अत्र चोदयतीति ।

।। अम्बुवदग्रहणात्तु न तथात्वम् ।। 19 ।। पृथिव्यादिषु परमार्थतः स्थित्यभ्युपगमे दार्ष्टान्तिकस्य परमात्मनो दृष्टान्ततुल्यत्वाभावात् तुल्यत्वसिद्धयर्थं पृथिव्यादिषु स्थितेरपरमार्थत्वमभ्युपेत्यमिति तात्पर्यम् ।। 19 ।। सिद्धान्तसूत्रमवतारयति - परिहरतीति ।

।। वृद्धिह्रासभावत्वमन्तर्भावादुभयसामञ्जस्यादेवं दर्शनाच्च ।। 20 ।। सर्वत्र स्थितेर परमार्थत्वे सति आकाशदृटान्तो न घटते, पारमार्थो तु जलसूर्यादिदृष्टान्तो न घटते,तस्मादुभयदृष्टान्तानुयाय्याकारो वृद्धिह्रासादिदोषाभावः स्वीकार्य इत्यर्थः । एवमित्यन्तं सूत्रांशं समञ्जसं भवतीत्यन्तेन भाष्येण योजयित्वा स्मृतिवचनस्यार्थं योजयति । घयकरकादिष्वपीत्यादिना - तर्हि जलसूर्यादिदृष्टान्तः किमर्थः- दोषाननुषङ्गे परमार्थापरमार्थयोरुभयत्राप्यनुयायी हेतुः क इत्यपेक्षायामाह - एतदुक्त्तं भवतीति । देशविप्रकर्षः कालविप्रकर्षः स्वभाविप्रकर्षश्चेति त्रेधा विप्रकर्षः, अत्रैकैकविप्रकर्षोऽपि दोषास्पर्शस्य हेतुः, तत्र देशविप्रकर्षस्योदाहरणं जलसूर्यादि, स्वभावविप्रकर्षस्योदाहरणम् आकाशः, तत्र देशविप्रकर्षवत् स्वभावविप्रकर्षोऽपि दोषास्पर्शहेतुरिति दर्शयितुं दृष्टान्तद्वयोपादानमित्यर्थः, दृष्टान्तद्वयेऽपि देशकालस्वभाव सन्निकर्षत्रयसमुदायाभावो दोषास्पर्शे अनुयायी - हेतुः, सन्निकर्षत्रयसमुदायो दोषसंस्पर्शहेतुः । व्याख्येयसूत्रखण्डं व्याचष्टे - दृश्यते चेति ।। 20 ।। अनन्तरसूत्रशङ्कामाह - अथ स्यादिति । महारजनमिति - महारजनं कुसुम्भः ।

।। प्रकृतैतावत्त्वं हि प्रतिषेधति ततो ब्रवीति च भूयः ।। 21 ।। भेदस्य लोकसिद्धत्वेन अनूदितत्वात् तन्निषेधो न भ्रान्तजल्पितायत इत्यत्राह - न हि ब्रह्मण इति । अतस्तन्निषेधो नोपपद्यत इत्यन्तेन सूत्रस्य हि शब्दाभिप्रेतार्थः उक्त्तः । प्रकृतेत्यादिसूत्रं व्याचष्टे - ये ब्रह्मण इति । इति शब्दो हि प्रकृतप्रकारपरामर्शी तत्कथमियत्तानिषेध इत्यत्राह - नेति नेति नैवं नैवमिति । उक्त्तप्रकारमात्रविशिष्टतया ब्रह्मण इयत्ता प्रकृता, साऽपि प्रकार एवेति सा इति शब्देन परामृश्यत इत्यर्थः । ये तु प्रकारनिषेधं सूत्रार्थमाहुः- तत्पक्षे त्वप्रत्ययो न घटते, एतावदित्येव वक्त्तव्यम् । स्वत्र खण्डान्तरं व्याचष्टे यतश्चेति । अनन्तरशब्देन ततश्शब्दो व्याख्यातः । भूयश्शब्देन भूयिष्ठत्वमुच्यते, सार्थसङ्गहं वाक्यमुपादत्रे- ब्रवीतिहीति । तस्यार्थमाह - अयमर्थ इति । न ह्येतस्मादित्यत्र निषेधपरत्वं प्रतीयते, न गुणपरत्वं स्वरूपस्य सत्यत्वमात्रं चेति शङ्काव्यावृत्त्यर्थम् अयमर्थ इत्यारम्भः । स्वरूपतो गुणतश्चोत्कृष्टमिति - अनेन अचेतनजीवव्यावृत्तिः, उत्कर्षानुगुणं नामधेयमाह - तस्य चेति । सूत्रार्थमुपसंहरति - अत इति । अनन्तरसूत्रमवतारयन् सङ्गतिमाह - ब्रह्मणः प्रमाणान्तरेत्यादिना । ।। 21 ।।

।। तदव्यक्त्तमाह हि ।। 22 ।। प्रधानपरत्वव्यावृत्त्यर्थमव्यक्त्तशब्दं व्याचष्टे - तदिति ।। 22 ।।

।। अपि संराधने प्रत्यक्षानुमानाभ्याम् ।। 23 ।। भक्त्या साक्षात्करोऽस्तु ततः किं संराधनेन साक्षात्कारस्येत्यत्राह - भक्त्तिरूपेति ।। 23 ।।

।। प्रकाशादिवच्चावैशेष्यं प्रकाशश्च कर्मण्यभ्यासात् ।। 24 ।। मूर्त्तामूर्त्तादिप्रपञ्चविशिष्टप्रतीतिभ्रान्तिरिति शङ्कायां सूत्रस्योत्तरखण्डं व्याचष्टे - ब्रह्मस्वरूपभूतेति । उपासनेन साक्षात्कृतत्वादेव हि प्रकाशानन्दादेः पारमार्थ्यं, न तु भ्रान्तिसिद्धत्वं तद्वन्मूर्तामूर्त्तप्रपञ्चविशिष्टतादेरप्युपासनेन साक्षात्कृतत्वात्पारमार्थ्यमित्यर्थः ।। 24 ।। अनन्तरसूत्रमवतारयति - उक्त्तमिति ।

।। अतोऽनन्तेन तथा हि लिङ्गम् ।। 25 ।। पूर्वपक्षीकुर्वन्ति, तन्मते इदं सूत्रं न घटते उभयलिङ्गत्वसमर्थनेनोपसंहारात् ।। 25।।

।। उभयलिङ्गाधिकरणं समाप्तम् ।। 25 ।।

