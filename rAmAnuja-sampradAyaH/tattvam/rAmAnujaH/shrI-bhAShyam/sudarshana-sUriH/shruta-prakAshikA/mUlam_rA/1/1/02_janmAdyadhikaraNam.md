+++
title = "02 जन्माद्यधिकरणम्"

+++
अथ शास्त्रकाण्डद्विकाध्यायपादपेटिकाधिकरणरूपसम्बन्धिभेदेन सप्तविधासु सङ्गतिषु सङ्गत्यन्तराणां स्पष्टत्वादधिकरणसङ्गतिमाह - किम्पुनरिति । शास्त्रसङ्गतिर्हि वेदार्थविचाररूपतया स्पष्टतरा, वेदान्तार्थविचाररूपत्वात्काण्डसङ्गतिः, कारणविषयत्वाद्द्विकसङ्गतिः, कारणविषयवाक्यतर्करूपत्वादध्यायसङ्गतिः, अयोगव्यवच्छेदविश्रान्तेः पादसङ्गतिः, शास्त्रारम्भार्थत्वात्पेटिकासङ्गतिः, अतोऽवान्तरसङ्गतिः निंपुनरित्यादिभाष्येणोच्यते । जिज्ञास्यम्- विचार्यम्, सकलेतरपुरुषार्थतत्साधनपरित्यागपूर्वकं प्राप्यत्वेनोपायत्वेन च यत् जिज्ञास्यमुक्त्तमित्यर्थः । प्राप्यतया प्रापकतया च हि ब्रह्म आपाततः प्रतिपन्नम्, अनेन जिज्ञास्यमिति पदेन प्रणववेदप्राधानाद्यौपचारिकार्वाचीनब्रह्मशब्दार्थव्यावृत्तिः, तच्च व्यावतर्कस्य लक्षणस्य वक्त्तव्यतयापि हि सिध्यति । ब्रह्मशब्दवाच्यं स्वरूपेण गुणैश्च निरतिशयहवृत्वयोगि, "बृहति बृहयति" "बृहत्वाद्बृंहणत्वाच्च ब्रह्मेति परिपठ्यते" इति श्रुतिस्मृतिनिर्वचनात् । तत्र "ब्राह्मणो वै सर्वा देवताः" नकिरिन्द्रत्वदुत्तर" अग्निस्सर्वा देवताः "एक एव रुद्रः" सोमः पवते जनिता मतीनां जनिता दिवो जनिता पृथिव्याः । जनिताग्नेजर्निता सूर्यस्य जनितेन्द्रस्य जनितोत विष्णोः" "आपो वा इदं सर्वम्" इत्यादिभिर्ब्राह्मणाग्नीन्द्रादीनामपि समाभ्यधिकरहितहतत्वप्रतीत्तेरर्थतत्त्वं व्याकुलम्, अतस्तेषु तापत्रयातुरजिज्ञास्यं तत् ब्रह्म किंलक्षणकमित्यर्थः । सर्वेषां समाभ्यधिकराहित्ये प्रतीतेऽपि तद्वयाहतमन्यपरवाक्यावगतं चेत्यनादरणीयम्, तत्त्वप्रधानेषु सृष्टिप्रलयप्रकरणेषु यदेव निरतिशयबृहदुक्त्तं तदेव जिज्ञास्यमित्यभिप्रायेणाह "यतो वा इमानी" त्यादिश्रुतिरितीममर्थं हृदि निधाय सूत्रकारेण जनमादिसूत्रं प्रणीतमित्यभिप्रायवतोक्त्तं किं पुनस्तद्व्रह्म यज्जिज्ञास्यमुच्यत इति । नहि किं पुनर्ब्रह्मेत्युक्त्तम् ।

सूत्रमुपादत्ते जन्माद्यस्य यत इति । प्रथमपदं व्याचष्टे जन्मादीति सृष्टिस्थितिप्रलयमिति ।अन्यत् पदद्वयं वाक्यार्थयोजनायां व्याख्यास्यते, प्रथमपदव्याख्यानस्य समासार्थनिर्णयार्थं वाक्यान्रसापेक्षत्वेन वाक्यार्थयोजनायामन्तर्भावयितुमशक्यत्वात्तस्य पृथग्व्याख्यानम् । सृष्टिस्थितिप्रलयमित्यत्र सृष्टिशब्द उत्पत्तिपरः "सृष्टिस्थित्यन्तकालेषु" "सृष्टिस्थिन्यन्तकरणी, इत्यादिप्रयोगात् । प्रयोज्यप्रयोजकव्यापारवाचिशब्दानां व्यतिकरेण प्रयोगो ब्रह्मण एव निमित्तोपादानत्वाभिप्रायनिबन्धनः । सृष्टिस्थितिप्रलयमिति समाहारार्थे द्वन्द्वः । एकस्मिन्कार्ये अन्योन्यसापेक्षतया तुल्यनिष्पादकत्वेनान्वय इतरेतरयोगः । यथा दर्शपूर्णमासयोः स्वर्गं प्रति, अत्र समुदिताविवक्षा,अयमेव समुदायविवक्षायां समाहारः,तत्कृतमेकवचनत्वं नपुंसकत्वञ्च; अतोऽत्र सृष्टिस्थितिप्रलयमिति समाहारे द्वन्द्वः कृतः, वाक्यार्थंयोजनायां सृष्टिस्थितिप्रलया इति इतरेतयोगद्वन्द्वः कृतः, उभयोरपि फलैक्यात् । जन्मादीतीत्यत्र इतिकरणेन तत्रैकवचने तात्पर्यं गम्यते, तत्र पदार्थयोजनायां सृष्टिस्थितिप्रलयमित्येकवचनान्तपदेन सौत्रपदस्यैकवचनमनुसृतम् तत्राप्येकवचनं, सृष्टिस्थितिप्रलयानां समुदायो लक्षणम्, न त्वेकैकमिति ज्ञापनार्थम् ।

समुदायस्य लक्षणत्वं श्रुतिस्वारस्यादवसीयते "यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति" इत्यत्र हि न प्रतिवाक्यं तद्बह्मेत्युक्त्तम् ।अन्यथैकतरलक्षणवैयर्थ्यं च स्यात् । न च समदितं लक्षणम्, व्यावर्त्याभावात् । न हि जगदुत्पत्तौ

निमितोपादानभूतं स्तित्यादिकारणत्वव्यवच्छेद्यं किमपि वस्त्वस्तीति चेत् - सत्यम्; व्यवच्छेद्यं नेष्यते । तथापि श्रुत्यनुरोधात्सूत्रकारेणैवमुक्त्तम् । श्रुतिश्च "तद्विजिज्ञासस्व" इति विधित्सितोपासनोपयोगिनिरतिशयवृहत्त्वविपतीतावृहत्त्वशङ्काव्यवच्छेदार्थं समुदायमाह । शङ्कितव्यवच्छेदेनापि हि सप्रयोजनत्वं स्यात्; लक्ष्याकारविपरीतशङ्कानिराकरणेन विना लक्ष्याकारनिश्चयायोगात् । न च जन्मादिष्वेकैककारणत्वं लक्ष्याकारविपरीतशङ्कानिराकरणक्षमम् । तथा (दा?)हि - उत्पत्तिकारणत्वेऽभिहितेपि स्थित्यादिकारणत्वं न चेत्, तदनुगुणज्ञानशक्त्तिविरहात् स्थितिप्रलयकारणभूतवस्त्वन्तर सद्भावाच्च जन्ममात्रकारणस्य निरतिशयबृहत्त्वं न स्यात् । मुक्त्तेर्लयान्तर्भावात् मोक्षप्रदतयोपास्यस्यैव प्राप्यत्वाच्च मोक्षप्रदत्वप्राप्यत्वानुगुणैर्गुणैश्च वृहत्त्वं न सिध्यति । अतो जन्मकारणत्वमात्रस्य समस्तवस्तुव्यवच्छेदक्षमत्वेऽपि जन्मादिसमुदायकारणत्वस्यैव निरतिशयवृहत्त्वरौपयिकत्वात् सृष्टिस्थितिप्रलयसमुदायकारणत्वं लक्षणमिति ज्ञापितम् ।

समुदायस्य लक्षणत्वमिहाविवक्षितम् । जन्मादीति बहुव्रींहेरन्यपदार्थप्रधानत्वेन जन्मनोऽन्तर्भूतत्वादित्यत्राह - तद्गुणेति । बहुव्रीहिर्द्विविधः, तद्गुणसंविज्ञानोऽतद्गुणसंविज्ञानश्च इति । तत्र प्रथमस्योदाहरणं "सर्वादीनि सर्वनामानि" लम्बकर्णमानय इत्यादि । द्वितीयस्योदाहरणं चित्रगुमानयेति । तच्छब्देन विशेष्यम्, गुणशब्देन विशेषणं च विवक्षितम् । समित्येकीकारे । विशेषणं विशेष्यञ्च एककार्यान्वितत्वेन सह ज्ञापयतीत्यर्थः । एवमपि बहुव्रीहेर्न्नान्यपदार्थप्रधानत्वभङ्गः, स्वपदवाच्यविशिष्य समुदायस्य तत्समुदायिनो वा अन्यपदार्थतया विवक्षितत्वोपपत्तेः । समासस्थपदवाच्यस्यापि विशिष्टसमुदायान्तर्गतत्वाकारेण ह्यन्यपदार्थत्वं युज्यते, स्वपदमात्रस्य तेनाकारेण तद्वाचकत्वाभावात् ।

अस्येति व्याख्येयपदोपोदानम् । अचिन्त्येत्यादिना तद्वयाचष्टे । अस्येति पदस्य जगत इत्येतावन्मात्रे (अर्थे?) वक्त्तव्ये किमर्थो विस्तर इति चेत्- सूत्रकारविवक्षितार्थकथनार्थः । तद्विवक्षा च श्रुतिविवक्षया । श्रुतिविवक्षा कथं ज्ञायत इति चेत् उच्यते । "यतो वा इमानि भूतानि जायन्ते" इत्यत्र भूशब्देन कार्यवर्गेऽभिहितेपि इमानीति पदं कार्यवर्गस्य धर्मिग्राहकप्रमाणसिद्धाकारविशेषपरम् । तत्र जगत आभासतापरत्वं ब्रह्मणो जिज्ञास्यतानपयोगीति वैचित्र्यपरमिमानीतिपदम्, ईदृशकार्यनिष्पादनानुगुणगुणोत्कर्षं ब्रह्मेति ज्ञापनार्थम् । श्रुतिवाक्यस्थेदं शब्देन निर्दिशतः सूत्रकारस्यापीयमेव विवक्षा । जगतः इमानीतिश्रुतौ बहुवचने सत्यपि सौत्रमेकवचन कृत्स्नस्य भुवनस्यैककार्यताविशेषेणैककर्तृकत्वज्ञापनार्थम्; भूतशब्दस्य देवादिचतुर्विधभूतमात्रपरत्वव्यावर्त्तनेन भुवनक्रियायोगिकृत्स्नकार्यसमुदायात्मकजगद्विषयत्वज्ञापनार्त्थञ्च । अत एव हि भाष्ये जगत इत्युक्त्तम् । तत्र कार्यवर्गस्य चिदचिदात्मकत्वत् तत्तत्प्रमाणसिद्धचिदचिद्वैचित्रीमचिन्त्येत्यादिपदद्वयेनाऽऽह ।

ननु गृहाधिकरणे, "गृहं सम्मार्ष्टि " इत्यत्र उद्देश्यगतविशेषणे विवक्षाभावादेकवचने तात्पर्याभाव उक्त्तः । तेन न्यायेन प्रसिद्धवन्निर्देशरूपतया अनुवादरूपस्येदंशब्दस्योद्देश्यविशेषणे तात्पर्याभावे (वेन?)नैवं व्याख्यातव्यम् ।। मैवम्; गृहाधिकरणे ह्युद्देश्यविशेषरमात्रविवक्षा न निषिद्धा ।अपित्वनुवादस्य मूलभूतप्रापकवाक्योक्त्तार्थविरुद्धविशेषणे हि तात्पर्याभाव उक्त्तः । उत्पत्तिवाख्यसिद्धस्य गृहबहुत्वस्य विरुद्धं ह्येकत्वम् । अन्यथा "अष्टवर्षं ब्राह्मरमुपनयीत"

इत्यत्राप्यष्टवर्षत्वादिविशेषणे तात्पर्याभावप्रसङ्गात् । अत्र तु प्रापकवाक्येषु जगद्वैचित्र्यमेव स्पष्टम् । यद्वा - यत्र प्रयुक्त्तस्य शब्दस्यार्थाविवक्षायामन्वयानुपपत्त्याऽ्रनर्थक्यम्, तत्रोद्देश्यविशेषणविवक्षा तत्र तत्राङ्गीकृता । तस्मादेवं व्याख्यातुं युक्त्तम् ।

तत्राचिदंशवैचित्र्यमाह - अचिन्त्येत्यादिना पदेन । जीवकर्तृकतया चिन्तयितुमशक्यत्वमचिन्त्यत्वम् । आकाशवाय्वादिभेदेन विविधत्वम् । प्रत्येकं तत्तद्वयष्टिबाहुल्येन विचित्रत्वम् । ईदृशरचनस्येत्यर्थः, अत्र रचना संस्थानम् । अथ चिद्वैचित्र्यमाह - नियतेति । अस्मिन्देशे अस्मिन्काले इदं फलमनेन भोक्त्तव्यमिति नियमो ब्रह्मादिपिपीलिकान्तानामविशेषेण भवति । ब्रह्मणोऽपि हि स्वमानपरिमितवर्षशतादधिकं जीवितुम्, अण्डान्तरे प्रवेष्टुमण्डाधिपत्यादधिकं फलं भोक्त्तुञ्चाशक्यम् । एवं चिदचिद्वैचित्रीकथनेन क्षेत्रज्ञमात्रस्य कर्तृत्वानुपपत्तिः सूचिता । तृतीयं पदमुपादत्ते यत इति ।। पूर्वपदस्य श्रुतिविवक्षानुसारेण व्याख्यानं कृतम्; अत्र तु तादृशपदश्रवणाभावेऽपि कथमनेकविशेषणोक्त्तिः? उच्यते; "यतो येन यत्" इति प्रसिद्धवन्निर्द्देशो हि प्रापकवाक्यसापेक्षाः, तत्र प्रापकवाक्येषु जगत्कारणत्वजिज्ञास्यत्वोपयोगियाद्दशविशेषणविशिष्टो यो धर्मिविशेष उक्त्तः, तादृशविशेषविशिष्टः स एवात्र श्रुतौ यच्छब्देन विवक्षित इति सूत्रकाराभिप्राय इति कृत्वा तत्तद्विशेषणविशिष्टतद्धर्मिविशेषपरत्वं सौत्रस्य यतश्शब्दस्योक्त्तम् । यत इत्यत्र तसिप्रत्ययस्य सार्वविभक्त्तिकत्वाद्विभकत्यन्तरशङ्का स्यात् । तेन जगज्जन्मादयो यत्र भवन्तीति देशकालादिवदधिकरणत्वेमेव ब्रह्मलक्षणमित्यपि शङ्कितुं शक्यम् । एवं तसिलोप्येकद्विबहुवचनसाधारणत्वात्कारणवाक्येषु सद्व्रह्माद्यनेकशब्दैरभिधानाच्च कारणानेकत्वशङ्का स्यादिति तदुभयव्युदासार्थं यस्मादित्युक्त्तम् । उपायतयोपेयतयापि जिज्ञास्यत्वे कारणत्वे चोपयुक्त्तानि तत्तत्प्रापकवाक्यसिद्धान्येतच्छुतिविवक्षितानि विशेषणानि दर्शयति सर्वेत्यादिना । तिस्त्रा मूर्तयः अंशाः, ब्रह्म अशीति यादवप्रकाशपक्षः । प्राधनपुरुषयोः कारणत्वं केषाञ्चिन्मतम् । ईदृशन्यूनाधिकतत्त्वव्यवच्छेदार्थम्, "तमीश्वराणां परमं महेश्वरम्" "स कारणं करणाधिपाधिपः" इत्यादिश्रुत्यनुसारेण सर्वेश्वरादित्युक्त्तम् । कारणवाक्यशेषभूतशोधकवाक्यसिद्धं जिज्ञास्यत्वोपयोगिनं चिदचिद्वयावर्त्तकाकारमाह निखिलहेयप्रत्यनीकस्वरूपादिति । निखिलशब्देनाचिद्गतहेयाः षड्भावविकाराः, चिद्गतहेयाः क्लेशकर्मविपाकाशयाश्च विवक्षिताः । हेयार्हत्वे सति तद्वियुक्त्तत्वं व्युदस्यते प्रत्यनीकशब्देन । प्रत्यनीकश्चेत्, जगदुपादानत्वं नोपपद्यत इत्यत्राह स्वरूपादिति । अद्वारकहेयसम्बन्धो व्युदस्तः, न तु सद्वारक इत्यर्थः । हेयप्रत्यनीकत्वे विशेषणांशेऽपि हेयासम्भवः, तत्सम्बन्धविरोधित्वात् स्वप्रतिकूलोत्पादकत्वायोगाच्चेत्यत्राह सत्यसङ्कल्पादिति । स्वसङ्कल्पानुरूपं हेयसम्बन्धं संश्रितेषु तद्वियोगं च कर्त्तुं समर्थः । न च हेयं सवर्मीश्वरापेक्षया हेयम्, तत्सङ्कल्पनिवर्त्त्यत्वेन तल्लीलारसावहत्वादिति भावः । सत्यसङ्कल्पत्वं हेयप्रत्यनीकत्वोपपादकं कारणत्वजिज्ञास्यत्वोपयोगि च । हेयप्रत्यनीकात् सत्यसङ्कल्पादिति पदद्वयेन "अपहतपाप्मे" त्यादिवाक्यं स्मारितम् । जिज्ञास्यत्वोपयोगिनी धर्मिस्वरूपस्य कल्याणतामाह ज्ञानेति आनन्दत्वं स्वानुकूलत्वम् । आदिशब्देन सत्यत्वमानन्त्यं च विवक्षितम् । हेयप्रत्यनीकत्वं पूर्वमुक्त्तम् । ज्ञानान न्देति भावप्रदाननिर्देशः ।"द्वयेकयोर्द्विवचनैकवचने" इतिवत् । ज्ञानत्वानन्दत्वसत्यत्वानि न

प्रादेशिकानीति अनन्तशब्दार्थः । आदिशब्देनानन्त्यस्य गृहीतत्वेऽपि सर्वव्यापित्वस्य कालानन्त्यकथनं नित्यत्वस्य सार्वत्रिकत्वकथनं सर्ववस्तुसामानाधिकरण्यार्हत्वस्य च नित्यत्वकृत्स्नप्रदेशवृत्तित्वकथनं ह्यविरुद्धम् । कल्याणत्वमन्येषामनुभवितृणामप्यनुकूलत्वम् । ज्ञानत्वादयः कल्याणगुणा यस्य तस्मादित्यर्थः । यथा प्रभाश्रये दीपे प्रभां विना आश्रयांशस्यैव चतुरङ्गुलत्वरूप(स्पशर्?)वत्त्वोज्जलत्वगुणाः तथा ब्रह्मणोऽपि ज्ञानत्वानन्दत्वसदेैकरूपत्वानि स्वरूपस्य गुणाः । धर्मिणो धर्मस्य च ज्ञानत्वे व्यक्त्तिभेदादविरोधः; धर्मधर्म्मिणोः साधारणाकारो ज्ञात्वानन्दत्वादिः । यथा नरस्यैव सतो राज्ञो नराः परिकरा इत्युक्त्ते व्यक्त्तिभेदादविरोधः; नरत्वं चोभयसाधारणाकारः तद्वत् । धर्मभूतज्ञानवत्तामाह सर्वज्ञादिति । सर्वज्ञत्वं निमित्तत्वोपयोगि । सर्वशक्त्तित्वमुपादानत्वोपयोगि । अनेन चिदचिच्छरीरकत्वमप्यभिप्रेतं भवति; अन्यथोपादानत्वायोगात् । किञ्च सर्वज्ञत्वम् उपासकापेक्षिततत्प्रतिबन्धतन्निरसनप्रकारज्ञनोपयोगि; सर्वशक्त्तित्वं तद्विरोधिनिरसनोपयोगि; परमकारुणिकत्वं च जिज्ञास्यत्वकारणत्वोपयोगि; प्रलयदशायामसत्कल्पं चेतनजातं निरीक्ष्य दयया हि सृष्टिः । संश्रितसौंलभ्यं च दययैव; यथा "माता पिता भ्राता निवासः शरणं सुहृद्गतिर्नारायणः" इति । ईदृशेश्वर उपायभूतः, उपेयमन्यदित्यत्राह परस्मादिति । अत्र माता पितेत्यनुसन्धेयम् । देवताविशेषनिर्णयार्थमाह पुंस इति । कारणवाक्येषु "छागो वा मन्त्रवर्णात्" इति सूत्रन्यायात्सद्व्रंह्मात्मादिसामान्यशब्दानां पुरुषनारायणादिविशेषपर्यवसायित्वात्सवर्श्रुतीनां नारायण एव पर्यव

सानभूमरिति "यतो वा इमानि भूतानि" इत्यादितेर्हृदयमिति सूत्रकारस्य भाव इति भाष्यकाराभिप्रायः । पुंस इत्यनेन कारणभूतस्य वस्तुनस्त्रपाद्विभूतिमत्त्वमपि सूचितम्; पुरुषसूक्त्ते "त्रिपादस्यामृतं दिवि" इति श्रवणात् । सूत्रार्थ इति । अक्षराथस्तात्पर्यार्थश्चेत्यर्थः ।

ननु यदीश्वरो लिलक्षयिषितः, तर्हि तदसाधारणसर्वज्ञत्वादिप्रतिपादकसत्यज्ञानादिवाक्यानादरेण

जन्मादिकारणत्वं किमर्थं सूत्रितम् । उच्यते । गुणैः स्वरूपस्य लक्ष्यमाणत्वे तदपेक्षया बहिष्ठाया विभूतेरुपास्यानन्तर्भावः प्रतीयेत । सर्गादिविषयभूतया तु विभूत्या स्वरूपे लक्ष्यमाणे तन्नियमनधारणाद्यपेक्षितत्वादेव गुणानन्तर्भावो न शक्यशङ्कः । अतो गुणानामिव विभूतेश्च जिज्ञास्यान्तर्भावज्ञापनार्थं जन्मादिलक्षणं सूत्रितम् । विभूतेश्च जिज्ञास्यान्तर्भावः उपासात्रैविध्यतत्तुन्यायाभ्यां सेत्स्यति ।। नन्वेवमपि कृत्स्नविभूतेर्जिज्ञास्यान्तर्भावो न सिध्यति, त्रिपाद्विभूतेर्जन्माद्यस्पृष्टत्वात् ।। मैवम्; तस्याः जन्माद्यस्पृष्टत्वेऽपि "यत्प्रयन्ती"तिप्रलयवाक्यस्थयच्छब्दनिर्दिष्टे मुक्त्तप्राप्ये ब्रह्मण्यन्तर्भावसिद्धेः । तथाहि - प्रयन्तीत्येतदविशेषणाऽत्यन्तिकलयरूपं मोक्षमपि प्रतिपादयतीति यच्छब्देन मुक्त्तप्राप्यतयापि ब्रह्म निर्दिष्टं भवति । प्राप्याकारविशिष्टं च ब्रह्म प्रमाणान्तरसिद्वमिहानूद्यते । प्रमाणान्तराणि च विभूतिद्वयविशिष्टम् ब्रह्म प्राप्यं वदन्ति । प्राप्याकास्य चोपास्यत्वं तत्क्रतुन्यायसिद्धम् । तदेवंलक्षणान्तर्भूतेन लयांशेनोपलक्षितायासित्रिपाद्विभूतेरपि जिज्ञास्यान्तर्भावसिद्धिः सूत्रिता भवति ।

ननु यत इति सूत्रपदस्थायाः पञ्चम्या उपादानार्थत्वात् ब्रह्मोपादानमिति, निमित्तान्तरसद्भावात् "उपादानन्तु भगवान्निमित्तं तु महेश्वरः" इत्युक्त्तव्योमातीतपक्षावकाशः प्रसजेत् ।। नैवम्; यत इति पञ्चम्या हेतुमात्रविषयत्वात् । हेत्वर्थत्वं च जातिस्थितिलय साधारणत्वादवगम्यते । न तु "जानि कर्तुः प्रकृतिः"इत्यापादान संज्ञाविधानवत् स्थितिकर्तुः जनिस्थतिलयस्थानस्य च अपादानसंज्ञाविधानं

दृश्यते । तस्मादियं हेतौ पञ्चमी । ततश्च निमित्तोपादानयोरुभयोरपि हेतुत्वाविशेषात् यत इति पदेनोभयविधकारणत्वमपि कोडीकृतं भवति । यतो वा इमानीत्यादिवाक्ये यत इति पदस्योभयविषयत्वात् सौत्रपदस्याप्युभयविषयत्वोपपत्तेः ।। ननु "यतो वा इमानि" इति वाक्ये यतो येन यदिति यच्छब्दस्यावृत्तत्वात् यत इति पदस्य जनिस्थितिलयसाधारण्यं नास्तीति तत्र यत इति पञ्चमी उपादनमात्रविषया; जायन्त इत्यनेनैवान्वयात् । पञ्चम्यर्थो हि, "जनिकर्त्तुः प्रकृतिः"इत्येव प्रतीयते । किञ्च हेतुमात्रविषयाया अपि सौत्रपदपञ्चम्याः श्रुतिवाक्यस्थपञ्चम्यभिहितोपादानरूपहेतुविशेषे पर्यवसानं स्यात्; सूत्र स्य श्रुत्यैकार्थ्योपपत्तेः । अतः श्रुतिसूत्रयोरुभयोरपि पञ्चम्या उपादानमात्रविषयत्वात् ब्रह्मोपादानम्,न तु निमित्तमिति ।। नैवम्; श्रुतौ यत इति पदस्य जनिस्थितिलयसाधारणत्वाभावेऽपि यच्छब्दस्यानुदावरूपत्वादनुवादस्य च प्रापकवाक्यसापेक्षतया तद्विरुद्धार्थपरत्वासम्भवात् प्रापकवाक्येषु च "एकमेवाद्वितीयं तदैक्षत बहु स्यां तत्तेजोऽसृजत" इत्युपादानभूतस्यैव ब्रह्मणो निमित्तान्तरं निषिध्य,अहमेव जगद्रूपेण बहु स्यामिति सङ्कल्पमुकत्वा यथा सङ्कल्पं तत्कर्तृकसृष्टेश्च प्रतिपादनात् तदनुवादिनि लक्षणवाक्ये यत इति पदमुभयविषयम् । श्रुत्यनुविधायित्वाज्जन्मस्थितिलयसाधारणत्वाच्च सौत्रं च यत इति पदमुभयविषयमेवेति निमित्तान्तरवादो वेदाविरुद्धत्वादनादरणीय एवेति ।। एवं तर्हि प्रकृत्यधिकरणपौनरुकत्यं स्यादिति चेन्न । तत्र हि निमित्तोपादानैक्यस्य श्रुतिप्रतिपाद्यत्वं समर्थ्यते । अत्र तु निमित्तोपादानैक्यसिद्धवत्कारेण त(अ)स्योभयविधकारणत्वस्य लक्षणत्वानुपपत्तिः परिहिृयत इति वैषम्यात् ।

नन्वीश्वर एव ब्रह्म चेत्, सत्यज्ञानादि लक्षणत्वेन वक्त्तव्यम् । न तु जन्मादि; ईश्वरस्य सर्वविधकारणत्वायोगात् । निमित्तकारणमुपादानं चैकमेव हि वेदान्तेषु मतम् । तस्मादीश्ववरादतिरिक्त्तं ब्रह्माभ्युपगच्छतो भेदा

भेदवादिनोऽनुकूलमिदं जन्मादिलक्षणकथनम् ।। नैवम्; चिदचिद्विशिष्टतया सत्यसङ्कल्पतया चेश्वरस्यैव बहु स्यामिति ईक्षणक्षमत्वेन सर्वविधकारणत्वोपपत्तेः । सन्मात्रस्य चिन्मात्रस्य च सत्यसङ्कल्पत्वायोगादीश्वरस्य च ब्रह्मांशतयाऽध्यस्ततया चाभिमतस्यांशान्तराध्यस्तान्तरसमानाधिकरणशब्दवाच्यत्वायोगाच्च भेदाभेदपक्षे मृषावादि पक्षे च बहु स्यामिति सङ्कल्पपूर्वककारणत्वं न घटत इति एतलक्षणं परेषामेवानुपपन्नम् । किञ्च बुभुत्सितस्य लक्षणं वाच्यम् । बुभुत्सितं चोपास्यम् । ईश्वर एवोपास्यः प्राप्यश्च । उपासनं च विशिष्टविषयम्; उपासात्रैविध्य स्य वक्ष्यमाणत्वात् । प्राप्तिश्च विशिष्टविषया, यथोपासनभावित्वात् तस्याः । जन्मादि चोपास्य लक्षणम्, "तद्विजिज्ञासस्वेति प्रतिपादनात् । सत्यज्ञानादि तु विशेष्यांशस्य लक्षणम्; न तु विशिष्टस्य । अतो विशिष्टस्यैवोपास्यत्वात् जिज्ञास्यब्रह्मलक्षणं जन्माद्येव । यत इत्यस्यानुवादरूपत्वात् विजिज्ञासस्वेति जिज्ञास्यत्ववचनाच्च जिज्ञास्यत्वोपयोगिशोधकवाक्यार्थश्च यच्छब्दे गर्भितः । तस्मात् यस्मादित्यादिविशेषणान्युक्त्तानि ।।

अथ जन्मादीनां लक्षणत्वे तत्र जन्मनोऽन्तर्भावे, तत्रापि समदितस्य लक्षणत्वे च किं ते प्रमाणमित्याकाङ्क्षायां सूत्रकारैर्विषयत्वेनाभिप्रेतां श्रुति दर्शयति भृगुरिति । शास्त्रं प्रणाङ्य्ा विषयः । "यता वा इमानि" इत्यादिमात्रे उदाहर्त्तव्येऽपि अर्थवादरूपतात्त्पयर्लिङ्गज्ञापनार्थों

प्रकरणस्य ब्रह्मक्रमत्वेनानन्यपरत्वज्ञापनार्थं च भृगुर्वां इत्याद्युदाहृतम् । अग्नीन्द्रादिवस्तुषु सर्वोत्कृष्टतया आपातप्रतीतेषु सर्वेषां सर्वोत्कृष्टत्वस्यानुपपन्नत्वेन तत्त्वस्य दुर्न्निश्चयतया निरतिशयवृहत्त्वाश्रयव्यक्त्तिविशेषजिज्ञासया हि, "अधीहि भगवो ब्रह्म" इति प्रश्नः । तत्र व्यक्त्तिविशेषस्य लक्षणमुच्यत, "यतो वा इमानि" इति । यतो येन यदिति यद्वृत्तयोगात् कारत्वमनूद्यते । तद्व्रह्मेति कारणस्य ब्रह्मत्वं विधीयते । तेन कारणत्वस्य ब्रह्मलक्षणत्वं सिद्धं भवति । तद्विजिज्ञासस्वेति न विचारस्योपासनस्य वा विधिः । विचारात्मकज्ञानं रागप्राप्त्वान्न विधेयम् । उपासनात्मकस्य तु ज्ञानस्य "ब्रह्मविदाप्नोति" इति प्राकरणिकवाक्यान्तरसिद्धत्वात् उपक्रमे "अधीहि भगवो ब्रह्मे"तिप्रश्नस्य तत्त्वपरत्वेनोपायविषयत्वाभावाच्च नोपासनात्मकज्ञानमिह विधेयम् । अतो विजिज्ञासस्वेति उपदिऽयमानार्थे अवधानार्थं सन्देहनिवृत्त्यर्थं वोक्त्तम्, या गन्धवती तां पृथिवी विद्धी"इतिवत् । अतः कारणत्वस्य ब्रह्मलक्षणत्वमेवास्य वाक्यस्य विधेयम् । यथा यत्र सारसः स देवदत्तकेदार इत्युक्त्ते सारससम्बन्धस्य देवदत्तकेदारलक्षणत्वमुक्त्तं स्यात्, तद्वत् । देवदत्तकेदारो बुभुत्सितो धीस्थः सारससम्बन्धश्च दृष्टः । तस्य देवदत्तकेदारलक्षणत्वं ह्यज्ञातम् । अतस्तदेव वाक्यस्य विधेयम् । एवं निरतिशयवृहत्त्वं बहुष्वर्थेष्वापाततः प्रतीतम् । कारणत्वं च प्रापकवाक्यावगतम् । तस्य निरतिशयबृडहद्वस्तुलक्षणत्वमनवगतमिति तदत्र विधेयम् । लक्षणस्य च सजातीयविजातीयव्यावर्त्तनस्वभावत्वादन्येषां निरतिशयवृहत्त्वशङ्काव्युदासः फलितः । अतो नारायणादिविशेषशब्दवाच्यवस्तुविशेषस्यैव निरतिशयवृहत्त्वसिद्धिः । अत एव हि परस्मात्पुंस इत्युक्त्तम् ।

प्रापकवाक्यैरेव कारणभूतवस्तुविशेषस्य निरतिशयवृहत्त्वं ज्ञायत इति किमनेन लक्षणवाक्येन? सति चेत् - न; अग्न्यादीनामपि कर्मभागवाक्यैः सवर्ोत्कृष्टत्वावगमात् तेषु बृहत्त्वशङ्काव्युदासाय कारणवाक्यानामपि तद्वदन्यपरत्वाभावेन तत्त्वपरत्वज्ञापनपरत्वादस्य वाक्यस्य । अथ श्रुतिरेव लक्षणं प्रतिपादयति चेत्, किं सूत्रेणेति शङ्कायाम्, सूत्रतात्पर्यार्थं विवक्षुः संशयं दर्शयितुं श्रुतिगतहेतुनैव संशयोत्पत्तिं दर्शयति तत्रेति । तत्र- तादृश इत्यर्थः । पूर्वपक्षानुगुणेन विशेषणबहुत्वेन सिद्धान्तानुगुणेनैकवाचनान्तब्रह्मशब्दैक्येन च विशिष्टत्वं संशयहेतुत्वेनाभिप्रेत्य तत्रेत्युक्त्तम् । संशयस्वरूपं दर्शयति किमस्मादिति । ब्रह्ममीमांसा किमारम्भणीया, उत न वा इति प्रथमविचारः । तदर्थं वेदान्ता ब्रह्मणि प्रमाणम्, उत नेति द्वितीयविचारश्च चतुरसूत्रीसाधारणः । सिद्धस्वरूपं

ब्रह्म न शास्त्रं प्रतिपादयतीत्याशङ्कयाह ...तच्छास्त्रप्रमाणकत्वं ब्रह्मणः सम्भवत्येव इति समन्वयाधिकरणोपकमे । तस्याधिकरणस्य शास्त्रारम्भहेतुभूतप्रामाण्यसमर्थनार्थत्ववस्य भाष्यकारैरेव वक्ष्यमाणत्वात् । तथा चाहुः -

"व्युत्पत्त्यभावः प्रतिपत्तिदौस्स्थ्यमन्येन सिद्धत्वमथाफलत्वम् ।

एतानि वै सूत्रतुष्टमेनाऽनारम्भमूलानि निराकृतानि"

इति, अतस्तद्विचारयुगलमत्रार्थसिद्धमित्यभिप्रत्यैतदधिकरणासाधारणं संशयशरीरं दर्शितं किमस्मादिति । यतो वा इमानीत्यादिवाक्यं ब्रह्म लक्षणतः प्रतिपादयितुं शक्नोति, उत नेति संशयः । तदर्थं संशथ्यते- किं सृष्टयादीनां विशेषणत्वेनोपलक्षणत्वेन च ब्रह्मलक्षणत्वं सम्भवति नेति; तदर्थं विशेषणपक्षे किं विशेषणभेदेन विशेष्यभेदोऽस्ति, नेति; तदर्थं किं

विशेषणस्य विशेषणत्वं स्वाश्रय(?)सर्वधर्मव्यावर्त्तकतया, उत विरोधिधर्मव्यावर्त्तकतयेति । उपलक्षणपक्षे किमाकारान्तरप्रतिपत्तिरस्ति, उत नास्तीति । सर्वधर्मव्यावर्त्तकतया विशेषणत्वम् ; आकरान्तरप्रतिपत्तिश्च नास्तीतिपूर्वः पक्षः । विरोधिधर्मव्यावर्त्तकतयैव विशेषणत्वम्; आकारान्तरप्रतिपत्तिश्चास्तीति राद्धान्तः । सर्वधर्मव्यावर्तकतया विशेषणत्वे विशेष्यभेदप्रसङ्गेन जन्मादीनां विशेषणत्वायोगात् आकारान्तरप्रतिपत्त्यभावेन चोपलक्षणत्वायोगात् उभयथापि लक्षणत्वासम्भवादितं वाक्यं ब्रह्म लक्षणतः प्रतिपादयितुं न शक्त्तोतीति लक्षणदौस्स्थ्ेन ब्रह्मणि शास्त्रप्रामाण्याभावात्तद्विचारोऽनारम्भणीय इति पूर्वपक्षे फलितम् । विरोधिधर्मव्यावर्त्तकतयैव विशेषणत्वे विशेष्यभेदाभावाज्जन्मादीनां विशेषणत्वोपपत्तेः आकारान्तरप्रतिपतिसद्भावादुपलक्षणत्वोपपत्तेश्च उभयथाऽपि लक्षणत्वसम्भवादिदं वाक्यं ब्रह्म लक्षणतः प्रतिपादयितुं शक्त्तेतीति लक्षणसौष्ठवेन ब्रह्मणि शास्त्रप्रामाण्योपपत्तेः तद्विचारस्यारम्भणीयत्वं सिद्धान्ते फलितम् ।

तत्र पूर्वपक्षमुपपादयितुं प्रतिजानीते न शक्यमिति । जन्मादीनां ब्रह्मलक्षणत्वं किं विशेषणतया? उतोपलक्षणतया? इति विकल्पमभिप्रेत्य प्रथमं दूषयति न तावदिति । कथं विशेषणत्वेन न लक्षयन्तीत्यत्राह अनेकेति । अनेकत्वप्रसक्त्तिर्व्यावर्त्तकत्वं वा कथमित्यत्राह विशेषणत्वं हीति । विशेष्यतेऽनेनेति निर्वचनानुसारेण भेदकं विेशेषणं भेद्यं विशेष्यमिति प्रसिद्धेः, खण्डो मुण्डः पूर्णशृङ्गः, नीलं शुक्लं पीतम,् अजो गजो महिष इत्यादिषु तथा दर्शनाच्चेति भावः । सिद्धान्तिच्छायया चोदयति नन्विति । परिहरति नैवमिति । उपसंहारः- पर्यवसानम् । अन्यथा- प्रमाणान्तरेणैक्यप्रतीत्यभावे सतीत्यर्थः । तत्रापि- देवदत्तादावपि । पक्षे वैषम्यमाह अत्र त्विति । प्रमाणान्तरेणैक्यमनवगतमिति वदतोऽयं भावः - "एकमेवाद्वितीयम्" इत्यादिभिरपि नैकत्वनिश्चयः, तत्राप्येकत्वादिविशेषणभेदेन बहुत्वापत्तेः । एकमित्यादिपदानाम्; एको व्रीहिः इत्यादिवन्निर्वाहसम्भवाच्चेति । ननु न केवलं प्रमाणान्तरेणैवैक्यप्रतीतिः; शाब्दी च विद्यते । तस्यां सत्यां धर्मिबहुत्वं न स्यात् । अत्र चैकवचनान्तधर्मिवाचिपदैक्यं विशेष्यैक्यज्ञापकमिति शङ्कते ब्रह्मशब्देति । तद्व्रह्म तद्व्रह्मेति मुहुर्मुहुरुक्त्तिर्वा, तानि ब्रह्माणीति बहुवचनं वा नास्तीति भावः । परिहरति नेति । तत् कथमित्यत्राह अज्ञातेति । एकवचनान्तधर्मिवाचिपदैक्यं विशेषणबहुत्वाधीनं विशेष्यबहुत्वं न बाधते; खण्डो मुण्डः पूर्णशृङ्गो गौरित्यत्र बहुत्वप्रतीतेः । एकवचनान्तधर्मिवाचिपदैक्यं स्वतो विशेष्यैक्यप्रतिपादकम्, खण्डादिषु प्रत्यक्षबाधात् बहुत्वप्रतीतिरिति चेन्न; अप्रत्यक्षेष्वपि गोषु खण्ड इत्यादिवाक्ये प्रयुक्त्ते बहुत्वप्रतीतेः । तस्मात् विशेषणबहुत्वं चेत्ि, विशेष्यभेदापादकमित्यभिप्रायेणोक्त्तम् अज्ञातयोव्यक्त्तेरिति । अज्ञातगोव्यक्त्तेः प्रत्यक्षेगणादृश्यमानगोव्यक्त्तेरित्यर्थः । खण्डो मुण्ड इत्यादिवाक्यप्रयोगासम्भवव्युदासाय जिज्ञासोरित्युक्त्तम् । गोसामान्यज्ञाने सत्यदृष्टगोव्यक्त्तित्वाज्जिज्ञासासम्भवात् प्रयोगसम्भवः ।

सृष्टिस्थितिप्रलयाः किं प्रत्येकलक्षणानि, उत सम्भूयेति विकल्पमभिप्रेत्य प्रत्येकपेक्ष दूषणमुक्त्तम् ; सम्भूयेतिपक्षे दूषणमाह अत एवेति । अत एव- विशेषणभेदस्य स्वतो विशेष्यभेदापादकत्वादि त्यर्थः ।

उपलक्षणपक्षं दूषयति नापीति । कुत इत्यत्राह आकारान्तरेति । व्यापकनिवृत्त्या

व्याप्यनिवृत्तिरिति भावः । व्यापकत्वभेवोपपादयति उपलक्षणानामिति । उपलक्षणेनोपलक्ष्यप्रतिपत्तौ उपलक्षणमुपलक्ष्याकारः पूर्वप्रतिपन्नाकारश्चेत्याकारत्रयमवर्जनीयम्; सम्प्रतिपन्नस्थलेषु तद्दर्शनात् । यथा सारससम्बन्ध उपलक्षणम्; देवदत्तसम्बन्धित्वमुपलक्ष्यम्; केदारत्वं पूर्वप्रतिपन्नाकारः । अतोऽत्र तृतीयाकारप्रतिपत्त्यभावादुपलक्षणत्वमनुपपन्नमित्यर्थः ।। शास्वराग्रे चन्द्र इत्यत्र कथमाकारत्रयमिति चेत् उच्यते । कालविशेषे देशविशेषसम्बन्धः उपलक्ष्याकारः; शाखाग्रमुपलक्षणम्; शाखाचन्द्रयोश्च ऋजुपशोदेवर्त्तित्वं सम्बन्धः । स च सम्बन्दो वाक्यावगतः । आदित्यादिव्यावर्त्तकं चन्द्रशब्दबोध्यं चन्द्रसंथानं तृतीयाकारः । केदारत्वाद्याकारः प्रत्यक्षप्रतीतः; चन्द्रत्वं तु पूर्वानुभूतत्वात् धीस्थम् । कुत्र चन्द्र इति बुभुत्सायामेवम् । कश्चन्द्र इति बुभुत्सायां शब्दवाच्यत्वमुपलक्ष्यम्; स्वारसिकेन वा शब्दोत्यापितबुभुत्सामूलेन वा प्रत्यक्षेण प्रतीतो वक्रतादिः पूर्वप्रतिपन्नाकारः, अनेन निर्विशेषवस्तुवादे तू उपलक्षणत्वमपि नोपपद्यते इत्युक्त्तं भवति । तृतीयाकारप्रतिपत्तिरस्तीति चोदयति ननु चेति । दूषयति नेति । सत्यत्वादयः किं विशेषणतया लक्षणभूताः, उत उपलक्षणया । पूर्वस्मिन् कल्पे दूषणमुक्त्तम् । अन्यत्र च- आकारान्तरप्रतिपत्त्यपेक्षायाम् वाक्यान्तरेण चेत्,अनवस्था । स्वेन चेत् आत्माश्रय इति । अतः यतो वा इमानीत्यादिवाक्येन आकारान्तरप्रतिपत्तिर्वक्त्तव्या । ततश्चान्योन्याश्रय इति भावः । अत इति । विशेषणत्वोपलक्षणत्वायोगादित्यर्थः ।।....

सिद्धान्तमवतारयति एवं प्राप्तेऽभिधीयत इति । एवम्- सूत्रकाराभिप्रेतेपूर्वपक्षे प्राप्त; तवाभिप्रेतस्तत्परिहार उच्यत इत्यर्थः । ज्ञाप्यबहिर्भूतो ज्ञाप्यप्रतीत्युपाय उपलक्षणम् । ज्ञाप्यान्तर्भूतो ज्ञाप्यप्रतीत्युपायो विशेषणम् । न चैकस्य ज्ञाप्यज्ञपकत्वविरोधः; घटादेरिन्द्रियसंयोगप्रतिसम्बन्धित्वेन ज्ञानोत्पत्तिहेतुत्वस्य विषयत्वस्य च दर्शनात् । एवं शब्दतो धीस्थतया स्वविशिष्टप्रतीतौ हेतुभूतं विशेषणम् इति उभयथापि लक्षणत्वोपपत्तिं वक्ष्यन, "एकानेकस्वरूपाय स्थूलसूक्ष्मात्मने नमः" इतिवच्चरमोक्त्तमुपलक्षणपक्षे बुद्धिस्थतया प्रथममुपपादयितुं प्रतिजा नीते जगदिति । ननूपलक्षणपक्षे अनुपपत्तिरुक्त्तेत्यत्राह न चेति । आकारान्तरम्- आकारविशेषः ; स चोपलणोपलक्ष्याकारातिरिक्त्त इत्यपुनरुक्त्तिः । पृथक् तृतीयाकारं दर्शयितुमाकारद्वयं विवक्षन् पूर्वमुपलक्ष्याकारमाह उपलक्ष्यं हीति । अर्थवशिरसि, "वृहति वृंहयति तस्मादुच्यते परं ब्रह्म" इति । श्रीमति वैष्णवे पुराणे च "वृहत्त्वाद्वृहणत्वाच्च ब्रह्मेति परिपठ्यते" इत्यादिर्निर्वचनप्रसिद्धिद्योतको हि शब्दः । आकारत्रयपृथकत्वद्योतनार्थाश्चशब्दाः तत्र तत्र ज्ञेयाः । कथं निरतिशयबृहत्त्वबृहणत्वप्रतिपत्तिरित्यत्राह बृहतेरिति । मनिन्प्रत्ययान्तस्य रूढिसहकृतस्य बृहतिधातोस्तदर्थत्वादित्यर्थः । यद्वा ब्रह्मशब्देन बृहत्त्वबृंहणत्वावगतिः कथमित्यत्राह बृहतेरिति । बृहत्त्वस्य स्वरूपतो गुणतश्च विवक्षितत्वात् बृंहणत्वरूपबृहत्त्वमपि धात्वर्थान्तर्गतमिति भावः । उपलक्षणाकारमाह तदुपलक्षणेति । ननु सारसस्य केदारेणेव जन्मादीनां ब्रह्मणा सह सम्बन्धो वक्त्तव्यः , किञ्च ब्रह्मण उपादानत्वे बाह्यमत इव निमित्तान्तराधिष्ठेयताप्रसङ्गेन सत्यसङ्कल्पत्वादिगुणान्वयलक्षणबृहणत्वासिद्धिश्च स्यादित्येतच्छङ्काद्वयं परिहरन् तृतीयाकारोपस्थापकं वाक्यं चावतारयति यतो येनेत्यादिना । कुत्र कथं प्रसिद्धिरित्यत्राह प्रसिद्धिश्चेति । तच्च कथमित्यपेक्षायां तत्प्रतिपादनं पदानामन्वयमुखेन दर्शयति तदपीति । तत्- निमित्तोपादानत्वरूपकारणत्वम् ।

उपादानत्वाधिष्ठात्रन्तरनिवारणयोरुपपादनं कृतं "तदैक्षत बहु स्याम्" "असृजत" इति । रामकृष्णादिरूपेण बहुभवनव्यावृत्त्यर्थे जगद्रूपेण बहुभवनमिति दर्शितम्, "तत्तेजो असृजत" इत्यनेन ।अत्र फलितं सम्बन्धमाह - तस्मादिति । यथा उपलक्षणेन सारसेनाधिकरणत्वेन सम्बन्धित्वं केदारस्य, यथा चन्द्रदेशस्य शारवायाश्च ऋजुभावः सम्बन्धः, तथा ब्रह्मण उपलक्षणभूतजन्मादिभिर्हेतुमद्भावः सम्बन्ध इत्युक्त्तं भवति, यथा प्रसिद्धि अनुवादरूपतया वाक्यस्य । निमितान्तरशङ्का चार्थात्परिहृता भवति ।

एवं तृतीयाकारस्याक्षेपकमुपलक्षणसम्बन्धात्मकं निमित्तोपादानरूपकारणत्वमुक्त्तम् । अथ तदाक्षिप्तं तृतीयाकारमाह जगदिति । यतश्शब्दस्मारितकारणवाक्येषु हि सार्वज्ञ्याद्यवगमः । अतो जगन्निमित्तोपादानताक्षिप्तेत्युक्त्तम् । गुणानामपरिच्छिन्नतया तद्विशिष्टस्य ब्रह्मशब्दवाच्यतायोग्यत्वज्ञापनार्थमाकारबृहत्त्वेनेत्युक्त्तम् । "यः सर्वज्ञ" इत्यादिवाक्यावगतसार्वज्ञ्यादीनामुपलक्षणत्वाभावान्नन्योन्याश्रयः । विशेषणबहुत्वं तु न विशेष्यभेदापादकमिति वक्ष्यत इति न विरोधः । उपलक्षणपक्षानुपपत्तिपरिहारमुपसंहरति इति चेति । इति च- अतश्चेत्यर्थः ।

उपलक्ष्यं हीत्यादिभाष्यस्यैवं वा योजना अनवधिकातिशयशब्दे तात्पर्यम् । उपलक्ष्यमनवधिकातिशयबृहत्त्वं बृंहणत्वं च । निरवधिकबृहत्त्वं च स्वरूपतो गुणतो विभूतितश्चानवधिकबृहत्त्वम् । बृहत्त्वबृंहणत्वविशेषः उपलक्ष्य इत्युक्त्तं भवति । ततश्चोपलक्ष्याकारैकदेशभूतं बृहत्वबृंहणत्वमात्रं पूर्वप्रतिपन्नाकारो भवतीति फलितम् । लोके तथा दर्शनात् । देवदत्तकेदारत्वं ह्युपलक्ष्यम् । न च देवदत्तसम्बन्धित्वमात्रम्, घटपटादिष्वतिप्रसङ्गात् । तदेकदेशभूतकेदारत्वमात्रेण च पूर्वप्रतिपत्तिः । तस्मादुपलक्ष्यमित्यभिप्रायेण ह्यनधिकातिशयबृहद्बृहणञ्चेत्युक्त्तम् । बृहत्त्व बृंहणत्वविशेषयोपलक्ष्यत्वात् बृहत्त्वबृहणत्वमात्रं पूर्वपतिपन्नाकार इत्यर्थसिद्धमिति हि शब्देन सूचितम् । कथं तत्प्रतिपत्तिरित्यत्राह बृहतेर्धातोरिति । बृहत्त्वमात्रं पूर्वप्रतिपन्नाकार इत्यध्याहृतेन वाक्येन तदर्थत्वादिति पञ्चम्या अन्वयः । यद्वा न चेत्यादिना पूर्ववाक्येनान्वयः । उपलक्षणाकारमाह - तदुपलक्षणेति । तृतीयाकारमन्यमपि विवक्षः तत्प्रतिपादकं वाक्यमवतारयन्नुपलक्षणस्योपलक्ष्येण सम्बन्धं वदन् निमित्तान्तरशङ्कां च व्युदस्यति यतो येनेत्यादिना । पूर्ववदर्थः । विवक्षितमन्यं तृतीयाकारमाह जगदिति । इदानीं चशब्दः तृतीयाकारान्तरसमुच्चये । यथा केदारत्वं सारसाधिकरणत्वदेवदत्तसम्बन्धित्वोपययोगि, तथा सर्वज्ञत्वादयोऽप्यनवधिकातिशयबृहत्त्वबृंहणत्वजन्मादिकारणत्वोपयोगिनः ।

अथ विशेषणतया लक्षणत्वमुपपादयति जगज्जन्मादीनामिति । कथं न दोषः; अपवादकप्रमाणाभावे विशेषणभेदस्य विशेष्यभेदावहत्वं दोषत्वेन ह्युक्त्तमित्यत्राह लक्षणभूतान्यपीति । लक्षणभूतानि- व्यावर्त्तकभूतानीत्यर्थः । यद्वा लक्षणभूतानां विशेषणानां सजातीयविजातीयव्यावर्तनस्वभावत्वेऽपीत्यर्थः । स्वविरोधिव्यावृत्तम्- नियतभिन्नाश्रयविशेषणाश्रयाद्व्यावृत्तम्; न त्वविरुद्धविशेषणाश्रयाद्व्यावृत्तमित्यर्थः । अयं ग्रन्थः पक्षविषयः । बहुत्वापवादकप्रमाणाभावे सति विशेषणत्वमेव विरोधित्वमित्यत्राह अज्ञातेति । अयं तु सपक्षविषयः । देवदत्तः श्यामो युवेत्वाद्युदाहरणमत्राभिप्रेतम् ।

अप्रत्यक्षविषयेप्येकवचनान्तधर्मिवाचिपदैक्याद्विशेष्यैक्यं प्रतीयत इत्यर्थः । अत्र विशेष्यैक्यव्यवस्थापकं किमित्यपेक्षायां सपक्षे विशेष्यैक्यमुपपादयति विशेषणानामिति । शब्दस्वारस्याद्विशेषणानामेकाश्रयान्वयप्रतीतेः अविरुद्धविशेषणानामेकाश्रयवृत्तित्वोपपत्तेरित्यर्थः । अविरुद्धविशेषणत्वं विशेष्यैक्यव्यवस्थापकमित्युक्त्तम् भवति । यद्वा अज्ञातस्वरूप इत्यपि ग्रन्थः पक्षविषयः । पूर्वस्मिन् ग्रन्थे विशेषणानां विरुद्धविशेषणाश्रयात् स्वाश्रयभेकत्वमुक्त्तम् । अप्रत्यक्षत्वे सति भिन्नविशेषणत्वमेव भेदकत्वमित्यत्राह अज्ञातेति । तत्राप्यविरुद्धविशेषणभेदो न विशेष्यभेदक इत्यर्थः । कुत इत्यत्राह विशेषणानामिति । देवदत्तः श्यामो युवा लोहिताक्षः इत्यादावविरुद्धविशेषणानामेकाश्रयत्वदर्शनात् पक्षीकृतेऽप्येकस्मिन्नेव विशेषणनामन्वयोपपत्तेरित्यर्थः । अविरुद्धविशेषणानां विशेष्यभेदानापादकत्वमुक्त्तम् ; विपक्षभूतखण्डादिषु बहुत्वनियामकमाह खण्डत्वादयस्त्विति । ततः पक्षस्य वैषम्यमाह - अत्र त्विति । कालभेदेनेत्यस्यायमभिप्रायः- विशेष्यब्रह्मबहुत्वेऽपि जगज्जन्मादीनां यौगपद्यव्याघातात् कालभेदेनाविरोध आश्रयणीयः; विशेष्यैक्येऽपि तथैवाविरोध इति ।

अत्रायमर्थोऽनुसन्धेयः- विशेषणबहुत्वं स्वत एव विशेष्यभेदापादकम्, खण्डो मुण्ड इत्यादिषु दर्शनात् । देवदत्तः श्यामो युवेत्यादिषु प्रत्यक्षबाधादैक्यप्रतीतिः । तस्मात् प्रत्यक्षागोचरे ब्रह्मणि विशेषणबहुत्वायत्तं विशेष्यबहुत्वमवर्जनीयमिति चेत् एकवचननान्त धर्मिवाचि पदैक्यस्य स्वतोविशेष्यैक्यपरत्वं देवदत्त श्यामो युवेन्यादिषु दृष्टम् । खण्डा मुण्ड इत्यादिषु प्रत्यक्षबाधात् बहुत्वप्रतीतिः । अतः प्रल्यक्षाऽगोचरे ब्रह्मणि एकवचानन्त धर्मिवाचि पदैक्यात् एोक्यं सिद्धमेव ।। नैवम् । विशेषणभेदायतं विशेष्यबहृत्वं एकवचनान्तधर्मिवाचिपदैक्यं न बाधते, अपि तु प्रत्क्षभेव बाधते, अदृश्यमानगोव्यक्त्तेः पुरुषस्य खण्डो मुण्ड इत्यादिवाक्यप्रयोगे सत्येकवचनान्तधर्मिवाचिपदैक्येपि बहुत्वप्रतीतेरिति हि पूर्वपक्षस्थितिः । तत्रोत्तरमुच्यते- अज्ञातेत्यादिना । एकवचनान्तधर्मिवाचिपदैक्यं बहुत्वं बाधत एव; अदृश्यमानेऽपि देवदत्ते देवदत्तः श्यामो युवेत्यादिवाक्यप्रयोगे विशेषणबहुत्वे सत्यपि विशेष्यैक्यप्रतीतेः । एवं प्रत्यक्षाप्रत्यक्षविभाग विधुरं बहुत्वप्रतीतिरैक्यप्रतीतिश्च भवतः । अत्र तु बहुत्वैकत्वयोः को निर्णायक इति चेत् नियतभिन्नाश्रयदृष्टविशेषणबहुत्वं विशेष्यैक्यविरोधि, अनियतभिन्नाश्रय दृष्टविशेषणबहुत्वं नैक्यविरोधीति ।।

अथ सत्यज्ञानादीनां लक्षणत्वोपपत्तिं पूर्वोक्त्तान्योन्याश्रयणपरिहारञ्चाह यतो वा इति । लक्षणवाक्येनानेन कारणत्वमेव लक्षणत्वेनोक्त्तमिति अयस्य कारणवाक्यत्वम् । आदिशब्देन "सदेवेत्यादीनि" कारणत्वप्रापकवाक्यानि गृह्यन्ते । ननु लक्षणभूतेनैव जन्मादिकारणत्वेन ब्रह्मणः सजातीयविधातीयव्यावृत्तिः सिद्धा; अन्यथा तस्य लक्षणत्वायोगात् । तत् कथं सत्यादिवाक्येन सकलेतरव्यावृत्ताभिधानोक्त्तिः ।। उच्यते । व्यावृत्तिर्द्विविधा । व्यकत्यन्तरेष्वसम्भावितधर्मयोगरूपातत्तज्जातीयासाधारणधर्मानन्वयरूपा च । तत्र विलक्षणधर्मयोगे व्यकत्यन्तरेभ्योऽन्यत्वं सिद्धयति; न त्वतज्जातीयत्वम् । तज्जातीयत्वव्यञ्जकधर्मान्वयाधीनतज्जातीयत्वशङ्काया अनवगमात् । तदनन्वये तु तज्जातीयताव्यावृत्तिः सिद्ध्यति । यथा घटस्य संस्थानविशेषेण स्वेतरसमस्तवैलक्षण्ये सिद्धेऽपि पृथिवीत्वव्यवस्थापकगन्धवत्त्वयोगात् पृथिवीजातीयत्वं नापैति, तदयोगादबादिषु तज्जातीयत्वापगमः-

एवं जगत्कारणत्वरूपविलक्षणधर्मान्वये सत्यपि ब्रह्मणो अचिज्जातीयत्वजीवजातीयत्वशङ्कावतिष्ठत इति तज्जातीयताव्यावृत्तिः सत्यज्ञानादिवाक्येन प्रतिपाद्यत इति तस्य सकलेतरव्यवृत्तस्वरूपबोधकतोक्त्तिर्युक्त्तेति ।

कथं व्यावृत्तस्वरूपाभिधानमित्यत्राह तत्रेति । केनापि परिणामविशेषेण तत्तदवस्थस्य सत्ता सोपाधिकसत्ता, अतो निरुपाधिकसत्ता निर्विकारत्वम् । सत्यपदव्यावर्त्यमाह - तेनेति । कथमित्यत्राह - नामान्तरेति । निरुपपदं सन्यपदामसङ्कोचात् स्वरूपतो धर्मतश्चैकरूपत्वं ज्ञापयतीत्यचित्तत्संसृष्टजीवव्यावृत्तिः । ज्ञानशब्दार्थमाह ज्ञानपदमिति । इदानीम ्अस्मिन् विषय इत्याद्युपपदरहहितं ज्ञानपदमसङकुचितत्वं नित्यत्वञ्च ज्ञानस्य दर्शयति । नित्यासङ्कुचितज्ञानत्वमेवाकारो यस्य तत ्नित्यासङ्कुचितज्ञानैकाकारम् । तेन ब्रह्मणः कदाचित् क्कचिदपि प्रदेशे जडत्वव्यावृत्तिः । नित्यासङ्कुचितज्ञानत्वमद्वारकं धर्मद्वारकं च परमात्मन आकारो भवति । "आत्म ज्योतिः सभ्राडिति होवाच", "ब्रह्मणा विपश्चिता", विज्ञातारमरे केन विजानीयात्" इत्यादिभिः स्वरूपस्य धर्मस्य च ज्ञानत्वावगमात् ज्ञानशब्दासङ्कोचेन सद्वारकाद्वारकज्ञानाकारत्वसिद्धिः ।

नन्वस्य ज्ञानशब्दस्य किं प्रवृत्तिनिमित्तम्? विषयावगाहिज्ञानाख्यद्रव्यत्वं चेत्- अपर्यवसानात् ज्ञानधर्मकत्वमुक्त्तं स्यात्; न तु ज्ञानस्वरूपता । स्वप्रमाशतारूपं ज्ञानत्वं प्रवृत्तिनिमित्तं चेत् ज्ञानस्वरूपत्वमुक्त्तं स्यात्; न तु ज्ञानधर्मकत्वम् । ततश्च "तद्गुणसारत्वात् इति सूत्रविरोधश्च । न च गवादिशब्दानां परमात्मपरत्वे गोत्वसंस्थानपिण्डजीवानामिव द्वारद्वारिभावात् ज्ञानाख्यद्रव्यज्ञानत्वगुणयोर्द्वयोरपि प्रवृत्तिनिमित्तत्वं घटते । न हि धर्मभूतज्ञानं स्वरूपभूतज्ञानगतज्ञानत्वगुण समवैति, येन द्वारद्वारिभावः स्यात् ।। धर्मभूतज्ञाने स्वरूपे चानु गतं ज्ञानत्वमेव प्रवृत्तिनिमित्तं चेत्- गोशब्देन खण्डमुण्डपिण्डद्वयवत् ज्ञानव्यक्त्तिद्वयमुक्त्तं स्यादिति द्वारद्वारिभावेनानभिधानात्तयोर्ज्ञानयोर्न धर्मधर्मिभावप्रतीतिः, ज्ञानत्वगुणविशेषितज्ञानद्रव्यविशिष्टतया ज्ञानत्वगुणविशिष्टतया च स्वरूपस्याभिधाने शब्दस्य युगपद्व्यापारभेदः प्रसजेत् । अतो ज्ञानपदेन स्वरूपतो धर्मतश्च ज्ञानाकारत्वमात्मनो न सिद्धयेत् ।।

उच्यते, ज्ञानशब्दस्य स्वप्रकाशतारूपं ज्ञानत्वं प्रवृत्तिनिमित्तम् । न च तद्गुणसारत्वादिति सूत्रविरोधः; धर्मभूतज्ञानद्रव्याभिधानेऽपि ज्ञानत्वस्य प्रवृत्तिनिमित्तत्वात् । स्वरूपस्य च ज्ञानत्वं, "प्रकाशवच्चावैयर्थ्यात्" इति सूत्रितम् । न च सद्वारकमद्वारकञ्च स्वरूपस्याभिधानेऽपि शब्दस्य युगपद्व्यापारभेदः; साक्षाद्वा परम्परया वेति विशेषमनपेक्ष्य ज्ञानत्वमात्रस्य प्रवृत्तिनिमिवत्वे सति शब्दशक्त्तयसङ्कोचात्साक्षात्प्रणाङ्य्ा च ज्ञानत्वविशिष्टतावगमेन ज्ञानधर्मकत्वज्ञानस्वरूपत्वसिद्धेः । न च द्वारद्वारिभावेनानभिधानात् खण्डमुण्डव्यक्त्तयोरिव धर्मधर्मिभावासिद्धिः, "आत्मज्योतिः सम्राट्" "ब्रह्मणा विपश्चिता" "अत्रायं पुरुषः स्वयं ज्योतिर्भवति" "एष हि द्रष्टा श्रोता रसयिता घ्राता मन्ता बोद्धा कर्त्ता विज्ञानात्मा पुरुषः" इत्यादिभिः परमात्मनो जीवस्य च ज्ञानधर्मकत्वस्य ज्ञानस्वरूपत्वस्य च सिद्धेः । ज्ञानशब्दस्य चासङ्कोचेन ज्ञानात्मनोर्विशेषणांशे विशेष्यांशे च ज्ञानत्ववैशिष्टयबोधनसामार्थ्याच्च । यथा सपरिकरो राजा दृष्टः सपरिच्छदं गृहं क्रीतम्, सवत्सा गौः क्रीतेत्यादौ विशेषणांशस्य विशष्यांशस्य च दृष्टत्वक्रीतत्वान्वय एकव्यापारेण शब्देन बोध्यते तद्वत् । न च विशेषांशे विशेष्यांशे वा द्रष्टत्व क्रीतत्वान्वयःआर्थः विशेषणांशविशेष्यांशयोरन्यतरेण

विनान्यतरस्य दृष्टत्वक्रीतत्वान्वयप्रतीत्युनुपपत्त्यभावात् । न हि प्रवाहस्य घोषं प्रति वासत्ववत्(घोषप्रतिवासत्ववत्?)विशेषणांशेन विना विशेष्यांशस्य दृष्टत्वक्रीतत्वादिकमनुपपन्नम् । न च दर्शनक्रयादियोग्यतालक्षणेनार्थसामर्थ्येन विशेषणांशस्य तदन्वयप्रतीतिः; मण्डपक्षेत्रगोदोहनादीनां दर्शनक्रयादियोग्यानामपि तदन्वयाप्रतीतेः । तदप्रतीतिश्च बुभुत्सायां सत्यां सन्देहोदयात् सिद्धा । न च समभिव्याहारबलात् विशेषणांशस्य तदन्वयसिद्धिः, धार्मिको राजा दृष्ट इत्यत्र धर्मस्य दृष्टत्वाप्रतीतेः । न हि धर्मश्चक्षुर्विषयः, योग्यत्वे सति समभिव्याहारबलात् तदन्वयसिद्धिरिति चेत्- तर्हि विशेषणांशेऽपि तदन्वयस्य शाब्दत्वमुक्त्तं स्यात् । न ह्याकाङ्क्षासन्निधियोग्यतान्वयेन प्रतिपन्नत्वं शाब्दत्वं निवारयति ।। ननु सपरिकरो राजा दृष्ट इत्यादिषु विशेषणांशस्य विशेष्यांस्य च शब्देनोपस्थापनात् तत्र विशेषणांशेपि विधित्सिताकारान्वय उपपन्नः; अत्र तु तदभावादुभयत्र विधित्सिताकारान्वयानुपपत्तिरिति ।। नैवम्; ब्रह्मशब्देनैव विशिष्टवस्तूपस्थापनात् । तथाहि तद्विजिज्ञासस्वेति मुमुक्षोर्जिज्ञास्यतयोक्त्तं ब्रह्म तदैक्षतेत्यादीनि वाक्यानि सत्यसङ्कल्पत्वादिविशिष्टं कारणं वदन्ति । तच्छोधनप्रवृत्तसत्यादिवाक्यगतब्रह्मशब्दः सत्यसङ्कल्पत्वादिविशिष्टकारणविशेषयः । बृंहणत्वमपि

हि ब्रह्मशब्दार्थः । तच्च स्वसङ्कल्पेनाचेतनस्य स्थूलपरिणामहेतुत्वम्, चेतनानां "स चानन्त्यायाकल्पते" इत्युक्त्तज्ञानबृहत्त्वहेतुत्वञ्च ।। ततश्च सत्यसङ्कल्पत्वादिविशिष्टार्थोपस्थापकब्रह्मशब्दप्रतिपन्नविशिष्टवस्तुविशेषकत्वात्, ज्ञानपदमसङ्कुचितशक्त्तितया विशेष्यांशे विशेषणांशे च स्वप्रवृत्तिनिमित्तभूतज्ञानत्वान्वयं प्रतिपादयति । सपरिकरो राजा दृष्ट इत्यादिषु पदान्तरसमभिव्याहृतशब्देन विशिष्टोपस्थापनम्, अत्र तु स्वोपजीव्यवाक्यान्तरस्थनिर्वचनसापेक्षब्रह्मशब्देनेति भिदा । विशिष्टवस्तुन्युपस्थापिते सति विशेषणांशस्य विशेष्यांशस्य च विधित्सिताकारान्वयित्वं तुल्यम् । स्वोपजीव्यवाक्यान्तरसापेक्षशब्देन विशिष्टवस्तुनि उपस्थापिते विधित्सिताकारस्योभयान्वयित्वञ्च दृष्टम्, यथा सानुचरो राजा समागतः, मया च राजा सत्कृत इति; सवत्सा गौः स्थिता, सा च दत्तेति । अतः परमात्मनो ज्ञानशब्देन ज्ञानधर्मकत्वज्ञानस्वरूपत्वाभिधानं युक्त्तम् । आनन्दादिशब्देष्वप्येष एव न्यायः स्वतः प्रवर्त्तते । प्रमाणान्तरविरोध सति तु निवर्त्तते । अतो यथोक्त्तार्थ उपपन्नः । अतः साक्षात् प्रणाङ्या च नित्यासङ्कुचितज्ञानैकाकारत्वं दर्शयता ज्ञानपदेन मुक्त्तव्यावृत्तिसिद्धिमाह तेनेति । अनन्तपदस्यार्थमाह अनन्तेति । इहेदम्,नान्ययत्रेति परिच्छेत्तुमशक्यत्वं देशापरिच्छेदः । इदमिदानीम्, नान्यदेति परिच्छेदायोग्यत्वं कालपरिच्छेदः; न तु देशकालाभावौ । एवं वस्त्वपरिच्छेदाऽपि न वस्त्वन्तराभावः; किंतु इदामिदं न भवतीति परिच्छेदानर्हत्वमेव; सर्ववस्तुसामानाधिकरण्यार्हत्वं वस्त्वपरिच्छेद इति यावत् । ब्रह्मव्यतिरिक्त्ते भावरूपाज्ञानतत्कार्यजातेऽङ्गीकृते सति वस्त्वन्तराभावरूपो वस्त्वपरिच्छेदः परस्यानुपपन्नः । सत्यवस्त्वन्तराभावः स इति चेत्- तर्हि स्वनिष्ठवस्त्वन्तराभावः स इत्यभ्युपगमो वरम्; प्रमाणान्तराविरोधात् । सत्यवस्त्वन्तराभावो हि तत्तद्धर्मिग्राहकप्रमाणविरुद्धः । गुणतोऽप्यानन्त्यमाह सगुणत्वादिति । गुणानां देशकालपरिच्छेदौ विद्येते न तूक्त्तलक्षणवस्तुपरिच्छेदाभावः, स तु स्वरूपस्यैव । यद्वा प्रकारान्तरेण वस्तुपरिच्छेदाभावमाह सगुणत्वादिति । इदमियदिति वस्तु स्वभावतः परिच्छेदाभावो वस्त्वपरिच्छेदः; यथा तुल्यकारत्वे (तुल्यकालत्वे) तुल्यपरिमाणत्वेऽपि

दशवर्णस्वर्णापेक्षया षड्वर्णस्वर्णं तदपेक्षया कलधौतादि चापकृष्टम् । सोऽपकर्षो वस्तुपरिच्छेदः । तत्तदपेक्षया गुरुत्वोज्जवलत्वपवित्रत्वादिभिर्दशवर्णस्वर्णादिकं प्रकृष्टम् । तस्य प्रकषर्स्य निरतिशयत्वं वस्त्वपरिच्छेदः । ईदृशवस्त्वपरिच्छेदः स्वरूपस्य गुणानां च युज्यते; तेषामपि हेयप्रत्यनीकत्वादिस्वभावोत्कर्षस्य निरवधिकत्वात् समाभ्यधिकराहित्यनिदानभूतो गुणैर्निरतिशयप्रकर्षो वस्तुपरिच्छेद इत्युक्त्तं भवति । सर्ववसुतसामानाधिकरण्यार्हत्वं चास्मिन्नन्तर्गतम् । तद्धि सर्वशरीरकत्वम् । तच्च नियमनधारणशेषित्वकाष्ठेति । अनन्तपदव्यवच्छेद्यमाह तेनेति । सातिशयस्वरूपत्वगुणा इति । स्वरूपमणुत्वात् सातिशयम् । ज्ञानव्यतिरिक्त्त ऐश्वर्यादिगुणाश्च जगद्व्यापारानर्हतया सातिशयाः । ज्ञानं च नित्यं सर्वगतमपि तथात्वस्य परमात्मनित्येच्छाधीनत्वात् सातिशयम् । अपराधीनत्वरूपस्यातिशयस्य परस्मिन् विद्यामानत्वात् स्वाभाविकत्वेऽपि गुणानां सातिायत्वमिति ज्ञापनार्थः स्वशब्दः । एवं व्यावृत्तिकथनस्य हेतुमाह विशेषणानामिति । अन्योन्याश्रयस्य परिहृतत्वं दर्शयति तत इति । ततः- एवं व्यावृत्तिसिद्धेः । अवगतस्वरूपम्- अवगतासाधारणाकारम् । जन्मादिकारणत्वं ह्यसाधारणाकारः; तत् लक्षणत्वेनावगतमित्यर्थः । वस्तुविशेष्यस्वरूपम् । ब्रह्मेति वा पाठः । कारणतया लक्षितस्य ब्रह्मणः कारणत्वाङ्कितदोषव्यावर्तकत्वाच्छोधकवाक्यानां लक्षणवाक्यपूर्वकत्वमन्ति,न तु तस्य शोधकवाक्यपूर्वकत्वमिति नान्योन्याश्रयणमित्यर्थः । सूत्रकारैः सत्यज्ञानादीनां लक्षणत्वेनानुक्त्तिनिदानं च अनेनैव दर्शितं भवति । विशष्यांशस्य लक्षणं सत्यज्ञानादि; न तु विशिष्टस्य । विशिष्टस्यैवोपास्यत्वात्प्राप्यत्वाच्च जिज्ञास्यब्रह्मलक्षणं जन्माद्येवेति सूत्रकाराभिप्रायः । जगत्कारणं ब्रह्म जिज्ञास्यमित्युक्त्तते कारणत्वशङ्कितदोषव्यावर्त्तकतया तच्छेषभूतः

शोधकवाक्यार्थश्चास्मिन् सूत्रे सूत्रकाराभिप्रेतः । जिज्ञास्यत्वानुगुणस्य कारणत्वस्यैव लक्षणतया विनाक्षितत्वात् । स्वरूपेण हेयास्पयस्य जिज्ञास्यत्वानुपपत्या जिज्ञास्यतायाः शोधकवाक्यार्थसापेक्षत्वात् । सत्यज्ञानादिवाक्यविषयसूत्रान्तराभावात् "प्राज्ञवत्" "प्रकाशवच्च" "प्रकाशादिवच्च" इति सूत्राणां सत्यादिवाक्यं दृष्टान्ततयोपजीव्य अर्थान्तरोपपादनपरत्वाच्च सत्यज्ञानादिवाक्यार्थश्चेहाभिप्रेतः- इत्यभिप्रायेण भाष्यकारैर्निस्विलहेयप्रत्यनीकस्वरूपादित्यादि विशेषणमुक्त्तम् ।

अधिकरणार्थमुपसंहरति । अत इति । अतः जन्मादीनां विशेषणतया उपलक्षणतया च लक्षणत्वोपपत्तेः । जिज्ञास्यत्वोपयोगिशोधकवाक्यावगताकारविशिष्टमेव कारणवस्तु "यतो वा इमानि" इत्यादिक्ये अर्थलब्धमित्यभिप्रायेणाह निरवद्यमिति । सर्वज्ञत्वादिगुणजातं कारणत्वाक्षिप्तं यत इति अत्रानूद्यत इत्यभिप्रायेण तदुक्त्तिः ।

अस्य सूत्रद्वयस्य निर्विशेषवादिपक्षासङ्गतिमाह ये त्विति । आद्यसूत्रिासङ्गतिमुपपादयति निरतिशयेति । अर्थवशिरसि श्रीविष्णुपुराणे चोक्त्तनिर्वचनमभिप्रेतम् । न, निर्विशेषं ब्रह्मेति निरुक्त्तमिति भावः । द्वितीयसूत्रासङ्गतिं विवृणोति तच्चेति । न हि, जगतोऽध्यासो यत इति लिलक्षयिषितमिति भावः । एवं सूत्रासङ्गतिकथन तद्विषयवाक्यासङ्गतिरपि फलिता । उत्तरेषां सूत्राणां तत्तद्विषयवाक्यानामपि निर्विशेषपक्षाननुगुणत्वमाह एवमिति । सूत्रगणेष्विति । नैकैकं सूत्रं वाक्यं वा विरुद्धम्; अपि तु तत्तदधिकरणशरीरं तत्तद्विषयवाक्यजातं च विरुद्धमिति भावः

। तर्काननुगुणत्वामाह तर्कश्चेति । तर्कशब्दोऽनुमानपरः; प्रमाणनुग्राहकतर्कपरो वा । पराभिमतयोजनायामपि निर्विशेषवस्त्वसिद्धिमाह जगज्जन्मादीति । सोत्प्रेक्षापक्षेऽपीति । अयमभिप्रायः "यथा सोम्यैकेन मुत्पिण्डेन सर्वं मृण्मयं विज्ञातं स्यात्", "तदात्मानं स्वयमकुरुत", "कटकमुकुटकर्णिकादिभेदैः", "आत्मकृतेः", परिणामात्" इति श्रुतिस्मृतिसूत्रेषु परिणामवचनतदनुगुणदृष्टान्ततदुपपादनानि दृश्यन्ते । न तु विवर्तानुगुणं किमपि दृश्यते । न हि यथा सोम्यैकेन शुक्त्तिशकलेन सर्वं रजतजातं विज्ञातं स्यादिति श्रुतिः, विवर्तादिति सूत्रं वा दृश्यते । तस्माज्जगज्जन्मादिभ्रमो यतः तद्व्रह्मेत्ययमर्थः स्वयमार्जितः, न तु श्रुतिसिद्ध इति । परोत्प्रेक्षितपक्षे तर्न्निर्विशेषत्वासिद्धिमुपपादयति भ्रममूलमिति । ततः किमित्यत्राह साक्षित्वं हीति । ततोऽपि किमित्यत्राह प्रकाशत्वं त्विति । प्रकाशत्वम्- प्रकाशशब्दवाच्यत्वम् । व्यवहारयोग्यतापादनस्वभावेनेति । व्यवहारयोग्यतापादनमेव स्वभावः, तेन भवति - स्वपरव्यवहारयोग्यतापादनरूपस्वभाव एव प्रकाशत्वमित्यर्थः । तथाऽभ्युपगमे सविशेषपरत्वमाह तथेति । अनभ्युपगमे दूषणमाह तदभाव इति ।।

