+++
title = "11 इन्द्रप्राणाधिकरणम्"

+++
प्राणस्तथाऽनुगमात् ।। तत्रेति । "इन्द्रस्य प्रियं धामोपजगाम" इत्युपक्रमे इन्द्रशब्दनिर्दिष्टत्वात् "प्राणोऽस्मि प्रज्ञात्मा", "स एष प्राण एव प्रज्ञात्माऽऽनन्दोऽजरोऽमृतः" इति प्राणशब्देन निर्दिष्टत्वाच्चेन्द्रप्राणशब्द निर्दिष्ट इत्युक्त्तम् । प्राणशब्दस्य परमात्मलिङ्गप्रतिपादकवाक्यस्थत्वेन सिद्धान्तहेतुद्योतकत्वात् सूत्रे प्राणशब्देन धर्मी निर्दिष्टः; न त्विन्द्रशब्देन । इन्द्रशब्दनिर्दिष्टस्य विचारविषयत्वमार्थमिति सूत्रकाराभिप्राय इति भावः । जीवमात्रलिङ्गसद्भावेऽपि विशेषाकाङ्क्षायां जीवधर्मस्य इन्द्रशब्दवाच्यप्रकृतजीवविशेषनिष्ठत्वप्रतीतेः, जीवो वेति शिरोन्तरं परोक्त्तमयुक्त्तमिति भावः । प्राणलिङ्गे सत्यपि प्राणोऽस्मीति सामानाधिकरण्येन प्राणस्य जीवविशेषणत्वप्रतीतेः प्राधान्येन प्रतिपाद्यत्वशङ्काया असंभवात् प्राणो वेति चानुपन्यस्तम् । कारणवाक्यप्रतिपाद्यं ब्रह्म किं प्रसिद्धजीवभाव इन्द्रः, उत परमात्मेति विचारः; तदर्थं हिततमोपासनकर्मतयेन्द्रप्राणशब्दनिर्दिष्टः किं प्रसिद्ध इन्द्रः उत परमात्मेति; तदर्थमानन्दादिगुणाः किं गौणाः, उत मुख्याः; तदर्थं किमुपक्रमावगतत्वाष्ट्रहननादिलिङ्गानुरोधेन आनन्दादिवर्णनम्, उत आनन्दादिलिङ्गानुगुणतया त्वाष्ट्रहननादिवर्णनम्; तदर्थं मामुपास्स्वेति किं स्वोपासनमुच्यते, उत स्वावस्थपरमात्मोपासनम् इति विचारः । यदा स्वोपासनोक्त्तिः, तदा त्वाष्ट्रवधाद्यनुगुणमानन्दादेर्वर्णनीयत्वेन आनन्दादिगुणानाममुख्यत्वात् हिततमोपासनर्कमतयोक्त्त इन्द्र इति जगत्कारणं प्रसिद्धजीवभाव इन्द्र इति पूर्वपक्षे फलफलिभावः । यदा स्वावस्थपरमात्मोपासनोपदेशः, तदा आनन्दादिगुणानुगुणं त्वाष्ट्रवाधादेर्वणर्नीयत्वादानन्दादिगुणानां मुख्यत्वात् हिततमोपासनकमर् भूतेन्द्रप्राणशब्दनिर्दिष्टः परमात्मेति सर्ववेदान्तवेद्यं जगत्कारणं ब्रह्म परमात्मेति राद्धान्ते फलफलिभावः । जीवविशेष एव प्रसिद्धेरिति । अनेन जीवमात्र पक्षस्यानुदयः सूचितः । प्राणशब्दस्य कथं जीवपरत्वमित्यत्राह तत्समानाधिकरणस्येति । अनेन प्राधान्येन प्राणपरत्वशङ्कानुत्थानमप्यर्थात् सूचितम् । इन्द्रस्य जीवत्वे कथं कारणस्य जीवानतिरिक्त्तत्वमित्यत्राह अयमिति । स्वात्मोपासनं हिततममुपदिष्टमस्तु, ततः किम् इन्द्रस्य जगत्कारणत्वे इत्यत्राह हिततम इति । ततः किमित्यपेक्षायां

मुमुक्षूपास्यत्वस्य कारणत्वव्याप्तिं दशर्यति जगदिति । अत इति पूर्वपक्षोपसंहारः ।।

राद्धान्तं प्रतिजानीते अयमिति । उपपादयति स एष इति ।अनुगमः- पूर्ववाक्यप्रकृतस्य उत्तरवाक्य संबन्धः । स्ववाक्यानभिव्यक्त्तस्य सिद्धान्तहेतोः उत्तरवाक्याभिव्यक्त्ततया अनुगमादित्युक्त्तम् । आकाशाधिकरणे ज्योतिरधिकरणे च सिद्धान्तहेतोर्हि स्ववाक्यपूर्ववाक्याभिव्यक्त्ततयाऽनुगमादित्यनुक्त्तिः । सौत्रं तथापदं साधकाकारपरामर्शित्वेन व्याचष्टे आनन्दाजरेति । प्राणः-परमात्मा; तथानुगमात्-परमात्मत्वानुगुण्येनानुगमादिति सूत्रयोजना । तथाशब्दस्य साध्याकारपरामर्शित्वमप्यभिप्रयन्नाह तथा सत्येवेति । तथा सति इन्द्रप्राणशब्दनिर्दिष्टे परस्मिन् ब्रह्मणि सत्येवेत्यर्थः । प्राणः परमात्मा तथाऽनुगमात् परमात्मतया अनुगमादिति योजना । अनुगमक्रियाविशेषणं तथाशब्दः । बुद्धिस्थसाध्यसाधकधर्मवत्तयाऽनुगमो विवक्षित इत्यभिप्रायः । आद्यसूत्रं "स एष प्राण एव" इत्यादिवाक्यमात्रविषयं व्याख्यातम्; न तु परैरिव वाक्यान्तरस्थहेतवोऽप्यत्र विवक्षितत्वेनोक्त्ताः । अध्यात्मासंबन्धभूमेति द्वितीयसूत्र एव बहुवाक्यस्थहेतुबाहुल्यस्य विवक्षितत्वावगमात् । आनन्दादिगुणप्रतिपादकवाक्यस्य प्राणशब्दचिह्रितत्वात् तद्गतहेतुपरत्वेन हि प्राणशब्दचिह्नितसूत्रव्याख्यानं युक्त्तम् । प्राणशब्दचिह्नितस्यापि प्राणोऽस्मीत्यादेरत्रानुदाहरण मन्यविशेषणभूतपरमात्मलिङ्गत्वात् । "प्राणेऽपिर्ताः" इत्यस्यानुदाहरणं तु सूत्रान्तरैकार्थ्यात् ।।

न वक्तुरात्मोपदेशादिति चेदध्यात्मसंबन्धभूमा ह्यस्मिन् ।। निषेध्याध्याहारेण नञर्थमाह यदुक्त्तमिति । त्वाष्ट्रवधादीत्यत्र आदिशब्देन सालावृकयतिप्रदानन्दैत्यातिसन्धान पौलोमनिरासेन्द्रशब्दाः विवक्षिताः । ततः किमित्यत्राह अत इति । उपक्रमो बलीयानित्यर्थः । "विकारशब्दान्नेति चेन्न" इतिवत् सूत्रे सिद्धान्तखण्डे निषेधवाचिशब्दाभावात् खण्डान्तरस्य सिद्धान्तपरत्वद्योतनाय परिहरतीत्युक्त्तम् ।। भूमशब्दो भूयस्त्वशब्देन व्याख्यातः । भूमशब्दप्रकृतिं दर्शयितुं बहुत्वमित्युक्त्तम् । आपेक्षिकं हि बहुत्वम् । पूर्वपक्षयुक्त्तिबहुत्वादपि

बहुतरमिति भावः । संबन्धबहुत्वनिबन्धनमाह संबध्यमानानामिति । संबन्धः कीदृश इत्यत्राह आधेयतयेति । अस्मिन्निति पदं व्याचष्टे तच्चेति । आधेयतया संबन्धे श्रुतिमाह तद्यथेति । न केवलमुपसंहारवचनमात्रम् , किंतु पूर्वमप्यस्तीति बहुत्वाभिप्रायेण "स एष एव"इत्यादिकमुपात्तम् । पूर्वोपात्तश्रुत्यर्थमाह भूतमात्रेति ।

ननु कथं प्रज्ञामात्राशब्देन चेतनवर्गाभिधानम्? वाक्ध्राणचक्षुःक्षोत्रजिह्वाः पाणिपादोपस्थशरीरमनांसि च प्रतिपाद्य, "ता वा एता दशैव भूतमात्र अधिप्रज्ञम्, दश प्रज्ञामात्र अभिभूतम् ।। यदु ह वै (यद्धि) दश भूत मात्रा न स्युः, न प्रज्ञमात्राः स्युः । यदु ह वै (यद्धि) न प्रज्ञामात्राः स्युः, न भूतमात्रः स्युः" इति भूतमात्राः प्रज्ञाभत्राश्च प्रत्येकं दशसङ्खयाः परस्यप्ररसाकांक्षा उक्त्ताः । तत्र प्रज्ञामात्राशब्दो गन्धादिचतुष्टयवागादिव्यापारचतुष्टयशरीरसुखदुःखमन्तव्यविषयज्ञप्तिपरः । यद्वा भोग्या गन्धादयः, शरीरानुप्रविष्टभूतांशाश्च भूतमात्राः । दशेन्द्रियाणि प्रज्ञामात्राः, प्रत्येकं दशसङ्खयाश्रवणबलात् । अनुक्त्ताः पदार्थाश्च अजहल्लक्षणया विवक्षिता इत्यभ्युपेत्यम् । प्रज्ञामात्राशब्दस्य जीवपरत्वे दशसङ्खयाविरोधात् । एवं ताश्च ताश्च दश दशोक्त्ताः । "न ह्यन्यतरतो रूपं किञ्चन सिध्येत्; नो एवैतन्नाना" इत्यासामुभयविधानामपि परस्पराविनाभावमुक्त्ता तत्र दृष्टान्तमाह- तद्यथा रथस्येति वाक्येन ।न च वाच्यम्, "यो वै प्राणः सा प्रज्ञा या प्रज्ञा स प्राणः । सह ह्येतावस्मिन् शरीरे वसतेः; सहोत्क्रामतः" इतिप्रकृतजीवविषयोऽयं प्राज्ञामात्रा शब्द इति । मात्रान्तेन प्रज्ञाशब्देन व्यवहित वाक्यस्य केवल प्रज्ञाशब्द निर्दिष्ट जीवप्रत्यभिज्ञाभावात् अनन्तरपूर्ववाक्यप्रकृतदशसङ्खयप्रज्ञामात्राणामेव स्वतःप्रत्यभिज्ञायमानत्वाच्चेति-

तदयुक्त्तम्; अर्थविरोधात् दृष्टान्तदार्ष्टान्तिकभावानुपपत्तेश्च प्रत्यभिज्ञानस्य भग्नत्वात् । न हि वागादीन्द्रियाणि भूतमात्राणामाश्रयः; भूतसङ्घातरूपशरीरमेव हि इन्द्रियाश्रयः इत्यर्थविरोधः स्फुटः । तथा "दशैव भूतमात्र अधिप्रज्ञं दश प्रज्ञामात्रा अधिभूतम्" इति परस्परसाकाङ्क्षत्वं पूर्ववाक्योक्त्तम् । अरनाभिदृष्टान्तवाक्ये तु न परस्परसाकाङ्क्षत्वं प्रदर्श्यते, "भूतमात्राः प्रज्ञामात्रास्वर्पिताः" इत्युक्त्ता, प्रज्ञामात्रा भूतमात्रास्वर्पिता इति न ह्युक्त्तम् । तथा सति हि परस्परसाकाङ्क्षत्वे(त्वेन) दृष्टान्तता विवक्षिता स्यात् । अपि तु "प्राणेऽर्पिताः" इत्येवोक्त्तम् । प्राणश्च परमात्मा; अनन्तरमेव "स एष प्राण एव प्रज्ञात्माऽऽनन्दोऽजरोऽमृतः" इयुक्त्तेः । अतो दृष्टान्तदार्ष्टान्तिकभावानुपपत्तिः । अतः प्रत्यभिज्ञानभञ्जकहेतुसद्भावात् "तपसा चीयते ब्रह्म", "तस्मादेतदेतद्ब्रह्म" इति वाक्यद्वयस्थब्रह्मशब्दयोरिव पूर्वापरवाक्यस्थयोः प्रज्ञामात्राशब्दयोर्नैकार्थ्यम् । किञ्च द्वयोर्वाक्योर्मिथस्सन्निकृष्टत्वेऽप्यन्तरस्य संभवन् मुख्यार्थः तयो रैकार्थ्यश्रद्धया न त्याज्यः; तयोरेव ब्रह्मशब्दयोस्तथा दर्शनात् । प्रज्ञाशब्दश्च इन्द्रियेष्वमुख्यः, जीवेषु तु मुख्यः; तेषां ज्ञानस्वरूपत्वात् । प्रज्ञाशब्दोऽपि तत्तदर्थविषयज्ञानपर इति चेत् तर्हि दृष्टान्तविरोधः।; शरीरगतानां भूतमात्राणां वैषयिकज्ञानैर्धायर्त्वाभावात् । एवमर्थविरोधादिभिर्भिन्नार्थत्वे सति मात्राशब्दः सङ्घातैकदेशाभिप्रायः । विशिष्टस्य ब्रह्मण एकदेशभूतानि हि चिदचित्तत्त्वानि ।।

किञ्चास्मिन् प्रकरणे प्राणशब्दस्यापि प्रज्ञाशब्दस्यापि बह्वर्थविषयप्रयोगदर्शनात् न एकार्थनियतत्वम् । अतश्च जीवविषयत्वं युक्त्तमाश्रयितुम् । विशेषतो जीवे प्रयुक्त्तत्वाच्च । प्राणशब्दस्तावत् मुख्यप्राणे प्रयुक्त्तः, "यावदस्मिञ्छरीरे प्राणा वसति तावदायुः" इति । तथेन्द्रियेषु "प्राणं प्राणन्तं सर्वे प्राणा अनु प्राणन्ति" इति । तथा परमात्मनि, "यत्रैतत्पुरुषः स्वप्नं न कथञ्चन पश्यति अथास्मिन् प्राण एवैकधा भवति" इति । तथा जीवेषु, "एतस्मादात्मनः प्राणाः यथायतनं विप्रतिष्ठन्ते, प्राणेभ्यो देवाः, देवेभ्यो लोकाः" इति । न चात्र बहुवचनान्तः प्राणशब्दः पञ्चवृत्तिप्राण(वायु)परः; तस्य सुषुप्तौ उपरत्यभावान्निष्क्रमणानुपपत्तेः । नापीन्द्रियपरः; देवशब्देन पृथगुक्त्तत्वात् । न च देवशब्दः प्रकाशरूपज्ञानवाची; लोकशब्देन तदुक्त्तेः ; अस्वारस्याच्च । न च लोकशब्दो लोकनीयविषयपरः; देवेभ्यो लोका इत्यत्र विषयाणां ज्ञानतो निष्क्रमणाभावात् ।। ज्ञानैर्ग्राह्य इत्यर्थः इति चेन्न; पञ्चम्यर्थैकरूप्यभङ्गात्, अस्वारस्यात्, ग्राह्यपदाध्याहारप्रसङ्गाच्च । अतोऽस्मिन् वाक्ये बहुवचनान्तः प्राणशब्दो जीवपरः । प्राणसाहचर्याज्जीवे प्रयोगः । परमात्मनि तु प्राणशरीरकत्वात् । तथा प्रज्ञाशब्दश्च जीवे तावत् प्रयुक्त्तः "प्राणोऽस्मि प्रज्ञात्मा" इति । प्रज्ञारूप आत्मा प्रज्ञात्मा । तथा "यो वै प्राणः सा प्रज्ञा, या प्राज्ञा स

प्राणः । सह ह्येतावस्मिञ्छरीरे वसतः; सहोत्क्रामतः । तस्यैषैव सिद्धिरेतद्विज्ञानम्, यत्रैतत् पुरुषः स्वप्नं न कथञ्चन पश्यति अथास्मिन् प्राण एवैकधा भवति" इति च । न चायं प्रज्ञाशब्द उपरितनखण्डगतप्रज्ञाशब्दवत् मनोविषयः; "सहोत्क्रामतः" इति श्रवणात्; "तमुत्क्रामन्तं प्राणोऽनूत्क्रामति" इति श्रुत्यन्तरैकार्थ्याच्च । तथा उत्तरत्र वागादीन्द्रियाणां जीवोपकरणत्वप्रपञ्चनेन पृथङ्निर्देशाच्चायं प्रज्ञाशब्दो जीवपरः । "अस्यै प्रज्ञायै सर्वाणि भूतान्येकं भवन्ति" इत्युपक्रम्य "वागेवास्याह एकमङ्गमदूदुहत् घ्राण एवास्या एकमङ्गमदूदुहत्" सत्येवमादिपर्यायैः पादपर्यन्तानां करणानां कृत्यमुक्त्वा "प्रज्ञैवास्या एकमङ्गमदूदुहत" इत्युक्त्तम् । अत्र हि अस्यै इति चतुर्थ्यन्तं पदं प्रज्ञाशब्दनिर्दिष्टजीवपरम् । प्रथमान्तप्रज्ञाशब्दो हि मनोवाची । "नेत्यां विजिज्ञासीत; एतारं विद्यात्", "न मनो विजिज्ञासीत; मन्तारं विद्यात्" इति स्थानप्रमाणात् ।। तस्मात् चतुर्थ्यन्तः प्रज्ञाशब्दः प्रथमान्तप्रज्ञाशब्दवाच्यमनःकरणकजीवविषयः । अतः सहोत्क्रमरणपृथगुपदेशाभ्याम् "यो वै प्राणस्सा प्रज्ञा" इति प्रज्ञाशब्दो जीवविषयः । उत्क्रमणश्रुतिप्रत्यभिज्ञापकत्वात् वागादीनामुपकरणित्वाच्च बुद्धिपरत्वमप्यनुपपन्नम् । अतो जीवविषयत्वं दृष्टम् । तथा मनसि च प्रज्ञाशब्दः प्रयुज्यते, "न हि प्रज्ञापेतो वाक् नाम किञ्चन प्रज्ञापयेत् । अन्यत्र मनो मेऽभूदिति नाहमेतन्नाम प्राज्ञासिषम्" इति । तथा इन्द्रियेषु च, "दश प्रज्ञामात्राः" इति । अतः पूर्वं प्रज्ञाशब्दनिर्दिष्टो जीवः इह प्रज्ञामात्राशब्दोक्त्तः । जात्यभिप्रायेण एकवचननिर्दिष्टस्य व्यक्त्यभिप्रायेण बहुवचचनिर्देश उपपद्यते । यथा, "सदा सोम्य तदा संपन्नो भवति", "सति संपद्य न विदुः सति संपत्स्यामहे" इति च ।

यद्वा मा भूत् प्रज्ञामात्राशब्दस्यार्थवैरूप्याश्रयणम्; अरनाभिदृष्टान्तवाक्ये प्रज्ञामात्राशब्दस्य भूतेन्द्रियाभिमानिदेवतारूपदशविधचेतनपरत्वं स्यात् तदानीमपि तदाधारतय चेतनाधारत्वं परस्यार्थसिद्धम् । एवमेतत्प्रकरणपर्यालोचनासुलभमुपपत्तिजातं सर्वे भाष्य एव व्यक्त्तीभविष्यति ।

प्रज्ञामात्राशब्देन तदाधारतयेति । न हीन्द्रियाणां पृथिव्यादिभूताधारत्वं युक्त्तमिति भावः । चेतनवर्गमिति । प्राकरणिकप्रज्ञाशब्दैकवचनं जात्यभिप्रायमिति भावः । तस्याप्याधारतया प्रकृतमिन्द्रप्राणशब्दाभिधेयं निर्दिश्येति । "ता वा एताः" इत्यादिपूर्ववाक्योक्त्ते परस्परसाकाङ्क्षत्वे दृष्टान्तत्वं न घटते; प्रज्ञामात्राणामाधारान्तरकथनादिति भावः । तस्य च परमात्मत्वं कथमित्यत्राह तमेवानन्दोऽजर इति । एवमर्थविरोधदृष्टान्तदार्ष्टान्तिकभाववैघट्यमुख्यत्वप्राकरणिकप्रयोगसाधारण्यैरनुगृहीतस्य श्रुतिवाक्यस्यार्थमुपन्यस्य सूत्रार्थमुपसंहरति तदेतदिति ।

एवं प्रथमयोजनायां तद्यथा रथस्यारेष्वित्यादिवाक्यमेकमेव विषयः स्यात् । स एष प्राण एवेति एतद्वाक्योदाहरणं वाक्यान्तराण्यपि परब्रह्मपराणि सन्तीति प्रदर्शनार्थम् । तेन उपक्रमस्वारस्यादपि समुदायस्वारस्यं प्रबलमिति फलितम् ।। एवमवयविस्वारस्यप्राबल्यस्यार्थसिद्धत्वादपि कण्ठोक्त्तत्वं युक्त्तमिति मुखान्तरेण योजयति अथवेति । पूर्वयोजनायाम् अध्यात्मशब्दस्य आत्मनीत्यर्थः । अस्यां तु आत्मनि वर्तमानपरोऽध्यात्मशब्दः । उपसंहारवाक्यमुपक्रमबाधितमिति पूर्वपक्षिणोक्त्तम् । तत्रेदमुत्तरमुक्त्तं भवति- उपक्रमोपसंहारौ वाक्यावयवौ । तयोरवयवभूतयोः परस्परविरोधे उपक्रमप्राबल्यम् । न त्ववयविविरोधे । अत्र त्वनेकावान्तरवाक्यैः पर्यालोचितैः प्रतिपन्नस्य महावाक्यार्थस्य अवयविनो विरोध अवयवभूतोपक्रमो दुर्बलः, यथा गङ्गायां घोषः प्रतिवसतीत्यादिषु घोषः प्रतिवसतीति पदाभ्यां प्रतिपन्नवाक्यार्थमुपक्रमस्थगङ्गापदं न बाधते, अपि तु स्वयं तदनुगुणार्थ भवति तद्वदिति । तदेतदभिप्रयन् परमात्मासाधारणधर्मभूयस्त्वं दर्शयति तथाहीति । हिततमं मन्यसे इति वाक्यं त्वाष्ट्रवधादेरप्युपक्रमगतम् । उपक्रमोपक्रमस्यापि महावाक्यान्तर्भावात् तदुक्त्तिः; न तु तावन्मात्रस्य साधकत्वाभिप्रायेण । लोकाधिपतिः लोकस्वामी । सर्वेशः- सर्वनियन्ता ।। ननु "पा रक्षणे" इति धातोः पतिशब्दः; तत् कथमत्र शेषिवाचित्वम् ।। उच्यते । न हि सर्वत्रावयवशक्त्तिरेव, रूडिशक्त्तिरपि ह्यस्ति । अन्यथा "गमेर्डोः" इति व्युत्पत्त्या गोशब्दस्य सर्वजङ्गमवाविचत्वप्रसङ्गात्; स्थिताया गोरवाचकत्वप्रसङ्गाच्च । अतः शेषिणि पतिशब्दो रूढः । अन्यथा "वृद्धौ च मातापितरौ साध्वी भार्या सुतः शिशुः । अप्यकार्यशतं कृत्वा भर्तव्या मनुरब्रवीत् ।।" इति न्यायेन पितुः संरक्षके पुत्रेऽपि पितरं प्रति पतिशब्दप्रयोगप्रसङ्गादिति । सूत्रार्थं निगमयति तदेवमिति ।

अध्यात्मसंबन्धभूमा ह्यस्मिन् इति सूत्रांशः परैरेवं व्याख्यातः अध्यात्मतंबन्धः, प्रत्यगात्मसम्बन्धः; तस्य भूमा बाहुल्यमुपलभ्यते अस्मिन् अध्याये; आयुषः प्रभुत्वमिन्द्रियाश्रयत्वं शरीरोत्थापकत्वं विषयेन्द्रियादिविज्ञानप्रतिक्षेपेण प्रत्यगात्मवेदनं चोपदिश्यत इति । अपरैश्च- प्रज्ञादेहेन्द्रियमनःप्राणात्मनां संबन्धोऽध्यात्मसंबन्धः; स भूयानिति व्याख्यातम् । तदयुक्त्तम्; आयुरधिपतित्वादीनां मनःप्राणसंबन्धित्वादीनां च परमात्मसाधकत्वाभावात् ।। इन्द्रसंज्ञदेवताविशेषतात्पर्यनिषेधपरं सूत्रमिति चेन्न; इन्द्रस्य शरीरेऽपि प्राणेऽन्द्रियमनःप्रभृतीनां विद्यमानतया तत्प्रतिक्षेपासामर्थ्यात् । "अस्मिञ्छरीरे" इति निर्देशो हीन्द्रशरीरेऽपि संभवति, "सदेव सोम्येदम्" इतीदंशब्दवत् सर्वनामपदस्य साधारणत्वात् ।। प्रत्यगर्थविषयस्योपदेशस्य पराचीनदेवताविषयत्वमयुक्त्तमिति चेन्न, इन्द्रस्यापि स्वात्मानं प्रति अहमिति प्रत्यक्त्तयाऽवभासात् । "प्राण्रोस्मि", "मामुपास्स्व" इति हि तद्वाक्यम् ।। इन्द्रमात्रस्य प्राधान्यतः प्रतिपाद्यता प्रतिक्षिप्यत इति चेन्न; प्राणेन्द्रियमनआदिसंबन्धानां तत्प्रतिक्षेपासामर्थ्यात् । सौत्रवचनव्यक्त्तयनुगुणता च न स्यात् । प्राणः परमात्मेति प्रतिज्ञातमाद्यसूत्रे । द्वितीयसूत्रस्थेन नञा परमात्मत्वमेव निषेध्यम् । न परमात्मेति पूर्वपक्षिते, तत्प्रतिसमाधानपरेण, परमात्मैव प्राण इति प्रतिज्ञाय समर्थनीम् । न परमात्मेति वदन्तं प्रति, नेन्द्र इत्युक्त्ते कः प्रतिक्षेपः; न घटोऽस्तीत्युक्त्त न पट इतिवत् तयोर्विरोधाभावात् । परमात्मत्वे प्रतिज्ञाते मनःप्राणसंबन्धादयस्तु न परमात्मत्वसाधनसमार्थाः ।। ननु "नायं परमात्मा, अपि त्विन्द्रः" इति प्रतिज्ञाते सति, नेन्द्र इति प्रतिविधानं युक्त्तमिति चेन्न; त्वदुक्त्तयुक्त्तेरिन्द्रप्रतिक्षेपकत्वाभावात् । अस्तु वा तत्प्रतिक्षेपः; ततः किम् ।। स तु परमसाध्यस्य परमात्मपरत्वस्योपयोगीति चेन्न; परमसाध्यस्याव्यवहितसाधकहेतूपस्थापकत्वे संभवति परम्परया साधकार्थपरत्वेन निर्वाहानुपपत्तेः ।

उत्तरसूत्रं शङ्कयाऽवतारयति कथं तर्हीति । प्रज्ञातजीवभावस्येति । "इदि परमैश्वर्ये" इत्यादिप्रकृतिप्रत्ययविभागेन परमात्मपरत्वमिन्द्रादिशब्दानामयुक्त्तम्; त्वाष्ट्रवधादिलिङ्गनिवर्ाहानुपपत्तेः । तत् कथमिन्द्रशब्देन परमात्मनिर्देश इति भावः । पूर्वं परमात्मपरत्वसाधकहेतुरुक्त्तः । पूर्वपक्षयुक्त्तेः कः परिहार इत्यपेक्षायां सूत्रावतार इत्यर्थः ।। 30 ।।

शास्त्रदृष्ट्या तूपदेशो वामदेववत् ।। कीदृश उपदेश इत्यत्राह प्रज्ञातेति । शास्त्रदृष्टिशब्दस्य व्यवच्छेद्यमाह न प्रमाणान्तरेति । शास्त्रस्य दृष्टिः, शास्त्ररूपा दृष्टिरिति च (वा) प्रतीतिः स्यादिति तद्व्यावृत्त्यर्थमाह शास्त्रेणेति । कस्य दृष्टिरित्यपेक्षायां स्वात्मशब्दः । स्वानुभवप्रत्यक्षेण आत्मावलोकने जीवमात्रप्रकाशः; शास्त्रेण तन्मूलयोगेन चात्मानुभवे परमात्मपर्यन्ततया प्रकाश इति भावः । न हि प्रमाणविशेषेण अन्यत् प्रमेयमन्यद्भवति; तच्च शास्त्रं किमित्यत्राह एतदुक्त्तमिति । जीववाचिपदानां परमात्मसामानाधिकरण्योपपादिकाः श्रुतीरुदाजिहीर्षुर्नामरूपव्याकरणश्रुतिमाह अनेनेति । जीवेऽप्यनुप्रवेशं दर्शयितुमाह ऐतदात्म्यमिति । तदेव स्पष्टयति अन्तःप्रविष्ट इति । शरीरत्वतल्लक्षणे दर्शयति य आत्मनीति । पर्यवसानं ज्ञात्वेति नामरूपव्याकरणश्रुतिलब्धार्थः उक्त्तः । उपदिदेशेत्यन्तेन शास्त्रदृष्टया तूपदेश इत्यंशो व्याख्यातः । वामदेववदित्यंशं व्याचष्टे यथेति । शरीरिणि पर्यवसानं पश्यन्नित्यन्तेन तद्धैतत्पश्यन् इत्येतत् व्याख्यातम् । उक्त्तार्थविशदीकरणायाह यथा च प्रह्लाद इति ।

उत्तरसूत्रमवतारयति अस्मिन्निति । जीववाचिभिरित्यादि । त्वाष्ट्रवधादिलिङ्गप्रतिपादनकारणमपि कथनीयमित्यभिप्रेतम्; उपरितनग्रन्थानुगुण्यात् । कारणं प्रयोजनरूपम् । उपदेष्टुमिति हि वक्ष्यते । चोद्यपूर्वक माह । न तूक्त्तार्थप्रतिक्षेपार्थकं चोद्यम् । विशेषणांशे तात्पर्यं प्रतीयत इति तस्य प्रयोजनमेव प्रष्टव्यम् । तत् चोद्यरूपेण पृष्टवान् इत्यर्थः ।। (31)

जीवमुख्यप्राणलिङ्गान्नेति चेन्नोपासात्रैविध्यादाश्रितत्वादिह तद्योगात् ।। न वाचं विजिज्ञासीत वक्त्तारं विद्यादिति । न केवलं मद्वचनमेव विजानीहि, वक्त्तारं माञ्च विजानीहीत्यर्थः । मुख्यप्राणः- पञ्चवृत्तिः ।

मुख्यशब्दः इन्द्रियादिव्यावृत्त्यर्थः । नञो निषेध्याकाङ्क्षायामनतिविप्रकृष्टं सौत्रपदमध्याहृतम् अध्यात्मेति । हेतुत्वं

विवृणोति उपासनेति । उपदेष्टुमित्यनेन प्रयोजनतया हेतुत्वं स्पष्टम् । त्रैविध्यं विवृणोति निखिलेति । स्वरूपेणानुसन्धानम्-अद्वारकगुणविशिष्टानुसन्धानम् । त्रिविधानुसन्धानस्य प्रमाणमूलत्वे सिद्धे ह्ययं निर्वाह उपपन्नः स्यादिति शङ्कायाम्, आश्रितत्वादित्येतद्वयाचष्टे तदिदमिति । कुत्रेत्यपेक्षायां प्रकरणान्तरेष्वपीत्युक्त्तम् । आश्रितम्- प्रतिपन्नमित्यर्थः । तत्सृष्टेत्यादि । "सत्यं ज्ञामनन्तम्" इति देशकालवस्तुपरिच्छेदरहितस्य ब्रह्मणः, "ब्रह्मविदाप्नोति" इति वेद्यत्वविधानात् प्रकरणस्य वेद्यब्रह्मप्रतिपादनपरत्वात्, "स य एवंवित्" इति निगमनवाक्येऽपि पूर्वोक्त्तसमस्तप्रकारविशिष्टवेदनप्रतीतेश्च चिदचिच्छरीरकत्वानुसन्धानमत्र विवक्षितमिति भाष्याभिप्रायः ।।

ननु "स यश्चायं पुरुषे यश्चासावादित्ये स एकः" इत्युक्त्ताऽनन्तरम्, "स य एवंवित्" इति वाक्येन जीवान्तर्यामिणआदित्यान्तर्वर्तिनश्च उपासनमुच्यत इति चेन्न; स्थानमेदेन विद्याभेदप्रसङ्गेत् । स चानुपपन्नः; "एतमानन्दमयमात्मानमुपसङ्क्रामति" इत्यानन्दमयप्राप्तिफलश्रवणेन "ब्रह्मविदाप्नोति परम्", "तस्माद्वा एतस्मादात्मनः" इत्यादिना प्रतिपादितानन्दमयविषयविद्यैकत्वावगमात् प्रकरणस्य; संभवत्येक वाक्यत्वे वाक्यभेदानुपपत्तेश्च ।। स यश्चायमित्यादिवाक्ये किमुच्यत इति चेत् त्रिविधानुसंधानरूपैकविद्याया मोक्षफलकत्वेन विवक्षितत्वे सति तत्र स्वरूपेणावस्थितस्य अनुसंधाने ज्ञानादिगुणवत् दिव्यविग्रहयोगस्याप्यनुसंधेयतासिद्धयर्थं पुण्डरीकाक्षमप्राकृतवपुरतिदिश्यते । तत्र "स यश्चायं पुरुषे" इति विज्ञानमयादन्तरास्याऽऽन्दमयस्यानुवादः, "यश्चासावादित्ये" इति विग्रहातिदेशः । किञ्च आनन्दमयप्रतिपादनानन्तरं ब्रह्मविदाप्नोतीत्युपक्रमाभिहितप्राप्तिविशदीकारार्थम् "अथातोऽनु प्रश्नाः" इति प्रश्ना उपक्षिप्ताः । पूर्वप्रतिपादनस्य बुभुत्साहेतुत्वमतश्शब्देनोच्यते उताऽविद्वानिति । उत विद्वा निति पदम् । "निपातस्य च" इति छान्दसो दीर्घः; अथा सपत्नानितिवत् । अविद्वानिति पदे सति ह्याद्युदात्तत्वं स्यात्; "तत्पुरुषे तुल्यार्थ..." इत्यादिस्मरणात्; "अविद्वान् प्रतिगृह्णाति" इतिवत् । अन्तोदात्तञ्चेदं पदम् । तस्मात् विद्वानिति पदम् । कश्चन अविप्रकृष्टहृदयादिस्थानस्थमनवच्छिन्नञ्च ब्रह्मोपासीनो विद्वान् किमतः प्रेत्य अमुं लोकं "परमे व्योमन्" इत्युक्त्तं लोकं गच्छतीत्येक प्रश्नः । उत गत्यनपेक्षमिहैव ब्रह्म प्राप्नोतीत्यर्थसिद्धः प्रश्नः । आहो विद्वानिति । समश्नुता इति भोक्त्तृत्वं विवक्षितम् । कश्चित् अहङ्ग्रहेणोपासीनोऽपि विद्वान् अमुं लोकं गत्वाकिं समश्नुते? भोग्यभूतं ब्रह्मानुभवतीत्येकः प्रश्नः । उत ब्रह्मस्वरूपेणैकीभवतीत्यर्थसिद्धः प्रश्नः । एवं शास्त्रवैविध्यमूलाः गतिविशेषस्वरूपभेदभावाभावविषयाः प्रश्नाः बहुवचनविवक्षिताः । एतान् प्रतिवक्त्तुं जगत्कारणत्वौपयिकगुणविशिष्टस्यैव विलक्षणस्य ब्रह्मणः प्राप्यत्वादिज्ञापनाय" "सोऽकामयत" इत्यादिना जगत्कारणत्वादिकं निरतिशयानन्दपर्यन्तं महिमानमुक्त्ता, "स यश्चायम्" इत्यादि वाक्यं वदति । संनिकृष्टहृदयस्थं वा विप्रकृष्टरविमण्डलादिस्थानस्थं वा, पूर्वोक्त्तं सत्यत्वादिलक्षणमानन्दादिगुणकं वा ब्रह्मोपासीनः सर्वोऽपि विद्वान् अस्माल्लोकात् प्रेत्य अन्नमयादिसमष्टिविभूतिकं निरतिशयानन्दं परमात्मानं भोग्यभूत भोक्त्ता सन्नगुभवतीति प्रश्नस्योत्तरमुक्त्तम् । अतः सर्वेषां विद्याविशेषनिष्ठानामर्चिरादिगतिमत्त्वं भोक्त्तृभोग्यभावेनावस्थानञ्च प्रतिपादयितुं संनिकृष्टविप्रकृष्टस्थानविशेषोपलक्षणार्थम्, "स यश्चायम्" इत्यादि उक्त्तम् । तस्मादादित्यान्तर्वर्तितया उपासनमानन्दवल्लयां न विधित्सितम् । अत उक्त्तलक्षणत्रिविधोपासनमेवात्र विवक्षितम् । एवम् "भोक्त्ता भोग्यं प्रेरितारञ्च मत्वा सर्वं प्रोक्त्तं त्रिविधं ब्रह्ममेतत्" इत्यादीनि सदृशानि श्रुत्यन्तराणि च विवक्षितानि; त्रिविदोपासनस्य स्फुटतरत्वात् । भोक्त्तृभोग्ययोरीधवरविधात्वं कथमित्यपेक्षायां चिदचिदनुप्रवेशादीश्वरस्य तत्प्रकारित्वमिति त्रिविधोपासनपरश्रुत्यन्तरार्थविशदीकारहेतुत्वादानन्दवल्लीवाक्यमिहोदाहृतम् । अन्यत्त्वभिप्रेतम् ।

इह तद्योगादित्येतद्वयाचष्टे इहापीति । "आनन्दोऽजरोऽमृतः" इति स्वेन रूपेणानुसंधानम्, "प्राणोऽस्मीत्यचिद्विशिष्टानुसंधानम्, "मानुपास्स्व" इति चिद्विशिष्टानुसंदानमिति त्रिविधानुसंधानमिहोपपद्यत इत्यर्थः । "त्रिविधानुसंधाने कतर्व्येऽप्यत्र चिद्विशेषाचिद्विशेषविशिष्टत्वोक्त्तिः कथम्, सामान्येन चिदचिद्विशिष्टानुसंधानं हि प्रकरणान्तरोक्त्तम्" इत्यपेक्षां प्रशमयन्, अस्य न्यायस्य प्रतर्दनविद्यामात्रविषयत्वं च निवारयन् विशिष्टोपासनपरत्वचिह्वं च दर्शयति एतदुक्त्तंभवतीति । यत्रेति । अयं न्यायो न

प्रतर्दनविद्यामात्रविषयः, अपि त्वीदृशसर्वप्रकरणविषय इति भावः । सामान्येन चिदचिद्विशिष्टोपासनं हि विहितत्वात् स्वीक्रियते विधेरवैयर्थ्यार्थम्; तथा चिदचिद्विशेषविशिष्टोपासनं विहितं चेत्, तत्र तत्र चि(तत्र तत्तच्छि?) दचिद्विशेषान्तर्यामित्वमनुसंधेयमित्यभिप्रायेणाह हिरण्यगर्भादीति । हिरण्यगर्भादिजीवविशेषाणामिति पदेन परमात्मशब्देन च "परमात्मा व्यवस्थितः । स ब्रह्मा स शिवः सेन्द्रः" इति श्रुतिः स्मार्यते । अनन्यपरेण नारायणानुवाकेन सर्वविद्यासूपास्यो नारायण एवेति निर्णीतत्वादिन्द्राद्युपासनेऽपि तदन्तर्यामी नारायण एवोपास्य इति भावः । पाशुपताधिकरणे तथाऽनुवदिष्यमाणत्वात् । परमात्मपर्यन्तत्वविवक्षाज्ञापकं द्विविधं प्रदशर्यति परमात्मासाधारणेति । परमात्मासाधारणधर्मयोगात् तद्वाचिशब्दसामानाधिकरण्याच्च विशिष्टोपासनपरत्वमवगम्यत इत्यर्थः । अधिकरणार्थमुपसंहरति अत इति ।।

अत्र कैश्चिदेवं वर्णितमप्राणव्यापारस्यापि परमात्मायतत्वात् तत्सङ्कीर्तनम् । जीवसङ्कीर्तनं तु तस्यौपाधिकभेदप्रतिक्षेपेण परब्रह्मरूपताज्ञापनार्थम् । अन्यथा त्रिविधमुपासनं प्रसज्येत । ततश्च वाक्यभेदः स्यादिति ।। तदयुक्त्तम्; "नित्योपलब्ध्यनुपलब्धिप्रसङ्गः" "अपीतौ तद्वत्प्रसङ्गात्" इतिवत् प्रसङ्गशब्दस्य अश्रुतत्वात् वाक्यभेदाभावाच्च । एकवाक्येनैव हि विधीयते, "तं मामायुरमृतमित्युपास्स्व" इति । अत्र मामिति जीवविशिष्टतोक्त्ता; आयुरिति प्राणविशिष्टता "आयुः प्राणः" इति ह्यन्तरवाक्यम्; अमृतमिति स्वेन रूपेणावस्थितिः । अत एवंविधं परमात्मानमुपास्स्वेत्येकवाक्यत्वम् । उपासात्रैविध्यविधानस्य वृत्तिकाराभिमतत्वात् तदनतिक्रमाय परैरेवं त्रिविधोपासनपरत्वेन योजनान्तरं कृतं तत्र ज्ञानक्रियाशक्त्तिद्वयाश्रयबुद्धिप्राणरूपोपाधिधर्मेण स्वधर्मेण च त्रिविधं ब्रह्मोपास्यमिति । तदयुक्त्तम्; जीवेश्वरभेदस्यान्तःकरण(णाविद्यादि?)रूपोपाध्यवच्छेदकल्पितत्वाभावात्; "यस्यात्मा शरीरम्" "मनोमयः प्राणशरीरः" इति जीवप्राणयोः परमात्मानं प्रति शरीरतया प्रकारत्वस्य श्रुतत्वेन प्रकारान्तरेण त्रैविध्यकल्पनायोगाच्च ।।

अन्ये त्वेवमुपासात्रैविध्येन वाक्यैकत्वमाहुः । प्रज्ञाशरीरो जीवशरीरः प्राणशरीरश्च परमात्मा उपास्यः । तत्र प्रज्ञाशरीरो मनोमयः । जीवशरीरो वाङ्मयः; वाक्शब्दः शब्दपरिणामशक्त्तियोगात् परमाकाशविषयः; अतो वाङ्मय आकाशशरीरः । आकाशशरीरत्वं च जीवशरीरत्वपर्यन्तम्, "तस्यान्ते सुषिरं सूक्ष्मम्" "तस्य मध्येमहानग्निः" इति हृदयाकाशमध्ये अग्निशब्देन जाठराग्निपरमात्म(?)ज्वालया संसृष्टं जीवमभिधाय, "तस्याश्शिखाया मध्ये परमात्मा व्यवस्थितः" इत्याम्नानादिति ।। तदुप्यनुपपन्नम्; मनोमयादिव्यूहानाम् अप्रामाणिकत्वस्य पूर्वमेव दर्शितत्वात् । किञ्च अस्मिन् प्रकरणे प्रज्ञाब्दस्य सहोत्क्रमणपृथग्व्यवहाराभ्यां स्थानप्रमाणेन च जीवप्रसिद्धमनोविषयत्वोपपादनेन ईश्वरप्रज्ञाशक्त्तिवाचित्वाभावात् ; प्राणशब्दस्य, घटशब्दस्योदकाहरणशक्त्तिवाचित्वाभाववत्, क्रियाशक्त्तिवाचित्वाभावाच्च । अतः प्रज्ञाप्राणब्दौ न मनोमयप्राणमयवाचकौ । यदि प्रसिद्धमनोवाक्प्राणा एतत्कार्यभूताः विवक्षिताः, तर्ह्यस्मिन् प्रकरणे चक्षुःश्रोत्रादीनामपि प्रकृतत्वात् तेषाञ्च परमात्ममयत्वादुपासात्रैविध्यंविरुद्यते । आकाशशरीरत्वं जीवशरीरत्वपर्यन्तमित्यप्ययुक्त्तम्; "तस्य मध्ये महानग्निः" इत्यग्निशब्दस्य जीववाचित्वाभावात् ।

"तत्र यः संश्रितो नित्यं स्थाल्यामग्निरिवार्पितः । आत्मनं तं विजानीयात्" इति स्मृतिवचनं तु न जीवस्य श्रुतावाग्निशब्दवाच्यत्वे प्रमाणम्; किंतु स्थानस्थानिनोर्वैलक्षण्ये दृष्टान्तमात्रसमर्पकम् । वाङ्मयस्य जीवशरीरकत्वं भवत्प्रक्रियया विरुद्धञ्च; प्राणमयस्यान्तर्यामित्वाभ्युपगमात् । अन्तर्यामिणो जीवशरीरकत्वश्रवणाच्च । "यस्याऽत्मा शरीरम्", "स त आत्माऽन्तर्याम्यमृतः" इति हि श्रूयते । तमोधिष्ठातृतयाऽभ्युपगतस्य वाङ्मयस्य जीवशरीकत्वं श्रुतिविरुद्धञ्च "यः पृथिवीमन्तरे संचरन् यस्य पृथिवी शरीरम्" इत्यारभ्य"एष सर्वभूतान्तरात्माऽपहतपाप्मा दिव्यो देव एको नारायणः" इति समानप्रकरणे नारायणस्यैवान्तर्यामित्वश्रवणात् ।। धर्म्यैक्यात् सर्वमुपपन्नमिति चेन्न; सर्वेषां व्यूहानां सर्वधर्मसंभवेन व्यूहत्रयतद्वयापारविभाग व्यवस्थोपन्यासानुपपत्तेः । अतो यथोक्त्तमेव उपासात्रैविध्यमिति सिद्धम् ।।

।। इति इन्द्रप्राणाधिकरणम् ।।

इति श्रीहरितकुलतिलकवाग्विजयिसूनुना श्रीरङ्गराजदिव्याज्ञालब्धवेदव्यासापरनामधेयेन

श्रीमद्वरदाचार्यपादसेवासमधिगत भगवद्रामानुजविरचितशरीरकमीमांसाभाष्यहृदयेनश्रीसुदर्शनसूरिणा

विलिखितायां श्रुतप्रकाशिकायां प्रथमाध्यायस्य प्रथमः पादः ।।

शुभमस्तु

