+++
title = "05 ईक्षत्यधिकरणम्"

+++
प्रथमे सूत्रे उद्देशः कृतः । द्वितीये लक्षणमुक्त्तम् । तृतीयचतुर्थाभ्यां लक्ष्यस्य ब्रह्मणः परीक्ष्यत्वसिद्ध्यर्थं लक्षणस्वभावात्सिद्धरूपलक्ष्यस्वभावाच्चोत्थिते ज्ञातत्वाप्रयोजनत्वशङ्के परिहृते । अथ लक्ष्यं वस्तु किं चिदचिद्विलक्षणम् ? उताविलक्षणम् ? इति परीक्ष्यते । यद्वा पूर्वं कारणत्वमनूद्य तस्य लक्षणत्वमुक्त्तम् । लक्षणलक्ष्यस्वभावनिबन्धनं शङ्काद्वयं च परिहृतम् । अथ लक्षणभूतकारणत्वप्रापकवाक्यानि निरूप्यन्ते । यद्वा चतुस्सूत्र्या वेदान्तवाक्यानां ब्रह्मणि प्रामाण्यरूपपरीक्ष्यतापरिकरस्थापनं कृतम् । अथ प्रमेयविशेषपरीक्षा क्रियत इति पेटिकासङ्गतिः ।

ननु ईक्षत्यधिकरणमनारम्भणीयम्, समन्वयाधिकरणे पुरुषार्थभूतस्यैव ब्रह्मणः प्रतिपाद्यत्वनिश्चयेन हेयास्पदस्य प्रधानस्य प्रसङ्गाभावादिति नैवम्; पुरुषार्थभूतस्य ब्रह्मणः प्रतिपाद्यत्वं न सम्भवति, अपुरुषार्थभूतस्य प्रधानादेः प्रतिपादनादिति समन्वयाधिकरणोक्त्तार्थस्यापेक्षेपेणोत्थानादिति । इयमवान्तरसङ्गतिः, इत्येतदभिप्रायेण पेटिकाभेदतत्सङ्गत्यवान्तरसङ्गतीराह - यतो वा इमानीत्यादीति उद्दिष्टस्य ब्रह्मणो लक्षणमुक्त्तम् । लक्षितस्य परीक्षणं वर्त्तिष्यत इत्यभिप्रायेण लक्षणवाक्यमुपात्तम् कारणत्वानुवादेन तस्य लक्षणत्वविधानात् कारणस्य चिदचिद्वैलक्षण्यनिर्णयस्य कारणत्वपापकवाक्यनिरूपणसापेक्षत्वादस्मिन्नधिकरणे कारणवाक्यानि निरूप्यन्त इति च ज्ञापनार्थं लक्षणवाक्योपादानम् । आदिशब्देन कारणत्वप्रापकवाक्यानि गृह्यन्ते, अत एव ह्यनुवादपुरोवादसाधारण्येन जगत्कारणवादीत्युक्त्तम् । समन्वयाधिकरणार्थाक्षेपहेतुकावान्तरसङ्गत्युपयोगीनि सर्वज्ञत्वादिविशेषणानिजिज्ञास्यमित्युक्त्तमिति प्रामाणिकतया परीक्ष्यमित्यर्थः ।तदनन्तरं परीक्षा हि सङ्गतेत्यभिप्रायेणाह- इदानीमिति । अनेन चतुस्सूत्र्यानन्तर्यं ब्रह्मणः पुरुषार्थताप्रतिपादनपरसमन्वयाधिकरणानन्तर्यमप्युक्त्तम् । आनुमानिकप्रधानादीत्यनेनानन्तरोक्त्तसमन्वयाक्षेपेणोत्थानादवान्तरसङ्गतिरिति सूच्यते, प्रधानादीत्यादिशब्देन क्षेत्रज्ञमात्रं चिद्विशेषाः अचिद्विशेषाश्च गृह्यन्ते, ईक्षतेर्नाशब्दमित्यादिनेति - पादशेषणाध्यायशेषेणेति वार्थः ।

विषयमुदाहरति - इदमिति- प्रतिज्ञादृष्टान्तोपेतं सङ्कल्पप्रतिपादकं सामान्यशब्दवत् कारणवाक्यं विषयः । तत्र

सद्विद्यावाक्यमेवास्याधिकरणस्य साक्षाद्विषयः, सद्विद्याद्वारेणेदृशकारणवाक्यानां विषयत्वम्, न तु साक्षादेव, विषयवाक्योपादानसमये वाकयान्तराणामनुपादानात् । दीपसारयोश्च तेषामनुपात्तत्वात् प्रतिज्ञाविरोधस्वाप्ययोरत्रत्ययोरेव सूत्रितत्वात्तदनुग्राहकत्वेनोपदिषदन्तरगतिसामान्यस्य अस्यामुपनिषदि विद्यान्तरेषु श्रुतत्वस्यापि सूत्रितत्वात् बुध्यवतरणक्रमेण प्रथममुपादानत्वोचिताचेतनत्वशङ्कायाः प्रतिक्षेप्यत्वात् सद्ब्रह्मात्मादिपदचिह्नितेषु वाक्येषु सामान्यशब्दचिह्नितवाक्यस्य प्रथमनिरूपणीयत्वाच्च । सामान्यद्वारा हि विशेषो बुद्धिमधिरोहति । सामान्यपरिग्रहे प्रतिक्षेपे च विशेषविषय संशयोवकाशान् । विशेषे तु प्रतिपक्षे हि सामान्याकाङ्क्षा न स्वरसवाहिनी, सन्दिग्धे हि न्यायप्रवृत्तिः, अतः संशयसद्भावमाह - तत्रेति । कारणस्येदंशब्दवाच्यकार्यसालक्षण्यावश्यम्भावेक्षितृत्वाभ्यां संशयः । संशयशरीरं दर्शयति - किमिति । सच्छब्दवाच्यमिति धर्मिवाचिपदस्य साधारणतया संशयसहत्वं दर्शितम् । जगत्कारणमिति उपादानत्वात् कार्यसालक्षण्यं दुस्त्यजम्, निमित्तत्वान्मुख्येक्षितृत्वं चेति संशयहेतुस्थिरीकरणम् । परोक्त्तमिति - विप्रतिपत्तिरपि

संशयहेत्वोरनुग्राहिकेति भावः । पूर्वपक्षबीजस्मारणपरसौत्रपदद्योतनार्थंमानुमानिकमिति पदम् । उक्त्तलक्षणम्-सर्वज्ञत्वादिलक्षणम्, आनुमानिकोक्त्तलक्षणपदाभ्यां संशयहेतुद्वयसूचनम् । किञ्च जगत्कारणवादिवेदान्तवाक्यानि किं प्रधानादिप्रतिपादनपराणि ? उत तद्विलक्षणब्रह्मपराणि ? इति पादशेषसाधारणो विचारः, अत्र तु तदर्थं सद्विद्यावाक्यानि किं प्रधानप्रतिपादनपराणि ? उतोक्त्तलक्षणब्रह्मपराणि ? इति विचारः, तदर्थं किमत्रेक्षणं गौणम् ? उत मुख्यम् ? इति । तदर्थं किमनुमानाकारता गौणेक्षणसाहचर्यं च विद्यते ? नेति, तदर्थं प्रतिज्ञादृष्टान्तौ किं हेतोराक्षेपकौ नेति, तेजः प्रभृतिशब्दाः किं तेजःप्रभृतिमात्रवाचिनः ? उत परमात्मपरा ? इति च । तदर्थमात्मशब्दस्तेजःप्रभृतिशब्दानाम् अब्रह्मपरत्वस्याविरोधि ? उत विरोधीति । तदर्थमात्मशब्दस्वारस्यभङ्गहेतवोऽनुरोद्धव्याः ? उत तदनुग्राहकहेतवः ? इति विचारः । तत्स्वारस्यभङ्गहेतवोऽनुरोद्धव्या इति पूर्वः पक्षः । तदनुग्राहका एवानुरोद्धव्या इति सिद्धान्तः । यदा स्वारस्यभङ्गहेतोरनुरोद्धव्यत्वेनात्मशब्दस्य तेजःप्रभृति शब्दानाम् अब्रह्मपरत्वाविरोधितया तेजःप्रभृतिशब्दास्तेजः प्रभृतिमात्रवाचिनः, प्रतिज्ञादृष्टान्तौ च यदा हेत्वाक्षेपकौ

तदा हेत्वाक्षेपो गौणेक्षणसाहचर्यं चास्तीति प्रथमश्रुतेक्षणस्य गौणत्वेन सद्विद्यावाक्यानां प्रधानपरत्वात्तदेकार्थतया सर्वाणि कारणवाक्यानि प्रधानपराणीति पूर्वपक्षे फलफलिभावः । यदा आत्मशब्दस्वारस्योत्तम्भकहेतोः अनुरोद्धव्यत्वेनात्मशब्दस्य तेजःप्रभृतिशब्दानामब्रह्मपरत्वविरोधित्वेन तेजःप्रभृतिशब्दाः परमात्मपराः, प्रतिज्ञादृष्टान्तौ च यदा न हेत्वाक्षेपकौ तदाऽनुमानाकारत्वगौणेक्षणसाहचर्ययोरसिध्द्या प्राथभिकेक्षणस्यागौणत्वात् सद्विद्यावाक्यानि परब्रह्मपराणि, अतस्तदैकार्थ्यात्सर्वाणि कारणवाक्यानि परब्रह्मपराणीति सिद्धान्ते फलपलिभावः । तत्र पूर्वपक्षं वक्त्तुमन्यत्तरशिरसो युक्त्तिमत्त्वेन निर्द्धारणाकाङ्क्षां दर्शयति किं प्राप्तमिति । प्राप्तम्-युक्त्तम्, युक्त्तिमदित्यर्थः । पूर्वपक्षी स्वपक्षं युक्त्तिमत्त्वेन प्रतिजानीते- प्रधानमितीति । संशयक्रोडीकृते शिरोद्वये प्रधानमिति शिरो युक्त्तिमदित्यर्थः । युक्त्तिविशेषाकाङ्क्षां दर्शयति - कुत इति । तदुपपादयति सदेवेति । कारणस्य प्रधानत्वसिद्धयौपयिकानि तद्विलक्षणपुरुषविशेषत्वविरोधीनि च विशेषणान्याह -इदंशब्देत्यादिना । इदंशब्दवाच्यस्येति - परागर्थे हीदंशब्दस्वारस्यम्, न तु प्रत्यग्रूपे चेतन इति भावः । जगतश्चिदचिदात्मकतया चेतनस्यापीदंशब्दवाच्यान्तर्भावव्युदासायाह - चेतनभोग्यभूतस्येति । चिदंशस्य कायर्त्वकारणत्वायोगात् न तस्य कार्यान्तर्भाव इति भोक्त्तृतयाऽवस्थानमेव तस्य, भोग्यस्यैव तु कार्यत्वमिति भावः । चेतनस्य ज्ञेयतैकस्वभावजगद्रूपत्वमयुक्त्तमिति चाभिप्रायः । कार्यस्य भोग्यत्वौपयिकं कारणस्य प्रधानत्वापादकं च विशेषणमाह - सत्त्वरजस्तमोमयस्येति । सत्त्वादिकार्यसुखदुःखमोहान्वयहेतुत्वदर्शनाज्जगतः सत्त्वादिमयत्वम्, निर्गुणः कथं गुणमयस्य कारणमिति चाभिप्रायः । भोग्यत्वोपपादनायाह - वियदादीति । यद्वा, इदंशब्दवाच्यद्रव्यस्य कारणत्वे कार्यत्वकारणत्वयोः को भेद इत्यत्राह- वियदादीति । एकत्वावस्थं कारणम् बहुत्वावस्थं कार्यमिति भिदेत्यर्थः । एकरूपस्य पुरुषस्य नानारूपकार्यभावोऽनुपपन्नश्चेति भावः । कारणस्य कार्यसालक्षण्यावश्यम्भावे हि चेतनस्य इदंशब्दवाच्यं प्रति कारणत्वानुपपत्तिः, कारणावस्था कार्योपादनभूतद्रव्यान्तरनिष्ठेति कथं सालक्षण्यावश्यम्भाव इति शङ्कायां कार्यकारणयोरेकद्रव्यत्वमाह - कारणभूतद्रव्यस्येति । ततः किमित्यपेक्षायां कार्यकारणसालक्षण्यनियमं फलितमाह - अत इति । ततोऽपि किमित्याशङ्कायां कार्यस्य प्रधानसालक्षण्यमाह - सत्त्वादिमयञ्चेति । प्रधानस्य कार्यसारूप्यमाह -

गुणसाम्यावस्थमिति । कार्ये गुणवैषम्यदर्शनात्कारणमपि तथाविधं स्यादिति शङ्कापकरणार्थं गुणसाम्यावस्थमित्युक्त्तम्, न तु गुणमयमिति । विषमावस्थस्य सर्वस्य कार्यत्वदर्शनात् कारणस्यापि तथात्वे कारणान्तरापेक्षयाऽनवस्थाप्रसङ्गाच्च प्रधानस्य गुणसाम्यावस्थत्वसिद्धिरिति भावः । अनेकगुणसाम्यावस्थस्य प्रधानस्य कारणत्वे एकत्वावधारणमनुपपन्नम् ।

एकस्यैव ब्रह्मणः कारणत्वे तूपपन्नमित्यत्राह - तदेवोपसंहृतेति । एकमेवेति नामरूपविभागव्युदासः, अद्वितीयमिति गुणवैषम्यव्युदास इत्यभिप्रायेण उपसंहृतसकलविशेषमित्युक्त्तम् । सन्मात्रमिति - सदेवेति कादाचित्कासत्त्वव्युदास इति भावः । सन्मात्रमितीत्यत्रेतिशब्दो हेतौ । प्रधानकारणत्वमेव युक्तयन्तरेणोपपादयितुमाह - तत एवेति । इदं शब्दवाच्यं प्रति कारणस्य त्रिगुणात्मकस्य प्रधानस्य सच्छब्दवाच्यत्वादेव हि कार्यकारणयोरनन्यत्वसिद्धिः, न हि विजातीययोरनन्यत्वमितिभावः । अनन्यत्वं माभूदित्यत्राह - तथा सतीति । अनन्यत्वे सति ह्येकविज्ञानेन सर्वविज्ञानसिद्धिः, तच्चिदचिद्विलक्षणकारणत्वपक्षे न सम्भवतीति भावः । एवं प्रतिज्ञासिद्धिरूपयुक्त्तिरुक्त्ता भवति । यद्वा इदमग्रे सदिति सामानाधिकरण्यात् "तद्धैक आहुः" इत्यसत्कार्यवादप्रतिक्षेपाच्चानन्यत्वसिद्धिः पूर्वग्रन्थे अभिप्रेता । हेत्वन्तरं चाह- तथासतीति । तथा सति प्रधानकारणत्वे सतीत्यर्थः । कार्यकारणयोरनन्यत्वे प्रतिज्ञावाक्यतात्पर्यात्तत्रैकशब्दोऽपि गुणसमुदायैक्याद्युक्त्त इति भावः । युक्त्यन्तरमाह - अन्यथेति । अचेतनमृत्पिण्डलोहमण्यादिदृष्टान्तश्चेतनकारणस्य दार्ष्टान्तिकत्वे न सङ्गच्छत इत्यभिप्रायः । यद्वा सरूपमृत्पिण्डघटादिकार्यकारणदृष्टान्तो न विरूपकार्यकारणयोर्दार्ष्टान्तिकत्वे घटत इति भावः । कपिलस्मृत्यैकार्थ्यं हेतुत्वेनाभिप्रयन्नाह - जगत्कारणेति । उक्त्तन्यायेन श्रुत्यविरोधात्स्मृतिनिरासो न युक्त्त इति भावः । महर्षिणेतिपदेन "ऋषिं प्रसूतं कपिलं महान्तम्" इति श्रुतिः स्मारिता । हेत्वन्तरमाह - प्रतिज्ञेति । प्रतिज्ञादृष्टान्तयोर्हेत्वाक्षेपकत्वाभिप्रायेणोक्त्तमनुमानवेषमेवेति । ननु न कारणविषया प्रतिज्ञा, अपि त्वेकविज्ञानेन सर्वविज्ञानविषया; अतोऽनुमानवेषत्वेऽपि न प्रधानकारणत्वसिद्धिरिति न वाच्यम्, एकविज्ञानेन सर्वविज्ञानप्रतिज्ञायाः सर्वस्यैकस्य चानन्यत्वेन निर्वाह्यत्वादनन्यत्वस्य कार्यकारणभावनिबन्धनत्वाच्च प्रधानकारणत्वप्रतिज्ञानस्य फलितत्वात् । अत्रायं प्रयोगोऽभिमतो वेदितव्यः, जगत्स्वानन्योपादानकम्, कार्यत्वाद्घटवत् । यद्वा इदं जगत् स्वकारणैकज्ञानेन ज्ञातं भवितुमर्हति, कार्यत्वात् एकमृत्पिण्डाद्यारब्धघटादिवदिति । पूर्वपक्षं निगमयति- इतीति - इतिर्हेतौ । सुखदुःखमोहोन्नेयसत्त्वरजस्तमोमयस्येदंशब्दवाच्यस्य कारणत्वमेकः पूर्वपक्षहेतुः, कार्यकारणानन्यत्वफलभूतमेकविज्ञानेन सर्वविज्ञानप्रतिज्ञानं तदुत्तम्भकम् अनुमानाकारप्रतीतिश्चान्यो हेतुः । अस्मिन् पूर्वपक्षे सिद्धान्तस्थापनाय सूत्रस्यावतीर्णत्वं दर्शयति - इत्येवं प्राप्त इति । उच्यमानाः विषयसंशयपूर्वपक्षाः अस्याधिकरणस्येति ज्ञापनाय पूर्वं सूत्रोपादानम् । अस्य राद्धान्तसूत्रत्वज्ञापनार्थमक्षरव्याख्यानार्थं चेदानीं तदुपादानमिति वैषम्यम् । शब्दवेद्यतयाऽभिमतस्य कथमशब्दत्वमिति शङ्कायामाह - यस्मिन्निति । अब्भक्षो वायु

भक्ष इतिवदवधारणगर्भितमितिभावः । शब्दैकप्रमाणकत्वं न चेत्तत्र किमन्यत् प्रमाणमित्यत्राह - आनुमानिकमिति । तर्हि प्रमाणान्तरप्राप्तं शास्त्रं न प्रतिपादयतीति चेन्न, सामान्यतो दृष्टानुमानेन कारणमात्रे प्रतिपन्नेऽपि तद्विशेषाणामप्रतिपन्नतया तद्विशिष्टेन रूपेण शास्त्रप्रतिपाद्यत्वात् । अप्राप्ते हि शास्त्रमर्थवदिति मीमांसकानां मतम्, नतु साङ्खयानामिति पूर्वपक्षिणोऽभिप्रायः । तस्यानुपपन्नतां च ज्ञापयितुम् अशब्दशब्दप्रयोगः । आनुमानिकत्वमिन्द्रियाणां परमाणूनामप्यविशिष्टमिति तद्वयुदासार्थं सौत्रमेकवचनमित्यभिप्रायेणाह - प्रधानमिति । प्रधानं ह्येकं सदनेकेषां कारणम्, परमाणवस्त्वनेके सन्त एकैकस्य कार्यस्य कारणम्, इन्द्रियाणि तु बहूनि ज्ञानकारणानि, न त्वर्थकारणानीति तद्य्ववच्छेदसिद्धिः । नेतिपदस्य प्रधानस्वरूपप्रतिक्षेपार्थत्वशङ्कां व्युदस्यन् वाक्यार्थं योजयति - न तदिति । धमिर्निषेधपरत्वेऽपि शास्त्रस्य वाक्यनिरूपणपरत्वाद्धेतुपदेन धातुस्वरूपोपादानाच्च प्रतिपाद्यतावेषेण निषेध्यत्वं विवक्षितमितिभावः । वाक्यप्रतिपाद्यत्वाभावः प्रमाणान्तरप्रतिपन्नत्वबाधितत्वाभ्यां वाक्यस्यान्यपरत्वाद्वा स्यात्, योग्यानुपलम्भाद्यभावादप्रतिपन्नाकारवैशिष्टयसद्भावाच्च बाधितत्वप्रतिपन्नत्वासम्भवः, अन्यपरत्वं तु पूर्वपक्षयुक्त्तिभिरेव निरस्तम्, अतो हेतुर्न सम्भवतीत्यभिप्रायेण हेत्वाकाङ्क्षां दर्शयति - कुत इति । हेतोरसिद्धिमन्यथासिद्धिञ्च व्युदसितुं व्याचष्टे - सच्छब्दवाच्येति । सच्छब्दवाच्यसम्बन्धीति व्यधिकरणासिद्धिव्युदासः । प्रकृतं सदेव हि "तदैक्षत" इति तच्छब्देन परामृश्यते इति भावः । व्यापारविशेषशब्देनाभिधायिशब्देन चान्यथासिद्धिव्युदासः । न हि चेतनाचेतनसाधारणं कार्यौन्मुख्यमात्रमीक्षतिधात्वभिधेयम्, अपि तु चेतनरूपकर्त्रसाधारणो व्यापारविशेषः । न च मुख्ये सम्भवति उपचारो युक्त्त इति भावः । "इक्स्तिपौ धातुनिर्द्देशे वक्त्तव्यौ" इति प्रक्रियया ईक्षतिशब्देन धातूपादानम्, नार्थोपादानम् तथा सतीक्षितेरिति हि वक्त्तव्यं स्यात् अनेन च शब्दस्य विवक्षितार्थे

स्वारस्यं सूचितमित्यभिप्रायेणाह - धातोरिति । श्रवणादित्यज्ञानासिद्धिपरिहारः, श्रूयमाणादीक्षतेरिति सूत्रविवक्षितम्, तत्फलितं तु षष्ठया निष्कृष्य व्याख्यातम्, ईक्षतिशब्देनेक्षणं लक्षितमिति वेदान्तदीपे व्याख्यातमर्थस्वारस्याय, अत्र तु शब्दस्वारस्येन व्याख्यातम् । ननु "तत्तेज ऐक्षत" "ता आप ऐक्षन्त" इति वाक्यद्वयगतमीक्षणमचित्सम्बन्धितया प्रतीयते, "सेयं देवतैक्षत" इत्यत्रापि ईक्षणमचिद्गतमुचितम्, देवताशब्दस्य "हन्ताहमिमास्तिस्रो देवताः" इत्यासन्नवाक्यस्थदेवताशब्दविरूपार्थत्वायोगात् । प्रथमेक्षणं च सेयमिति तच्छब्दपरामृष्टसत्सम्बन्धित्वादचिद्गतमेवेत्याकाङ्क्षायामाह - तदैक्षतेति । चरमवाकयानुरोधेनोपक्रमस्वारस्यभङ्गो न युक्त्त इतीदन्तावदीक्षणं मुख्यमिति भावः । धात्वर्थानां क्रियात्वादचेतनस्य च क्रियायोगसम्भवान्नात्रानुपपत्तिरित्यत्राह - ईक्षणाक्रियेति । अयं क्रियाविशेषो न सम्भवतीत्यर्थः । ततः किमित्यत्राह - अत इति । अतः अचेतनस्यासम्भावितत्वेनेक्षणस्य त्वत्पक्षविरुद्धत्वादित्यर्थः । ईदृशेक्षणक्षम इति - अनेनाचिद्य्वावृत्तिरुक्त्ता । ईदृशशब्देन चेतनविशेषशब्देन चेक्षणस्वभावफलिताच्चेतनमात्रादपि व्यावृत्तिरुक्त्ता, यच्चेतनमात्रेऽपि न सम्भवति तत्कथमचेतने सम्भवतीति भावः । तदैक्षतेति सिद्धं गुणमाह - सर्वज्ञ इति । बहु स्यामिति फलितमर्थमाह - सर्वशक्त्तिरिति । चिदचिद्य्वावर्त्तकलिङ्गबलसिद्धं सदिति सामान्यनुतेः पर्यवसानस्थलं दर्शयति - पुरुषोत्तम इति । सेयं देवतेति देवताशब्दोऽपि ईक्षणविशेषसामर्थ्याच्छागपशुन्यायेन चानुगृहीतः प्रकरणान्तरोक्त्तदेवताविशेषविषय इति भावः । सद्विद्यावाक्यस्योक्त्तार्थपरत्वमनेकश्रुत्यन्तरस्वारस्येनोपपादयति - तथा चेति । नात्र विषयवाक्यतया श्रुत्यन्तरोपादानम् । सर्वेष्वेवसर्वेष्वपि; अनेन प्राचुर्यमभिप्रेतम् । ईक्षणस्य गौणत्वाश्रयणे अनेकश्रुतिस्वारस्यभङ्गप्रसङ्ग इति भावः । प्रतीयत इति - प्रतीतिस्तावदविगीतेति भावः । स्वपक्षसाधकमुक्तवा पूर्वपक्षयुक्त्तिं परिहर्त्तुं चोद्यमुपक्षिपति - ननु चेति । कार्यकारणयोः सालक्षण्यन्तावदङ्गीकार्यम् मृत्तत्कार्यादिषु दर्शनात् । तच्च सालक्षण्यं ब्रह्मणस्त्रिगुणात्मकत्वादियोगेन वा जगतस्तद्विधुरत्वेन वा निर्वाह्यम् ? आद्ये शब्दान्तरेण प्रधानाङ्गीकारः । द्वितीये सुखदुःखमोहान्वयाद्युपलम्भविरोध इति भावः । परिहरति - सत्यमिति । अर्द्धाङ्गीकारे सत्यशब्दः । कार्यानुगुण्यमङ्गीकृतम्, न तु प्रधानत्वमिति । सर्वेति - प्रधानस्यैव हि सर्वकार्याननुगुणत्वम्, कार्यानुप्रविष्टचिदपेक्षया तस्य कारणत्वौपयिकाकारविरहादिति भावः। कार्यानुगुणनिमित्तोपादानभावसिध्द्यर्थं सर्वज्ञः सर्वशक्त्तिरितिपदद्वयम्, तदुभयफलितमाह - सत्य सङ्कल्प इति

सर्वशक्त्तित्वासङ्कोचान्न तस्य सङ्कल्पप्रतिबन्धसम्भावेनेति भावः । विकारादीनां सद्वारकत्वसिध्द्यर्थं सूक्ष्मेत्यादिपदम्, उक्त्ताकारविरहे कारणत्वायोगात् । तद्वत्त्वे श्रुतिवाक्यानि दर्शयति - परास्येति । चिदचितोः शरीरत्वं कथम् ? शरीरत्वे च तद्वतः कर्मवश्यत्वादिदोषः स्यादित्यत्राह - तदेतदिति । न विलक्षणत्वादित्यादिसूत्रैरेषां सूत्राणां पौनरुक्तयमाशङ्कयाह - अत्र सृष्टीति । वस्तुविरोधः-अर्थसामर्थ्यविरोधः । अत्र वाक्यतर्केणार्थनिष्कर्षः, तत्र त्वाभिमानिकव्याप्त्याभासनिबन्धनबाह्यतर्कविमर्शतन्निरासमुखेनार्थनिष्कर्ष इति भिदेत्यर्थः । एवं सत्त्वादिगुणमयस्येदंशब्दवाच्यस्य कारणत्वं तदुत्तम्भकमेकविज्ञानेन सर्वविज्ञानप्रतिज्ञानं च परिहृतं भवति । अथ परोक्त्तं हेत्वन्तरमनुवदति यत्तूकतमिति । तस्यानुपपन्नत्वमाह- तदसदिति । कथमित्यत्राह - हेत्वनुपादानादिति । वक्त्तुरनुमानविवक्षाऽस्ति चेत् तत्र प्रधानावयवो हेतुरवश्योपादेयः, तदभावान्न तद्विवक्षेति भावः । प्रतिज्ञादृष्टान्ताभ्यां हेत्वाक्षेपोऽप्ययुक्त्त इत्याह येनाश्रुतमिति । अनन्यथासिद्धं ह्याक्षेपकम्, सर्वप्रमाणसाधारणत्वात्प्रतिज्ञाऽन्यथासिद्धेति सिद्धं कृत्वा दृष्टान्तस्य हेत्वाक्षेपकत्वायोग उच्यते, न केवलं व्याप्तिप्रदर्शनायैव दृष्टान्तोपन्यासः, अपि त्वसम्भवव्यावृत्तिप्रदर्शनायापि सम्भवतीत्यन्यथासिद्धत्वात् स नाक्षेपक इत्यर्थः । सर्वात्मना तदसम्भवमिति - एकविज्ञानेन सर्वविज्ञानं धर्म्मैक्यादेकाकारान्वयाद्वा वस्त्वन्तर व्यतिरेकाद्वा सम्भवति, घटपटादिषु त्रेधापि तन्न सम्भवति, घटपटादिषु धर्मैक्यस्यान्वयेनान्यस्माद्व्यतिरेकेण वा समानाकारयोगस्य चाभावादिति भावः । अस्तु दृष्टान्तस्यानुमानाङ्गत्वे सम्भवप्रदर्शनार्थत्वे च साधारण्यम्, तथा सत्यस्मन्मतेऽपि सम्भवः पाक्षिकः स्यादित्यत्राह - ईक्षत्यादीति । आदिशब्देन वक्ष्यमाणहेतवो विवक्षिताः । प्रतिज्ञादृष्टान्तयोः साधारण्येनानुमानत्वं शङ्कितम्, ईक्षणाद्यसाधारणहेतुसद्भावाच्छङ्काऽपि निरस्तेत्यभिप्रायेणोक्त्तम् अनुमानगन्धाभाव इति ।

उत्तरसूत्रमवतारयितुमीक्षणस्य गौणत्वं शङ्कते - अथ स्यादिति । चेतनगतम्-चेतनत्वानुगतम् । इहेति - प्रकरणमालोचनीयमिति भावः । प्रधानगतम्-अचेतनत्वानुगुणमित्यर्थः । प्रथमेक्षणस्य तेजःप्रभृतिकार्याचिद्गतत्वायोगात् प्रधानशब्दः । हेतुमाह- तत्तेज इति । प्रायदर्शनाय वाक्यद्वयमुपात्तम्, अग्रयप्रायन्यायोऽपि बाधकाभावे जीवतीति भावः । सेयं देवतेति देवताशब्दोऽप्यनेनैव न्यायेन इमास्तिस्रो देवता इतिवत् अचिद्विषयत्वौचित्यान्न गौणत्वबाधक इति भावः । गौणप्रयोगं दर्शयति - भवति चेति । ईक्षणतुल्ययोगक्षेमहर्षादिधर्मान्तरसङ्ग्रहाय चेतनधर्मशब्दः । लोके शास्त्रे च प्रयोगद्वयं दर्शितम् । गौणत्वं निगमयन्नुक्त्तशङ्कापरिहाराय सूत्रस्यावतीर्णत्वमाह - अत इति । शङ्काया उत्सूत्रत्वाभावात् अनुभाष्येत्युक्त्तम् ।

केन गुणयोगेन गौणत्वमिति शङ्कां परिहरन् सूत्रं योजयति - यदुक्त्तमिति । पुल्लिङ्गगौण

शब्दविशेष्यः प्रकृत ईक्षतिरित्यभिप्रायेणोक्त्तमीक्षणव्यपदेश इति, गौण ईक्षतिर्नेत्युक्त्ते विशेष्यप्रतिक्षेपशङ्काव्युदासाय यत्तच्छब्दाभ्यां विशेषणनिषेधपरत्वेन व्याख्यातम् । यद्गौणत्वमुक्त्तं तन्नेत्यर्थः । सर्गेति - गौणोऽर्थः सर्गप्रागवस्था, तत्र नियतपूर्वत्वलक्षणं कार्यानुरूप्यं गुणयोग इत्यर्थः । आत्मशब्दादितिसौत्रेण पदेनाविशेषेण "ऐतदात्म्यं स आत्मा" इति वाक्यद्वयगतात्मशब्दो विवक्षित इत्यभिप्रायेण वाक्यद्वयमुपात्तम् । सच्छब्दप्रतिपादितस्येति - ऐतदात्म्यमित्यत्र एतच्छब्दस्य स आत्मेत्यत्र स इतिपदस्य च प्रकृतपरामशिर्त्वादिति भावः । आत्मशब्दोऽपि मृदात्मको घटः घटस्य मृदात्मेतिवत्स्वरूपानतिरिक्त्तार्थः स्यादित्यत्राह - एतदुक्त्तमिति । चेतनाचेतनप्रपञ्चोद्देशेनेति - "इदं सर्व"मिति सर्वशब्दासङ्कोचस्य स्वतःप्राप्तत्वात् "सन्मूलाः सर्वाः प्रजाः" इति पूर्ववाक्यैकार्थ्यात् इदं सर्वमसृजत "सच्च त्यच्चाभवत् विज्ञानं चाविज्ञानं च" इति श्रुत्यन्तरैकार्थ्याच्च सर्वशब्दश्चिदचिदात्मकजगद्गोचर इति भावः । नाचेतने इति - न हि चेतनस्याचेतनेन स्वरूपैक्यं सम्भवतीत्यर्थः । एवं गौणेक्षणसाहचर्यमभ्युपगम्य दूषणमुक्त्तम् । अथ तदेव नास्तीत्याह अत इति । अतः चिदचिदात्मकप्रपञ्चस्यात्मत्वादित्यर्थः । किमर्थमीक्षणोपदेशरहितस्यान्नस्योपादानम्

- उच्यते; ईक्षणोपदेशविरहनिबन्धनाब्रह्मात्मकत्वशङ्कानिराकरणार्थम्, अन्यथा सर्वस्य कायस्य ब्रह्मात्मकत्वानवगमादिदं सदिति सामानाधिकरण्यायोग्यत्वेनैकविज्ञानेन सर्वविज्ञानप्रतिज्ञानं न घटते, अतस्तदुपादानेन प्रतिज्ञासिध्द्यौपयिकमनुप्रवेशनुतिसिद्धमन्नस्य ब्रह्मात्मकत्वमिहानुषङ्गिकं दर्शितम् । न हि किञ्चिदप्यतदात्मकमिति अपिशब्दाभिप्रायः, अतदात्मकत्वेन त्वदभिमतानामपीति वा, यदाश्रयतया प्रथममीक्षणं मुख्यं स एवेत्येवकाराभिप्रायः । तेजः प्रभृतयोऽपीति - सच्छब्दवदित्यपिशब्दस्य भावः । लोके तेजःप्रभृतिमात्रपरत्वेन व्युत्पन्ना अपीति वा । परमात्मन एवेति - विशेष्यतया प्राधान्येन प्रतिपाद्यः परमात्मैव, तेजःप्रभृतयस्तु द्वारमात्रमिति भावः । परमात्मवाचित्वमुपपादयति - तथाहीति । वस्तुत्वम्-तद्रूपवस्तुत्वम् । तेजसो वस्तुत्वं तेजस्त्वम्, अपां वस्तुत्वमप्त्वम्, पृथिव्या वस्तुत्वं पृथिवीत्वम्, देवमनुष्यादीनां वस्तुत्वं देवत्वमनुष्यत्वादिकम्, तत्तदवस्थाभाक्तवमित्यर्थः । नामभाक्तवम्-नामवाच्यत्वम् । ननु कथं परस्य नामव्याकर्तृत्वश्रवणान्नामवाच्यत्वसिद्धिः ? उच्यते; "तन्नामरूपाभ्यां व्याक्रियते" इति समानवाक्ये व्याकृतत्वश्रवणात् नाम्नो विशेषितत्वं हि नामव्याकृतत्वम्,नाम विशेषितत्वं च नामवाच्यत्वरूपमिति प्रसिद्धम्, नतु तदुत्पादकत्वमात्रम् । न ह्याकाशस्य वा मातापित्रादेर्वा देवदत्तादिनामविशेषितत्वप्रसिद्धिः, अतो नामव्याकृतत्वं नामवाच्यत्वम्, अतस्तदैकार्थ्यादिहापि नामवाच्यत्वं विवक्षितम् ।

"वचसां वाच्यमुत्तमम्" इति चायमर्थ उच्यते, एवं तेजःप्रभृतिशब्दानां परमात्मवाचित्वोपपादनफलमाह- इति तत्तेज ऐक्षतेति । इतिशब्दो हेतुपरः । मुख्यत्वफलमाह - अत इति । अपिशब्दो गौणत्वशङ्काहेतुसमुच्चयपरः, इदं शब्दवाच्यजगत्कारणत्वादिना गौणत्वशङ्का परिहृता, गौणेक्षणसाहचर्याच्च गौणत्वशङ्का निरस्तेत्यर्थः । यद्वा त्वन्मतसाधकादपि त्वन्मतं निरस्तमिति भावः । दूरोत्सारितेति - गौणसाहचर्ये सत्यपि सवर्शब्दतत्प्रतिसम्बन्धिवाचकात्मशब्दस्वारस्येन "तदैक्षते"त्यत्र गौणत्वाशङ्कोत्सारिता, गौणसाहचर्यासिद्धया दूरोत्सारितेत्यर्थः । गौणेक्षणसाहचर्ये सत्यपि आत्मशब्दात् प्रथमेक्षणमगौणम्, आत्मशब्दादेव गौणेक्षणसाहचर्यमसिद्धं चेत्यर्थद्वयं कथमेकेन वाक्येनोच्यत इत्यत्राह - इति सूत्राभिप्राय इति । प्रतिज्ञादृष्टान्तयोर्हेत्वनाक्षेपकत्वं मुख्यामुख्यार्थानुग्राहकेषु मुख्यानुग्राहकस्यानुरोद्धव्यत्वं चास्मिन्नधिकरणे व्युत्पाद्यमिति सूत्रद्वये स्पष्टम् ।

अवान्तरसाध्यविषयत्वशङ्कां व्युदस्यन्नुत्तरसूत्रमवतारयति - इतश्चेति । कारणत्वौपयिकेक्षणधर्मनिरूपणेन परमात्मत्वं सतः समर्थितम् । अथ "कारणन्तु ध्येयः" इति कारणवस्त्वसाधारणमोक्षप्रदत्वधर्मेण परमात्मत्वं साध्यत इति सङ्गतिः ।

"तस्य तावत्" इति श्रुतौ तस्येतिपदस्य व्याख्यानं सूत्रे तन्निष्ठस्येतिपदमिति दर्शयंस्तच्छब्दनिष्ठाशब्दयोरर्थं विवृण्वन् सूत्रार्थमाह - मुमुक्षोरिति । अर्वाचीनफलकदृष्टिविधिसम्भवाच्चेतने कृत्स्नजगदुपादानतयोत्कृष्टप्रधानदृष्टिविधिरयमितिशङ्का मुमुक्षोरितिपदेन निरस्ता तत्त्वमसीति सदात्मकत्वानुसन्धानमुपदिश्येति सदात्मकत्वोपदेशवाक्यगतस्तच्छब्दः प्रकृतसद्विषय इति ज्ञापनपरस्सूत्रे तच्छब्द इत्यभिप्रायेण सदात्मकत्वेत्युक्त्तम् । अनुसन्धानशब्देन निष्ठाशब्दार्थ उक्त्तः, इहोपदेशस्यानुसन्धानार्थत्वं कथमवगतम् ? उच्यते, उपक्रमे "येनाश्रुतं श्रुतं भवति अमतं मतमविज्ञातं विज्ञातम्" इति श्रवणमननसमनन्तरभाविविज्ञानशब्द उपासनपरः, "श्रोतव्यो मन्तव्यो निदिध्यासितव्यः" इत्यनेनैकार्थ्यात्, उपसंहारे

च "तद्धाऽस्य विजज्ञौ" इति तत्तुल्यार्थं विजज्ञावितिपदमावर्त्तितम् । मध्येऽपि "आचार्यवान् पुरुषो वेद" इत्याचार्यवत्ताफलत्वेन प्रतिपादितार्थविशेषवेदनवचनमाचार्योपदिष्टार्थस्यानुसन्धेयत्वे लिङ्गम् । एवमेभिः कारणैः सदात्मकत्वोपदेशस्योपासनार्थत्वावगमः । शरीरपातमात्रान्तराय इति - अन्तरायशब्देन विलम्बो लक्ष्यते, शरीरपातावधि विलम्ब इत्यर्थः । "यावन्न विमोक्ष्ये" इत्युक्त्ते कथं शरीरान्मोक्षसिद्धिः ? उच्यते; मोक्ष इत्युक्त्ते कस्मान्मोक्ष इति बन्धकं किञ्चिदाकाङ्क्षितम्, तच्च किमित्यपेक्षायामस्यामेव विद्यायाम् "अथ यदाऽस्य वाङ्मनसि सम्पद्यते" इत्यादिना देहादुत्क्रमणश्रवणात् अन्यत्र च "अस्माच्छरीरात् समुत्थाय परं ज्योतिरुपसम्पद्य" धूत्वा शरीरम् "अशरीरं वा वसन्तं न प्रियाप्रिये स्पृशतः" इति श्रवणात् "त्यक्तवा देहं पुनर्ज्जन्म नैति" इत्यादिस्मरणाच्च शरीरमित्यवगम्यते । ब्रह्मसम्पत्तिलक्षण इति - "अथ सम्पत्स्ये" इति सम्पत्तेः "सता सोम्य तदा सम्पन्नो भवति" इति वाक्यान्तरप्रतिपन्नं ब्रह्मैव कर्मेति भावः - मोक्ष इति । सौत्रस्य मोक्षशब्दस्य शरीरपातपूर्विका ब्रह्मसम्पत्तिरेवार्थः, न तु शरीरापातमात्रमित्यभिप्रायः । ततः किं प्रधानवैलक्षण्यस्येत्यपेक्षायां मुमुक्षोरितिपदेनाभिप्रेतं विवृणोति - यदि चेति । कथमनुपपत्तिः ? तीर्थक्षेत्रसेवादिवदचिदुपासनस्य मोक्षोपयोगित्वं शास्त्रबलात् किं न स्यादिति शङ्कायामाह - यथा क्रतुरिति । उपासनानुरूपफलभाक्क्तवं श्रुत्यर्थः, ततश्च हेयोपासनाद्धेयप्रहाणानुपपत्तिः । अचेतनसम्पत्तिः- अचित्प्राप्तिः, संसारित्वम् कर्मकृताचित्सम्बन्धो हि संसारः । सम्पत्तिशब्दस्य प्राप्त्यर्थत्वं तापत्रयाभिहतिहेतुभूतामचित्सम्पत्तिमित्यनन्तरभाष्येण व्यक्त्तम् । अचेतनसम्पत्तिरस्तु , ततः किमित्यत्राह - न चेति । अत्र "शास्त्रं हि वत्सलतरं मातापितृसहस्रतः" इति पुराणवचनं स्मारितम् । माता पितृसहसेभ्य इति - मातापितरावेकस्मिन् जन्मन्यैहिकपोषणमात्रपरौ, शास्त्रं त्वनेकेषु जन्मसु ऐहिकामुष्मिकसर्वविधरक्षणपरमिति भावः । तापत्रयेति - शास्त्रस्य प्रयोजनपयर्वसानं न स्यादित्यभिप्रायः । एवं श्रुतिसिद्धन्यायविरोधप्रयोजनपर्यवसानाभावाभ्यां मोक्षोपयोगित्वं निरस्तम् । अस्मिन्नर्थे परमतसंवादं दर्शयति - प्रधानकारणेति । प्रधाननिष्ठस्येति - "व्यक्त्ताव्यक्त्तज्ञविज्ञानात्" इति वदताऽपि साङ्खयेन प्रधानस्य व्याधेरिव परिज्ञानमात्रं विवक्षितम्, न तूपासनमिति भावः ।

ननु तत्त्वमसीति न सदात्मकत्वानुसन्धानोपदेशः, किन्तु स्थूलोऽहमित्यादिदेहात्मभ्रमानुवादः,अतः सच्छब्दवाच्याचेतनस्य मुमुक्षुणा ज्ञातव्यत्वं हानार्थमिति शङ्कया अनन्तरसूत्रसङ्गतिमभिप्रयन्नाह - इतश्चेति ।

हेयत्वावचनाच्च ।। न परं प्रत्यानुकूल्याभावमात्रम्, किन्तु प्रातिकूल्यं चास्तीत्याह - प्रत्युतेति । स्थूलोऽहमित्याद्यनुसन्धानस्येव न सदात्मकत्वानुसन्धानस्य हेयत्वं प्रतिपाद्यते, अपि तूपादेयत्वमेवोच्यते; तच्च प्रधानपरत्वेऽनुपपन्नम्, "अनादिमायया सुप्तः मायया सन्निरुद्धः" "अनीशया शोचति मुह्यमानः" "जहात्येनां भुक्त्तभोगामजोऽन्यः" इत्यादिषु प्रधानप्रस्तावेषु तस्य हेयत्वेनैव प्रतिपादनादित्यर्थः । एवं "तदैक्षते"त्यादिवाक्यप्रभृति तदुपरितनवाक्यावगता हेतव उक्त्ताः, तेषां समाप्तौ चशब्दः प्रयुक्त्तः । यद्वा उपादेयतोक्त्यनुपादेयतानुक्त्योः सूत्रद्वयप्रतिपादितयोरन्वयव्यतिरेकात्मना परस्परसङ्गतयोरेकीकारार्थ इह चशब्दः, अत एव हि प्रत्युतेत्यादिना पूर्वसूत्रार्थनिगमनं कृतम् ।

अथोपक्रमविरोधे सत्युत्तरवाक्यगतहेतूनां दौर्बल्यात् प्रधानमेव प्रतिपाद्यमिति शङ्कां परिहरति -

प्रतिज्ञाविरोधात् ।। कस्मिन्नर्थे विरोध इत्यपेक्षां पूरयन् व्याचष्टे - प्रधानकारणत्व इति । त्वन्मतानुगुणत्वेन यदुक्त्तं तदेव त्वन्मतप्रतिकूलमिति सूत्रकारहृदयमिति भावः । कथमित्यत्राह - वाक्योपक्रमे हीति । प्रतिज्ञावाक्ये सर्वशब्दाभावेऽपि "कस्मिन्नु भगवो विज्ञाते सर्वमिदं विज्ञातं भवति" "आत्मनि खल्वरे दृष्टे श्रुते मते विज्ञाते इदं सर्वं विज्ञात"मिति समानप्रकरणवाक्यैकार्थ्यात् सर्वाः प्रजा इति वक्ष्यमाणस्वारस्याच्च सर्वविज्ञानं प्रतिज्ञातमित्युक्त्तम् । न च सर्वं मृण्मयमितिवत्कार्यभूतसर्वाचिद्विज्ञानमेव सर्वविज्ञानमिति वाच्यम्; "सन्मूलास्सोम्येमाः सर्वाः प्रजाः" इति सर्वशब्दसमानाधिकरणप्रजाशब्दस्वारस्यावगतानां चेतनानामपि सन्मूलतया ज्ञातव्यसर्वकार्यान्तर्भावादिति भावः । ततः किमित्यत्राह - तच्चेति । कार्यकारणयोरनन्यत्वेनेति - न हि चिदचितोरनन्यत्वमिति भावः । नन्वन्यत्वेऽपि एकविज्ञानात् सर्वविज्ञानं घटते, पृथिव्यादीनां कार्यतया चिदंशस्याकार्यतया च ज्ञानसम्भवादित्यत्राह - तत्कार्यभूतचेतनाचेतनप्रपञ्चस्येति । मृत्पिण्डतत्कार्यादिदृष्टान्तबलात् "सन्मूलाः सर्वाः प्रजाः" इति वाक्ये प्रजाशब्दस्वारस्याच्च चेतनस्यापि कार्यतयैव ज्ञातत्वं वक्त्तव्यमिति भावः । ज्ञाततयैवोपपादनीयमिति - देवदत्तज्ञानेन ग्रामविज्ञानवन्नात्र सर्वविज्ञानमौपचारिकम्, औपचारिकत्वे सर्वविज्ञानस्य लोकदृष्टत्वेन कथं नु भगव इति प्रश्नायोगात् अनन्यभूतमृत्तत्कार्यादिदृष्टान्तमुखेन मुख्यतयैव सर्वविज्ञानोपपादनदर्शनाच्चेति भावः । उक्त्तविपर्ययेण प्रतिज्ञाविरोधं दर्शयति - तत्त्विति ।

एकविज्ञानेन सर्वविज्ञानप्रतिज्ञानं कार्यकारणभावनिबन्धनम्, सुषुप्तौ परमात्मनि चेतनस्य प्रलयश्च तन्निबन्धन इति कार्यकारणभावनिबन्धनत्वसाम्यात् सङ्गतं सुषुप्तौ लयं हेतुत्वेनाहेत्यभिप्रयन्नाह - इतश्चेति ।

कारणताविरोधीति । तदेतत्परिहरन् व्याचष्टे- सुषुप्तमिति । स्वमपीत इतीदं विवृणोति - स्वस्मिन् प्रलीन इति । स्वमिति द्वितीया, सतेति तृतीया च फलतस्सति सम्पद्येति सप्तम्यनुगुणार्थे, व्यपदेशभेदस्तु धातुस्वभावभेदादित्यभिप्रायः । अपीतेः प्राप्तिरूपत्वात् द्वितीयानिर्देशः, "ब्रह्मैव सन् ब्रह्माप्येति" "यत्प्रयन्त्यभिसंविशन्ती "ति हि श्रुत्यन्तरम् । साहित्यसद्भावात् तृतीयानिर्देशः, सम्पन्न इति कर्मणि निष्ठा वा, तदानीं सम्पत्तेः प्राप्तिरूपत्वात्सतः कर्तृत्वविवक्षया तृतीया, "प्राज्ञेनात्मना सम्परिष्वक्त्तः" इतिवत्, अप्ययस्य स्थानसापेक्षत्वात्सप्तमीनिर्देशः । व्युत्पत्तिवशेन प्रलयवाचिनां शब्दानां स्थानापेक्षया उत्कटत्वात् सप्तम्यनुरोधेन व्याख्यातम्; एवं सम्पत्त्यप्ययशब्दयोः प्रलयपरतयैकाथ्यर्मुक्त्तम्, स्वसच्छब्दयोश्च प्रलयस्थानपरतया ऐकार्थ्यमुक्त्तम् । अयमभिप्रायः, "सता सोम्य तदा सम्पन्नः सति सम्पद्येति प्रतिज्ञानिगमनवाक्यमध्यगतस्य स्वाप्ययवाक्यानपेक्षितार्थान्तरपरत्वेऽन्वयवैघट्यं स्फुटम् । "अथैतदपियन्त्यन्ततः ब्रह्मैव सन् ब्रह्माऽप्येति" तदा सम्पद्यते ब्रह्म" इत्यादिप्रयोगप्राचुर्यादप्ययसम्पत्तिशब्दस्वारस्योपस्थापितस्य प्रलयस्य स्थानप्रतिपादकत्वात् स्वसच्छब्दयोरेकार्थत्वपर्यवसायित्वं तूचितम् । "जीवेनात्मना तत्त्वमसीति" जीवात्मशब्दयोस्त्वं तच्छब्दयोरिव च स्वसच्छब्दयोरपि जीवरूपेण स्वेन रूपेण चावस्थितकारणवस्तुविषयतयैकार्थपरत्वं प्रकरणवशादप्युचितम् । जीवादर्थान्तरे सति तस्य लयानुपपत्तिशङ्कापरिहारार्थं स्वशब्दाभिधेयस्य तस्य सत्पर्यन्तताप्रतिपादनस्यापेक्षितत्वाच्च तयोरेकार्थत्वं युक्त्तमिति । अस्तु लयस्थानोपस्थापकयोः स्वसच्छब्दयोरैकार्थ्यम्, तत्तु स्वशब्दस्य स्वीयपरत्वेन स्वसच्छब्दयोरुभयोरपि प्रधानपरत्वेऽप्युपपद्यत इत्यत्राह - प्रलयश्चेति । कार्यतारूपविसदृशावस्थाप्रहाणेन कारणान्तर्भावो हि लयः । ततः किमित्यत्राह - नचेति । अचेतनम्-अचित्त्वादित्यर्थः । स्थूलावस्थस्य जीवस्य सूक्ष्मावस्थे स्वकारणीभूते सत्तायोगिनि स्वात्मनि लयोपपत्तेः सच्छब्दस्य तत्परत्वं सम्भवतीति शङ्कां व्युदसितुमाह - तथा सुषुप्तमिति । सृज्यदेहेन्द्रियानपेक्षेक्षणादिगुणकपरमकारणविषयत्वात् तत्संवादिश्रुत्यन्तरानुगुण्याच्च नात्र सच्छब्दोऽतिसङ्कुचितज्ञानसूक्ष्मावस्थजीवमात्रविषय इत्यभिप्रायः । ननु नित्यस्य जीवस्य लयोऽनुपपन्नः, कार्यकारणयोरनन्यत्वात्, जीवविलक्षणस्य परस्य तत्कारणत्वायोगात्तस्मिन्जीवस्य लयश्चानुपपन्नः । नैवम्, सर्वदा जीवविशिष्टस्य परमात्मनोऽवस्थाविशेषरूपकार्य

कारणभावोपपत्तेः । तथा हि; "स्वमपीत" इत्यत्र स्वशब्दस्तावन्न जीवमात्रपरः, "सता सोम्य तदा सम्पन्नो भवति

स्वमपीतो भवति" इति स्वशब्दस्य सच्छब्दसमानविषयत्वात् सच्छब्दस्य चास्मिन् प्रकरणे परमात्मविषयत्वात् । नापि निष्कृष्टब्रह्मपरः नित्यनिर्विकारस्य तस्योपादानत्वायोगेनाप्ययस्थानत्वायोगात् । कार्यस्य हि प्रलय उपादान एव, अतो जीवरूपेणावस्थितपरमात्मपरत्वं वक्त्तव्यम्, तत्रापि न शुक्त्तौ रजतस्येव लयः, तस्येव जीवस्य स्वरूपनिवृत्तिप्रसङ्गात् । नापि महाकाशे घटाकाशस्येव लयः, देहाद्युपाधेरवस्थितत्वात् । नापि क्षितितले घटस्येव लयः, घटत्वस्येव जीवत्वस्य प्रहाणे जीवनित्यत्वश्रुतिविरोधादुपाधेरवस्थितत्वेन जीवत्वप्रहाणायोगात्, आमोक्षावस्थायितयाऽभितमस्य जीवभावस्य स्वापमात्रेण निवृत्तौ मोक्षोपायवैयर्थ्यप्रसङ्गात्, अकृताभ्यागमादिप्रसङ्गात्, प्रत्यभिज्ञाविरोधात्, "प्राज्ञेनात्मना सम्परिष्वक्त्तो न बाह्यं किञ्चन वेद नान्तर"मिति तदानीमज्ञत्वसर्वज्ञत्वाभ्यां भेदव्यपदेशाच्च जीवत्वे स्थित एव स्वाप्ययस्य सर्वैरभ्युपगन्तव्यत्वात्; अतो भेदादेव स्वशब्दो जीवविशिष्टपरमात्मपरः, अत एव ह्युक्त्तं सारे, "आत्मनमेव जीवोऽपीतो भवतीत्यर्थः । जीवस्वरूपो हि पर एव नामरूपव्याकरणश्रुते"रिति । तस्य सम्पत्तिर्नाम बहिर्मुखज्ञानप्रसरविरहितजीवरूपेणावस्थानम्, निर्गमो नाम बहिर्मुखज्ञानप्रसरः । ननु कथं देहविशिष्टस्य सतो जीवस्य स्थिते देहे विशेष्यांशलयः ? नैवम्; विशेष्यांशे रागद्वेषाद्यन्वयवत् तत्रैव प्रलयरूपावस्थान्वयोपपत्तेः । ननु तर्हि स्वापे ज्ञानेन देहधारणाभावात्स्वरूपेण धारणस्य महाप्रलयेऽपि तुल्यत्वात् देहस्य जीवं प्रत्यपृथक्सिद्धिर्देहलक्षणं च न घटते । न, जीवस्य देहापरित्यागाद्देहस्य तत्सङ्कल्पेन धारणयोग्यत्वाच्चापृथक्सिद्धिदेहलक्षणोपपत्तेः, अतो मनुष्यादिनामरूपाभिमानरागलोभाद्यनुगुणबहिर्मुखज्ञानप्रसरवज्जागरितावस्थजीवविशिष्टः परमात्मा, देवमनुष्यादिनामरूपरागद्वेषलोभमोहाद्यौपाधिकबाह्याभ्यन्तराकाराभिमानकालुष्यविरहितजीवशरीरकः सन्नात्मन्यन्तर्भूत इति श्रुत्यर्थः । अप्ययस्य प्राप्तिरूपत्वात् सारे आत्मानमिति द्वितीयानिर्देशः । अप्ययस्य स्थानसापेक्षत्वात् स्वस्मिन् प्रलीन इत्युक्त्तं भाष्ये । एकस्य परमात्मनः स्थानस्थानिभावव्यपदेशश्चांशभेदाभिप्रायः, घटादेर्लयस्थानस्य घटानुपयुक्त्तस्यापि पृथिव्यंशस्य हि कारणजातीयत्वात् कारणत्वम्, ब्रह्मणि तु

जीवविशेषविशिष्टतदितरांशभेदेन स्थानस्थानिभावो धर्म्यैक्यात्कारणत्वम्, कारणावस्थान्वयिनि धर्मिण्यन्तर्भावः सर्वत्र समानः, औपाधिकाकाराभिमानानुगुणज्ञानविकासवज्जीवविशिष्टया कार्यावस्था, अतदभिमानजीवविशिष्टता कारणावस्था, तत्र लयस्थानभूतस्य परमात्मनः कारणवस्थापेक्षया लीयमानांशस्य विसदृशावस्था हि नामरूपाद्यौपाधिकाकाराभिमानानुगुणज्ञानप्रसरवज्जीवविशिष्टता, तस्मादौपाधिकाकारानभिमानजीवविशिष्टतारूपकारणावस्थाश्रये स्वात्मन्यवस्थानं स्वाप्यय इत्युपपन्नम् । अत एव

जीवस्य नित्यत्वाविरोधश्च, ज्ञानसङ्कोचविकासविशेषव्यतिरेकेण जीवत्वप्रहाणाभावात् । आमोक्षाज्जीवभावस्य स्थिरत्वं हि परैरप्यभ्युपेयम्, अतस्तदविरोधेन स्वाप्ययो वर्णनीयः, तदानीं "प्राज्ञेनात्मना सम्परिष्वक्त्त" इति भेदप्रतिपादनाविरोधश्चैवं सति भवति, एवंविध एव प्रलयो महाप्रलयोऽपीत्यभ्युपगन्तव्यम्, जीवबहुत्वानादित्वकर्मवासनाविशेषस्थित्युपगमेन वैषम्यनैर्घृण्यादेः परिहर्त्तव्यत्वात् । न च "न विज्ञातुर्विज्ञातेर्विपरिलोपो विद्यते" इति ज्ञाननित्यत्वश्रुतिविरोधः, तस्य सङ्कोचमात्रवतस्तुच्छत्वाभावात् । न च प्रसरोपलम्भयोरभावात् ज्ञानद्रव्यस्य तुच्छत्वं शङ्कनीयम्, न ह्यनुल्लङ्घितरत्नप्रभायाः प्रसरोपलम्भाभावान्नास्तित्वम् "यथा न क्रियते ज्योत्स्ना मलप्रक्षालनान्मणेः । दोषप्रहाणान्न ज्ञानमात्मनः क्रियते तथा" इति हि स्मृतिः । आत्यन्तिकप्रलयेऽपि यथोक्त्तप्रकार उपपद्यते, तदानीं नामरूपाद्यौपाधिकाकाराभिमानरूपविसदृशाप्रहाणेन कारणावस्थे परमात्मन्यवस्थानात् औपाधिकाकाराभिमानार्हत्वरूपकार्यावस्थाविरहितजीवविशिष्यत्वं हि परस्य कारणावस्थत्वम्, विकृतिविरहितजीवविशिष्टत्वमिति यावत् । तन्महाप्रलये मुक्त्तौच समानम् । ननु "प्राज्ञेनात्मना सम्परिष्वक्त्तो न बाह्यं किञ्चन वेद नान्तरम्" इति सुषुप्तौ प्राज्ञत्वाज्ञत्वरूपवैषम्यावगमात् मोक्षे चेश्वरत्वेशितव्यत्वादिवैषम्यस्थित्यभ्युपगमात् भवदभिमतप्रलयप्रकारोऽनुपपन्न इति । नैवम्; कारणावस्थामपेक्ष्य विसदृशावस्थाया विवक्षितत्वात्, नामरूपाद्यौपाधिकाकाराभिमानविरहितजीवविशिष्टता कारणावस्था, तदपेक्षया विसदृशावस्था च तादृगभिमानवज्जीवविशिष्टता । तत्प्रहाणस्य चात्र विद्यमानत्वात् सुषुप्तौ लय उपपन्नः । मोक्षे चेशितव्यत्वाकारेण वैषम्यं नात्यन्तिकप्रलयविरोधि, ईशितव्यवताया अवस्थारूपत्वाभावात्, कादाचित्कधर्मो ह्यवस्था, ईशितव्यत्वादि तु नित्यम्, "स ईशोऽस्य जगतो नित्यमेव नान्यो हेतुर्विद्यत ईशनाय" "यस्यात्मा शरीरम्" "य आत्मानमन्तरो यमयति" इत्यादिश्रुतेः । अतो नेशितव्यत्वादिकमवस्थेति वैधर्म्यरूपस्यापि तस्याप्रहाणं न दोषः, अतो यथोक्त्त एव स्वाप्ययः । सौत्रं हेतुं परमसाध्येन सङ्गमयति - तस्मादिति । अप्ययस्थानस्य परमकारणत्वायाह परं ब्रह्मेति । जीवव्यावृत्त्यर्थं सर्वज्ञशब्दः । "प्राज्ञेनात्मने"ति हि श्रुतिः । "तदैक्षते"त्येतत्सम्वादिनी । अप्ययेऽपि जीवनियन्तृत्वज्ञापनार्थमीश्वरोत्तीणर्तत्त्वव्युदासार्थं च परमेश्वरशब्दः । सुषुप्तपुरुषवैलक्षण्यपरो देवताविशेषपरश्च पुरुषोत्तमशब्दः । व्याख्यानान्तरव्यावृत्त्यर्थमाह - तदाहेति । सम्पत्त्यसम्पत्तिभ्यामिति "सति सम्पद्य न विदुः सति सम्पत्स्यामहे" इति सत आगम्य न विदुः सत आगच्छामह इत्युक्त्ताभ्यां सम्पत्तिनिर्गमाभ्यामित्यर्थः । यद्वा परमात्मनि सम्पत्त्या अन्यत्र असम्पत्त्या चेत्यर्थः । स्वाप्ययशब्देनासम्पत्तिरप्यभिप्रेतेति वृत्तिकारस्य भावः । एतत्- परब्रह्मकारणत्वमित्यर्थः ।।

पूर्वसूत्रे "प्राज्ञेनात्मने"त्यादेः सुषुप्तिविषयस्य श्रुत्यन्तरस्य प्रकृतार्थोपपादकतया बुद्धिस्थत्वात् कारणस्य परमात्मत्वमपि कारणविषयैः श्रुत्यन्तरैरुपपाद्यते -

गतिसामान्यात् ।। पूर्वं "गौणश्चेन्नात्मशब्दा "दित्युक्त्तत्वादात्मशब्दवतीः श्रुतीरुदाहरति - आत्मा वा इत्यादिना तस्य ह वा एतस्येत्यत्रापि आत्मशब्दः श्रूयते, आत्मावारे द्रष्टव्यः आत्मनि खल्वरे दृष्टे, योन्यन्त्रात्मनः सर्वं वेद इति च प्रवृत्तिश तस्य ह वा एतस्येत्यत्रात्मनस्सर्वं वेद" इति च । गतिशब्दं व्याचष्टे - प्रवृत्तिरिति । बोधनव्यापारपरः प्रवृत्तिशब्दः, "भिन्नप्रवृत्तिनिमित्तानाम्" इत्यत्रप्रवृत्तिशब्दवत् । समानत्वमर्थद्वारकमित्याह - तत्समानेति । ततः किमित्यत्राह - तेषु चेति । ततोऽपि किमित्यत्राह - तस्मादिति ।। न केवलमुपनिषदन्तरेषु, अत्रैव सर्वेश्वरकारणत्वं स्फुटमित्याह-

श्रुतत्वाच्च ।। आत्मत्वेन नामरूपव्याकर्तृत्वं दर्शयति - अनेन जीवेनेति । सर्वज्ञत्वसर्वशक्त्तित्वे "तदैक्षत बहु स्याम्" इत्यादिवाक्येन पूर्वमेव दर्शिते, सन्मूला इति सूचिते च । आधारत्वं दर्शयति- सदायतना इति, यच्चास्येति च । धारकत्वं चात्मत्वेनेति दर्शयति - ऐतदात्म्यमिति । न ह्यत्र कारणतया कार्याधारत्वमात्रं विवक्षितमिति भावः । यच्चेत्यादिकं सत्यकामत्वप्रतिपादनोपयुक्त्तञ्च । अपहतपाप्मत्वादिगुणान् दशर्यति - एष आत्मेति । उक्त्तगुणवैशद्यार्थमनुक्त्तगुणदर्शनार्थं तद्वत ईश्वरत्वदेवताविशेषत्वस्फुटीकरणार्थं च पूर्वसूत्राभिप्रेतान्यनुदाहृतानि श्रुत्यन्तराण्युदाहरति - तथा चेति । न त्वेतत्सूत्रविषयवाक्यत्वेन, अस्य सूत्रस्य छान्दोग्योपनिषन्मात्रविषयत्वं दीपसारयोरपि

ह्युक्त्तम् "श्रुतमेव ह्यस्यामेवोपनिषदि" इति । नात्र क्रमविवक्षा । लिङ्गम्-शरीरम् । नाशब्दमित्युपक्रमसूत्रानुरोधेन प्रधानस्याप्रतिपाद्यत्वं निगमयति - तस्मादिति । तेन फलितं ब्रह्मणः प्रतिपाद्यत्वं निगमयति - अत इति । सर्वज्ञत्वादयस्सर्गादिकारणत्वोपयोगिगुणाः । शोधकवाक्योक्त्तगुणा निरस्तनिखिलेत्यादिनोक्त्ताः । अनवधिकेत्यादिना पुरुषार्थत्वञ्च दर्शितम्, ओघशब्दोऽस्ति चेत् गुणानामन्यत्रापर्यवसायित्वं दर्शयति, महार्णवशब्दो गुणेभ्योऽपि तदाश्रयस्य महत्वं दर्शयति । पुरुषोत्तमनारायणशब्दौ पुरुषसूक्त्तनारायणानुवाकसिद्धविशेषपर्यवसायित्वं कारणशोधकवाक्यानां दशर्यन्तौ चिदचिद्विलक्षणत्वं तच्छरीरकत्वं च दर्शयतः । निखिलजगदेककारणमिति - निखिलशब्देन गगनादिकमपि कबलीकृतम् । एकशब्देन निमित्तोपादानत्वे अभिप्रेते ।

एषां सूत्राणां ब्रह्माज्ञानवादिनोऽननुगुणत्वं पूर्वमुक्त्तं विस्तरेणाह - अत एवेति । सूत्रकारेणेति - न्यायनिबन्धनकृतेत्यभिप्रायः । आभिरित्यर्थप्रत्यायकत्वं विवक्षितम्; न्यायानुगृहीताभिर्विशदार्थाभिः श्रुतिभिरिति भावः । किञ्च प्रामाणिकस्याप्रामाणिकत्वाभिमानादपसिद्धान्तता सिद्धान्तस्यापि भ्रान्तिमूलत्वादप्रामाणिकता च लोके दृष्टेति तदुभयव्यवच्छेदार्थस्सूत्रकारश्रुत्योर्निर्देशः । निरस्तो वेदितव्य इति - निरासः फलित इत्यर्थः । अत एवेत्युक्त्तं विवृणोति - पारमार्थिकेति । ईक्षणस्यापारमार्थिकत्वे साङ्ख्याभिमतं प्रधानमेव ब्रह्म स्यात्, शुक्त्तित्वापारमार्थ्ये हि रजतमेव परमार्थः स्यादिति साङ्खयनिरासोऽनुपपन्नः स्यादिति पारमाथिर्कशब्दाभिप्रायः । सच्छब्दोक्त्तस्वरूपस्य संशयसहत्वात्तदतिरिक्त्तेन व्यावर्त्तकेन भाव्यमिति गुणशब्दस्य भावः । अतस्सदादिशब्दानां साङ्खयाभिमतप्रधानपरत्वव्यवच्छेदसिद्धयर्थमीक्षणादिगुणतत्पारमार्थिकत्वविवक्षावद्भिस्सूत्रैः निर्विशेषनिरासः फलित इत्यर्थः । "तदैक्षत" इत्यादिवाक्यानि साक्षित्वमात्रपराणि, न तु गुणविशेषपराणि । साक्षित्वमात्रेणापि सूत्राभिमता प्रधानव्यावृत्तिः

सिद्ध्यतीत्यत्राह - निर्विशेषेति । सच्छब्दोपस्थापितविमतिपदस्वरूपातिरेकेण साक्षित्वमप्यपारमार्थिकं त्वन्मत इत्यःर्थ। ज्ञातृत्वाभावे साक्षित्वमपि न सिध्यतीति प्रागेवोक्त्तमित्यपिशब्दाभिप्रायः । अपारमार्थिकत्वे किं स्यादित्यत्राह - वेदान्तेति । न ह्यारोपिताकारस्तत्त्वावेदकप्रमाणविषयः, न चार्वाचीनं ब्रह्म जिज्ञास्यतया

प्रतिज्ञातमिति भावः । ततः किमित्यत्राह - तच्चेति । ततोऽपि किम् ? न ह्यस्माभिरचेतनमुच्यत इत्यत्राह - चेतनत्वं नाम चैतन्यगुणयोग इति । ईक्षितृत्वं हि न चिद्रूपतामात्रमित्यभिप्रायः । निर्विशेषनिरासस्य फलितत्वं निगमयति- अत इति । न ह्यत्र चिद्रूपमात्रेण प्रधानव्यावृत्तिः सूत्रिता, अपि त्वीक्षणगुणयोगेन तदनभ्युपगच्छतो व्यावर्तकाभावे व्यावृत्तिरेव न स्यादित्यर्थः । पारमार्थिकेत्यादिना एतदधिकरणविरोध उक्त्तः । वेदान्तेत्यादिना पूर्वाधिकरणैर्विरोध उक्त्तः । यद्वा स्वरूपमेव साक्षित्वं न धर्मः, अतो नापारमार्थिकमित्यत्राह - वेदान्तेति । स्वरूपमेव चेत्तत्पूर्वसूत्रैः सिद्धमिति प्रतिपाद्याधिक्याभावात् "ईक्षते"रित्यादिसूत्र वैयर्थ्यमित्यभिप्रायः । स्वरूपविशेषोऽप्रतिपन्न इति चेत् किं स्वरूपमेव विशेषः ? उत स्वरूपस्य विशेषः ? प्रथमे प्रागुक्त्तदोषः । द्वितीये सविशेषत्वम् । पूर्वसूत्रेषु ब्रह्म कारणात्मना सिद्धम्, न तु चेतनरूपेण; अतः "ईक्षते"रित्यादिसूत्राणामारम्भणीयत्वमिति शङ्कायां चेतनरूपेणप्रतिपाद्यत्वमभ्युपगच्छन्नाह- तच्चेति । चेतनतया प्रधानव्यावृत्तिश्चैतन्यगुणविरहे न सिध्यतीति वक्त्तुं चेतनत्वं शोधयति- चेतनत्वं नामेति । गुणशब्दो धर्मपरः । ततः किमित्यत्राह- अत इति । व्यावर्तकाभावाद्रव्यावृत्त्यसिद्धिरित्यर्थः । चेतनशब्दस्य स्वरूपमात्रपरत्वे अधिकरणारम्भवैयर्थ्यमर्थसिद्धम्, न प्रधानतुल्यत्वम्, प्रकाशत्वाभ्युपगमात्; यथा आत्मधर्मभूतज्ञानस्य ज्ञानान्तरायोगेऽप्यचिद्व्यावृत्तिस्त्वन्मते तद्वदित्यत्राह - किञ्चेति । कथं दुरुपपादत्वमित्यत्राह प्रकाशो हीति । व्यवहारयोग्यताव्यवहारप्रतिसम्बन्धिता । तदुभयरूपत्वाभावात् स्वव्यवहारहेतुत्वपरव्यवहारहेतुत्वाभावादित्यर्थः । अथ तदुभयक्षमत्वं शङ्कते- तदुभयेति । तत्क्षमत्वमभ्युपगम्य दूषणमाह - तन्नेति । परस्य अगतित्वं दर्शयितुमाह - अथेति । परिहरति - हन्त तर्हीति । तत्क्षमत्वमेव नास्तीत्याह - शक्त्तिमत्त्वं चेति । कार्य-

विशेषस्य निष्प्रमाणकत्वेस्वपरव्यवहारयोग्यतापादनाभावे, निरूपकाभावे निरूप्याभाव इत्यर्थः । वस्तुत्वे सम्भवत्यपि प्रधानतुल्यत्वमुक्त्तम् । अथ वस्तुत्वमेव न सिध्यतीत्याह - किञ्चेति । वस्तुत्वम्-तुच्छव्यावृत्तत्वम् । कुत इत्यत्राह - प्रत्यक्षेति । प्रत्यक्षान्तर्भूतस्यापि स्वानुभवस्य पृथक्प्रमाणत्वं परमताभ्युपगमेनोक्त्तम् । सविशेषगोचराः- वस्तुतः सविशेषभूतार्थगोचरा इत्यर्थः । वस्तुत्वं चिदचित्साधारणम् । तच्च तुच्छव्यावृत्तत्वम्, तन्न सिध्यतीत्यर्थः । परपक्षदूषणानन्तरं स्वपक्षं निगमयति - तस्मादिति । परैस्त्वेवं सूत्रयोजना कृता, प्रधानं न प्रतिपाद्यम्, अशब्दं हि तत्, शब्देन प्रतिपादयितुमशक्यं हि तत्, अशक्तवञ्च ईक्षतिश्रवणादितिक्य नैषोचिता प्रतिज्ञावाक्ये धर्म्युपस्थापकशब्दस्याध्याहार्यत्वात् अशब्दं हि तदित्युक्त्तेऽपि हेत्वन्तरसाकाङ्क्षत्वाच्च ।

"नानुमानमतच्छब्दात्" "आनुमानिकमप्येकेषेम्" इत्यादिसूत्रेषु आनुमानिकादिशब्दवदशब्दशब्दस्याप्यवयवार्थमुखेन धर्म्युपस्थापनक्षमतया अध्याहारनिरपेक्षत्वादवयवशक्तयैवानुमानाकारावगमरूपपूर्वपक्षबीजस्य सूत्रेणैव द्योतमानत्वसिद्धेश्च भाष्यकाराभिमता योजना साधीयसी "गौणश्चेन्नात्मशब्दात्" इत्यत्रात्मशब्दस्य स्वरूपपरत्वमाश्रित्य जीवं निर्दिश्य सच्छब्दवाच्यस्य स्वरूपत्वेन व्यपदेशादगौणमीक्षणमित्यप्ययुक्त्तम्, तस्यामोधेक्षणत्वायोगात् सूत्रास्वारस्याच्च । न हि गौणश्चेन्न जीवशब्दादित्युक्त्तम् स्वरूपपर आत्मशब्दस्सापेक्षः, जीववाचिपदसमभिव्याहारेण विना तस्याचिद्रव्यावर्त्तनासामर्थ्यात् । चेतनपरस्त्वात्मशब्दः "ऐतदात्म्यमिदं सर्वम्" इति चिदचिदात्मकसमस्तप्रपञ्चं प्रत्यात्मत्वं दर्शयन्नचिद्य्वावर्त्तनेऽतीव निराकाङ्क्षः, अतः साकाङ्क्षहेतुनिर्देशादपि निराकाङ्क्षहेतुनिर्देशो वरमिति तस्यापि सूत्रस्य यथोक्त्त एवार्थः । चिदचिदात्मकसमस्तजगदन्तरात्मवाचिन आत्मशब्दस्य "ममात्मा भद्रसेन" इतिवन्मुख्यार्थानुपपत्त्यभावेन गौणत्वशङ्कानुदयादात्मशब्दो न गौण इति प्रतिज्ञावाक्यान्तर

निरपेक्षत्वाच्च तृतीयं सूत्रमपि परमसाध्यहेतुवाचीति युक्त्तम् । सर्ववेदान्तनामैककण्ठ्यं दर्शयता गतिसामान्यसूत्रेणैव श्वेताश्वतरवाक्यस्यापि क्रोडीकृतत्वात् श्वेताश्वतरवाक्यस्य "श्रुतत्वात्" इति सूत्रविषयत्वाश्रयणमयुक्त्तम् । यत्तूक्त्तं यादवप्रकाशीयैः सता सम्पन्न इति सत्प्राप्तिमात्रमुक्त्तम्, न त्वैक्यम्, सच्छब्दस्य प्रधानपरत्वेऽपि सति सम्पत्तिर्घटते स्वाप्ययश्च सर्वेषां जीवानां पृथक् पृथक् स्वस्मिन्नप्ययो भवत्विति शङ्कापरिहाराय सुषुप्तौ सर्वजीवानां गन्तव्यस्य वस्तुन एकत्वम्, तत्र सति तेषामैक्यापत्तिश्च गतिसामान्यसूत्रेणोच्यते । विषयश्च "यथा सोम्य मधु मधुकृतो निस्तिष्ठन्ति नानात्ययानां वृक्षाणां रसान् समवराहमेकतां रसङ्गमयन्ति ते यथा तत्र न विवेकं लभन्ते अमुष्याहं वृक्षस्य रसोऽस्मि अमुष्याहं वृक्षस्य रसोऽस्मीति एवमेव खलु सोम्येमाः सर्वाः प्रजाः सति सम्पद्य न विदुः" इति वाक्यमिति । तदप्ययुक्त्तम् । तथा हि; दृष्टान्तानुगृहीतमेकतामवगमयत् "सति सम्पद्य" इत्यादि वाक्यं किं कारणत्वमुपजीव्य सतः प्रधानत्वव्युदासकम् ? उत कारणत्वमनुपजीव्य ? प्रथमे गतिसामान्यसूत्रवैयर्थ्यं स्यात्, स्वाप्ययस्य कारणत्वापत्तिरूपतया स्वाप्ययसूत्रेणैव प्रधानत्वव्युदाससिद्धेः । दृष्टान्तवैघट्यञ्च, बहूनां रसानामेकस्मिन् कारणे लयस्य निदर्शितत्वाभावात् । रसवतामवयवानां मधुरत्वरूपेण समानरसत्वापत्तिरेव हि तत्र दृश्यते । द्वितीये च जीवानां कीदृशमेकत्वं सतः प्रधानत्वव्युदासकम्, न तावज्जीवत्वप्रहाणेन सतैकत्वम् जीवत्वप्रहाणस्य

भवतानभ्युपगमात् जीवनित्यत्वश्रुतिविरोधात् "प्राज्ञेनात्मना सम्परिष्वक्त्तो न बाह्यं किञ्चन वेद नान्तरम्" इति अज्ञस्य जीवस्य तदा प्राज्ञाधिष्ठितत्वश्रवणविरोधात् पुनरपि व्यवस्थितकर्मफलभोगाद्यनुपपत्तेश्च । न च सद्रूपेणैकत्वम्, तज्जाग्रद्दशायामप्यस्तीति तदानीमिव जीवानां स्वापे स्वस्वरूपावस्थानप्रधानसंसर्गयोरविरोधादभिमतासिद्धेः । न च देवत्वमनुष्यत्वरागद्वेषादिबाह्याभ्यन्तरविकल्पाभिमानविरहेणैकत्वम्, तस्यापि स्वस्वरूपावस्थानप्रधानसंसर्गयोरविरोधित्वेन सम्पत्त्यप्ययाधिकरणस्य स्वस्वरूपप्रधान व्यतिरेकासिद्धेः, अतः सूत्रवैयर्थ्यशङ्कापरिहारासिद्धयोरन्यतरावश्यम्भावात् परोक्त्तार्थपरत्वं सूत्रस्यायुक्त्तम् । यच्च श्रुतत्वादिति सूत्रस्य प्रतिज्ञावाक्यप्रभृति "स एषोऽणिमा""ऐतदात्म्य"मित्यादिवाक्यजातं विषयतयोपात्तम् । तदप्ययुक्त्तम्, प्रतिज्ञाविरोधात्" "नात्मशब्दात्" इत्यादिभिः सौत्रपदैरस्य पुनरुक्त्तिप्रसङ्गात्, अतः सूत्राणां यथोक्त्त एवार्थः ।

अथोत्तराधिकरणस्य पूर्वाधिकरणेन सङ्गतिमाह - एवं जिज्ञासितस्येति । जगत्कारणस्य निरूपणीयत्वे चतुस्सूत्र्या सिद्धे प्रत्यक्षादिसिद्धतया प्रसिध्द्यतिशयादचेतने प्रथममतरन्ति । बुद्धिरीक्षणादिभिस्ततो व्यावर्त्य चेतनवस्त्वभिमिमुरवीकृता । इदानीमचेतनापेक्षया प्रसिद्धिमान्द्येऽपि परमात्मापेक्षया प्रसिद्धतरेऽहम्प्रत्ययसिद्धे प्रत्यगात्मन्यवतरन्ती बुद्धिर्व्यावर्त्यत इत्यर्थः ।

