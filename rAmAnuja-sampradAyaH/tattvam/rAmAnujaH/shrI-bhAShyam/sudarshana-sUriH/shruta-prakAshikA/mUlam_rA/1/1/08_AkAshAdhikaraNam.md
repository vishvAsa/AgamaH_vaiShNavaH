+++
title = "08 आकाशाधिकरणम्"

+++
आकाशस्तल्लिङ्गात् । सिद्धान्ते कारणत्वानुवादस्य वक्ष्यमाणत्वात् विधेयं किमित्यपेक्षायां विधेयार्थज्ञापनार्थम्, अस्य लोकस्य का गतिरित्यादिकमुपात्तम् । गतिः- प्राप्यम् ।

संशयमाह तत्रेति । भूताकाशेप्रसिद्वयतिशयपरायणत्वाद्यनुपपत्तिभ्यां संशयः । भूताकाशे परमात्मनि च आकाशशब्दप्रयोगात् संशय इत्युक्त्तं परैः । तदयुक्त्तम्; अश्रुतवेदान्तस्य "सर्वाणि ह वा इमानि भूतानि" इति वाक्यस्थाकाशाब्दवत्, "आकाशो वै नाम नामरूपयोर्निर्वहिता" इत्यादिवाक्यस्थाकाशशब्दस्य च परमात्मविषयत्वाप्रतिपत्तेः; श्रुतवेदान्तस्य संशयाभावाच्च । चिदचिद्विलक्षणकारणास्तित्वायोगव्यवच्छदो हि प्रथमपादसाध्यः; न त्वन्ययोगव्यवच्छेदः । स त्रिपादीसाध्य एव ।। इतः पूर्वैरधिकरणैरेवायोगव्यवच्छेदः सिद्ध इति चेन्न; "सदेव","ब्रह्मविदाप्नोति", "आत्मन आकाशस्सम्भूतः" इत्यादिषु कारणविषयाणां सद्ब्रह्मादिशब्दानां साधारणानाम् आकाशप्राणेन्द्रादिविशेषपर्यवसाने सति चिदचिद्विलक्षणकारणास्तित्वासिद्धेः; आकाशादिपदानामीक्षणान्दविशेषयोगानुगुणतया नेयत्वे सत्येव तत्सिद्धश्च । अतो यथोक्त्तहेतुनिबन्धनः संशयः ।।

जगत्कारणवादिवाक्यप्रतिपाद्यं वस्तु किमाकाशः, उत परमात्मेति विचारः; तदर्थम् "अस्य लोकस्य का गतिः...आकाशः" इत्यात्राकाशः किं प्रसिद्धः, उत परः; तदर्थं किमात्राकाशशब्दो रूढ्या वर्तते, उतावयवशक्त्तया; तदर्थं ज्यायस्त्वादिगुणाः किं मुख्यतया नेयाः, उत न; तदर्थम् "आत्मन आकाशः संभूतः" इत्यात्मशब्दः किं कारणाकाशपरः, उत परमात्मपरः; तदर्थं किमयम् आत्मशब्दः स्वरूपपरः, उत देहप्रतिसंबन्धिपरः इति विचारः । यदा स्वरूपपरः, तदा "आत्मन आकाशः" इत्यत्रात्मशब्दस्य कारणाकाशपरतया, ज्यायस्त्वादिगुणानामपि कथञ्चिन्नेयत्वेन रूढिशक्त्तेः स्थितत्वात् विषयवाक्यस्थाकाशशब्दः प्रसिद्धाकाशपर इति वेदान्तवेद्यं वस्तु प्रसिद्धाकाश इति पूर्वपक्षे फलफलिभावः । ज्यायस्त्वादिगुणानामपि मुख्यत्वात् यौगिकवृत्त्या विषयवाक्यस्थाकाशशब्दः परात्मपर इति कारणवाक्यप्रतिपाद्यः परमात्मेति राद्धान्ते फलफलिभावः ।

पूर्वपक्षसमर्थनौपयिकं प्रयोजकं शिक्षयति शब्देति । प्रमाणान्तरसिद्धार्थानुवादे सति हि तदनुरोधाय क्लिष्टगत्या अर्थस्य वर्णनीयत्वं स्यात् । "आदित्यो यूपः" इत्यादिषु यूपादेः प्रमाणान्तरगोचरतया हि तदनुरोधात् ऐक्यहानम् । मानान्तरागोचरे वस्तुनि प्रतिपाद्ये न तथा व्युत्पत्तिसिद्धार्थस्थ्याज्यः, अनुरोद्धव्यान्राभावेन शब्दस्वातन्त्र्यस्याकुण्ठितत्वादिति भावः । ततः किमित्यत्राह अत इति । प्रसिद्धाकाश एवेति । अर्थान्तरपत्वे हि

यौगिकवृत्तिराश्रयणीया । न तत् युक्त्तम्; रूढिर्हि योगात् प्रबलेति भावः । अर्थविरोधात् व्युत्पत्तिसिद्धार्थः त्यज्यत इति चोदयति नन्विति । परिहरति सत्यमिति । इत्यादीत्यादिशब्देन, किं प्रयन्ति, केन जीवन्ति, इत्यपेक्षा विवक्षिता । विशेषप्रतीतेरिति एतद्वाक्यविशेषेण वस्तुविशेषप्रतीतिर्हेतुतयोक्त्ता । जगज्जन्मादिकारणमाकाश एवेति निश्चिते इति । सद्विद्यादिप्रतिपन्नकारणानुवादिलक्षणवाक्योक्त्तं ब्रह्म आकाश एवेति निश्चिते इत्यर्तः । यद्वा आपातप्रतीतिः पूर्वमुक्त्ता; निश्चित इति युक्त्तितो निर्णय उक्त्तः ।। ननु "यतो वा इमानि" इत्यादिवाक्यप्रकरण एव "आनन्दो ब्रह्म" इत्यानन्दशब्देन विशेषनिर्णयोऽस्ति ।। नैवम्; "यदेष आकाश आनन्दो न स्यात्" इत्याकाशशब्दसामानाधिकरण्यादानन्दशब्दः किमाकाशपरः, अकाशशब्दः किं आनन्दपर इति संशय स्यात् । तस्मात् आनन्दशब्दसामानाधिकरण्य रहितात् आकाशादेव समुत्पद्यन्ते" इति वाक्यादेव विशेषनिर्णय इत्यभिप्रायेण आकाश एवेति निश्चित इत्युक्त्तम् । साधारणाकाराःसाधारणरूपाः । "छागो वा मन्त्रवर्णात्" इति न्यायोभिप्रेतः । आत्मशब्देन विशेषनिर्णयशङ्कां निरस्यति आत्मा वा इत्यादिना । तत्रैव- आकाशे । आकाशशब्दापेक्षया आत्मशब्दोऽपि साधारण इत्यर्थः । आत्मशब्दस्यावयवशक्त्याऽप्याकाशपरत्वं दर्शयति आप्नोतीति । व्यवस्थितरूढिशक्त्तेराकाशशब्दस्य रूढिभङ्गादपि नानार्थसाधारणरूढिशक्त्तेरात्मशब्दस्य रूढिभङ्ग उचित इति भावः । ईक्षणादीनां गौणत्वेन निर्वाह्यत्वमाह अत एवमिति । श्रुतिप्राबल्यात् लिङ्ग तदनुगुणं नेयमित्यर्थः । ईक्षणादमुख्यत्वानुरोधी सदादिशब्दैरेव विशेषनिर्णय इति शङ्कायां सदादिशब्देभ्यः आकाशदिपदश्रुतेः प्राबल्यमुपपादयति यदि हीति । साधारणशब्दैरेवेति । न तु विशेषशब्दान्तरे सतीति भावः । यदीत्यभिप्रेतं विपर्ययेण विशेषनिश्चायकसद्भावं दशर्यति आकाशशब्देन त्विति । रूढिर्हि योगमपहरतीति न्यायात् विलम्बितप्रतिपन्नात् यौगिकादपि शीघ्रधर्विषये रूढ्यर्थें एवाकाशशब्दस्य परिग्राह्ये, सदादिशब्दानामीक्षणादिलिङ्गपरामर्शसापेक्षत्वेन विलम्बितप्रवृत्तितया अतिशीघ्रप्रवृत्तित्वात् प्रबलतराकाशपदश्रुत्याऽपेक्षिते विशेषे लब्धे, अर्थस्वभावनिर्णेतव्यविशेषाभावादीक्षणादयः तदनुरोधेन वर्णनीयाः । अतो न चेतनविशेषकारणत्वसिद्धिरित्यर्थः ।

कार्यतयाऽवगतस्य परमकारणत्वानुपपत्तिमुखेन चोदयति नन्विति । परिहरति सत्यमिति । कार्यत्वेऽभिमतिः, तस्य कारणत्वभञ्जकत्वेऽनङ्गीकारः । वाय्वाद्युपादानं निदर्शनतया । सूक्ष्मावस्थाशब्देन तन्मात्रावस्था कथ्यते । "आत्मन आकाशः" इति वाक्ये आत्मशब्दः स्ववाचीत्यर्थः । कुत इत्थमस्वारस्येन अर्थोवर्ण्यत इत्यत्राह सर्वाणीति । प्रभावाप्ययादीत्यादिशब्देनावकाशप्रदानेन स्थितिहेतुत्वमुच्यते । परायणमिति ह्यत्रोक्त्तम् । नामरूपयोर्निर्वहितेत्येवमादीत्यादिशब्देन "कं ब्रह्म खं ब्रह्म "प्राणं चास्मै तदाकाशं चोचुः" "परमे व्योमन् प्रतिष्ठिता" इति वाक्यान्यभिप्रेतानि । पूर्वपक्षमुपसंहरति अत इति ।

राद्धान्तमारभते एवमिति । पूर्वाधिकरण इव नात्र तद्धर्मोपदेशादित्युक्त्तम्; अपि तु तल्लिङ्गादित्युक्त्तम्; वाक्यान्तरप्रसिद्धार्थस्यानूदितस्य हेतुतया विवक्षितत्वात् । लिङ्गिसंबन्धित्वेन प्रमाणान्तरोपलब्धं हि लिङ्गं भवति । लिङ्गं च किमित्यत्राह निखिलजगदिति । "सर्वाणि ह वा इमानि भूतानि" इत्यस्मिन् विषयवाक्ये सर्वशब्दस्यासङ्कोचमभिप्रेत्य निखिलेत्युक्त्तम् । भूतशब्दस्य वाय्वादिचतुष्टयमात्रपरत्वव्युसासाय जगच्छब्दः । महच्छब्द-पञ्चशब्दः-पृथिव्यादिशब्दसमभिव्याहाराभावे भूतशब्दस्याचित्संसृष्टचेतनपरत्वं स्वतःप्राप्तम्; "यतो वा इमानि भूतानि जायन्ते येन जातानि जीवन्ति यत्प्रयन्त्यभिसंविशन्ति", "न हिंस्यात् सर्वा भूतानि", "भूतानां प्राणिनः श्रेष्ठाः" इत्यादिप्रयोगस्वारस्यात् । अतः सर्वभूतकारणत्वोक्त्या चिदचिदात्मकसमस्तप्रपञ्चकारणत्व मुक्त्तं भवतीत्यभिप्रायेण निखिलजगदित्युक्त्तम् । तत्र निमित्तान्तराश्रवणात् वाक्यन्तरैकार्थ्याच्च निमित्तोपादानादिरूपसर्वविधकारणत्वाभिप्रायेणैककारणत्वमित्युक्त्तम् । आकाशस्य तल्लिङ्गानुपपत्तिमाह निखिलकारणत्वमिति । अनेनैककारणत्वानुपपत्तिश्चाभिप्रेता । न ह्याकाशो निमित्तकारणं भवितुमर्हति । हेयत्वात् पुरुषार्थविरोधित्वाच्च प्राप्यत्वं च न संभवतीत्याह परायणत्वं चेति । अचेतनस्य । अचेतनत्वेन स्वरूपानन्तर्भूतत्वात् हेयत्वमित्यर्थः । सकलपुरुषार्थविरोधिनः । सकलानां पुरुषाणां साक्षात्पुरुषार्थो मोक्षः; बन्धहेतुतयां तस्य विरोधिन इत्यर्थः । यद्वा मोक्षविरोधितया हेयस्य, शब्दादिनिषिद्धविषयप्रावण्यजननात् धर्मादिसकलपुरुषार्थविरोधिनः । सर्वविधसुखस्य मोक्षान्तर्भावात् सकलपुरुषार्थरूपो मोक्षः, तद्विरोधिन इति

वाऽर्थः । यद्वा कारणावस्थायामत्यन्तज्ञानसङ्कोचहेतुतया चतुर्णामपि पुरुषार्थानां विरोधिन इत्यर्थः । ज्यायस्त्वानुपपत्तिमाह सर्वस्मादिति ।

अत्र पूर्वपक्षयुक्त्तेः कः परिहार उक्त्तो भवतीत्यपेक्षायां सूत्राभिप्रेतार्थं वक्ष्यन् परोक्त्तमनुवदति यदुक्त्तमिति । परिहरति तदयुक्त्तमिति । प्रथमं पुरोवादसापेक्षेण अनुवादेन पुरोवादिवाक्यविरुद्धार्थप्रतिपादनायोगं वक्तुमनुवादलिङ्गवत्त्वमाह सर्वाणीति । प्रसिद्धवन्निर्देशोऽस्तु; ततः किमित्यत्राह प्रसिद्धवदिति । सापेक्षत्वमस्तु; ततः किमित्यत्राह प्रमाणान्तराणि चेति । कथमाकाशशब्दस्य परब्रह्मवाचित्वमित्यत्राह संभवति चेति । प्रकाशकत्वात् अन्येषां सर्वार्थप्रकाशकत्वात् । आकाशते- स्वस्मै प्रकाशते । आकाशयति- अन्यं प्रकाशयति स्वात्मने इत्यर्थः । यद्वा प्रकाशकत्वादिति णिजन्तत्वेन च अणिजन्तत्वेन च व्युत्पतिद्वयस्य तन्त्रोक्त्तिः । तस्यैव विवरणमाकाशत इत्यादि । रूढिप्राबल्यमर्थाविरोधे सतीति अपशूद्राधिकरणनयोपजीवनेनात्रावयवशक्या निर्वाहः कृतः; रूढ्यपरित्यागेनापर्यवसानवृत्त्या आकाशशब्दस्य आकाशारीरकपरमात्मपरतया निर्वाहोऽप्यभिमतः ; वैश्वानराधिकरणे वैश्वानरशब्दस्योभयथाऽपि परमात्मपरत्वस्य वक्ष्यमाणत्वात्; आकाशादिशब्दानां तत्तच्छरीरकपरमात्मवाचित्वस्यानन्तरपादेऽनुवदिष्यमाणत्वाच्च । आकाशशब्दस्याव्याकृतशरीरकपरमात्मपरत्वं तु यादवप्रकाशोक्त्तं विलम्बद्वयवत्त्वादुपेक्षितम् ।

न केवलं प्रसिद्धवन्निर्देशमात्रमनुवादकत्वसाधकम्, "यदाग्नेयोऽष्टाकपालः", "उपरि हि देवेभ्यो धारयति" इत्यादौ अदर्शनादिति शङ्कायाम्, अयोग्यत्वे निश्चिते सति प्रसिद्धवन्निर्देशोऽनुवादकत्वसाधक इत्यभिप्रायेणाह किञ्चेति । विशेषसमर्पणक्षमेणापीति । एकपदश्रवणवेलायां विशेषसमर्पणक्षमेणापि, परामर्शदशायामयोग्यतया निश्चित्रोर्थो न प्रतिपादयितुं शक्यत इत्यभिप्रेत्य असंभावितकारणभावमित्युक्त्तम् । तदैक्षतेति सद्विद्यावाक्यशेषः । सोऽकामयतेति ब्रह्मविदाप्नोतीत्यनुवाकवाक्यशेषः । ब्रह्मणो योग्यार्थत्वज्ञापनाय सार्वज्ञ्यादिकमुक्त्तम् । न प्रमाणपदवीकधिरोहतीति । अयोग्यार्थेनानुवादरूपेण वाक्येन योग्यापूर्वार्थवाक्यानामन्यथाकरणमयुक्त्तमित्यर्थः । उक्त्तवैषम्यद्वयानुवादेव अनेकवाक्यान्येकेन वाक्येन बाधयितु(बाधितु?)मशक्यानीत्याह एवमिति । गतिसामान्यम्- प्रवृत्तिसामान्यम् । अस्य लोकस्य का गतिः" इत्युपक्रमवशादन्यपरत्वं स्फुटम् । एवमाकाशकारणपक्षे अन्यपरत्वमेकवाक्यत्वमयोग्यार्थत्वमनुवादरूपत्वम्, स्वपक्षे अनन्यपरत्वं वाक्यबहुत्वं योग्यार्थत्वमपूर्वत्वञ्चेति वैषम्यचतुष्टयमुक्त्तम् । एवं योग्यार्थश्रुतिमूलं लिङ्गम् अयोग्यार्थश्रुतितः प्रबलमिति सिद्धान्तन्याय उक्त्तो भवति । यथा गङ्गाशब्दः स्वार्थसमर्पणक्षमो भूतलधर्मतया प्रत्यक्षसिद्धघोषाधिकरणत्वलिङ्गविरोधेनान्वयायोग्यः स्वार्थप्रतिपादनक्षमत्वाभावात् श्रुत्याभासः; एवं योग्यार्थश्रुतिमूललिङ्गापेक्षया आकाशश्रुतिः श्रुत्याभास इति ।

आत्मशब्दानैकान्त्यं यत्त्वित्यादिनाऽनूद्य परिहरति तत्रेति । स्वतःप्राप्त्या आत्मशब्दो विशेषवाचीत्यर्थः । प्रकृतब्रह्मवाचितच्छब्दसामानाधिकरण्याच्च न स्वरूपपरत्वमिति अर्थसिद्धम् । न केवलमर्थान्तरसाधकनिर्देशाभावः, स्वतःप्राप्तार्थसाधकनिर्देशोऽप्यस्तीत्याह स ईक्षतेति ।।

अधिकरणार्थमुपसंहरति एवमिति । योगाद्रूढेः प्राबल्यात् प्रसिद्धार्थपरत्वे सति श्रुतिविरोधात् दुर्बलं लिङ्गादि तदनुरोधेन नेयमिति पूर्वपक्षयुक्त्तिः । योग्यार्थश्रुतिमूललिङ्गादयोग्यार्थस्य पदस्य श्रुत्याभासत्वात् योग्यार्थः स्वीकार्य इति राद्धान्तयुक्त्तिः .... उक्त्ताधिकरणन्यायमतिदिशति (23)

