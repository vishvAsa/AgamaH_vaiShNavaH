+++
title = "27 सप्तगत्यधिकरणम्"

+++
विशेषिताश्च ते गतिमन्तः प्राणाः स्वरूपत इति, ज्ञानानि पञ्च बुद्धिश्च मनश्चेत्येवं शृङ्गग्राहिकया विशिष्य निर्दिष्टा इत्यर्थः, भाष्ये - सप्तानामेव गतिश्रवणात्, लोपदशायां ज्ञानानि पञ्च मनो बुद्धिश्चेति सप्तानामेव निरोधश्रवणाच्च तेषामेव प्राणत्वमिति भावः । ज्ञानानीति विशेषितत्वादिति । भाष्ये - ज्ञानान्येतत् प्रतीकोपादानं 'ज्ञानानि मनसा सह' इत्यादिना ज्ञानानि मनो बुद्धिरिति विशेषितत्वादित्यर्थः । भाष्ये - यानि त्वितराणि इति, क्कचिदष्टौ प्राणा ग्रहत्वेन गुणेन सङ्कीर्त्यन्ते, "अष्टौ ग्रहा अष्टावतिग्रहा' इति, अतिग्रहा विषयाः, रागोत्पादनेनेन्द्रियाकर्षकत्वात् विषयाणामतिग्रहत्वम्, क्वचिन्नव सङ्कीर्त्त्यन्ते, "सप्त वै शीर्षण्याः, प्राणा द्वाववाञ्चा' विति, अवाञ्चौ पायूपस्थावित्यर्थः । क्वचिद्दश "नव वै पुरुषे प्राणाः नाभिर्दशमी'ति, क्वचिदेकादश "दशेमे पुरुषे प्राणा आत्मैकादश' इति, अत्र आत्मशब्देन मन उच्यते, क्वचिद्द्वादश "सर्वेषां स्पर्शानां त्वगेकायनम्' इति त्वङ्नासिकारसनचक्षुश्श्रोत्रमनोहृदयहस्तपादोपस्थपायुवाग्रूपाः, क्वचित्त्रयोदश 'चक्षुश्च द्रष्टव्यञ्चे'त्यत्र अहङ्काराधिका पूर्वोक्त्ताः त्रयोदश प्रतिपाद्यन्ते, क्कचिच्चतुर्दश 'सप्त सप्त' इत्यादिषु ॥4॥भाष्ये - हस्तादीनामपि कार्यभेद आदानादिरिति, यद्यपि श्रुतयः स्वतःप्रमाणतया नापेक्षिताः तथापि परस्परविरोधात् नार्थतत्वपरिच्छेदायालम्, न च सिद्धे वस्तुनि अनुष्ठानरूपविकल्पः सम्भवति, तस्मात्प्रमाणान्तरोपनीतार्थवशेन व्यवस्थाप्यन्ते, यथा हस्तेनावद्यति स्रुवेणावद्यति स्वधितिनावद्यतीत्यत्र, अत्र ह्यविशेषेण हस्तस्रुवस्वधितीनाम् अवदानसामान्यसाधनत्वश्रुतावपि सामर्थ्यवशेन द्रवद्रव्यावदाने स्रुवस्य, मांसावदाने स्वधितेः, पुरोडाशावदाने हस्तस्य, इति श्रुतेः व्यवस्था आश्रिता, तथा इहापि गन्धाद्युपलब्धिपञ्चकमादानादिक्रियापञ्चकमान्तरज्ञानं ज्ञातं चेति कार्यवशेन एकादशत्वमेव युक्त्तमाश्रयितुमिति भावः । सर्वाधिकरणेषु यथा पूर्वपक्षं न मन्तव्यमित्युच्यत इति - न च स्वपक्षेऽपि समानोऽयं दोषः, अतो हस्तादयो न सन्तीत्येवं न मन्तव्यमित्यर्थः - इत्येव भाष्ये व्याख्यातत्वादिति वाच्यम्, उक्त्तयुक्त्यनुग्राह्यश्रुतिप्रदर्शनार्थत्वेन सफलत्वोक्त्तेः - इति ॥5॥   
॥ इति सप्तगत्यधिकरणम् ॥