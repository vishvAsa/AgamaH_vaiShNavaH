+++
title = "19 कार्याख्यानाधिकरणम्"

+++
भाष्ये- "तद्विद्वाँसा श्रोत्रियाः' इति श्रुतिवाक्यं न वागादिवकर्तृकमिति द्रष्टव्यम्, "तस्मादेवंविदशिष्यन्' इत्यादि तु माध्यन्दिनाशाखाभिप्रायम्, काण्वशास्वायां तु "अनग्नं कुर्वन्तो मन्यन्ते' इत्यत्रैव समाप्तिः, भाष्ये- "एतमेव तदनमनग्नं कुरुते' इति वेदने विधिप्रत्ययाभावात् इति, एतमेव तदनमनग्नं कुर्वन्तो मन्यन्ते' इति पूर्ववाक्ये मननस्य श्रवणेपि वेदनस्याश्रवणात्, कथञ्चित् वेदनस्य श्रवणेऽपि विधिप्रत्ययाश्रवणाच्चेति भावः, "एतमेव तदनमनग्नं कुर्वन्तो मन्यन्ते' इत्यत्र वेदेन विधिप्रत्ययाश्रवणादिति पाठश्चेत् समीचीनः, नच वासस्त्वानुसन्धाने विधिप्रत्ययाश्रवणादिति वक्त्तव्ये अनग्नताचिन्तने विधिप्रत्ययाश्रवणादिति कथमुच्यत इति शङ्कनीयम्, सर्वस्याऽप्येकत्वात्, वासःकार्यत्वात् परिधानस्य, परिधानकार्यत्वाच्च अनग्नत्वस्य तद्विततिरूपत्वात्, भाष्ये- स्मृत्याचारप्राप्तत्वेनेति, न च स्मृत्याचारयोरपीदमेव श्रुतिवचनं मूलं भविष्यतीति शङ्कयम्, सर्वकर्माङ्गाचमनस्मृतेर्भोजनाङ्गाचमनविधिमूलत्वाभावेन स्मृत्याचारयोः श्रुत्यन्तरमूलत्वस्यैव वक्त्तव्यत्वात्, न च "अग्रवन्त्युदगग्राणि' इति साधारणस्मृतिवचनप्राप्तदर्भोदगग्रतायाः "ये पुरोदञ्चो दर्भाः' इत्यग्निहोत्राङ्गोदगग्रताप्रतिपादकश्रुत्याऽनुवादवदिहापि स्मृत्याचारसिद्धभोजनाङ्गाचमनानुवादोऽस्त्विति वाच्यम्, विस्पष्टविधिविभक्त्तिश्रवणात्, न च नानृतं वदेत' इति प्राप्तस्यैवाऽनृतवदननिषेधस्य दर्शपूणर्मासाङ्गतया तत्प्रकरणे पुनर्विधानवदिहापि प्राप्तस्यैवाचमनस्य भोजनाङ्गतया विधानमुपपद्यत इति वाच्यम्, "अनृतवदननिषेधस्य पुरुषार्थतया प्राप्तस्याऽपि क्रत्वर्थतया दर्शपूर्णमासप्रकरणे विधानमुपपद्यते, इह तु सवर्कर्माङ्गत्वप्रापकस्मृत्याचाराभ्यामेव भोजनाङ्गत्वेनापि प्राप्तेस्तदङ्गतया विधानस्य व्यर्थत्वात् आचमनान्तरमेव विधीयते, द्विप्रणयनवदित्येव युक्त्तम्, निर्णीतं हि पूर्वतन्त्रे सप्तमे "चातुर्मास्येषु द्वयोः प्रणयन्ति' इत्यनेन मध्यमयोः पर्वणोश्चोदकप्राप्तप्रणयनिभिन्नमपूर्वम् प्रणयनान्तरमाहवनीयापादानकं विधीयत इति, तद्वदित्यर्थः । प्राणान्नत्वदृष्टिर्विधित्सितेति - सर्वप्राण्यन्नादनस्यकर्तुमशक्यत्वात् तत्र दृष्टिविधिरसं दिग्ध इति भावः । स्त्रात्वा भुञ्जीतेति विधिददिति - इतरथा तत्र विस्पष्टविधिविभक्त्तिश्रवणात् भोजनान्तरमेव विधीयेतेति प्रतिबन्द्यभिप्रेता, "द्वयोः प्रणयन्ति' इत्यत्र तु विध्यन्तरैकवाक्यत्वासम्भवात्, शाखान्तरे "द्वावग्नी प्रणयतः' इत्याहवनीयापादानकप्रणयनान्तरविधायकवाक्यान्तरैकार्य्याच्च प्रणयनान्तरविधानं गत्यभावादाश्रितम्, नैवमिहेति भावः । प्रतिपन्नस्यैवाऽप्राप्तत्वादिति - एवंविदिति प्रतिपन्नस्यवासस्त्वानुसन्धानस्यैवाऽप्राप्तत्वादित्यर्थः । उपक्रमोपसंहारतात्पर्यलिङ्गोपेतत्वादिति - "किम्मे वासः' इत्याद्युपक्रमस्य "अद्भिः परिदधति लम्भुको ह वासो भवत्यनग्नो भवति' सति छान्दोग्योपसंहारार्थवादस्य "तदनमनग्नं कुरुते' इति वाजसनेयकोपसंहारार्थवादस्य च वासस्त्वानग्नत्वानुसन्धानानुगुणफलसमर्पकतया दृष्टिविध्यनुगुणत्वादिति भावः । शाखाद्वयानुयायित्वाच्चेति - इदमुपलक्षणम् । शाखात्रयानुयायित्वाच्चेत्यपि द्रष्टव्यम्, छान्दोग्यवाजसनेयगतकाण्वमाध्यन्दिनशाखानुयायित्वात्, तस्मादशिष्यन्नाचामेत्' इत्यस्य तु माध्यन्दिनशाखामात्रगतत्वेन शाखात्रयानुयायित्वादिति वैषम्यं द्रष्टव्यम् ।। परे त्वित्यादि - इति च योजयन्तीति । कार्याख्यानात्- कार्यत्वेन कर्त्तव्यत्वेन सिद्धस्यैव आचामेदित्याख्यानात् तस्य च विधेयत्वासम्भवात् अपूर्वम् वासस्त्वानुसन्धानमेव विधीयते इति योजनान्तरमपि तद्भाष्ये प्रतीयते । तदभिप्रेत्य इति च योजयन्तीति च शब्दः प्रयुक्त्तः, यद्यपि वासःपार्यपरिधानाख्यानादिति योजना शाङ्करभाष्ये न स्पष्टं प्रतीयते, तथाप्याचमनीयास्वप्सु वासस्त्वानुसन्धानम् परिधानार्थमित्युकत्वा अवश्यविधेये त्वन्यतरस्मिन् कार्याख्यानादषां वासस्त्वक्लपनमेवापूर्वं विधीयते । नाचमनम्, पूर्ववद्धि तदिति वाक्यस्य योज्यतया कार्यशब्दस्य परिधानमेवार्थ इति निश्चित्य एवं प्रदर्शितमिति द्रष्टव्यम् । अप्सु कर्त्तव्यताया इति - वासस्त्वानुसन्धानकर्त्तव्यताया इत्यर्थः ।।18।। ।। इति कार्याख्यानाधिकरणम् ।।