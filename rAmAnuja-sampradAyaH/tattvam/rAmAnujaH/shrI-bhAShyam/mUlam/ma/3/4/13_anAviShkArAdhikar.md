+++
title = "श्रीभाष्यम् 03-04-13 अनाविष्काराधिकरणम्"

+++


**श्रीशारीरकमीमांसाभाष्ये अनाविष्काराधिकरणम्॥१३॥**

## अधिकरणार्थः – बाल्येन तिष्ठासेदिति विद्यासहकारित्वेन विहितबार्यस्वरूपम्

**४६७. अनाविष्कुर्वन्नन्वयात् ॥ ३–४–४९ ॥**

## अधिकरणीयौ विषयसंशयौ

**तस्माद्ब्राह्मणः पाण्डित्यं निर्विद्य बाल्येन तिष्ठासेत्** (बृह.५.५.१) इत्यत्र विदुषा बाल्यमुपादेयतया श्रुतम् । बालस्य भावः, कर्म वा बाल्यम् । बालभावस्य वयोऽवस्थाविशेषस्य अनुपादेयत्वात् कर्मैवेह गृह्यते। तत्र किं बालस्य कर्म कामचारादिकं सर्वं विदुषोपादेयम्; उत डम्भादिरहितत्वमेवेति विशये –

## सयुक्तिकः पूर्वःपक्षः

विशेषाभावात्सर्वमुपादेयम्; नियमशास्त्राणि च विशेषविधिनाऽनेन बाध्यन्त इति॥

## सूत्रतः सिद्धान्तवर्णनम्

एवं प्राप्तेऽभिधीयते – अनाविर्ष्कुर्वन्निति । बालस्य यत्स्वभावानाविष्काररूपं कर्म; तदुपाददानो वर्तेत विद्वान्। कुतः? अन्वयात् – तस्यैवान्वयात्। **बाल्येन तिष्ठासेत्** (बृ.५.५.१) इत्यस्मिन्विधौ तस्यैव ह्यन्वयसम्भवः; इतरेषां विद्याविरोधित्वश्रवणात् **नाविरतो दुश्चिरतान्नाशान्तो नासमाहितः। नाशान्तमानसो वापि प्रज्ञानेनैनमाप्नुयात्** (कठ.२.२४) **आहारशुद्धौ सत्त्वशुद्धिः** (छा.७.२६.२) इत्यादिषु ॥४९॥

**इति श्रीशारीरकमीमांसाभाष्ये अनाविष्काराधिकरणम्॥१३॥**


