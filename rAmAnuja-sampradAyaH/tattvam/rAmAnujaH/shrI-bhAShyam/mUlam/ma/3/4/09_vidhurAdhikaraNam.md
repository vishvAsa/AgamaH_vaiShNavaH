+++
title = "श्रीभाष्यम् 03-04-09 विधुराधिकरणम्"

+++


**श्रीशारीरकमीमांसाभाष्ये विधुराधिकरणम्॥९॥**

## अधिकरणार्थः – अनाश्रमिणामपि चेतनानां त्रैवर्णिकानां ब्रह्मविदयाधिकारलोपः

**४५४. अन्तरा चापि तु तद्दृष्टेः ॥ ३–४–३६ ॥**

## अवान्तरसङ्गतिः

चतुर्णामाश्रमिणां ब्रह्मविद्यायामधिकारोऽस्ति, विद्यासहकारिण आश्रमधर्मा इति चोक्तम्।

## विचारोपयोगी पूर्वः पक्षः

ये पुनराश्रमानन्तरा वर्तन्ते विधुरादयः; तेषां ब्रह्मविद्यायामधिकारोऽस्ति, न वेति विशये-

## सयुक्तिकः पूर्वः पक्षः

आश्रमधर्मेतिकर्तव्यताकत्वाद्विद्यायाः, अनाश्रमिणां चाश्रमधर्माभावान्नास्त्यधिकार इति प्राप्ते ः-

## सिद्धान्तार्थः

उच्यते – **अन्तरा चापि तु** – इति। तुशब्दः पक्षव्यावृत्त्यर्थः; चशब्दोऽवधारणे। अन्तरा वर्तमानानाम् अनाश्रिमणामपि विद्यायामधिकारोऽस्त्येव। कुतः? तद्दृष्टेः – दृश्यते हि रैक्वभीष्मसंवर्तादीनामनाश्रमिणामपि ब्रह्मविद्यानिष्ठत्वम् । न चाश्रमधर्मैरेव विद्यानुग्रह इति शक्यं वक्तुम्, **यज्ञेन दानेन तपसानाशकेन** (बृ.६.४.२२) इति दानादीनामाश्रमेषु अनैकान्तिकानामपि अनुग्राहकत्वदर्शनात् । यथोर्ध्वरेतस्सु विद्यानिष्ठत्वदर्शनादग्निहोत्रादिव्यतिरिक्तैरेव विद्यानुग्रहः क्रियते; तथाऽनाश्रमिष्वपि विद्यादर्शनादाश्रमानियतैर्जपोपवासदानदेवताराधनादिभिः विद्यानुग्रहश्शक्यते कर्तुम् ॥३६॥

## जपादितोऽपि विद्यास्वरूपनिष्पत्तिः स्मृत्यवगता

**४५५. अपि स्मर्यते ॥ ३–४–३७ ॥**

अपि च अनाश्रिमणामपि जपादिभिरेव विद्यानुग्रहः स्मर्यते – **जप्येनापि च संसिध्येद्ब्राह्मणो नात्र संशयः। कुर्यादन्यन्न वा कुर्यान्मैत्रो ब्राह्मण उच्यते** (मनु.२.८७) इति। संसिध्येत् – जपाद्यनुगृहीतया विद्यया सिद्धो भवतीत्यर्थः ॥३७॥

## विद्यायाः धर्मविशेषतोऽप्यनुग्रहः श्रुत्यवगतः

**४५६. विशेषानुग्रहश्च ॥ ३–४–३८ ॥**

न केवलं न्यायस्मृतिभ्यामयमर्थस्साधनीयः; श्रूयते चानाश्रमनियतैर्धर्मविशेषैर्विद्यानुग्रहः **तपसा ब्रह्मचर्येण श्रद्धया विद्ययाऽऽत्मानमन्विष्येत्** (प्रश्न.१.१०) इति ॥ ३८॥

## अनापदि आश्रमित्वमवर्जनीयम्

**४५७. अतस्त्वितरज्ज्यायो लिङ्गाच्च ॥ ३–४–३९ ॥**

तुशब्दोऽवधारणे; अतः – अनाश्रमित्वात् इतरत् – आश्रमित्वमेव ज्यायः, अनाश्रमित्वमापद्विषयम्; शक्तस्य त्वाश्रमित्वमेवोपादेयमित्यर्थः; भूयोधर्मकाल्पधर्मकयोः अतुल्यकार्यत्वात्; लिङ्गाच्च – स्मृतेरित्यर्थः। स्मर्यते च शक्तं प्रत्याश्रमस्योपादेयत्वम् । **अनाश्रमी न तिष्ठेत्तु दिनमेकमपि द्विजः** (दक्ष.स्मृ.१.१६) इत्यादिना। निवृत्तब्रह्मचर्यस्य मृतभार्यस्य च अवैराग्ये सति दारालाभ आपत् ॥ ३९॥

**इति श्रीशारीरकमीमांसाभाष्ये विधुराधिकरणम्॥ ९॥**


