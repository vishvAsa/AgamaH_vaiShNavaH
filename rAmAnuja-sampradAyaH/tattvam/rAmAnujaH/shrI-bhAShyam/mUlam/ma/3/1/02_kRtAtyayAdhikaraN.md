+++
title = "श्रीभाष्यम् 03-01-02 कृतात्ययाधिकरणम्"

+++


**श्रीशारीरकमीमांसाभाष्ये कृतात्ययाधिकरणम्॥२॥**

## अधिकरणार्थः सुकृतफलमनुभूय अमुष्माल्लोकान्निवर्तमानस्य भुक्तशेषेण कर्मणा सहैव जीवस्य प्रत्यवरोहः

**२९५. कृतात्ययेऽनुशयवान्दृष्टस्मृतिभ्यां यथेतमनेवं च ॥ ३–१–८ ॥**

## सङ्गतिप्रतिपादनं विषयश्च

केवलेष्टापूर्तदत्तकारिणां धूमादिना पितृयाणेन पथा गमनं कर्मफलावसाने पुनरावर्तनं चाम्नातं **यावत्सम्पातमुषित्वाऽथैतमेवाध्वानं पुनिर्निवर्तन्ते** (छा.५.१०.३) इति ॥

## अधिकरणीयः संशयः

तत्र प्रत्यवरोहन् जीवः किमनुशयवान् प्रत्यवरोहति, उत नेति संशय्यते ।

## पूर्वपक्षः सयुक्तिकः

किं युक्तम्? कर्मणः कृत्स्नस्योपभुक्तत्वात् नानुशयवानिति प्राप्तम् । अनुशयो ह्युपभुक्तशिष्टं कर्म। तच्च कृत्स्नफलोपभोगे सति नावशिष्यते ।
**यावत्सम्पातमुषित्वा** (छा.५.१०.४) इति वचनात् कृत्स्नोपभोगश्च ज्ञायते । सम्पतन्त्यनेन स्वर्गं लोकमिति सम्पातः कर्मोच्यते। श्रुत्यन्तरं च
प्राप्यान्तं कर्मणस्तस्य यत्किञ्चेह करोत्ययम् ।
**तस्माल्लोकात्पुनरेत्यस्मै लोकाय कर्मणे** (बृ.६.४.६) इति॥

## सिद्धान्तस्य प्रतिपादनम्

एवं प्राप्तेऽभिधीयते – अनुशयवान् प्रत्यवरोहति – इति। कुतः? दृष्टस्मृतिभ्याम् – श्रुतिस्मृतिभ्यामित्यर्थः। श्रुतिस्तावत् – **तद्य इह रमणीयचरणा अभ्याशो ह यत्ते रमणीयां योनिमापद्येरन् ब्राह्मणयोनिं क्षत्रिययोनिं वैश्ययोनिं वा अथ य इह कपूयचरणा अभ्याशो ह यत्ते कपूयां योनिमापद्येरन् श्वयोनिं वा सूकरयोनिं वा चण्डलायोनिं वा** (छा.५.१०.७) इति प्रत्यवरूढान् प्रति श्रूयते। अमुष्माल्लोकात्प्रत्यवरूढेषु रमणीयकर्माणो रमणीयां ब्राह्मणादियोनिं प्रतिपद्यन्ते; कपूयचरणाः – कुत्सितकर्माणः कुत्सितां श्वसूकरचण्डलादियोनिं प्रतिपद्यन्त इति प्रत्यवरूढानां पुण्यपापकर्मयोगं दर्शयति । स्मृतिरपि
**वर्णा आश्रमाश्च स्वकर्मनिष्ठाः प्रेत्य कर्मफलमनुभूय ततः शेषेण विशिष्टदेशजातिकुलरूपायुश्श्रुतवित्तवृत्तसुखमेधसो जन्म प्रतिपद्यन्ते विष्वञ्चो विपरीता नश्यन्ति** (गौतम.२.११.१२,१३) इति । तथा **ततः परिवृत्तौ कर्मफलशेषेण जातिं रूपं वर्णं बलं मेधां प्रज्ञां द्रव्याणि धर्मानुष्ठानमिति प्रतिपद्यन्ते तच्चक्रवदुभयोर्लोकयोस्सुख एव वर्तते** (आपस्तम्ब.२.१.२,३) इति । यावत्सम्पातम् (छा.५.१०.७) इति फलदानप्रवृत्तकर्मविशेषविषयम्;
**यत्किंचेह करोत्ययम्** (बृ.६.४.६) इतीदमपि तद्विषयमेव । अभुक्तफलानामकृतप्रायश्चित्तानां च कर्मणां कर्मान्तरफलानुभवान्नाशोऽप्यनुपपन्नः। अतोऽमुं लोकं गतास्सानुशया एव यथेतमनेवं च पुनर्निवर्तन्ते – आरोहणप्रकारेण प्रकारान्तरेण च पुनर्निवर्तन्त इत्यर्थः ।

## आरोहणावरोहणक्रमयोः विवरणम्

आरोहणं हि धूमरात्र्यपरपक्षदक्षिणायनषण्मासपितृलोकाकाशचन्द्रक्रमेण। अवरोहणं तु चन्द्रमसः स्थानादाकाश-वायुधूमाभ्रमेघक्रमेण। तत्राकाशावरोहणाद्यथेतम्; वाय्वादिप्राप्तेः पितृलोकाद्यप्राप्तेश्चानेवम् ॥८॥

## चरण शब्दस्य पुण्यपापपरत्वाभावशङ्का-परिहारौ

**२९६. चरणादिति चेन्न तदुपलक्षणार्थेति कार्ष्णाजिनिः॥ ३–१–९ ॥**

**रमणीयचरणाः** (छा.५.१०.७) **कपूयचरणाः** (छां.५.१०.७) इति न चरणशब्देन पुण्यपापरूपं कर्माभिधीयते, चरणशब्दस्य लोकवेदयोराचारे प्रसिद्धेः । लौकिकाः खलु चरणमाचारः शीलं वृत्तमिति पर्यायानभिमन्यते । वेदे च **यान्यनवद्यानि कर्माणि तानि सेवितव्यानि** (तै.शि.११.२) **यान्यस्माकं सुचरितानि तानि त्वयोपास्यानि** (तै.शि. ११.२) इति चरणकर्मणी भेदेन व्यपदिश्येते, अतः चरणात् – शीलात् योनिविशेषप्राप्तिः, नानुशयादिति चेत् – तन्न, चरणश्रुतिः कर्मोपलक्षणार्थेति कार्ष्णाजिनिराचार्यो मन्यते, केवलादाचारात्सुखदुःखप्राप्त्यसम्भवात्। सुखदुःखे हि पुण्यपापरूपकर्मफले॥९॥

## आचारवैफल्यात् तद्विधानानर्थक्यशङ्का-परिहारौ

**२९७. आनर्थक्यमिति चेन्न तदपेक्षत्वात् ॥ ३–१–१० ॥**

एवं तर्ह्यफलत्वादाचारस्य स्मृतिविहितस्यानर्थक्यमेवेति चेत् – तन्न तदपेक्षत्वात्पुण्यस्य कर्मणः। आचारवत एव पुण्यकर्मस्वधिकारः –
**सन्ध्याहीनोऽशुचिर्नित्यमनर्हास्सर्वकर्मसु** (दक्ष.स्मृ. २-२२)
**आचारहीनं न पुनन्ति वेदाः** इत्यादिवचनेभ्यः। अतश्चरणश्रुतिः कर्मोपलक्षणार्थेति कार्ष्णाजिनेरभिप्रायः ॥१०॥

## चरणशब्दाभिधेयत्वं पुण्यपापकर्मणोरेवेति बादर्याशयः

**२९८. सुकृतदुष्कृते एवेति तु बादरिः ॥ ३–१–११ ॥**

पुण्यं कर्माचरति, पापं कर्माचरति इति कर्मणि चरतेः प्रयोगात् पृथङ्निर्देशस्य च प्रत्यक्षश्रुतिसिद्धाचारानुमितश्रुतिसिद्धविषयत्वेन गोबलीवर्दन्यायेनोपपत्तेः। मुख्ये सम्भवति न लक्षणा न्याय्येति सुकृतदुष्कृते एव चरणशब्दाभिधेये; इति बादरिराचार्यो मन्यते ।

## अस्मिन् विषये बादरिमतस्यैव बादरायणमतत्वम्

अत्र बादरिमतमेव स्वमतम्; आचारानुमितश्रुतिविहितसन्ध्यावन्दनादेः कर्मान्तराधिकार-सम्पादनं फलमिति तु स्वीकृतम्। अतस्सानुशया एव प्रत्यवरोहन्ति॥ ११॥

**इति श्रीशारीरकमीमांसाभाष्ये कृतात्ययाधिकरणम्॥२॥**


