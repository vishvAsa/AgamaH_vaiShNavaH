+++
title = "श्रीभाष्यम् 03-03-23 भूमज्यायस्त्वाधिकरणम्"

+++


**श्रीशारीरकमीमांसाभाष्ये भूमज्यायस्त्वाधिकरणम्॥२३॥**

## अधिकरणार्थः – वैश्वानरविद्यायां त्रैलोक्यशरीरस्य वैश्वानरात्मनः उपासनं, समस्तस्यैव

**४०९. भूम्नः क्रतुवज्ज्यायस्त्वं तथाहि दर्शयति ॥ ३–३–५५ ॥**

## वैश्वानरविद्यायां विचारणीयो विषयः

**प्राचीनशाला औपमन्यवः** (छां.५.११.१) इत्यारभ्य वैश्वानरविद्या आम्नाता। तत्र वैश्वानरः परमात्मा त्रैलोक्यशरीर उपास्यश्श्रुतः स्वर्लोकादित्यवाय्वाकाशाप्पृथिव्यवयवः; तत्र द्यौर्मूर्धा, आदित्यश्चक्षुः, वायुः प्राणः, आकाशस्सन्देहः – मध्यकाय इत्यर्थ; आपो वस्तिः; पृथिवी पादावित्यवयवविशेषाः।

## विचारौपयिकः संशयः

तत्र संशयः – किमस्य त्रैलोक्यशरीरस्य व्यस्तस्योपासनं कर्तव्यम्, उत व्यस्तस्य समस्तस्य च, अथ समस्तस्यैवेति।

## सयुक्तिकः पूर्वः पक्षः

किं युक्तम्? व्यस्तस्येति; कुतः? उपक्रमे व्यस्तोपासनोपदेशात्। तथाह्युपदिश्यते औपमन्यवादयः किलोद्दालकषष्ठाः केकयमश्वपतिमुपसद्य
**आत्मानमेवेमं वैश्वानरं सम्प्रत्यध्येषि तमेव नो ब्रूहि** (छां.५.११.६) इति प्रपच्छुः। स च तेभ्यः प्रत्येकं स्वोपास्यान् द्युप्रभृतीनुक्तवद्भ्यो मूर्धादिषु व्यस्तेषूपासनं तत्र तत्र फलं चोक्तवान् अत्त्यन्नं, पश्यति प्रियं, भवत्यस्य ब्रह्मवर्चसं कुले**, य एतमेवमात्मानं वैश्वानरमुपास्ते मूर्धा त्वेष आत्मन इति एष वै सुतेजा आत्मा वैश्वानरः** (छां.५.१२.२) इत्यादिना । तेषुतेषूपासनेषूपास्यस्य वैश्वानरत्वं चाह। अतो व्यस्तस्योपासनं कर्तव्यम्। परत्र **यस्त्वेतमेवं प्रादेशमात्रमभिविमानमात्मानं वैश्वानरमुपास्ते** (छा.५.१८.१) इति। द्युप्रभृतिप्रदेशावच्छिन्नमात्रे वैश्वानरे उक्तस्य मूर्धाद्युपासनस्य समासेनोपसंहार इत्यवगन्तव्यम्।

## विकल्पितद्वितीयांशस्य उपपादनम्

अपर आह – एवमेव समस्तस्याप्युपासनं कार्यमिति, पृथक्फलनिर्देशात् – **यस्त्वेतमेवं प्रादेशमात्रमभिविमानमात्मानं वैश्वानरमुपास्ते स सर्वेषु लोकेषु सर्वेषु भूतेषु सर्वेष्वात्मस्वन्नमत्ति** (छा.५.१८.१) इति । नचैतावता वाक्यभेदः; यथा भूमविद्योपक्रमे नामाद्युपासनं तत्तत्फलञ्चाभिधाय एष तु वा **अतिवदति यस्सत्येनातिवदति** (छा.७.१.१) इत्यादिना भूमविद्यामुपदिश्य
**स स्वराड् भवति तस्य सर्वेषु लोकेषु कामचारो भवति** (छा.७.२५.२) इति तत्फलञ्च व्यपिदशति; तत्र भूमविद्यापरत्वेऽपि वाक्यस्य नामाद्यवान्तरोपासनं तत्तत्फलं चाङ्गीक्रियते, तथा इहापीति ॥

## सूत्रार्थविवृत्या सिद्धान्तवर्णनम्

एवं प्राप्तेऽभिधीयते – भूम्नो ज्यायस्त्वमिति । भूम्नः – विपुलस्य समस्तस्यैव, ज्यायस्त्वं प्रामाणिकत्वमित्यर्थः; एकवाक्यत्वावगतेः। तथा हि **प्राचीनशाला औपन्यवः** (छा.५.११.१,२) इत्युपक्रम्य **उद्दालको ह वै भगवन्तोऽयमारुणिस्सम्प्रति इममात्मानं वैश्वानरमध्येति तं हन्ताभ्यागच्छाम** (छां.५.११.२) इति वैश्वानरात्मबृुभुत्सया औपमन्यवादयः पञ्च महर्षयः तमुद्दालकमुपेत्य तत्र वैश्वानरात्मवेदनमलभमानास्तेन च सहाश्वपतिं केकयं वैश्वानरात्मवेदिनमुपसङ्गम्य **आत्मानमेवेमं वैश्वानरं सम्प्रत्यध्येषि तमेव नो ब्रूहि** (छा.५.११.६) इति पृष्ट्वा तत्सकाशात् परमात्मानं वैश्वानरं स्वर्लोकादिपृथिव्यन्तशरीरमुपास्यमवगम्य तत्फलं च सर्वलोकसर्वभूतसर्वात्मान्नभूतब्रह्मानुभवमवगतवन्त इत्युपसंहारतो वाक्यस्यैकत्वमवगम्यते । एवमेकवाक्यत्वेऽवगते सत्यवयवविशेषेषूपास्तिवचनं फलनिर्देशश्च समस्तोपासनैकदेशानुवादमात्रं इति निश्चीयते।

## सूत्रोक्तदृष्टान्तवर्णनम्

क्रतुवत् – यथा **वैश्वानरं द्वादशकपालं निर्वपेत् पुत्रे जाते** (यजु.२.२.५ु) इति विहितस्यैव क्रतोरेकदेशाः
**यदष्टाकपालो भवति** (यजु.२.२.५ अनु) इत्यादिभिरनूद्यन्ते; तथा समस्तोपासनमेव न्याय्यम्, न व्यस्तोपासनम् । तथाहि दर्शयतीयं श्रुतिः व्यस्तोपासने अनर्थं ब्रुवती **मूर्धा ते व्यपितष्यद्यन्मां नागमिष्यः** (छा.५-१२-२) इति **अन्धोऽभविष्यो यन्मां नागमिष्यः** (छां.५.१३.२) इत्यादिका ।

## पूर्वपक्षोक्तभूमविद्यागतैकदेशोपासनसाम्यनिरासः

अत इदमप्यपास्तं, यन्नामाद्युपासनसाम्यमुक्तम् । तत्र हि नामाद्युपासनेष्वनर्थो न श्रुतः, नामाद्युपासनेभ्यो भूमोपासनस्यातिशयितफलत्वं श्रुतम् **एष तु वा अतिवदति यस्सत्येनातिवदति** (छा.७.१६.१) इति। तत एव तत्र भूमविद्यापरत्वेऽपि वाक्यस्य नामाद्युपासनानां सफलानां विवक्षितत्वम्; अन्यथाऽतिशयितफलत्वनिमित्तातिवादेन भूमविद्यास्तुत्यनुपपत्तेः, अतस्समस्तोपासनमेव न्याय्यम् ॥५५॥

**इति श्रीशारीरकमीमांसाभाष्ये भूमज्यायस्त्वाधिकरणम्॥२३॥**


