+++
title = "श्रीभाष्यम् 03-03-05 कार्याख्यानाधिकरणम्"

+++


**श्रीशारीरकमीमांसाभाष्ये कार्याख्यानाधिकरणम्॥५॥**

## प्राणवासस्त्वदृष्टिविद्या छा. 5.2, बृ. 8.1.14

## अधिकरणार्थः – आचमनीयानां अपां प्राणं प्रति वासस्त्वानुसन्धानस्याप्राप्तस्य विधिः, न तु आचमनस्य

**३७२. कार्याख्यानादपूर्वम्॥३–३–१८॥**

## विचारणीयविषयोपस्थापनम्

पूर्वप्रस्तुतप्राणविद्याशेषभूतमिदानीं चिन्त्यते। छान्दोग्यवाजसनेयकयोः ज्येष्ठं च श्रेष्ठं च प्राणमुपास्यमुक्त्वा प्राणस्य वासस्त्वेनापोऽभिधीयन्ते; छान्दोग्ये तावत् **स होवाच किं मे वासो भविष्यतीति । आप इति होचुः । तस्माद्वा एतदशिष्यन्तः पुरस्ताच्चोपरिष्टाच्चाद्भिः परिदधति । लम्भुको ह वासो भवत्यनग्नो भवति** (छा.५.२.२) इति। वाजसनेयके **किं मे वासः** (बृ.८.१.१४) इति प्राणेन पृष्टा वागादयः ऊचुः **आपो वास** इति **। तद्विद्वांसश्श्रोत्रिया अशिष्यन्त आचामन्त्यशित्वा चाचमन्त्येतमेव तदनमनग्नंकुर्वन्तो मन्यन्ते** (बृ.८.१.१४)
**तस्मादेवंविदशिष्यन्नाचामेदशित्वा चाचामेदेतमेव तदनमनग्नं कुरुते** (बृ.८.१.१४) इति ।

## विचारणीयोंशः

तत्र संशयः – किमत्राचमनं विधीयते, उतापां प्राणवासस्त्वानुसन्धानमिति।

## पूर्वपक्षः

**अशिष्यन्नाचामेदशित्वा चाचामेत्** (बृ.८.१.१४) इत्याचमने विधिप्रत्ययश्रवणात्, **एतमेव तदनमनग्नं कुरुते** (बृ.८.१.१४) इति वेदने विधिप्रत्ययाभावादनग्नतासङ्कीर्तनस्य स्तुत्यर्थतयाऽन्वयोपपत्तेश्च, भोजनाङ्गस्याचमनस्य स्मृत्याचारप्राप्तत्वेन विधिप्रत्ययबलात् प्राणविद्याङ्गम् आचमनान्तरं विधीयते –

## सयुक्तिकः सिद्धान्तः

इति प्राप्ते ब्रूमः – आचमनीयानामपां प्राणस्य वासस्त्वानुसन्धानमेवेह – अपूर्वम् – अप्राप्तं विधीयते, कार्याख्यानात् – अप्राप्ताख्यानात्, अप्राप्ताख्याने शब्दस्यार्थवत्त्वादित्यर्थः।

## भोजनाङ्गाचमनस्याप्राप्तत्वतो विधेयत्वाशङ्काया निरासः

एतदुक्तं भवति – **किं मे वासः** (बृ.८.१.१४) **आपो वासः** (बृ.८.१.१४) **अद्भिःपरिदधति** (छा.५.२.२) **एतमेव तदनमनग्नं कुरुते** इत्युपक्रमोपसंहारयोर्वाक्यस्यापां प्राणवासोदृष्टिपरत्वप्रतीतेराचमनस्य स्मृत्याचारप्राप्तत्वात् आचमनमनूद्य आचमनीयासु अप्सु प्राणवासस्त्वानुसन्धानं विधीयते इति । अत एव च्छान्दोग्ये, **तस्माद्वा एतदशिष्यन्तः पुरस्ताच्चोपरिष्टाच्चाद्भिः परिदधति** (छा.५.२.२) इत्यद्भिः परिधानमेवोक्तम्; नाचमनम्॥१८॥

**इति श्रीशारीरकमीमांसाभाष्ये कार्याख्यानाधिकरणम्॥ ५॥**


