+++
title = "श्रीभाष्यम् 03-03-20 पूर्वविकल्पाधिकरणम्"

+++


**श्रीशारीरकमीमांसाभाष्ये पूर्वविकल्पाधिकरणम्॥२०॥**

## अधिकरणार्थः – अग्निरहस्यब्राह्मणोक्तानां मनश्चिदादीनां विद्यामयक्रत्वनुप्रविष्टता

**३९८. पूर्वविकल्पः प्रकरणात्स्यात्क्रिया मानसवत् ॥ ३–३–४४ ॥**

## विचारणीयविषयोपस्थापनम्

वाजसनेयके अग्निरहस्ये मनश्चितादयोऽग्नयः श्रूयन्ते – मनश्चितो वाक्चितः प्राणचितः चक्षुश्चितः श्रोत्रचितः कर्मचितोऽग्निचितः (अग्निरहस्यं) इति ।

## विचारौपयिकस्संशयः

तत्र संशयः – किमेते मनश्चितादयस्साम्पादिकत्वेन विद्यारूपा अग्नयः क्रियामयक्रत्वनुप्रवेशेन क्रियारूपाः, आहोस्विद्विद्यामयक्रत्वनुप्रवेशेन विद्यारूपा एव – इति विशये

## पूर्वः पक्षः सूत्रत एव

क्रियारूपत्वं तावदाह – पूर्वविकल्पः – इत्यादिना। चित्याग्नित्वेन सम्पादितानामेषां मनश्चितादीनां क्रत्वनुप्रवेशसाकांक्षाणां स्वदेशे क्रतुविध्यभावात्पूर्वत्र **असद्वा इदमग्र आसीत्** (अग्निरहस्यं) इत्यादिनेष्टकचितस्याग्नेः प्रकृतत्वात् तस्य च क्रियामयक्रत्वव्यभिचारित्वेन तत्र क्रतुसन्निधानात्तत्प्रकरणगृहीता मनश्चितादयस्तेनेष्टकचितेनाग्निना विकल्प्यमानाः क्रियारूपा एव स्युः। विद्यारूपाणामपि क्रियामयक्रत्वनुप्रवेशेन क्रियारूपत्वं मानसग्रहवदुपपद्यते। यथा द्वादशाहे अविवाक्ये दशमेऽहनि मानसग्रहस्य मनोनिष्पाद्यग्रहणासादनस्तोत्र-शस्त्रप्रत्याहरणभक्षणत्वेन विद्यारूपस्यापि क्रियामयक्रत्वङ्गतया क्रियारूपत्वम्; तथेहापि ॥ ४४॥

## उक्तार्थदृढीकरणम्

**३९९. अतिदेशाच्च ॥ ३–३–४५ ॥**

इतश्चेष्टकचितेनाग्निना मनश्चितादीनां विकल्पः क्रियारूपत्वं चावगम्यते;
**तेषामेकैक एव तावान् यावानसौ पूर्वः** (अग्निरहस्यम्) इति पूर्वस्येष्टकचितस्याग्नेर्वीर्यं मनश्चितादिष्वतिदिश्यते; तेन तुल्यकार्यत्वाद्विकल्पः। ततश्चेष्टकचितवत्तत्क्रतुनिर्वर्तनेन तदङ्गभूताः मनश्चितादयः क्रियामयक्रत्वनुप्रवेशेन क्रियारूपा एवेति ॥ ४५॥

## सिद्धान्तसूत्राणि

एवं प्राप्ते प्रचक्ष्महे –

**४००. विद्यैव तु निर्धारणाद्दर्शनाच्च ॥ ३–३–४६ ॥**

तुशब्दः पक्षं व्यावर्तयति; यदुक्तं मनश्चितादयः क्रियामयक्रत्वनुप्रवेशेन क्रियारूपा एवेति; नैतदस्ति; विद्यारूपा एवैते- विद्यारूपक्रत्वन्वयिन इत्यर्थः। कुतः? निर्धारणाद्दर्शनाच्च; निर्धारणं तावत् **ते हैते विद्याचित एव विद्यया हैवैत एवंविदश्चिता भवन्ति** (अग्निरहस्यम् १०.५.३) इति; वाङ्मनश्चक्षुरादिव्यापाराणामिष्टकादिवच्चयनानुपपत्तेर्मनसा सम्पादिताग्नित्वेन विद्यारूपत्वे सिद्धेऽपि विद्याचित एव, **विद्यया हैवैते** (अग्निरहस्यम् १०.५.३) इति चावधारणं विद्यामयक्रत्वन्वयेन विद्यारूपत्वज्ञापनार्थमिति निश्चीयते ।

## दर्शनाच्चेति सौत्रभागव्याख्यानम्

दृश्यते चात्रैवैषां शेषी विद्यारूपः क्रतुः **ते मनसैवाधीयन्त मनसैवाचीयन्त मनसैषु ग्रहा अगृह्यन्त मनसा स्तुवन्त मनसा शंसन् यत्किञ्च यज्ञे कर्म क्रियते, यत्किञ्च यज्ञीयं कर्म मनसैव तेषु मनोमयेषु मनश्चित्सु मनोमयमक्रियत** (अग्निरहस्यम् १०.५.३.३) इति। इष्टकचितेष्वग्निषु यत्क्रियामयं यज्ञीयं कर्म क्रियते; तन्मनोनिर्वर्त्येषु मनश्चिताद्यग्निषु मनोमयमेवाक्रियतेति वचनात् क्रतुरपि विद्यामयोऽत्र प्रतीयते ॥४६॥

## विद्यारूपत्वस्य बाधशङ्कातत्परिहारौ

नन्वत्र विधिपदाश्रवणात् फलसम्बन्धाप्रतीतेश्चेष्टकचिताग्न्युपस्थापितक्रियामयक्रतु-प्रकरणाद्विद्यामयक्रत्वन्वयेन विद्यारूपतैषां बाध्यते, नेत्याह –

**४०१. श्रुत्यादिबलीयस्त्वाच्च न बाधः ॥ ३–३–४७ ॥**

श्रुतिलिङ्गवाक्यानां प्रकरणाद्वलीयस्त्वेन श्रुत्याद्यवगतः क्रतुरेषां तदन्वयश्च दुर्बलेन प्रकरणेन बाधितुं न शक्यते; श्रुतिस्तावत् – **ते हैते विद्याचित एव** (अग्निरहस्यं) इति। तां विवृणोति **विद्यया हैवैत एवंविदश्चिता भवन्ति** (अग्निरहस्यं) इति। विद्यया विद्यामयेन क्रतुना सम्बद्धा मनश्चितादयश्चिता भवन्तीत्यर्थः । **तान् हैतानेवंविदे सर्वदा सर्वाणि भूतानि चिन्वन्त्यपि स्वपते** (अग्निरहस्यं) इति लिङ्गम्। वाक्यं च
**एवंविदे चिन्वन्ति** (अग्निरहस्यं) इति । समभिव्याहारो वाक्यम् । एवंविदे विद्यामयक्रतुमते सर्वदा सर्वाणि भूतानि चिन्वन्तीत्यर्थः । सर्वभूतकर्तृकं सर्वकालव्यापि चयनं मनसा सम्पादितं परिमितकर्तृकालक्रियामयेष्टकचितकार्यद्वारेण क्रत्वनुप्रवेशसम्भवमलभमानं विद्यामयक्रत्वनुप्रवेशे लिङ्गं भवति ॥४७॥

## पूर्वोक्तपूर्वपक्षहेत्वनुवादपूर्वकं सूत्रतो निरासः

यच्चेदमुक्तं – विधिप्रत्ययाश्रवणात्फलसम्बन्धाप्रतीतेश्च क्रियामयात्क्रतोरन्योऽत्र विद्यामयः क्रतुर्न सम्भवति – इति, तत्राह –

**४०२. अनुबन्धादिभ्यः प्रज्ञान्तरपृथक्त्ववद्दृष्टश्च तदुक्तम् ॥ ३–३–४८ ॥**

इष्टकचितान्वयिनः क्रियामयात्क्रतोर्विद्यामयोऽयं क्रतुः पृथक्त्वेन अनुबन्धादिभ्यः पृथक्त्वहेतुभ्योऽवगम्यते। अनुबन्धाः यज्ञानुबन्धिनो ग्रहस्तोत्रशस्त्रादयः **मनसैषु ग्रहा अगृह्यन्त मनसास्तुवन्त मनसाशंसन्** (अग्निरहस्यं) इत्यादिना प्रतिपादिताः। आदिशब्देन श्रुत्यादयः पूर्वोक्ता गृह्यन्ते। श्रुत्यादिभिस्सानुबन्धैर्विद्यामयक्रतुः पृथगवगम्यत इत्यर्थः। प्रज्ञान्तरपृथक्त्ववत् – यथा प्रज्ञान्तरं दहरविद्यादि क्रियामयात्क्रतोः पृथग्भूतं श्रुत्यादिभिरवगम्यते, एवमयमपि । एवं चानुबन्धादिभिः पृथग्भूते विद्यामये यज्ञेऽवगते सति विधिः परिकल्प्यते । दृष्टश्चानुवादसरूपेषु कल्प्यमानो विधिः । तदुक्तं – **वचनानि त्वपूर्वत्वात्** (जै.सू.३.५.२१) इति । फलं च **तेषामेकैक एव तावान् यावानसौ पूर्वः** (अग्निरहस्यं) इत्यतिदेशात् स्वक्रतुद्वारेणेष्टकचितस्याग्नेः यत्फलम्, तदेव मनश्चितादीनामपि स्वक्रतुद्वारेण फलमित्यवगम्यते ॥४८॥

## अतिदेशस्य पूर्वपक्षोपष्टम्भकतानिरासः

यत्पुनरतिदेशेन तुल्यकार्यत्वावगमात्क्रियामयक्रत्वनुप्रवेशोऽवगम्यत इत्युक्तम्, तत्राह –

**४०३. न सामान्यादप्युपलब्धेर्मृत्युवन्न हि लोकापत्तिः ॥ ३–३–४९ ॥**

नावश्यमतिदेशादवान्तरव्यापारस्यापि तुल्यतया भवितव्यम्, येन क्रियामयक्रत्वनुप्रवेश एषां स्यात्, यस्मात्कस्माच्चित्सामान्यमात्रादतिदेशोपलब्धेः; उपलभ्यते हि **स एष एव मृत्युर्य एष एतस्मिन्मण्डले पुरुषः** (अग्निरहस्यं – ३०-५-२) इत्यादिषु संहर्तृत्वादिसामान्यमात्रादतिदेशः; न हि तत्र मण्डलपुरुषस्य मृत्युवत् तल्लोकापत्तिः – तद्देशप्राप्तिरपि भवति; एवमिहापि मनश्चितादीनामिष्टकचिताग्निवद्भावातिदेशमात्रेणेष्टकचिताग्निदेशरूपक्रियामयक्रत्वनुप्रवेशेनापि न भवितव्यम्। अत इष्टकचिताग्नेः स्वक्रतुद्वारेण यत्फलम् तदेव मनश्चितादीनामपि विद्यामयकतुद्वारेण फलमित्यति-देशादवगम्यते **॥४९ ॥**

## अनन्तरश्रुतस्य ब्राह्मणस्य सिद्धान्तोपष्टम्भकत्वोपपादनम्

**४०४. परेण च शब्दस्य ताद्विध्यं भूयस्त्वात्त्वनुबन्धः ॥ ३–३–५० ॥**

परेण च ब्राह्मणेनास्यापि मनश्चिताद्यभिधायिनः शब्दस्य ताद्विध्यं –
तद्विधत्वम्, विद्यामयप्रतिपादित्वमवगम्यते; परेण हि ब्राह्मणेन अयं वाव लोक एषोऽग्निचितस्तस्याप एव परिश्रिताः (अग्निरहस्यं) इत्यादिना स यो हैतदेवं वेद लोकं पृणानामेनं भूतमेतत्सर्वमभिसम्पद्यते (अग्निरहस्यं) इति पृथक्फला विद्यैव विधीयते, तथा वैश्वानरविद्यादौ च विद्यैव विधीयते। अतोऽग्निरहस्यस्य क्रियैकविषयत्वं नास्ति । एवं तर्हि विद्यामयाः मनश्चितादयो बृहदारण्यकेऽनुबद्धव्याः किमर्थमिहानुबध्यन्ते, तत्रोच्यते – भूयस्त्वात्त्वनुबन्धः – इति। मनश्चितादिषु सम्पादनीयानामग्न्यङ्गानां भूयस्त्वात् सन्निधाविहानुबन्धः कृतः॥ ५०॥

**इति श्रीशारीरकमीमांसाभाष्ये पूर्वविकल्पाधिकरणम्॥२०॥**


