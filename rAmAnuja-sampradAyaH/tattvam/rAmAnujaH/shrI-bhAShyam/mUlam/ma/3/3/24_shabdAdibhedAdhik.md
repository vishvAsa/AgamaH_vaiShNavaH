+++
title = "श्रीभाष्यम् 03-03-24 शब्दादिभेदाधिकरणम्"

+++


**श्रीशारीरकमीमांसाभाष्ये शब्दादिभेदाधिकरणम्॥२४॥**

## अधिकरणार्थः – ब्रह्मप्राप्त्येकफलानामपि वेदान्तोदितानां विद्यानां शब्दादिभेदतः स्वरूपभेदः

**४१०. नाना शब्दादिभेदात् ॥ ३–३–५६ ॥**

## विचारणीयार्थोपस्थापनम्

इह ब्रह्मविद्यास्सर्वाः ब्रह्मप्राप्तिरूपमोक्षैकफलाः सद्विद्याभूमविद्यादहरविद्योपकोसल-विद्याशाण्डिल्यविद्यावैश्वानरविद्यानन्दमयविद्याक्षरविद्यादिका एकशाखागताश्शाखान्तरगताश्च उदाहरणम्; अन्याः प्राणाद्येकविषयफलाश्च ।

## विचारौपयिकः संशयः

किमत्र विद्यैक्यम्, उत विद्याभेद इति संशय्यते।

## कर्मकाण्डोक्तन्यायतः पौनरुक्त्यशङ्काया निरासः

अत्रैवासां परस्परभेदे समर्थिते सत्येकस्या दहरविद्यादिकायास्सर्ववेदान्तप्रत्ययन्यायः।

## पूर्वः पक्षः सयुक्तिकः

किं युक्तम्? विद्यैक्यमिति। कुतः? वेद्यस्य ब्रह्मण एकत्वात्; वेद्यं हि विद्याया रूपम्; अतो रूपैक्याद्विद्यैक्यमिति॥

## सूत्रार्थविवरणतः सिद्धान्तः

एवं प्राप्तेऽभिधीयते नाना – इति। नानाभूता विद्याः; कुतः? शब्दादिभेदात् – आदिशब्देनाभ्याससङ्ख्यागुणप्रक्रियानामधेयानि गृह्यन्ते; शब्दान्तरादिभिरत्र विधेयभेदहेतवः अनुबन्धभेदाः दृश्यन्ते ।

## सर्वेषामुपासनानां प्रत्ययैस्वरूपत्वेऽपि विद्यानां भेदोपपत्तिः

यद्यपि वेदोपासीतेत्यादयः शब्दाः प्रत्ययावृत्त्यभिधायिनः; प्रत्ययाश्च ब्रह्मैकविषयाः; तथाऽपि तत्तत्प्रकरणोदितजगदेककारणत्वापहतपाप्मत्वादि-विशेषणविशिष्टब्रह्मविषयप्रत्ययावृत्त्य-वबोधिनः प्रत्ययावृत्तिरूपाः विद्याः भिन्दन्ति। ब्रह्मप्राप्तिरूपफलसम्बन्ध्युपासन-विशेषाभिधायीनि च निराकांक्षाणि वाक्यानि प्रतिप्रकरणं विलक्षणविद्याभिधायीनीति निश्चीयते।

## पूर्वकाण्डतोऽवगतस्य पुनरभिधानौचित्यम्

अस्मिन्नर्थे **शब्दान्तरे कर्मभेदः** (जै.सू.१-१-२) इत्यादिभिः पूर्वकाण्डोदितैस्सूत्रैस्सिद्धेऽपि पुनरिह प्रतिपादनं वेदान्तवाक्यानि
अवधेयज्ञानपराणीति कुदृष्टिनिरसनाय। अतो विद्याभेद इति स्थितम् ॥ ५६ ॥

**इति श्रीशारीरकमीमांसाभाष्ये शब्दादिभेदाधिकरणम् ॥२४॥**


