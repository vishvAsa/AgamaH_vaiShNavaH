+++
title = "श्रीभाष्यम् 03-03-10 वेधाद्यधिकरणम्"

+++


**श्रीशारीरकमीमांसाभाष्ये वेधाद्यधिकरणम्॥१०॥**

## अधिकरणार्थः – शुक्रं प्रविध्येत्येवमादीनां आथर्वणिकादिभिरधीयमानानां मन्त्राणां अध्ययनाङ्गत्वमेव, न विद्याङ्गता

## विचारणीयविषयोपस्थानम्

**३७९. वेधाद्यर्थभेदात् ॥ ३–३–२५ ॥**

## विचारणीयविषयोपस्थानम्

आथर्वणिका उपनिषदारम्भे **शुक्रं प्रविध्य हृदयं प्रविध्य** (अथर्व.उ.१) इत्यादीन्मन्त्रानधीयते; सामगाश्च रहस्यब्राह्मणारम्भे
**देव सवितः प्रसुव यज्ञं प्रसुव** (साम.ब्रा.१.१.१) इत्याद्यामनन्ति, काठकास्तैत्तिरीयकाश्च **शं नो मित्रश्शंवरुणः** (तै.शि.१) इत्यादिकम्; शाट्यायनिश्च श्वेतोऽश्वो हरिनीलोऽसि इत्यादिकम्; ऐतरेयिणस्तु महाव्रतब्राह्मणमधीयते इन्द्रो ह वै वृत्रं हत्वा महानभवत् इत्यादि; कौषीतकिनोऽपि महाव्रतब्राह्मणमेव प्रजापतिर्वै संवत्सरस्तस्यैष आत्मा यन्महाव्रतम् इति, वाजसनेयिनस्तु प्रवर्ग्यब्राह्मणं देवा हवै सत्रं निषेदुः इत्यादि।

## संशयीयकोटिस्वरूपम्

तत्र संशयः – किमुपनिषदारम्भेष्वधीताः **शुक्रं प्रविध्य** (अथर्व.उ.१), **शं नो मित्रः** (तै.शिक्षा.१) इत्यादयो मन्त्राः प्रवर्ग्यादीनि च कर्माणि विद्याङ्गम्, उत नेति।

## पूर्वपक्षः सहेतुकः

किं युक्तम्? विद्याङ्गमिति। कुतः? सन्निधिसमाम्नानात् विद्याङ्गत्वप्रतीतेः।

## वेधमन्त्रस्य अन्याङ्गत्वेऽपि शन्न आदेः विद्याङ्गत्वशङ्का

यद्यपि शुक्रं प्रविध्य इत्यादीनां मन्त्राणां प्रवर्ग्यादेश्च कर्मणः श्रुतिलिङ्गवाक्यैर्बलवद्भिर्यथायथं कर्मसु विनियोगोऽवगम्यते, तथाऽपि
**शं नो मित्रः** (तै.शी) **सह नाववतु** (तै.आन.१) इत्यादेर्मन्त्रस्यान्यत्र विनियोगाभावाद्विद्याधिकाराच्च विद्याङ्गत्वमवर्जनीयिमिति सर्वासु विद्यासु इमे मन्त्राः उपसंहर्तव्याः-

## सूत्रार्थविवरणतः सिद्धान्तः

एवं प्राप्ते प्रचक्ष्महे – वेधाद्यर्थभेदात् । **शुक्रं प्रविध्य हृदयं प्रविध्य, ऋतं वदिष्यामि, सत्यं वदिष्यामि** (तै.शिक्षा.१) **ऋतमवादिषं, सत्यमवादिषं** (तै.उ.शिक्षा.१२.१)
**तेजिस्वनाऽवधीतमस्तु मा विद्वषावहै** (तै.भृगु.१.१)
इत्यादिभिर्लिङ्गैरभिचाराध्ययनादिष्वेषां विनियोगावगमान्न विद्याङ्गत्वम् ।

## सूत्रे वेधकण्ठोक्तेः दृष्टान्ततयाऽन्वयः

एतदुक्तं भवति- यथा हृदयं प्रविध्य इत्यादिमन्त्रसामर्थ्यात् शुक्रं प्रविध्य इत्यादीनामभिचारादिशेषत्वमवगम्यते, एवमेव **ऋतं वदिष्यामि** (तै.शिक्षा.१.अनु) तेजिस्वनावधीतमस्तुु इत्यादिमन्त्रसामर्थ्यादेव स्वाध्यायशेषत्वं शं नो मित्रः (तै.शिक्षा.१) इत्यादिमन्त्राणामवगम्यते; अतो न तेषां विद्याङ्गत्वम् इति शुक्रं प्रविध्य इत्यादीनां प्रवर्ग्यादिब्राह्मणानां चेह पाठो दिवाकीर्त्यत्वारण्येऽनुवाक्यत्वकृतः॥२५॥

**इति श्रीशारीरकमीमांसाभाष्ये वेधाद्यधिकरणम् ॥१०॥**


