+++
title = "श्रीभाष्यम् 03-03-06 समानाधिकरणम्"

+++


**श्रीशारीरकमीमांसाभाष्ये समानाधिकरणम्॥६॥**

## अधिकरणार्थः – अग्निरहस्य-बृहदारण्यकोक्तयोः शाण्डिल्यविद्ययोरैक्यम्

**३७३. समान एवं चाभेदात् ॥ ३–३–१९ ॥**

## विचारणीयविषयोपस्थापनम्

वाजसनेयके अग्निरहस्ये शाण्डिल्यविद्याऽऽम्नाता **सत्यं ब्रह्मेत्युपासीत, अथ खलु क्रतुमयोऽयं पुरुषः** (वाजसनेयके अग्निरहस्ये १०.६) इत्यारभ्य **स आत्मानमुपासीत मनोमयं प्राणशरीरं भारूपं सत्यसङ्कल्पमाकाशात्मानम्** (वाजसनेयके अग्निरहस्ये १०.६) इति । तथा तस्मिन्नेव बृहदारण्यके पुनरपि शाण्डिल्यविद्याऽऽम्नायते **मनोमयोऽयं पुरुषो भास्सत्यं तस्मिन्नन्तर्हृादये यथा व्रीहिर्वा यवो वा स एष सर्वस्य वशी सर्वस्येशानस्सर्वस्याधिपतिस्सर्वमिदं प्रशास्ति यदिदं किञ्च** (बृ.७.६.१) इति।

## संशयाकारप्रदर्शनम्

तत्र संशयः – किमत्र विद्या भिद्यते, उत नेति ।

## पूर्वपक्षः

संयोगचोदनाख्यानामविशेषेऽपि वशित्वाद्युपास्यगुणभेदेन रूपभेदाद्विद्याभेदः ।

## सिद्धान्तः सूत्रतः

इति प्राप्ते उच्यते – समान एवमिति । यथाऽग्निरहस्ये मनोमयप्राणशरीरभारूप-सत्यसङ्कल्पत्वगुणगणः श्रुतः; एवं बृहदारण्यकेऽपि मनोमयत्वादिके समाने सत्यधिकस्य वशित्वादेश्च सत्यसङ्कल्पत्वगुणाभेदान्न रूपभेदः; अतो विद्यैक्यम् ॥१९॥

**इति श्रीशारीरकमीमांसाभाष्ये समानाधिकरणम्॥६॥**


