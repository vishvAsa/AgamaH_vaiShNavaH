+++
title = "श्रीभाष्यम् 03-03-18 प्रदानाधिकरणम्"

+++


**श्रीशारीरकमीमांसाभाष्ये प्रदानाधिकरणम् ॥१८॥**

## अधिकरणार्थः – हविस्त्यागपार्थक्ये इन्द्रादीनामिव, प्रतिगुणचिन्तनं परमात्मचिन्तनावृत्तिः

**३९६. प्रदानवदेव तदुक्तम् ॥ ३–३–४२ ॥ (सि)**

## विचारणीयविषयनिर्देशः

दहरविद्यायां – **तद्य इहात्मानमनुविद्य व्रजन्त्येतांश्च सत्यान्कामान्** (छा.८.१.६) इति दहराकाशस्य परमात्मन उपासनमुक्त्वा
**एतांश्च सत्यान्कामान्** (छां.८.१.६) इति गुणानामपि पृथगुपासनं विहितम् ।

## विचारौपयिकस्संशयः

तत्र संशयः – गुणचिन्तनेऽपि तत्तद्गुणविशिष्टतया दहरस्यात्मनश्चिन्तनमावर्तनीयम्, उत नेति।

## पूर्वः पक्षः

दहराकाशस्यैव अपहतपाप्मत्वादीनां गुणित्वात्तस्य च सकृदेवानुसन्धातुं शक्यत्वाद्गुणार्थं तच्चिन्तनं नावर्तनीयम् –

## सदृष्टान्तोपपत्तिकः सिद्धान्तः

इति प्राप्ते उच्यते प्रदानवदेव – इति। प्रदानवदावर्तनीयमेवेत्यर्थः । यद्यपि दहराकाश एक एवापहतपाप्मत्वादिगुणानां गुणी; स च प्रथमं चिन्तितः; तथाऽपि स्वरूपमात्राद्गुणविशिष्टाकारस्य भिन्नत्वात् **अपहतपाप्मा विजरः** (छा.८.१.५) इत्यादिना गुणविशिष्टतया चोपास्यत्वेन विहितत्वात्पूर्वं स्वरूपेणानुसंहितस्यापहतपाप्मत्वादिविशिष्टतयाऽनुसन्धानार्थमावृत्तिः कर्तव्या, यथा इन्द्राय राज्ञे पुरोडाशमेकादशकपालं निर्वपेत् , इन्द्रायाधिराजाय, **इन्द्राय स्वराज्ञे** (यजु.२.३.६) इतीन्द्रस्यैव राजत्वादिगुणविशिष्टत्वेऽपि तत्तद्गुणसम्बन्ध्याकारस्य भिन्नत्वात्प्रदानावृत्तिः क्रियते; तदुक्तं साङ्कर्षणे **नाना वा देवता पृथक्त्वात्** (संक.काण्डे) इति ॥४२॥

**इति श्रीशारीरकमीमांसाभाष्ये प्रदानाधिकरणम्॥१८॥**


