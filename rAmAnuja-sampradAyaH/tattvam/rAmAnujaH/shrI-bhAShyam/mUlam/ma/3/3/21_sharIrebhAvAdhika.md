+++
title = "श्रीभाष्यम् 03-03-21 शरीरेभावाधिकरणम्"

+++


**श्रीशारीरकमीमांसाभाष्ये शरीरेभावाधिकरणम्॥२१॥**

## अधिकरणार्थः – उपासककर्तृकं प्रत्यगात्मभूतस्य स्वात्मनोऽनुसन्धानम् आविर्भूयमानगुणाष्टकवत्वेन

**४०५. एक आत्मनश्शरीरे भावात् ॥ ३–३–५१ ॥**

## विचारणीयविषयोपस्थापनम्

सर्वासु परविद्यासूपास्योपासनस्वरूपवदुपासकस्वरूपस्यापि ज्ञातव्यत्वमुक्तं – **त्रयाणामेव चैवमुपन्यासः प्रश्नश्च** (ब्र.सू.१.४.३) इति। वक्ष्यति चास्य प्रत्यगात्मनः परमात्मात्मकत्वेन अनुसन्धानम् **आत्मेति तूपगच्छन्ति ग्राहयन्ति च** (ब्र.सू.४.१.३) इति ।

## विचारौपयिकः संशयः

किमयं प्रत्यगात्मा ज्ञाता कर्ता भोक्तेहामुत्र सञ्चारक्षमोऽनुसन्धेयः, उत प्रजापतिवाक्योदितापहतपाप्मत्वादिस्वरूपः? ॥

## सहेतुकः पूर्वः पक्षः

किं युक्तम्? ज्ञातृत्वाद्याकारमात्र इत्येके मन्यन्ते ॥

कुतः? अस्योपासकस्यात्मनः शरीरे भावात्; शरीरे वर्तमानस्य तादृशमेव रूपम्; तावतैवानुसन्धानेन तत्फलसिद्ध्युपपत्तेश्च ॥

## उक्तार्थे काम्यकर्मानुष्ठातृदृष्टान्तीकरणम्

न हि कर्मस्वधिकृतानां स्वर्गादिफलार्थिनां ज्ञातृत्वाद्यतिरेकेण फलानुभवदशायां यादृशं रूपम्, तादृशं रूपं साधनानुष्ठानदशायामनुसन्धातव्यम्, तावतैव साधनानुष्ठानतत्फलयोस्सिद्धेः अतिरिक्तानुसन्धाने प्रयोजनाभावात्; तदविशेषादिहापि तथैव।

## फलसिद्धेः अनुपपत्तिशङ्कापरिहारौ

ननु चात्र **यथाक्रतुरस्मिन्लोके पुरुषो भवति तथेतः प्रेत्य भवति** (छां.३.१४.१) इति विशेषवचनादपहतपाप्मत्वाद्याकार एवानुसन्धातव्य इत्यवगम्यते; नैवम्, तं यथायथोपासते (मुद्गल.उप.३) इत्युपास्यविषयत्वात्तस्य॥

## सिद्धान्तपरं सूत्रं तद्विवरणं च

एवं प्राप्ते प्रचक्ष्महे

**४०६. व्यतिरेकस्तद्भावभावित्वान्न तूपलब्धिवत् ॥ ३–३–५२ ॥**

न त्वेतदस्ति – यत् ज्ञातृत्वाद्याकार एवानुसन्धेय इति; अस्यात्मनस्संसारदशायाः मोक्षदशायां यो व्यतिरेकः, सोऽपहतपाप्मत्वादिकोऽनुसन्धेयः; अस्य मोक्षदशायां यादृशं रूपं, तादृग्रूप एवोपासनवेलायामात्माऽनुसन्धेय इत्यर्थः। कुतः? तद्भावभावित्वात् तद्रूपापत्तेः; यथाक्रतुरस्मिन् लोके पुरुषो भवति **तथेतः प्रेत्य भवति** (छा.३.१४.१) **तं यथायथोपासते तथैव भवति** (मुद्गल.उप.३.१) इति यथोपासनमेव हि प्राप्तिः श्रूयते। न च परस्वरूपमात्रविषयमेवेदमिति वक्तुं शक्यते, प्रत्यगात्मनोऽप्युपास्यभूतपरब्रह्मशरीरतयोपास्यकोटिनिक्षिप्तत्वात् । अतः प्रजापतिवाक्योदित-अपहतपाप्मत्वादिगुणकप्रत्यगात्मशरीरपरमात्मोपासनस्य तथारूपमेव प्राप्यमित्युक्तं भवति।

## प्राप्याकारस्यैवाऽनुसन्धेयता

अत एव एवं क्रतुर्हामुं लोकं प्रेत्याभिसम्भवितास्मि (अग्निरहस्यं) इत्युच्यते। तस्मात्प्रत्यगात्मा प्राप्याकार एवानुसन्धेयः। उपलब्धिवत् – यथा ब्रह्मोपलब्धिर्विहिता यथावस्थितब्रह्म-स्वरूपविषया, तथाऽऽत्मोपलब्धिरपि यथावस्थितात्मस्वरूपविषयेत्यर्थः ।

## काम्यानुष्ठातुः दृष्टान्तत्वस्य वैषम्यम्

कर्मस्वात्मस्वरूपानुसन्धानं कर्माङ्गम्; **यजेत स्वर्गकामः** (यजु.२.५.५) इति कर्मानुष्ठानमेव हि फलाय चोपद्यते। देहातिरिक्तज्ञातृत्वाद्याकारात्मावगतिः कालान्तरभाविफलसाधन-कर्माधिकारार्थेति तावन्मात्रमेव तत्रापेक्षितमिति न किञ्चिदपहीनम् ॥ ५२॥

**इति श्रीशारीरकमीमांसाभाष्ये शरीरेभावाधिकरणम्॥२१॥**


