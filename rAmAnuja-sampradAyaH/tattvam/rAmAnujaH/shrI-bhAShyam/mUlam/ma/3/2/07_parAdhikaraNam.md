+++
title = "श्रीभाष्यम् 03-02-07 पराधिकरणम्"

+++


**श्रीशारीरकमीमांसाभाष्ये पराधिकरणम् ॥७॥**

## अधिकरणार्थः – सर्वस्मात्परं परब्रह्मैव, न तु ततोऽपि परं किढ

**३४४. परमतस्सेतून्मानसम्बन्धभेदव्यपदेशेभ्यः ॥ ३–२–३० ॥**

## अवान्तरसङ्गतिः

इदानीमस्मात्परस्माज्जगन्निमित्तोपादानरूपपरमकारणात्परब्रह्मणः परमपि किञ्चित्तत्वमस्तीति कैश्चिद्धेत्वाभासैराशङ्क्य निराक्रियते, अस्योपास्यस्य निर्दोषत्वानवधिकातिशयासंख्येयकल्याणगुणाकरत्वस्थेम्ने।

## अधिकरणारम्भार्था शङ्का

तत्रेयमाशङ्का यदिदं परं ब्रह्मोभयलिङ्गम्, एतस्मान्निखिलजगत्कारणात् परमपि किञ्चित्तत्वमस्ति । कथम्? अथ **य आत्मा स सेतुर्विधृतिः** (छा.८.४.१) इत्यस्य परस्य सेतुत्वव्यपदेशात्। सेतुशब्दस्य च लोके कूलान्तरप्राप्तिहेतौ प्रसिद्धेरितोऽन्यदनेन प्राप्तव्यमस्तीति गम्यते। तथा एतं सेतुं तीर्त्वाऽन्धस्सन्ननन्धो भवति (छा.८.४.२) इति तरितव्यता चास्याभिधीयते, अतश्चान्यत्प्राप्यमस्ति। उन्मानव्यपदेशाच्च उन्मितं – परिमितं इदं परं ब्रह्म, **चतुष्पाद्ब्रह्म** (छा.३.१८.२) **षोडशकलम्** (प्रश्न.६.१) इत्युन्मानव्यपदेशात्। स चायमुन्मानव्यपदेशस्तेन सेतुना प्राप्यस्यानुन्मितस्यास्तितां द्योतयति। तथा सम्बन्धव्यपदेशश्च सेतुसेतुमतोः प्रापकत्वप्राप्यत्वलक्षणो दृश्यते, **अमृतस्य परं सेतुं दग्धेन्धनमिवानलम्** (श्वे.६.१९) **अमृतस्यैष सेतुः** (मु.२.२.५) इति। अतश्च परात्परमस्ति । भेदेन च परात्परं व्यपदिश्यते,
परात्परं पुरुषमुपैति (मु.३.२.८) **परात्परं यन्महतो महान्तम्** (तै.नारा.१.५) इति च । तथा **तेनेदं पूर्णं पुरुषेण सर्वम्** (श्वे.३.९) **ततो यदुत्तरतरं तदरूपमनामयम्** (श्वे.३.१०) इति । अत एभ्यो हेतुभ्यः परस्माद्ब्रह्मणः परमपि किञ्चिदस्तीति गम्यत इति ॥३०॥

## सिद्धान्तारम्भः सेतुव्यपदेशोपपादनं च

एवं प्राप्तेऽभिधीयते

**३४५. सामान्यात्तु ॥ ३–२–३१ ॥**

तुशब्दः पक्षं व्यावर्तयति; यत्तावदुक्तं सेतुव्यपदेशात्परात्परमस्तीति; तन्नोपपद्यते। न ह्ययमत्र किञ्चित्प्राप्यं प्रति सेतुरुच्यते**, एषां लोकानामसम्भेदाय** (छा.८.४.१,२) इति सेतुसामान्येन सर्वलोकासङ्करकरत्वश्रुतेः । सिनोति-बध्नाति स्वस्मिन्सर्वं
चिदचिद्वस्तुजातमसङ्कीर्णमिति सेतुः उच्यते। **एतं सेतुं तीत्वा** (छा.८.४.१,२) इति तरतिश्च प्राप्तिवचनः । यथा वेदान्तं तरति इति ॥३१॥

## उन्मानव्यपदेशस्य उपासनानुकूल्यार्थता

**३४६. बुद्ध्यर्थः पादवत् ॥ ३–२–३२ ॥**

**योऽयं चतुष्पाद्ब्रह्म** (छा.३.१८.२) **षोडशकलम्** (प्रश्न.६.१) **पादोऽस्यविश्वा भूतानि** (पु.सू) इत्युन्मानव्यपदेशः; स बुद्ध्यर्थः – उपासनार्थः, **सत्यं ज्ञानमनन्तं ब्रह्म** (तै.आन.१.१) इत्यादिभिर्जगत्कारणस्य ब्रह्मणोऽपरिच्छिन्नत्वावगमात्स्वत उन्मितत्वासम्भवात् । जगत्कारणत्वं हि तस्यैव श्रूयते **तस्माद्वा एतस्मादात्मन आकाशस्सम्भूतः** (तै.आन.१.२) **सोऽकामयत बहु स्यां प्रजायेयेति** (तै.आन.६.२) इति। अतो **यथा वाक्पादः प्राणः पादः चक्षुः पादो मनः पादः** (छा.३.१८.२) इत्यादिना ब्रह्मणो वागादिपादव्यपदेश उपासनार्थः एवमयमपि॥३२॥

## अनुन्मितस्य उन्मितत्वानुसन्धानसाङ्गत्यम्

स्वयमनुन्मितस्य कथमुपासनार्थतयाऽप्युन्मानसम्भवः – तत्राह

**३४७. स्थानविशेषात्प्रकाशादिवत् ॥ ३–२–३३ ॥**

प्रतिपन्नवागादिस्थानविशेषरूपोपाधिभेदात्तत्सम्बन्धितयोन्मितत्वानुसन्धानं सम्भवति; यथा प्रकाशाकाशादेर्विततस्य वातायनघटादिस्थानभेदैः परिच्छिद्यानुसन्धानसम्भव इत्यर्थः॥३३॥

## ब्रह्मण्येकस्मिन्नेव प्राप्यप्रापकभावोपपत्त्या अन्यस्य परात्परस्यासिद्धिः

**३४८. उपपत्तेश्च ॥ ३–२–३४ ॥**

यदुक्तम् – **अमृतस्यैष सेतुः** (मु.२.२.५) इति प्राप्यप्रापकसम्बन्धव्यपदेशात् प्रापकात्परं प्राप्यमस्तीति; तन्न, प्राप्यस्य परमपुरुषस्य स्वप्राप्तौ स्वस्यैवोपायत्वोपपत्तेः।
**नायमात्मा प्रवचनेन लभ्यो न मेधया न बहुना श्रुतेन । यमैवेष वृणुते तेन लभ्यः तस्यैष आत्मा विवृणुते तनूं स्वाम्** (मु.३.२.३) इत्यनन्योपायत्वश्रवणात्॥३५॥

## श्रुतित एव परस्यान्यस्य निषेधात् परान्तरासिद्धिः

**३४९. तथाऽन्यप्रतिषेधात् ॥ ३–२–३५ ॥**

यत्पुनरुक्तं – **ततो यदुत्तरतरम्** (श्वे.३.अ.१०) **परात्परं पुरुषम्** (मु.३.२.८) **अक्षरात्परतः परः** (मु.२.१.२) इत्यादिभेदव्यपदेशात्परात्परमस्तीति – तन्नोपपद्यते, तत्रैव ततोऽन्यस्य परस्य प्रतिषेधात्, **यस्मात्परं नापरमस्ति किञ्चिद्यस्मान्नाणीयो न ज्यायोऽस्ति कश्चित्** (श्वे.३.९) इति। यस्मादपरं परं नास्ति किञ्चित् – न केनापि प्रकारेण परमस्तीत्यर्थः ।
तथाऽन्यत्रापि **न ह्येतस्मादिति नेत्यन्यत्परमस्ति** (बृह.४.३.६) इति – इति नेति निर्दिष्टादेतस्माद्ब्रह्मणोऽन्यत्परं न ह्यस्तीत्यर्थः। तथा **न तस्येशे कश्चन तस्य नाम महद्यशः** (तै.नारा.१.९) इति। तद्धि जगदुपादानकारणतयाऽनन्तरमुक्तं **सर्वे निमेषा जज्ञिरे विद्युतः पुरुषादधि** (तै.नारा.१.८) **स आपः प्रदुघे उभे इमे** (तै.ना.१.९) इत्यादिना।
**अद्भ्यस्सम्भूतो हिरण्यगर्भ इत्यष्टौ** (तै.नारा.१.११) इति च जगत्कारणं पुरुषमेनं प्रत्यभिज्ञापयति।

## ततो यदुत्तरेति श्रुतिवाक्यस्य उचितार्थवर्णनाय शङ्का-तत्परिहारौ

**ततो यदुत्तरतरम्** (श्वे.३.१०) इति किमुच्यत इति चेत् – पूर्वत्र वेदाहमेतं पुरुषं महान्तमादित्यवर्णं तमसः परस्तात् । **तमेव विदित्वाऽतिमृत्युमेति नान्यः पन्था विद्यतेऽयनाय** (श्वे.३.८.९) इति परस्य ब्रह्मणो महापुरुषस्य वेदनमेवामृतत्वसाधनम्, नान्योऽमृतत्वस्य पन्था इत्युपदिश्य तदुपपादनाय **यस्मात्परं नापरमस्ति किञ्चिद्यस्मान्नाणीयो न ज्यायोऽस्ति कश्चित्। वृक्ष इव स्तब्घो दिवि तिष्ठत्येकस्तेनेदं पूर्णं पुरुषेण सर्वम्** (श्वे.३.८.९) इति पुरुषस्य परत्वं, तद्व्यतिरिक्तस्य परत्वासम्भवञ्च प्रतिपाद्य **ततो युदत्तरतरं तदरूपमनामयम् य एतद्विदुरमृतास्ते भवन्त्यथेतरे दुःखमेवापियन्ति** (श्वे.३.१०) इति पूर्वोक्तमर्थं हेतुतो निगमयति – यदुत्तरतरं पुरुषतत्त्वम्, तदेवारूपमनामयं यतः, ततो य एतत्पुरुषतत्त्वं विदुः, त एवामृता भवन्ति, अथेतरे दुःखमेवापियन्ति इति। अन्यथोपक्रमविरोधोऽनन्तरोक्तिविरोधश्च। **परात्परं पुरुषमुपैति दिव्यम्** (मु.३.२.८) इति पूर्वत्र **अक्षरात्परतःपरः** (मु.२.१.२) इति अक्षरात् अव्याकृतात् यः परः – समष्टिपुरुषः; तस्मात्परो योऽदृश्यत्वादिगुणकस्सर्वज्ञः परमपुरुषः, स एवेहापि परात्परः इति समष्टिपुरुषात्परत्वेनोच्यते॥३५॥

## जगत्कारणात्परस्यान्यस्याभावे प्रमाणस्पष्टीकरणम्

**३५०. अनेन सर्वगतत्वमायामशब्दादिभ्यः ॥ ३–२–३६ ॥**

अनेन – ब्रह्मणा, सर्वगतत्वम् – सर्वस्य जगतो व्यप्तत्वम्, आयामशब्दादिभ्यः सर्वव्याप्तिवाचिशब्देभ्योऽवगम्यमानमस्मात्परं नास्तीत्यवगमयति । आयामशब्दस्तावत् **तेनेदं पूर्णं पुरुषेण सर्वम्** (श्वे.३.९) **यच्च किञ्चिज्जगत्यस्मिन् दृश्यते श्रूयतेऽपि वा॥ अन्तर्बहिश्च तत्सर्वं व्याप्य नारायणः स्थितः** (पु.सू) **नित्यं विभुं सर्वगतं सुसूक्ष्मं यद्भूतयोर्नि परिपश्यन्ति धीराः** (मु.१.१.६)। आदिशब्दात् **ब्रह्मैवेदं सर्वम्** (बृ.४-५-१) **आत्मैवेदं सर्वम्** (छां.८.२५.२) इत्यादयो गृह्यन्ते। अत इदं परं ब्रह्मैव सर्वस्मात्परम् ॥३६॥

**इति श्रीशारीरकमीमांसाभाष्ये पराधिकरणम्॥ ७॥**


