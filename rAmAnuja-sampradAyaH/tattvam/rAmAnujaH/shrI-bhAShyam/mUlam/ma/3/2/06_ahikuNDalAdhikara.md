+++
title = "श्रीभाष्यम् 03-02-06 अहिकुण्डलाधिकरणम्"

+++


**श्रीशारीरकमीमांसाभाष्ये अहिकुण्डलाधिकरणम्॥६॥**

## अधिकरणार्थः – अचिद्ब्रह्मणोरपि चिद्ब्रह्मणोरिव अंशांशिभावः

**३४०. उभयव्यपदेशात्त्वहिकुण्डलवत् ॥ ३–२–२६ ॥ (पू)**

## अवान्तरसङ्गतिप्रदर्शनम् विचारणीयो विषयश्च

मूर्तामूर्तात्मकस्य अचित्प्रपञ्चस्य ब्रह्मणो रूपत्वं **द्वे वाव ब्रह्मणो रुपे** (बृ.४.३.१) इत्यादिनोपदिश्यते। **अथात आदेशो नेति नेति** (बृ.४.१.६) इति मूर्तामूर्ताचिद्वस्तुरूपतया ब्रह्मण इयत्ता प्रतिषिध्यते। **नह्येतस्मादिति नेत्यन्यत्परमस्ति** (बृ.४.३.६) इति ब्रह्मणोऽन्यदुत्कृष्टं नह्यस्तीति प्रतिपादितम्। तदुपपादनाय **अथ नामधेयं सत्यस्य सत्यमिति प्राणा वै सत्यं तेषामेष सत्यम्** (बृ.४.३.६) इति प्राणशब्दनिर्दिष्टेभ्यश्चेतनेभ्योऽप्येष सत्यमिति कदाचिदपि ज्ञानादिसङ्कोचाभावादुक्तम्। तथा **प्रधानक्षेत्रज्ञपतिर्गुणेशः** (श्वे.६.१६) **पतिं विश्वस्याऽत्मेश्वरम्** (तै.ना.११.३) **नित्यो नित्यानां चेतनश्चेतनानाम्** (श्वेत.६.१३) इत्यादिश्रुतेश्चायमर्थोऽवगम्यते॥ तस्याचिद्वस्तुनो ब्रह्मरूपत्वप्रकार इदानीं चिन्त्यते, ब्रह्मणो निर्दोषत्वसिद्ध्यर्थम् –

## विचारोपयोगी संशयः

किमस्याचिद्वस्तुनो ब्रह्मरूपत्वमहिकुण्डलन्यायेन, उत प्रभाप्रभावतोरिवैकजातियोगेन, उत जीवस्येव विशेषणविशेष्यतयांशांशिभावेन इति ।

## पौनरुक्त्यशङ्कानिरासः

इह स्थाप्यमानं विशेषणविशेष्यभावमङ्गीकृत्य **प्रकृतिश्च प्रतिज्ञादृष्टान्तानुपरोधात्** (ब्र.सू.१.४.२३) **तदनन्यत्वमारम्भणशब्दादिभ्यः** (ब्र.सू. २-१-१५) इत्यत्र सूक्ष्मचिदचिद्वस्तुविशिष्टात् ब्रह्मणः स्थूलचिदचिद्वस्तुविशिष्टस्योत्पत्तिरनन्यत्वं चोक्तम् ।

## सदृष्टान्तः पूर्वः पक्षः

किं युक्तम्? अहिकुण्डलवदिति; कुतः? उभयव्यपदेशात् । **ब्रह्मैवेदं सर्वम्** (बृ.४.५.१) **आत्मैवेदं सर्वम्** (छा.७.२५.२) इति तादात्म्यव्यपदेशात्,

**हन्ताहमिमास्तिस्रो देवताः अनेन जीवेनाऽत्मनाऽनुप्रविश्य**(छा.६.३.२) इत्यादिभेदव्यपदेशाच्च। अहेः कुण्डलभाव-ऋजुभाववत्, तस्यैव ब्रह्मणस्संस्थानविशेषा एवाचिद्वस्तूनि ॥६॥

## पूर्वपक्षान्तरसूत्रम्

**३४१. प्रकाशाश्रयवद्वा तेजस्त्वात् ॥ ३–२–२७ ॥**

वाशब्दः पक्षव्यावृत्त्यर्थः; ब्रह्मस्वरूपस्यैवाचिद्रूपेणावस्थाने भेदश्रुतयो ब्रह्मणोऽपरिणामित्व-वादिन्योऽपि बाधिता भवेयुः; अतो यथा तेजस्त्वेन प्रभातदाश्रययोरपि तादात्म्यम्; एवमचित्प्रपञ्चस्य ब्रह्मणो रूपत्वमित्यर्थः ॥ २७ ॥

## सिद्धान्तसूत्रम्

**३४२. पूर्ववद्वा ॥ ३–२–२८ ॥**

वा शब्दः पक्षद्वयव्यावृत्त्यर्थः; एकस्यैव द्रव्यस्यावस्थाविशेषयोगे ब्रह्मस्वरूपस्यैवाचिद्-द्रव्यरूपत्वादुक्तदोषादनिर्मोक्षः । अथ प्रभातदाश्रययोरिवाचिद् ब्रह्मणोर्ब्रह्मत्वजातियोगमात्रम्; एवं तर्ह्यश्वत्वगोत्ववद्ब्रह्मापीश्वरे चिदचिद्वस्तुनोश्चानुवर्तमानं सामान्यमिति सकलश्रुतिस्मृति-व्यवहारविरोधः। पूर्ववदेव **अंशो नानाव्यपदेशात्** (ब्र.सू.२.३.४२) **प्रकाशादिवत्तु नैवं परः** (ब्र.सू.२.३.४५) इति जीववत्पृथक्सिद्ध्यनर्हाविशेषणत्वेनाचिद्वस्तुनो ब्रह्मांशत्वम्;

## अंशांशिनोरभेदस्य मुख्यता

विशिष्टवस्त्वेकदेशत्वेनाभेदव्यवहारो मुख्यः, विशेषणविशेष्ययोः स्वरूपस्वभावभेदेन भेदव्यवहारो मुख्यः, ब्रह्मणो निर्दोषत्वं च रक्षितम्। तदेवं प्रकाशजातिगुणशरीराणां मणिव्यक्तिगुण्यात्मनः प्रत्यपृथक्सिद्धिलक्षणविशेषणतया यथांशत्वम्; तथेह जीवस्याचिद्वस्तुनश्च ब्रह्म प्रत्यंशत्वम् ॥२८॥

## ब्रह्मणः अचिद्धर्मनिषेधस्य उक्तार्थसाधकता

**३४३. प्रतिषेधाच्च ॥ ३–२–२९ ॥**

**स वा एष महानज आत्माऽजरोऽमरः** (बृ.६.४.२५) नास्य जरयैतज्जीर्यति (छां.८.१.५) इत्यादिभिः ब्रह्मणोऽचिद्धर्मप्रतिषेधाच्च विशेषणविशेष्यत्वेनैवांशांशिभाव इत्यर्थः।

## विशिष्टाद्वैतेनोक्तार्थोपसंहारः

अतस्सूक्ष्मचिदचिद्वस्तुविशिष्टं कारणभूतं ब्रह्म, स्थूलचिदचिद्वस्तुविशिष्टं कार्यभूतं ब्रह्मेति कारणात्कार्यस्यानन्यत्वम्, कारणभूतब्रह्मविज्ञानेन कार्यस्य ज्ञाततेत्यादि सर्वमुपपन्नम्; ब्रह्मणो निर्दोषत्वं च रक्षितम् । ब्रह्मणो निर्दोषत्वेन कल्याणगुणाकरत्वेन चोभयलिङ्गत्वमपि सिद्धम्॥२९॥

**इति श्रीशारीरकमीमांसाभाष्ये अहिकुण्डलाधिकरणम् ॥ ६॥**


