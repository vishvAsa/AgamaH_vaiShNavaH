+++
title = "श्रीभाष्यम् 03-02-05 उभयलिङ्गाधिकरणम्"

+++


**श्रीशारीरकमीमांसाभाष्ये उभयलिङ्गाधिकरणम्॥५॥**

## अधिकरणार्थः – सर्वत्र व्याप्तिमत्यपि ब्रह्मणि निखिलहेयप्रत्यनीकता समस्तकल्याणगुणाकरता च

## सङ्गतिप्रदर्शनम्

**३२५. न स्थानतोऽपि परस्योभयलिङ्गं सर्वत्र हि ॥ ३–२–११ ॥**

## संशयप्रतिपादनम्

दोषदर्शनाद्वैराग्योदयाय जीवस्यावस्थाविशेषा निरूपिताः; इदानीं ब्रह्मप्राप्तितृष्णाजननाय प्राप्यस्य ब्रह्मणो निर्दोषत्वकल्याणगुणात्मकत्वप्रतिपादनायारभते।

## पूर्वपक्षः

तत्र जागरस्वप्नसुषुप्तिमुग्ध्युत्क्रान्तिषु स्थानेषु तत्तत्स्थानप्रयुक्ता जीवस्य ये दोषाः ते तदन्तर्यामिणः परस्य ब्रह्मणोऽपि तत्र तत्रावस्थितस्य सन्ति, नेति विचार्यते।

## अधिकरणद्वयार्थनिगमनम्

किं युक्तम्? सन्तीति।

कुतः? तत्तदवस्थशरीरेऽवस्थानात्।

## शङ्कितस्य दोषसम्बन्धस्य अयोगाक्षेप-परिहारौ

ननु **सम्भोगप्राप्तिरिति चेन्न वैशेष्यात्** (शारी.१.२.८) **स्थित्यदनाभ्यां च** (शारी.१.३.६) इत्यादिषु परस्याकर्मवश्यत्वेन दोषाभाव उक्तः, तत्कथमकर्मवश्यस्य परस्य ब्रह्मणस्तत्तत्स्थानसम्बन्धाद्दोष उच्यते; इत्थमुच्यते – कर्माण्यपि देहसम्बन्धमापादयन्त्यपुरुषार्थजननानि
भवन्ति – इति **देहयोगाद्वा** (शारी.३.२.५) इत्यत्रोक्तम्; तच्च देहसम्बन्धस्यापुरुषार्थत्वेन भवति; इतरथा कर्माण्येव दुःखं जनयिष्यन्ति; किं देहसम्बन्धेन; अतोऽकर्मवश्यत्वे सत्यपि नानाविधाशुचिदेहसम्बन्धोऽपुरुषार्थ एव; अतस्तन्नियमनार्थं स्वेच्छया तत्प्रवेशेऽप्यपुरुषार्थसम्बन्धोऽवर्जनीयः; पूयशोणितादिमज्जनं हि स्वेच्छाकारितमप्यपुरुषार्थ एव ।

## पूर्वपक्षार्थनिगमनम्

अतो यद्यपि जगदेककारणं सर्वज्ञत्वादिकल्याणगुणाकरं च ब्रह्म, तथापि **यः पृथिव्यां तिष्ठन्** (बृह.५.७.३) **य आत्मनि तिष्ठन्** (बृह.५-७-२२) **यश्चक्षुषि तिष्ठन्** (बृह.५-७-१८) **यो रेतसि तिष्ठन्** (बृह.५.७.२३) इत्यादिवचनात् तत्र तत्रावस्थितस्य तत्तत्सम्बन्धरूपापुरुषार्थास्सन्तीति॥

## सिद्धान्तारम्भः सूत्रार्थविवरणतः

एवं प्राप्ते प्रचक्ष्महे – न स्थानतोऽपि परस्य – इति । न पृथिव्यात्मादिस्थानतोऽपि परस्य ब्रह्मणः अपुरुषार्थगन्धस्सम्भवति ।

कुतः? उभयलिङ्गं सर्वत्र हि – यतः सर्वत्र श्रुतिस्मृतिषु परं ब्रह्म उभयलिङ्गम् – उभयलक्षणमभिधीयते, निरस्तनिखिलदोषत्वकल्याणगुणाकरत्वलक्षणोपेतमित्यर्थः। **अपहतपाप्मा विजरो विमृत्युर्विशोको विजिघत्सोऽपिपासस्सत्यकामः सत्यसङ्कल्पः** (छा.८.१.५) **समस्तकल्याणगुणात्मकोऽसौ स्वशक्तिलेशाद्धृतभूतसर्गः** (वि.पु.६.५.८४)
**तेजाबलैश्वर्यमहावबोध–सुवीर्यशक्त्यादिगुणैकराशिः। परः पराणां सकला न यत्र क्लेशादयस्सन्ति परावरेशे** (वि.पु.६.५.८५) **समस्तहेयरहितं विष्णाख्यं परमं पदम्** (वि.पु.२.२२.५३) इत्यादिश्रुतिस्मृतिभ्यः उभयलक्षणं हि ब्रह्मावगतम् ॥११॥

**३२६. भेदादिति चेन्न प्रत्येकमतद्वचनात् ॥ ३–२–१२ ॥**

यथा जीवस्य प्रजापतिवाक्यावगतापहतपाप्मत्वाद्युभयलिङ्गस्यापि देवादिदेहयोगरूपावस्था-भेदादपुरुषार्थयोगः, तथाऽन्तर्यामिणः परस्यापि स्वतोऽपहतपाप्मत्वाद्युभयलिङ्गस्य तत्तद्देवादिशरीरयोग-रूपावस्थाभेदादपुरुषार्थयोगोऽवर्जनीय इति चेत् तन्न, प्रत्येकमतद्वचनात् – **यः पृथिव्यां तिष्ठन्** (बृ.५.७.३) **य आत्मनि तिष्ठन्** (बृह.५.७.३) इत्यादिषु प्रतिपर्यायं **स त आत्माऽन्तर्याम्यमृतः** (बृ.५.७.३) इत्यन्तर्यामिणोऽमृतत्ववचनेन तत्र तत्र स्वेच्छया नियमनं कुर्वतस्तत्तत्सम्बन्धप्रयुक्तापुरुषार्थ-प्रतिषेधात् । जीवस्य तु तत्स्वरूपं तिरोहितिमिति **पराभिध्यानात्तु तिरोहितम्** (ब्र.सू.३.२.४) इत्यत्रोक्तम्।

## अपुरुषार्थयोगस्य कर्मायत्तत्वाभावेऽपि, वस्तुस्वभावायत्तत्वशङ्का-परिहारौ

ननु स्वेच्छया कुर्वतोऽपि तत्तद्वस्तुस्वभावायत्तापुरुषार्थसम्बन्धोऽवर्जनीय इत्युक्तम्; नैतद्युक्तम्, नह्यचिद्वस्त्वपि स्वभावतोऽपुरुषार्थस्वरूपम्; कर्मवश्यानां तु कर्मस्वभावानुगुण्येन परमपुरुषसङ्कल्पादेकमेव वस्तु कालभेदेन पुरुषभेदेन च सुखाय दुःखाय च भवति; वस्तुस्वरूपप्रयुक्ते तु ताद्रूप्ये सर्वं सर्वदा सर्वस्य सुखायैव दुःखायैव वा स्यात्; नचैवं दृश्यते; तथाचोक्तं – **नरकस्वर्गसंज्ञे वै पापपुण्ये द्विजोत्तम। वस्त्वेकमेव दुःखाय सुखायेर्ष्यागमाय च। कोपाय च यतस्तस्माद्वस्तु वस्त्वात्मकं कुतः। तदेव प्रीतये भूत्वा पुनर्दुःखाय जायते। तदेव कोपाय यतः प्रसादाय च जायते। तस्माद्दुःखात्मकं नास्ति न च किञ्चित्सुखात्मकम्** (वि.पु.२.६.४६,४७,४८) इति ।

## जीवपरवैलक्षण्यदृढीकरणम्

अतो जीवस्य कर्मवश्यत्वात्तत्तत्कर्मानुगुण्येन तत्तद्वस्तुसम्बन्ध एवापुरुषार्थस्स्यात्; परस्य तु ब्रह्मणः स्वाधीनस्य स एव सम्बन्धस्तत्तद्विचित्रनियमनरूपलीलारसायैव स्यात्॥१२॥

## ब्रह्मणि देहादिसम्बन्धेऽपि अपुरुषार्थायोगः श्रुतिकण्ठोक्तः

**३२७. अपि चैवमेके ॥ ३–२–१३ ॥**

अपि च एके शाखिनः एकस्मिन्नेव देहसंयोगे जीवस्यापुरुषार्थं परस्य तु तदभावं नियमनरूपैश्वर्यायत्तदीप्तियोगं च स्वशब्देनाधीयते – **द्वा सुपर्णा सयुजा सखाया समानं वृक्षं परिषस्वजाते। तयोरन्यः पिप्पलं स्वाद्वत्त्यनश्नन्नन्यो अभिचाकशीति** (मु.३.१.१) इति ॥१३॥

## विधिनिषेधशास्त्रपर्यवसानभूमित्वं, देवमनुष्यादीन् प्रति परमात्मभूतस्यैवेति नामरूपव्याकरणश्रुतितः सिध्यति, इति शङ्का-तत्परिहारौ

अथ स्यात् – **अनेन जीवेनाऽत्मनाऽनुप्रविश्य नामरूपे व्याकरवाणि** (छा.६-३-२) इति ब्रह्मात्मकजीवानुप्रवेशपूर्वकं नामरूपव्याकरणमिति ब्रह्मणोऽपि तदात्मभूतस्य देवमनुष्यादिरूपत्वं तन्नामभाक्त्वं चास्ति, ततश्च ब्राह्मणो यजेत इत्यादिविधिनिषेधशास्त्रगोचरत्वेन कर्मवश्यत्वमवर्जनीयिमिति; – तत्राह –

**३२८. अरूपवदेव हि तत्प्रधानत्वात् ॥ ३–२–१४ ॥**

देवादिशरीरानुप्रवेशे तेन रूपेण युक्तमप्यरूपवदेव तत् ब्रह्म रूपरहिततुल्यमेव; जीववच्छरीरित्वनिबन्धनं कर्मवश्यत्वमस्य न विद्यत इत्यर्थः । कुतः? निर्वाहकत्वेन प्रधानत्वात् । **आकाशो ह वै नामरूपयोर्निर्विहता ते यदन्तरा तद्ब्रह्म** (छा.८.१४.१) इति सर्वानुप्रवेशेऽपि नामरूपकार्यास्पर्शेन नामरूपयोर्निर्वोढृत्वमेव ब्रह्मणः प्रतिपादयति।

## तत्तदन्तर्यामित्वकृतकर्मवश्यत्वावश्यंभावाक्षेपसमाधाने

ननु तच्छरीरकत्वेन तदन्तर्यामित्वे कथमरूपवदिति रूपसम्बन्धरहिततुल्यत्वमुच्यते? इत्थं – यथा जीवस्य तत्तज्जन्यसुखदुःखभाक्त्वेन ततद्रूपसम्बन्धः, तथा तदभावात्परस्यारूपवत्त्वम्। विधिनिषेधशास्त्राण्यपि कर्मवश्यमेवाधिकुर्वन्ति; तस्मादरूपतुल्यमेव परं ब्रह्म। ततश्च अन्तर्यामिरूपेणावस्थितमपि ब्रह्म निरस्तनिखलदोषत्वकल्याणगुणाकरत्वरूपोभयलिङ्गमेव ॥१४॥

## ब्रह्मण उभयलिङ्गतायाः श्रुत्यवगतनिर्विशेषप्रकाशरूपत्वविरोधशङ्का-तत्परिहारौ

ननु च **सत्यं ज्ञानमनन्तं ब्रह्म** (तै.आन.१.१) इत्यादिभिर्निर्विशेषप्रकाशैकस्वरूपं ब्रह्मावगम्यते, अन्यत्तु सर्वज्ञत्वसत्यसङ्कल्पत्वजगत्कारणत्वसर्वान्तरात्मत्वसत्यकामत्वादिकं
**नेति नेति** (बृ.४.३.६) इत्यादिभिः प्रतिषिध्यमानत्वेन मिथ्याभूतमित्यवगन्तव्यम्; तत्कथं कल्याणगुणाकरत्व-निरस्तनिखिलदोषत्वरूपोभयलिङ्गत्वं ब्रह्मणि इति; अत आह –

**३२९. प्रकाशवच्चावैयर्थ्यात् ॥ ३–२–१५ ॥**

यथा **सत्यं ज्ञानमनन्तं ब्रह्म** (तै.आन.१.१) इत्यादिवाक्यावैयर्थ्यात्प्रकाशस्वरूपत्वं ब्रह्मणोऽभ्युपगम्यते; तथा सत्यसङ्कल्पत्वसर्वज्ञत्वजगत्कारणत्व सर्वात्मकत्वनिरस्तनिखिल-अविद्यादिदोषत्वाद्यभिधायिवाक्यावैयर्थ्यादुभयलिङ्गमेव ब्रह्म ॥१५॥

## सत्यादिवाक्यस्य गुणनिषेधकत्वाभावः

**३३०. आह च तन्मात्रम् ॥ ३–२–१६ ॥**

किञ्च **सत्यं ज्ञानमनन्तम्** (तै.आन.१.१) इत्यादिवाक्यं ब्रह्मणः प्रकाशस्वरूपतामात्रं प्रतिपादयति, नान्यत्सत्यसङ्कल्पत्वादिकं वाक्यान्तरावगतं निषेधति, **नेति नेति** (बृ.४.३.६) इति च निषेधविषयोऽनन्तरमेव वक्ष्यते॥

## गुणानां श्रुत्यादिप्रतिपन्नत्वस्पष्टीकरणम्

**३३१. दर्शयति चाथो अपि स्मर्यते ॥ ३–२–१७ ॥**

दर्शयति च वेदान्तगणः कल्याणगुणाकरत्वं निरस्तनिखिलदोषत्वं च
**तमीश्वराणां परमं महेश्वरं तं दैवतानां परमं च दैवतम्। स कारणं करणाधिपाधिपो न चास्य कश्चिज्जनिता न चाधिपः । न तस्य कार्यं करणं च विद्यते न तत्समश्चाभ्यधिकश्च दृश्यते। पराऽस्य शक्तिर्विविधैव श्रूयते स्वाभाविकी ज्ञानबलक्रिया च** (श्वे.६.७,८) **यस्सर्वज्ञस्सर्ववित् यस्य ज्ञानमयं तपः** (मु.१.१.९) **भीषाऽस्माद्वातः पवते भीषोदेति सूर्यः** (तै.आ.८.४) **स एको ब्रह्मण आनन्दः** (तै.आ.८.४) **यतो वाचो निवर्तन्ते, अप्राप्य मनसा सह। आनन्दं ब्रह्मणो विद्वान् न बिभेति कुतश्चनेति** (तै.आ.९.१) **निष्कलं निष्क्रियं शान्तं निरवद्यं निरञ्जनम्** (श्वे.६.१९) इत्यादि । स्मर्यते च **यो मामजमनादिं च वेत्ति लोकमहेश्वरम्** (भ.गी.१०.३) **विष्टभ्याहमिदं कृत्स्नमेकांशेन स्थितो जगत्** (भ.गी.१०.४२) **मयाऽध्यक्षेण प्रकृतिस्सूयते सचराचरम्। हेतुनाऽनेन कौन्तेय जगद्धि परिवर्तते** (भ.गी.९.१०)
**उत्तमः पुरुषस्त्वन्यः परमात्मेत्युदाहृतः। यो लोकत्रयमाविश्य बिभर्त्यव्यय ईश्वरः** (भ.गी.१५.१७)
**सर्वज्ञस्सर्वकृत् सर्वशक्तिज्ञानबलर्द्धिमान्। अन्यूनश्चाप्यवृद्धिश्च स्वाधीनो नादिमान्वशी। क्लमतन्द्रीभयक्रोध–कामादिभिरसंयुतः। निरवद्यः परः प्राप्तेर्निरधिष्ठोऽक्षरः क्रमः** (वि.पु.५.१.४७,४८,४९) इत्यादिः। अतस्सर्वत्रावस्थितस्यापि ब्रह्मण उभयलिङ्गत्वात्तत्तत्स्थानप्रयुक्ता दोषा न परं ब्रह्म स्पृशन्ति ॥१७॥

## ब्रह्मणि स्थानसम्बन्धायत्तदोषभाक्त्वाभावस्य, शास्त्रस्थजलबिम्बितसूर्योपमासङ्गतिः

**३३२. अत एव चोपमा सूर्यकादिवत् ॥ ३–२–१८ ॥**

यतो नानाविधेषु स्थानेषु स्थितस्यापि परस्य ब्रह्मणो न तत्प्रयुक्तदोषभाक्त्वम्, अत एव जलदर्पणादिप्रतिबिम्बितसूर्यादिवत्परमात्मा तत्रतत्रावस्थितोऽपि निर्दोष इति शास्त्रेषूपमा क्रियते – **आकाशमेकं हि यथा घटादिषु पृथग्भवेत्। तथात्मैको ह्यनेकस्थो जलाधारेष्विवांशुमान्। एक एव हि भूतात्मा भूते भूते व्यवस्थितः। एकधा बहुधा चैव दृश्यते जलचन्द्रवत्** (याज्ञवल्क्य.३.१४४) इत्यादिषु॥१८॥

## जलसूर्यदृष्टान्तवैषम्यशङ्का

अत्र चोदयति –

**३३३. अम्बुवदग्रहणात्तु न तथात्वम् ॥ ३–२–१९ ॥**

तुशब्दश्चोद्यं द्योतयति। अम्बुवदिति सप्तम्यन्तात् वतिः। अम्बुदर्पणादिषु यथा सूर्यमुखादयो गृह्यन्ते; न तथा पृथिव्यादिषु स्थानेषु परमात्मा गृह्यते । अम्ब्वादिषु हि सूर्यादयो भ्रान्त्या तत्रस्था इव गृह्यन्ते, न परमार्थतस्तत्रस्थाः । इह तु **यः पृथिव्यां तिष्ठन्** (बृ.५.७.३) योऽप्सु तिष्ठन् (बृह.५.७.४) …. **य आत्मनि तिष्ठन्** (बृ.५.७.२२) इत्येवमादिना परमार्थत एव परमात्मा पृथिव्यादिषु स्थितो गृह्यते । अतस्सूर्यादेरम्बुदर्पणादिप्रयुक्तदोषाननुषङ्गस्तत्रतत्र स्थित्यभावादेव। अतो न तथात्वं – दार्ष्टान्तिकस्य न दृष्टान्ततुल्यत्वमित्यर्थः ॥१९॥

## आपादितस्य दृष्टान्तवैषम्यस्य परिहारः

परिहरति –

**३३४. वृद्धिह्रासभाक्त्वमन्तर्भावादुभयसामञ्जस्यादेवं दर्शनाच्च ॥ ३–२–२० ॥**

पृथिव्यादिस्थानान्तर्भावात्स्थानिनः परस्य ब्रह्मणः स्वरूपतो गुणतश्च पृथिव्यादिस्थानगत-वृद्धिह्रासादिदोषभाक्त्वमात्रं सूर्यादिदृष्टान्तेन निवर्त्यते। कथमिदमवगम्यते? उभयसामञ्जस्यादेवम् – उभयदृष्टान्तसामञ्ज्स्यादेवमिति निश्चीयते। आकाशमेकं हि यथाघटादिषु पृथग्भवेत्, **जलधारेष्विवांशुमान्** (याज्ञ.प्राय.३.१४४) इति दोषवत्स्वनेकेषु वस्तुषु वस्तुतोऽवस्थितस्य आकाशस्य, वस्तुतोऽनवस्थितस्यांशुमतश्चोभयस्य दृष्टान्तस्योपादानं हि परमात्मनः पृथिव्यादिगत-दोषभाक्त्वनिवर्तनमात्रे प्रतिपाद्ये समञ्जसं भवति । घटकरकादिषु यथा वृद्धिह्रासभाक्षु पृथक्पृथक्संयुज्यमानमप्याकाशं वृद्धिह्रासादिदोषैर्न स्पृश्यते; यथा च जलाधारेषु विषमेषु दृश्यमानोंऽशुमान् तद्गतवृद्धिह्रासादिभिर्न स्पृश्यते; तथाऽयं परमात्मा पृथिव्यादिषु नानाकारेष्वचेतनेषु चेतनेषु च स्थितस्तत्तद्गतवृद्धिह्रासादिदोषैरसंस्पृष्टस्सर्वत्र वर्तमानोऽप्येक एव अस्पृष्टदोषगन्धः कल्याणगुणाकर एव।

## उभयसामञ्जस्यस्पष्टीकरणम्

एतदुक्तं भवति – यथा जलादिषु वस्तुतोऽनवस्थितस्यांशुमतो हेत्वभावाज्जलादि-दोषानभिष्वङ्गः तथा पृथिव्यादिष्ववस्थितस्यापि परमात्मनो दोषप्रत्यनीकाकारतया दोषहेत्वभावान्न दोषसम्बन्धः – इति।

## दृष्टान्तस्य विवक्षितसाम्यमात्रे पर्यवसानम्

दर्शनाच्च – दृश्यते चैवं सर्वात्मना साधर्म्याभावेऽपि विवक्षितांशसाधर्म्याद्दृष्टान्तोपादानं, सिंह इव माणवक इत्यादौ। अतः स्वभावतो निरस्तनिखिलाज्ञानादिदोषगन्धस्य समस्तकल्याणगुणाकरस्य पृथिव्यादिस्थानतोऽपि न दोषसम्भवः ॥२०॥

## नेति नेति वाक्याद्ब्रह्मणि सर्वविशेषनिषेधात् उभयलिङ्गत्वासिद्धिशङ्का-तत्परिहारौ

अथ स्यात् – **द्वे वाव ब्रह्मणो रूपे मूर्तं चामूर्तमेव च** इति (बृ.४.३.१) इति प्रकृत्य समस्तं स्थूलसूक्ष्मरूपं प्रपञ्चं ब्रह्मणो रूपत्वेन परामृश्य **तस्य ह वा एतस्य पुरुषस्य रूपं यथा माहारजनं वासः** (बृ.४.३.६) इत्यादिना आकारविशेषं चाभिधाय **अथात आदेशो नेति नेति न ह्येतस्मादिति नेत्यन्यत्परमस्ति** (बृ.४.३.६) इति सर्वं प्रकृतं ब्रह्मणः प्रकारमितिशब्देन परामृश्य तत्सर्वं प्रतिषिध्य सर्वविशेषाधिष्ठानं सन्मात्रमेव ब्रह्म; विशेषास्त्वेवंविधं स्वस्वरूपमजानता ब्रह्मणा कल्पिता इति दर्शयति; अतः कथमुभयिलङ्गत्वं ब्रह्मण इति – अत्राह –

**३३५. प्रकृतैतावत्त्वं हि प्रतिषेधति ततो ब्रवीति च भूयः ॥ ३–२–२१ ॥**

नैतदुपपद्यते – यद्ब्रह्मणः प्रकृतिविशेषवत्त्वं **नेति नेति** (बृ.४.३.६) इति प्रतिषिध्यत – इति, तथा सति भ्रान्तिजल्पितायमानत्वात् । न हि ब्रह्मणो विशेषणतया प्रमाणान्तराप्रज्ञातं सर्वं तद्विशेषणत्वेनोपदिश्य पुनस्तदेवानुन्मत्तः प्रतिषेधति । यद्यपि निर्दिश्यमानेषु केचन पदार्थाः प्रमाणान्तरप्रसिद्धाः, तथापि तेषां ब्रह्मणः प्रकारत्वमप्रज्ञातमेव, इतरेषां तु स्वरूपं ब्रह्मणः प्रकारत्वं चाज्ञातम् । अतस्तेषामनुवादासम्भवादत्रैवोपदिश्यन्ते। अतस्तन्निषेधो नोपपद्यते । यस्मादेवं तस्मात्प्रकृतैतावत्त्वं ब्रह्मणः प्रतिषेधतीदं वाक्यम्। ये ब्रह्मणो विशेषाः प्रकृताः तद्विशिष्टतया ब्रह्मणः प्रतीयमानेयत्ता **नेति नेति** (बृ.४.३.६) इति प्रतिषिध्यते। नेति नेति – नैवं नैवम्, उक्तप्रकारमात्रविशिष्टं न भवति ब्रह्म; उक्तप्रकारविशिष्टतया या ब्रह्मण इयत्ता प्रकृता; साऽत्र इति शब्देन परामृश्यत इत्यर्थः। यतश्च निषेधानन्तरं ब्रह्मणो भूयो गुणजातं ब्रवीति, अतश्च प्रकृतविशेषणयोगित्वमात्रं ब्रह्मणः प्रतिषेधति । ब्रवीति हि भूयो गुणजातं – न ह्येतस्मादिति नेत्यन्यत्परमस्त्यथ नामधेयं सत्यस्यसत्यमिति **प्राणा वै सत्यं तेषामेष सत्यम्** (बृ.४.३.६) इति ।

## उभयवाक्यशेषस्यार्थविशदीकरणम्

अयमर्थः – इति नेति यद्ब्रह्म प्रतिपादितम्, तस्मादेतस्मादन्यद्वस्तु परं नह्यस्ति, ब्रह्मणोऽन्यत् स्वरूपतो गुणतश्चोत्कृष्टं नास्तीत्यर्थः। तस्य च ब्रह्मणः सत्यस्य सत्यमिति नामधेयम् । तस्य च निर्वचनं **प्राणा वै सत्यं तेषामेव सत्यम्** (बृ.४.३.६) इति। प्राणशब्देन प्राणसाहचर्याज्जीवाः परामृश्यन्ते । ते तावत्सत्यम्, वियदादि-वत्स्वरूपान्यथाभावरूपपरिणामाभावात्। तेषामेष सत्यम् – तेभ्योऽप्येष परमपुरुषस्सत्यम् । जीवानां कर्मानुगुण्येन ज्ञानसङ्कोचविकासौ विद्येते; परमपुरुषस्य त्वपहतपाप्मनस्तौ न विद्येते; अतस्तेभ्योऽप्येष सत्यम्।

## सूत्रार्थोपसंहारः

अतश्चैवं वाक्यशेषोदितगुणजातयोगात् **नेति नेति** (बृ.४.३.६) इति ब्रह्मणस्सविशेषत्वं न प्रतिषिध्यते; अपि तु पूर्वप्रकृतेयत्तामात्रम्। अत उभयलिङ्गमेव परं ब्रह्म ॥२१॥

## ब्रह्म-तद्गुणानां प्रमाणान्तरागोचरता

ब्रह्मणः प्रमाणान्तरागोचरत्वेन तत्सम्बन्धितया मूर्तामूर्तादिरूपानुवादेन तन्निषेधासम्भवात् प्रकृतेयत्ताप्रतिषेध उक्तः; तदेव प्रमाणान्तरागोचरत्वं द्रढयति –

**३३६. तदव्यक्तमाह हि ॥ ३–२–२२ ॥**

तत् – ब्रह्म प्रमाणान्तरेण न व्यज्यते, आह हि शास्त्रं **न सन्दृशे तिष्ठति रूपमस्य न चक्षुषा पश्यति कश्चनैनम्** (तै.ना.१.१**) न चक्षुषा गृह्यते नापि वाचा** (मु.३.१.८) इत्यादि॥

## निदिध्यासनार्थं ब्रह्मोपदेशपरे वाक्ये अनुवादकत्वायोगः

हेत्वन्तरं चाह –

**३३७. अपि संराधने प्रत्यक्षानुमानाभ्याम् ॥ ३–२–२३ ॥**

अपि च संराधने – सम्यक्प्रीणने भक्तिरूपापन्ने निदिध्यासन एवास्य साक्षात्कारः; नान्यत्रेति श्रुतिस्मृतिभ्यामवगम्यते। **नायमात्मा प्रवचनेन लभ्यो न मेधया न बहुना श्रुतेन। यमेवैष वृणुते तेन लभ्यस्तस्यैष आत्मा विवृणुते तनूं स्वाम्** (मु.३-२-३) ज्ञानप्रसादेन विशुद्धसत्त्वस्ततस्तु **तं पश्यति निष्कलं ध्यायमानः** (मु.३.१.८) इति श्रुतिः । स्मृतिरपि **नाहं वेदैर्न तपसा न दानेन न चेज्यया** (भ.गी.११.५३) **भक्त्या त्वनन्यया शक्य अहमेवंविधोऽर्जुन। ज्ञातुं द्रष्टुं च तत्त्वेन प्रवेष्टुं च परन्तप** (भ.गी.११.५४) इति। भक्तिरूपापन्नमेवोपासनं संराधनम् – तस्य प्रीणनमिति पूर्वमेवोक्तम्। अतो निदिध्यासनाय ब्रह्मस्वरूपमुपदिशत् **द्वे वाव ब्रह्मणः** (बृ.४.३.१) इत्यादिशास्त्रं ब्रह्मणो मूर्तामूर्तरूपद्वयादिविशिष्टतां प्रागसिद्धां नानुवदितुं क्षमम् ॥२३॥

## ब्रह्मणः मूर्तामूर्तादिवैशिष्ट्यस्य वामदेवादियोगिप्रत्यक्षगोचरतया, निषेधस्य प्रकृतैतावन्मात्रविषयता

**३३८. प्रकाशादिवच्चावैशेष्यं प्रकाशश्च कर्मण्यभ्यासात् ॥ ३–२–२४ ॥**

इतश्च प्रकृतैतावत्त्वमेव प्रतिषेधति; न मूर्तामूर्तादिविशष्टत्वम्; यतस्साक्षात्कृतपरब्रह्म-स्वरूपाणां वामदेवादीनां दर्शने प्रकाशादिवत् ज्ञानानन्दादिस्वरूपवन्मूर्तादिप्रपञ्चविशष्टताया अपि ब्रह्मगुणत्वावैशेष्यं प्रतीयते – **तद्धेतत्पश्यन्नृषिर्वामदेवः प्रतिपेदे अहं मनुरभवं सूर्यश्च** (बृ.३.४.१०) इत्यादि। ब्रह्मस्वरूपभूतप्रकाशानन्दादिश्च तेषां वामदेवादीनां संराधनात्मके कर्मण्यभ्यासादुपलभ्यते। तद्वच्चाभ्यस्तसंराधनानां तेषां मूर्तामूर्तादिविशष्टत्वमप्यविशेषेण प्रतीयत इत्यर्थः॥२४॥

## ब्रह्मणः कल्याणगुणवत्तानिर्णयेन उभयलिङ्गत्वोपसंहारः

उक्तं ब्रह्मण उभयिलङ्गत्वमुपसंहरति –

**३३९. अतोऽनन्तेन तथा हि लिङ्म् ॥ ३–२–२५ ॥**

अतः उक्तैर्हेातुभिर्ब्रह्मणः अनन्तेन कल्याणगुणगणेन विशिष्टत्वं सिद्धम् । तथा हि सत्युभयलिङ्गं ब्रह्मोपपन्नं भवति ॥२५॥

**इति श्रीशारीरकमीमांसाभाष्ये उभयलिङ्गाधिकरणम् ॥५॥**


