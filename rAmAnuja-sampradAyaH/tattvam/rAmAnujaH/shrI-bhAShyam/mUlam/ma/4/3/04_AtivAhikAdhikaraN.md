+++
title = "श्रीभाष्यम् 04-03-04 आतिवाहिकाधिकरणम्"

+++


**श्रीशारीरकमीमांसाभाष्ये आतिवाहिकाधिकरणम्**

## अधिकरणार्थः – ब्रह्मप्रेप्सोर्मध्येमार्गं श्रुतानामर्चिरादीनाम्, अतिवोढृदेवताविशेषत्वमेव न मार्गचिह्नत्वं, नापि भोगभूमित्वम्

**५१२. आतिवाहिकास्तल्लिङ्गात् ॥ ४–३–४ ॥**

## अधिकरणोपयोगिनी चिन्ता

इदमिदानीं चिन्त्यते – किमर्चिरादयो मार्गचिह्नभूताः, उत भोगभूमयः, अथवा विदुषां ब्रह्म प्रेप्सतामतिवोढारः इति किं तावद्युक्तम्? मार्गचिह्नभूता इति । कुतः? उपदेशस्य तथाविधत्वात्; दृश्यते हि लोके ग्रामादीन् प्रति गन्तॄणामेवंविधो देशिकैरुपदेशः – इतो निष्क्रम्यामुकं वृक्षममुकां नदीममुकं च पर्वतपार्श्वं गत्वाऽमुकं ग्रामं गच्छ इति । अथवा भोगभूमय एतास्स्युः, कालविशेषतया प्रसिद्धानामहरादीनां मार्गचिह्नत्वानुपपत्तेरन्यस्य च मार्गचिह्नभूतस्यैतेषामनभिधायकत्वात् । भोगभूमित्वं च **एत एव लोका यदहोरात्राण्यर्धमासा मासा ऋतवस्सवंत्सराः** (तै.ना.८०) इत्यहरादीनां लोकत्ववचनादुपपद्यते । अत एव च कौषीतकिनः
**अग्निलोकमागच्छति** (कौषी.१.३) इत्यादिना लोकशब्दानुविधानेनार्चिरादीन् पठन्तीति ॥

## सिद्धान्तार्थः सूत्रार्थतः

एवं प्राप्ते ब्रूमः आतिवाहिकाः – इति। विदुषामतिवाहे परमपुरुषेण नियुक्ताः आतिवाहिकाः देवताविशेषा एतेऽर्चिरादयः। कुतः? तल्लिङ्गात्-
अतिवहनलिङ्गात् । अतिवहनं हि गन्तॄणां गमयितृत्वम् । गमयितृत्वं च
**तत्पुरुषोऽमानवः स एनान् ब्रह्म गमयति** (छा.४.१५.५,६) इत्युपसंहारे श्रूयमाणं पूर्वेषामप्यविशेषश्रुतानां स एव सम्बन्ध इति गमयति । वदन्ति चार्चिरादयः शब्दाः अर्चिराद्यात्मभूतानभिमानिदेवताविशेषान् ।
**तं पृथिव्यब्रवीत्** (यजु.५.५.२) इतिवत्॥४॥

## वरुणादीनां विद्युतः परेषामपि आतिवाहिकत्वेनान्वयौचित्यम्

यद्येवं **तत्पुरुषोऽमानवस्स एतान् ब्रह्म गमयति** (छां.४.१५.५) इति वैद्युतस्यैव पुरुषस्य ब्रह्मगमयितृत्वश्रुतेर्विद्युतः परेषां वरुणादीनां कथमातिवाहिकत्वेनान्वय इत्यत्राह –

**५१३. वैद्युतेनैव ततस्तच्छ्रुतेः ॥ ४–३–५ ॥**

ततः विद्युत उपरि, वैद्युतेन – अमानवेनैवातिवाहिकेन विदुषामाब्रह्मप्राप्तेर्गमनम्। कुतः? तच्छ्रुतेः – **स एनान् ब्रह्म गमयति** (छा.४.१५.५) इति तस्यैव गमयितृत्वश्रुतेः। वरुणादयस्तु अनुग्राहका इति तेषामप्यातिवाहिकत्वेनान्वयो विद्यत एव॥ ५॥

**इति श्रीशारीरकमीमांसाभाष्ये आतिवाहिकाधिकरणम्॥५॥**


