+++
title = "श्रीभाष्यम् 04-03-03 वरुणाधिकरणम्"

+++


**श्रीशारीरकमीमांसाभाष्ये वरुणाधिकरणम्॥३॥**

## अधिकरणार्थः – अर्चिरादिपथगतस्य वरुणस्य विदुषोऽनन्तरमेव

**५११. तटितोऽधि वरुणस्सम्बन्धात् ॥ ४–३–३ ॥**

## पूर्वोक्तार्थदृढीकरणपूर्वकं निरूपणीयांशोपस्थापनम्

कौषीतकिनां, **स एतं देवयानं पन्थानमापद्याग्निलोकमागच्छति स वायुलोकं स वरुणलोकं स आदित्यलोकं स इन्द्रलोकं स प्रजापतिलोकं स ब्रह्मलोकम्** (कौषी.१.३) इत्यत्राग्निलोकशब्दस्यार्चिः पर्यायत्वेन प्राथम्यमविगीतम् । वायोश्च संवत्सरादूर्ध्वं निवेश उक्तः । आदित्यस्याप्यत्र प्राप्तपाठक्रमबाधेन
**देवलोकादादित्यमादित्याद्वैद्युतम्** (बृ.८.२.१५) इति वाजसनेयकोक्तश्रुतिक्रमाद्देवलोक-शब्दाभिहिताद्वायोरुपरि निवेशस्सिद्धः। इदानीं वरुणेन्द्रादिषु चिन्ता।

## विचारौपयिकः संशयः

किमेते वरुणादयो यथापाठं वायोरूर्ध्वं निवेशयितव्याः, आहोस्विद्वैद्युतोऽधीति विशये,

## युक्त्या पूर्वः पक्षः

अर्चिः प्रभृतिषु सर्वेषु **अर्चिषोऽहः** (छा.४.१५.५) इत्यादिश्रुतिक्रमोपरोधाद्विद्युतः परस्ताच्च **तत्पुरुषोऽमानवस्स एनान् ब्रह्म गमयति** (छा.४.१५.५) इति विद्युत्पुरुषस्य ब्रह्मगमियतृत्व-श्रवणाच्च सर्वत्रावकाशाभावेनाप्राप्तौ च उपदेशावैयर्थ्यायावश्यं कस्यचिद्बाध्यत्वे पाठक्रमानुरोधेन वायोरनन्तरं वरुणो निवेशयितव्यः। वाय्वादित्ययोः क्रमस्य बाधितत्वेनेन्द्रप्रजापती अपि ह्यत्रैव निवेशयितव्यौ –

## सूत्रार्थतः सिद्धान्तः

इति प्राप्त उच्यते – तटितोऽधि वरुणः इति । वरुणस्तावद्विद्युत उपरिष्टान्निवेशयितव्यः। कुतः? सम्बन्धात् – मेघोदरवर्तित्वाद्विद्युतो वरुणेन सम्बन्धो लोकवेदयोः प्रसिद्धः। एतदुक्तं भवति – वरुणादीनामुपदेशावैयर्थ्याय क्वचिन्निवेशयितव्यत्वे सति पाठक्रमादर्थक्रमस्य बलीयस्त्वाद्विद्युतोऽधि वरुणो निवेशयितव्यः; ततश्चामानवस्य गमयितृत्वं व्यवधानसहमित्यवगम्यते। तस्य च व्यवघानसहत्वादिन्द्रादेश्चोपदिष्टस्यावश्यनिवेशयितव्यस्य वरुणादुपर्युपदिष्टत्वादागन्तूनामन्ते निवेशयितव्यत्वाच्च वरुणादुपरीन्द्रादिः निवेशयितव्य इति ॥३॥

**इति श्रीशारीरकमीमांसाभाष्ये वरुणाधिकरणम्॥३॥**


