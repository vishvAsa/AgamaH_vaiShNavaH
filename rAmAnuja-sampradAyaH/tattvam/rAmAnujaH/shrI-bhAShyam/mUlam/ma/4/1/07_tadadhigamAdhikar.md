+++
title = "श्रीभाष्यम् 04-01-07 तदधिगमाधिकरणम्"

+++


**श्रीशारीरकमीमांसाभाष्ये तदधिगमाधिकरणम्॥७॥**

## अधिकरणार्थः – ब्रह्मविद्यालाभे सति तन्माहात्म्यात् पश्चात्तनानां पाप्मनामश्लेषः, प्राक्तनानां च तेषां विनाशश्च

**४८२. तदधिगम उत्तरपूर्वाघयोरश्लेषविनाशौ तद्व्यपदेशात् ॥ ४–१–१३ ॥**

## पेटिकासङ्गतिः

एवं विद्यास्वरूपं विशोध्य विद्याफलं चिन्तयितुमारभते ।

## विचारणीयविषयोपस्थापनम्

ब्रह्मविद्याप्राप्तौ पुरुषस्योत्तर-पूर्वाघयोरश्लेषविनाशौ श्रूयेते
**तद्यथा पुष्करपलाश आपो न श्लिष्यन्ते एवमेवंविदि पापं कर्म न श्लिष्यते** (छा.४.१४.३) **तस्यैवाऽत्मा पदवित्तं विदित्वा न कर्मणा लिप्यते पापकेन** (बृ.६.४.२३) इत्युत्तराघाश्लेषः **तद्यथेषीकतूलमग्नौ प्रोतं प्रदूयेतैवं हास्य सर्वे पाप्मानः प्रदूयन्ते** (छा.५.२४.३) **क्षीयन्ते चास्य कर्माणि तस्मिन्दृष्टे परावरे** (मु.२.२.८) इति पूर्वाघविनाशः ।

## विचारौपयिकः संशयः, पूर्वपक्षश्च

एतावश्लेषविनाशौ विद्याफलभूतावुपपद्येते, नेति संशयः। किं युक्तम्? नोपपद्येते इति। कुतः? **नाभुक्तं क्षीयते कर्म कल्पकोटिशतैरपि** (ब्रह्म.वै.प्रकृतिखण्डे.२६.७०े) इत्यादिशास्त्र-विरोधात्। अश्लेषविनाशव्यपदेशस्तु मोक्षसाधनभूतविद्याविधायिवाक्यशेषगतः कथञ्चिद्विद्याः स्तुतिप्रतिपादनेनाप्युपपद्यते।

न च विद्या पूर्वोत्तराघयोः प्रायश्चित्ततया विधीयते; येन प्रायश्चित्तेनाघविनाश उच्यते; **विद्या हि ब्रह्मविदाप्नोति परम्** (तै.आन.१.१) ब्रह्म वेद ब्रह्मैव भवति (मु.३.२.९) इति ब्रह्मप्राप्त्युपायतया विधीयते । अतो विद्यार्थवादोऽयमघविनाशाश्लेषव्यपदेश इति ॥

## विद्यायाः पापप्राश्चित्तत्वायोगः

एवं प्राप्तेऽभिधीयते तदधिगमे – इति। विद्याप्राप्तौ पुरुषस्य विद्या-माहात्म्यादुत्तरपूर्वाघयोरश्लेषविनाशावुपपद्येते; कुतः? एवंविधं हि विद्यामाहात्म्यमवगम्यते **एवंविदि पापं कर्म न श्लिष्यते** (छा.४.१४.३) **एवं हास्य सर्वे पाप्मानः प्रदूयन्ते** (छा.५-१४-३) इत्यादिव्यपदेशात् ।

## सूत्रार्थवर्णनतः सिद्धान्तार्थः

न च **नाभुक्तं क्षीयते कर्म**?? (ब्रह्म.वै.प्रकृतिखण्डे.२६.७०) इत्यनेन शास्त्रेणास्य विरोधः, भिन्नविषयत्वात् । तद्धि कर्मणां फलजननसामर्थ्यद्रढिमविषयम्; एतत्तूत्पन्नाया विद्यायाः प्राक्कृतानां पाप्मनां फलजननशक्तिविनाशसामर्थ्यमुत्पत्स्यमानानां च फलजननशक्त्युत्पत्तिप्रतिबन्धकरणसामर्थ्यं च प्रतिपादयतीति द्वयोर्विषयो भिद्यते । यथा अग्निजलयोरौष्ण्यतन्निवारणसामर्थ्यविषययोर्द्वयोः प्रमाणयोरपि विषयभेदात्प्रामाण्यम्; एवमत्रापीति न कश्चिद्विरोधः।

## पूर्वपक्षदर्शितस्य शास्त्रविरोधस्य भिन्नविषयत्वेन परिहारः

अघस्याश्लेषकरणं
वैदिककर्मायोग्यतावासनाप्रत्यवायहेतुशक्त्युत्पत्तिप्रतिबन्धकरणम् । अघानि हि कृतानि पुरुषस्य वैदिककर्मायोग्यतां, सजातीयकर्मान्तरारम्भरुचिं, प्रत्यवायं च कुर्वन्ति । अघस्य विनाशकरणम् उत्पन्नायास्तच्छक्तेर्विनाशकरणम् । शक्तिरपि परमपुरुषाप्रीतिरेव ॥

## अघाश्लेषविनाशयोः विवरणम्

तदेवं, विद्या वेदितुर्वेद्यात्यर्थप्रियत्वेन स्वयमपि निरतिशयप्रिया सती वेद्यभूतपरमपुरुषाराधानस्वरूपा पूर्वकृताघसञ्चयजनितपरमपुरुषाप्रीतिं विनाशयति; सैव विद्या स्वोत्पत्त्युत्तरकालभाव्यघनिमित्त-परमपुरुषाप्रीत्युत्पत्तिं च प्रतिबघ्नाति।

## प्रामादिकस्य च उत्तराघस्य अश्लेषः

तदिदमश्लेषवचनं प्रामादिकविषयं मन्तव्यम्; नाविरतो दुश्चरितात् (कठ.२.२४) इत्यादिभिश्शास्त्रैराप्रयाणादहरहरुत्पद्यमानाया उत्तरोत्तरातिशयभागिन्याः विद्यायाः दुश्चरितविरतिनिष्पाद्यत्वावगमात्॥

**इति श्रीशारीरकमीमांसाभाष्ये तदधिगमाधिकरणम्॥७॥**


