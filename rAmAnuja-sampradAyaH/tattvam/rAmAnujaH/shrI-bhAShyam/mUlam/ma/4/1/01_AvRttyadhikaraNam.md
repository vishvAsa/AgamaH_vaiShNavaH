+++
title = "श्रीभाष्यम् 04-01-01 आवृत्त्यधिकरणम्"

+++


**श्रीभगवद्रामानुजविरचिते श्रीशारीरकमीमांसाभाष्येचतुर्थः फलाध्यायः**

## अधिकरणानि – 33 सूत्राणि – 137

## अध्यायार्थः – विद्यास्वरूपविशोधनपूर्वकम् विद्याफलचिन्तनम्

**प्रथमः आवृत्तिपादः ॥ 4-1 ॥**



## पादार्थः – उपासनप्रकारचिन्ता, पूर्वोत्तराघाश्लेष-विनाशौ च

**आवृत्त्यधिकरणम् ॥१॥**

## अधिकरणार्थः – उपासनस्य असकृदावृत्तस्यैव मोक्षोपायता

**४७०. आवृत्तिरसकृदुपदेशात् ॥ ४–१–१ ॥**

## अध्यायसङ्गतिः

तृतीयेऽध्याये साधनैस्सह विद्या चिन्तिता। अथेदानीं विद्यास्वरूपविशोधनपूर्वकं विद्याफलं चिन्त्यते। तत्र

## प्रस्तुतो विषयः विचार्यांशश्च

**ब्रह्मविदाप्नोति परम्** (तै.आन.१.१) **तमेव विदित्वाऽतिमृत्युमेति** (श्वे.३.८) **ब्रह्म वेद ब्रह्मैव भवति** (मु.३.२.९) **यदा पश्यः पश्यते रुक्मवर्णम्** (मु.३.१.३) इत्यादि वेदान्तवाक्येषु ब्रह्मप्राप्तिसाधनतया विहितं वेदनं किं सकृत्कृतमेव शास्त्रार्थः, उतासकृदावृत्तमिति संशयः।

## सयुक्तिकः पूर्वपक्षः

किं युक्तम्? सकृत्कृतमिति; **ब्रह्म वेद ब्रह्मैव भवति** (मु.३.२.९) इति वेदनमात्रस्यैव विधानात्, असकृदावृत्तौ प्रमाणाभावात् ।

## विषयसिद्धिं यावत् आवृत्तेः सिद्धिशङ्का

न चावघातादिवद्वेदनस्य ब्रह्मापरोक्ष्यं प्रति दृष्टोपायत्वाद्यावत्कार्यमावृत्तिरिति शक्यं वक्तुम्, वेदनस्य दृष्टोपायत्वाभावात्। ज्योतिष्टोमादिकर्माणि, वेदान्तविहितं च वेदनं परमपुरुषाराधनरूपम्, आराधिताच्च परमपुरुषाद्धर्मार्थकाममोक्षाख्यपुरुषार्थावाप्तिरिति हि **फलमत उपपत्तेः** (शारी.३.२.३७) इत्यत्र प्रतिपादितम् । अतो ज्योतिष्टोमादिवद्यथाशब्दं सकृत्कृतमेव शास्त्रार्थः –

## सिद्धान्तः सूत्रार्थविवरणतः

इति प्राप्ते प्रचक्ष्महे – आवृत्तिरसकृत् इति । असकृदावृत्तमेव वेदनं शास्त्रार्थः ।

कुतः? उपदेशात् – ध्यानोपासनपर्यायेण वेदनशब्देनोपदेशात् । तत्पर्यायत्वं च विद्युपास्तिध्यायतीनामेकस्मिन्विषये वेदनोपदेशपरवाक्येषु प्रयोगादवगम्यते । तथाहि – **मनो ब्रह्मेत्युपासीत** (छां.३.१८.१) इत्युपासिनोपक्रान्तोऽर्थः **भाति च तपति च कीर्त्या यशसा ब्रह्मवर्चसेन य एवं वेद** (छा.३.१८.३) इति विदिनोपसंह्रियते; तथा **यस्तद्वेद यत्स वेद स मयैतदुक्तः** (छां.४.१.४) इत्युपक्रमे विदिनोक्तं रैक्वस्य ज्ञानम्,
**अनु म एतां भगवो देवतां शाधि यां देवतामुपास्से** (छा.४.२.२) इतयुपासिनोपसंह्रियते; तथा
**ब्रह्मविदाप्नोति परम्** (तै.आन.१-१) इत्यादिवाक्यसमानार्थेषु वाक्येषु **आत्मा वा अरे द्रष्टव्यः श्रोतव्यो मन्तव्यो निदिध्यासतिव्यः** (बृ.४.४.५) **ततस्तु तं पश्यति निष्कलं ध्यायमानः** (मु.३.१.८) इत्यादिषु ध्यायतिना वेदनमभिधीयते; ध्यानं च चिन्तनम्; चिन्तनं च स्मृतिसन्ततिरूपम्; न स्मृतिमात्रम् ॥

## ध्यानोपास्त्योरेकार्थता

उपास्तिरपि तदेकार्थः, एकाग्रचित्तवृत्तिनैरन्तर्ये प्रयोगदर्शनात्; तदुभयैकार्थ्यात् असकृदावृत्तसन्ततस्मृतिरिह **ब्रह्म वेद ब्रह्मैव** भवति (मु.३.२.९) **ज्ञात्वा देवं मुच्यते सर्वपाशैः** (श्वे.१.८) इत्यादिषु वेदनादिशब्दैरभिधीयते इति निश्चीयते ॥१॥

## उक्तार्थस्य पुराणस्मृतितः दृढीकरणम्

**४७१. लिङ्गाच्च ॥ ४–१–२ ॥**

लिङ्गं – स्मृतिः। स्मृतेश्चायमर्थोऽवगम्यते। स्मर्यते हि मोक्षसाधनभूतं वेदनं स्मृतिसन्ततिरूपं **तद्रूपप्रत्यये चैका सन्ततिश्चान्यनिस्स्पृहा । तद्ध्यानं प्रथमैष्षड्भिरङ्गैर्निष्पाद्यते तथा** (विष्णु.६.७.९१) इति तस्मादसकृदावृत्तमेव वेदनं शास्त्रार्थः ॥२॥

**इति श्रीशारीरकमीमांसाभाष्ये आवृत्त्यधिकरणम्॥१॥**


