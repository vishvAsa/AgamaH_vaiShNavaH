+++
title = "श्रीभाष्यम् 04-01-10 अग्निहोत्राद्यधिकरणम्"

+++


**श्रीशारीरकमीमांसाभाष्ये अग्निहोत्राद्यधिकरणम्**

## अधिकरणार्थः – अग्निहोत्रादिकं नित्य-नैमित्तिकरूपं कर्म अनुष्ठेयविद्यार्थत्वात् अवश्यं कर्तव्यमेव

**४८५. अग्निहोत्रादि तु तत्कार्यायैव तद्दर्शनात् ॥ ४–१–१६ ॥**

## अवान्तरसङ्गतिः

**इतरस्याप्येवमसंश्लेषः** (शारी.४-१-१४) इति विद्याबलात्सुकृतस्याप्यसंश्लेष उक्तः,

## पूर्वपक्षः युक्त्या

अग्निहोत्रादीनां नित्यनैमित्तिकानां स्वाश्रमधर्माणामपि सुकृतत्वसामान्येन तत्फलस्याश्लेषादनिच्छतोऽननुष्ठाने प्राप्त

## सूत्रतः सिद्धान्तः

उच्यते, अग्निहोत्रादि तु – इति। तुशब्दस्सुकृतान्तरेभ्यो विशेषणार्थः;
अग्निहोत्रादि आश्रमधर्माः फलाश्लेषासम्भवादनुष्ठेया एव; तदसम्भवश्च तत्कार्यार्थत्वात्तेषाम्; विद्याख्यकार्यायैव हि विदुषोऽग्निहोत्राद्यनुष्ठानम्; कथमिदमवगम्यते? तद्दर्शनात्; दृश्यते हि **तमेतं वेदानुवचनेन ब्राह्मणाः विविदिषन्ति यज्ञेन दानेन तपसाऽनाशकेन** (बृ.६.५.२२) इत्यादिनाऽग्निहोत्रादीनां विद्यासाधनत्वम्।

## कर्मणामपि यावदायुषता

विद्यायाश्चाप्रयाणादभ्यासाधेयातिशयाया अहरहरुत्पाद्यत्वात् तदुत्पत्त्यर्थं आश्रमकर्मापि अहरहरनुष्ठेयमेव; अन्यथाऽऽश्रमकर्मलोपे दूषितान्तः करणस्य विद्योत्पत्तिरेव न स्यात्॥१६॥

## सुहृदः साधुकृत्यां इति श्रुतेर्विषयकल्पनम्

यदि अग्निहोत्रादिसाधुकृत्याः विद्योत्पत्त्यर्थाः, विद्योत्पत्तेः प्राचीनं च सुकृतं **यावत्सम्पातमुषित्वा** (छा.५.१०.५) **प्राप्यान्तं कर्मणः** (बृ.६.४.६) इत्यनुभवेन विनष्टम्, भुक्तशिष्टं च प्रारब्धफलम्;
सुहृदस्साधुकृत्याम् इत्यस्य को विषयः? तत्राह-

**४८६. अतोऽन्यापि ह्येकेषामुभयोः ॥ ४–१–१७॥**

अतः – अग्निहोत्रादिसाधुकृत्यायाः विद्योत्पत्त्यर्थायाः अन्यापि विद्याधिगमात्पूर्वोत्तरयोः उभयोरपि पुण्यकर्मणोः प्रबलकर्मप्रतिबद्धफला साधुकृत्याऽनन्ताः सम्भवत्येव; तद्विषयमिदमेकेषां शाखिनां वचनं तस्य पुत्रा दायमुपयन्ति सुहृदस्साधुकृत्याम् इति । विद्ययाऽश्लेषविनाशश्रुतिश्च तद्विषया ॥१७॥

## सुहृदः इति श्रुतेः उक्तो विषयः पूर्वसिद्ध इति स्मरणम्

अनुष्ठितस्यापि कर्मणः फलप्रतिबन्धसम्भवं पूर्वोक्तं स्मारयति –

**४८७. यदेव विद्ययेति हि ॥ ४–१–१८ ॥**

यदेव विद्यया करोति..तदेव वीर्यवत्तरम् (छा.१.१०) इत्युद्गीथविद्यायाः क्रतुफलाप्रतिबन्धफलत्ववचनेनानुष्ठितस्यापि कर्मणः फलप्रतिबन्धस्सूच्यते हि । अतो विदुषोऽनुष्ठितप्रतिबद्धफलविषयं सुहृदस्साधुकृत्याम् इति शाट्यायनकम् ॥१८॥

**इति श्रीशारीरकमीमांसाभाष्ये अग्निहोत्राद्यधिकरणम् ॥१०॥**


