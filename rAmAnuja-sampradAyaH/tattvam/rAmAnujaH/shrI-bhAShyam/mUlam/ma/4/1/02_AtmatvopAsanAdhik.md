+++
title = "श्रीभाष्यम् 04-01-02 आत्मत्वोपासनाधिकरणम्"

+++


**श्रीशारीरकमीमांसाभाष्ये आत्मत्वोपासनाधिकरणम्॥२॥**

## अधिकरणार्थः – उपास्यं ब्रह्म उपासितुः आत्मत्वेनैवोपास्यम्, न अन्यत्वेन

**४७२. आत्मेति तूपगच्छन्ति ग्राहयन्ति च ॥ ४–१–३ ॥**

## संशयप्रदर्शनतः अधिकरणचिन्त्योऽर्थः

इदमिदानीं चिन्त्यते – किमुपास्यं ब्रह्मोपासितुरन्यत्वेनोपास्यम्, उतोपासितुरात्मत्वेन – इति।

## युक्त्या पूर्वःपक्षः

किं युक्तम्?; अन्यत्वेनेति। कुतः? उपासितुः प्रत्यगात्मनोऽर्थान्तरत्वात् ब्रह्मणः । अर्थान्तरत्वं च **अधिकं तु भेदिनर्देशात्** (शारी.२.१.२२) **अधिकोपदेशात्** (शारी.३.४.८) **नेतरोऽनुपपत्तेः** (शारी.१.१.१७) इत्यादिषूपपादितम्। यथावस्थितं च ब्रह्मोपास्यम्; अयथोपासने हि ब्रह्मप्राप्तिरप्ययथाभूता स्यात् – **यथाक्रतुरस्मिन् लोके पुरुषो भवति तथेतः प्रेत्य भवति** (छा.३.१४.१) इति न्यायात्। अतोऽन्यत्वेनोपास्यमिति॥

## सूत्रार्थवर्णनतः सिद्धान्तः

एवं प्राप्तेऽभिधीयते – आत्मेति तु – इति । तुशब्दोऽवधारणे; उपासितुरात्मेत्येवोपास्यम्, उपासिता प्रत्यगात्मा स्वशरीरस्य स्वयं यथा आत्मा; तथा स्वात्मनोऽपि परं ब्रह्मात्मेत्येवोपासीतेत्यर्थः। कुतः? एवं ह्युपगच्छन्ति पूर्वे उपासितारः – **त्वं वा अहमस्मि भगवो देवते अहं वै त्वमसि** (बृ.३.४.१०) इति। उपासितुरर्थान्तरभूतं ब्रह्मोपासितारोऽहमिति कथमभ्युपग्छन्तीत्यत्राह – ग्राहयन्ति च – इति । इममर्थमविरुद्धमुपासितॄन् ग्राहयन्ति शास्त्राणि – तान् प्रत्युपपादयन्तीत्यर्थः ।

## शास्त्रतः आत्मत्वोपपादनप्रकारः

**य आत्मनि तिष्ठन्नात्मनोऽन्तरो यमात्मा न वेद यस्याऽत्मा शरीरं य आत्मानमन्तरो यमयति स त आत्माऽन्तर्याम्यमृतः** (बृ.५.७.२२) **सन्मूलास्सोम्येमास्सर्वाः प्रजास्सदायतनास्सत्प्रतिष्ठाः ऐतदात्म्यमिदसर्वम्** (छां.६.८.४) **सर्वं खल्विदं ब्रह्म तज्जलानिति** (छां.३.१४.३) इति च सर्वस्य चिदचिद्वस्तुनस्तज्जत्वात्तल्लत्वात् तदनत्वात्तन्नियाम्यत्वात्तच्छरीरत्वाच्च सर्वस्यायमात्मा, अतस्स त आत्मा; अतो यथा प्रत्यगात्मनस्स्वशरीरं प्रत्यात्मत्वात् देवोऽहं मनुष्योऽहम् इत्यनुसन्धानम्; तथा प्रत्यगात्मनोऽपि आत्मत्वात्परमात्मनस्तस्याप्यहमित्येवानुसन्धानं युक्तमिति । एवं शास्त्रैरुपपादितं सर्वबुद्धीनां ब्रह्मैकनिष्ठत्वेन सर्वशब्दानां ब्रह्मैकनिष्ठत्वमभ्युपगच्छन्तः **त्वं वा अहमस्मि भगवो देवते अहं वै त्वमसि भगवो देवते** इति व्यतिकरेणोक्तवन्तः । एवं च,

## आत्मत्वानुसन्धानपृथक्त्वानुसन्धानयोरविरोधः

अथ योऽन्यां देवतामुपास्ते अन्योऽसावन्योऽहमस्मीति न स वेद (बृ.३.४.१०) **अकृत्स्नो ह्येष आत्मेत्येवोपासीत** (बृ.३.४.१०), **सर्वं तं परादाद्योऽन्यत्राऽत्मनस्सर्वं वेद** (बृ.६.५.७) इत्यात्मत्वा-ननुसन्धाननिषेधः; **पृथगात्मानं प्रेरितारं च मत्वा** (श्वे.१.६) इति पृथक्त्वानुसन्धानविधानं चाविरुद्धम्, अहमिति स्वात्मतयाऽनुसन्धानादन्यत्वानुसन्धाननिषेधो रक्षितः; स्वशरीरात्स्वात्मनः अधिकत्वानुसन्धानवत् स्वात्मनोऽपि परमात्मनोऽधिकत्वानुसन्धानात्पृथक्त्वानुसन्धानविधानं च रक्षितम्। अधिकस्य ब्रह्मणः प्रत्यगात्मन आत्मत्वात्तस्य च ब्रह्मशरीरत्वान्निषेधवाक्ये
अकृत्स्नो ह्येषः इत्युक्तम्। अत उपासितुरात्मत्वेन ब्रह्मोपास्यमिति स्थितम् ॥ ३॥

**इति श्रीशारीरकमीमांसाभाष्ये आत्मत्वोपासनाधिकरणम्॥ २॥**


