+++
title = "श्रीभाष्यम् 04-02-10 निशाधिकरणम्"

+++


**श्रीशारीरकमीमांसाभाष्ये निशाधिकरणम्॥१०॥**

## अधिकरणार्थः – विदुषः निशि मृतस्यापि ब्रह्मप्राप्तिः अवश्यम्भाविनी

**५०६. निशि नेति चेन्न सम्बन्धस्य यावद्देहभावित्वाद्दर्शयति च ॥ ४–२–१८ ॥**

## प्रकृतचिन्तोपयोगिसंशयप्रदर्शनम्

इदमिदानीं चिन्त्यते – विदुषो निशि मृतस्य ब्रह्मप्राप्तिरस्ति, नेति।

## सिद्धान्तिच्छायया शङ्कापूर्वकं पूर्वपक्षस्वीकारः

यद्यपि निशायां सूर्यरश्मिसम्भवाद्रश्म्यनुसारेण गतिर्निशायामपि सम्भवति; तथापि निशामरणस्य शास्त्रेषु गर्हितत्वात्परमपुरुषार्थलक्षणब्रह्मप्राप्तिर्निशामृतस्य न सम्भवति । शास्त्रेषु दिवामरणं प्रशस्तम्, विपरीतं निशामरणं, **दिवा च शुक्लपक्षश्च उत्तरायणमेव च। मुमूर्षतां प्रशस्तानि विपरीतं तु गर्हितम्** (म.भा.अनु.२२-३१) इति। दिवामरणनिशामरणयोः प्रशस्तत्वविपरीतत्वे चोत्तमाधमगतिहेतुत्वेन स्याताम्। अतो निशामरणमधोगतिहेतुत्वान्न ब्रह्मप्राप्तिहेतुरिति चेत् –

## सूत्रोत्तरखण्डविवरणतः सिद्धान्तार्थः

तन्न, विदुषः कर्मसम्बन्धस्य यावद्देहभावित्वात् । एतदुक्तं भवति – अनारब्धकार्याणामधोगतिहेतुभूतानां कर्मणां विद्यासम्बन्धेनैव विनाशादुत्तरेषां चाश्लेषात्प्रारब्धकार्यस्य च चरमदेहावधित्वाद्बन्धहेत्वभावाद्विदुषो निशामृतस्यापि ब्रह्मप्राप्तिस्सिद्धैव । दर्शयति च श्रुतिः **तस्य तावदेव चिरं यावन्न विमोक्ष्ये अथ सम्पत्स्ये** (छां.६.१४.२) इति दिवा च शुक्लपक्षश्च इत्यादिवचनमविद्वद्विषयम् ॥१८॥

**इति श्रीशारीरकमीमांसाभाष्ये निशाधिकरणम्॥१०॥**


