+++
title = "श्रीभाष्यम् 04-02-11 दक्षिणायनाधिकरणम्"

+++


**श्रीशारीररकमीमांसाभाष्ये दक्षिणायनाधिकरणम्॥११॥**

## अधिकरणार्थः – दक्षिणायने मृतस्याऽपि विदुषः ब्रह्मप्राप्तिरस्त्येव, न चन्द्रं प्राप्य पुनरावृत्तिः

**५०७. अतश्चायनेऽपि दिक्षणे ॥ ४–२–१९ ॥**

## सूत्रार्थानुवादः, अधिकाशङ्का च

निशि मृतस्यापि विदुषो ब्रह्मप्राप्तौ यो हेतुरुक्तः, तत एव हेतोर्दक्षिणेऽप्ययने मृतस्य ब्रह्मप्राप्तिस्सिद्धा ॥

अधिकाशङ्का तु **अथ यो दक्षिणे प्रमीयते पितृणामेव महिमानं गत्वा चन्द्रमसस्सायुज्यं गच्छति** (तै.ना.५२.) इति दक्षिणायने मृतस्य चन्द्रप्राप्तिश्रवणात् चन्द्रं प्राप्तानां च तेषां यदा तत्पर्यवैति, **अथैतमेवाध्वानं पुनर्निवर्तन्ते** (छा.५.१०.५) इति पुनरावृत्तिश्रवणात्, भीष्मादीनां च ब्रह्मविद्यानिष्ठानामुत्तरायणप्रतीक्षादर्शनाद्दक्षिणायने मृतस्य ब्रह्मप्राप्तिर्न सम्भवति – इति।

## अधिकाशङ्कापरिहारतः सिद्धान्तः

परिहारस्तु – अविदुषां पितृयाणेन पथा चन्द्रं प्राप्तानामेव पुनरावृत्तिः, विदुषस्तु चन्द्रं प्राप्तस्यापि
**तस्माद्ब्रह्मणो महिमानमाप्नोति** (तै.ना.५२) इति वाक्यशेषात्तस्य दक्षिणायनमृतस्य चन्द्रप्राप्तिः ब्रह्म प्रपित्सतो विश्रमहेतुमात्रमिति गम्यते; वाक्यशेषाभावेऽपि पूर्वोक्तादेव बन्धहेत्वभावात् विदुषश्चन्द्रं प्राप्तस्यापि ब्रह्मप्राप्तिरनिवार्या। भीष्मादीनां योगप्रभावात् स्वच्छन्दमरणानां धर्मप्रवर्तनायोत्तरायणप्राशस्त्यप्रदर्शनार्थः तथाविधाचारः॥

## विदुषः दक्षिणायनमरणेऽपि ब्रह्मप्राप्तिनिर्णयस्य गीतावचनविरोधशङ्का-तत्परिहारौ

ननु च विदुषो मुमूर्षून् प्रति पुनरावृत्तिहेतुत्वेन कालविशेषविधिर्दृश्यते – **यत्र काले त्वनावृत्तिमावृत्तिं चैव योगिनः। प्रयाता यान्ति तं कालं वक्ष्यामि भरतर्षभ। अग्निर्ज्योतिरहश्शुक्लः षण्मासा उत्तरायणम् । तत्र प्रयाता गच्छन्ति ब्रह्म ब्रह्मविदो जनाः॥ धूमो रात्रिस्तथा कृष्णः षण्मासा दक्षिणायनम्। तत्र चान्द्रमसं ज्योतिर्योगी प्राप्य निवर्तते। शुक्ल कृष्णे गती ह्येते जगतश्शाश्वते मते। एकया यात्यनावृत्तिमन्ययाऽवर्तते पुनः** (भ.गी.८.२३,२४,२५,२६) इति; तत्राह –

**५०८. योगिनः प्रति र्स्म्येते स्मार्ते चैते ॥ ४–२–२० ॥**

नात्र मुमूर्षून् प्रति मरणकालविशेषोपादानं स्मर्यते; अपि तु योगिनः – योगनिष्ठान् प्रति स्मार्ते स्मृतिविषयभूते – स्मर्तव्ये देवयानिपतृयाणाख्ये गती स्मर्येते योगाङ्गतयाऽनुदिनं स्मर्तुम्। तथा ह्युपसंहारः। **नैते सृती पार्थ जानन्योगी मुह्यति कश्चन। तस्मात्सर्वेषु कालेषु योगमुक्तो भवार्जुन** (भ.गी.८.२७) इति । **अग्निर्ज्योतिः** (भ.गी.८-२३) **धूमो रात्रिः** (भ.गी.८.२४) इति कालशब्दः कालाभिमानिदेवतातिवाहिकपरः, अग्न्यादेः कालत्वासम्भवात्। अतः **तेऽर्चिषमभिसम्भवन्ति** (बृ.८.२.१५) इति विहितदेवयानानुस्मृतिरत्र विद्यानिष्ठान् प्रति विधीयते, न मुमूर्षून् प्रति मरणकालविशेषः॥२०॥

**इति श्रीशारीरकमीमांसाभाष्ये दक्षिणायनाधिकरणम्॥११॥**

**इति श्रीभगवद्रानुजविरिचते श्रीशारीरकमीमांसाभाष्ये चतुर्थस्याध्यायस्य द्वितीयःपादः॥२॥**


