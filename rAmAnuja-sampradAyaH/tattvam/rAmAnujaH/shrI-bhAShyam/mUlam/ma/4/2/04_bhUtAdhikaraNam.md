+++
title = "श्रीभाष्यम् 04-02-04 भूताधिकरणम्"

+++


**श्रीशारीरकमीमांसाभाष्ये भूताधिकरणम्॥४॥**

## अधिकरणार्थः – प्राणसंयुक्तस्य जीवस्य संहतेषु सर्वेषु भूतेष्वेव सम्पत्तिः, न केवले तेजसि

**४९३. भूतेषु तच्छ्रुतेः ॥ ४–२–५॥**

## विचारणीयो विषयः ससंशयः

**प्राणस्तेजसि** (छा.६.८.६) इति जीवसंयुक्तस्य प्राणस्य तेजसि सम्पत्तिरुक्ता, सा सम्पत्तिः किं तेजोमात्रे, उत संहतेषु सर्वेषु भूतेष्विति विशये

## पूर्वपक्षार्थः

तेजोमात्रश्रवणात्तेजसि

## सूत्रेण सिद्धान्तार्थः

इति प्राप्त उच्यते – भूतेषु – इति। भूतेषु- सम्पद्यते। कुतः? तच्छ्रुतेः – **पृथिवीमय आपोमयः** …… **तेजोमयः** (बृ.६.४.५) इति जीवस्य सञ्चरतस्सर्वभूतमयत्वश्रुतेः॥५॥

## एकैकस्य भूतस्य सृष्ट्यनौपयिकता

ननु तेजः प्रभृतिष्वेकैकस्मिन् क्रमेण सम्पत्तावपि **पृथिवीमयः** (बृ.६.४.५) इत्यादिका श्रुतिरुपपद्यते, अत आह –

**४९४. नैकस्मिन् दर्शयतो हि ॥ ४–२–६ ॥**

नैकस्मिन्, एकैकस्य कार्याक्षमत्वात्। दर्शयतो ह्यक्षमत्वं श्रुतिस्मृती
**अनेन जीवेनाऽत्मनाऽनुप्रविश्य नामरूपे व्याकरवाणि तासां त्रिवृतं त्रिवृतमेकैकां करवाणि** (छा.६.३.२) इति नामरूपव्याकरणयोग्यत्वाय त्रिवृत्करणमुपदिश्यते। **नानावीर्याः पृथग्भूताः ततस्ते संहतिं विना। नाशक्नुवन् प्रजास्स्रष्टुमसमागम्य कृत्स्नशः। समेत्यान्योन्यसंयोगं परस्परसमाश्रयाः। महदाद्या विशेषान्ता ह्यण्डमुत्पादयन्ति ते** (वि.पु.१.२.५२,५३) इति। अतः **प्राणस्तेजसि** (छा.६.८.६) इति तेजश्शब्देन भूतान्तरसंसृष्टमेव तेजोऽभिधीयते। अतो भूतेष्वेव सम्पत्तिः ॥६॥

**इति श्रीशारीरकमीमांसाभाष्ये भूताधिकरणम्॥ ४॥**


