+++
title = "श्रीभाष्यम् 04-02-01 वागधिकरणम्"

+++


**श्रीभगवद्रामानुजविरचिते श्रीशारीरकमीमांसाभाष्येचतुर्थे फलाध्याये–द्वितीयः उत्क्रान्तिपादः**

## अधिकरणानि – 11, सूत्राणि 20

## पादार्थः – ब्रह्मविदुषो गतिप्रकारचिन्तायां प्रथममुत्क्रान्तिचिन्ता

**वागधिकरणम्॥१॥**

## अधिकरणार्थः – ब्रह्मविदुषो गतिप्रकारचिन्तायां प्रथममुत्क्रान्तिचिन्ता

**४८९. वाङ्मनसि दर्शनाच्छब्दाच्च ॥ ४–२–१ ॥**

## अधिकरणार्थः – प्रयतो जीवस्योक्ता वाचो मनसि सम्पत्तिः, वाक्स्वरूपसम्पत्तिरेव, न तु तद्वृत्तिमात्रस्य

इदानीं विदुषो गतिप्रकारं चिन्तयितुमारभते । प्रथमं तावदुत्क्रान्तिश्चिन्त्यते। तत्रेदमाम्नायते **अस्य सोम्य पुरुषस्य प्रयतो वाङ्मनसि सम्पद्यते मनः प्राणे प्राणस्तेजसि तेजः परस्यां देवतायाम्** (छा.६.८.६) इति।

## अधिकरणीयः संशयः

अत्र **वाङ्मनसि सम्पद्यते** (छा.६.८.६) इति वाचो मनसि सम्पत्तिश्रुतिः किं वाग्वृत्तिमात्रविषया, उत वाग्विषयेति विशये –

## युक्त्या पूर्वःपक्षः

वृत्तिमात्रविषयेति युक्तम्। कुतः? मनसो वाक्प्रकृतित्वाभावात्तत्र वाक्स्वरूपसम्पत्त्यसम्भवात्। वागादिवृत्तीनां मनोऽधीनत्वेन वृत्तिसम्पत्तिश्रुतिः कथंचिदुपपद्यत इति॥

## सूत्रतः सिद्धान्तार्थः

एवं प्राप्तेऽभिधीयते वाङ्मनसि इति । वाक्स्वरूपमेव मनसि सम्पद्यते। कुतः? दर्शनात् – दृश्यते हि वागिन्द्रय उपरतेऽपि मनः प्रवृत्तिः। वृत्तिमात्रसम्पत्त्यापि तदुपपद्यत इति चेत् तत्राह – शब्दाच्चेति।
**वाङ्मनसि सम्पद्यते** (छा.६.८.६) इति वाक्स्वरूपसम्पत्तावेव हि शब्दः; न वृत्तिमात्रसम्पत्तौ । न हि तदानीं वृत्त्युपरमे वागिन्द्रियं प्रमाणान्तरेणोपलभ्यते; येन वृत्तिमात्रमेव सम्पद्यत इत्युच्येत ।

## पूर्वपक्षयुक्तेः समाधानम्

यदुक्तं मनसो वाक्प्रकृतित्वाभावाद्वाचो मनसि सम्पत्तिर्नोपपद्यत इति; तत्, **वाङ्मनसि सम्पद्यते** (छा.६.८.६) इति वचनान्मनसा वाक्संयुज्यते; नतु तत्र लीयत इति परिहर्तव्यम् ॥१॥

## उक्तेऽर्थे श्रुत्यन्तरार्थसामञ्जस्यसिद्धिः

**४९०. अत एव सर्वाण्यनु ॥ ४–२–२ ॥**

यतो वाचो मनसा संयोगमात्रं सम्पत्तिः; न तु लयः; अत एव वाचमनु सर्वेषामिन्द्रियाणां मनसि सम्पत्तिश्रुतिरुपपद्यते,
**तस्मादुपशान्ततेजा अपुनर्भवमिन्द्रियैर्मनसि सम्पद्यमानैः** (प्रश्न.उप.३.९) इति॥२॥

**इति श्रीशारीरकमीमांसाभाष्ये वागधिकरणम्॥१॥**


