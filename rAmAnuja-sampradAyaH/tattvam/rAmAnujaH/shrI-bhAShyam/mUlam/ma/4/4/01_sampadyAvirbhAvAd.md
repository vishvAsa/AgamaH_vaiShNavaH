+++
title = "श्रीभाष्यम् 04-04-01 सम्पद्याविर्भावाधिकरणम्"

+++


**श्रीभगवद्रामानुजविरचिते श्रीशारीरकमीमांसाभाष्येचतुर्थे फलाध्याये चतुर्थः मुक्तिपादः**

## पादार्थः – भक्त्यानुष्ठानतः निष्पन्नमोक्षोपायत्वात् अर्चिरादिना मार्गेण गतानां मुक्तानामैश्वर्यप्रकारस्य चिन्तनम्

**सम्पद्याविर्भावाधिकरणम्॥१॥**

## अधिकरणार्थः – मुक्तात्मनां ब्रह्मोपसम्पत्या प्राप्यो दशाविशेषः स्वाभाविकस्वरूपाविर्भाव एव

**५२४. सम्पद्याविर्भावस्स्वेनशब्दात् ॥ ४–४–१ ॥**

## पादसङ्गत्यर्थं पूर्वोत्तरार्थसङ्क्षेपः

परं ब्रह्मोपासीनानामात्मानं च प्रकृतिवियुक्तं ब्रह्मात्मकमुपासीनानामर्चिरादिना मार्गेणापुनरावृत्तिलक्षणा गतिरुक्ता; इदानीं मुक्तानामैश्वर्यप्रकारं चिन्तयितुमारभते ।

## प्रकृतविचारार्थः संशयः

इदमाम्नायते – **एवमेवैष संप्रसादोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते** (छा.८.१२.२) इति। किमस्माच्छरीरात्समुत्थाय परज्योतिरुपसम्पन्नस्य देवादिरूपवत्साध्येन रूपेण सम्बन्धोऽनेन वाक्येन प्रतिपाद्यते, उत स्वाभाविकस्य स्वरूपस्याविर्भाव इति संशये,

## युक्त्या पूर्वः पक्षः

साध्येन रूपेण सम्बन्ध इति युक्तम्। अन्यथा ह्यपुरुषार्थावबोधित्वं मोक्षशास्त्रस्य स्यात्, स्वरूपस्य स्वतोऽपुरुषार्थत्वदर्शनात्। न हि सुषुप्तौ देहेन्द्रियव्यापारेषूपरतेषु केवलस्यात्मस्वरूपस्य पुरुषार्थसम्बन्धो दृश्यते;

## दुःखविगममात्रस्यापुरुषार्थता

न च दुःखनिवृत्तिमात्रं परं ज्योतिरुपसम्पन्नस्य पुरुषार्थः, येन स्वरूपाविर्भाव एव मोक्षः इत्युच्येत; **स एको ब्रह्मण आनन्दः। श्रोत्रियस्य चाकामहतस्य** (तै.आन.८.४) **रसं ह्येवायं लब्ध्वाऽनन्दी भवति** (तै.आन.७.१) इत्यादिभ्यो मुक्तस्य सुखानन्त्यश्रवणात् ॥

## स्वरूपस्य तिरोध्यसम्भवः

नचापरिच्छिन्नानन्दरूपचैतन्यमेवास्य स्वरूपम्, तच्च संसारदशायामविद्यया तिरोहितं परं ज्योतिरुपसम्पन्नस्याविर्भवतीति शक्यं वक्तुम्, ज्ञानस्वरूपस्य तिरोधानासम्भवात्। प्रकाशपर्यायस्य ज्ञानस्य तिरोधानं
तद्विनाश एवेति हि पूर्वमेवोक्तम् ॥

## स्वरूपस्य पुरुषार्थताप्रतिक्षेपः

न च प्रकाशमात्रस्याऽनन्दता सम्भवति; सुखस्वरूपता ह्यानन्दस्वरूपता, सुखस्वरूपत्वं चात्मनोऽनुकूलत्वम्; प्रकाशमात्रात्मवादिनः कस्य प्रकाशोऽनुकूलवेदनीयो भवेदिति प्रकाशमात्रात्मवादिनः कथंचिदप्यानन्दस्वरूपता दुरुपपादा।

## स्वरूपनिष्पत्तिमात्रसाध्यतायां वचनानर्थक्यम्

स्वरूपापत्तिमात्रे च साध्ये स्वरूपस्य नित्यनिष्पन्नत्वादुपसम्पन्नस्य
**स्वेन रूपेणाभिनिष्पद्यते** (छा.८.१२.२) इति वचनमनर्थकं स्यात् । अतोऽपूर्वेण साध्येन रूपेण सम्पद्यते। एवं च अभिनिष्पद्यते इति वचनं मुख्यार्थमेव भवति। **स्वेन रूपेण** (छा.८.१२.२) इत्यप्यानन्दैकान्तेन स्वासाधारणेनाभिनिष्पद्यत इति सङ्गच्छत इति।

## सूत्रतः सिद्धान्तः

एवं प्राप्ते प्रचक्ष्महे – सम्पद्याविर्भावः इति। अयं प्रत्यगात्माऽर्चिरादिना परं ज्योतिरुपसम्पद्य यं दशाविशेषमापद्यते, स स्वरूपाविर्भावरूपः; नापूर्वाकारोत्पत्तिरूपः। कुतः? स्वेन शब्दात्
**स्वेन रूपेण** (छा.८.१२.१) इति विशेषणोपादानादित्यर्थः। आगन्तुकविशेषपरिग्रहे हि **स्वेन रूपेण** (छां.८-१२-२) इति विशेषणमनर्थकं स्यात्, अविशेषणेऽपि तस्य स्वकीयरूपत्वसिद्धेः॥

## पूर्वपक्षोक्तवचनानर्थक्याक्षेपनिरासः

यत्तूक्तं स्वरूपस्य नित्यप्राप्तत्वात् उपसम्पद्याभिनिष्पद्यते (छा.८.१२.१) इति वचनमनर्थकमिति – तत्रोत्तरं

**५२५. मुक्तः प्रतिज्ञानात् ॥ ४–४–२ ॥**

कर्मसम्बन्धतत्कृतदेहादिविनिर्मुक्तः स्वाभाविकरूपेणावस्थितोऽत्र
**स्वेन रूपेणाभिनिष्पद्यते** (छां.८.१२.२) इत्युच्यते । अतो नित्यप्राप्तस्यापि स्वरूपस्य कर्मरूपाविद्यातिरोहितस्य तिरोधाननिवृत्तिरत्राभिनिष्पत्तिरुच्यते। कुतः? प्रतिज्ञानात् – सा हि प्रतिपाद्यतया प्रतिज्ञाता।

## प्रतिज्ञानविशदीकरणम्

कुतः इदमवगम्यते? **य आत्मा** (छा.८.७.१) इति प्रकृतं प्रत्यगात्मानं जागरिताद्यवस्था-त्रितयविनिर्मुक्तं, प्रियाप्रियहेतुभूतकर्मारब्ध-शरीरविनिर्मुक्तं च प्रतिपादयितुम् **एतं त्वेव ते भूयोऽनुव्याख्यास्यामि** (छा.८.९.३) इति पुनःपुनरुक्त्वा **एवमेवैष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते** (छा.८.१२.२) इत्यभिधानात् । अतः कर्मणा सम्बद्धस्य परं ज्योतिरुपसम्पद्य बन्धनिवृत्तिरूपा मुक्तिः स्वेन रूपेणाभिनिष्पत्तिरुच्यते। स्वरूपाविर्भावेऽप्यभिनिष्पत्तिशब्दो दृश्यते, युक्त्याऽयमर्थो निष्पद्यते इत्यादिषु ॥२॥

## स्वरूपाविर्भावस्य मोक्षशास्त्राविषयत्वशङ्कानिरासः

यच्चोक्तम् – आत्मस्वरूपस्य सुषुप्तावपुरुषार्थत्वदर्शनात्स्वरूपाविर्भावे मोक्षशास्त्रस्य अपुरुषार्थावबोधित्वं स्यादिति कृत्वा देवाद्यवस्थावत्सुखसम्बन्ध्यवस्थान्तरप्राप्तिरभिनिष्पत्तिः इति; तत्रोत्तरम् –

**५२६. आत्मा प्रकरणात् ॥ ४–४–३ ॥**

स्वरूपेणैवायमात्मा अपहतपाप्मत्वादिसत्यसङ्कल्पत्वपर्यन्तगुणकः प्रकरणादवगम्यते; **य आत्माऽपहतपाप्मा विजरो विमृत्युर्विशोको विजिघत्सोऽपिपासः सत्यकामस्सत्यसङ्कल्पः** (छा.८.७.१) इति हि प्रजापतिवाक्यप्रक्रमः ॥

## प्रकरणस्य जीवात्मविषयता

इदं च प्रकरणं प्रत्यगात्मविषयमिति **उत्तराच्चेदाविर्भूतस्वरूपस्तु** (शारी.१.३.१८) इत्यत्र प्रतिपादितम्॥ अतोऽपहतपाप्मत्वादिस्वरूप एवायमात्मा संसारदशायां कर्माख्याविद्यया तिरोहितस्वरूपः परं ज्योतिरुपसम्पद्याविर्भूतस्वरूपो भवति । अतः प्रत्यगात्मनोऽपहतपाप्मत्वादयः स्वाभाविका गुणाः परं ज्योतिरुपसम्पन्नस्याविर्भवन्ति; नोत्पद्यन्ते;

## उक्तेऽर्थे शौनकोक्तिसंवादः

यथोक्तं भगवता शौनकेनापि **यथा न क्रियते ज्योत्स्ना मलप्रक्षालनान्मणेः । दोषप्रहाणान्न ज्ञानमात्मनः क्रियते तथा ॥ यथोदपानकरणात्क्रियते न जलाम्बरम्। सदेव नीयते व्यक्तिमसतस्सम्भवः कुतः। तथा हेयगुणध्वंसादवबोधादयो गुणाः। प्रकाश्यन्ते न जन्यन्ते नित्या एवात्मनो हि ते** (विष्णधर्मे.१०४-५५,५६,५७) इति । अतो ज्ञानानन्दादिगुणानां कर्मणा आत्मनि सङ्कुचितानां परं ज्योतिरुपसम्पद्य कर्मरूपबन्धक्षये विकासरूपाविर्भावो नानुपपन्न इति सुष्ठूक्तं सम्पद्याविर्भावः – इति॥३॥

**इति श्रीशारीरकमीमांसाभाष्ये सम्पद्याविर्भावाधिकरणम्॥१॥**


