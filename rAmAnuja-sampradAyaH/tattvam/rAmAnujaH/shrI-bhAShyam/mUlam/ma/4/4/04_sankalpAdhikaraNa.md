+++
title = "श्रीभाष्यम् 04-04-04 सङ्कल्पाधिकरणम्"

+++


**श्रीशारीरकमीमांसाभाष्ये संकल्पाधिकरणम्॥४॥**

## अधिकरणार्थः – मुक्तात्मनोऽपि ज्ञात्यादिरूपेष्टार्थसम्पत्तिः

**५३१. संकल्पादेव तच्छ्रुतेः ॥ ४–४–८॥**

## अवान्तरसङ्गतिः – विचारणीयो विषयश्च

मुक्तः परं ब्रह्मोपसम्पद्य ज्ञानस्वरूपोऽपहतपाप्मत्वादिसत्यसङ्कल्पत्वपर्यन्तगुणक आविर्भवतीत्युक्तम्; तमधिकृत्य सत्यसङ्कल्पत्वप्रयुक्ता व्यवहाराः श्रूयन्ते **स तत्र पर्येति जक्षत्क्रीडन्रममाणः स्त्रीभिर्वायानैर्वा ज्ञातिभिर्वा** (छां.८.१२.३) इति ।

## विचारोपयोगी संशयः

किमस्य ज्ञात्यादिप्राप्तिः प्रयत्नान्तरसापेक्षा, उत परमपुरुषस्येव सङ्कल्पमात्रादेव भवतीति विशये;

## युक्तितः पूर्वः पक्षः

लोके राजादीनां सत्यसंकल्पत्वेन व्यवह्रियमाणानां कार्यनिष्पादने प्रयत्नान्तरसापेक्षत्वदर्शनादस्यापि तत्सापेक्षा –

## सूत्रतः सिद्धान्तः

इति प्राप्त उच्यते -सङ्कल्पादेव – इति । कुतः? तच्छ्रुतेः – **स यदि पितृलोककामो भवति सङ्कल्पादेवास्य पितरस्समुत्तिष्ठन्ति** (छा.८.२.१) इति हि सङ्कल्पादेव पित्रादीनां समुत्थानं श्रूयते। न च प्रयत्नान्तरसापेक्षत्वाभिधायि श्रुत्यन्तरं दृश्यते; येनास्य सङ्कल्पादेव इत्यवधारणस्य विज्ञानघन एव (बृ.४.४.१२) इतिवद्व्यवस्थापनं क्रियते॥८॥

## मुक्तस्याकर्मवश्यताया अनेनैव सिद्धिः

**५३२. अत एव चानन्याधिपतिः ॥ ४–४–९ ॥**

यतो मुक्तस्सत्यसङ्कल्पः; अत एवानन्याधिपतिश्च। अन्याधिपतित्वं हि विधिनिषेधयोग्यत्वम्। विधिनिषेधयोग्यत्वे हि प्रतिहतसङ्कल्पत्वं भवेत् । अतस्सत्यसङ्कल्पत्वश्रुत्यैवानन्याधिपतित्वं च सिद्धम् । अत एव **स स्वराड्भवति** (छा.७.२५.२) इत्युच्यते ॥९॥

**इति श्रीशारीरकमीमांसाभाष्ये सङ्कल्पाधिकरणम्॥४॥**


