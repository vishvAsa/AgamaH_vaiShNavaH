+++
title = "श्रीभाष्यम् 02-03-06 परायत्ताधिकरणम्"

+++


**श्रीशारीरकमीमांसाभाष्ये परायत्ताधिकरणम्॥६॥**

## अधिकरणार्थः – जीवात्मगतं विहित-निषिद्धक्रियाकर्तृत्वं परमात्माधीनम्

**२५६. परात्तु तच्छ्रुतेः॥ २–३–४० ॥**

## एतदधिकरणविचारणीयोऽर्थः

इदं जीवस्य कर्तृत्वं किं स्वातन्त्र्येण? उत परमात्मायत्तमिति।

## युक्तिसिद्धः पूर्वः पक्षः

कि प्राप्तम्? स्वातन्त्रयेणेति । परमात्मायत्तत्वे हि
विधिनिषेधशास्त्रानर्थक्यं प्रसज्येत । यो हि स्वबृुद्धया प्रवृत्तिनिवृत्त्यारम्भशक्तः; स एव नियोज्यो भवति। अत स्वातन्त्र्येणास्य कर्तृत्वम्॥

## सिद्धान्तः सूत्रार्थविवृत्त्या सह

इति प्राप्तेऽभिधीयते – परात्तु तच्छ्रुतेः – इति। तुशब्दः पक्षं व्यावर्तयति; तत् -कर्तृत्वं अस्य – जीवस्य परात् – परमात्मन एव हेतोर्भवति, कुतः? श्रुतेः – अन्तः **प्रविष्टश्शास्ता जनानां सर्वात्मा** (तै.आर.३.११.१०) **य आत्मनि तिष्ठन्नात्मनोमन्तरो यमात्मा न वेद यस्यात्मा शरीरं य आत्मानमन्तरो यमयति स त आत्माऽन्तर्याम्यमृतः** (बृ.५.७.२२) इति। स्मृतिरपि – **सर्वस्य चाहं हृदि सन्निविष्टो मत्तः स्मृतिः ज्ञानमपोहनं च** (भ.गी.१५.१५) **ईश्वरस्सर्वभूतानां हृद्देशेऽर्जुन तिष्ठति। भ्रामयन् सर्वभूतानि यन्त्रारूढानि मायया** (भ.गी.१८-६१) इति॥४०॥

## पूर्वपक्षोक्तायाः युक्तेः अनूद्य निरासः

नन्वेवं विधिनिषेधशास्त्रानर्थक्यं प्रसज्येतेत्युक्तम्; तत्राह –

**२५७. कृतप्रयत्नापेक्षस्तु**
**विहितप्रतिषिद्धावैयर्थ्यादिभ्यः॥ २–३–४१ ॥**

सर्वासु क्रियासु पुरुषेण कृतं प्रयत्नम् उद्योगमपेक्ष्यान्तर्यामी परमात्मा तदनुमतिदानेन प्रवर्तयति। परमात्मानुमतिमन्तरेणास्य प्रवृत्तिर्नोपपद्यत इत्यर्थः।

कुत एतत्? विहितप्रतिषिद्धावैयर्थ्यादिभ्यः – आदिशब्देनानुग्रहनिग्रहादयो गृह्यन्ते। यथा द्वयोस्साधारणे धने परस्वत्वापादनमन्यतरानुमतिमन्तरेण नोपपद्यते; अथापीतरानुमतेः स्वेनैव कृतमिति तत्फलं स्वस्यैव भवति ।

पापकर्मसु निवर्तनशक्तस्याप्यनुमन्तृत्वं न निर्दयत्वमावहतीति साङ्ख्यसमयनिरूपणे प्रतिपादितम् ॥

## परमात्मनः जीवीयप्रथमप्रवृत्तावौदासीन्ये, श्रुतिविरोध-तत्परिहारौ

नन्वेवम् **एष ह्येव साधुकर्म कारयति तं यमेभ्यो लोकेभ्य उन्निनीषति एष एवासाधु कर्म कारयति तं यमधो निनीषति** (कौषी.३.९) इत्युन्निनीषयाऽधोनिनीषया च स्वयमेव साध्वसाधुनी कर्मणी कारयतीत्येतन्नोपपद्यते। उच्यते – एतन्न सर्वसाधारणम्, यस्त्वतिमात्रपरमपुरुषानुकूल्ये व्यवस्थितः प्रवर्तते; तमनुगृह्णन् भगवान् स्वयमेव स्वप्राप्त्युपायेष्वतिकल्याणेषु कर्मस्वेव रुचिं जनयति। यश्चातिमात्रप्रातिकूल्ये व्यवस्थितः प्रवर्तते; तं निगृह्णन् स्वप्राप्तिविरोधिगतिसाधनेषु कर्मसु रुचिं जनयति । यथोक्तं भगवता स्वयमेव **अहं सर्वस्य प्रभवो मत्तस्सर्वं प्रवर्तते। इति मत्वा भजन्ते मां बृुधा भावसमन्विताः** (भ.गी.१०.८) इत्यारभ्य **तेषां सततयुक्तानां भजतां प्रीतिपूर्वकम्। ददामि बृुद्धियोगं तं येन मामुपयान्ति ते** (भ.गी.१०-१०) **तेषामेवानुकम्पार्थमहमज्ञानजं तमः नाशयाम्यात्मभावस्थो ज्ञानदीपेन भास्वता** (भ.गी.१०.११) इति । तथा **असत्यमप्रतिष्ठं ते जगदाहुरनीश्वरम्** (भ.गी.१६.८) इत्यादि **मामात्मपरदेहेषु प्रद्विषन्तोऽभ्यसूयकाः** (भ.गी.१६.१८) इत्यन्तमुक्त्वा **तानहं द्विषतः क्रूरान् संसारेषु नराधमान्। क्षिपाम्यजस्रमशुभानासुरीष्वेव योनिषु** (भ.गी.१६.१९) इत्युक्तम्॥ ४०॥

**इति श्री शारीरकमीमांसाभाष्ये परायत्ताधिकरणम्॥६॥**


