+++
title = "श्रीभाष्यम् 02-03-04 ज्ञाधिकरणम्"

+++


**श्रीशारीरकमीमांसाभाष्ये ज्ञाधिकरणम्॥४॥**

## अधिकरणार्थः – ज्ञानाश्रयत्वस्य जीवस्वरूपतानिरूपणम्

**२३५. ज्ञोऽत एव ॥ २–३–१९ ॥**

## अवान्तरसङ्गतिः, अधिकरणीयः संशयश्च

वियदादिवज्जीवो नोत्पद्यत इत्युक्तम्, तत्प्रसङ्गेन जीवस्वरूपं निरूप्यते। किं सुगतकपिलाभिमतचिन्मात्रमेवात्मनस्स्वरूपम्; उत कणभुगभिमतपाषाणकल्पस्वरूपं अचित्स्वभावमेव आगन्तुकचैतन्यगुणकम्; अथ ज्ञातृत्वमेवास्य स्वरूपमिति।

## युक्तिसहितः पूर्वः पक्षः, चेतनस्य ज्ञानमात्रस्वरूपता

किं युक्तम्? चिन्मात्रमिति; कुतः? तथा श्रुतेः। अन्तर्यामिब्राह्मणे हि **य आत्मनि तिष्ठन्** (बृ.५.७.२२) इति माध्यन्दिनस्य पर्यायस्य स्थाने **यो विज्ञाने तिष्ठन्** (बृह.५.७.२२) इति काण्वा अधीयते। तथा **विज्ञानं यज्ञं तनुते कर्माणि तनुतेऽपि च** (तै.आन.५.१) इति कर्तुरात्मनो विज्ञानमेव स्वरूपं श्रूयते । स्मृतिषु च **ज्ञानस्वरूपमत्यन्तनिर्मलं परमार्थतः** (वि.पु.१.२.६) इत्यादिष्वात्मनो ज्ञानस्वरूपत्वं प्रतीयते। अपरस्तु जीवात्मनो ज्ञानत्वे ज्ञातृत्वे च स्वाभाविकेऽभ्युपगम्यमाने तस्य सर्वगतस्य सर्वदा सर्वत्रोपलब्धिप्रसङ्गात्, करणानां च वैयर्थ्यात्, सुषुप्तिमूर्च्छादिषु सतोऽप्यात्मनः चैतन्यानुपलब्धेर्जाग्रतस्सामग्र्यां सत्यां ज्ञानोत्पत्ति-दर्शनादस्य न ज्ञानं स्वरूपम्; नापि ज्ञातृत्वम्; आगन्तुकमेव चैतन्यम्; सर्वगतत्वं चात्मनोऽवश्याभ्युपेत्यम्, सर्वत्र कार्योपलब्धेः सर्वत्रात्मनस्सन्निधानाभ्युपगमाच्छरीरगमनेनैव कार्यसम्भवे सति गतिकल्पनायां प्रमाणाभावाच्च। श्रुतिरपि सुषुप्तिवेलायां ज्ञानाभावं दर्शयति – **नाहं खल्वयमेवं सम्प्रत्यात्मानं जानात्ययमहमस्मीति नो एवेमानि भूतानि** (छा.८.११.२) इति। तथा मोक्षदशायां ज्ञानाभावं दर्शयति – **न प्रेत्य संज्ञाऽस्ति** (बृ.६.५.१३) इति। **ज्ञानस्वरूपम्** (वि.पु.१.२.६) इत्यादिप्रयोगस्तु ज्ञानस्य तदसाधारणगुणत्वेन लाक्षणिक इति॥

## सिद्धान्तप्रदर्शनम्, तत्र चेतनस्य ज्ञातृत्वस्वरूपता

एवं प्राप्ते प्रचक्ष्महे – ज्ञोऽत एव – ज्ञ एव – अयमात्मा ज्ञातृत्वस्वरूप एव, न ज्ञानमात्रम्, नापि जडस्वरूपः; कुतः? अत एव – श्रुतेरेवेत्यर्थ; । नात्मा श्रुतेः इति प्रकृता श्रुतिः अत इति शब्देन परामृश्यते । तथा छान्दोग्ये प्रजापतिवाक्ये मुक्तामुक्तात्मस्वरूपकथने **अथ यो वेदेदं जिघ्राणीति स आत्मा** (बृ.५.७.२२) **मनसैवेतान् कामान् पश्यन् रमते य एते ब्रह्मलोके** (छा.८-१२-४) **सत्यकामस्सत्यसङ्कल्पः** (छा.८.७.१) **नोपजनं स्मरन्निदं शरीरम्** (छा.८-१२-३) अन्यत्रापि **न पश्यो मृत्युं पश्यति** (छा.७.२६.२) तथा वाजसनेयके **कतम आत्मा** (बृ.६.३.७) इति पृष्ट्वा **योऽयं विज्ञानमयः प्राणेषु हृद्यन्तर्ज्योतिः पुरुषः** (बृ.६.३.७) इति तथा विज्ञातारमरे केन विजानीयात् (बृ.६.५.१५) जानात्येवायं पुरुषः इति, तथा **एष हि द्रष्टा श्रोता घ्राता रसियता मन्ता बोद्धा कर्ता विज्ञानात्मा पुरुषः** (प्रश्न. ४-९) **एवमेवास्य परिद्रष्टुरिमाष्षोडशकलाः** (प्रश्न.६,५) इति ॥१९॥

## आत्मनो विभुत्वे समुन्मिषतो दोषस्य अणुत्वतो निरासः

यत्तूक्तं ज्ञातृत्वे स्वाभाविके सति सर्वगतस्य तस्य सर्वदा सर्वत्रोपलब्धिः प्रसज्यत इति तत्रोच्यते।

**२३६. उत्क्रान्तिगत्यागतीनाम् ॥ २–३–२० ॥**

नायं सर्वगतः, अपित्वणुरेवायमात्मा; कुतः? उत्क्रान्तिगत्यागतीनां श्रुतेः, उत्क्रान्तिस्तावच्छ्रूयते **तेन प्रद्योतेनैष आत्मा निष्क्रामति चक्षुषो वा मूर्घ्नो वाऽन्येभ्यो वा शरीरदेशेभ्यः** (बृ.६.४.२) इति। गतिरपि **ये वै केचास्माल्लोकात्प्रयन्ति चन्द्रमसमेव ते सर्वे गच्छन्ति** (कौषी.१.२) इति । आगतिरपि **तस्माल्लोकात् पुनरेत्यस्मै लोकाय कर्मणे** (बृ.६.४.६) इति। विभुत्वे ह्येता उत्क्रान्त्यादयो नोपपद्येरन्॥२०॥

## आत्मनो विभुत्वे, गत्यागत्योः सर्वथा असम्भवः

**२३७. स्वात्मना चोत्तरयोः ॥ २–३–२१ ॥**

च शब्दोऽवधारणे। यद्यपि शरीरवियोगरूपत्वेनोत्क्रान्तिः स्थितस्याप्यात्मनः कथंचिदुपपद्यते; गत्यागती तु न कथंचिदुपपद्येते। अतस्ते स्वात्मनैव सम्पाद्ये ॥२१॥

## श्रुतौ महत्वोक्तेः जीवविषयकत्वभ्रान्तिकृताणुत्वविरोधपरिहारः

**२३८. नाणुरतच्छ्रुतेरिति चेन्नेतराधिकारात् ॥ २–३–२२ ॥**

**योऽयं विज्ञानमयः प्राणेषु** (बृ.६.३.७) इति जीवं प्रस्तुत्य **स वा एष महानज आत्मा** (बृ.६.४.१५) इति महत्त्वश्रुतेः नाणुर्जीव इति चेन्न; इतराधिकारात् – जीवादितरस्य प्राज्ञस्य तत्राधिकारात्; यद्यप्युपक्रमे जीवः प्रस्तुतः, तथापि **यस्यानुवित्तः प्रतिबुद्ध आत्मा** (बृ.६.४.१३) इति मध्ये परः प्रतिपाद्यत इति तत्सम्बन्धीदं महत्वम्; न जीवस्य ॥२२॥

## आत्मनः अणुत्वस्य श्रौतता

**२३९. स्वशब्दोन्मानाभ्यां च ॥ २–३–२३ ॥**

साक्षादणुशब्द एव श्रूयते **एषोऽणुरात्मा चेतसा वेदितव्यो यस्मिन् प्राणः पञ्चधा संविवेश** (मु.३.१.९) इति;
**उद्धृत्य मानमुन्मानम्**; अणुसदृशं वस्तूद्धृत्य तन्मानत्वं जीवस्य श्रूयते **वालाग्रशतभागस्य शतधा कल्पितस्य च। भागो जीवस्स विज्ञेयः** (श्वे.५.९) इति; **आराग्रमात्रो ह्यवरोऽपि दृष्टः** (श्वेत.५.८) इति च । अतोऽणुरेवायमात्मा ॥२३॥

## अणुत्वे सर्वावयवावच्छेदेन वेदनानुपपत्ति-तत्परिहारौ

अथ स्यात् – आत्मनोऽणुत्वे सकलशरीरव्यापिनी वेदना नोपपद्यत इति; तत्र मतान्तरेण परिहारमाह –

२४०. अविरोधश्चन्दनवत् ॥ २–३–२४ ॥

यथा हरिचन्दनबिन्दुर्देहैकदेशवर्त्यपि सकलदेहव्यापिनमाह्लादं जनयति, तद्वदात्माऽपि देहैकदेशवर्ती सकलदेशवर्तिनीं वेदनामनुभवति ॥२४॥

## अणोरात्मनः चन्दनबिन्दुदृष्टान्तासाङ्गत्य-तत्समाधाने

**२४१. अवस्थितिवैशेष्यादिति चेन्नाभ्युपगमाद्धृदि हि ॥ २–३–२५ ॥**

हरिचन्दनबिन्द्वादेर्देहदेशविशेषावस्थितिविशेषात्तथाभावः, आत्मनस्तु तन्न विद्यत इति चेन्न; आत्मनोऽपि देहदेशविशेषे स्थित्यभ्युपगमात् । हृदयदेशे ह्यात्मनः स्थितिः श्रूयते **हृदि ह्ययमात्मा तत्रैकशतं नाडीनाम्** (प्रश्न.३.६) इति; तथा **कतम आत्मा** (बृ.६.३.७) इति प्रकृत्य **योऽयं विज्ञानमयः प्राणेषु ह्यद्यन्तर्ज्योतिः** (बृह.६.३.७) इति। आत्मनो देशविशेषस्थितिख्यापनाय चन्दनदृष्टान्तः प्रदर्शितः; न तु चन्दनस्य देशविशेषापेक्षा॥२५॥

## अस्मिन् विषये सूत्रकृतः स्वाभिप्रायप्रकाशनम्

एकदेशवर्तिनस्सकलदेहव्यापिकार्यकरत्वप्रकारं स्वमतेनाह –

**२४२. गुणाद्वाऽऽलोकवत् ॥ २–३–२६ ॥**

वा शब्दो मतान्तरव्यावृत्त्यर्थः; आत्मा स्वगुणेन ज्ञानेन सकलदेहं व्याप्यावस्थितः आलोकवत् – यथा मणिद्युमणिप्रभृतीनामेकदेशवर्तिनामालोकोऽनेकदेशव्यापी दृश्यते, तद्वद्धृदयस्थस्याऽत्मनो ज्ञानं सकलदेहं व्याप्य वर्तते; ज्ञातुः प्रभास्थानीयस्य ज्ञानस्य स्वाश्रयादन्यत्र वृत्तिर्मणिप्रभावदुपपद्यत इति प्रथमसूत्रे स्थापितम्॥ २६॥

## ज्ञानरूपस्यात्मनः स्वातिरिक्तज्ञानगुणकत्वोपपत्तिः

ननूक्तं ज्ञानमात्रमेवात्मेति; तत्कथं ज्ञानस्य स्वरूपव्यतिरिक्तगुणत्वमुच्यते; तत्राह –

**२४३. व्यतिरेको गन्धवत्तथा च दर्शयति ॥ २–३–२७ ॥**

यथा पृथिव्याः गन्धस्य गुणत्वेनोपलभ्यमानस्य ततो व्यतिरेकः, तथा जानामीति ज्ञातृगुणत्वेन प्रतीयमानस्य ज्ञानस्याऽत्मनो व्यतिरेकस्सिद्धः; दर्शयति च श्रुतिः जानात्येवायं पुरुषः इति॥२७॥

## ज्ञान-तदाश्रययोः श्रुतिकण्ठोक्तिः

**२४४. पृथगुपदेशात् ॥ २–३–२८ ॥**

स्वशब्देनैव, विज्ञानं विज्ञातुः पृथगुपदिश्यते न हि विज्ञातुर्विज्ञातेर्विपरिलोपो विद्यते (बृ.६.३.३०) इति ॥२८॥

## ज्ञातृत्वस्वरूपेऽप्यात्मनि ज्ञानशब्दप्रयोगौचित्यम्

यत्तूक्तं **यो विज्ञाने तिष्ठन्** (बृ.५.७.२२) **विज्ञानं यज्ञं तनुते** (तै.आन.५.१) **ज्ञानस्वरूपमत्यन्तनिर्मलम्** (वि.पु.१.२.६) इत्यादिषु ज्ञानमेवात्मेति व्यपदिश्यत इति, तत्राह –

**२४५. तद्गुणसारत्वात्तु तद्व्यपदेशः प्राज्ञवत् ॥ २–३–२९ ॥**

तुशब्दश्चोद्यं व्यावर्तयति; तद्गुणसारत्वात् – विज्ञानगुणसारत्वात् आत्मनो विज्ञानमिति व्यपदेशः। विज्ञानमेवास्य सारभूतो गुणः, यथा प्राज्ञस्यानन्दस्सारभूतो गुण इति प्राज्ञ आनन्दशब्देन व्यपदिश्यते – **यदेष आकाश आनन्दो न स्यात्** (तै.आन.७.१) **आनन्दो ब्रह्मेति व्यजानात्** (तै.भृ.६.१) इति; प्राज्ञस्य ह्यानन्दस्सारभूतो गुणः- **स एको ब्रह्मण आनन्दः** (तै.आन.८-४) **आनन्दं ब्रह्मणो विद्वान् न बिभेति कुतश्चन** (तै.आन.७.१) इति। यथा वा सत्यं ज्ञानमनन्तं ब्रह्म (तै.आन.१.१) इति विपश्चितः प्राज्ञस्य ज्ञानशब्देन व्यपदेशः **सह ब्रह्मणा विपश्चिता** (तै.आन.१.२) **यस्सर्वज्ञः** (मु.१.१.९) इत्यादिषु प्राज्ञस्य ज्ञानं सारभूतो गुण इति विज्ञायते॥

## ज्ञानस्य स्वरूपानुबन्धिधर्मत्वतः आत्मनि ताच्छब्द्यम्

**२४६. यावदात्मभावित्वाच्च न दोषस्तद्दर्शनात् ॥ २–३–३० ॥**

विज्ञानस्य यावदात्मभाविधर्मत्वात्तेन तद्व्यपदेशो न दोषः; तथा च खण्डादयो यावत्स्वरूपभाविगोत्वादिधर्मशब्देन गौरिति व्यपदिश्यमाना दृश्यन्ते; स्वरूपनिरूपणधर्मत्वादित्यर्थः। चकारात् ज्ञानवदात्मनोऽपि स्वप्रकाशत्वेन विज्ञानमिति व्यपदेशो न दोष इति समुच्चिनोति॥३०॥

## ज्ञानस्य आत्मस्वरूपानुबन्धिधर्मत्वाभावशङ्का-परिहारौ

यच्चोक्तं सुषुप्त्यादिषु ज्ञानाभावात् ज्ञानस्य न स्वरूपानुबन्धिधर्मत्वमिति, तत्राह –

**२४७. पुंस्त्वादिवत्वस्य सतोऽभिव्यक्तियोगात् ॥ २–३–३१ ॥**

तुशब्दश्चोदिताशङ्कानिवृत्त्यर्थः। अस्य – ज्ञानस्य सुषुप्त्यादिष्वपि विद्यमानस्य जागर्यादिष्वभिव्यक्तेः सम्भवात्स्वरूपानुबन्धिधर्मत्वोपपत्तिः । पुंस्त्वादिवत् – यथा पुंस्त्वाद्यसाधारणस्य धातोर्बाल्यावस्थायां सतोऽप्यनभिव्यक्तस्य युवत्वेऽभिव्यक्तौ पुंसस्तद्वत्ता न कादाचित्की भवति । सप्तधातुमयत्वं हि शरीरस्य स्वरूपानुबन्धि – तत्सप्तधातु त्रिमलं द्वियोनि चतुर्विधाहारमयं शरीरम् इति शरीरस्वरूपव्यपदेशात्।

## आत्मप्रकाशस्य सार्वकालिकता

सुषुप्त्यादिष्वप्यहमर्थः प्रकाशत इति प्रागेवोक्तम्। तस्य विद्यमानस्य ज्ञानस्य विषयगोचरत्वं जागर्यादावुपलभ्यते। एते चात्मनो ज्ञातृत्वादयो धर्माः प्रागेवोपपादिताः । अतो ज्ञातृत्वमेव जीवात्मनः स्वरूपम् । स चायमात्माऽणुपरिमाणः । **न प्रेत्य संज्ञाऽस्ति** (बृ.४.४.१२) इत्यपि न मुक्तस्य ज्ञानाभाव उच्यते; अपि तु **एतेभ्यो भूतेभ्यस्समुत्थाय तान्येवानुविनश्यति** (बृ.४.४.१२) इति संसारदशायां यद्भूतानुविधायित्वप्रयुक्तं जन्मनाशादिदर्शनम्, तन्मुक्तस्य न विद्यते **न पश्यो मृत्युं पश्यति न रोगं नोत दुःखताम्। सर्वं हि पश्यः पश्यति सर्वमाप्नोति सर्वशः** (छा.७.२६.२) **नोपजनं स्मरन्निदं शरीरम्** (छा.८.१२.३) **मनसैतान् कामान् पश्यन् रमते** (छा.८.१२.५) इत्यादिश्रुत्यैकार्थ्यात् ॥३१॥

## आत्मनो ज्ञानत्व-जडत्वपक्षयोः विभुत्वे दूषणम्

सम्प्रति ज्ञानात्मवादे तस्य सर्वगतत्वे दूषणमाह –

**२४८. नित्योपलब्ध्यनुपलब्धिप्रसङ्गोऽन्यतरनियमो वाऽन्यथा॥ २–३–३२ ॥**

अन्यथा सर्वगतत्वपक्षे तस्य ज्ञानमात्रत्वपक्षे च नित्यमुपलब्ध्यनुपलब्धी सहैव प्रसज्येयाताम्; अन्यतरनियमो वा – उपलब्धिरेव वा नित्यं स्यात्, अनुपलब्धिरेव वा।

## उपलब्ध्यनुपलब्ध्योः उभयोर्वा प्रसङ्गप्रकारः

एतदुक्तं भवति – लोके तावद्वर्तमानयोरात्मोपलब्ध्यनुपलब्ध्योरयं ज्ञानात्मा सर्वगतो हेतुस्स्यात् उपलब्धेरेव वा, अनुपलब्धेरेव वा; उभयहेतुत्वे सर्वदा सर्वत्रोभयं प्रसज्येत; यद्युपलब्धेरेव, सर्वस्य सर्वदा सर्वत्रानुपलम्भो न स्यात्। अथानुपलब्धेरेव, सर्वदा सर्वत्रोपलब्धिर्न स्यात् इति। अस्माकं शरीरस्यान्तरेवावस्थितत्वात् आत्मनस्तत्रैवोपलब्धिर्नान्यत्रेति व्यवस्थासिद्धिः । करणायत्तोपलब्धेरपि सर्वेषामात्मनां सर्वगतत्वेन सर्वैः करणैस्सर्वदा संयुक्तत्वाददृष्टादेरप्यनियमादुक्तदोषस्समानः॥३२॥

**इति श्रीशारीरकमीमांसाभाष्ये ज्ञाधिकरणम्॥ ४॥**


