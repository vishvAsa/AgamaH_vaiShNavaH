+++
title = "श्रीभाष्यम् 02-02-07 पशुपत्यधिकरणम्"

+++


**श्रीशारीरकमीमांसाभाष्ये पशुपत्यधिकरणम्॥७॥**

## अधिकरणार्थः – वेदविरुद्धाभिप्रायकपाशुपतमतनिरासः

**२०९. पत्युरसामञ्जस्यात् ॥ २–२–३५ ॥**

## सङ्गतिप्रदर्शनम्

कपिलकणादसुगतार्हातमतानामसामञ्जस्यात् वेदबाह्यत्वाच्च निश्श्रेयसार्थिभिः अनादरणीयत्वमुक्तम्; इदानीं पशुपतिमतस्य वेदविरोधादसामञ्जस्याच्चानादरणीयता उच्यते।

## पाशुपतस्य अनौचित्योपपादनतः स्वसिद्धान्तः

तन्मतानुसारिणश्चतुर्विधाः – कापालाः, कालामुखाः, पाशुपताः, शैवाश्च – इति सर्वे चैते वेदविरुद्धां तत्त्वप्रक्रियां ऐहिकामुष्मिकनिश्श्रेयससाधनकल्पनाश्च कल्पयन्ति। निमित्तोपादानयोर्भेदं, निमित्तकारणं च पशुपतिमाचक्षते। तथा निश्श्रेयससाधनमपि मुद्रिकाषट्कधारणादिकम् । यथाहुः कापालाः – **मुद्रिकाषट्कतत्त्वज्ञः परमुद्राविशारदः। भगासनस्थमात्मानं ध्यात्वा निर्वाणमृच्छति। कण्ठिका रुचकं चैव कुण्डलं च शिखामणिः। भस्म यज्ञोपवीतं च मुद्राषट्कं प्रचक्षते ॥ आभिर्मुद्रितदेहस्तु न भूय इह जायते** (शैवागमः) इत्यादिकम्। तथा कालामुखा अपि कपालपात्र-भोजनशवभस्मस्नानतत्प्राशनलगुडधारसुराकुम्भस्थापनतदाधारदेवपूजादिकं ऐहिकामुष्मिकसकल-फलसाधनमभिदधति। **रुद्राक्षकङ्कणं हस्ते जटा चैका च मस्तके। कपालं भस्मना स्नानम्** (शैवागमः) इत्यादि च प्रसिद्धं शैवागमेषु। तथा केनचित्क्रियाविशेषेण विजातीयानामपि ब्राह्मण्यप्राप्तिमुत्तमाश्रमप्राप्तिं चाहुः – **दीक्षाप्रवेशमात्रेण ब्राह्मणो भवति क्षणात् । कापालं व्रतमास्थाय यतिर्भवति मानवः** (शैवागमः) इति॥

## पाशुपतस्य अनौचित्योपपादनतः स्वसिद्धान्तः

तत्रेदमुच्यते – पत्युरसामञ्जस्यात्- इति। नैकिस्मन्नसम्भवात् इत्यतो न इत्यनुवर्तते। पत्युः – पशुपते; मतं नारदणीयम्; कुतः? असामञ्जस्यात्। असामञ्जस्यं च अन्योन्यव्याघातात् वेदविरोधाच्च। मुद्रिकाषट्कधारणभगासनस्थात्मध्यानसुराकुम्भ-स्थापनतत्स्थदेवतार्चनगूढाचार-श्मशानभस्मस्नानप्रणव-पूर्वाभिध्यानानि अन्योन्यविरुद्धानि ।

## वेदविरोधायत्तानौचित्योपपादनम्

वेदविरुद्धं चेदं तत्त्वपरिकल्पनमुपासनमाचारश्च। वेदाः खलु परं ब्रह्म नारायणमेव जगन्निमित्तमुपादानं च वदन्ति – **नारायणः परं ब्रह्म तत्त्वं नारायणः परः। नारायणः परो ज्योतिरात्मा नारायणः परः** (तै.उ.नारा.१३) **तदैक्षत बहु स्यां प्रजायेयेति** (छां.६.२.३) **सोऽकामयत बहु स्यां प्रजायेयेति** (तै.उ.आन.६.२) **तदात्मानं स्वयमकुरुत** (तै.उ.आन.७) इत्यादयः। परब्रह्मभूतपरमपुरुषवेदनमेव च मोक्षसाधनमुपासनं वदन्ति – **वेदाहमेतं पुरुषं महान्तमादित्यवर्णं तमसस्तु पारे** (पुरुष सू.) तमेवं विद्वानमृत इह भवति। नान्यः पन्था अयनाय विद्यते (पु.सू) इत्यादिना एकतां गतास्सर्वे वेदान्ताः,

## श्रुतिभिः मोक्षसाधनभूतोपासनाङ्गोपदेशः

तदितिकर्तव्यताभूतं कर्म च वेदविहितवर्णाश्रमसम्बन्धि यज्ञादिकमेव वदन्ति – **तमेतं वेदानुवचनेन ब्राह्मणा विवदिषन्ति यज्ञेन दानेन तपसाऽनाशकेन** (बृ.६.४.२२) इत्यादयः।

## शम्भुशिवादिशब्दानां नारायणपरत्वनिर्वाहः

केवलपरतत्त्वप्रतिपादनपरनारायणानुवाकसिद्धतत्त्वपराः केषुचिदुपासनादिविधिपरेषु वाक्येषु श्रुताः प्रजापतिशिवेन्द्राकाशप्रादिणाशब्दा इति **शास्त्रदृष्ट्या तूपदेशो वामदेववत्** (ब्र.सू.१.१.३१) इत्यत्र प्रतिपादितम्। तथा **एको ह वै नारायण आसीन्न ब्रह्मा नेशानः** (महोप.१.१) इत्यारभ्य **स एकाकी न रमेत** (महोप.१.१) इति सृष्टिवाक्योदितं स्रष्टारं नारायणमेव समानप्रकरणस्थाः **सदेव सोम्येदमग्रे** (छां.६.२.१) इत्यादिषु साधारणाः सद्ब्रह्मात्मादिशब्दाः प्रतिपादयन्तीति **जन्माद्यस्य यतः** (ब्र.सू.१.१.२) इत्यत्र प्रतिपादितम्। अतो वेदविरुद्धतत्त्वोपासनानुष्ठानाभिधानात् पशुपतिमतं अनादरणीयमेव॥३५॥

## पशुपतेरीश्वरस्य निमित्तमात्रत्वानौचित्यम्

**२१०. अधिष्ठानानुपपत्तेश्च ॥ २–२–३६ ॥**

वेदबाह्यानामनुमानाद्धि केवलनिमित्तेश्वरकल्पना; तथा सति दृष्टानुसारेण कुलालादिवदधिष्ठानं कर्तव्यम्; न च कुलालादेर्मृदाद्यधिष्ठानवत्पशुपतेर्निमित्तभूतस्य प्रधानाधिष्ठानमुपपद्यते, अशरीरत्वात्; सशरीराणामेव हि कुलालादीनामधिष्ठानशक्तिर्दृष्टा; न चेश्वरस्य सशरीरत्वमभ्युपगन्तव्यम्, तच्छरीरस्य सावयवस्य नित्यत्वे अनित्यत्वे च **शास्त्रयोनित्वात्** (ब्र.सू.१.१.३) इत्यत्र दोषस्योक्तत्वात्॥३६॥

## अशरीरस्यैव चेश्वरस्य प्रधानाधिष्ठातृत्वायोगः

**२११. करणवच्चेन्न भोगादिभ्यः ॥ २–२–३७ ॥**

यथा भोक्तुर्जीवस्य करणकलेबराद्यधिष्ठानमशरीरस्यैव दृश्यते; तद्वन्महेश्वरस्याप्यशरीरस्य च प्रधानाधिष्ठानमुपपद्यत इति चेत् – न, भोगादिभ्यः पुण्यपापरूपकर्मफलभोगार्थं पुण्यपापरूपादृष्टकारितं हि तदधिष्ठानम्; तद्वत्पशुपतेरपि पुण्यपापरूपादृष्टवत्तया तत्फलभोगादिसर्वं प्रसज्येत; अतो नाधिष्ठानसम्भवः ॥३७॥

## ईश्वरस्य पुण्यपापाभ्युपगमे दोषः

**२१२. अन्तवत्त्वमसर्वज्ञता वा ॥ २–२–३८ ॥**

वा शब्दश्चार्थे; पशुपतेः पुण्यापुण्यरूपादृष्टवत्त्वे जीववदन्तवत्त्वं सृष्टिसंहाराद्यास्पदत्वं असर्वज्ञता च स्यादित्यनारदणीयमेवेदं मतम् ।

## अस्याधिकरणस्य जैमिनीयविरोधाधिकरणतः अगतार्थता

**विरोधे त्वनपेक्षं स्यात्** (पू.मी.१.१.३) इत्यादिना वेदिवरुद्धस्यानारदणीयत्वे सिद्धेऽपि पशुपतिमतस्य वेदविरुद्धताख्यापनार्थं पत्युरसामञ्जस्यात् इति पुनरारम्भः। यद्यपि पाशुपतशैवयोर्वेदाविरोधिन इव केचन धर्माः प्रतीयन्ते; तथापि वेदविरुद्धनिमित्तोपादानभेदकल्पनापरावरतत्त्व- व्यत्ययकल्पनामूलत्वात् सर्वमसमञ्जसमेवेति असामञ्जस्यात् इत्युक्तम्॥३८॥

**इति श्रीशारीररकमीमासाभाष्ये पशुपत्यधिकरणम्॥७॥**


