+++
title = "श्रीभाष्यम् 02-04-02 सप्तगत्यधिकरणम्"

+++


**श्रीशारीरकमीमांसाभाष्ये सप्तगत्यधिकरणम्॥२॥ (सू.4-5)**

## अधिकरणार्थः – इन्द्रियाणां एकादशसङ्ख्यतासमर्थनम्

**२७२. सप्त गतेर्विशेषितत्वाच्च ॥ २–४–४ ॥**

## विचारणोपयोगी संशयः

तानीन्द्रियाणि किं सप्तैव स्युः, अथवैकादशेति चिन्त्यते। श्रुतिविप्रतिपत्तेस्संशयः।

## पूर्वपक्षः तत्र हेतुश्च

किं प्राप्तम्; सप्तेति। कुतः? गतेर्विशेषितत्वाच्च। गतिस्तावज्जायमानेन म्रियमाणेन च जीवेन सह लोकेषु सञ्चरणरूपा सप्तानामेव श्रूयते **सप्त इमे लोका येषु चरन्ति प्राणा गुहाशया निहितास्सप्तसप्त** (मु.२.१.८) इति । वीप्सा पुरुषभेदाभिप्राया । विशेषिताश्च ते गतिमन्तः प्राणाः स्वरूपतः **यदा पञ्चावतिष्ठन्ते ज्ञानानि मनसा सह। बुद्धिश्च न विचेष्टेत तामाहुः परमां गतिम्** (कठ.२.६.१०) इति। शरीरान्तस्सञ्चरणं विहाय मोक्षार्थगमनं परमा गतिः। एवं जीवेन सह जन्ममरणयोस्सप्तानामेव गतिश्रवणात् योगदशायां ज्ञानानीति विशेषितत्वाच्च जीवस्य करणानि श्रोत्रत्वक्चक्षुर्जिह्वाघ्राणबृुद्धिमनांसि सप्तैवेति गम्यते ॥

## हस्त-पादादिषु इन्द्रियव्यपदेशस्यौपचारिकता

यानि त्वितराणि विषयाणां ग्राहकत्वेन **अष्टौ ग्रहाः** (बृ.५.२.९) **सप्त वै शीर्षण्याः प्राणाः द्वाववाञ्चौ** (यजु.७.३.१०) इत्यादिषु चतुर्दशपर्यन्तानि प्राणप्रतिपादकवाक्येषु वाक्पाणिपादपायूपस्थ-अहङ्कारचित्ताख्यानीन्द्रियाणि प्रतीयन्ते, तेषां जीवेन सह गतिश्रवणाभावात् जीवस्याल्पाल्पोपकारकत्वमात्रेण औपचारिकः प्राणव्यपदेशः ॥४॥

## इन्द्रियाणामेकादशत्वनिर्णायकं सिद्धान्तसूत्रम्

इति प्राप्ते प्रचक्ष्महे –

**२७३. हस्तादयस्तु स्थितेऽतो नैवम् ॥ २–४–५ ॥**

न सप्तैवेन्द्रियाणि, अपि त्वेकादश, हस्तादीनामपि शरीरे स्थिते जीवे तस्य भोगोपकरणत्वात्, कार्यभेदाच्च । दृश्यते हि श्रोत्रादीनामिव हस्तादीनामपि कार्यभेद आदानादिः; अतस्तेऽपि सन्त्येव। अतो नैवम् – अतो हस्तादयो न सन्तीत्येवं न मन्तव्यमित्यर्थः। अध्यवसायाभिमानचिन्तावृत्तिभेदान्मन एव बुद्ध्यहङ्कारचित्तशब्दैर्व्यपदिश्यत इत्येकादशेन्द्रियाणि। अतः **दशेमे पुरुषे प्राणाः आत्मैकादशः** (बृ.५.९.४) इति – **आत्मशब्देन मनोऽभिधीयते; इन्द्रियाणि दशैकं च पञ्च चेन्द्रियगोचराः** (भ.गी.१३-५) **तैजसानीन्द्रियाण्याहुर्देवा वैकारिका दश। एकादशं मनश्चात्र** (वि.पु.१.२.४७) इत्यादिश्रुतिस्मृतिसिद्धेन्द्रियसङ्ख्या स्थिता। अधिकसङ्ख्यावादाः मनोवृत्तिभेदाभिप्रायाः; न्यूनव्यपदेशास्तु तत्र तत्र विवक्षितगमनादिकार्यविशेषप्रयुक्ताः॥५॥

**इति श्रीशारीरकमीमांसाभाष्ये सप्तगत्यधिकरणम्॥२॥**


