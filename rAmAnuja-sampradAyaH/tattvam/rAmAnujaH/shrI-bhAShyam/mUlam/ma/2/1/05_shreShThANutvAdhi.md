+++
title = "श्रीभाष्यम् 02-04-05 श्रेष्ठाणुत्वाधिकरणम्"

+++


**श्रीशारीरकमीमांसाभाष्ये श्रेष्ठाणुत्वाधिकरणम्॥५॥**

## अधिकरणार्थः – मुख्यप्राणस्याप्यणुत्वमेव, न विभुत्वम्

**२८०. अणुश्च ॥ २–४–१२ ॥**

अणुश्चायम्, पूर्ववदुत्क्रान्त्यादिश्रवणात् **तमुत्क्रामन्तं प्राणोऽनूत्क्रामति** (बृ.३.५.३) इत्यादिषु। अधिकाशङ्का तु **सम एभिस्त्रिभिर्लोकैस्समोऽनेन सर्वेण** (बृ.३.३.२२) प्राणे सर्वं प्रतिष्ठितम्, सर्वं हीदं प्राणेनावृतम् इत्यादिश्रवणात् महापरिमाण इति॥१२॥

परिहारस्तु – उत्क्रान्त्यादिश्रवणात्परिच्छिन्नत्वे निश्चिते सर्वस्य प्राणिजातस्य प्राणायत्तस्थितित्वेन वैभववादोपपत्तिः – इति॥१२॥

**इति श्रीशारीरकमीमांसाभाष्ये श्रेष्ठाणुत्वाधिकरणम्॥ ५॥**


