+++
title = "श्रीभाष्यम् 02-03-01 वियदधिकरणम्"

+++


**श्रीभगवद्रामानुजविरचितेश्रीशारीरकमीमांसाभाष्येद्वितीये अविरोधाध्याये–तृतीयः वियत्पादः**

## अधिकरणानि – 7, सूत्राणि – 52

## पादार्थः – वियदादेः प्रपञ्चस्य ब्रह्मकार्यत्वचिन्ता

\(54\) **वियदधिकरणम् ॥१॥**

## सूत्राणि 1-9

## अधिकरणार्थः – आकाशस्य ब्रह्मकार्यत्वचिन्ता

**२१७. न वियदश्रुतेः ॥ २–३–१ ॥**

## पादसङ्गतिप्रदर्शनम्

साङ्ख्यादिवेदबाह्यतन्त्राणां न्यायाभासमूलतया विप्रतिषेधाच्चासामञ्जस्यमुक्तम्; इदानीं स्वपक्षस्य विप्रतिषेधादिदोषगन्धाभावख्यापनाय ब्रह्मकार्यतयाऽभिमतचिदचिदात्मकप्रपञ्चस्य कार्यताप्रकारो विशोध्यते।

## संशयाकारः

तत्र वियदुत्पद्यते, न वा – इति संशय्यते।

## सयुक्तिकः पूर्वः पक्षः

किं युक्तम्? न वियदुत्पद्यत इति। कुतः? अश्रुतेः; संभावितस्य हि श्रवणसंभवः; असंभावितस्य तु गगनकुसुमवियदुत्पत्त्यादेः शब्दाभिधेयत्वं न संभवति। न खलु निरवयवस्य सर्वगतस्याकाशस्य आत्मन इवोत्पत्तिर्निरूपयितुं शक्यते ॥

## पूर्वपक्षनिर्वाहः, उत्पत्तिश्रुतेरर्थविरोधश्च

अत एव उत्पत्त्यसंभवात् छान्दोग्ये सृष्टिप्रकारे तेजःप्रभृतीनामेवोत्पत्तिराम्नायते – **तदैक्षत बहु स्यां प्रजायेयेति तत्तेजोऽसृजत** (छा.६-२-३) इति। तैत्तरीयकाथर्वणादिषु **तस्माद्वा एतस्मादात्मन आकाशस्संभूतः** (तै.आन.१.अनु) **एतस्माज्जायते प्राणो मनस्सर्वेन्द्रियाणि च खं वायुर्ज्योतिरापः** (मु.२-१-३) इत्यादिषु श्रूयमाणा वियदुत्पत्तिः अर्थविरोधाद्बाध्यत इति॥१॥

## श्रुत्या वियदुत्पत्तेस्सिद्धान्तः

एवं प्राप्तेऽभिधीयते –

**२१८. अस्ति तु ॥ २–३–२ ॥**

अस्ति तु आकाशस्योत्पत्तिः; अतीन्द्रियार्थविषया हि श्रुतिः प्रमाणान्तराप्रतीतामपि वियदुत्पत्तिं प्रतिपादयितुं समर्थैव। न च श्रुतिप्रतिपन्नेऽर्थे तद्विरोधि निरवयवत्वादिहेतुकं अनुत्पत्त्यनुमानमुदेतुं अलम्; आत्मनोऽनुत्पत्तिर्न निरवयवत्वप्रयुक्तेति वक्ष्यते ॥२॥

## आकाशोत्पत्तिश्रुतेः गौणत्वशङ्का

पुनश्चोदयति –

**२१९. गौण्यसम्भवाच्छब्दाच्च ॥ २–३–३ ॥**

**तस्माद्वा एतस्मादात्मन आकाशस्संभूतः** (तै.उ.आन.१.अनु) इत्यादिवियदुत्पत्तिश्रुतिर्गौणीति कल्पयितुं युक्तम्, **तत्तेजोऽसृजत** (छा.६.२.३) इति सिसृक्षोः ब्रह्मणः प्रथमं तेज उत्पद्यत इति तेज उत्पत्तिप्राथम्येन वियदुत्पत्तिप्रतिपादनासम्भवात्, **वायुश्चान्तरिक्षं चैतदमृतम्** (बृ.४.३.३) इति वियतोऽमृतत्वशब्दाच्च॥३॥

## ‘सम्भूत’ शब्दस्यैकस्य आकाशांशे गौणत्वस्य अग्न्यंशे मुख्यतायाश्चानुपपत्तिः

कथमेकस्य संभूतशब्दस्य आकाशापेक्षया गौणत्वम्, अग्न्याद्यपेक्षया मुख्यत्वमिति चेत् तत्राह –

**२२०. स्याच्चैकस्य ब्रह्मशब्दवत्।२–३–४॥**

एकस्यैव **तस्माद्वा एतस्मादात्मन आकाशस्संभूतः** (तै.उ.आन.१) इत्याकाशे मुख्यत्वासंभवात् गौणतया प्रयुक्तस्य सम्भूतशब्दस्य **वायोरग्निः** (तै.उ.आन.१) इत्यादिष्वनुषक्तस्य मुख्यत्वं स्यादेव; ब्रह्मशब्दवत् – यथा ब्रह्मशब्दः, **तस्मादेतद्ब्रह्म नाम रूपमन्नं च जायते** (मु.१.१.९) इत्यत्र प्रधाने गौणतया प्रयुक्तस्तस्मिन्नेव प्रकरणे **तपसा चीयते ब्रह्म ततोऽन्नमभिजायते** (मु.१.१.८) इति ब्रह्मणि मुख्यतया प्रयुज्यते; तद्वत्। अनुषङ्गे च श्रवणावृत्ताविवाभिधानावृत्तिर्विद्यत एवेत्यर्थः॥४॥

## वियदनुत्पत्तिशङ्कायाः परिहारः

परिहरति –

**२२१. प्रतिज्ञाहानिरव्यतिरेकात् ॥ २–३–५ ॥**

छान्दोग्यश्रुत्यनुसारेणान्यासां वियदुत्पत्तिवादिनीनां श्रुतीनां गौणत्वं कल्पयियतुं न युज्यते, यतः छान्दोग्यश्रुत्यैव वियदुत्पत्तिरङ्गीकृता, **येनाश्रुतं श्रुतम्** (छा.६.१.३) इत्यादिना ब्रह्मविज्ञानेन सर्वविज्ञान-प्रतिज्ञानात्। तस्या हि प्रतिज्ञायाः अहानिराकाशस्यापि ब्रह्मकार्यत्वेन तदव्यतिरेकादेव भवति॥४॥

## छान्दोग्यश्रुतितः आकाशोत्पत्तिप्रतीतिः

**२२२. शब्देभ्यः ॥ २–३–६॥**

इतश्च वियदुत्पत्तिः छान्दोग्ये प्रतीयते, **सदेव सोम्येदमग्र आसीदेकमेवाद्वितीयम्** (छा.६.२.१) इति प्राक्सृष्टेरेकेत्वावधारणशब्दात्; **ऐतदात्म्यमिदं सर्वम्** (छा.६.८.७) इत्येवमादिशब्देभ्यश्च कार्यत्वेन ब्रह्मणोऽव्यतिरेकप्रतीतेः। नच **तत्तेजोऽसृजत** (छा.६.२.३) इति तेजस उत्पत्तिश्रुतिर्वियदुत्पत्तिं वारयति। वियदुत्पत्यवचनमात्रेण तेजसः प्रतीयमानं प्राथम्यं श्रुत्यन्तरप्रतिपन्नां वियदुत्पत्तिं न निवारियतुमलम्॥६॥

## सर्वस्यापि कार्यताश्रुत्या आकाशस्यापि कार्यत्वावश्यंभावः

**२२३. यावद्विकारन्तु विभागो लोकवत् ॥ २–३–७॥**

तुशब्दाश्चार्थे, **एैतदात्म्यमिदं सर्वम्** (छां.६.८.७) इत्यादिभिराकाशस्य विकारत्ववचनेन तस्याकाशस्य ब्रह्मणो विभागः उत्पत्तिरप्युक्तैव। लोकवत् – यथा लोके एते सर्वे देवदत्तपुत्रा इत्यभिधाय तेषु केषाञ्चित्तत उत्पत्तिवचनेन सर्वेषामुत्पत्तिरुक्ता स्यात्, तद्वत्। एवं व सति **वायुश्चान्तिरक्षञ्चैतदमृतम्** (बृ.४.३.३) इति सुराणामिव चिरकालस्थायित्वाभिप्रायम्॥७॥

## आकाशोत्पत्तिसिद्ध्या वायूत्पत्तेरुक्तप्रायता

**२२४. एतेन मातिरश्वा व्याख्यातः॥ २–३–८ ॥**

अनेनैव हेतुना मातरिश्वनो वायोरप्युत्पत्तिर्व्याख्याता। वियन्मातिरश्वनोः पृथग्योगकरणं **तेजोऽतस्तथाह्याह** (ब्र.सू.२.३.१०) इति मातरिश्वपरामर्शार्थम्॥८॥

## उत्पत्तेरभावः ब्रह्ममात्रवृत्तिता

**२२५. असम्भवस्तु सतोऽनुपपत्तेः ॥ २–३–९ ॥**

तुशब्दोऽवधारणार्थः; असम्भवः – अनुत्पत्तिः। सतः – ब्रह्मण एव; तद्व्यतिरिक्तस्य कस्यचिदप्यनुत्पत्तिर्न सम्भवति, अनुपपत्तेः। एतदुक्तं भवति – वियन्मातिरश्वनोरुत्पत्तिप्रतिपादनं उदाहरणार्थम्; उत्पत्त्यसम्भवस्तु सतः परमकारणस्य परस्यैव ब्रह्मणः । तद्व्यतिरिक्तस्य कृत्स्नस्याव्यक्तमहदहङ्कारतन्मात्रेन्द्रियवियत्पवनादिकस्य प्रपञ्चस्यैकविज्ञानेन सर्वविज्ञान-प्रतिज्ञादिभिरवगतकार्यभावस्यानुत्पत्तिर्नोपपद्यत इति॥९॥

**इति श्रीशारीरकमीमांसाभाष्ये वियदधिकरणम्॥१॥**


