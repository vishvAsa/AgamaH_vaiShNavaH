+++
title = "२"

+++


प्राज्ञानधिष्ठितानां दार्वादीनां अचेतनानां न ।  
दृष्टः कार्यारंभः तस्मादचितः प्रधानस्य ।। 52 ।।  
*कार्यारंभकतायाः साङ्ख्योक्ताया असंभवाछ्रौतम् ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 53 ।।

परमाणवो निरंशा यदि योगासंभवात् तेषाम् ।  
द्व्यणुकारंभो न स्यात् यदि सांशास्तेऽपि तद्वत् स्युः ।। 54 ।।   
इत्यनवस्थेत्याद्यैः वैशेषिकदर्शनस्य दुष्टत्वात् ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 55 ।।

क्षणिकपरमाणुवादे परमाणूनां प्रतिक्षणं ध्वंसात् ।  
तैः समुदायासिद्धेः तदसिद्धौ देहसिद्धिविरहाच्च ।। 56 ।।  
*जगदारंभासिद्ध्या दुःस्थत्वात् बौद्धदर्शनस्यापि ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 57 ।।

ज्ञानविषयाश्रयाणां उपलंभे सदृशि बाधविरहे च ।  
विषयाश्रयौ निरस्य ज्ञानस्यैकस्य पारमार्थोक्त्या ।। 58 ।।  
योगाचारमतस्याप्यतिदौःस्थ्येनाप्रमाणत्वात् ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 59।।

स्वस्मिन् प्रमाणसत्वेऽसत्वे वा शून्यवादस्य ।  
उन्मज्जनविरहेण स्वासिद्ध्यापादकत्वेन ।। 60 ।।  
*अत्यन्तं दुःस्थतया माध्यमिकस्य पक्षस्य ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 61 ।।

तेजोऽन्धकारयोरिव परस्परविरुद्धयोरुभयोः ।  
सर्वस्मिन्नपि वस्तुनि सत्वासत्वादिधर्मयोः कथनात् ।। 62 ।।  
अत्यन्तं दुःस्थतया जैनाभिमतस्य पक्षस्य ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 63 ।।

पशुपतिरशेषजगतः कर्तोपादानकारणं त्रिगुणम् ।  
अनुमानगम्य ईश्वर इति वेदविरुद्धकल्पनात् बहुधा ।।64 ।।  
करणं यथाऽधितिष्ठति जीवः प्रकृतिं तथैवेशः ।  
अधितिष्ठतीत्युपगमे सुखदुःखादेः प्रसङ्गाच्च ।। 65 ।।  
पाशुपतस्य मतस्याप्यतिदुःस्थत्वात् श्रुतिप्रमितम् ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 66 ।।

व्यूहविशेषपरत्वात् जीवोत्पत्त्यादिवादिवचनस्य ।  
वेदविरोधाभावात् कुत्रापि च पाञ्चरात्रतन्त्रस्य ।। 67 ।।  
अप्रामाण्याभावात् प्रमाणमूर्धन्यतन्त्रसिद्धतया ।  
यद्धेतुत्वं सुदृढं तत् ब्रह्म (श्रीनिवास-नाम) भजे ।। 68 ।।
