+++
title = "40 यथाश्रयभावाधिकरणम्"

+++
अङ्गेषु यथाश्रयभावः ।।59।। शिष्टेश्च ।।60।। समाहारात् ।।61।। गुणसाधारण्यश्रुतेश्च ।।62।। न वा तत्सहभावाश्रुतेः ।।63।। दर्शनाच्च ।।64।।   
काम्ये मुक्तानां यथाकामं विकल्पस्समुच्चयो वेत्युक्तम् । तथोद्गीथादिविद्यानां यथाकाममनुष्ठानमुच्यत इति सङ्गतिः । उद्गीथाद्युपासनानि पर्णतादिवत् क्रतुनियतानि उत गोदोहनादिवदनियतानीति क्रत्वर्थपुरुषार्थत्वाभ्यां संशये पूर्वपक्षः । क्रत्वर्थतया पर्णतान्याय एवात्र युक्तः । न तु पुरुषार्थतया गोदोहनन्यायः । 'ओमित्येतदक्षरमुद्गीथमुपासीते'त्यादिविधिवाक्ये फलाश्रवणात् विधिवाक्यस्थफलसम्बन्धे क्रत्वर्थत्वाभावः । विधिवाक्यस्थफलसम्बन्धविरहे क्रत्वर्थत्वमिति नियमस्य गोदोहनादिषु पर्णतादिषु च दृष्टत्वात् । गोदोहनवाक्य इव 'यदेव विद्यया करोती'ति वाक्ये फलसम्बन्धबोधकविध्यश्रवणाच्च । 'उद्गीथमुपासीते'त्युद्गीथांगतया विधानाच्च । उद्गीथमिति द्वितीयाश्रुत्या ह्युद्गीथस्य शेषित्वप्रतीतेस्तच्छेषत्वेन उपासनं विधीयते व्रीहिशेषत्वेनेव प्रोक्षणम् । उपासनानामुद्गीथादिद्वारा क्रत्वर्थत्वे लिंगमपि दृश्यते । 'होतृषदनाद्धैवापि दुरुद्गीथमनुसमाहरन्ती'ति छान्दोग्ये 'य उद्गीथस्स प्रणवो यः प्रणवस्स उद्गीथः' इत्युद्गातुः प्रणवोद्गीथैक्योपासनं विहितम् । तत्रोद्गीथावयव ओङ्कार उद्गीथः, होतृशंसनीयानामृचामन्ते निवेशनीय ओङ्कारः प्रणवः, तयोरैक्योपासनविधेरर्थवादोऽयं होतृषदनादित्यादिः । अस्यार्थः - दुरुद्गीथमुद्गीथप्रणवैक्योपासनहीनमुद्गीथं होतृषदनाद्धोतृकर्मणः होत्रा सम्यक्प्रयुक्ताच्छंसनादनुसमाहरन्ति समादधति । एवमिदमुद्गीथोपासनहानावन्येन सन्धानवचनमुद्गीथोपासनस्य क्रत्वर्थतया नियमेनोपादेयत्वे लिंगम् । तथा गुणसाधारण्यश्रुतेश्च तस्य नियमेनोपादेयत्वमवगम्यते । 'तेनेयं त्रयी विद्या वर्तते । ओमित्याश्रावयत्योमिति शंसत्योमित्युद्गायती'ति । अत्र हि तेनेति सर्वनामप्रकृतोङ्कारस्योपासनविशिष्टस्यैव परामर्शः, तथैव प्रकृतत्वादिति । एवं नियमरूपयुक्त्या श्रुत्योपासनहानावन्याधीनसमाधानोक्तिलिंगेन गुणसाधारणश्रुत्या चोत्थितमधिकशङ्कान्तरं निराकर्तुमिदमधिकरणमिति न तन्निर्धारणानियमाधिकरणेनास्य गतार्थता । अधिकशङ्कानिराकरणस्य तदनन्तरमेव कर्तव्यत्वेपि सङ्गतिविशेषादधिकरणान्तरप्राप्तेस्तदनन्तरमिदमधिकरणं कृतम् । एवं प्राप्ते सिद्धान्तः - उपासनानां न क्रत्वर्थत्वम् । तदश्रवणात् । तदश्रवणं च तद्विरोधिनी 'यदेव विद्यया करोती'ति फलार्थवत्वस्यैव श्रवणात् । स्ववाक्यस्थत्वं वाक्यान्तरस्थत्वं च फलत्वाफलत्वयोर्न प्रयोजकं किंतु विलम्बमात्रं विलम्बद्वयं च । पर्णतावाक्ये हि विलम्बद्वयमस्ति । पर्णतया अपापश्लोकश्रवणं प्रति साधनत्वाश्रवणात् फलस्य वाक्यान्तरस्थत्वाच्च । गोदोहनवाक्ये त्वन्यतरविलम्ब एव, फलस्य स्ववाक्ये फलश्रवणेन पशुं प्रति गोदोहनस्य साधनतामात्रस्य कल्प्यत्वात् । गोदोहनेनेति तृतीयाश्रुतिर्हि न फलकरणत्वबोधनार्था । सिद्धरूपस्य गोदोहनस्य फलसिध्यर्थानुष्ठानविषयत्वायोगेनानुष्ठेयत्वनिर्वाहार्थं तृतीयावगतक्रियानिर्वर्तकत्वरूपकरणकारकतापन्नतया साध्यरूपत्वं निर्वहणीयमिति तृतीयाश्रुतेरन्यत्र विनियोगात् । एवं पर्णताविधिवाक्येरविलम्बद्वयसम्भवेन वाक्यस्वरससिद्धांगत्वाबाधनायोगात् तत्फलश्रुतिरर्थवाद इत्याश्रितम् । इह तु गोदोहनन्यायेनान्यतरविलम्ब एव विद्यायास्स्वतस्साध्यरूपायाः फलसाधनत्वसम्भवेन तृतीयाश्रुतेः फलसाधनत्वबोधन एव व्यापारात् । तस्मादन्यतरविलम्बसाधर्म्यात् गोदोहनन्याय एवात्र प्रवर्तते । न पर्णतान्यायः । लिंगदर्शनाच्च । गोदोहनादिवदुपासनानामुपादानानियमः। लिंगं हि दृश्यते । 'एवं विद्ध वै ब्रह्मा यज्ञं यजमानं सर्वांश्चर्त्विजोऽभिरक्षती'ति । छान्दोग्ये 'यद्यृक्तो रिष्येत् भूस्स्वाहेति गार्हपत्ये जुहुयात्, यदि यजुष्टो रिष्येत् भुवस्स्वाहेति दक्षिणाग्नौ जुहुयाद्यदि सामतो रिष्येत् सुवस्स्वाहेत्याहवनीये जुहुया'दित्युपादिश्य 'एवं विद्ध वा' इत्याद्याम्नायते । तत्र यज्ञस्य रक्षाऽङ्गवैकल्यप्रयुक्तदोषपरिहारः । यजमानस्य रक्षा बलवद्विरोधिकर्मणा कर्मफलाप्रतिबन्धः । ऋत्विजां रक्षा मन्त्रोच्चारणेषु स्वरादिभ्रंशप्रयुक्तदोषपरिहारः । 'अन्नहीनो दहेद्राष्ट्रं मन्त्रहीनस्तु ऋत्विजः । आत्मानं दक्षिणाहीनो नास्ति यज्ञसमो रिपु' रिति मन्त्रहानावृत्विजां दोषस्मरणात् । एवं च यद्युद्गीथाद्युपासना नित्याः स्युस्तदा तत्फलतया कर्मफलाप्रतिबन्धसिद्धेः प्रणवोद्गीथैक्योपासनाफलतयोद्गातुः स्वरभंगादिदोषपरिहारसिद्धेश्च, यजमानस्य सर्वेषामृत्विजां च ब्रह्मणा परिपाल्यत्वं नोच्येत । तदुच्यमानमुपासनानामनित्यत्वं ज्ञापयतीति । तत्र ब्रह्मण एवंवित्त्वं प्रकृताप्रायश्चित्ताभिज्ञत्वम् । एवमस्मादनन्यथासिद्धलिंगात् क्रत्वंगाश्रयोपासनानां क्रत्वंगत्वसिद्धौ 'उद्गीथमुपासीते' ति द्वितीया विधीयमानोपासनाश्रयसमर्पणमात्रार्था । 'वाचं धेनुमुपासीते' त्यादाविव 'होदृषदना'दित्यादिकं क्रतूद्गीथोपासनानां सङ्कल्प्य तद्रहितोद्गानविषयमिति च योज्यम् । गुणसाधारण्यश्रुतिस्त्वसिद्धा । 'तद्वा एतदनुज्ञाक्षरं यद्धि किंचिदनुजानात्योमित्येतदाहे'ति प्राचीनवाक्यगतपदस्येव तेनेति तत्पदस्याप्योङ्कारमात्रपरामर्शित्वात् ॥   
संग्रहकारिकाः ॥   
उद्गीथविद्या तु पृथक्फलत्वतो गोदोहनन्यायमितीरितं कथम् । तद्वत्स्ववाक्ये हि न वर्णितं फलं संस्कारतैव प्रथते द्वितीयया ॥ क्रतुषु च नियमोऽस्य हानिषु प्रतिविधिवर्णवतः प्रतीयते । इति न समुचितं विधानगं न खलु फलश्रवणं प्रयोजकम् ॥ विलम्बद्वितयाभावसाधर्म्यं तत्प्रयोजकम् । तत्तु गोदोहनेनैव न तु पर्णतयेष्यते ॥ तस्मात्क्रतुषु न नियतं क्रत्वङ्गाश्रितमुपासनं सकलम् । तेनोभाविति वाक्यादेवंविद्धेति लिंगाच्च ॥ सङ्कल्पिते सति प्रागुद्गीथोपासने हीने । प्रतिविधिविधानमर्थवादाश्रयमात्रे द्वितीया स्यात् ॥ इति यथाश्रयभावाधिकरणम् ॥26 ॥ इति श्रीमद्भरद्वाजकुलजलधिकौस्तुभ श्रीमदद्वैतविद्याचार्य श्रीविश्वजिद्याजि- श्रीरङ्गराजाध्वरिवरसूनोरप्पयदीक्षतस्य कृतौ चतुर्मतसारे नयमयूखमालिकाख्ये द्वितीयपरिच्छेदे तृतीस्याध्याययस्य तृतीयः पादः ॥