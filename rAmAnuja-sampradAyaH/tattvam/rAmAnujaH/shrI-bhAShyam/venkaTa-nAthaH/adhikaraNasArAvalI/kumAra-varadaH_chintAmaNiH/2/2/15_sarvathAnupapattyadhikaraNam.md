+++
title = "15 सर्वथानुपपत्त्यधिकरणम्"

+++
23. अत्र भाष्य एव सङ्गतिस्स्पष्टा । माध्यमिकपक्ष एव सुगतमतकाष्ठा, पक्षान्तराणि तु शिष्यबुद्धियोग्यतानुगुण्येनार्थाभ्युपगमात्पूर्वमुपन्यस्तानि, अधुना प्रधान एव पक्ष उपन्यस्य निरसिष्यत इति संगतिः । तदर्थविचारस्तु -- किं माध्यमिकोक्तसर्वशून्यवादसम्भवति नेति । किं सर्वं कार्यं भावरूपमुताभावरूपमिति । किं सर्वकार्येष्वपि भाव एव कारणमुताभाव इति । किं भावान्तरमभावः, उत तुच्छतत्त्वं नाम किञ्चिदिति । इत्थं किल माध्यमिकमतप्रक्रियामाहुः --  
 'न सन्नासन्नसदन्न चाप्यनुभयात्मकम् । चतुष्कोटिविनिर्मुक्तं तत्त्वं माध्यमिका विदुः ॥' इति ।  
न सत् तावत् नित्यप्रमाणप्रमेयभावस्य वक्तुमेव न शक्यत्वात्, नाप्यसत् असत्त्वादेव, नापि सदसत् -- विरोधात्, नापि सदसद्विलक्षणं तत एव, ततश्च चतुष्कोटिविनिर्मुक्तं शून्यमेव तत्त्वमिति । तदिदमाह -- सत्त्व इति । उक्तं मतं प्रतिक्षिपति -- नेति । तत्र हेतुमाह -- अमानतः स्वेष्टवादादिति । अत्रायं विकल्पः -- किं प्रमाणदबाध्यं तत्त्वमिति ब्रूषे, उताप्रमाणात् । यदि प्रमाणात् अस्मच्छिष्योऽसि । यद्यप्रमाणात् त्वदुक्तशून्यवादो न सिध्यतीत्यर्थः । तर्हि विश्वास्तित्ववादवत् विश्वशून्यत्ववादमपि परित्यजाम इत्याशङ्क्य दूषयति अक्षोभ्यमिति । विश्वशून्यत्वप्रहाणे विश्वसत्यत्ववादिनां परेषां मतमक्षोभ्यमेव स्यात् । संवृत्या सर्वमपि सिध्यतीति चेत्तदपि नेत्याह -- असतीति । सा संवृतिरसती सती वा, यद्यसती तदा खल्वनर्थक्रियाकारित्वाद् विश्वासत्यत्वं न प्रसाधयेत्, यदि सती कदापि न प्रसाधयेत् स्वस्यैव विद्यमानत्वादित्यर्थः । इत्थं निरुपधिकनिषेधवादिनो माध्यमिकस्य पक्षं प्रतिक्षिप्य निगमयति -   
तस्मादिति । दृष्टो हि सर्वत्र निषेधस्सोपाधिक एव । तत्र 'इदमत्र नास्ति' इति देशभेदोपाधिना निषेधः ।  
'इदमिदानीं नास्ति' इति कालभेदेन । 'इदमिदं न भवति' इति वस्तुभेदेन । एवं सोपाधिकनिषेधे सर्वत्र प्रामाणिके सति केवलं निरुपाधिकमेव नास्तीति वदन् माध्यमिकवादी लोकविरोधाद् बहिष्करणीय एव । क्वाप्यदृष्टो न कल्प्य इति - निरुपधिकनिषेधस्सर्वत्राप्यदृष्टत्वान्न कल्प्य इत्यर्थः ॥24. इत्थं किल माध्यमिकवादी मन्यते 'कार्यं घटादिकं प्रागभावकाले तावदसदिति सुप्रसिद्धमेव, पश्चादपि प्रध्वंसकाले तथैव दृष्टम्, तथाच यथा पूर्वोत्तरदिवसयोरसतश्शशविषाणस्य मध्यदिवसेऽसत्त्वम्, एवं प्राक्प्रध्वंसाभावकालयोरसतः कार्यस्य स्वस्वकाले मध्यकालेऽप्यसत्त्वम्' इति । तदिदमाह -- प्रागिति । तदिदं प्रतिक्षिपति -- तत्रैवेति -- प्रमाणादेव प्रमेयसिद्धिः । पूर्वोत्तरकालयोरदृष्टत्वात्कार्यं न विद्यते । मध्यकालेषु दृष्टत्वात्कार्यं नास्तीति वक्तुं न शक्यत इति । एवं सुहृद्भावेनोत्तरमुक्त्वा तथापि न स्वीकुर्वतः पूर्वपक्षिणो बाधकमाह -- न यदीति । एवमनङ्गीकारे कार्यं मध्यकालेऽपि न स्यादिति कार्यादिशब्दप्रयोग एव न सङ्घटत इत्यर्थः । कार्यशब्दोऽपि प्रागसतो मध्ये सत्त्वमेवाह । मध्यशब्दो हि प्रागभावस्य प्रध्वंसकालावधिं प्रध्वंसस्य प्रागभावकालावधिं चाह । किमुक्तं भवति? वस्तुसद्भावमाहेत्यर्थः । तथाच वस्तुसद्भावानङ्गीकारे प्रतिकूलाप्रतिकूलव्यवहार एव न घटेतेति बाधकतर्कोपन्यासः । इत्थं माध्यमिकोक्तमेकमर्थं प्रतिक्षिप्य तदुक्तमर्थान्तरमप्यनूद्य परिहरति -- कार्यारम्भ इति । एवं किलाह माध्यमिकः - कार्यारम्भे कारणमविकृतमेव जनयेदुत विकृतं, यद्यविकृतं तदा सर्वदाऽपि जनयेत्, यदि विकृतं तदा विकारस्यापि कार्यत्वाद्विकारान्तरमन्वेषणीयम् । तथाचानवस्थितिः' इति । इत्यादिचिन्ता वन्ध्येति -- एवंविधा चिन्ता निरर्थिकेत्यर्थः । निरर्थकत्वमेवोपपादयति -- सामग्र्येति । कारणस्य सहकारिसम्पत्तिः सामग्री । तथाच परस्परोत्पत्तिप्रसङ्गो निरस्तः सामग्रीसम्पत्तावपि सामग्र्यन्तरापेक्षाऽस्ति । तथाचानवस्थितिप्रसङ्गोऽवशिष्यते । स तु गुण एव । सिद्धानवस्थारूपत्वादित्याह -- भजतीति । लोके कर्षणादिक्रमेण शालिसम्पत्तिपर्यन्तं सामग्रीपरम्पराक्रमोऽनुवर्तते, एवमनादौ संसारे पूर्वपूर्वकारणप्रक्रमेणोत्तरकारणक्रमो जायत इति न कश्चिदपि विपश्चितां विप्रतिपत्तिगन्धावकाश इति ॥25. 'अधिकारोऽनुपायत्वान्न वादे शून्यवादिनः' इत्युपक्रमेण शून्यवादिनस्स्वपक्षसाधकप्रमाणाभावाच्छून्यं तत्त्वमिति वक्तुमेव न शक्यमित्यस्माभिरुक्ते सति शून्यवादी प्रत्यवतिष्ठते -- अनुमानादेव सर्वं मे सिध्यतीति, तत्र चानुमानाङ्गं सकलमपि मे सत्यमेव सिध्येत् संवृतिमहिम्ना, या तत्त्वमर्थं संवृणोति तिरस्करोति सा संवृतिशब्दवाच्येति तेन सांवृतिकप्रमाणसिद्धं शून्यं तत्त्वम्' इति । तदिदमनुवदति -- साध्यमिति । साध्यमनुमानसाध्यं हेतुस्तत्साधनं तदङ्गं व्याप्त्यादिकम्, प्रभृतिशब्देन तदपेक्षितं तर्कादिकमुच्यते । सर्वं संवृतेरेव सिध्येत् विपरीतज्ञानादेव सिध्येदित्यर्थः । अत्र दूषणमाह -- अस्मदिति । यदि तवानुमानसाधनाङ्गं सकलमपि संवृतिप्रमाणात् सिध्येत्, त्वद्वाक्यादेव सिध्येत्, तर्हि तादृशप्रमाणादस्मद्वाक्यानुरोधादेव तवानुमानदूषणाङ्गं सकलमपि कथं न सिध्येदित्यर्थः । अत्र पूर्वपक्षिणोऽभिप्रायमनुवदति -- तत्रेति । युष्मद्वाक्यानुरोधे मम प्रमाणबुद्धिर्नास्तीति, तर्हि मम वाक्यं त्वत्साधकदूषकत्वेन प्रयुज्यमानं प्रमाणमिति मदुक्तिं पठित्वा सन्तुष्यत । वस्तुस्थित्या तव वाक्यं प्रमाणं न भवतीति यदि वदसि, तर्हि त्वन्मतस्थापकेऽप्यनुमाने वस्तुस्थित्या प्रामाण्यं नास्त्येव, तत्प्रामाण्यस्य सांवृतिकत्वेनैव भवतैवाभिधानात् । तथा च समस्समाधिः । अयमर्थः -- त्वत्सिद्धान्तस्साधुरिति त्वद्वाक्यप्रामाण्ये त्वत्सिद्धान्तोऽसाधुरिति मद्वाक्यस्यापि प्रामाण्यं स्यात्, मद्वाक्यस्याप्रामाण्ये त्वद्वाक्यस्याप्यप्रामाण्यं स्यात् द्वयोस्सांवृतिकत्वाविशेषादिति ॥26. अत्र भ्रान्तिज्ञानप्रसङ्गात्तत्तद्वादिपरिगृहीतान् भ्रान्तिप्रकाराननूद्यान्ते स्वपक्षमपि निगमयति --अख्यातिरिति । प्राभाकराश्शुक्तिरजतत्वयोरसंसर्गाग्रहाच्छुक्तिरजतयोर्भेदाग्रहं भ्रान्तिस्थले प्रतिपेदिरे सैवाख्यातिः, असंसर्गस्याग्रहणाद् भेदस्याग्रहणाश्च । नैयायिकाः पुनरन्यथाज्ञानं भ्रान्तिरिति प्राहुरिति कथयति --अन्यथाधीरिति । शुक्ती रजतात्मना भातीत्यर्थः । विषयरहितधीरिति बौद्धैकदेशिनः ।   
विपरीतज्ञानस्य विषय एव नास्तीति तेषां भावः । निर्विषयख्यातिवादित्वात् । अनधिष्ठानबुद्धिः -- अयमपि   
बौद्धभेदः । तत्र गन्धर्वनगरादिकं स्वप्नमप्युदाहरन्ति । सौत्रान्तिकाः पुनस्सन्निहिता नीलादयस्स्वविषयबुद्धौ स्वाकारमपर्यन्ति, तथा बुद्ध्यारोपितनीलादिविज्ञानं भ्रान्तिरिति निश्चिन्वन्ति । सदसदितरधीः --मायावादिनस्सदसद्विलक्षणस्यानिर्वचनीयस्य ख्यातिमाचक्षते । माध्यमिकाः पुनश्शून्यस्यार्थस्य प्रतीतिरिति प्रलपन्ति । योगाचारस्तु स्वात्मैव बाह्यत्वेन बुध्यत इति भ्रान्तिप्रकारमालपन्ति । एवं विविच्योक्त्वा सङ्कलय्य कथयति -- भ्रान्ताविति । तत्तद्वादिभिरादृता एते पक्षभेदाः । एवं पक्षभेदाननूद्य यथार्थख्यातिलक्षणं श्रौतत्वात्स्वकीयमित्याह -- प्राय इति । प्राचुर्यार्थः । अत्र प्रायश्शब्दं प्रयुञ्चानस्यायमभिप्रायः -- प्राचुर्येण सर्वत्र यथार्थख्यातिरेव सुलभा । पञ्चीकरणादिप्रक्रियया शुक्तौ रजतमस्ति रजते च शुक्तिरप्यस्ति । सदृशे सदृशान्तरस्य विद्यमानत्वं तान्त्रिकैरप्यनुमन्यते । अतएव सोमाभावे पूतीकानभिषुंणुयात् इत्युच्यते, पूतीकेऽपि सोमावयवस्य विद्यमानत्वात् । उक्तमिदं यामुनाचार्यैः --   
 'सोमाभावे च पूतीकग्रहणं श्रुतिचोदितम् । सोमावयवसद्भावादिति न्यायविदो विदुः ॥'  
 तेन शुक्तौ विद्यमानमेव रजतं शुक्तिभूयस्त्वमस्ति रजताल्पीयस्त्वञ्च । तथाच शुक्तिभूयस्त्वरजताल्पीयस्त्वाग्रहणसहकृतं विद्यमानरजतग्रहणं भ्रान्तिज्ञानमित्युच्यते । अत्र श्रुतिविदभिमतेति स्वपक्षस्य पारमार्थ्यसाधकं सन्ध्याधिकरणविषयवाक्यं स्मार्यते । श्रूयते हि 'न तत्र रथा न रथयोगा न पन्थानो भवन्त्यथ रथान् रथयोगान्पथः सृजते स हि कर्ता' इति । क्वापि भेदाग्रहादीति -- यत्र द्रव्ये द्रव्यान्तरसद्भावो न लभ्यते तत्र प्राभाकराभिमतो भेदाग्रहोऽसंसर्गाग्रहो वा स्वीकार्य इति भावः ॥