+++
title = "13 पराधिकरणम्"

+++
24. भाष्य एव पूर्वाधिकरणनिगमनवाक्यान्वितेनोत्तराधिकरणोपक्रमवाक्येन सङ्गतिरुच्यते 'ब्रह्मणो निर्दोषत्वेन कल्याणगुणाकरत्वेन चोभयलिङ्गत्वमपि सिद्धम् । इदानीमस्मात् परस्माज्जगन्निमित्तोपादानरूपपरमकारणात् परब्रह्मणः परमपि किञ्चित् तत्त्वमस्तीति कैश्चिद्धेत्वाभासैराशङ्क्य निराक्रियते' इति । तदर्थविचारस्तु - यदिदमुभयलिङ्गं ब्रह्म किमस्मात्परमपि किञ्चित् तत्त्वमस्ति ? उत नेति । किमस्यैव परत्वे सेतून्मानसम्बन्धभेदव्यपदेशानामुपपत्तिरस्ति ? न वेति । अत्र सूत्रकारेणोपात्तान् पूर्वपक्षहेतूननुक्रमेणानूद्य सौत्रक्रमेण परिहारमपि दर्शयति - सेतुमिति । 'एतं सेतुं तीर्त्वा' इति तरितव्यत्ववचनात् 'चतुष्पाद् ब्रह्म षोडशकलम्' इति ब्रह्मणः परिमितत्ववचनात् प्राप्यसम्बन्धितोक्तेः 'अमृतस्यैष सेतुः' इति प्राप्यस्यान्यस्यामृतस्य प्रापकतया तत्सम्बन्धित्वेनाभिधानात्, अन्याधिक्यश्रुतेरपि 'परात्परं पुरुषमुपैति दिव्यम्' 'परात्परं यन्महतो महान्तम्' इति सर्वस्मात् परस्यान्यस्य श्रुतेश्च । अतिवहननयात् आतिवाहिकन्यायेनायं परमपुरुषो विश्वकारणभूतः प्रापक एव स्यान्न पुनः प्राप्यः । प्राप्यञ्चान्यदेव किञ्चिद् भवेदिति व्योमातीतवादिनः । तदिदं प्रतिक्षिपति - असदिति । यज्जगत्कारणं तदेव ध्येयम् 'कारणं तु ध्येयः' इति नियमात् । यच्च ध्येयं तदेव प्राप्यम् 'ब्रह्मविदाप्नोति परम्' 'ब्रह्म वेद ब्रह्मैव भवति' इति प्राप्यप्रापकयोरेकत्वनिर्णयात् । अतो योऽमृतस्य सेतुस्तदेवामृतमिति त्रय्यन्तवादिनां निर्णयः । अस्मिन् ब्रह्मणि सेतुत्वाद्युक्तिः कथमिति चेदत्रोत्तरम् - सेतुत्वेति । बहुप्रमाणैरविरुद्धां वृत्तिमङ्गीकरोतु । ईश्वरस्यैव तावत्प्राप्यत्वं प्रापकत्वञ्च सकलवेदान्तसिद्धत्वादङ्गीकरणीयमेव । तेन सेतुत्वाद्युक्तीनां योग्यार्थकल्पनयार्थोपवर्णनं कार्यमित्यर्थः । अन्यथा लोके मुख्यामुख्यप्रयोगविभागो न स्यात् । अमुख्यप्रयोगाणां परित्याज्यत्वञ्च स्यात् । उपक्रमोपसंहारादितात्पर्यलिङ्गपरिशोधनेन विदुषां तत्रतत्र वाक्यार्थोपवर्णनमपि न स्यादिति सर्वशास्त्रसङ्क्षोभः ॥25. अत्र पूर्वं सेतुत्वादिवचनं योग्यार्थकल्पनया योज्यमित्युक्तम् । तानेव योग्यानर्थाननुक्रमेण दर्शयति - सेतुत्वमिति । सेतुत्वं सेतुतुल्याद् विधरणनियमात् - धारकत्वनियमादित्यर्थः । भगवानेव हि सर्वधारकः । अर्थान्तरमप्याह - बन्धनादिति स एव भगवानसङ्करेण सर्वमपि तत्त्वजातं सम्बध्नाति । परिमितिवचनस्यापि गतिमाह - व्याप्तेऽपीति । व्याप्तेऽप्यस्मिन्परस्मिन् ब्रह्मणि परिमितिवचनं सार्थकमिति दहराकाशादिप्रसङ्गेषु तत्रतत्र सूत्रितमेव । 'चतुष्पाद् ब्रह्म' इति वचनं तु 'पादोऽस्य विश्वा भूतानि' इतिवत् तत्तच्छ्रुतिभिरनुगुणमेव कल्पनीयमनन्तभूम्नोऽपि ब्रह्मणः । 'अमृतस्यैष सेतुः' इत्यमृतरूपस्य ब्रह्मण इति वा ब्रह्मप्राप्तिरूपमोक्षस्यामृतस्येति वा योजनीयम् ॥26. अत्र नारायणस्य परत्वमङ्गीकृत्य तस्मादप्यन्यस्य परत्वमुच्यत इति पूर्वपक्षिणा वर्ण्यते । तत्र दृष्टान्तोऽप्युक्तः । यथा 'अक्षरात् परतः परः' इत्यत्र परतोऽक्षरादन्यः पर(तर?) इति पर उच्यत इति । एवमुक्ते दृष्टान्तदार्ष्टान्तिकयोर्वैषम्यमाह - अन्यस्येति । अयमर्थः दृष्टान्ते हि प्रथमान्तपरशब्दनिर्दिष्टस्य परस्याधिक्यवादे पञ्चम्यन्तपरशब्दनिर्दिष्टमवधितया दृष्टम् । तस्य च परशब्दवाच्यत्वं तत्कार्यरूपमहदाद्यपेक्षयेति वचनान्निर्णीतम् । तत्र स्वकार्यापेक्षया परस्मादक्षरात् परो जीवो वा परमात्मा वेति वक्तुं शक्यते । इह पुनः 'न ह्येतस्मादिति नेत्यन्यत् परमस्ति' इति परमात्मापेक्षया परः प्रतिक्षिप्यते । तस्मादन्यः परो न कल्पनीय एव । ननु 'ततो यदुत्तरतरम्' इत्यत्र तच्छब्देन प्रकृतं परमपुरुषं निर्दिश्य ततोऽप्युत्तरतरं तत्त्वान्तरं निर्दिश्यते । अतः परमपुरुषादुत्तरं तत्त्वमस्तीति केचिदूचुः । तत् परिहरति - एवन्त्वादिति । तत्र तत इत्येवन्त्वादिति हेतुरनूद्यते । पूर्वं बहुभिः प्रमाणैः परमपुरुष एव परतत्त्वमित्युपपादितत्त्वादित्यर्थः । तेन 'यदुत्तरतरम्' इत्यादिकं परमपुरुषमेवाह नपुनस्तत्त्वान्तरम् । तत इति शब्दस्यार्थान्तरमप्याह - यदि वेति । ततः परमपुरुषव्याप्यत्वेन पूर्वोक्तात् प्रपञ्चात् उत्तरतरं यदरूपमनामयमित्यन्वयः । अत्रापि परमपुरुष एव परत्वेनोच्यते । यदि परमपुरुषादुत्तरतरं वस्त्वस्तीत्यभिधीयते तदा प्रकरणोपक्रमे पुरुषसूक्तप्रत्यभिज्ञानेन परमपुरुषादुत्तरस्य प्रतिक्षेपादुपक्रमोपसंहारयोरुपक्रमबलीयस्त्वस्य न्याय्यत्वादुपक्रमानुगुण्येनोपसंहारवाक्यमस्मदुक्तप्रक्रिययैव योजनीयमिति भावः । इयमत्र शब्दयोजना - अन्यस्येश्वरस्य 'अक्षरात्परतः परः' इत्याधिक्यवादे परं प्रकृत्यादिकं अवधितया यत्र दृष्टं तत्र तस्मिन्नेवोदाहरणे तदवधिरव्याकृतादिस्तदपेक्षया अवधिः स्यात् । स्वयञ्च 'अक्षरात् परतः परः' इति स्वकार्यवर्गात् परत्वेनापि निर्दिश्यते । अत्र तु 'न ह्येतस्मादिति नेत्यन्यत्परमस्ति' इति 'इति न' इत्युपदिष्टादन्यत्परं नास्तीति परान्तरराहित्येनोपदिष्टे विषये तत्परोक्तेस्तस्मात्परस्यान्यस्योक्तेरयुक्तेः । तेन परत्वकल्पनं परमपुरुष एव पर्यवस्यति । 'ततो यदुत्तरतरम्' इत्यत्र तु पञ्चम्यन्तस्य तच्छब्दस्य हेतुपरत्वमित्येको निर्वाहः । अवधिपरत्वेऽपि पूर्वोक्तात् परमपुरुषव्याप्यात् प्रकृतत्वेन तच्छब्देन निर्देष्टुं योग्यादित्यपरो निर्वाह इति ॥