+++
title = "07 सन्ध्याधिकरणम्"

+++
1. अत्र वैराग्यपादानन्तरमुभयलिङ्गपादारम्भमाक्षिप्य समाधत्ते - ब्रह्मैवेति । पूर्वमुभाभ्यामध्यायाभ्यां सर्वैरपि स्वैः स्वभावैरन्वितं ब्रह्म प्रत्यपादि । अयञ्च साधनाध्यायः । अस्मिन्नध्याये समन्वयाविरोधाध्यायप्रतिपाद्यस्य ब्रह्मणः पुनराकृष्य चिन्ता किमर्थेति चोदकाभिप्रायः । चोद्यं निराकरोति - मैवमिति । अयमत्राभिप्रायः - सत्यमयं साधनाध्यायः । अथापि ब्रह्मचिन्ता विशेषतः कर्तव्यैव । साधनं हि द्विविधम् - साध्योपायस्सिद्धोपायश्च । सिद्धोपाय ईश्वरः । साध्योपायः सद्विद्यादिभेदवती तद्भक्तिरेव । विद्याभेदश्च रूपभेदात् । रूपञ्च विद्यायाः प्राधान्येन वेद्यं ब्रह्मैव । तस्य च भेदस्तद्गुणभेदात् । एवञ्च साधनाध्यायप्रतिपाद्यसाधनरूपभक्तिविषयत्वेन स्वयञ्च सिद्धोपायतया साधनत्वेन साधनाध्याये ब्रह्मचिन्ता विशेषेण सङ्गच्छत इति । तत्र ब्रह्मचिन्तनस्य विद्योपकारकत्वं तावदाह - विद्या इति । तद्धि तद्रूपभेदादिति - तद् ब्रह्मविशदीकरणं तद्रूपभेदात् तद्गुणभेदात्, तेनोभयलिङ्गत्वादि विशेषणोपेतं ब्रह्मात्र चिन्तनीयमित्यर्थः । अस्य सिद्धोपायत्वप्रतिपादनार्थं ब्रह्मचिन्तनं सफलमित्याह - सिद्धेति । द्वयं खलु विशेषतः प्रतिपाद्यम् - ब्रह्मणस्सिद्धोपयत्वं सिद्धप्राप्यत्वञ्च । एतदुभयप्रतिपादनं प्राप्ये ब्रह्मणि तृष्णाविशेषसिद्ध्यर्थम् । तृष्णाविशेषाभावे खलु उपायाधिकार एव पुरुषस्य न स्यात् । स्वर्गकामो हि यागादिष्वधिकुरुते, एवं परब्रह्मप्राप्तिकामो हि ब्रह्मोपासनेष्वधिकुर्यात् । तथा चोभयलिङ्गपाद उपासनानुष्ठाने विशेषेणोपकरोतीति शारीरकशास्त्रसारोऽयं पाद इति न नैरर्थक्यप्रसङ्गः । तृष्णाप्रथिम्न इति - तृष्णाभिवृद्ध्यर्थमित्युच्यते । अभिवर्धते ह्यत्र तृष्णा 'स स्वेनैव फलप्रदः' इत्युक्तप्रकारेण स्वप्रापकत्वेन स्वयमेव ब्रह्मणि परिज्ञाते इति भावः ॥2. किञ्च अखिलहेयप्रत्यनीककल्याणैकतानताप्रतिपादनपरोऽयमुभयलिङ्गपादो मृषावादिप्रभृतीनां परेषां प्रतिक्षेपे विशेषेणोपकरोतीति सफल एवेत्याह - नैर्गुण्यमिति । ब्रह्मणो नैर्गुण्यं चेत् गुणोपसंहारपादाधिकरणेषूभय- लिङ्गपादप्रतिपादितकल्याणगुणभेदैर्ब्रह्मविद्याविभागो वितथस्स्यात् । ननु कल्पितैरेव गुणैर्ब्रह्मविद्याविभागस्स्यादिति परपक्षमनुवदति - सोऽस्विति । तत् प्रतिक्षिपति - श्रुतिमतविहतिरिति । अनादिनिधनाविच्छन्नसम्प्रदायतया प्रतिपन्नस्य श्रुत्यर्थस्य कल्पितत्वे किमकल्पितं स्यात् ? तथा च गुणानां कल्पितत्वं वदन् वेदान्तबहिर्भूत इत्यर्थः । ननु वेदान्तेऽपि 'मनो ब्रह्मेत्युपासीत' इत्येवमादिषु 'गरुडमात्मानं जानीयात्' इत्यादिवद् दृष्टिविधिर्दृश्यते तद्वदत्रापि स्यादित्याशङ्क्य निराकरोति - नात्रेति । एकत्रागत्या दृष्टिविधिपरिग्रहे सर्वत्रापि तथैव स्यादिति न वक्तुं शक्यत इत्यर्थः । अन्यत्रान्यगुणारोपेणानुसन्धाने हि दृष्टिविधिः । ब्रह्मणस्तु सत्यत्वज्ञानत्वादिकं स्वरूपगुणत्वादबाध्यमित्यर्थः । एवं कल्याणगुणैकतानत्वप्रतिपादकप्रमाणविरोधात् मृषावादिनो दोषमुक्त्वा निर्दोषत्वप्रतिपादकप्रमाणविरोधादपि मृषावादिपक्षस्य दुष्टत्वमाह - निर्दोषत्वमिति । ब्रह्मनिर्दोषत्वञ्च नित्यमेवेति प्रमाणानुसारेण यदि वदसि तथा ब्रह्मव्यतिरिक्तस्य संसरतो जीवस्याभावाद् ब्रह्मणो नित्यनिर्दोषत्वाच्च मुधा निरर्थक एव संसाररूपदोषशान्त्यर्थो वेदान्तश्रवणादिप्रयास इति नैरर्थक्यमेव शास्त्रारम्भस्य । तर्हि निर्दोषत्वं ब्रह्मणः कल्प्यमिति वदाम इति परस्याभिप्रायमाशङ्क्य प्रतिक्षिपति - कल्प्यमिति । निर्दोषत्वं कल्प्यं चेत्, दुष्टतैव ब्रह्मणः प्रकृतिः स्यादिति पुनश्शास्त्रारम्भवैयर्थ्यमिति परेषां प्रतिक्षेपायोभयलिङ्गपादस्सफल एव ॥3. इत्थं निर्विशेषत्वस्य मिथ्यात्वे दोषं दृष्ट्वा पुनस्सत्यत्वं वदतो बम्भ्रम्यमाणस्य मृषावादिनो बहूनपि दोषानाह - किञ्चेति । ब्रह्मणो निर्विशेषत्वपारमार्थ्ये ब्रह्मजिज्ञासा कर्तव्येति आदौ चिन्त्यत्ववादो न स्यात्, तथा - प्रमाणगोचरत्वमपि तथैव स्वसिद्धान्तसारभूतं स्वयम्प्रकाशत्वमानन्दरूपत्वं विश्वाध्यासाधिष्ठानत्वं 'बहु स्याम्' इति स्वस्य बहुभवनसङ्कल्पः । एतादृशं सर्वमपि गुणजातं निर्विशेषे ब्रह्मणि कथं स्यात् ? न कथंचित् स्यादित्यर्थः । एते गुणा यदि परमार्थास्तदा सगुणवादप्रसङ्गः । अपरमार्थाश्चेत् स्वयम्प्रकाशत्वानन्दत्वयोरप्यपरमार्थत्वे स्वसिद्धान्तस्य मूलोच्छेदः । बौद्धादिभ्यो वैषम्यञ्च किं स्यात् ? अयमर्थविरोध उक्तः । श्रुतिविरोधमप्याह - सर्वेति । श्रुतिप्रमाणविरोधमुक्त्वा स्ववचनविरोधमप्याह - स्ववचनेति । प्रत्यक्षादिकृत्स्नप्रमाणविरुद्धवादित्वादिकं मृषावादिनस्सुप्रसिद्धमेव 'दुर्घटत्वमविद्याया भूषणं नतु दूषणम्' इति । तद् भूषणं चेद् ब्रह्मैवाविद्या, निरधिष्ठान एव भ्रमः, निष्प्रकाशमेव ब्रह्मेत्यादिकमप्यत्यन्तदुर्घटं श्रेष्ठमेव भूषणं स्यादिति माध्यमिकविजयतूर्यमेव जोघुष्येत । मायावैयात्येत्यादि - मायाधार्ष्ट्यात् कष्टां दशामापन्नानामष्टपादकल्पनां मृषावादिनामिह गुणोपसंहारपादप्रतिपाद्यं सकलमपि सगुणोपासनं समूलोन्मूलनमर्हतीति सर्वशास्त्रव्याकोपः ॥4. अस्मिन्नुभयलिङ्गपादे यदि ब्रह्म चिन्त्यमुच्यते, तर्हि जीवस्य स्वप्नाद्यवस्थाकथनं कथं सङ्घटेतेत्याशङ्क्य स्वप्नादिदृष्टिरपि भगवत्सङ्कल्पादेव सिध्यतीति तत्प्रदर्शनस्यापि भगवन्माहात्म्यप्रदर्शनपरत्वादस्मिन्पादे सङ्गतिर्युज्यत इति परिहरति - त्यक्तमिति । अयमत्र शब्दार्थः - दोषैस्त्यक्तं गुणाढ्यं ब्रह्म यदि पुनरिह चिन्त्येत तर्हि जीवस्य स्वप्नाद्यवस्थामननमथ वैराग्यपादानन्तरमस्मिन्पादे कथं संघटेतेति शङ्का । तामिमां निराकरोति - नेति । तदेव विवृणोति - स्वाप्नेति । स्वाप्नार्थस्यापि भगवानेव स्रष्टेति तत्स्रष्टृभावप्रभृतिबहुविधब्रह्ममाहात्म्यसिद्ध्यै, तथा अस्य जन्तोस्स्वमुक्तावत्यन्तपरवशताज्ञप्तये चैतज्जीवस्य स्वप्नाद्यवस्थामननमत्र क्रियते । अयमर्थः - न जीवस्स्वप्राधान्येनात्रोच्यते, अपि तु परमात्मनो जाग्रत्स्वप्नसुषुप्त्यादिसर्वावस्थाकर्तृत्वप्रतिपादनार्थम् इति परमात्मैवास्मिन्पादे सर्वत्र प्राधान्येनोच्यत इति ॥5. अत्र केचिदाहुः - 'अस्मिन्नुभयलिङ्गपादे पूर्वार्धं जीवपरं वैराग्यपादशेषभूतम्, उत्तरार्धं परमात्मपरमिति । एतदनुवदति - पादस्येति । पश्चार्धमत्रास्मिन्पादे साक्षादनुघटितमुपास्त्यर्थतत्तद्भगवद्गुणोक्तेरिति । इदमेकदेशिमतं नातीव हृद्यमिति निराकरोति - एतदिति । तत्र हेतुमाह - शबलितेति । सङ्कीर्णकथने चातुरीवैपरीत्यादिति । तर्हि पादपूर्वार्धे जीवदोषग्रहणं किमर्थमित्याशङ्क्य ब्रह्मगुणाभिव्यक्त्यर्थमिति परिहरति - ब्रह्मेति । संसरतो जीवस्य कथने हि संसारमोचकस्य परमात्मनो माहात्म्यं सिध्यतीत्यर्थः । शब्दार्थस्तु - जीवदोषग्रह इह तु मुखमुपाय इत्यर्थ इति ॥6. अत्र चोदयति 'स्वप्नसृष्टिः परमार्थभूतेति भवद्भिरुच्यते तत्कथं सङ्घटते ? अतीतानागतयोरपि स्वप्ने दर्शनात् । असम्भावितार्थदर्शनं हि जागरे मिथ्या किं पुनस्स्वप्ने । अतस्स्वप्नसृष्टिर्न परमार्थभूता' इति । तदिदमाह - स्वप्न इति । अयमत्र शब्दान्वयः - स्वप्नेऽर्थास्सृष्टास्सन्तु । अथापि बहुविधा भ्रान्तिरत्र स्वप्ने दुस्त्यजा प्रध्वस्तानां पित्रादीनामिदानीन्तनवदनुभवात् स्वप्नलब्धानां सुवर्णादीनामस्थिराणामपि स्थायितादिभ्रमाच्च, अतः स्वप्नस्य अपारमार्थ्यं तव वक्तव्यमिति । तदिदमर्धाङ्गीकारेण निराकरोति - सत्यमिति । तत्र अङ्गीकृतमनङ्गीकृञ्च विभज्य दर्शयति - श्रुत्यादीति । श्रुत्यादिसिद्धेऽर्थे श्रुतहानायोगात् सर्वकर्तुर्भगवतस्तत्कालमात्र-तत्तत्पुरुषमात्रानुभाव्यवस्तुसृष्टिमङ्गीकृत्यात्यन्तव्याहतेष्वर्थेषु बाधादेव जागरवद् भ्रान्तिमङ्गीकृत्य सर्वं निर्वहन्तश्श्रुतिसिद्धमर्थं न क्षिपाम इति ॥7. तर्हि स्वयमेकत्र वर्तमानस्य स्वप्ने देशान्तरगमनं पारमार्थिकं कथं स्यादित्याशङ्क्य नानाशरीरपरिग्रहवतो योगिन इव विश्वकर्तुर्भगवतस्सङ्कल्यप्रभावात् सर्वं सङ्घटत इत्याह - कश्चिदिति । अयमत्र शब्दान्वयः - कश्चिद्योगी योगप्रभावात् स्वपरगृहयोस्स्वैरसञ्चारन्यायेन पूर्वदेहान्निष्क्रान्तो विशति परवपुर्देहान्तरं प्राप्नोति । तेनैव तत्र सञ्चारादिकमपि करोति । पूर्वं शरीरमपि भूयस्समागत्य प्राप्नोतीति । तथा स्वप्ने पूर्वशरीरं परित्यज्य भगवता सृष्टं शरीरान्तरं स्वप्नद्रष्टा प्राप्नोति स्वप्नान्ते पूर्वशरीरं पुनः प्राप्नोतीति केचित्प्रतिपेदिरे । तदिदमाह - इत्थमिति । पक्षान्तरमप्याह - श्वासवृत्त्येति । अयं खल्वन्येषामभिप्रायः - यदि स्वप्ने शयितः पुरुषः पूर्वशरीरं परित्यज्य शरीरान्तरं परिगृह्णाति, तदा पूर्वस्मिन् शरीरे श्वासवृत्तिर्न स्यात् । अतस्तस्मिन्नेव शरीरे जीवोऽवतिष्ठते । भगवता सृष्टेषु तु स्वाप्नेषु शरीरान्तरेषु 'प्रदीपवदावेशः' इति वक्ष्यमाणन्यायेन धर्मभूतज्ञानव्याप्त्या सौभरिन्यायस्य सिद्धत्वात् धर्मभूतज्ञानव्याप्त्यैव शरीरान्तरपरिग्रह इति निरणैषुरिति ॥8. अत्र सङ्गतिर्भाष्ये 'एवं कर्मानुरूपगमनागमनजन्मादियोगेन जाग्रतो जीवस्य दुःखित्वं ख्यापितम् । इदानीमस्य स्वप्नावस्था परीक्ष्यते' इति । तदर्थविचारस्तु - 'न तत्र रथा न रथयोगा न पन्थानो भवन्ति' इत्यारभ्य स्वाप्नसृष्टिराम्नायते, सा किं पारमार्थिकी, उत मायामात्रमिति । किं 'सृजते स हि कर्ता' इति निर्देशः पारमार्थिकतामवगमयति नेति । किमयं निर्देशस्सृष्टिकर्तुः कर्तृत्वपरः, उत स्वप्नज्ञानवत्कर्तृत्वपर इति । किं प्रजापतिवाक्यावगतसत्यसङ्कल्पत्वस्य जीवस्य स्वप्ने सङ्कल्पमात्रात् सृष्टिस्सम्भवति नेति । 'य एषु सुप्तेषु जागर्ति कामंकामं पुरुषो निर्मिमाणः' इति जीवस्य स्वप्ने सङ्कल्पमात्रात् स्रष्टृत्वमवगमयति नेति । किमिदं वाक्यं जीवपरमुत परमात्मपरमिति । अस्मिन् खल्वधिकरणे स्वप्नसृष्टिर्जीवकार्यमुत परमात्मकार्यमिति चिन्त्यते । अत्र पूर्वपक्षवादी मन्यते - उक्तमिति । उक्तं हि दहरवाक्यशेषभूते प्रजापतिवाक्ये प्रजानां पत्या सत्यसङ्कल्पताद्यं दहरवद् दहराकाशवज्जीवस्यापि । भविनीति सप्तमी । जीवे इत्यर्थः । तेन स्वसङ्कल्पात् सृष्टिस्स्वप्ने जीवस्यैव समुचिता । किञ्चात्र पुत्रादीनां सृज्यत्वमुच्यते । पुत्रादिसम्बन्धो जीवस्यैव सङ्घटते रथादीनां जीवानुकूलवस्तूपलक्षणत्वात् । तेन पुत्रादिकर्तृत्वेन प्रकृतो जीवस्स्वाभीष्टं स्वाप्नमर्थं सृजेदित्यर्थः । इममर्थं प्रतिक्षिपति - मैवमिति । तत्र हेतुमाह - मुक्ताविति । तादृग्गुणोक्तेः - जीवस्यापहतपाप्मत्वादिगुणाष्टकाविर्भावस्योक्तेः स्वप्नावस्थायामन्धप्रायो जीवः कथमपहतपाप्मत्वादिगुणाष्टकं प्राप्नुयादित्यर्थः । हेत्वन्तरमप्याह - अनभिमतेति । यदि जीवस्स्वयमेव स्वार्थं स्वप्ने सृजति तदानीं नियतमेवानुकूलं सृजेत् । सुप्तः खलु कदाचित्प्रतिकूलानपि स्वप्ने पश्यति । तन्न युज्यते सत्यसङ्कल्पत्वे जीवस्य स्वप्रतिकूलं स्वयमेव कथं सृजेदिति । तृतीयमपि हेत्वन्तरमाह - स्वाप्नानां सूचकत्वादिति । शुक्लानि सर्वाणि शुभावहानीत्येवं स्वप्नेऽपीश्वरसङ्कल्पेन स्वयमागतानि शुक्लादीनि शुभाशुभसूचकानीति प्रतिपत्तव्यमित्यर्थः । तस्मादीश्वरस्रष्टृत्वमेव स्वप्नप्रपञ्चस्य । तदिदमाह - निखिलजगदिति ॥9. अत्र 'कामङ्कामं पुरुषो निर्मिमाणः' इति विषयवाक्ये किं णमुल्प्रत्ययेनाभिधानम् ? किं वा कामंकाममिति कर्मभूतविषयविशेषाभिधानम्? इत्याशङ्क्य भगवतस्सत्यसङ्कल्पस्य स्रष्टृत्वाभिधानार्थं णमुलेव समुचित इत्याह - कामंकाममिति । जीवस्यासत्यसङ्कल्पस्य कर्तृत्वायोगात् । तथा च सतीश्वर एवानूद्यते । अयं च परमात्मा सुप्तेषु पुरुषेषु जागर्ति । तेन तस्याश्चर्यरूपकार्यकरणे कर्तृत्वं युज्यत इत्यर्थः । तस्य जागरणञ्च श्रुतिसिद्धमित्याह - विशदमिति । 'प्राज्ञेनात्मना सम्परिष्वक्तः' इति हि श्रूयते । ननु जागरवत् स्वप्नस्यापि परमार्थसृष्टिरूपत्वे कथं तत्तत्कालावसायित्वम्? कथं वा तत्तदेकैकपुरुषमात्रानुभाव्यत्वं? इत्याशङ्क्य निरङ्कुशस्वतन्त्रेश्वरसङ्कल्पविशेषादित्यभिप्रायेण परिहरति - तत्तदिति । न केवलं स्वप्न एव तत्तत्कालावसानकार्यसृष्टिः, अपितु जागरेऽपि मेघोदयादीनां तादृक्त्वेनोपलम्भो दृश्यते । ननु तथाप्येकपुरुषानुभाव्यत्वं न दृश्यत इति चेत् तदपीश्वरसङ्कल्पादिति मन्तव्यम् । दृश्यन्ते हि मन्त्रौषधसिद्धाञ्जनादिप्रभावात् तत्तत्पुरुषमात्रानुभाव्या विषयविशेषाः । अपर्यनुयोज्यः खल्वीश्वरप्रभावविशेषः । (विश्वामित्रादयोऽपि!)   
सङ्कल्पमात्राद्विश्वं सृजति अनुग्रहमात्रादेव द्रष्टव्यमपि दर्शयति । अत एवोच्यते 'दिव्यं ददामि ते चक्षुः पश्य मे योगमैश्वरम्' इति । स्वप्नदर्शनस्य ईश्वरसृज्यत्वे हेत्वन्तरमप्याह - तत्तत्कर्मानुरूपं फलवितरणमिति । स्वप्नदर्शनं हि सुखदुःखात्मकत्वात्कर्मफलं, कर्म चेश्वरसङ्कल्पविशेष इतीश्वरायत्तत्वमेव स्वाप्नस्यार्थजातस्य । पापी हि पापानुरूपं स्वप्नं पश्यति, धर्मोत्तरस्तु तदनुरूपमिति महानयं मार्गस्सर्वैरप्यनतिलङ्घनीय एव । एतदप्युक्तमाप्तैरिति - अयमभिप्रायः । कस्यचित्क्वापि काले शुभप्राप्तिरितरस्य पुनरशुभप्राप्तिरिति निमित्तसामुद्रिकतत्तद्ग्रहसञ्चारादिना विद्वद्भिरभिधीयते, प्रतिबन्धादिना यदि तन्न स्यात् तत्स्वप्नेऽपि न प्राप्यत इति तैरेवाभिधीयते, अतोऽपि कर्मफलत्वं सिद्धं स्वाप्नस्य सुखदुःखादेरिति ॥10. अत्र 'मायामात्रन्तु कार्त्स्न्येन' इति सूत्रे मायाशब्दप्रयोगमात्रमवलम्ब्य श्रुतिमुखसुगता वेदवादच्छद्मबौद्धा मृषावादिनो विश्वमिथ्यात्वमाहुः । तन्मतं दूषयति - मायेति । तत् प्रपञ्चमिथ्यात्वं तैश्शास्त्रारम्भे कथितमिति पुनरत्राभिधाने पौनरुक्त्यमसङ्गतत्वञ्च । तेनेश्वरविचित्रसृष्टिस्स्वप्नप्रपञ्च इत्येतदेवात्रोच्यते नपुनर्विश्वमिथ्यात्वम् । मायाशब्दमात्रावलम्बनेनैव हि मृषावादिनामिदमभिधानम्, तदपि तेषामनालम्बनमित्याह - मायाशब्द इति । न हि लोके मायाशब्दो मिथ्यावचन इत्याभिधानिकाः पठन्ति । 'माया तु वयुनं ज्ञानम्' इति हि नैघण्टुका ज्ञानविशेष एव मायाशब्दं प्रयुञ्जते । 'इन्द्रो मायाभिः पुरुरूप ईयते' इत्यादावीश्वरस्सङ्कल्पविशेषैर्नानारूपोऽनुभूयत इति ह्युच्यते । आह च पराशरः - 'अनेकशक्तिरूपाणि तत्करोति जनेश्वर । देवतिर्यङ्मनुष्याख्याचेष्टावन्ति स्वलीलया ॥ जगतामुपकाराय न सा कर्मनिमित्तजा ॥ इति । लीलेति स्वसङ्कल्प एवोच्यते । स च सङ्कल्पो ज्ञानञ्च माया, अतो न मायाशब्दो मिथ्यावाची, अपित्वाश्चर्यसृष्टिवाची, यद्वा तत्सृष्टिहेतुभूतशक्तिविशेषवाची, अथवा तत्तत्सृष्टिनिदाननिमित्तभूतसङ्कल्पविशेषवाची । दृश्यन्ते हि प्रयोगाः 'देवमायेव निर्मिता' इति । मिथ्यात्वे हि कल्पितेति व्यपदिश्येत । अन्यदपि । 'तेन मायासहस्रं तत् शम्बरस्याशुगामिना । बालस्य रक्षता देहमैकैकश्येन सूदितम् ॥ इति । अत्र हि सूदितमिति नाश्यत्वमेवोच्यते । नाशो हि परमार्थसतः प्रध्वंसः । अन्यथा बाध्यत्वमेवोच्येत । बाधो हि प्रतिपन्नोपाधौ निषेध्यत्वमिति मृषावादिनो वदन्ति । 'मायां तु प्रकृतिं विद्यात्' इति मायाशब्दस्य मिथ्यार्थत्वव्यावृत्त्यर्थं हि प्रकृतिं विद्यादित्युच्यते । अत एव 'मायामृगो हतः' इत्यत्र मारीचस्य प्रध्वंस एव वर्ण्यते । मेघनादमायादिष्वपि मन्त्रविशेषसाध्यपरमार्थसर्पाणामेव मायेति व्यवहारः । कथमन्यथा गरुडप्रभावविशेषैर्निराकरणीयत्वं युज्यते? किञ्च सर्वलोकप्रसिद्धोऽयं व्यवहारः । सामभेददानदण्डमायेन्द्रजालोपेक्षा इति सप्तोपाया नीतिशास्त्रेषु निर्दिश्यन्ते । तत्र मायेन्द्रजालयोर्वैषम्यमुच्यते । मन्त्रादिशक्तिविशेषात् परमार्थसर्पादिसृष्टिर्माया । तस्मादेव मन्त्रादिशक्तिविशेषादपरमार्थगजतुरगरथपादातादि प्रदर्शनेन परकटकभञ्जनमिन्द्रजालफलमिति । एवमन्यत्राप्युदाहरणानि द्रष्टव्यानि । अथापि पुराणेषु पामरप्रयोगेषु च मिथ्याविषयेऽपि मायाशब्दः प्रयुज्यत इत्याशङ्क्योत्तरमाह - उपचरत्विति । न ह्यौपचारिकः प्रयोगश्शब्दस्य शक्तिविशेषं नियमयतीत्यर्थः । तदिदमाह - किं तत इति । प्रयोगप्राचुर्यमितिहासपुराणादिष्वपि प्राचुर्येण सत्यभूत एवासुरराक्षसास्त्रादावेव दृश्यत इत्याह - सत्य इति । 'मेघोदयस्सागरसंनिवृत्तिः' इत्युपक्रम्य 'विष्णोर्विचित्राः प्रभवन्ति मायाः' इति पुराणेष्वपि पठ्यते । तर्हि कृत्स्नस्यापि कार्यस्य मायाशब्दवाच्यत्वे किं नियामकमित्याशङ्क्याह - उचितनियमन इति । अयमर्थः - आश्चर्यरूपकार्यविशेषो मायेत्युच्यते, इन्द्रजाले मायाशब्दाभिधानमाश्चर्यरूपत्वाविशेषादौपचारिकमिति मायेन्द्रजालयोर्विभागः । 'देवी ह्येषा गुणमयी मम माया दुरत्यया' इति वचनं त्रिगुणस्यैव विचित्रप्रपञ्चसृष्टिहेतोर्मायाशब्दवाच्यत्वं व्यक्तमेव स्थापयति ॥