+++
title = "29 सप्तगत्यधिकरणम्"

+++
4. सप्तेत्यादि । सप्त प्राणाश्चरन्तीत्युदितम् - 'सप्त इमे लोका येषु चरन्ति प्राणा गुहाशया निहितास्सप्त सप्त' इति श्रुतौ ये जीवेन सह सञ्चरन्ति प्राणास्ते सप्तेति सप्तत्वमुक्तम् । योगे - चित्तवृत्तिनिरोधात्मकसमाधिप्रतिपादकश्रुतिवाक्ये । ते - ते सप्त प्राणाः । विशिष्याप्यभिहिताः - 'यदा पञ्चावतिष्ठन्ते ज्ञानानि मनसा सह । बुद्धिश्च न विचेष्टेत तामाहुः परमां गतिम् ॥' इति श्रोत्रत्वक्चक्षुर्जिह्वाघ्राणबुद्धिमनोरूपा इमे एतावन्त इति विशेषतोऽभिहिताश्च । तस्मात् सप्तेन्द्रियाणीति - ततः कारणात् सप्तैवेन्द्रियाणीति । असत् - अयुक्तम् । अधिकवचोदृष्टितः - 'दशेमे पुरुषे प्राणा आत्मैकादशः' 'इन्द्रियाणि दशैकञ्च, तैजसानीन्द्रियाण्याहुर्देवा वैकारिका दश । एकादशं मनश्चात्र' इत्यादिश्रुतिस्मृतिषु सप्तभ्योऽधिकानामेकादशानां वचनस्य दर्शनात् । अत्र - 'सप्त प्राणाः' इत्यत्र । आन्यपर्यात् - सप्तलोकसञ्चरणोपाधिप्रयुक्तसप्तत्वतात्पर्यात् । असदित्यनेनान्वयः । एषाम् - इन्द्रियाणाम् । लक्ष्म सात्त्विकाहङ्करणपरिणतिद्रव्यता च अविशिष्टा - असाधारण-धर्मभूता सात्त्विकाहङ्कारपरिणामद्रव्यता च तुल्या । कर्मबोधेन्द्रियेभ्यः - वागादिभ्यः पञ्चकर्मेन्द्रियेभ्यः श्रोत्रादिभ्यः पञ्चज्ञानेन्द्रियेभ्यश्च । प्रधाने - मुख्ये । मनसि - विषये । भेदेनोक्तिः - दशेन्द्रियेभ्योऽधिकतया प्रतिपादनम् । फलवती - तत्प्रधान्यप्रदर्शनेन प्रयोजनवतीत्यर्थः ॥5. देहव्यापीत्यादि । कतिचित् - केचन । एकमक्षं देहव्यापि भागतो भिन्नकृत्यमकथयन् - एकमेवेन्द्रियं देहव्यापि सत् देहाङ्गभूतकरचरणचक्षुश्श्रोत्रादिस्थानभेदेन भिन्नं भिन्नकार्यकारि चेत्यभ्यधुः । श्रुतिपथविमुखाः - श्रौतमार्गे वैमुख्यं प्राप्ताः । केचित् - काणादादयः । क्षुद्रतर्कैः - व्याप्तिशून्यैस्तर्काभासैः । कर्मेन्द्रियाणि - वागादीनि पञ्च कर्मेन्द्रियाणि । तत्यजुः - नाङ्गीचक्रुः । एके - आपातश्रुतपुराणा आस्तिकाः । क्षेत्रज्ञस्य - जीवस्य । करणगणम् - इन्द्रियवर्गम् । बुद्ध्यहङ्कारचित्तैः समाहुः - बुद्ध्यहङ्कारचित्तैः सह चतुर्दशेन्द्रियाणीत्याहुरित्यर्थः । अन्ये - केचित् । तम् - करणगणम् । चित्तवर्जं निजगदुः - चित्तं मुक्त्वा त्रयोदशेन्द्रियाणीत्याहुः । इति तान् - इत्येतान्वादिनः । अत्र - अधिकरणे । अर्थतो व्युदास - एकादशेत्यभ्युपगमात् न्यूनाधिकसङ्ख्यावादिनिरासोऽत्र आर्थस्तं भाष्यकारश्चकारेति भावः ॥