+++
title = "30 प्राणाणुत्वाधिकरणम्"

+++
6. सर्वेष्वित्यादि । सर्वेषु - सर्वेन्द्रियविषये । आनन्त्यवादात् - 'त एते सर्व एव समास्सर्वेऽनन्ताः' इत्यनन्तत्ववचनात् । परिमितिनियमानुक्तितश्च - एतस्येन्द्रियस्येदं परिमाणमिति विशेषपरिमितिनियमावचनाच्च । इन्द्रियाणां व्याप्तिस्सिद्धा - सर्वेन्द्रियाणामपि व्याप्तिर्विभुत्वरूपा, सिद्धा प्रामाणिकी । इति चेन्न - एवं यच्छङ्कनं तन्न सुष्ठु । प्रयदखिलतनूत्क्रान्तिगत्यागतिभ्यः - प्रयतां म्रियमाणानामखिलानां प्राणिनां तनुभ्य उत्क्रान्तेः, गतेर्देशान्तरगमनात्, आगतेः पुनरागमनाच्च, एतेभ्यो हेतुभ्यः । विभुत्ववादोऽयुक्त इत्यर्थः । वृत्त्या - आप्यायनार्थभूतप्रसर्परूपया वृत्त्या । दूरस्थधीस्स्यात् - दूरगतार्थप्रतीतिर्भवेत् । भजनविधिपरे - इन्द्रियोपासनविधिपरे वाक्ये । अनन्ततोक्तिः - इन्द्रियाणामनन्ततोक्तिः । स्वकार्यैः - इन्द्रियकार्यैरित्यर्थः । परिमितान्यपीन्द्रियाणि प्रतिबन्धकाभावेऽसङ्ख्यातान् विषयान् गृह्णन्तीति प्रदीपप्रकाशादिषु दृष्टत्वादिति भावः । तत्तत्तनुषु - तत्तद्देहेषु । कन्दस्थानाच्च - इन्द्रियकन्दभूतहृदयवर्तिनां तेषाम् । विकृतिमद्द्रव्यभावात् - विकारिद्रव्यत्वात् सर्वतोदिक्कप्रसरात् । पृथुत्वम् - महत्त्वं युज्यत इत्यर्थः ॥