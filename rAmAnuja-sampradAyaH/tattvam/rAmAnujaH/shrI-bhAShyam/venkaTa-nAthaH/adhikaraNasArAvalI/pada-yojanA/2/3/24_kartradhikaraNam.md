+++
title = "24 कर्त्रधिकरणम्"

+++
14. ज्ञातृत्वमित्यादि । पुंसो ज्ञातृत्वमित्थं भवतु - जीवात्मनो ज्ञानाश्रयत्वमुक्तप्रकारेण भवतु नाम । तदपि - तथापि । अमुष्य - जीवस्य । कर्तृत्वसिद्धिर्न - कर्तृत्वं न सिध्यति । कुत इति चेत् श्रुत्याद्यैस्तन्निषेधात् - 'हन्ता चेन्मन्यते हन्तुं हतश्चेन्मन्यते हतम् । उभौ तौ न विजानीतो नायं हन्ति न हन्यते ॥' 'प्रकृतेः क्रियमाणानि गुणैः कर्माणि सर्वशः । अहङ्कारविमूढात्मा कर्ताहमिति मन्यते ॥' इति श्रुतिस्मृतिभ्यां जीवस्य कर्तृत्वनिषेधात् । विकृतिविरहतश्च - 'अच्छेद्योऽयमदाह्योऽयमक्लेद्योऽशोष्य एव च' इत्यादिना विकृतिप्रतिषेधाच्च । इत्यसत् - इत्याशङ्कनमयुक्तम् । दृष्टबाधात् - दृष्टविरोधात् । दृष्टं हि शयनासनादिषु कर्तृत्वं जीवस्य, तन्निषिध्यमानं प्रत्यक्षादिसकलप्रमाणबाधितमित्यर्थः । स्ववचनविरोधं प्रदर्शयति - कर्तृत्वापह्नवोक्तेरिति । यदि कर्तृत्वमपह्नोति नाहं कर्तास्मीति तदा स्ववचनविरोधः, तदैव कर्तृत्वात्, यदि नापह्नोति तदा अस्मदीयत्वात् वयमपि तुष्याम इति भावः । अविकृतिवचसोऽपि - जीवनिर्विकारत्ववचनस्यापि । आन्यपर्यम् - जीवस्य कर्तृत्वं न नित्यसिद्धम्, अपितु प्रकृतिसम्बन्धप्रयुक्तम्, नच तन्मिथ्या, औपाधिकस्य कर्तृत्वस्य सर्वदोपलभ्यमानत्वात् इत्येतदभिप्रायकत्वम् । गीतं हि - 'तत्रैवं सति कर्तारमात्मानं केवलं तु यः । पश्यत्यकृतबुद्धित्वात् न स पश्यति दुर्मतिः ॥' इत्यादिना गीतावचनेनैव प्रतिपादितं हि । तत् - तस्मात् इत्थमुपपादनात् । अयम् - जीवः । शास्त्रार्थवत्त्वात् - शास्त्रस्य प्रयोजनवत्त्वात् ।यथानियोगं कर्तुर्जीवस्य सद्भावे हि शास्त्रस्य प्रयोजनं सिध्येत् ।अन्यथाननुष्ठानलक्षणाप्रामाण्यप्रसङ्गादित्यर्थः । कर्ता - कर्तृत्वयुक्तः । इह - सिद्ध इति शेषः । तर्ह्यचेतनस्य देहस्यैव कर्तृत्वमस्त्वित्यत्राह - नचेति । अबोद्धुः - नियोगमविजानतः । नियोगश्च न स्यात् - यस्तु नियोगं जानाति स एव हि नियोज्यः, अबोद्धुर्देहस्य कथमिव नियोज्यत्वमभिधातुं शक्यत इति भावः ॥15. किञ्चेत्यादि । किञ्च - युक्त्यन्तरञ्चास्ति । कर्तृताया निषेधः - आत्मनः कर्तृत्वं नास्तीति कर्तृत्वनिषेधः । निगदितुरहमो यदि - वक्तुरहमर्थस्य चेत् । स्वोक्त्यादिभग्नः - स्ववचनादिभिर्विरोध इति प्रागेवोक्तम् । अहमर्थादन्यस्य यदि - अहमर्थादात्मनोऽन्यस्याहङ्काराद्यचिद्वस्तुनो यदि स निषेधः । तदिदम् - अहङ्काराद्यकर्तृत्ववचनम् । उपनिषद्वेदिनः - देहातिरिक्तात्मयाथात्म्यवेदिनो वेदान्तिनः । सिद्धसाध्यम् - सिद्धं साध्यं यस्यानुमानस्य तत् सिद्धसाध्यं सिद्धसाधनमित्यर्थः । भोक्तृत्वस्याप्यभावे - एवं भोक्तृत्वानङ्गीकारेऽपि । बन्धमोक्षादिशास्त्रं वितथं प्रसजति - पुण्यापुण्यकर्ममूलकसुखदुःखभोक्तृत्वमेव हि बन्धः, कर्मनिवृत्त्या तन्निवृत्तिर्हि मोक्षः, यदि भोक्तृत्वमेव न स्यात्, तदा बन्धस्यैवाभावात् तन्मोक्षणशास्त्रमनर्थकमेवेति भावः । प्राणादानात् - 'सः यथा महाराजः' इति प्रकृत्य 'एवमेवैष एतान् प्राणान् गृहीत्वा स्वे शरीरे यथाकामं परिवर्तते' इति प्रतिपन्नात् प्राणानां स्वभोगोपकरणतया ग्रहणात् । विहारात् - तैस्साकं क्रीडनात्, चरणादिव्यापारादिति वाऽर्थः । प्रकृतिसमधिकोऽस्मीति योगाच्च - अचेतनेऽसम्भावितात् प्रकृतेरन्योऽस्मीत्येवंरूपात् समाधेश्च । कर्ता - आत्मा कर्तैव ॥16. व्यापारेत्यादि । व्यापारज्ञानवाञ्छाप्रशकनयतनायोगयुक्तिस्तु - व्यापारो देहव्यापारः, ज्ञानम् - कर्तृत्वानुबन्धिज्ञातृत्वम्, वाञ्छा - भोक्तुमभिलाषः, प्रशकनं -   
शक्तिः, यतनं - प्रयत्नः, तेषां अयोगयुक्तिः - व्यापारादयो जीवे न विद्यन्त इत्युपपादनम् । मन्दा - अर्थसाधनासमर्था । यतः कार्ये सामग्र्यपेक्षे विधितदितरयोः प्रवृत्तिर्लोकसिद्धा - प्रवृत्तिरूपे निवृत्तिरूपे वा कार्ये स्वोचितकारणकलापसापेक्षे सत्येव विधिनिषेधशास्त्रार्थयोस्तदनुगुणप्रवृत्तिस्सर्वलोकसिद्धा । सर्वलोकप्रसिद्धविधिनिषेधशास्त्रार्थप्रवृत्त्युपयुक्तकारणकलापघटकत्वेनावश्यकानां व्यापारज्ञानवाञ्छाप्रशकनयतानानामयोगोपपादनं मन्दमिति भावः । हितोक्त्या - उत्तरकालिकसुखहेतुव्यापारबोधनेन । शास्त्रं सार्थम् - विधिनिषेधरूपं शास्त्रं सप्रयोजनम् । हितञ्च, कर्तुरधिकारिणः, तेन कर्त्रभावे शास्त्रमेव भज्येतेति भावः । सा - प्रसिद्धा । शास्त्रयोग्या दशा - विधिनिषेधशास्त्रार्थानुष्ठानोपयोगिनी मनुष्यशरीरादिसम्बन्धावस्था च । नियतिनियमिता - प्राचीनकर्मपरिपाकविशेषरूपनियतिसम्पादिता सिध्यति । तत् - तस्मात् । अयं पुमान् - अयं जीवात्मा । इह - शास्त्रे अधिकरणे वा । सर्वैः प्रमाणैः - प्रत्यक्षादिसकलप्रमाणैरपि । ज्ञाता कर्ता भोक्ता च भाति - प्रथमतः किञ्चिद्वस्तु ज्ञातुं ततस्तत्साधनमनुष्ठातुं पश्चात्तल्लाभजं सुखमनुभोक्तुञ्च प्रभवतीति प्रतीयत इत्यर्थः ॥  
इति कर्त्रधिकरणम् ॥