+++
title = "28 प्राणोत्पत्त्यधिकरणम्"

+++
3. अग्रे सत्तामित्यादि । अग्रे - सृष्टेः प्राक् । ऋषीणाम् - केषाञ्चिदृषिशब्दवाच्यानाम्, सत्ताम् - विद्यमानताम् । अभिदधती - प्रतिपादयन्ती । श्रुतिः - 'असद्वा इदमग्र आसीत्, तदाहुः किं तदासीदिति, ऋषयो वाव ते अग्रेऽसदासीत्, तदाहुः के ते ऋषय इति, प्राणा वाव ऋषयः' इति श्रुतिः । तेषाम् - ऋषित्वेनोक्तानाम् । प्राणतां वक्ति - 'प्राणा वाव ऋषयः' इति प्राणशब्दवाच्यत्वं प्रतिपादयति । अत्र - अस्मिन्प्रकरणे । वाच्यम् - ऋषिप्राणशब्दवाच्यम् । ब्रह्म नैव - ब्रह्म न भवितुमर्हति । कुतः? बहुवचनहतेः   
- ऋषयः, प्राणाः इति बहुवचनविरोधात् । बहुत्वस्य परमात्मन्यभावादिति भावः । तेन - प्राणर्षिशब्दवाच्यानाम् इन्द्रियाणां सृष्टेः प्रागपि विद्यमानत्ववचनेन । नित्याक्षसिद्धिः - अक्षाणाम् इन्द्रियाणां नित्यत्वसिद्धिरित्यर्थः । मैवम् - एवं न मन्तव्यम् । तत्सृष्टिदार्ढ्यात् - 'एतस्माज्जायते प्राणो मनस्सर्वेन्द्रियाणि च' इत्यादिश्रुतिस्मृतिभिस्तेषामिन्द्रियाणां सृष्टेः प्रामाणिकत्वात्, मैवमित्यनेनान्वयः । इदं वहुवचनम् - 'प्राणाः' 'ऋषयः' इति बहुवचनं तु । पाशनीत्यैव नेयम् - पाशाधिकरणन्यायेन 'अदितिः पाशान्' इत्यत्र पाशपदगतबहुवचनमिवौपचारिकतया तान्त्रिकैर्निर्णीतं, तद्वदिति भावः । प्राणर्षित्वे - प्राणत्व-ऋषित्वे । तन्निरुक्त्यादिसाम्यात् - सर्वप्राणिप्राणनहेतुत्व-ज्ञानवृद्धत्वरूपावयवार्थनिर्वचनस्य तुल्यत्वात् । आदिशब्देन रूढिः प्रयोगप्राचुर्यं वा विवक्षितम् । तदुभयस्यापि परमात्मन्यपि तुल्यत्वादित्यर्थः । परात्मन्यपि - परमात्मविषयेऽपि । सुघटिते हि - सुसङ्गते इत्यर्थः ॥