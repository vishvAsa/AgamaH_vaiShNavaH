+++
title = "25 परायत्ताधिकरणम्"

+++
17. कर्तेत्यादि । अन्यतन्त्रः - पराधीनः । कर्ता न हि - कर्ता न भवितुमर्हति । तथा च - स्वतन्त्रस्यैव कर्तृत्वमिति । पाणिनिस्स्मरति - व्याकरणसूत्रकारः 'स्वतन्त्रः कर्ता' इति सूत्रेण प्रतिपादयति । खल्विति प्रसिद्ध्यर्थः । अन्यथा चेत् - जीवस्य स्वातन्त्र्यं न विद्यते चेत्, परतन्त्रश्चेत् । कुर्यान्न कुर्यादित्याज्ञा तु - सत्कर्म कुर्यात् दुष्कर्म न कुर्यादिति विधिनिषेधरूपं वचनं तु । निगलिते धावनादेशवत् स्यात् - निगलबद्धस्य पुरुषस्य धावनविधानतुल्यमित्यर्थः । मैवम् - एवं शङ्कां मा कार्षीः । कर्माक्षकालप्रभृतिपरवशे - कर्मणां प्राचीनपुण्यपापरूपाणाम् अक्षाणामिन्द्रियाणां कालस्य प्रभृतिशब्दार्थभूतप्रकृतिनियत्योश्च पराधीने जीवे । कर्तृतां तत्फलञ्च स्वीकृत्य - कर्तृत्वं तत्प्रयुक्तसुखदुःखात्मकफलञ्चाद्वेषेणाङ्गीकुर्वतां भवताम् । श्रुतिशतविदिते - 'य आत्मनि तिष्ठन्नात्मनोऽन्तरो यमात्मा न वेद यस्यात्मा शरीरं य आत्मानमन्तरो यमयति' इत्यादिश्रुतिशतैस्सर्वप्रयोजककर्तृत्वेन सिद्धे । आत्मेशमात्रे - सर्वात्मनियन्तृभूतेश्वरमात्रे । इत्थं द्वेषः - जीवस्य तत्पारतन्त्र्यानङ्गीकारेणान्तत ईश्वरनिरासाय सद्वेषः प्रयासः । दुरन्तः - दुस्साधफलः । प्रयासमात्रमेव, फलन्तु न सिध्यतीत्यर्थः । कर्मादिपारवश्येऽपि जीवस्य यथा कर्तृत्वं न हीयते, तथेश्वरपारतन्त्र्येऽपि । कर्तृत्वं हि द्विविधं प्रयोजककर्तृत्वं प्रयोज्यकर्तृत्वञ्चेति । तत्र 'अन्तः प्रविष्टः शास्ता जनानाम्' इत्यादिशास्त्रैरीश्वरस्यैव सर्वप्रयोजककर्तृत्वम् । तथापि तेनेश्वरेण दत्तशक्तिकस्य जीवस्यापि प्रयोज्यकर्तृत्वमस्त्येवेति 'कर्ता शास्रार्थवत्त्वात्' इति जीवस्य कर्तृत्वमुच्यत इति न कश्चिद्विरोध इति भावः ॥18. नन्वीश्वरस्यैव सर्वकारणत्वे केषाञ्चित् सुखप्रदानं केषाञ्चित् दुःखप्रदानमिति वैषम्यदोषस्स्यादित्याशङ्क्य कारणविभागप्रदर्शनेन परिहरति - साधारण्येनेत्यादि । विभुः - ईश्वरः । सर्वकार्याङ्कुराणामिति पदस्यावृत्तिः कार्या । प्रथमावृत्तौ सर्वेषां कार्याणां जनिमतामङ्कुराणां सलिलमिव । द्वितीयावृत्तौ सर्वेषामङ्कुरोपमितानां कार्याणाम् । साधारण्येन - सामान्याकारेण । हेतुः - कारणम् । प्राणिनाम् - देहिनाम् । वैषम्यन्तु - दृश्यमानं सुखित्वदुःखित्वादिरूपं तारतम्यन्तु । आविरिञ्चात् - विरिञ्चमभिव्याप्य । प्रतिनियतफलैः - व्यवस्थितप्रयोजनैः । कर्मबीजैः - कर्मरूपैरसाधारणकारणैः । भवतीति शेषः । अयमर्थः - लोके हि सर्वाङ्कुराणां साधारणकारणं सलिलं विशेषकारणं तत्तद्बीजमिति दृष्टमेतत्, एवमीश्वरोऽपि अतीतानागतवर्तमानरूपाणामशेषाणामपि कार्याणामेक एव साधारणकारणं, तत्तत्पुरुषाश्रितानि पुण्यपापरूपाणि कर्माणि विशेषकारणानीति न वैषम्यगन्ध ईश्वरस्येति । स्वस्य - ईश्वरस्य । साम्यम् - सर्वभूतेष्वपि तुल्यरूपतयावस्थानम् ।स्वगीतम् - कृष्णत्वेनावतीर्णेन स्वेनैव गीतायां 'समोऽहं सर्वभूतेषु न मे द्वेष्योऽस्ति न प्रियः' इत्यादिवचनेन प्रतिपादितम् । श्रुतमपि - 'अन्तः प्रविष्टश्शास्ता जनानाम्' 'सर्वस्य शरणं सुहृत्' इत्यादिभिश्श्रुतिभिरपि प्रतिपादितम् । तत् - तस्मात् । इह - ईश्वरे । अधोनिनीषादिभेदः - 'एष एवासाधु कर्म कारयति तं यमधो निनीषति, एष एव साधु कर्म कारयति तं यमेभ्यो लोकेभ्य उन्निनीषति' इत्यादिश्रुतिसिद्धो जीवविशेषविषयकाधोनयनोर्ध्वनयनेच्छाभेदः । तादृक्कर्मानुरूपं फलम् - तथाविधेश्वरेच्छाहेतुभूततत्तज्जीवकृतमहापराधप्रभूतपुण्यात्मककर्मानुगुणं फलम् । इति - एवम् । एष प्रवाहः - सर्वलोकसाक्षिकः पूर्वपूर्वकर्ममूलकोत्तरोत्तरकर्मपरम्परानुस्यूतिः । अनादिर्नियतः - अनादितयावस्थितः, असङ्कीर्णश्च । अतो मूलकारणप्रश्नस्य नावकाश इति भावः ॥19. ननु प्राचीनकर्मानुरूपमीश्वरः फलं ददातीत्युक्तं, तर्हि कर्मैव सुखदुःखप्रदानयोस्तन्त्रम्, तेनेश्वरस्य का करुणा? किञ्च तस्या अपेक्षणम्? कथञ्च तस्यास्संरक्षणोपकारप्रकारः सेत्स्यति? इत्याशङ्क्य सर्वमप्येतत् समाधत्ते - काल इत्यादि । काले - अज्ञातयादृच्छिकानुषङ्गिकप्रासङ्गिकसामान्यबुद्धिमूलसुकृतसम्पत्तिकाले । भगवान् - ज्ञानशक्त्यादिपरिपूर्ण ईश्वरः । व्याजमात्रावलबम्बी - अञ्जल्याद्यल्पव्याजमवलम्ब्य । दुःखोपशान्तिं जनयति । परहितमनसः - परेषां शुभोदर्कव्यापार एव निविष्टमनसः । तस्य - ईश्वरस्य । या दुःखापाचिकीर्षा - या दुःखनिराकरणेच्छा । तस्यानुकम्पा सैव - ईश्वरकृपास्वरूपमिदमित्यर्थः । तस्याः फलमुपकारविशेषं दर्शयति - दत्त इत्यादिना । देहादियोगं दत्ते - 'जायमानं हि पुरुषं यं पश्येन्मधुसूदनः । सात्त्विकस्स तु विज्ञेयः' इत्युक्तप्रकारेण देहादियोगं तावत् सात्त्विकं दत्ते । निगमं दिशति च - 'साक्षान्नारायणो देवः' इत्युक्तरीत्या देशिकरूपेण स्थित्वा वेदमुपदिशति । वेदान्तसारं वक्ति - 'सकल्पं सरहस्यञ्च तमाचार्यं प्रचक्षते' इति साक्षात् प्रधानाचार्यरूपेण वेदान्तशास्त्रसारमपि व्याचष्टे । निरुपधिसमये - देहाद्युपाधिनिवृत्त्यनन्तरसमये । तयैव - कृपयैव प्रधानभूतया । पुंसाम् - जीवात्मनाम् । निस्सीमानन्दयोगं सौति - 'निरञ्जनः परमं साम्यमुपैति' 'भोगमात्रसाम्यलिङ्गाच्च' इत्याद्युक्तां निरन्तरस्वानुभवरूपमहानन्दप्राप्तिं सम्पादयतीत्यर्थः । एवमीश्वरकृपास्वरूपोपकारप्रकारफलविशेषा इति भावः ॥20. एवं निग्रहानुग्रयोर्द्वयोरपि भगवन्निष्ठत्वे निग्रहांशस्य दोषत्वं स्यादित्याशङ्क्य परिहरति - दोषस्स्यादित्यादिना । यमयितुः - नियन्तुरीश्वरस्य । निग्रहांशो दोषस्स्यात् - परहिंसनव्यापारत्वादित्यर्थः । इति चेन्न, उपमर्दासहत्वात् । ईश्वरस्य - सर्वशासितुः परमात्मनः । अनिष्टं नहि प्रसजति - परनिग्रहमूलकमनिष्टं न प्रसजति स्वनियन्त्रन्तराभावात् । अस्य परानिष्टं न प्रतीपम् - ईश्वरस्य परानिष्टकरणं तत्तत्कर्मानुगुण्येनाभीष्टतया नानिष्टम् । तत्तत्कर्मानुगुणनिग्रहाभावे ईश्वरत्वमेव भज्येत । तर्हि कारुण्यस्य कोऽवकाश इति चेत् कारुण्यं क्वचित् सावकाशमिति कथितम् - भक्तविषये दयाया अवकाश इति प्रतिपादितम् । तथा हि करुणा द्विविधा, नित्या चानित्या च, नित्या करुणा सर्वात्मसत्तादिसंरक्षणरूपिणी, अनित्या पुनस्तत्तदज्ञातसुकृतादिकर्मानुरूपविशेषफलप्रदानरूपा । तदुक्तमाचार्यैरेव 'मुकुन्दकरुणां वन्दे मुग्धेष्वधिकवत्सलाम् । स्वरूपसंस्तवौ यस्या निर्हेतुकसहेतुकौ ॥' इति । तेन सर्वात्मविषयं सकलफलप्रदानसङ्कल्परूपं सामान्यकारुण्यं नित्यमेव निर्हेतुकञ्चैतत् । कालविशेषफलप्रदानसङ्कल्परूपं कारुण्यन्त्वनित्यं सहेतुकञ्चेति विभागः । अन्यथा कृत्स्नशास्त्राप्रामाण्यप्रसङ्गात् । अतः क्वचिदधिकारिणि कारुण्यं सावकाशमिति पूर्वश्लोक एवोक्तमित्यर्थः । तर्हीश्वरस्यैव सर्वकर्तृत्वे तत्र तत्र प्रमाणेषूच्यमानं साक्षित्वानुमन्तृत्वादिकं कथमित्यत्राह - साक्षिताद्यं च सुस्थमिति । आद्यशब्देन कर्तृत्वप्रेरकत्वानुमन्तृत्वोदासीनत्वसहकारित्वसर्वस्वामित्वफलित्वादिसङ्ग्रहः । इदं सर्वमपि धर्मजातं तुलायां प्रमाणप्रमेयव्यवहारन्यायेन सर्वलक्षणसमवायादेकस्यैवेश्वरस्य युक्तमित्यर्थः । सर्वावस्थायां सर्वद्रष्टृत्वात् साक्षी, स्वतन्त्रत्वात् कर्ता, प्रयोज्यकर्तुर्जीवस्य कारयितृत्वात् प्रेरकः, प्रवृत्तस्योत्तरोत्तरं प्रवर्तकत्वादनुमन्ता, अङ्कुरादिषु सलिलवत् सर्वेष्वपि कार्येषु सामान्यहेतुत्वादुदासीनः, तत्तत्कर्मानुगुणं सर्वं करोतीति सहकारी, सर्वकृतातिशयभाक्त्वात् सर्वस्वामी, आश्रितसंरक्षणरूपफलस्यापि स्वफलत्वात् फली, 'फलमत उपपत्तेः' इति फलप्रदत्वात् फलदः, इत्येवं साक्षित्वादिकं तस्मिन् सुस्थमित्यर्थः । एतत्स्वभावे - अनपराधानां रक्षको भवति सापराधानां शिक्षको भवतीत्येतत्स्वभावे । दृष्टे च - सम्यक्प्रमाणेनावगते सति च । फलद इति धिया - निग्रहानुग्रहरूपफलप्रद इति बुद्ध्या । तत्प्रपत्तिर्युज्यते - प्राणिनां तत्प्रपदनप्रवृत्तिर्युक्तेत्यर्थः । निग्रहानुग्रहकरणस्वभावदर्शनं न प्राणिनां तत्प्रपदनप्रवृत्तिविरुद्धम्, निग्रहानुग्रहसमर्थमेव हि राजानं प्राणिनः प्रपद्यन्ते फलञ्च लभन्ते न पुनरन्यतरासमर्थमिति भावः ॥21. प्रत्यङ्ङात्मेत्यादि । प्रत्यङ् - स्वस्मै भासमानः । आत्मा - आत्मैव । अहमर्थः - अहञ्जानाम्यङ्करोमिति प्रतीयमानोऽहमर्थः । नपुनश्चिन्मात्रं नाप्यहङ्कारस्तयोर्द्वयोरप्यचेतनत्वात् । प्रमितिपरवताम् - प्रमाणमार्गमनुसरताम् । कर्तृतादिश्च - कर्तृत्वभोक्तृत्वादिकश्च । तस्मिन् - तस्मिन्नेव । सम्मत इति शेषः । स्वेच्छापूर्वप्रवृत्तेः - स्वबुद्धिपूर्वप्रवृत्तिलक्षणकर्तृत्वयोगात् । अयम् - जीवः । अचिदधिकः - व्यापाराश्रयत्वमात्रलक्षणकर्तृत्ववतोऽचेतनादन्यः । तावता - बुद्धिपूर्वकप्रवृत्तिलक्षणकर्तृत्वमात्रेण । ईशानतुल्यः - ईश्वरतुल्यः । ईशस्तु - ईश्वर एकः । स्वेच्छयैव प्रयतते - स्वेच्छामात्रप्रयोज्यमीश्वरस्य कर्तृत्वमित्यर्थः । इति - हेतोः । अन्यत् समस्तम् - तद्व्यतिरिक्तं चेतनाचेतनात्मकं सर्वमपि वस्तुजातम् । तन्निघ्नम् - तत्परतन्त्रं तदधीनस्वरूपस्थितिप्रवृत्तिकमित्यर्थः । अत एव जीवस्य कर्तृत्वं पराधीनमित्यर्थः । त्रयाणाम् - ईश्वरजीवात्माचेतनानाम् । प्रवृतिः - व्यापारः । सारथ्यादिक्रमेण प्रतिनियतगतिस्स्यात् - सारथिरथाश्वरथक्रमेण व्यवस्थितप्रकारा भवेत् । सर्वप्रवर्तकत्वात् सारथिर्भगवान्, रथाश्वो जीवः, यथाश्वस्सारथिना रथे निबद्धस्तत्परतन्त्रस्सन् रथमाकर्षति तद्वज्जीव ईश्वरेण शरीरे निबद्धस्तदधीनश्शरीरधारणादौ प्रवर्तते, रथस्थानीयमचेतनम्, यथा रथः सारथिप्रेरितेनाश्वेनाकृष्यते तद्वदीश्वरप्रेरितेन जीवेन शरीरादिरूपमचेतनमाकृष्यते, अतः प्रयोजककर्तृत्वमीश्वरे व्यवस्थितम्, प्रयोज्यकर्तृत्वम् जीवे नियतम्, ईश्वरप्रेरितजीवप्रेरणाधीनव्यापारमात्राश्रयत्वमचेतने, इति व्यवस्थितं तत्त्वत्रयस्यापि स्वभावत्रयमिति नान्योन्यव्यतिकरोऽन्यतमापह्नवो वा युक्तः । तथाच श्रुतिश्छान्दोग्येऽष्टमेऽध्याये 'यथा प्रयोग्य आचरणे युक्तः एवमेवायमस्मिन् शरीरे प्राणो युक्तः' इत्यादिः ॥240॥22. कर्तृत्वमित्यादि । करणवति - जीवे । कदाचित् - प्रथमप्रवृत्तिकाले । कर्तृत्वम् - सुकृतदुष्कृतप्रवृत्तिरूपं कर्तृत्वम् । परप्रेरणानिर्व्यपेक्षं स्यात् - ईश्वरप्रेरणनिरपेक्षं भवेत् । नो चेत् - एवमनङ्गीकारे, प्रथमप्रवृत्तेरपीश्वरप्रेरणसापेक्षत्वे । तन्निग्रहाद्यम् - तस्य ईश्वरप्रेरणेनैव प्रथममपि प्रवृत्तस्य जीवस्य निग्रहाद्यं निग्रहोऽनुग्रहश्च । कथम् - कथमीश्वरेण क्रियते । इति यदि - एवमाशङ्क्यते यदि । न - नैतद्युक्तम् । स्वेष्टपक्षेऽपि साम्यात् - द्वितीयादिप्रवृत्तावेवेश्वरप्रेरणेत्युक्तस्वाभिमतपक्षेऽपि दोषसाम्यात् । तदेवोपर्युच्यते - स्वेनेत्यादिना । दयार्द्राः - दयाशीतलहृदयाः पुरुषाः । स्वेन - स्वयमेव, पूर्वं परप्रेरणं विना । अपथ्यप्रवृत्तम् - अपथ्ये अहितव्यापारे प्रवृत्तं जनम् । पुनरपि तत् नहि कारयेयुः - अनन्तरमप्यपथ्यकरणानुमतिदानेनापथ्यं नहि कारयेयुः । यः प्रथममपथ्ये प्रवर्तयति स निर्दयश्चेत् यः प्रथमं स्वयमपथ्ये प्रवृत्तं पुनरप्यनुमतिदानेन तत्कारयति सोऽपि निर्दय एव, कूपे हि पतन्तं बालकं निवारयितुं समर्थोऽप्यनुमन्यमानो निर्दय एवेति लोकदृष्टमेव । ननु प्रथमं प्रवृत्तौ सत्यां तामनुसृत्येश्वरोऽनुमन्ता तस्मान्न निर्दय इति चेत् प्रथमप्रवृत्तावपि जन्मान्तरीयचरमप्रवृत्तिमनुसृत्यैव प्रवर्तयतीति समस्समाधिरित्यर्थः । तत् - प्रवृत्तप्रवर्तकत्वलक्षणमनुमन्तृत्वम् । अस्य - ईश्वरस्य । स्वभावाच्चेत् - सर्वकार्यहेतुत्वस्वाभाव्यादिति चेत् । इतरदपि - प्रथमप्रवर्तकत्वमपि । किं न - तस्मादेव स्वभावात् कुतो न भवति । तथानङ्गीकारे 'तेन विना तृणाग्रमपि न चलति' इत्यादिप्रमाणशतप्रसिद्धं सर्वदा सर्वस्येश्वरपारतन्त्र्यं भज्येत, ततश्चानीश्वरत्वमेव स्यात् । किञ्च, अधीतभङ्गः अधीतस्य सर्वव्यापारहेतुत्वेन श्रुतिसिद्धस्येश्वरतत्त्वस्य भङ्गो निराकरणव्यापारः । निष्फलः - स्वपक्षे निर्दोषत्वासाधकतया निष्प्रयोजन इत्यर्थः । प्रथमप्रवृत्तावीश्वरप्रेरणानधीनत्वकल्पनमनीश्वरत्वमेव फलति नत्वीश्वरस्य दोषापनयनमिति भावः ॥23. किञ्च कल्पादौ प्रथमप्रवृत्तिरीश्वरनिरपेक्षेति वदन् प्रवृत्तिमेवोपपादयितुं न शक्नोतीत्याह - क्षेत्रज्ञानामित्यादिना । कल्पादौ समानां क्षेत्रज्ञानां विषमयतनता - अन्योन्यविलक्षणपुण्यपापप्रवृत्तिमत्त्वम् । तादृशादृष्टभेदात् - तत्तत्प्रवृत्त्यनुगुणादृष्टभेदादेव भवतीति वक्तव्यम् । अदृष्टं तु अन्यत् - ईश्वरसङ्कल्पादन्यत् । नेष्टम् - तवाप्यनभिमतम् । तत्र - तस्मिन्काले । ईशितुः - ईश्वरस्य । नियमनभिदया हि भाव्यम् - अदृष्टशब्दाभिधेयेन नियमनभेदेनैव भवितव्यम् । अदृष्टहेतुकप्रवृत्तिवैषम्यं वदता भवता प्रथमप्रवृत्तावपीश्वरहेतुत्वमेव स्थापितं भवतीति भावः । नेतुः - ईश्वरस्य । साक्षित्वाद्यञ्च - साक्षित्वोदासीनत्वामनुमन्तृत्वादिकं कर्तृ । समनिगममितं प्रेरकत्वं न रुन्धे - तुल्यप्रमाणप्रमितमीश्वरस्य सर्वदा प्रेरकत्वं न बाधत इत्यर्थः । अवहितमनसाम् - सूक्ष्मावधाननिविष्टबुद्धीनाम् । भाष्यादिग्रन्थलेशोऽपि - एतदधिकरणभाष्यतत्त्वसारश्लोकादिग्रन्थांशोऽपि, ऐदमर्थ्यम् - अयमेव एतावता योऽस्माभिरुपपादितः अर्थो यस्य स इदमर्थः, तस्य भावः ऐदमर्थ्यं तत् भजेत । प्राथम्यस्य दुरुपपादत्वात् कर्मप्रवाहमूलकसर्वप्रवृत्तिहेतुत्वस्यैवेश्वरे प्रामाणिकत्वात् तत्परत्वमेव भाष्यतत्त्वसारादिग्रन्थवाक्यानां युक्तमिति सूक्ष्मबुद्धिभिर्भाव्यमिति भावः ॥24. कर्तेत्यादि । देवः - ईश्वरः । फलानां कर्ता - फलप्रद एव । करणभृतस्तु - जीवस्य । प्रेरकश्च न - अनुष्ठानकाले प्रेरयिता न भवति इत्युक्तम् । सर्वश्रुत्यादिकोपात् - 'य आत्मनि तिष्ठन्', 'अन्तः प्रविष्टश्शास्ता जनानाम्' इत्यादिसर्वश्रुतिस्मृतिविरोधात् । पापचर्या - पापाचरणञ्च । कर्मणः फलं न न भवति - पूर्वानुष्ठितपापकर्मणः फलमेव भवति । नञ्द्वयेन प्रकृतार्थलाभः । पापचर्येति पुण्यस्याप्युपलक्षणम् । 'पापं प्रज्ञां नाशयति क्रियमाणं पुनःपुनः । नष्टप्रज्ञः पापमेव कर्तुमारभते पुनः ॥ पुण्यं प्रज्ञां वर्धयति क्रियमाणं पुनःपुनः । वृद्धप्रज्ञः पुण्यमेव कर्तुमारभते पुनः ॥' (महाभारते 5.35.52,53) इत्यादिशास्त्रेण पुण्यपापानां स्वस्वपूर्वपूर्वपुण्यपापफलत्वादीश्वरस्य फलप्रदत्वमात्राङ्गीकारेऽपि सर्वप्रवृत्तिहेतुत्वं सिद्धमिति भावः । भवभृतः - जीवस्य । चिन्ताद्यपि - चिन्तितनिमिषितादिसर्वप्रवृत्तिजातमपि । कर्माधीनं तु - पूर्वकर्माधीनमिति । भाष्यकारैर्भाषितं हि - श्रीभाष्यवेदार्थसङ्ग्रहादिष्विति शेषः । जन्तूनाम् - प्राणिनाम् । देवतानामपि - अग्निवायुसूर्यादीनां देवतानामपि । करणगणाधिष्ठितम् - भावे निष्ठा, चक्षुरादिकरणाधिष्ठानम् । इति - परमात्मप्रेरणायत्तमिति । वक्ष्यति - 'ज्योतिराद्यधिष्ठानं तु तदामननात् प्राणवता शब्दात्' इति सूत्रव्याख्यानप्रकरण इति शेषः । अतस्सर्वप्राणिनामपि सर्वप्रवृत्तीनामीश्वप्रेरणमूलकत्वं सिद्धमिति नार्धजरतीयन्यायकल्पनं युक्तमिति भावः ॥