+++
title = "25 वेधाद्यधिकरणम्"

+++
29. युज्येरन्नित्यादि । ब्रह्मविद्यापरिसरपठिताश्शन्न इत्यादिमन्त्रास्तादर्थ्यात् सर्वविद्यासु युज्येरन् - ब्रह्मविदाष्नोति परम् इत्यादिब्रह्मविद्यासन्निधिपठिताश्शन्नो मित्र इत्यादिमन्त्रास्सन्निधिबलेन ब्रह्मविद्याशेषत्वलाभात् तत्सामान्यभूतासु सर्वासु ब्रह्मविद्यास्वनुसन्धेयतया सम्बध्येरन् । इति न - इति शङ्कनं न युक्तम् । तदुदिताधीतिशेषत्वलिङ्गात् उक्तमन्त्रेषु 'तेजस्वि नावधीतमस्तु' इत्यधीतस्य तेजस्वित्वप्रार्थनरूपस्य 'नमो ब्रह्मणे' इति वेदनमस्करणरूपस्य चाध्ययनशेषत्वलिङ्गस्योपलम्भात् । नो चेत् शुक्रं प्रविध्येत्येवम्प्राया अन्येऽपि तद्वत् सविधपठनतस्तदर्थास्सन्तु - एवमध्ययनशेषत्वानङ्गीकारे विद्याशेषत्वाङ्गीकारे 'शुक्रं प्रविध्य' इत्येवमादिरूपा अन्ये मन्त्राः 'शन्नो मित्रः' इत्यादिपूर्वाक्तमन्त्रवत् ब्रह्मविद्यासमीपपठनमात्राद्धेतोर्विद्याशेषभूता भवन्तु सन्निधिरूपस्य हेतोस्तुल्यत्वादित्यर्थः । इदं न घटते च - 'शुक्रं प्रविध्य' इत्यादिमन्त्राणां ब्रह्मविद्याङ्गत्वकल्पनं न युज्यते च । शत्रोः शुक्रधातुं वेधय, शत्रोर्हृदयं वेधय इत्येवं परपीडाप्रार्थनारूपस्य कर्मणः ब्रह्मविद्याविरोधित्वेन तन्तुवायस्य मर्कटशिशुपोषणन्यायापत्तेः । लिङ्गतो दुर्बलत्वात् - सन्निधिसमाम्नानस्य लिङ्गापेक्षया दुर्बलत्वाच्च । इदं न घटत इत्यन्वयः ॥