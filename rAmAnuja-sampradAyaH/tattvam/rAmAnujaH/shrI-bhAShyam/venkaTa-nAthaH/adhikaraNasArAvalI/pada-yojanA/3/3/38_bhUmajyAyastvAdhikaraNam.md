+++
title = "38 भूमज्यायस्त्वाधिकरणम्"

+++
61. व्यस्तो वैश्वानरात्मेत्यादि । वैश्वानरात्मा - 'प्राचीनशाल औपमन्यवः' इत्यादिच्छान्दोग्यप्रकरणादौ प्रतिपन्नो द्युमूर्धत्वादिविशिष्टो वैश्वानरात्मा । प्रतिनियतफलोदाहृतेः - 'अत्त्यन्नं पश्यति प्रियम्' इत्यादिना तत्तदवयवोपासनस्य व्यवस्थितफलोदाहरणात् । व्यस्तः - द्युप्रभृत्येकैकावयवमात्रविशिष्टः । चिन्तनीयः - उपास्यः । इह - प्रकरणे । कृत्स्नोपास्तौ फलोक्तिः - 'यस्त्वेतमेवं प्रादेशमात्रमभिविमानमात्मानं वैश्वानरमुपास्ते स सर्वेषु लोकेषु सर्वेषु भूतेषु सर्वेष्वात्मस्वन्नमत्ति' इति समस्तोपासने फलकथनं तु । स्तुतिः - अर्थवाद एव ।यदि वा कृत्स्नरूपोऽपि - समस्तोऽपि । उपास्यः - व्यस्तोपासने फलनिर्देशाद्व्यस्तश्चिन्तनीयः, एवं समस्तोपासने फलनिर्देशात् समस्तोऽपि चिन्तनीयः । मैवम् - एवं न शङ्क्यम् । व्यस्तेषु पृथक् दोषोऽनुकथितः - व्यस्तोपासनविषये विशिष्य 'मूर्धा ते व्यपतिष्यत्' इति दोषः श्रुतः । तत्फलोक्तिस्स्तुतिस्स्यात् - उदाहृतं फलवचनमर्थवाद एवेति कल्पनीयम् । अष्टाकपालप्रभृतिषु च तथा दृष्टं हि - 'वैश्वानरं द्वादशकपालं निर्वपेत्पुत्रे जाते' इति वाक्ये द्वादशकपालस्यैव विधेयत्वम्, पुत्रगतं पूतत्वादिकं फलम्, अष्टाकपालादीनां विधिः पृथक्फलनिर्देशश्चावयुत्यानुवादमात्रमिति चात्रोक्तमिव पूर्वकाण्डे दृष्टं हि । तेन समस्तश्चिन्त्यः - तेन कारणेन समस्त एवोपास्यः ॥62. सामस्त्यस्यैवेत्यादि । महावाक्यतात्पर्यवृत्त्या - महावाक्यतात्पर्यपर्यालोचनया । सामस्त्यस्यैव - समस्तानुसन्धानस्यैव । योगे - समन्वये । द्रढिमवति - दार्ढ्ययुक्ते सति दृढतयावगते सतीत्यर्थः । व्यस्तेषु - अवयवोपासनेषु । अंशाननूद्य - जातेष्टिवाक्ये 'यदष्टाकपालो भवति गायत्रियैवैनं ब्रह्मवर्चसेन पुनाति' इत्यादिभिर्द्वादशकपालांशभूतानष्टाकपालनवकपालदशकपालैकादशकपालादीनंशानूद्य । स्तुतिनियतनयात् - ब्रह्मवर्चसादिफलप्रतिपादकार्थवादन्यायात् । फलोक्तेः - 'अत्त्यन्नं पश्यति' इत्यादिव्यस्तोपासनफलवचनस्य । आन्यपर्यम् - स्तुतिपरत्वमेव युक्तम् । भूमवाक्ये - भूमविद्यावाक्ये तु । नामादीनामुपास्तौ अवधितया - उत्तरोत्तरोपासनफलस्य पूर्वपूर्वोपासनफलादुत्कृष्टत्वात् तदुत्कर्षावधितया । फलमपेक्षितम् - पूर्वपूर्वोपासनेष्वपि फलवत्त्वमवश्यमपेक्षितम् । पूर्वोपासनस्य फलवत्त्वाभावे उत्तरोपासनफलस्याधिक्यप्रतिपादनायोगात् । नहि निष्फलात् सफलस्याधिकफलत्वं युज्यते । एवं प्रत्यवायोऽपि न श्रुतः - यथा वैश्वानरविद्यायां व्यस्तोपासने 'मूर्धा ते व्यपतिष्यत्' इत्यादिना अनर्थप्राप्तिरूपः प्रत्यवायः श्रुतः, तथा प्रत्यवायोऽपि न श्रुतः । इति - एवम् । विषमोदाहृतिः - विषमस्य भूमविद्यायामवान्तरफलस्य उदाहृतिर्निदर्शनायोपन्यासः । अर्थसिद्ध्यै न - अभिमतार्थसिद्ध्यै न भवति ॥