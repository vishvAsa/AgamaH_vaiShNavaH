+++
title = "36 शरीरे भावाधिकरणम्"

+++
57. तत्कालाकारिण इत्यादि । अहमितिभजने - 'त्वं वाहमस्मि भगवो देवते' इत्यादिवाक्यविहिते अहङ्ग्रहेण भगवदुपासने । कञ्चुकस्य आत्मनः - कञ्चुकवद्भगवच्छरीरभूतस्य जीवात्मनः । तत्कालाकारिणो धीस्स्यात् - उपासनकाले यदाकारः पुरुषः तदाकारिण एव अनुसन्धानं स्यात् । आसत्तेः - उपासनदशायां तावदाकारस्यैव सन्निहितत्वादित्यर्थः । मामुपास्स्वेत्युदितवत् - प्रतर्दनविद्यायामिन्द्रेण मामुपास्स्वेत्युक्तं, तत्र यथा सन्निहितसहस्राक्षत्वाद्याकार एवेन्द्र उपास्यो नतु मुक्तिकालिकरूपविशिष्ट इन्द्रस्तद्वदित्यर्थः । इति चेन्न - इति शङ्क्यते चेन्नैतद्युक्तम् । अन्यथा सन्निकर्षात् - प्रकारान्तरेण सन्निकर्षस्य विद्यमानत्वादित्यर्थः । तदेवोपपादयति - शुद्ध इत्यादिना । अत्र - अत्र मोक्षसाधनप्रकरणे । शुद्ध आत्मा हि - अपहतपाप्मत्वादिगुणाष्टकविशिष्टतया परिशुद्धरूपः खल्वात्मा । साध्यः - फलत्वेन बुद्धिसन्निहितः । बोद्धृकृत्ये - बोद्धुरुपासकस्य कृत्ये कर्तव्यतया विहिते उपासने । फलमतिः अविनाभाविनी - फलदशानुसन्धानं अविनाभूतम् । यथोपासनं फलस्याम्नातत्वादिति भावः । बुद्ध्यासन्ने - उक्तरीत्या फलतया बुद्धिसन्निहिते । अन्तरङ्गे - यावदात्मभावित्वादव्यवधानसिद्धत्वाच्चान्तरङ्गभूते । सति - श्रेष्ठभूते शुद्धस्वरूपे । तत्क्रतुन्यायसिद्धिः - 'यथाक्रतुरस्मिन् लोके पुरुषो भवति तथेतः प्रेत्य भवति' इति श्रुत्युक्ता यथोपासनं फललाभ इति न्यायसिद्धिः । विधिनियता - उक्तश्रुतिसिद्धा भवति । न ह्यशुद्धरूपे तन्न्यायसिद्धिरिति भावः ॥58. कर्तुरित्यादि । दृष्टभोगार्थयत्ने - दृष्टभोगा ऐहिकसुखानि तदर्थप्रयत्ने क्रियमाणे सति । कर्तुर्भोक्तृत्वमात्रं गणयितुमुचितम् - तदानीं तदनुष्ठातुर्जीवस्य फलभोक्तृत्वशक्तिमात्रं चिन्तयितुं युक्तम् । न त्वन्यत् उपयोगाभावात्, तावदाकारानुसन्धानेनैव साधनानुष्ठानप्रवृत्तिसिद्धेरिति भावः ।स्वर्गाद्यर्थेऽन्यदेहानुगतिरपि परं स्वाधिकारानुविद्धा - लोकान्तरदेहान्तरसम्भावितस्वर्गादिफलसाधनानुष्ठानदशायां देहान्तरप्राप्तियोग्यतात्मकनित्यत्वादिधर्मानुसन्धानं परम् अतीव स्वाधिकारनियतम् । आत्मनित्यत्वज्ञानाभावे लोकान्तरदेहान्तरभाविफलसाधनानुष्ठानप्रवृत्त्यसम्भवादिति भावः । मुक्त्यर्थे प्राप्त्यवस्थाप्रणिधिकथनतः - मोक्षार्थसाधनानुष्ठानदशायां प्राप्त्यवस्थायाश्चिन्तनीयत्वस्य श्रुत्या कथनात् । तत्क्रतुन्यायवाचाम् - यथाक्रतुरित्यादिश्रुतीनाम् । तद्युक्तोपास्यरूपं विषयः - तादृशप्राप्तिदशासम्भाविताकारविशिष्टोपास्यस्वरूपं विषयः । इति कुतोऽतिप्रसङ्गादिशङ्का - एवं जीवात्मनस्तत्तत्फलसाधनानुष्ठानदशायामविनाभूतमुपयुक्तं प्रमाणसिद्धमनुसन्धेयं तत्तद्रूपं तदातदा व्यवस्थितम्, अतो नातिप्रसङ्गावकाशः । अयं भावः - वेदान्त एव हि तत्क्रतुन्यायो विशेषतः ख्यापितो न पुनः कर्मकाण्डे । तेनोपासनदशायां प्राप्त्यवस्थानुसन्धानं नियमेन कर्तव्यम् । कर्मकाण्डे तु कालान्तरभाविस्वर्गादिफलभोक्तृत्वानुरूपात्मस्थैर्यानुसन्धानमात्रमेव कर्मारम्भे कर्तव्यमिति ॥59. विद्याभेदेष्वित्यादि । विद्याभेदेषु - सदक्षरदहरादिविद्याविशेषेषु । वेद्याकृतिविषमतया - वेद्याकाराणां गुणानां विषमतया न्यूनाधिकभावप्रयुक्तवैषम्येण । यावदुक्ते - तत्तद्विद्योक्तगुणादिक एव । चिन्त्येऽपि - चिन्तनीये सिद्धेऽपि ।सर्वोपपन्नम् - चिन्तिताचिन्तितभेदं विना उभयविभूतिस्थसर्ववस्तुरूपविशेषणविशिष्टमेव ब्रह्म । प्राप्यमिति सिद्धं खलु । तदिह प्राप्यचिन्तानिषेधः कथम् - तस्मात्कारणादिह विषये प्राप्यचिन्तानिषेधः कथम् । उक्तरीत्या सर्ववस्तुविशिष्टब्रह्मरूपप्राप्यान्तर्गतस्य बद्धरूपस्य चिन्तानिषेधः कथं क्रियत इति भावः । तस्माद्बद्धस्य चिन्तास्तु - तस्माद्बद्धरूपस्यापि प्राप्यकोट्यन्तर्गतत्वात् बद्धरूपस्य उपास्यविशेषणतया चिन्तनमस्तु । इति न - इत्याशङ्कनं न युक्तम् । कलुषितः - बद्धः । अहंशब्दमुख्यो न हि - अहंशब्दस्य मुख्यार्थो न खलु । कलुषिताकारो हि न स्वाभाविकः, अतस्स्वाभाविकापहतपाप्मत्वाद्याकारविशिष्ट एवाहंशब्दमुख्यार्थः । अतस्स एवानुसन्धेयः । प्राजापत्याद्वाक्यात्तु - 'अपहतपाप्मा विजरः' इत्यादिकात् प्रजापत्युक्ताद्वाक्यात् । अकलुषदशया - मुक्तिकालिकगुणाष्टकविशिष्टाकारेण । भावनीयत्वसिद्धिः - जीवस्य चिन्तनीयत्वसिद्धिः । तथा च प्रजापतिवाक्यादेव जीवात्मनोऽनुसन्धेयत्वं सिध्यति, तत्र चापहतपाप्मत्वाद्याकार एव जीवात्मानुसन्धेयः प्रतिपन्न इति तादृशाकारस्यैवानुसन्धानं प्रामाणिकमिति भावः ॥