+++
title = "13 पराधिकरणम्"

+++
सेतुं तीर्त्वेत्यादि । सेतुं तीर्त्वेत्यधीतेः - 'एतं सेतुं तीर्त्वान्धस्सन्ननन्धो भवति' इत्यादौ सेतुं तीर्त्वेति श्रवणात् । कूलादिप्रापकत्वं हि सेतौ दृश्यते तद्वदस्याप्यन्यप्रापकत्वप्रतीतेस्तीर्त्वेति तरितव्यत्वाभिधानाच्चेत्यर्थः । परिमितिवचनात् - 'चतुष्पाद्ब्रह्म षोडशकलम्' इत्यादौ जगत्कारणभूतस्य ब्रह्मणः परिमितत्ववचनात् । प्राप्यसम्बन्धितोक्तेः - 'अमृतस्य परं सेतुम्' इति प्राप्यस्यान्यस्य प्रापकतया तत्सम्बन्धित्वेनाभिधानात् । अन्याधिक्यश्रुतेरपि - 'परात्परं यन्महतो महान्तम्', 'ततो यदुत्तरतरम्' इत्यादौ सर्वस्मात्परस्यान्यस्य श्रुतेश्च । अतिवहननयात् - अर्चिराद्यातिवाहिकनीत्या । कारणं प्रापकं स्यात् -जगत्कारणभूतं ब्रह्म प्रापकमेव भवेत् । प्राप्यं त्वन्यद्भवेत् - जगत्कारणभूताद्ब्रह्मणोऽन्यदेव स्यात् । इत्यसत् - इत्याशङ्कनमप्यसाधु । अनवधिके कारणे प्राप्यतोक्तेः - स्वरूपगुणैरनवधिके जगत्कारणभूते ब्रह्मणि प्राप्यत्ववचनात् । जगत्कारणं हि ध्येयम् 'कारणं तु ध्येयः' इति श्रुतेः । यच्च ध्येयं तदेव प्राप्यम् 'ब्रह्मविदाप्नोति परम्', 'ब्रह्म वेद ब्रह्मैव भवति' इति प्राप्यपापकयोरेकत्वनिर्णयात् । अतो योऽमृतस्य सेतुस्तदेवामृतमिति भावः । तर्हि अस्मिन् ब्रह्मणि सेतुत्वाद्युक्तिः कथमिति चेत् तत्राह - सेतुत्वाद्युक्तिरित्यादि । अस्मिन् - जगत्कारणभूते अत एव प्राप्यप्रापकभूते ब्रह्मणि । सेतुत्वाद्युक्तिः - पूर्वोदाहृतं सेतुत्वतरितव्यत्वपरिमितत्वादिवचनं तु । बहुभिरविहतां वृत्तिमङ्गीकरोतु - बहुप्रमाणैरविरुद्धां वृत्तिमङ्गीकरोतु । ईश्वरस्यैव प्राप्यत्वं प्रापकत्वञ्च सकलवेदान्तसिद्धत्वादङ्गीकरणीयम्, तेन सेतुत्वाद्युक्तीनामुचितार्थपर्यालोचनयार्थवर्णनं कार्यमिति भावः ॥ ३१२ ॥सेतुत्वमित्यादि । सेतुत्वम् । सेतुतुल्याद्विधरणनियमात् - सेतौ यथा धारकत्वनियमस्तथाविधाद्धारकत्वनियमादित्यर्थः । भगवानेव हि सर्वधारकः । बन्धनाद्वा - असङ्करेण सर्वस्य तत्त्वजातस्य स्वस्मिन् बन्धनाद्वा । 'षिञ् बन्धने' इत्यस्माद्धातोस्सेतुशब्दनिष्पत्तिरिति भावः । अत्र - जगत्कारणभूते ब्रह्मणि । युक्तम् - समञ्जसमेवेत्यर्थः । व्याप्तेऽपि - सर्वव्यापकेऽपि । अस्मिन् -ब्रह्मणि । परिमितिवचनम् - अणीयस्त्वचतुष्पात्त्वषोडशकलत्वादिरूपपरिमितत्ववचनम् । उपाधेस्सार्थकं प्राक्सूत्रितम् - हृदयाद्यल्पोपाधिवशेन तथा व्यपदेश इति दहराधिकरणेऽन्यत्र च 'अल्पश्रुतेरिति चेत्तदुक्तम्' इत्यादिना सूत्रेण प्रागेव प्रतिपादितम् । अनन्तभूम्नः - अपरिच्छिन्नविभूतेर्ब्रह्मणः । चातुष्पद्यञ्च 'चतुष्पाद्ब्रह्म' इति श्रुत्युक्तं चतुष्पात्त्वञ्च । तत्तन्मतिसमनुगुणं कल्प्यते - तथातथोपासनात्मकमत्यनुगुणतया कल्प्यते । तथा च भाष्यम् - 'योऽयं 'चतुष्पाद्ब्रह्म षोडशकलम्' 'पादोऽस्य विश्वा भूतानि' इत्युन्मानव्यपदेशः, स बुद्ध्यर्थ उपासनार्थः' इत्यादि । चिन्तामणौ तु 'चातुष्पद्यश्च तत्तच्छ्रुतिभिरनुगुणं कल्प्यतेऽनन्तभूम्नः' इति पाठमङ्गीकृत्य व्याख्यातम् । तथा च तत्रत्यवाक्यम् 'चतुष्पाद्ब्रह्मेति वचनं तु पादोऽस्य विश्वा भूतानीतिवत् तत्तच्छ्रुतिभिरनुगुणमेव कल्पनीयम्' इति । स्वस्य - ब्रह्मणः । इत्येव - एवं तात्पर्येणैव । अमृतस्येत्यभिहितम् - अमृतस्य स्वस्यैव स्वयं सेतुरिति तात्पर्येणैवामृतस्येत्यभिहितम्, न त्वन्यस्यामृतस्य सेतुरिति । अथवा मुक्तिरेवामृतं स्यात् - मुक्तिरेवामृतशब्दार्थस्स्यादित्यर्थः ॥ ३१३ ॥अन्यस्येत्यादि । अन्यस्य - प्रथमान्तपरशब्दनिर्दिष्टस्य । आधिक्यवादे - उत्कृष्टत्वकथने । कारणम् - महदादिकार्यकारणभूतम् । परम् - पञ्चमीतसिलन्तपरशब्दविशेषितपञ्चम्यन्ताक्षरशब्दितं वस्तु । यत्र अवधितया दृष्टम् - यस्मिन्वाक्ये उत्कर्षप्रतियोगितयावगतं यथा 'अक्षरात् परतः परः' इत्यादौ । तत्र हि - तादृशस्थले हि । अव्याकृतादिः - प्रधानादिः । तदवधिः - प्रथमान्तपरशब्दार्थानुयोगिकोत्कर्षस्य प्रतियोगी भवति । असौ - अव्याकृतादिः । इतरापेक्षया - स्वकार्यभूतमहदाद्यपेक्षया । परश्च -उत्कर्षाश्रयतया परशब्दितश्च भवति । 'यस्मात्परं नापरमस्ति किञ्चिद्यस्मान्नाणीयो न ज्यायोऽस्ति कश्चित् । वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम् । ततो यदुत्तरतरं तदरूपमनामयम् । य एतद्विदुरमृतास्ते भवन्त्यथेतरे दुःखमेवाभियन्ति' इत्यस्यां श्रुतौ 'ततो यदुत्तरतरम्' इति जगत्कारणभूताद्ब्रह्मणोऽपि परं प्रतीयत इत्याशङ्क्य तस्याश्श्रुतेर्निर्वाह उच्यते - यस्मादन्यदित्यादिना । यस्मादन्यत्परं नेत्यभिहितविषये - 'यस्मात्परं नापरमस्ति किञ्चित्' इति पूर्ववाक्ये अपरशब्दस्यान्यवाचकत्वात् 'किञ्चित्' इत्यस्य केनापि प्रकारेणेति भाषणात् यस्मादन्यत्केनापि प्रकारेण परभूतं वस्तु नास्तीत्युक्तपरमपुरुषविषये इत्यर्थः । तत्परोक्तेरयुक्तेः - अनन्तरवाक्ये 'ततो यदुत्तरतरम्' इत्यत्र तत इति शब्देन पूर्ववाक्ये केनापि प्रकारेण स्वभिन्नपरवस्तुशून्यत्वेन निर्दिष्टं परमपुरुषमवधित्वेन निर्दिश्य 'यदुत्तरतरम्' इति तद्भिन्नस्य कस्यचित् परत्वप्रतिपादनस्यायोगात् । तत इति - तत इति पदेन । एवन्त्वादित्यनूक्तिः - यदुत्तरतरं पुरुषतत्त्वं तदेवारूपमनामयं यतः, तत इति वक्ष्यमाणार्थहेतुत्वेन पूर्ववाक्योक्तार्थस्यानुवाद इत्यर्थः । यदि वा - यद्वा । यद् व्याप्यमुक्तम् - 'तेनेदं पूर्णं पुरुषेण सर्वम्' इति पूर्ववाक्ये परमपुरुषव्याप्यत्वेन यत् इदंशब्दविशेषितसर्वशब्दनिर्दिष्टं जगत् । तत् - तदेव । तत इति उक्तमस्तु - तत इत्यवधिवाचकशब्दप्रतिपाद्यमित्यङ्गीक्रियतामित्यर्थः । ततश्चायमर्थस्सम्पद्यते - 'ततः' पूर्ववाक्ये व्याप्यतया निर्दिष्टात् सर्वस्मादपि वस्तुनः 'यत् उत्तरतरम्' परभूतं यद्वस्तु तदरूपमनामयमिति । चिन्तामणौ तु 'इयमत्र शब्दयोजना - अन्यस्य ईश्वरस्याक्षरात्परतः पर इत्याधिक्यवादे परं प्रकृत्यादिकं अवधितया यत्र दृष्टं तत्र तस्मिन्नेवोदाहरणे तदवधिरव्याकृतादिस्तदपेक्षयावधिः स्यात् । स्वयञ्चाक्षरात्परत इति स्वकार्यवर्गात्परत्वेनापि निर्दिश्यते । अत्र तु 'न ह्येतस्मादिति नेत्यन्यत्परमस्ति' इति 'इति न' इत्युपदिष्टादन्यत्परं नास्तीति परान्तरराहित्येनोपदिष्टे विषये तत्परोक्तेस्तस्मात्परस्यान्यस्योक्तेरयुक्तेः । तेन परत्वकल्पनं परमपुरुष एव पर्यवस्यति । ततो यदुत्तरतरमित्यत्र तु पञ्चम्यन्तस्य तच्छब्दस्य हेतुपरत्वमित्येको निर्वाहः । अवधिपरत्वेऽपि पूर्वोक्तात्परमपुरुषव्याप्यात् प्रकृतत्वेन तच्छब्देन निर्देष्टुं योग्यादित्यपरो निर्वाहः' इति ॥ ३१४ ॥  
इति पराधिकरणम् ॥ ८१॥