+++
title = "44 स्तुतिमात्राधिकरणम्"

+++
8. जुह्वादीत्यादि । रसतमाद्युक्तिः - छान्दोग्ये 'स एष रसानां रसतमः परमः परार्ध्योऽष्टमो य उद्गीथः' इत्यादिषु रसतमाद्युक्तिः । जुह्वादिस्तोत्रनीत्या - 'इयमेव जुहूः स्वर्गो लोक आहवनीयः' इत्यादिषु जुह्वादिस्तोत्ररूपत्वकल्पनन्यायेन । अङ्गस्तुतित्वं भजतु - क्रत्वङ्गभूतोद्गीथस्तुतिरूपत्वमेव भजतु । मैवम् - एवं मा शङ्किष्ठाः । तत्तद्विधानप्रकरणरहितापूर्वनिर्देशयुक्तेः - उद्गीथादितत्तत्क्रत्वङ्गविधानप्रकरणरहितस्य अपूर्वनिर्देशस्याप्राप्तार्थनिर्देशस्य युक्तेर्योगात् । यद्युद्गीथादिविधानप्रकरण एवेदं वाक्यं स्यात् तदानीं विहितार्थप्रशंसारूपार्थवादत्वं भजेत । तेन तत्प्रकरणरहितत्वेनापूर्वार्थयोगेन च नार्थवादरूपत्वं युक्तिमदिति भावः । किञ्च इह विविधं तत्तद्दृष्टेर्विधानं एतत्समीपे समालक्षि च - युक्त्यन्तरं चास्ति, एतत्प्रकरणे नानाविधं तत्तद्दृष्टेर्विधानं तत्तद्रूपेण दृष्टेर्विधानम् एतत्समीपे रसतमत्वदृष्टिविधिसमीपे समुपलभ्यते च । तेन - एवमुपपादितेन हेतुना । अनन्यार्थशिष्टे - अन्यस्याङ्गतया विधानरहिते । फलवति च - 'यदेव विद्यया करोति, तदेव वीर्यवत्तरं भवति' इति फलवति उद्गीथोपासने । कल्प्यमानो विधिर्युज्यते - विधिरेव युक्तः, न पुनरर्थवादत्वम् । पर्णमयत्वादिकं त्वन्यार्थशिष्टं फलसाधनताप्रतिपादकविभक्त्यभावात् फलशून्यञ्च, तस्मात् तत्र न विधिः किन्त्वर्थवादत्वमेवेति प्रागेवोक्तमिति भावः ॥9. किञ्चेत्यादि । किञ्च - पुनर्युक्त्यन्तरमुच्यते । प्राप्तेरभावात् तदनुवदनं न - युक्तेत्युपरितनस्य पदस्य लिङ्गविपरिणामेनानुकर्षः । रसतमत्वादीनामन्यत्र विधानाभावात् तदनुवादत्वं न युक्तम् । अन्यत्र विहितस्य ह्यन्यत्रानुवाद इत्यर्थः । अधिरोप्यस्तुतिर्वा न युक्ता - अन्यत्राधिरोप्यस्य रसतमत्वादेः स्तुतिर्वा न युक्ता । अन्यत्र विधानाभावादेव । अन्यत्र विहितस्य हि स्तुतिर्वा भवति तदभावात् स्तुतिरपि न युक्तेत्यर्थः । विध्येकवाक्ये अगतेरियं गतिः - विधिना एकत्वेन प्रतिपन्न एव वाक्ये अगत्या इयं तत्प्रशंसारूपत्वरूपार्थवादत्वगतिर्युक्ता । आसक्तिहानेः - विध्यासक्त्याभावात् । सा - अर्थवादरूपता । अत्र - रसतमत्वादिदृष्टिविधाने । न - न सम्भवति । उत्कर्षः कल्प्यते चेत् - अत्र विध्यभावेऽपि यत्र विधिरस्त्यन्यत्र तत्रेदं वाक्यमुत्कृष्य स्तुतिपरत्वेन नेयमिति चेत् । तत् - उत्कर्षकल्पनम् । अगतिकविषये - गत्यन्तरशून्यविषये । प्रसह्य - बलात्कारेण । प्रसह्यम् - सोढव्यम् । अत्र पुना रसतमत्वाद्यपूर्वार्थदृष्टिविधानेन गत्यन्तरसद्भावान्नोत्कर्षसम्भव इति भावः । किञ्च विद्याविधीनां मध्ये - अधश्चोपरि च विद्याविधीनां मध्ये । इदं वचनम् - रसतमत्वादिदृष्टिविधिवचनम् । इति - एवं पूर्वोत्तरः प्रकरणस्यापि विद्यापरत्वाद्धेतोः । एतत् - रसतमत्वादिवाक्यमपि । विद्यार्थं तु स्यात् - तथा उपासनार्थमेव भवेत् ॥10. विद्यार्थत्वेऽपीत्यादि । विद्यार्थत्वेऽपि असतः कीर्तनादियं स्तुतिर्युक्ता - भवदुक्तरीत्या विद्यार्थत्वेऽपि अविद्यमानार्थकथनात् इयं स्तुतिरित्युचिता । अविद्यमानार्थकथनं हि स्तुतिरित्युच्यत इति भावः । इत्ययुक्तम् - इति शङ्कनमयुक्तम् । दृष्ट्युद्देशेऽतिचारात् - 'गरुडमात्मानं ध्यायेत्' इत्यादिदृष्टिविधौ अविद्यमानार्थकथनरूपत्वसत्त्वेऽपि स्तुतिरूपत्वाभावेन व्यभिचारात् । अथ च विशयनं स्यादिति त्वर्भकोक्तिः - अविद्यमानकीर्तनरूपत्वयुक्तेर्व्यभिचारेऽपि सन्देह एव स्यात्, व्यभिचारो हि विवक्षितार्थासाधकत्वेन सन्देहमेवावहति तेन रसतमादिवाक्यं विधिर्वा स्तुतिर्वेति सन्देह एव स्यात्, इति पूर्वपक्षिवाक्यं बालभाषितमित्यर्थः । अस्मिन् नित्ये निगमः अप्रमाणं हि प्रसजति - अस्मिन् संशये नित्ये नियामकविशेषदर्शनानन्तरमपि सर्वदासम्भावितत्वेनाङ्गीकृते वेदः अप्रमाणं भवेत् । नित्यस्य संशयस्य सर्वत्रापि सुलभत्वादिति भावः । युक्तिवार्यत्वपक्षे तु - संशयस्य विशेषदर्शनादियुक्तिवार्यत्वरूपद्वितीयपक्षे तु । इत्थम्भावे बुभुत्स्ये - 'इतिकर्तव्यताभागं मीमांसा पूरयिष्यति' इति वचनात् प्रमाणवाक्यस्य न्यायपर्यालोचनारूपेतिकर्तव्यतायामपेक्षितायाम् । इह - उदाहृतप्रकरणे । फलवद्वचः - 'यदेव विद्यया करोति तदेव वीर्यवत्तरं भवति' इति फलयुक्तविषयकमिदं रसतमादिदृष्टिवचनम् । दृष्टिविध्यर्थमेव - रसतमत्वादिदृष्टिविध्यर्थमेव भवेत् । फलवदप्राप्तार्थवचनस्य विध्यर्थत्वमेव हि न्यायवित्सम्मतमिति भावः ॥