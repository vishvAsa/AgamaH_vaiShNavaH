+++
title = "42 उपोद्घातम्"

+++
1. कर्म प्रागित्यादि । प्राक् - कर्मकाण्डे । कर्म - अग्निहोत्रादिकं सर्वमपि कर्म । चिन्तयित्वा ननु - प्रमाणाद्युपकरणैस्सह तत्तत्पूर्वपक्षनिरासपूर्वकं विचार्य खलु । अथ - अनन्तरम् । परमम् - स्वापेक्षयोत्कृष्टशून्यम् । ब्रह्म - स्वरूपतो गुणतश्च परिबृढं निखिलजगदेककारणं वस्तु । जिज्ञास्यमुक्तम् - विचार्य निर्धारणीयमिति 'अथातो ब्रह्मजिज्ञासा' इति सूत्रे प्रतिपादितम् । इह पादे - अस्मिन् पुरुषार्थपादे । पुनर्विद्याङ्गतोक्तिः - पुनरपि तेषामेव कर्मणां विद्याङ्गत्वकथनम् । अनेकधा त्याज्यतोक्तेः - 'न कर्मणा न प्रजया' 'प्लवा ह्येते अदृढा यज्ञरूपाः' इत्यादिभिरनेकधा त्याज्यत्वकथनेन । वितथा - व्यर्थं विरुद्धञ्च । मैवम् - एवं मा शङ्किष्ठाः । कर्मैव - पूर्वकाण्डविचारितं फलतस्त्याज्यमग्निहोत्रादि कर्मैव । तत्तद्गुणयुतविनियुक्त्यन्यभावेन भिन्नम् - फलसङ्गकर्तृत्वत्यागादिगुणसमन्वितभगवद्गीतादिप्रमाणकविनियोगपृथक्त्वेन काम्यकर्मणो विभक्तम् । विद्यानिष्पत्तिहेतुः - विद्याविरोधिरजस्तमोनिबर्हणसत्त्वविवृद्ध्यादिद्वारा विद्यानिष्पत्तिसाधनभूतम् ।निवृत्त्येकसंज्ञम् - फलसङ्गादिनिवृत्तियुक्ततया निवृत्तिमुख्याभिधानम् । किमपि च सुकृतं स्यात् - अमोघं सुकृतं भवेत् । तस्माद्विनियोगपृथक्त्वेनाङ्गभूतकर्मविचारोऽस्मिन्पादे सुसङ्गतस्सफलश्चेति भावः ॥2. कर्मणां त्याज्योपादेयविभागं दर्शयति - त्याग इत्यादिना । क्वचन परविदः काम्यक्रियाणां त्यागो गीतः - क्वापि भागे परविदः काम्यक्रियाणां फलार्थमेव विहितानां कर्मणां त्यागस्स्वरूपेण त्यागो गीतायामुक्तः । क्वाप्यनर्हक्रियाणाम् - क्वापि अनर्हक्रियाणां पापरूपाणां त्यागः पूर्ववत् स्वरूपत्यागो गीतः । क्वचित् स्वैकाधीनत्वबुद्धेः - ईश्वरनिरपेक्षकर्तृत्वबुद्धेस्त्यागो गीतः । क्वचिदनुपधिकस्वार्थबुद्धेश्च - क्वचित् परमात्मशेषभूतस्वार्थबुद्धेरविरुद्धत्वात् तादृशपरमात्मशेषभूतत्वाद्युपाधिरहितस्वार्थबुद्धेस्त्यागो गीतः । अत्र तु - शारीरकतार्तीयीकलक्षणचतुर्थपादे तु । अघविहतिकृताम् - पापक्षयकृताम् । सर्वसाधारणानाम् - सर्ववर्णाश्रमसाधारणानाम् । अहिंसादिकानाम् - अहिंसासत्यास्तेयादीनाम् । वर्णाश्रमादिप्रतिनियतिमतामपि - वर्णाश्रमादिसम्बन्धिनां धर्माणामपि । उपास्त्यङ्गभावं ब्रूते - उपासनाङ्गत्वं प्रतिपादयतीत्यर्थः ॥