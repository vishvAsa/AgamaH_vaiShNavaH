+++
title = "07 सन्ध्याधिकरणम्"

+++
1. ब्रह्मैवेत्यादि । प्राक्तनाध्याययुग्मे - प्राक्तनं यत् अध्याययुग्मं प्रथमद्वितीयात्मकं तस्मिन् । स्वैः - स्वकीयैः । स्वभावैः - असाधारणधर्मैः । सहेति शेषः । ब्रह्मैव । बहुमुखम् - बहुप्रकारं, क्रियाविशेषणम् । अवदत् - व्यक्ततया प्रत्यपादयत् । इह साधनाध्यायमध्ये - साधनप्रतिपादनपरस्यास्य तृतीयाध्यायस्य मध्ये । तस्य - तथाप्रतिपादितस्य ब्रह्मणः । असौ पुनराकृष्य चिन्ता - पुनराकाङ्क्षामुत्थाप्य विचारः । किमिति - किं फलं भविष्यतीति । कस्मै फलायेति वा अर्थः । मैवम् - एवं मास्तु । विद्याः - मोक्षसाधनभूता विद्याः । प्रभेत्तुम् - विभज्य दर्शयितुम् । परम् - विद्याविषयभूतं परं ब्रह्म । विशदयति - स्पष्टतया प्रतिपादयति । तद्धि - परब्रह्मविशदीकरणम् । तद्रूपभेदात् - तद्गुणभेदात् । तेनोभयलिङ्गत्वादिविशेषणोपेतं ब्रह्मात्र चिन्तनीयमित्यर्थः । प्राप्यतृष्णाप्रथिम्ने - प्राप्ये परब्रह्मणि तृष्णातिशयजननाय । विभोः - परमात्मनः । सिद्धोपायादिभावञ्च - सिद्धोपायभावं सिद्धोपेयभावञ्चेत्यर्थः । प्रथयति - प्रतिपादयति । द्वयं खलु विशेषतः प्रतिपाद्यं ब्रह्मणस्सिद्धोपायत्वं सिद्धोपेयत्वञ्च । एतदुभयप्रतिपादनं प्राप्ये ब्रह्मणि तृष्णाविशेषसिद्ध्यर्थम् । तृष्णाविशेषाभावे खलूपायाधिकार एव पुरुषस्य न स्यात् । स्वर्गकामो हि यागादिष्वधिकुरुते । एवं परब्रह्मप्राप्तिकामो हि ब्रह्मोपासनेष्वधिकुर्यात् । तथा चोभयलिङ्गमुपासनानुष्ठाने विशेषेणोपकरोतीति न नैरर्थक्यप्रसङ्ग इति भावः ॥2. नैर्गुण्यमित्यादि । ब्रह्मणो नैर्गुण्यञ्चेत् - गुणशून्यत्वमङ्गीक्रियते चेत् । इह - साधानाध्याये तृतीयपादे । गुणैः - प्रतिविद्यं व्यवस्थितैस्संयद्वामत्वादिगुणैः । ब्रह्मविद्याविभागः - ब्रह्मविद्यानामन्योन्यभेदज्ञापनव्यापारः । वितथः - व्यर्थो भवेत् । सः - विद्याभेदः । कल्पितैरेतैरस्त्विति चेत् - आरोपितैर्गुणैरस्त्विति चेत् । विद्याभेदनियामकानां ब्रह्मसम्बन्धितया श्रुतानां गुणानां न वास्तवत्वं अपितु शुक्तिरजतादिवदारोपित्वमेवेति चेदिति भावः । श्रुतिमतविहतिः - श्रुत्यभिमतार्थविरोधापत्तिः । अनादिनिधनाविच्छिन्नसम्प्रदायतया प्रतिपन्नस्य श्रुत्यर्थस्य कल्पितत्वे किमकल्पितं स्यात् । तथाच गुणानां कल्पितत्वं वदन् वेदान्तबहिर्भूत इत्यर्थः । ननु वेदान्तेऽपि मनो ब्रह्मेत्युपासीत इत्यादिषु दृष्टिविधिर्दृश्यते, तद्वदत्रापि स्यादित्याशङ्क्य निराकरोति - नात्रेति । अत्र - साक्षाद्ब्रह्मोपासनस्थले । दृष्टिक्रमोऽपि न - मनो ब्रह्म इत्यादिष्विव दृष्टिविधिक्रमोऽपि न सम्भवति । एकत्र अगत्या इतिशिरस्कत्वादिदृष्टिविधिलिङ्गैश्च दृष्टिविधित्वकल्पनेऽपि सर्वत्र तथैव स्यादिति न वक्तुं युज्यते । अन्यत्रान्यगुणारोपेणानुसन्धाने हि दृष्टिविधिः । ब्रह्मणस्तु सत्यत्वज्ञानत्वादिकं स्वरूपनिरूपकगुणत्वादबाध्यमिति भावः । निर्दोषत्वञ्च नित्यं वदसि यदि - ब्रह्मनिर्दोषत्वञ्च नित्यमेवेति प्रमाणानुसारेण यदि वदसि । दोषशान्त्यर्थयत्नो मुधा - तदा ब्रह्मव्यतिरिक्तस्य संसरतो जीवस्याभावात् ब्रह्मणो नित्यनिर्दोषत्वाच्च निरर्थक एव संसारदोषशान्त्यर्थो वेदान्तश्रवणादिप्रयासो भवेत् । कल्प्यञ्चेत् - निर्दोषत्वं कल्प्यञ्चेत् । दुष्टता प्रकृतिस्स्यात् - दुष्टतैव ब्रह्मणस्स्वभावस्स्यात् । इति - एवम् । परक्षिप्तये च एष पादः - परेषां मृषावादिनां प्रतिक्षेपाय चायमुभयलिङ्गपादः । अतो नास्य नैरर्थक्यमिति भावः ॥3. किञ्चेत्यादि । किञ्च - दोषान्तराणि च बहूनि सन्तीत्यर्थः । आदौ - शास्त्रारम्भे प्रथमाधिकरणे । चिन्त्यभावः - जिज्ञास्यत्वम् । प्रमितिविषयता - विचारफलभूतप्रमित्यात्मकज्ञानविषयत्वम् । स्वप्रभत्वम् - स्वयम्प्रकाशत्वम् । सुखत्वम् - आनन्दरूपत्वम् । विश्वाधिष्ठानता च - विश्वस्यारोपिततया तदधिष्ठानत्वम् । स्वबहुभवनधीः - बहु स्याम् इति स्वस्य बहुभवनसङ्कल्पः । निर्विशेषे - ब्रह्मणो निर्विशेषत्वस्य पारमार्थ्ये तथा निर्विशेषे ब्रह्मणि । कथं स्यात् - एतेषां धर्माणामङ्गीकारे सविशेषत्वापत्तेरिति भावः । किञ्चादौ चिन्त्यवाद इति पाठभेदमालम्ब्य चिन्तामणिपङ्क्तिर्दृश्यते किञ्चेति । ब्रह्मणो निर्विशेषत्वपारमार्थ्ये ब्रह्मजिज्ञासा कर्तव्येति आदौ चिन्त्यत्ववादो न स्यात् इत्यादिः । सर्वश्रुत्यर्थहानम् - सर्वेषामपि श्रुत्यर्थानां कारणत्वोपास्यत्वप्राप्यत्वादीनां हानं त्याग एव स्यात् । स्ववचनविहतिः - युष्मदस्मत्प्रत्ययगोचरयोर्विषयविषयिणोस्तमःप्रकाशवद्विरुद्धस्वभावयोः इत्यादिभिः प्रत्यगर्थस्यास्मत्प्रत्ययविषयत्वविषयित्वजडविलक्षणस्वभावत्वादिबोधिभिस्स्ववाक्यैर्विरोधः । सर्वमानैर्बाधश्च - अबाधितानेकधर्मविशिष्टधर्मिप्रतिपादकप्रत्यक्षानुमानशब्दादिसर्वप्रमाणैर्बाधश्च । मायावैयात्यभाजाम् - मायाधार्ष्ट्यात् कष्टां दशामापन्नानां मृषावादिनाम् । भवतीति शेषः । इति, सगुणदशोपास्तिपादश्च - गुणोपसंहारपादस्थं सकलमपि सगुणोपासनवचनम् । दुस्स्थः - विरुद्धमित्यर्थः ॥4. त्यक्तमित्यादि । दोषैस्त्यक्तम् - क्लेशकर्मादिदोषैरस्पृष्टम् । गुणाढ्यम् - ज्ञानशक्त्यादिकल्याणगुणपरिपूर्णम् । तत् ब्रह्म । इह पादे - उभयलिङ्गपादे । पुनश्चिन्त्येत यदि - उपासनौपयिकाधिकारसिद्धये प्रथमद्विकविचारितमपि पुनश्चिन्तनीयं चेत् । जीवस्वप्नाद्यवस्थामननम् - जीवस्य याः स्वप्नसुषुप्तिमूर्च्छारूपावस्थास्तद्विचिन्तनम् । अथ कथं संघटेत - विचिन्तनीयमुभयलिङ्गं ब्रह्म विसृज्याधःपादे चिन्तितस्य जीवस्य पुनरत्रावस्थाविशेषद्वारा चिन्तनं कथं युज्येतेत्यर्थः । इति चेन्न - इति शङ्क्यते यदि तन्न युक्तम् । स्वाप्नार्थस्रष्टृभावप्रभृतिबहुविधब्रह्ममाहात्म्यसिद्ध्यै - स्वाप्नास्स्वप्नकालिका ये अर्था रथादयस्तेषां स्रष्टृभावस्तत्तत्पुरुषमात्रगोचरतया तत्कालमात्रावसानतया चाश्चर्यभूता सृष्टिः प्रभृतिः प्रधानं यस्य तथाविधस्यात एव बहुविधस्य ब्रह्ममाहात्म्यस्य विचित्रशक्त्यादिरूपस्य सिद्ध्यै ज्ञानाय । उभयलिङ्गविचारवदेवेदमपि ब्रह्ममाहात्म्यज्ञानायैव सुसम्पन्नमिति भावः । फलान्तरञ्चास्तीत्याह - जन्तोरित्यादिना । स्वमुक्तौ - स्वस्य जीवस्य मुक्तौ मोक्षदशायाम् । अस्य जन्तोः - जीवस्य । अतिपरवशताज्ञप्तये च - स्वप्नाद्यवस्थावत् सकलावस्थास्वपि जीवस्य परतन्त्रतया मोक्षदशायामपि 'पशवः पाशिताः पूर्वं परमेण स्वलीलया । तेनैव मोचनीयास्ते नान्यैर्मोचयितुं क्षमाः ॥' (श्रीविष्णुतत्त्वे 1.2.10) 'दासभूतास्स्वतस्सर्वे ह्यात्मानः परमात्मनः ।' इत्यादिप्रमाणानुसारेणात्यन्तपारतन्त्र्यमेव, नतु स्वातन्त्र्यं, नच परमशेषिणैक्यमित्येतदर्थज्ञापनाय च । एतत् - जीवमननम् । अत्र - अस्मिन्पादे । क्रियत इति शेषः ॥5. पादस्येत्यादि । कतिचित् - केचिदेकदेशिनः । अस्य पादस्य - उभयलिङ्गपादस्य । आद्यमर्धम् - पूर्वार्धम् । पूर्वपादस्य शेषमधिजगुः - जीवावस्थाप्रतिपादकप्रथमपादशेषमित्यूचुः । एतत्पादपूर्वार्धस्यापि स्वप्नसुषुप्तिमुग्धिरूपजीवावस्थाप्रतिपादकत्वादिति भावः । पश्चार्धञ्च - उत्तरार्धं तु । उपास्त्यर्थतत्तद्गुणोक्तेः - उपासनोपयुक्ततत्तद्भगवद्गुणोपपादनात् । अत्र साक्षादनुघटितमधिजगुः - अस्मिन्पादे मुख्यतया घटितमित्यूचुः । एतत् - एवमर्धभेदेन वैजात्यकल्पनम् । अतीव हृद्यं न । कुत इति चेत्, शबलितकथने चातुरीवैपरीत्यात् - पूर्वार्धं पूर्वपादानुगतम्, उत्तरार्धमुत्तरपादानुगतम्, तथाविधमर्धद्वयमेकपादीकृत्य कथने पादार्थानुगत्यभावेन चातुर्यहानिप्रसङ्गादित्यर्थः । इह - उभयलिङ्गपादे । जीवदोषग्रहस्तु - जीवस्य स्वपतस्सुषुप्तस्य मूर्च्छितस्य च ये दोषास्तेषां ग्रह उपपादनं तु । तत्प्रतिद्वन्द्विबुद्धेः - तस्य अनन्तदोषास्पदस्य जीवस्य प्रतिद्वन्द्वि निर्दोषानन्तकल्याणगुणं ब्रह्म तस्य बुद्धेस्तिमिरज्ञानस्य तेजोबोधजनन इव बोधोत्पादनात् । ब्रह्मोक्तौ - अखिलहेयप्रत्यनीकत्वकल्याणगुणाकरत्वरूपोभयलिङ्गब्रह्मप्रतिपादने । मुखम् - उपाय इत्यर्थः । अत उभयलिङ्गब्रह्मात्मक एक एवास्य पादस्यार्थ इति न पादार्थाननुगतिरित्यर्थः । यद्वा ब्रह्मोक्तौ - ब्रह्मोक्तिप्रकरणे । जीवदोषग्रहः - जीवदोषोपपादनम् । तत्प्रतिद्वन्द्विबुद्धेः - निर्दोषब्रह्मप्रतिद्वन्द्व्यनन्तदोषबुद्ध्युत्पादनद्वारा । इह - ब्रह्मोक्तौ । मुखमुपाय इति वार्थः ॥6. स्वप्न इत्यादि । स्वप्ने - स्वप्नसमये । अर्थाः - रथाद्यर्थाः । सृष्टास्सन्तु - ईश्वरेण सृष्टाः कामं सन्तु । तदपि - तथाङ्गीकारेऽपि । अत्र - स्वप्ने । प्रध्वस्तानामिदानीन्तनवदनुभवात् - पूर्वनष्टानामपि पित्रादीनामिदानीन्तनवदनुभवात् । स्थायितादिभ्रमाच्च - स्वप्नलब्धानां सुवर्णादीनामस्थिराणामपि स्थायित्वकार्यकारित्वादिभ्रमाच्च । बहुविधा भ्रान्तिर्दुस्त्यजा - भवतामप्यपरिहार्येति चेत् । सत्यम् - अर्धाङ्गीकारे । अङ्गीकृतमनङ्गीकृतञ्च विभज्य दर्शयति - श्रुत्यादीति । श्रुत्यादिसिद्धे - श्रुतिस्मृत्यादिसिद्धेऽर्थे । श्रुतपरिहरणायोगतः - श्रुतहानायोगात् । सृष्टिमात्रं स्वीकृत्य - सर्वकर्तुर्भगवतस्तत्कालमात्रे तत्तत्पुरुषमात्रानुभाव्यवस्तुसृष्टिमङ्गीकृत्य । अंशे तु बाधात् - अत्यन्तव्याहतार्थांशे बाधादेव । यथाजागरम् - जागरतुल्यम् । भ्रममपि हि स्वीकृत्य - भ्रान्तिमप्यङ्गीकृत्य । न क्षिपामः - सर्वनिर्वाहतश्श्रुतिसिद्धमर्थं न त्यजामः ॥7. कश्चिदित्यादि । कश्चित् - योगी । योगप्रभावात् - साङ्गयोगाभ्याससिद्धशक्तिविशेषात् । निजपरभवनस्वैरसञ्चारनीत्या - स्वीयपरकीयगृहस्वच्छन्दसञ्चारन्यायेन । पूर्वदेहात् निष्क्रान्तः परवपुर्विशति । भूयः - पुनः । पूर्वम् - विसृष्टशरीरम् आप्नोति । इत्थं स्वप्नेऽपि, उदन्तस्थितिः - उदन्तस्य वृत्तान्तस्य स्थितिरवस्थानम् । यद्वा - उत्, अन्तःस्थितिः इति च्छेदः । उत्स्थितिः - अन्तःस्थितिः इत्यन्वयः । स्वप्नेऽपि इत्थं योगिनः स्वपरगृहसञ्चारन्यायेन उत्स्थितिः स्वदेहादुत्क्रम्य देहान्तरे स्थितिः । अन्तःस्थितिः पुनरागत्य देहे स्थितिश्च । इति कतिचित् - ऊचुरिति शेषः । अन्ये - केचित् । चित्तोद्यद्धीप्रसृत्या - चित्तेन मनसा उद्यन्त्याः विकसन्त्याः धियः धर्मभूतज्ञानस्य प्रसृत्या प्रसरणेन । इतरतनुभजने - शरीरान्तरप्रवेशेऽभ्युपगते । सौभरिन्यायसिद्धेः - सौभरिः किल ऋषिरेकशरीरे स्वयं तिष्ठन् बहूनि शरीरान्तराणि योगमाहात्म्यसचिवधर्मभूतज्ञानेनाविश्य बह्वीभिस्स्रीभिरपत्यैश्च सुखमनुबभूव । स एष सौभरिन्यायः, तस्य सिद्धेः । श्वासवृत्त्या - शयानदेहं परित्यज्य जीवश्शरीरान्तरं यदि प्रविशेत्, तदा शयानदेहे यथापूर्वं श्वासप्रवृत्तिर्न दृश्येत, अतो जीवश्शयानदेह एव तिष्ठतीति वक्तव्यम्, अतश्श्वासवृत्त्या शयानदेहे जीवावस्थितिज्ञापिकया । तथा - धर्मभूतज्ञानद्वारैव जीवस्य शरीरान्तरप्रवेश इति । ऊचुरित्यध्याहारः ॥8. उक्तमित्यादि । प्रजानां पत्या - प्रजापतिना । भविनि - संसारिणि जीवेऽपि । दहरवत् - दहराकाशशब्दितस्य परमात्मन इव । सत्यसङ्कल्पताद्यम् - सत्यसङ्कल्पत्वप्रभृतिगुणाष्टकम् । उक्तम् - 'य आत्मापहतपाप्मा विजरो विमृत्युर्विशोको विजिघत्सोऽपिपासस्सत्यकामस्सत्यसङ्कल्पस्सोऽन्वेष्टव्यस्स विजिज्ञासितव्यस्स सर्वांश्च लोकानाप्नोति सर्वांश्च कामान् यस्तमात्मानमनुविद्य विजानातीति ह प्रजापतिरुवाच' इति वाक्ये प्रतिपादितम् । एषः - स्वाप्नार्थस्रष्टा । पुत्रादेः कर्ता चेह प्रकृतः - 'कामंकामं पुरुषो निर्मिमाणः' इति वाक्येन 'शतायुषः पुत्रपौत्रान् वृणीष्व' इति पूर्वप्रकृतपुत्रपौत्रादिरूपकामनिर्मातृत्वेन चेह प्रस्तुतः । अतो जीव एव स्वाप्नमर्थञ्च सृजेत् - 'अथ रथान् रथयोगान् पथः सृजते इत्यादौ रथादीनां जीवानुकूलवस्तूपलक्षणत्वात् पुत्रादिकर्तृत्वेन प्रकृतो जीव एव स्वाभीष्टं स्वाप्नमर्थं सृजेदित्यर्थः । मैवम् - एवं न शङ्कनीयम् । मुक्तौ तादृग्गुणोक्तेः - मुक्तिदशायामेव जीवस्यापहतपाप्मत्वादिगुणाष्टकाविर्भावस्योक्तेः । स्वप्नावस्थायामन्धप्रायो जीवः कथमपहतपाप्मत्वादिगुणाष्टकं प्राप्नुयात् । कथन्तरां तादृशस्य जीवस्य सङ्कल्पमात्रात् स्रष्टृत्वमित्यर्थः । किञ्च, अनभिमतसमुत्पादनादेरयोगात् - जीवस्यैव स्वाप्नार्थस्रष्टृत्वे स्वानभिमतानां स्वप्रतिकूलानां कृष्णदन्तभयङ्करपुरुषादीनामुत्पादनस्यायोगात् । नहि स्वानर्थभयदं वस्तु स्वयं सृजेदित्यर्थः । किञ्च स्वाप्नानां सूचकत्वादपि - स्वाप्नार्थानां भाविशुभाशुभसूचकत्वादपि हेतोः । यदि जीव एव स्रष्टा तदा अनर्थसूचकं न सृजेत् । अतः एषापि सृष्टिर्निखिलजगत्कर्तुः - एषा स्वाप्नार्थसृष्टिरपि निखिलजगत्स्रष्टुः परमात्मन एव । न तु जीवस्येति भावः । स्वाप्नार्थानां शुभाशुभसूचकत्वञ्च 'यदा कर्मसु काम्येषु स्त्रियं स्वप्नेषु पश्यति । समृद्धिं तत्र जानीयात् तस्मिन्स्वप्ननिदर्शने ॥' 'अथ स्वप्ने पुरुषं कृष्णं कृष्णदन्तं पश्यति स एनं हन्ति' इत्यादिश्रुतौ स्वप्नाध्याये चावगन्तव्यम् ॥9. कामंकाममित्यादि । कामंकामं विधातेत्यपि - 'कामंकामं पुरुषो निर्मिमाणः' इति वाक्ये कामंकाममित्यत्र । णमुल् उचितः - णमुल्प्रत्यय एव युक्तः न त्विच्छाविषयवाचकद्वितीयान्तपदत्वम् । जीवस्यासत्यसङ्कल्पस्य कर्तृत्वायोगात् भगवतस्सङ्कल्पमात्रेण स्रष्टृत्वाभिधानार्थं णमुल्प्रत्ययान्तत्वमेव कामशब्दयोरुचितमित्यर्थः । कामंकामं सङ्कल्प्य सङ्कल्प्येत्यर्थः । इत्थञ्च ईशोऽनूद्यते - तथा च सतीश्वर एवानूद्यते । सोऽयं सुप्तेषु जागर्ति - सोऽयं परमात्मा सुप्तेषु जीवेषु जागर्ति । तेन तस्यैवाश्चर्यरूपकार्यकरणे कर्तृत्वं युज्यत इत्यर्थः । 'य एषु सुप्तेषु जागर्ति कामंकामं पुरुषो निर्मिमाणः' इति श्रुतेरिति भावः । इदम् - ईश्वरस्य जागरणम् । सम्परिष्वङ्गवाक्यादपि विशदम् - 'प्राज्ञेनात्मना संपरिष्वक्तः' इति वाक्यादपि स्फुटम् । 'प्राज्ञेन' इति श्रवणादिति भावः । जागरेऽपि - न केवलं स्वप्न एव अपि तर्हि जागरेऽपीत्यर्थः । तत्तत्कालावसानाः - तत्तत्काले उत्पत्तिकाले एव अवसानं नाशो येषां ते तत्तत्कालावसानाः । अर्थभेदाः - पदार्थविशेषाः । निमेषोन्मेषविद्युदादयः । कतिकति - अनेके । नियताः - नित्योपलब्धाः । तत्तकर्मानुरूपं फलवितरणमिति - स्वप्नदर्शनं हि सुखदुःखात्मकत्वात् कर्मफलम्, कर्म चेश्वरसङ्कल्पविशेष इति ईश्वरायत्तत्वमेव स्वाप्नार्थजातस्य, पापी हि पापानुरूपं स्वप्नं पश्यति, धर्मोत्तरस्तु तदनुरूपमिति । एतदप्युक्तमाप्तैरिति - अयमभिप्रायः - कस्यचित् क्वापि काले शुभप्राप्तिरितरस्य पुनरशुभप्राप्तिरिति निमित्तसामुद्रिकतत्तद्ग्रहसञ्चारादिना विद्वद्भिरभिधीयते, प्रतिबन्धादिना यदि तन्न स्यात्, तत् स्वप्नेऽपि न प्राप्यत इति तैरेवाभिधीयते, अतोऽपि कर्मफलत्वं सिद्धं स्वाप्नस्य सुखदुःखादेः ॥10. मायामात्रोक्तिलाभादित्यादि । श्रुतिमुखसुगताः - श्रुतिश्श्रुतिवर्णमात्रं मुखेषु येषां ते श्रुतिमुखास्तेच ते सुगताः पदार्थाङ्गीकारक्रमेण तु बौद्धा मायावादिनः । मायामात्रोक्तिलाभात् -- मायामात्रपदस्य 'मायामात्रं तु कार्त्स्न्येनानभिव्यक्तस्वरूपत्वात्' इति सूत्रे लाभात् । सूत्रे मायामात्रपदस्य प्रयोगमात्रमवलम्ब्येत्यर्थः । विश्वमिथ्यात्वमाहुः - जगतो मिथ्यात्वमूचुः । तत् - प्रपञ्चमिथ्यात्वम् । एभिः - मायिभिः । शास्त्रारम्भे - शास्त्रारम्भभूतजिज्ञासाधिकरणादौ । कथितम् - सूत्रविवक्षितत्वेनाध्यासभाष्यादौ सूत्रव्याख्यानावसरे च प्रतिपादितम् । ततः - तस्मात् । पूर्वमेवोक्तत्वादित्यर्थः । इह - अस्मिन्प्रकरणे पुनरुक्तौ । असङ्गतत्वादिदुस्स्थम् - जीवावस्थाविशेषप्रतिपादनप्रकरणे जगन्मिथ्यात्वकथनस्याङ्गतत्वात् स एको दोषः, आदिशब्देन पुनरुक्तिः, एवमादिभिः दुस्स्थम् - अप्रतिष्ठितम् । अयुक्तमिति यावत् । मायाशब्दो मिथ्यावचनो न - मिथ्यार्थाभिधायको न भवति । लोके मायाशब्दो मिथ्यावचन इत्याभिधानिकपाठाभावादिति भावः । अन्ततः - प्रयोगप्राचुर्यान्यथासिद्ध्यनन्यथासिद्ध्यादियुक्तिविचारे भवतामवलम्बाभावात् यथाकथञ्चित् क्वाचित्कप्रयोगनिमित्तकथनमात्रसमये । उपचरतु - मिथ्यार्थे उपचारेण प्रवर्तताम् । नह्यौपचारिकः प्रयोगश्शब्दस्य शक्तिविशेषं नियमयतीति भावः । इदमेवोच्यते किं ततस्स्यात् - औपचारिकक्वाचित्कप्रयोगमात्रेण किं साध्यते । सत्येऽस्त्रादौ प्रयोगात् - 'तेन मायासहस्रं तच्छम्बरस्याशुगामिना । बालस्य रक्षता देहमैकैकश्येन सूदितम् ॥' इत्यादौ सत्यभूत एवास्त्रादौ प्रयोगात् । मिथ्यात्वस्य प्रयोगनिमित्तत्वे तदनिर्वाहादिति भावः । सोऽयम् - मायाशब्दः । उचितनियमने - उचितं नियमनं सर्वप्रयोगविषयानुगतप्रवृत्तिनिमित्तनिष्कर्षणं तस्मिन् क्रियमाणे । आश्चर्यतार्थः - आश्चर्यता आश्चर्यकरत्वम् अर्थः प्रवृत्तिनिमित्तं यस्य स आश्चर्यतार्थः । अतस्सूत्रस्थमायामात्रशब्द आश्चर्यभूतसृष्टिविशेषवाचक इति भावः ॥