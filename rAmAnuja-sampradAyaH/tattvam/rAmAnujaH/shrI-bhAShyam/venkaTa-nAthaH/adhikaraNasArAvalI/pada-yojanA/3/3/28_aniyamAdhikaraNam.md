+++
title = "28 अनियमाधिकरणम्"

+++
35. पन्थास्स्यादित्यादि । फलम् अर्चिरादिः पन्था इह सकलब्रह्मविद्यासु स्यात् मा वा - फलभूतोऽर्चिरादिमार्गो वेदान्ते प्रतिपन्नासु सर्वब्रह्मविद्यासु तन्निष्ठपुरुषगन्तव्यतया सम्बध्यते वा उत यत्रयत्राधीतस्तद्विद्यास्वेव सम्बध्यते वा इत्ययं संशयः । प्रारभ्येत्यादि पूर्वपक्षः । प्रारभ्याधीतियोगात् प्रकरणनियता तस्य चिन्ता - प्रकरणनियतपदं पुल्लिङ्गान्ततया प्रथमं विपरिणाम्यम् । अर्चिरादिः पन्था इत्यनुषङ्गः । प्रारभ्याधीतियोगात् अर्चिरादिः पन्थाः प्रकरणनियतः, तत एव हेतोस्तच्चिन्ता च प्रकरणनियता । अर्चिरादिमार्ग उपकोसलादिविद्याविशेषं प्रारभ्याधीतत्वात् तद्विद्याप्रकरण एव नियतस्स्यात् । अन्यथा अनारभ्याधीतस्स्यात् । तद्वदेव तच्चिन्ता च तत्प्रकरणस्था विद्यानिष्ठनियतैव स्यात् । इति चेन्न - इति शङ्क्यते चेन्नैतद्युक्तम् । तद्य इत्थं विदुरिति वचसा अत्र अथ ये चेत्युक्त्या च अस्मिन्मार्गे सर्वासां साधारणे तदनुसरणतोऽस्य चिन्ता तद्वदेव - छान्दोग्ये पञ्चाग्निविद्यायां 'तद्य इत्थं विदुः' इति पञ्चाग्निविद्यानिष्ठपरामर्शकवचनेन तत्रैवोपरि 'ये चेमेऽरण्ये श्रद्धा तप इत्युपासते' इति श्रद्वापूर्वकतपश्शब्दितब्रह्मोपासननिष्ठान् पञ्चाग्निविद्यानिष्ठभिन्नान् सर्वान् परामृशता च वाक्येनास्मिन्नर्चिरादिमार्गे सर्वविद्यासाधारणतयाङ्गीकरणीये सति तदनुसारेणार्चिरादिमार्गचिन्तनमपि तद्वदेव सर्वविद्यानिष्ठसाधारणं भवेदिति ॥36. हेयोपादेयेत्यादि । मुक्तिदाता - 'अहं त्वा सर्वपापेभ्यो मोक्षयिष्यामि' 'मामेव ये प्रपद्यन्ते मायामेतां तरन्ति ते' इति स्वकण्ठोक्त्या 'मोक्षमिच्छेज्जनार्दनात्' इत्यादिसर्वप्रमाणैश्च सर्वेषामप्याश्रितानां मोक्षं दातुमुद्युक्तः पार्थसारथिः । मुमुक्षोः - मुक्तिकामस्य ब्रह्मविदः । हेयोपादेयमार्गद्वितयमुपदिशन् - त्याज्यं धूमादिमार्गमुपादेयमर्चिरादिमार्गञ्च 'अग्निर्ज्योतिरहश्शुक्लष्षण्मासा उत्तरायणम्' इत्यादिना 'धूमो रात्रिस्तथा कृष्णष्षण्मासा दक्षिणायनम्' इत्यादिना च वाक्येन उपदिशन् सन् । यः कश्चन योगी एतत्सरणियुगलवित् न मुह्यत इत्यगायत् - 'नैते सृती पार्थ जानन् योगी मुह्यति कश्चन' इति वचनेन यः कश्चिद्योगी एतन्मार्गद्वयमनुदिनं चिन्तयति स न मुह्यतीति गीतायामाह । तस्मात् अस्मादृशाधीत्यविशदविशदीकर्तृवाक्यावमर्शात् मार्गचिन्ताविधानं ब्रह्मप्राष्त्यर्हकृत्स्नप्रणिहितविहितम् - अत्र प्रणिहितशब्दो भावार्थनिष्ठान्तः । तस्मादस्मादृशाध्ययनाविशदार्थविशदीकर्तुर्भगवतो यत् पूर्वोदाहृतं 'नैते सृती' इत्यादिवाक्यं तदर्थपरामर्शाद्धेतोरर्चिरादिमार्गस्यानुदिनं चिन्तनविधानं ब्रह्मप्राप्त्युपयुक्तकृत्स्नार्थचिन्तनार्थं विहितम् । न केवलमत्र मार्गचिन्तनविधानम् अपितु ब्रह्मप्राप्त्युपयुक्तं यद्यत् प्रामाणिकमुपलम्यते तत्सर्वमपि चिन्तनीयमिति, तथा च देहावसाने सर्वकर्मक्षयः, क्षीणयोः पुण्यपापयोः प्रियाप्रिययोस्संक्रान्तिः, अर्चिरादिमार्गः, विरजातरणादिश्चेत्यादिकं सर्वमपि फलत्वादुपायदशायां चिन्तनीयमिति भावः ॥37. हानादेरित्यादि । सूत्रकारैर्हानादेरर्चिरादेरपि चिन्तनं किमभिहितम् - सूत्रकारैर्देहावसानसम्भविकर्मप्रहाणतदुपायनयोरर्चिरादिमार्गस्य च चिन्तनं कार्यमित्यस्मिन्पादे कुतोऽभिहितम् । विद्याङ्गत्वादिसिद्ध्यै यदि तदा अनन्तरे पादे एतद्भवतु - हानादिचिन्तनस्य विद्याङ्गत्वादिसिद्ध्यर्थमत्राभिधानमिति चेत् तर्हि विद्याङ्गविचारार्थे एतदध्यायचतुर्थपादे एतदभिधानमस्तु । नत्वस्मिन् विद्यास्वरूपविशोधके पादे इति भावः । तथाचाङ्गपादे कथनीयस्यात्र कथनमसङ्गतमिति । मैवम् - एवं न शङ्क्यम् । विद्याङ्गतायामपि भजनमिव इदञ्च धीत्वाविशेषात् कर्मादिभ्यो विभक्तं कथयितुमिह तत्सूत्रणं स्थानपाति - हानादिचिन्तनस्य विद्याङ्गत्वेऽपि उपासनमिव हानादिचिन्तनमपीदं ज्ञानरूपत्वेन विद्यातोऽविशेषात् कर्मादिम्यो विशेषाच्च कर्मादिभ्यो विलक्षणमिति दर्शयितुमस्मिन्पादे हानादिचिन्तनसूत्रप्रणयनम्, अत इदमुचितस्थान एव विन्यस्तमिति नासाङ्गत्यशङ्कावकाश इत्यर्थः ॥