+++
title = "50 विहितत्वाधिकरणम्"

+++
19. वर्णादेरित्यादि । वर्णादेः कर्मणाम् - वर्णाश्रमसम्बन्धिनां सन्ध्यावन्दनाग्निहोत्रादिकर्मणाम् । ब्रह्मविद्याङ्गभावः - ब्रह्मविद्याङ्गत्वम् ।श्रुतिभिरभिदधे हि - 'तमेवं वेदानुवचनेन ब्राह्मणा विविदिषन्ति यज्ञेन दानेन' इत्यादिश्रुतिभिरुक्तं हि । तस्मात् - कारणात् । अब्रह्मनिष्ठे - ब्रम्हविद्याशून्ये केवलाधिकारिणि । तदननुसरणात् - ब्रह्मविद्याङ्गभूतकर्माननुसरणात् । स्वैरतैवास्तु - कर्मविधिपारतन्त्र्याभावेन यथेच्छवर्तनमेव भवतु । तथा वर्तनेऽपि तस्य प्रायश्चित्तमनुष्ठेयं मा भूदिति भावः । मैवम् - एवं मा शङ्किष्ठाः । तदुचितविनियुक्त्यन्यभावानुसारात् नित्यत्वस्यापि सिद्धेः - एवं हि तान्त्रिकमर्यादा, यानि कर्माण्येकत्र विनियुज्यन्ते तान्यन्यत्रापि विनियुक्तानि चेत् विनियोगपृथक्त्वादेवोभयत्रान्वयसिद्धिरिति ।अतस्तत्तत्कर्मोचितविनियोगान्तरानुसारात् तेषां कर्मणां विद्याङ्गत्वं विनापि नित्यानुष्ठेयत्वसिद्धेः । इह परविन्नित्यवर्गेऽपि - अस्मिन् ब्रह्मवित्सम्बन्धिनित्यकर्मवर्गेऽपि । काम्याग्निहोत्रादिवत् - काम्याग्निहोत्रादिभिस्तुल्यम् । यथा स्वर्गादिफलसाधनं वर्णाश्रमशेषभूतञ्चाग्निनिहोत्रदर्शपूर्णमासादिकं देशकालाद्यैक्येन पृथगनुष्ठानानर्हतया फलार्थमनुष्ठीयमानमपि नित्यानुष्ठानसिद्धिमपि करोति तथेत्यर्थः । तन्त्रं योज्यम् - एकवारानुष्ठानेनैव उभयानुष्ठानसिद्धिहेतुत्वं पर्यालोचनीयम् । तथा चाचार्यकारिका - 'नित्यकाम्यस्वरूपैक्ये विनियोगपृथक्त्वतः । फलार्थं क्रियमाणेऽपि नित्यं भवति तन्त्रतः ॥' इति ।