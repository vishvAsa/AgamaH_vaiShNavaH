+++
title = "37 अङ्गावबद्धाधिकरणम्"

+++
60. उद्गीथादेरित्यादि । असौ भजनविधिः - 'उद्गीथमुपासीत' इत्यादिरूपोऽसौ उपासनविधिरसौ । स्वसान्निध्यगीते - स्वसन्निधिगीते । उद्गीथादेर्विशेषे - शाखाविशेषपठितस्वरविशेषविशिष्टोद्गीथादिविशेष एव । स्यात् । मैवम् - एवं मा शङ्किष्ठाः । सर्वाङ्गिभूतक्रतुमुखत इह अशेषसान्निध्यसिद्धेः - उद्गीथोपस्थितिवेलायामेव सर्वशाखाविहितयावदुद्गीथाङ्गकस्य स्वाङ्गिनः क्रतोरुपस्थित्या सर्वेषामप्युद्गीथानामत्रैव सान्निध्यसिद्धेः । नोद्गीथविशेषस्य सन्निधिविशेषोऽस्ति । सामान्यं व्यक्त्यपेक्षक्रियमपि नियमादर्शने व्रीहितावत् - उद्गीथमिति सामान्योपस्थितावपि तत्सामान्यं व्यक्तिविशेषसापेक्षानुष्ठानकमेव, तथापि विशेषनियामकप्रमाणाभावे 'व्रीहिभिर्यजेत' इत्यत्र व्रीहितया यथा अविशेषेण सर्वव्रीहिव्यक्तय उपस्थाप्यन्ते, तद्वत् सर्वा एवोद्गीथव्यक्तयस्सामान्येनोपस्थाप्यन्ते । अनुष्ठानं तु तैस्तैरधिकारिभिस्तत्तद्व्रीहिविशेषैरिव तत्तदुद्गीथविशेषैर्भविष्यति । शब्दश्चोद्गीथमात्रं वदति नतु भिदाम् - 'उद्गीथमुपासीत' इत्युद्गीथशब्दश्च उद्गीथसामान्यं वदति नतु व्यक्तिविशेषम् । 'पशुना यजेत' इति सामान्येन विधानेऽपि 'छागस्य वपायाः' इति विशेषश्रवणात् व्यक्तिविशेषपरश्छागशब्दः, अत्र तु न तथा व्यक्तिविशेषसमर्पकं पदमस्तीत्याह - छागनीतिस्तु नात्रेति । अत्र - व्यक्तिविशेषवाचिपदरहिते सामान्योपस्थापकशब्दमात्रयुक्ते उद्गीथप्रकरणे । छागनीतिस्तु - 'छागो वा मन्त्रवर्णात्' इत्यधिकरणोक्तन्यायः । न - न सम्भवतीत्यर्थः ॥