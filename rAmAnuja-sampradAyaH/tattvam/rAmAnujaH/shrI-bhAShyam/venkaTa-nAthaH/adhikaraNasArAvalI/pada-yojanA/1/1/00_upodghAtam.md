+++
title = "00 उपोद्घातम्"

+++

श्रीमद्वीररघूद्वहश्रुतिशिरोरङ्गेशकार्यात्मज  
श्रीवासश्रुतिमौलियोगिशठजिद्योगीशवीक्षास्पदम् ।  
विख्यातं शमधीदमादिसुगुणैराढ्यं विपश्चित्तमं   
वन्दे श्रीशठकोपलक्ष्मणमुनिं वैराग्यवाराकरम् ॥  
  
श्रीमदहोमिलमठमहास्थान निर्वहणधुरन्धर (३४ पट्ट)  
श्रीवण्शठकोपश्रीशठकोपरामानुजमहादेशिकानुगृहीता  
अधिकरणसारावलीव्याख्या  
अधिकरणकल्पतरुरिति प्रसिद्धा  
॥ पदयोजना ॥  
-  
अस्तु स्वस्ति प्रसिद्ध्यै गरुडगिरिगुहागेहवासोद्विलासप्रत्यस्ताक्षुब्धदिव्यामितविमलचिदाकाशसाम्राज्यभूमा ।  
वक्षोऽलंकारलक्ष्म्या स्वपरमसमतास्पाष्ट्यवाञ्छाञ्चिताङ्कः कल्याणैकान्तमूर्तिः करविलसदरिः कान्तया दिव्यसिंहः ॥  
अस्तु लक्ष्मीनृसिंहाङ्घ्रिसपर्यौदार्यसंविदाम् । रङ्गभू रङ्गभूमीन्द्रशठारियतिराट् श्रियै ॥  
सन्निधिः संनिधत्तां मे हृदये सदयोदयः । सर्वतन्त्रस्वतन्त्रः श्रीवेदान्तद्वयदेशिकः ॥  
अधिकृतिसारावल्या व्याख्यां वरदगुरुनिर्मितां वीक्ष्य । पदयोजनां तदीयां लिखति रमावासराघवाचार्यः ॥  
श्लोकानां केषांचित् पदयोगविधा व्यलेखि चाचार्यैः ।  
यद्यपि तथाप्यनूना विलिख्यतेऽत्रेति मत्कृतिः सफला ॥  
1. स्वस्ति - अन्वर्थयामि । स्वस्ति आशीः, अस्त्विति शेषः । यद्वा स्वस्ति क्षेमङ्करं शासनविशेषणम् । 'स्वस्त्याशीः क्षेमपुण्यादौ' इति कोशात् । किमपि - अनिर्वचनीयं विस्मयावहम् । भगवद्रामानुजसिद्धान्तधुरन्तरेषु वहुषु सत्स्वपि स्वस्मिन् विशेषतः प्रवृत्तत्वादाश्चर्यावहमिति भावः । भगवद्रामानुजसिद्धान्तमभिवर्धयेत्यादिस्वप्नवचनार्चकवचनादिरूपत्वाद्वा आश्चर्यावहत्वम् । रङ्गभर्तुः - परमव्योम्नि नित्यमुक्तपरिचरणादपि संसारिजनोद्दिधीर्षया श्रीरङ्गनगर्यां स्वसेवाभूरिदानं सर्वतोऽधिकं मत्वा तस्याः सर्वतोनिर्वाहे व्यापृतस्य श्रीरङ्गनाथस्य । शासनम् - आज्ञाम् । दधत् - शेषापटतुल्यं शिरसा सविनयमुद्वहन् । अहम् - अनन्यसाधारणसर्वतन्त्रस्वातन्त्र्यादिभिः सर्वजनसुविदितभगवद्घण्टावतारताकः, अत एव भगवच्छासितार्थनिर्वहणौपयिकज्ञानशक्तिनिर्भरोऽहम् । तत्प्रसत्त्यै - तत्प्रसादार्थम् । यतिपतिकथितम् - भगवद्रामानुजभाषितम् । सत्यैकालम्वि - उभयविभूतिविशिष्टस्यानन्तकल्यागुणाकरस्य ब्रह्मणः सत्यत्वमात्रप्रतिपादकम् । यद्वा सत्यभूतं ब्रह्म निखिलजगत्कारणभूतम्, सत्यमेव चेतनाचेतनात्मकोभयविभूतिवर्गम्, सत्यभूतमेव ब्रह्मणो हेयप्रतिभटत्वसमस्तकल्याणगुणाकरत्वरूपमसाधारणधर्मजातम्, सत्यभूतमेव व्यवस्थिततत्तद्गुणजातं उपासनवितानं तदङ्गञ्च, सत्यभूतमेव वर्णाश्रमधर्मसमुदायम्, सत्यभूतानेवोत्क्रमणार्चिरादिमार्गतद्गमनलोकविशेषगमनभगवत्प्राप्त्यनावृत्तिपर्यन्तांश्चार्थानवलम्ब्य प्रतिपाद्यतया स्वीकृत्य प्रवृत्तमित्यर्थः । तत्प्रतिपादकमिति यावत् । शंकरादिभाष्यं हि ब्रह्मैकमेव सत्यभूतं तद्व्यतिरिक्तं तदीयकल्याणगुणपर्यन्तं कृत्स्नमपि पूर्वोक्तमर्थजातं असत्यभूतमित्यवलम्ब्य प्रवृत्तम् । अतस्तद्व्यावृत्तमित्यर्थः । भाष्यम् - निर्विशेषितसूत्रत्वं ब्रह्मसूत्रस्य लक्षणपूर्त्या सर्वसंमतम् । तद्वत् भाष्यलक्षणपूर्त्या भगवद्रामानुजभाष्यस्यैव भाष्यशब्दमुख्यार्थत्वमित्याशयेन केवलं भाष्यमित्युक्तम् । विशेषणाभावेऽपि केवलभाष्यशब्देन निर्देशार्हमिति यावत् । यतिपतिकथितमित्यादि तु निरूपितस्वरूपविशेषणम् । अखिलभुवनेत्यारभ्य प्रवृत्तं श्रीभाष्यमित्यर्थः । युक्तान् - शिष्यत्वौपयिकगुणसमुदायपरिपूर्णान् आस्तिकान् । शश्वत् - पुनःपुनः । 'त्रिंशद्वारं श्रावितशारीरकभाष्यः' इत्याद्युक्तरीत्या बहुवारमित्यर्थः । अध्याप्य - सम्यक् श्रावयित्वा । ते च यथान्येषामध्यापकाः स्युः, तथार्थज्ञानमुत्पाद्येत्यर्थः । विश्वस्मिन् - निखिलजगति । नामरूपाणि - जातिगुणक्रियाप्रवृत्तिनिमित्तकानि सर्वाणि नामानि, तद्वाच्यानि जातिगुणक्रियाश्रयभूतानि रूपाणि च । अनुविहितवता - 'सर्वा॑णि रू॒पाणि॑ वि॒चित्य॒ धीरः॑ । नामा॑नि कृ॒त्वाऽभि॒वद॒न् यदास्ते' (तै.आ. ३.१२) इत्युक्तरीत्या व्याकृतवता । तेन देवेन - तेनैव श्रीरङ्गनाथेन दत्ताम् - विरचिताम् । वेदान्ताचार्यसंज्ञाम् - वेदान्ताचार्य इत्याख्याम् । अवहितबहुवित्सार्थम् - सावधानीकृतविद्वत्सङ्घं यथा तथा । यद्वा - अवहितानां अपूर्वपद्यरूपप्रबन्धविशेषार्थजातश्रवणकुतूहलेनानन्यहृदयानां बहुविदां नानातन्त्रनिष्णातानां शिष्यसतीर्थ्यश्रेयोऽर्थिनां सार्थं समूहं प्रतीत्यर्थः ।अन्वर्थयामि - अनुगतार्थां करोमीत्यन्वयः । अधिकरणसारावल्याख्यापूर्वप्रबन्धनिर्माणं संप्रार्थ्य तच्छ्रवणकौतुहलेन सावधानान् बहुविदः शिष्यादीन् परितोषयितुं तादृशप्रबन्धनिर्माणेन भगवद्दत्तवेदान्ताचार्यसंज्ञाम् अयमेवार्हतीति ते सर्वे यथा वदेयुस्तथा सार्थक्यमापादयामीति भावः ॥2. श्रीमद्भ्यामित्यादि । श्रीमद्भ्याम् - 'सा हि श्रीरमृता सताम्' इत्युक्तरीत्या साङ्गसशिरस्कवेदत्रयार्थविज्ञानरूपनित्यसंपद्युक्ताभ्याम् । यद्वा भगवद्विभूतिसंवर्धनरूपकैङ्कर्यलक्ष्मीयुक्ताभ्यामित्यर्थः । 'लक्ष्मणो लक्ष्मिसंपन्नः' इति ह्युक्तम् । वरदाचार्यरामानुजाभ्याम् - आचार्यशब्दस्य मध्यमणिन्यायेनोभयत्रान्वयः । तथाच वरदाचार्याचार्यरामानुजाभ्यामिति संपन्नम् । वरदाख्यो यः आचार्यः, यश्च स्वाचार्यभूत आत्रेयरामानुजः, ताभ्यामित्यर्थः । अनुपधि - द्रव्यसमर्पणाद्युपाधिं विनैव स्वविभूतिविवर्धयिषु श्रीरङ्गनाथप्रेरणादन्यत् बाह्यनिमित्तं किमपि विनैवेत्यर्थः । असौ - कुमारः । स्यात् - भगवद्भाष्यकारसिद्धान्तसंवर्धनौपयिकप्रकृष्टविज्ञानसंपद्युक्तो भूयात् । इति - एवं मङ्गलाशासनेन हेतुना । सम्यक् - सद्यःप्रसूते तर्णके धेनोरिव प्रेमभरेण युक्ततया । दृष्टेन - कटाक्षविषयीकृतेन । अतएव सर्वंसहनिशितधिया - 'न स्मरत्यपकाराणां शतमप्यात्मवत्तया', 'न क्रुध्यत्यभिशप्तोऽपि' इत्याद्युक्तरीत्या स्तुतिनिन्दादिकं सर्वं सहत इति सर्वंसहः स्तुत्यापि नातिसंतुष्यति, निन्दया किञ्चिदपि विकृतचित्तो न भवतीत्यर्थः । निशिता - दुर्ग्रहार्थग्रहणौपयिकसोक्ष्म्यातिशययुक्ता, धीर्यस्य स तथा । सर्वंसहश्चासौ निशितधीश्च सर्वंसहनिशितधीः - तेन । यद्वा सर्वंसहा - सर्वविषयिणी, निशिता च धीर्यस्येति वा योजना । वेङ्कटेशेन - 'वेङ्कटेशावतारोऽयम्' इत्युक्तरीत्या श्रीवेङ्कटेशावतारतासूचकवेङ्कटेशनाम्ना स्वेन । कॢप्तः - शारीरकार्थनिरन्तरानुसन्धानसौकर्यौपयिकतया निबद्धः । शारीरकार्थे सिद्धः - जगच्छरीरः परमात्मा शारीरः । 'तस्यैष एव शारीर आत्मा' इति श्रुतेः । तमधिकृत्य कृतो ग्रन्थः शारीरकं, तस्यार्थे शारीरकमीमांसासारतमार्थविषये । सिद्धः - अनन्यपरः, तदेकप्रतिपादक इति यावत् । दुग्धराशिपरत्वे - शारीरं शरीरसंबन्धि यत् कं सुखं तद्रूपो योऽर्थः प्रयोजनं तत्र सिद्धः तदेकसाधनमित्यर्थः । अनुदिनं दुग्धं पिबतां शरीरसुखं प्रसिद्धं हि । सहजबहुगुणः - सहजाः कवयितृप्रयासं विना स्वयमेव संसिद्धाः बहवो गुणाः प्रसादौजःप्रभृतयो यस्य स तथा । दुग्धराशिपक्षे गुणा माधुर्यादयः । असौ - बुद्धिस्थः । स्रग्धरादुग्धराशिः - प्रथमं सर्वगुरुर्मगणः । ततो मध्यलघू रगणः । तत आदिगुरुर्भगणः । ततस्सर्वलघुर्नगणः । तत आदिलघवस्रयो यगणाः । आहत्य सप्त गणाः प्रतिपादं सम्पद्यन्ते । सप्तसु सप्तसु विश्रमः । एवं गणविन्यासयुक्तो वृत्तविशेषः स्रग्धरेत्युच्यते । अस्यामधिकरणसारावल्यां सर्वेऽपि श्लोकाः स्रग्धरारूपाः । अतः स्वस्तिश्रीत्यादिस्रग्धरारूपो दुग्धराशिः - दिव्यगव्यनव्यदुग्धधारापरम्परा । शान्तचित्तैः - विषयान्तरविमुखहृदयैः । अन्यत्र नीरोगैरित्यर्थः । शान्तिलाभार्थिभिर्वा - वेदान्तज्ञानविरोधिनिवृत्त्यपेक्षिभिर्वा । अन्यत्र रोगशान्त्यपेक्षिभिर्वेत्यर्थः । दुग्धं हि नीरोगैः सुखार्थं रोगिभी रोगशान्त्यर्थञ्च पीयते । श्रवणरसनया - श्रवणं श्रोत्रमेव रसना जिह्वा तया । सेव्यः संपेयः । श्रोत्रावसेयेयं स्रग्धरा सेव्यमाना सुखं जनयतीति भावः ॥3. त्रय्यन्तस्वान्तेत्यादि । त्रय्यन्तस्य अव्यवधानेन ब्रह्मप्रतिपादकवेदभागात्मकोपनिषत्समुदायस्य । स्वान्तं तात्पर्यार्थं वदति प्रतिपादयतीति त्रय्यन्तस्वान्तवादी, तस्मिन् । अधिकरणगणे - विषयसंशय पूर्वपक्षसिद्धान्तप्रयोजनरूपार्थपञ्चकप्रतिपादकान्यधिकरणानि, तेषां गणे समुदायात्मके, शारीरकशास्त्रे । पौनरुक्त्योक्तबाधौ - प्रयोजनमन्तरेण पुनरभिधानं पौनरुक्त्यम् । पूर्वकाण्डप्रतिपादितैरेव न्यायैः वेदान्तवाक्यानामपि निर्णीतार्थत्वात् पुनः शारीरकन्यायारम्भे फलं नास्तीत्येवंरूपम् । उक्तबाधः - पूर्वकाण्डोक्तार्थस्य शरीरके बाधः, यथा - 'आम्नायस्य क्रियार्थत्वात्' इत्यादौ पूर्वकाण्डेऽर्थवादानां विधिशेषत्वेनैव प्रामाण्यमूचे । अस्मिन् काण्डे तु समन्वयाधिकरणादौ स्वातन्त्र्येणापि प्रामाण्यमुपापादीत्युक्तबाधः । पौनरुक्त्यं चोक्तबाधश्च तौ । द्वितीयाद्विवचनम् । मन्दत्वम् - अप्रयोजकत्वं युक्तिदौर्बल्यञ्च । असंगतत्वम् - काण्डद्विकाध्यायपादपेटिकाधिकरणसूत्रसंगत्यभावः । मन्दत्वं चासंगतत्वं च मन्दत्वासंगतत्वे, वचनविभक्ती पूर्ववत् । विशयम् - तात्पर्यभेदकल्पनेन विरोधपरिहाराशक्तानां परस्परविरोधभ्रान्त्याऽन्यतराप्रामाणिकत्वादिसंशयम् । अफलताम् - निष्प्रयोजनत्वम् । अनपेक्षितप्रयोजनकत्वं वा । मानबाधम् - प्रत्यक्षादिप्रमाणान्तरबाधनं च । मन्तॄन् - अपन्यायत्वेनाशङ्कमानान् अल्पबुद्धीन् । दिङ्मोहक्षोभदीनान् - अन्धतमसावृते जगति दिङ्मोहक्षोभेण बम्भ्रम्यमाणान् जनान् प्रति । उज्जिहाना - उषसि समुज्जिहाना । दिनकरकिरणश्रेणिकेव । हृद्या - निर्दोषत्वगुणपूर्णत्वाभ्यां विद्वद्धृदयरञ्जनी । इयं पद्यावली हृदयमधिगता - पुस्तकनिरीक्षणं विना वेदवत् सार्थज्ञानतया हृदये विचिन्त्यमाना सती । सावधानान् - अवहितबुद्धीन् । धिनोतु - सन्तुष्टान् करोतु । पौनरुक्त्यमेवं परिहार्यम् - यद्यपि वेदान्तशास्त्रं पूर्वकाण्डप्रणीतन्यायोपजीवनेन तत्रतत्र प्रवर्तते, तथापि तत्तदधिकरणप्रसक्तपूर्वपक्षयुक्तिविशेषापनोदनमन्तरा वेदान्तार्थनिर्णयायोगात् तानितान्यधिकरणानि सफलानि । अन्यथा कर्मकाण्डेऽपि पूर्वषट्कोपजीवनादुत्तरषट्कं परित्याज्यं स्यादिति । उक्तबाधोपरोधप्रकारोऽयम् - अर्थवादाधिकरणेऽर्थवादसामान्यस्य विध्येकवाक्यत्वेन प्रामाण्यं समर्थितम् । अत्र तु अपूर्वार्थस्फुटप्रतिपत्तिमादधानानामर्थवादविशेषाणां स्वातन्त्र्येण प्रामाण्यमिति सामान्यविशेषभावान्न बाधप्रसंग इति । अन्यत् स्पष्टतया स्वयमूह्यम् ॥4. गम्भीर इत्यादि । गम्भीरे - अतिदुर्ग्रहाशये । ब्रह्मभागे - उपनिषदात्मके वेदभागविशेषे । अखिलम् - निश्शेषम् । प्रमेयम् - अर्थजातम् । गणयितुम् - उपपादयितुम् । कः प्रवीणः - कः ब्रह्मा, परब्रह्मसकाशात् श्रुतसकलवेदार्थो विधातैव समर्थः, नान्ये शक्नुयुः । यद्वा - कः प्रवीणः - न कोऽपीत्यर्थः । अतो दिङ्मात्रं दर्शयन्नहमपि - शारीरकसारार्थान् गुणतो गरीयसा ग्रन्थेनाल्पीयसा प्रदर्शयन्नहमपि । इह - अत्यलसाल्पज्ञजनभूयिष्ठे कलौ । निपुणैः - सारार्थानुसन्धानसौकर्यपरिज्ञातृभिः । प्राध्वमध्यक्षणीयः - 'आनुकूल्यार्थकं प्राध्वम्' इति कोशः । अयं महोपकारक इत्यानुकूल्येन समीक्षणीयः । निश्शेषसिद्धिर्मा भूत् - अपेक्षितं साकल्येन न सिध्यतु । तदपि - तथापि । गुणविदः - मण्युत्कर्षवेदिनः । अथवा मुक्ताहारगुणवेदिनः । स्फीतनिस्सीमरत्ने - निर्भरानन्तरत्नशालिनि । महति - परिच्छेदानर्हे । अब्धौ - समुद्रे । लब्धम् - स्वप्रयत्नानुसारेणाासादितम् । मध्येहारं निधेयम् - उत्तमहारमध्ये संघटनीयम् । मौक्तिकम् - मुक्ताफलम् । अब्धौ जहति किम् - अब्धावेव प्रक्षिपन्ति किमित्यन्वयः ॥5. वेदार्थ इत्यादि । वेदार्थे । न्यायचिन्त्ये - न्यायकलापरूपमीमांसया विचार्यमाणे सति । प्रमाणैः - स्मृत्याचारोपबृंहितसार्थवादविधिवाक्यरूपैः प्रमाणैः, मीमांसायाः प्रथमाध्याये विध्यर्थवादस्मृत्याचाराणां विचारितत्वात् । भेदैः - शब्दान्तरादिभिः द्वितीयेऽध्याये प्रतिपादितैः कर्मभेदैः । अङ्गैः - तृतीयाध्याये श्रुतिलिङ्गादिभिः प्रतिपादितैरङ्गैः, तृतीये श्रुतिलिङ्गादिभिरङ्गाङ्गिभावविचारणात् । प्रयुक्त्या - अङ्गाङ्गिभावेनान्वितानां कर्मणां प्रयोज्यप्रयोजकभावेन । चतुर्थे किमिदं कर्म क्रतुप्रयुक्तमुत पुरुषप्रयुक्तमिति विचार्य अङ्गानि क्रतुप्रयुक्तानि अङ्गि तु पुरुषार्थत्वात् पुरुषप्रयुक्तमिति निर्णयात् । क्रमविरचनया - पञ्चमे श्रुत्यर्थपाठस्थानमुख्यप्रवृत्तिरूपैः षड्भिः विचारितानां तत एव षड्विधानां क्रमाणां स्थापनया । अथ - तदुपरितने षष्ठाध्याये । अधिकृत्या - स्वर्गस्वाराज्यपशुपुत्रादिकामनारूपेण काम्यकर्माधिकारेण, नियतनिमित्तसम्बन्धरूपेण नित्यकर्माधिकारेण, अनियतनिमित्तसम्बन्धरूपेण नैमित्तिककर्माधिकारेण च । षष्ठे स्वर्गस्वाराज्यपशुपुत्रादिकामनाविशिष्टः काम्येऽधिकारी, नियतनिमित्तसंबन्धी अनियतनिमित्तसंबन्धी च क्रमेण नित्यनैमित्तिकयोरधिकारीति कर्मणामधिकारी हि विचारितः । अतिदिष्ट्या - सप्तमे विचारितेनैकत्र सिद्धस्यार्थस्यान्यत्राप्युपयोजनरूपेण तत्र च 'प्रकृतिवद्विकृतिः कर्तव्या' इति सामान्यरूपेणातिदेशेन 'समानमितरच्छ्येनेन' इत्यष्टमे विचारितेन च विशेषातिदेशेन । तत्र - अतिदेशे । अशेषैर्विशेषैः - श्रुत्यादिभेदभिन्नैरखिलैः कारणैः सह । तदनु - अष्टमादुपरि नवमे । तदनुवर्त्यूहतः - अतिदेशानुवर्तिना 'अग्नये त्वा जुष्टं निर्वपामि' इत्यादिनिर्वपणादिमन्त्रेषु तत्तत्कर्मानुगुण्येन 'सूर्याय त्वा जुष्टं निर्वपामि' इत्यादिपदान्तरानुसंधानरूपेणोहेन । प्राप्तबाधैः - दशमे विचारितैः 'प्रकृतिवद्विकृतिः कर्तव्या' इति चोदकप्राप्तानामवघातादीनामुपकाराभावेन कृष्णलादिषु बाधैः । अप्राप्तबाधस्तु - श्रुतिलिङ्गादिसमवाये प्रथमप्रवृत्तया श्रुत्या विलम्बितप्रतीतिकचरमप्रवृत्तलिङ्गादिसिद्धार्थानां बाधः । स तृतीयेऽनुसन्धेयः । तन्त्रेण - एकादशे विचारितेन देशकालकर्त्रैक्यादेकेनैवानुष्ठानेनोभयसिद्धिरूपेण । अथ - तदुपरि द्वादशे । प्रसक्त्या - एकस्यावश्यकर्तव्यास्यानुष्ठानान्नान्तरीयकेतरसिद्धिरूपेण प्रसङ्गेन च । कर्मवर्गः - अग्निहोत्रदर्शपूर्णमासादिकर्मसमुदायः । प्रथमम् - काण्डत्रयात्मकमीमांसाप्रथमकाण्डे । अधिगतः - विचारितः । तत उपरि - प्रमाणादिप्रधानद्वादशार्थपरद्वादशाध्यायात्मकप्रथमकाण्डादनन्तरम् । चतुर्लक्षणी - चतुरध्यायात्मको मध्यमकाण्डः । देवतार्था - देवतास्वरूपतद्भेदकतदुपासनतत्फलरूपदेवतानुबन्ध्यर्थप्रतिपादनपरा ॥6. प्राग्धर्म इत्यादि । प्राक् - द्वादशाध्यायात्मकप्रथमकाण्डे । अल्पास्थिरार्थे - 'अतोऽतो वा उत्तराणि श्रेयांसि भवन्ति' इत्याद्युक्तरीत्या अल्पोऽस्थिरो नश्वरश्चार्थः फलं यस्य तस्मिन् । तादृशाराध्ययुक्ते - अल्पास्थिरवैभवयुक्तदेवताराधनरूपे । धर्मे - श्रेयस्साधनभूतेऽग्निहोत्रदर्शपूर्णमासादिकर्मसमुदाये । प्रशमितविशये - प्रशमितानन्तस्थिरफलत्वसंशयके सति । वेदाध्ययनानन्तरं साङ्गाध्ययनसामर्थ्यात् संस्कृतप्रायदेशवासाच्चापातप्रतीत्या सर्वत्र वेदार्थे संशयो जायते । तत्र कर्मकाण्डे 'अपाम सोमममृता अभूम' 'अक्षय्यं ह वै चातुर्मास्ययाजिनस्सुकृतं भवति' इत्यादिभिरनन्तस्थिरफलत्वमापाततः प्रतीयते । तस्यां चापातप्रतीतौ कर्मविचारानन्तरं न्यायसंस्कृतहृदयतयाऽऽवृत्तिविधानादिभिः 'अतोऽतो वा उत्तराणि श्रेयांसि भवन्ति' इत्यादिवाक्यैश्चाल्पास्थिरफलत्वनिश्चयजनननिवृत्तायां सत्यामित्यर्थः । अथ - कर्मविचारानन्तरम् । अतः - उक्तरीत्या उत्तरभागविचारप्रतिबन्धकपूर्वभागानन्तस्थिरफलत्वापातप्रतीतिनिवर्तकतदल्पास्थिरफलत्वनिश्चयजननद्वारा हेतुभूतात् कर्मविचारादेव हेतोः । शारीरकांशे - वेदोत्तरभागार्थनिर्णयौपयिकन्यायकलापात्मके शारीरकाख्यमीमांसोत्तरांशे । बहुविधमहिम - स्वरूपतो गुणतो विभूतितश्चानन्तं स्वज्ञानेनान्तस्थिरफललाभहेतुभूतम् । ब्रह्म - स्वरूपतो गुणतश्चानवधिकातिशयं वस्तु । मीमांसितव्यम् - न्यायकलापैर्विचारितव्यम् । कृत्स्नस्वाध्यायसाङ्गाध्ययनसमुदितापातबुद्ध्यैव - कृत्स्नस्य वेदस्य शिक्षाव्याकरणाद्यङ्गयुक्ततया यदध्ययनं स्वतन्त्रोच्चारणशक्तिफलकगुरुमुखोच्चारणानूच्चारणरूपं, तेन समुदितया सम्यगुत्पन्नया । आपातबुद्ध्यैव संशयविपर्ययानुरोध्यनन्तस्थिरफलापातबुद्ध्यैव । कर्म - पूर्वकाण्डप्रतिपाद्यं कर्मजातम् । त्यक्त्वा - स्वसमीहितसाधनं न भवतीति निश्चयेन तदनुष्ठानप्रवृत्तिं विहाय । आदौ - कर्मविचारात्पूर्वमेव । ब्रह्मचिन्ताम् - शारीरकाध्ययनरूपं ब्रह्मविचारम् । किमिति न कुरुताम् - कुतो न कुर्यात् । इति चेदिति शेषः । तन्न - तन्न युक्तम् । तुल्योक्त्यबाधात् - 'एवं तर्हि शारीरकमीमांसायामपि न प्रवर्तताम् । साङ्गाध्ययनादेव कृत्स्नस्य ज्ञातत्वात् । सत्यमापातप्रतीतिर्विद्यत एव । तथापि न्यायानुगृहीतवाक्यस्यैवार्थनिश्चायकत्वात् आपातप्रतीतोऽप्यर्थस्संशयविपर्ययौ नातिवर्तते । अतस्तन्निर्णयाय वेदान्तवाक्यविचारः कर्तव्य' इति चेत्, तथैव धर्मविचारोऽपि कर्तव्य एवेति तुल्योक्तेरपरिहरणादित्यन्वयः ॥7. प्रावण्यमित्यादि । प्राक् - प्रथमतः । त्रिवर्गे - धर्मार्थकामरूपे त्रिवर्गे । प्रावण्यम् - प्रवृत्तिस्वरसता । दृश्यत इति शेषः । अनादौ खलु संसारे त्रिवर्गप्रवणा ह्यधिकारणोऽस्मिन्नपि जन्मनि अनादिवासनया प्रथमतस्त्रिवर्ग एव स्वरसप्रवृत्तहृदयाः पश्चात्तद्दोषदर्शनेन ह्यपवर्गे प्रवर्तन्ते, नतु प्रथमत एवापवर्गपरा भवन्तीत्यर्थक्रमादित्यर्थः । उपासनाङ्गत्वतोऽपि सफलयतनता - 'कषाये कर्मभिः पक्वे ततो ज्ञानं प्रवर्तते' इत्यादिवचनेन कर्मणामुपासनाङ्गत्वावगमादनुष्ठेययोः कर्मज्ञानयोः पौर्वापर्यसिद्ध्या तदनुष्ठानौपयिकज्ञानद्वारेण तच्चिन्तनयोरपि पौर्वापर्यावश्यंभावात्, प्रागेव कर्मविचारस्य सफलव्यापारत्वमस्तीत्यर्थः । प्रागेव कर्मविचारस्यास्तीति पदानि पूरणीयानि । अयप्यर्थक्रम एवान्तर्भवति । व्याख्यारूपे - वेदाख्यैकव्याख्येयव्याख्यानात्मके । अत्र शास्त्रे - पूर्वोत्तरमीमांसाशास्त्रे । असौ क्रमनियतिः - प्रतिपद्यमानः पौर्वापर्यनियमः । मुख्यक्रमेण च स्यात् - मुख्ययोर्व्याख्येययोः कर्मब्रह्मपरवेदभागयोः पाठसिद्धेन पौर्वापर्यरूपक्रमेण च स्यात् । शेषिणोः क्रममनुसृत्य हि शेषयोः क्रमो युक्त इति भावः । किंच इह - मीमांसाशास्त्रे । मानत्वादिः - प्रमाणभेदादिरूप उत्तरकाण्डे़प्युपजीव्योऽर्थसमुदायः । पुरतो हि विचार्यः - उपजीवकविचारात्पूर्वमेव हि उपजीव्यो विचारणीयः । अयमप्यर्थक्रमः । तथा - तत्तुल्यतया । वाक्यवेद्यात् - वाक्यार्थात् । पुरतः पदार्थो विचार्यः । 'तमेतं वेदानुवचनेन ब्राह्मणा विविदिषन्ति यज्ञेन' इत्यादौ वाक्यार्थो वेदनं, पदार्थो यज्ञादिरिति वाक्यार्थभूतज्ञानविचारात् पूर्वमेव पदार्थभूतकर्मविचारो युक्तः । अयमप्यर्थक्रमः । उपमेयात् - दार्ष्टान्तिकात्पूर्वम् । दृष्टान्तश्च - उपमानभूतपदार्थश्च विचार्य इति सिद्धम् । 'हानौ तूपायनशब्दशेषत्वात् कुशाच्छन्दस्तुत्युपगानवत्तदुक्तम्' इत्यादौ दार्ष्टान्तिकतयोपात्ताद्विद्यानुबन्धिनो हानोपायनाद्यर्थजातात् पूर्वमेव हि कुशाच्छन्दस्तुत्युपगानादिदृष्टान्ततयोपात्तोऽर्थसमुदायो विचारणीयः । चन्द्रवन्मुखमित्यादिषूपमानस्यानन्तरं दार्ष्टान्तिकं दृश्यत इति भावः । अयमप्यर्थक्रमः । किंच सविधे - समीपे । मधु यदि - लभ्येत यदि । अद्रिम् - दूरवर्तिनं दुरारोहं पर्वतम् । किमर्थं यातु - विवेकी कुतो गच्छेत् । 'अत्के चेन्मधु विन्देत किमर्थं पर्वतं व्रजेत्' इति न्यायादिति भावः । अत्कमन्तिकम् । पूर्वकाण्डे हि ज्ञानं विनापि लघुना कर्मणैव तत्तत्फललाभ उच्यते । उत्तरकाण्डे तु कर्मपरिकर्मितादेव ज्ञानात् फलप्राप्तिः प्रत्यपादि । अतो लघूपायेन फललाभे सति गुरूपायप्रवृत्त्यसंभवात् प्रथमं कर्म विचार्यते, तत्र दोषदर्शनेन पश्चात् ब्रह्म विचार्येतेति अयमप्यर्थक्रम एव ॥8. व्याचख्युरित्यादि । केऽपि - यावदप्रकाशीयाः । तापत्रयहतिम् - 'दुःखत्रयाभिघाताज्जिज्ञासा तदुपघातके' इत्यत्र सांख्यतत्त्वकौमुद्युक्तरीत्याऽऽध्यात्मिकादितापत्रयाभिहतिम् । अस्मिन्काण्डे पूर्ववृत्तं व्याचख्युः - ब्रह्मकाण्डे 'अथातो ब्रह्मजिज्ञासा' इति हि सूत्रेऽथशब्दाऽर्थभूतानन्तर्यप्रतियोगित्वेनाभ्यधुः । इतरे शाङ्कराः । साधनानां चतुष्कम् - नित्यानित्यवस्तुविवेकः, शमदमादिसाधनसंपत्, इहामुत्र फलभोगविरागः, मुमुक्षुत्वमित्येतत्साधनचतुष्टयम् । अस्मिन्काण्डे पूर्ववृत्तं व्याचख्युरिति पूर्ववत् । तत् - उभाभ्यामुक्तमप्यानन्तर्यप्रतियोगिद्वयम् । निगमः - 'परीक्ष्य लोकान् कर्मचितान् ब्राह्मणो निर्वेदमायात्' इत्यादिरूप आगमः । कर्मचिन्ताफलं कथयति - कर्मविचारमन्तरेण न सेत्स्यतीति कथयति । साङ्गाधीतिः - साङ्गवेदाध्ययनम् । विशयं हि सूते - नित्यानित्यवस्तुविवेकादिकं कथंचिज्जनयदपि संशयात्मकमेव जनयति । नतु निश्चयात्मकम् । न्यायासंवलितस्य केवलाध्ययनस्य निश्चयजननासामर्थ्यात् । अत्र - साङ्गाध्ययनजनितसंशये पुरुषे । तन्त्रान्तरादेः क्वावसरः - सांख्यादितन्त्रान्तरादेः कुत्रावकाशः । साङ्गाध्ययनानन्तरं न्यायप्राप्ते मीमांसाश्रवणे जाग्रति कथमप्राप्तसांख्यन्यायादिदर्शनावकाश इत्यर्थः । इह - मीमांसाभागद्वये । अयं क्रम औचित्यस्थापितः - योग्यतामात्रचिन्तनात् परिकल्प्यते, न पुनश्चोदनासंप्रयुक्तः - न पुनः श्रुत्या साक्षादेव विधीयते । 'परीक्ष्य लोकान्' इति श्रुतेर्न्यायप्राप्तक्रमानुवादपूर्वकमाचार्याभिगमननियमविधिपरत्वादिति भावः ॥9. नित्यप्राप्तस्येत्यादि । नित्यप्राप्तस्य - नित्योपलब्धस्य । निर्विशेषस्य - विशेषसामान्यशून्यस्यात्मतत्त्वस्य । कण्ठस्थितकनकनयात् - स्वकण्ठ एव स्थितं कण्ठाभरणरूपं कनकं केनचिदपहृतमिति ससम्भ्रमं मार्गमाणं प्रति त्वदीयं कण्ठाभरणरूपं कनकं त्वत्कण्ठ एव तिष्ठतीत्युपदिष्टे तदैव कनकं स साक्षात्कृत्य यथोपलभ्येत तन्न्यायादित्यर्थः । लब्धिः - उपलब्धिरूपा प्राप्तिः । न त्वप्राप्तस्य प्राप्तिरित्यर्थः । निवर्त्यम् - निवर्तनीयमविद्यारूपं बन्धनम् । मिथ्याभूतम् - नतु सत्यभूतं ब्रह्मव्यतिरिक्तत्वात् । ब्रह्मण एव सत्यत्वाच्चेति भावः । अतः श्रुतिशकलभुवः - कर्मादिनिरपेक्षात् 'तत्त्वमसि' इत्यादिश्रुतिवाक्यखण्डजनितात् । प्रेक्षणात् - शब्दजन्यापरोक्षज्ञानात् । तन्निवृत्तिः - मिथ्याभूताविद्यारूपबन्धनिवृत्तिः । भवतीति शेषः । कर्म - पूर्वकाण्डविचार्यं कर्म । एवम् - उक्तरीत्या मिथ्याभूतनिवर्त्यनिवर्तने । क्वोपयुक्तम् - कस्मिन्नंश उपयुज्यते । न कुत्रापीत्यर्थः । प्रतिभटमपि - न केवलमनुपयुक्तम्, कर्तृकरणाद्यनेकभेदात्मकत्वेन विरोधि च भवति । तत् - तस्मात् । वृत्ततोक्तिः - ब्रह्मजिज्ञासां प्रति पूर्ववृत्तत्वकथनम् । अत्र - निवृत्तिरूपतया ज्ञानोपयोगयोग्ये । मदुक्ते - अस्मदुक्ते नित्यानित्यवस्तुविवेकशमदमादिसाधनसंपदादौ । प्राप्ता - युक्ता । इति प्रलापे - एवमाद्यपन्यायमूलजल्पने । प्रतिवचनगतिः - प्रत्युत्तरदानप्रकारः । विस्तरेण भाषिता - भाष्य एव विस्तीर्णतया प्रतिपादिता । अतोऽत्र न विस्तीर्यत इति भावः ॥10. मीमांसाया इति । कतिचन - केचन निरीश्वरमीमांसकाः । मीमांसायाः - 'अङ्गानि वेदाश्चत्वारो मीमांसा न्यायविस्तरः', 'पुराणन्यायमीमांसाधर्मशास्त्राङ्गमिश्रिताः' इत्यादिप्रमाणैश्चतुर्दशविद्यास्थानेष्वेकतमत्वेन परिगणिताया वेदाख्यैकव्याख्येयव्याख्यानरूपाया मीमांसायाः । कबन्धम् - शिरोरहिताधःकायमात्रस्थानापन्नं कर्ममीमांसाभागमात्रम् । जगृहुः - मीमांसात्वेन परिगृहीतवन्तः । अन्ये - शाङ्करादयः । राहुकल्पं शिरः - राहोः शिरोमात्रतया तत्तुल्यं मीमांसाशिरस्थानापन्नं ब्रह्ममीमांसाभागमात्रम् । जगृहुः - पर्यगृह्णन् । नतु भागद्वयात्मकं मीमांसाशास्त्रमधीतवेदक्रमेणाध्येयमित्यङ्गीचक्रुरित्यर्थः । भागद्वयस्य शास्त्रद्वयात्मकतत्वे चतुर्दशविद्यास्थानरूपपरिगणनविरोधादिकं भवतीत्यनुसन्धेयमिति भावः । अन्तर्विरोधप्रमुषितमतिभिः - निरीश्वरमीमांसकानां कर्मैव सकलफलसाधनम्; तदेव प्रधानमिति दुरभिमानेन कर्मकर्त्रतिरिक्तेश्वराङ्गीकारे कर्मप्राधान्यहानप्रसङ्गेन जीवातिरिक्तेश्वरपरब्रह्मकाण्डविषयेऽन्तर्विरोधः । शाङ्करादीनां जगन्मिथ्या, ब्रह्मैकमेव सत्यम्, ज्ञानमात्रेण बन्धनिवृत्तिः, नतु कर्मणा कश्चिदुपयोगः, अतस्तत् त्याज्यमेवेति दुरभिमानेन कर्तृकरणाद्यनेकभेदप्रतिष्ठापनेन कर्मकाण्डविषयेऽन्तर्विरोधः । एवं कर्मब्रह्मान्यतरविषयकान्तरप्रद्वेषेण प्रमुषिता निश्शेषविनाशिता मतिः प्रमाणस्वारस्यसद्युक्तिचिन्तनादिरूपा बुद्धिर्येषां तैस्तथाभूतैः । अत एव भ्रमद्भिः - सर्वमप्यर्थतत्त्वमन्यथा वैपरीत्येन मन्वानैः । बाह्यकल्पैः - उभयेषामप्यन्ततः सर्वशून्यत्वपर्यवसानादुभयेऽपि किश्चित्प्रच्छन्नवेदबाह्या एवेति तादृशैः । तैः - शाबरशाङ्करादिभिः । किम् - जगदानुकूल्यं किमस्ति । अत उपेक्षणीया इत्यर्थः । स्वाध्यायाध्यायकार्त्स्न्ये - स्वाध्यायस्य सशिरस्कवेदस्य । अध्यायः - अध्ययनम् । तस्य कार्त्स्न्ये - शिरःपर्यन्तयावद्वेदविषयत्वे । कृत्स्नस्यैव वेदस्याध्येयत्व इति यावत् । सिद्ध इति शेषः । 'स्वाध्यायोऽध्येतव्य' इति विधौ स्वाध्यायशब्दस्य सशिरस्कवेदपरत्वात् एकदेशाध्ययनस्य निष्प्रमाणकत्वात् यावद्वेदाध्ययनस्यैव सर्वैरपि प्रामाणिकैरङ्गीकरणीयत्वे सिद्ध इति भावः । स्वविधिपरविधिप्रेरणा तावदास्ताम् - 'स्वाध्यायोऽध्येतव्य' इत्यध्ययनविधिप्रयुक्तमध्ययनमिति कौमारिलाः । 'अष्टवर्षं ब्राह्मणमुपनयीत तमध्यापयेत्' इत्यध्यापनविधिप्रयुक्तमित्यन्ये । एवं मतभेदेनाध्ययनविषये स्वविधिना वा प्रेरणाऽस्तु । परविधिना वा प्रेरणाऽस्तु । पक्षद्वयेऽपि नास्मदभिमतहानिरिति भावः । स्वाभिमतमेवोच्यते - कृतधियः कृत्स्नापातप्रतीतौ कृत्स्नचिन्तां किमिति न कुर्युः - आपातप्रतीतार्थनिर्णयौपयिकविचारसमर्थाः, कृत्स्नस्य पूर्वोत्तरयावद्वेदभागार्थस्यापातेन संशयविपर्ययानिरासककेवलार्थावगाहनमात्रेण प्रतीतौ बुद्धौ, साङ्गाध्ययनसंस्कृतप्रायदेशवासादिभिर्हेतुभिः सत्यामिति शेषः । कृत्स्नस्यापाततः प्रतिपन्नस्य पूर्वोत्तरवेदभागार्थस्य चिन्तां पूर्वोत्तरमीमांसाध्ययनरूपां कुतो न कुर्युः । कण्डूलितानि सर्वाण्यपि ह्यङ्गानि विकर्ष्यन्ते, न तु कानिचित् । व्याख्येयव्याख्यानयोः कृत्स्नाध्ययनसंसिद्धौ कथं व्याख्यानयोः पौर्वापर्यं न सिध्यतीति हृदयम् ॥11. प्राधीतस्येत्यादि । प्राधीतस्य - साङ्गसशिरस्कतयाऽधीतस्य वेदस्य । एकरूपप्रयतननियतात् - आपातप्रतिप्रन्नार्थनिर्णयौपयिकन्यायानुसन्धानार्थत्वेनैकरूपं यत्प्रयतनं प्रवृत्तिः, तन्नियतात् तदनुबद्धात् । एकरूपोपकारात् - संदिग्धवाक्यार्थव्यक्तीकरणरूपात् 'धर्मे प्रमीयमाणे तु वेदेन करणात्मना । इतिकर्तव्यताभागं मीमांसा पूरयिष्यति ॥' इत्युक्तादुपकारविशेषात् । विद्यास्थानैक्यसिद्धौ - 'मीमांसा न्यायविस्तरः' इत्यादिभिश्चतुर्दशविद्यास्थानेष्वन्यतमत्वेन परिगणितस्य मीमांसाख्यस्य विद्यास्थानस्यैक्यसिद्धौ सत्याम् । क्रमनियतियुताकाङ्क्षया - क्रमविशेषनियतियुक्ताकाङ्क्षावशादेव । ऐकप्रबन्ध्यम् - प्रबन्धैक्यमपि परिकल्प्यते । अवान्तरविषयफलाद्यन्यता अध्ययादिष्विवात्राप्यभेत्त्री - अवान्तरार्थतन्निर्णयरूपफलभेदः, अध्यायषट्कद्विकपादपेटिकाधिकरणेषु विद्यमानोऽपि यथा प्रबन्धैक्यं न भिनत्ति, तथा ब्रह्मकाण्डेऽपि अवान्तरार्थादिभेदः प्रबन्धैक्यभेदको न भवतीत्यर्थः । नहि प्रमाणभेदादिद्वादशावान्तरार्थभेदः, तन्निर्णयरूपफलभेदो वा, उपदेशातिदेशरूपावान्तरार्थतन्निर्णयरूपफलभेदो वा, उत्तरकाण्डे सिद्धसाध्यरूपावान्तरार्थतन्निर्णयरूपफलभेदो वा, विंशतिलक्षण्यामपि प्रतिपादम् अवान्तरार्थादिभेदो वा, प्रतिपेटिकाधिकरणमवान्तरार्थादिभेदो वा, अध्यायानां षट्कयोर्द्विकयोः पादानां पेटिकानामधिकरणानां च प्रबन्धैक्यं भिनत्ति, तद्वत्कर्मब्रह्मरूपावान्तरार्थादिभेदो मीमांसारूपविद्यास्थानविभेदको न भवतीति भावः । कर्तृभेदस्तत्तुल्यः - एवमेकप्रबन्धेऽवान्तरभागयोः प्रणेतृभेदोऽपि अवान्तर्थादिभेदवदेव प्रबन्धैक्यभेदको न भवतीत्यर्थः । दृश्यते हि धूर्तस्वामिकपर्दिभ्यामेककल्पसूत्रवृत्तिभागप्रणयनम् । एवं भोजराजलक्ष्मणसूरिप्रणीते चम्पूरामायणेऽन्यत्र च द्रष्टव्यम् । अर्थे विरोधः कलिबलकलुषैः कल्पितः - पूर्वोत्तरमीमांसयोः शिष्याचार्यभूतजैमिनिव्यासप्रणीतयोर्वस्तुतोऽविरुद्धार्थयोरपि सतोः परस्परमर्थे विरोधः कलिबलकलुषितैर्महासाहसिकैरर्वाचीनैरारोपितो नतु वास्तव इति भावः ॥12. तत्तद्वैशिष्ट्यभेदादित्यादि । पूर्वभागे - पूर्वकाण्डे । तत्तद्वैशिष्ट्यभेदात् - 'इन्द्राय राज्ञे', 'इन्द्रायाधिराजाय' इत्यादिषु वैशिष्ट्यं विशिष्टस्य भावो, विशेषणं राजत्वाधिराजत्वादिरूपं, तस्य भेदात् । देवता - उद्देश्यदेवता । भिदुरा अगणि इति यत् - भिन्ना निर्णीतेति यत् । किंच । संज्ञावैषम्यमात्रादपि - इन्द्रमहेन्द्रादिशब्दभेदमात्रादपि । देवता भिदुरा अगणीति यत् । इयता - एतावद्वचनमात्रेण । अधीतयष्टव्यभङ्गः कथम् - विधिवाक्याधीतहविरुद्देश्यदेवतानिरासोऽस्तीति कथमुच्यते । हविषां प्रयोगे - हविःप्रदाने । उक्तिभिन्ने - विशेषणभेदनामधेयभेदोक्तिभ्यां विभक्ते सति । इहायमुद्देश्याकारभेदो हि - उद्देश्याकारभेद एव ह्यत्र प्रतिपाद्यते । न पुनः स्वरूपभेद इत्यर्थः । 'द्रव्यदेवतासाम्ये द्रव्यं बलीयः' इति जैमिनिसूत्रे प्रतिपादितं देवताया दौर्बल्यं तु अक्षवेद्यात् द्रव्यतः - विलम्बितशास्त्रगम्यहविष्ट्वकादपि, अविलम्बितप्रत्यक्षगम्यस्वरूपात् द्रव्यात् । मितिचरमतया - विलम्बितशास्त्रगम्यस्वरूपश्रेयस्साधनत्वादिधर्मोभयकत्वेन चरमबुद्धिविषयतया दृश्यते । प्रातीतिकमेव दौर्बल्यं, न तु स्वरूपाभावनिबन्धनमिति भावः ॥13. जैमिन्युक्तमित्यादि । इह - शारीरकशास्त्रे । सूत्रकारैः - साक्षात्सूत्रप्रणेतृभिरेव । जैमिन्युक्तं बहुविधं विरुद्धं दर्शितम् - 'ब्राह्मेण जैमिनिरुपन्यासादिभ्यः', 'भावं जैमिनिर्विकल्पामननात्', 'शेषत्वात्पुरुषार्थवादो यथान्येष्विति जैमिनिः', 'धर्मं जैमिनिरत एव' इत्यादिषु जैमिन्युक्तं बहुविधमर्थजातं विरुद्धमिति प्रदर्शितम् । तस्मात् - कारणात् । अत्र - भागद्वये । ऐकशास्त्र्यम् - एकशास्त्रात्मकत्वम् । हठकृतम् - हठात्कृतम्, निरस्तमित्यर्थः । इति न - एवं वक्तुं न युक्तम् । ब्रह्मसंवाददार्ढ्यात् - तैरेव सूत्रकारैः 'परं जैमिनिर्मुख्यत्वात्' इति सूत्रेण जैमिनेरपि शारीरकशास्त्रप्रधानार्थभूतब्रह्माभ्युपगमदार्ढ्यस्य प्रदर्शितत्वादित्यर्थः । तर्हि विरोधाभासप्रतिपत्तेः का गतिरिति चेत् तत्राह - तत्तत्तात्पर्यभेदैर्विहतिपरिहृतिः काण्डवत्काण्डयोः स्यात् - तत्तद्विषयसमुचिततात्पर्यभेदकल्पनैरापातप्रतीतिविरोधपरिहारो यथैकस्मिन्नेव काण्डे क्रियते, तथा द्वयोरपि काण्डयोर्विरोधाभासपरिहारः संभाव्यते । न तावता शास्त्रैक्यं भेत्तुं प्रयतितव्यम् । अतिस्फुटविरोधे देवताधिकरणादौ कथं परिहार इत्यत्राह - बाह्यक्षेपार्थगूढाशयवचनभवद्भ्रान्तिशान्त्यादिसिद्धेः - प्रत्यक्षैकप्रमाणका हि बाह्याः स्वदर्शनरीत्याऽप्रामाणिकदेवताराधनरूपतया तत्प्रधानकं वेदविहितं कर्म हेयमिति वदन्ति । एवं वदतां वेदब्राह्यानां क्षेपो निरासः, अर्थः प्रयोजनं यस्य तादृशम्, अत एव गूढाशयं छादिताकूतं यत् जैमिनेर्देवताधिकरणे 'अपि वा शब्दपूर्वत्वाद्यज्ञकर्म प्रधानं स्यात्' इति देवतापेक्षया कर्मप्राधान्यपरं वचनं, तेन भवन्त्याः - उत्पद्यमानायाः । भ्रान्त्याः - जैमिनिनैव देवतानिरासात् देवता नास्तीत्येवंरूपमूढजनभ्रमस्य । शान्त्यादिसिद्ध्यर्थत्वाद् बादरायणेन जैमिनिमतनिरासस्येत्यर्थः । 'मध्वादिष्वसम्भवादनधिकारं जैमिनिः' इत्यादिना स्फुटदेवताङ्गीकार एव जैमिनिर्बाह्यनिरासाय कर्मप्राधान्यं प्रतिपादयाञ्चकार । बादरायणस्तु जैमिन्याशयमविजानतामन्यपरजैमिनिवचनेन देवतानिरासबुद्धिर्मा भूदिति शारीरके देवताधिकरणे जैमिनिपक्षं निराचकार । न चैतावता तयोरान्तरविरोधसंभव इति ॥14. आक्षिप्येत्यादि । इह - शारीरककाण्डे । पूर्वकाण्डप्रणीताः कतिचिन्नयाः - कर्मकाण्डे स्मृत्यधिकरणादिव्युत्पादिताः श्रुतिविरुद्धार्थस्मृत्यनादरणीयतादयो न्यायाः । आक्षिप्य स्थापनीयाः - 'स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गात्' इत्याद्यधिकरणेषु कुतश्चित्कारणविशेषादाक्षिप्य स्थापनीयाः । केचित् - केचन तत्क्रतुन्यायादयः । व्युत्पादनीयाः - अत्रैव समर्थनीयाः । क्वचित् - समन्वयाधिकरणादौ । औत्सर्गिकस्य - सामान्येन प्रवृत्तस्य पूर्वकाण्डार्थवादाधिकरणसिद्धार्थवादानां विध्येकवाक्यत्वेन प्रामाण्यमित्यस्यार्थस्य । अपवदनं ख्याप्यम् - निरतिशयानन्दरूपब्रह्मविषयार्थवादानां स्वतःपुरुषार्थभूतब्रह्मप्रतिपादनसामर्थ्याद् विध्येकवाक्यत्वमन्तरेणापि पुरुषार्थपर्यवसायित्वमिति विशेषधर्मपुरस्कारेण निषेधरूपोऽपवादः प्रतिपाद्यः । इत्थं सर्वत्र चिन्ताक्रम इति समतां वीक्ष्य - एवमेवैककाण्डाध्यायेष्वपि न्यायप्रवृत्तिप्रकार इति तद्रीतेर्भिन्नकाण्डयोरपि तुल्यतां प्रसमीक्ष्य । मध्यस्थदृष्ट्या - क्वचित् पक्षपातं विना । शास्त्रैक्ये - त्रिकाण्ड्या मीमांसाया एकशास्त्रात्मकत्वे विषये । पौनरुक्त्यप्रभृतिपरिहृतिः - आपातप्रतीतपौनरुक्त्यादिदोषपरिहारः । सावधानैर्विभाव्या - अवहितबुद्धिभिर्विचिन्त्यतामिति ॥15. वृत्तिग्रन्थे त्विति । वृत्तिग्रन्थे तु - बोधायनप्रणीतब्रह्मकाण्डवृत्तिग्रन्थे । षोडशाध्यायी - कर्मकाण्डस्था द्वादशाध्यायाः सङ्कर्षकाण्डस्थाश्चत्वारोऽध्यायाश्चेति षोडशाध्यायात्मा ग्रन्थः । जैमिन्युपरचिततयोपात्ता - 'संहितमेतच्छारीरकं जैमिनीयेन षोडशलक्षणेनेति शास्त्रैकत्वसिद्धिः' इत्यादौ जैमिनीयेनेत्युक्त्या जैमिनिप्रणीततयोपात्ता । सङ्कर्षः काशकृत्स्नप्रभव इति तत्त्वरत्नाकरोक्तिः कथम् - 'षोडशाध्यायात्मके शास्त्रे द्वादशाध्यायेभ्य उपरि चत्वारोऽध्यायाः सङ्कर्षसंज्ञाः । सोऽयं सङ्कर्षाख्यः प्रबन्धः काशकृत्स्नाख्यमहर्षिप्रणीतः' इति भट्टपराशरोक्ततत्त्वरत्नाकराख्यग्रन्थस्थं वचनं कथमुपपद्यते । एकस्यैव सङ्कर्षाख्यस्य ग्रन्थस्य जैमिनीयत्वं काशकृत्स्नप्रणीतत्वञ्च कथमुपपन्नमिति शङ्का । अत्र ब्रूमः - अस्मिन्नाक्षेपे प्रत्युत्तरं वदामः । इह - सङ्कर्षाख्यग्रन्थविषये । वयम् - उभयोरपि विश्वासशालिनो वयम् । सदुक्तौ - सतोः प्रामाणिकतमयोर्बोधायनभट्टपराशरयोर्वचने । किञ्चित् - बोधायनवचनं वा भट्टपराशरवचनं वा किमपि । मुधा - निर्वाहसंभवेऽपि दुराग्रहान्निरर्थकतयैव । बाधितुम् - अन्यतरवचनेनान्यतरवचनं वा विरोद्धुम् । नार्हाः - न योग्याः । निर्वाहस्तु - द्वयोरपि वचनयोः सार्थक्यसम्पादनप्रकारस्तु । क्वचिदुपचारादेकतात्पर्ययोग इति घटते हि - जैमिनीयपदे वा काशकृत्स्नप्रभवपदे वा एकस्मिन्पदे प्रवक्तृपरत्वेनोपचारवृत्त्या तदितरपदे प्रणेतृपरत्वेन मुख्यवृत्त्या चाविरुद्धतात्पर्यसंभव इति युज्यते हि । जैमिनीयपदस्य जैमिनिप्रणेतृक इत्यर्थं परिकल्प्य काशकृत्स्नप्रभवपदस्य काशकृत्स्नप्रवक्तृपरत्वं परिकल्प्य पदद्वयस्य सङ्कर्षे योजनायां जैमिनिप्रणेतृकः काशकृत्स्नप्रवक्तृकः सङ्कर्षः इत्यविरुद्धतात्पर्यसंभवः । यद्वा जैमिनीयपदस्य जैमिनिप्रवक्तृक इत्यौपचारिकार्थकत्वे काशकृत्स्नप्रभवपदस्य प्रणेतृपरतया मुख्यार्थत्वयोगेन सङ्कर्षः काशकृत्स्नप्रणेतृको जैमिनिप्रणेतृकद्वादशाध्यायसंबन्धाज्जैमिनिप्रणीतप्राय इत्यविरुद्धार्थतात्पर्यसंभवः । अत उभयथापि निर्वाहो घटत इति भावः ॥16. सौत्रीत्यादि । ब्रह्मकाण्डे सौत्री - ब्रह्मकाण्डसूत्रसंबन्धिनी । संख्या शुभाशीः - कादयो नव, टादयो नव; पादयः पञ्च, यादयोऽष्टाविति संख्यानप्रकारः । एकस्थानं प्रथमम्, दशस्थानं द्वितीयम्, शतस्थानं तृतीयम् । एवं च यादिषु शकारस्य पञ्चमत्वादेकस्थाने शतस्थाने च पञ्चत्वसंख्यानिवेशः । पादिषु भकारस्य चतुर्थतया दशस्थाने चतुष्ट्वसंख्यानिवेशः । तथा च पञ्चचत्वारिंशदुत्तरपञ्चशतरूपा सूत्रसंख्येत्यर्थः । शुभाशीरित्यानुपूर्वी मङ्गलार्था । अधिकृतिगणना - ब्रह्मकाण्डस्थाधिकरणसंख्या । चिन्मयी - कादिषु चकारः षष्ठः । अत एकस्थाने षट्त्वसंख्यानिवेशः । मकारस्तु पादिषु पञ्चमः, एवं च दशस्थाने पञ्चत्वसंख्यानिवेशः । यकारस्तु यादिषु प्रथम इति शतस्थाने एकत्वसंख्यानिवेशः । तथा च षट्पञ्चाशदुत्तरशतरूपाऽधिकरणसंख्येत्यर्थः । अत्रापि चिन्मयीत्यभ्यर्हितार्थत्वायानुपूर्वीविशेषः । तादर्थ्ये - पूर्वाधिकरणशेषत्वे । अनन्तरत्वेऽपि - समनन्तरत्वे सत्यपि । अल्पसारैः - पृथगधिकरणनिमित्तप्रयोजनाल्पत्वे सति अधिकरणभिदा पूर्वाधिकरणादुत्तरसूत्रस्याधिकरणान्तरता । न प्रकल्प्या - न कल्पनीया । एतेन 'अत्ता चराचरग्रहणात्' इत्यधिकरणे 'गुहां प्रविष्टौ' इत्यादिसूत्रस्य परपक्षिभिः पृथगधिकरणत्वकल्पना उपरितनसूत्रेषु च तथाकल्पनाऽपन्यायमूलेति भावः । अक्षोर्म्याशाहिकाष्ठाद्विरदमुनिवसूर्म्यद्रितत्त्वातिशक्वर्यक्षैरक्षैः प्रयाजै रसैरिह पादनीतिप्रबन्धो भवति - अक्षाण्येकादश, इन्द्रियाणामेकादशत्वात् । ऊर्मयः - कामक्रोधलोभमोहमदमात्सर्यरूपाः षट् । आशाः - प्राच्यादयोऽष्टावधश्चोर्ध्वञ्चेति दश । अहयः - तक्षकगुलिकादयो महासर्पा अष्टौ । काष्ठा दिशः, ताः पूर्ववद्दश । द्विरदाश्चाष्टावैरावतादयः सुप्रतीकान्ता दिग्गजाः । मुनयः - ऋषयोऽत्र्यादयः प्रसिद्धाः सप्त । वसवश्चाष्टौ वसव इत्यादिप्रसिद्धा अष्टौ । ऊर्मयः पूर्ववत् षट् । अद्रयो हिमवदादयो मेरुणा सहाष्टौ । तत्त्वानि 'अष्टौ प्रकृतयः षोडश विकाराः पञ्चविंश आत्मा भवति', 'तं षड्विंशकम्' इत्यादिषु प्रसिद्धानि अचिच्चिदीश्वररूपाणि तत्त्वानि षड्विंशतिसंख्याकानि । अतिशक्वरी 'उक्तात्युक्ता तथा मध्या प्रतिष्ठान्या सुपूर्विका' इत्यादिच्छन्दस्सु पञ्चदशस्थाननिवेशात् अतिशक्वरीति पञ्चदशसंख्योच्यते । अक्षाणि इन्द्रियाणि पूर्ववदेवैकादश । पुनरप्यक्षाणि - इन्द्रियाण्येकादश । प्रयाजाः पञ्च । रसा मधुरादयः षट् । एकैकपादाधिकरणानामेकैकसंख्यानिवेशक्रमेणाक्षादिरसान्तसंख्याभिः शारीरकस्थषोडशपादानामधिकरणनिबन्धनं कृतमित्यर्थः ॥17. शास्त्रं त्वेतदित्यादि । एतत् शास्त्रम् - शारीरकाख्यं शास्त्रम् । तुः पादपूरणे । समन्वित्यविहतिकरणप्राप्तिचिन्ताप्रधानैः - समन्वयाविरोधसाधनफलविचारप्रधानैः । अध्यायैः - चतुर्भिरध्यायैः । षोडशाङ्घ्रि - षोडशाङ्घ्रयः पादा यस्य तत् षोडशाङ्घ्रि । प्रत्यध्यायं चत्वारः पादा इत्यध्यायचतुष्टयात्मकस्य शास्त्रस्य षोडश पादा इत्यर्थः । षट्कभेदादिनीत्या - कर्मकाण्ड उपदेशषट्कमतिदेशषट्कमिति पूर्वोत्तरषट्कयोर्यथा भेदः, तथेत्यर्थः । आदिशब्देन काण्डद्वयसिद्धपादाध्यायादिभेदो विवक्षितः । द्विकयुगभिदुरम् - विषयद्विकं विषयिद्विकं (सिद्धद्विकं) साध्यद्विकमित्युक्तयोः पूर्वोत्तरद्विकयोर्युगं तेन च भिदुरम् - अवान्तरभेदवद् भवति, द्विकद्वयं च वर्तत इत्यर्थः । तत्र - द्विकद्वये । आद्यम् - प्राथमिकं द्विकम् । सिद्धं विषयं वक्ति - सिद्धरूपं विषयरूपं च ब्रह्म प्राधान्येन प्रतिपादयति । परमपि - उत्तरद्विकमपि । तत्प्रतिद्वन्द्वियुग्मम् - तयोः सिद्धविषययोर्यौ प्रतिद्वन्द्विनौ प्रतिकोटिभूतावुपासनप्राप्तिरूपौ साध्यविषयिणौ तयोर्युग्मं द्वयम् । वक्तीत्यनुकर्षः । प्राधान्येन प्रतिपादयतीत्यर्थः । तथा च पूर्वद्विकं सिद्धविषयपरम्, उत्तरद्विकं साध्यविषयिपरमित्यर्थः । तत्रापि - उत्तरद्विकेऽपि । स्वप्राप्तेः साधनं च स्वयमिति - स्वप्राप्तिरूपमोक्षस्य स्वयमेव साधनमिति, उपासनाविषयत्वेन सिद्धप्रापकतया, प्राप्तिरूपानुभवविषयत्वेन सिद्धप्राप्यतया चेत्यर्थः । परं ब्रह्म - पूर्वद्विकप्रधानप्रकतिपाद्यं परं ब्रह्मैव । अप्राधान्येन चिन्त्यं हि - विचार्यम् । तथा च उत्तरद्विकस्योपासनप्राप्तिप्रधानत्वेऽपि, अप्राधान्येन ब्रह्मप्रतिपादनाप्रहाणात् सर्वस्यापि शास्त्रस्य ब्रह्मविचारात्मकत्वं नापैतीति भावः ॥18. तत्राद्य इत्यादि । तत्र - शारीरकशास्त्रे । आद्ये - प्रथमाध्याये । अत्यन्तगूढाविशदविशदसुस्पष्टजीवादिवाचः - पादचतुष्टये क्रमेणास्पष्टतरजीवादिलिङ्गकश्रुतिवाचः, अस्पष्टजीवादिलिङ्गकश्रुतिवाचः, स्पष्टजीवादिलिङ्गकश्रुतिवाचः, स्पष्टतरजीवादिलिङ्गश्रुतिवाचश्च । चिन्तितानीत्यन्ते श्रूयमाणस्य पदस्य लिङ्गविपरिणामेन चिन्तिता इति लाभः । पश्चात् - तदनन्तरं द्वितीयाध्याये । स्मृत्यादिकैरक्षतिः, अहितहतिः, अभ्रेन्द्रियादेः कार्यता च - प्रथमाध्यायप्रतिपादितस्य श्रुतीनां ब्रह्मणि समन्वयस्य कपिलयोगस्मृत्यादिभिर्विरुद्धार्थैरभिभवपरिहारः प्रथमपादे । अहितानां सांख्यवैशेषिकादीनां हतिर्निरासो द्वितीयपादे । अभ्रस्य - आकाशस्य, इन्द्रियादेरिन्द्रियाणां मुख्यप्राणादीनां च कार्यता ब्रह्मकार्यताप्रकारस्तृतीये चतुर्थे च । इतीमेऽर्थाश्चिन्तिता इत्यनुकृष्टेन पूर्ववद्योजना । तृतीये भवभृदितरयोर्दोषादोषौ भक्तिरङ्गानि च - तृतीयेऽध्याये भवभृदितरयोः संसारिजीवेश्वरयोः क्रमेण दुःखानुभवतदभावरूपौ दोषादोषौ प्रथमद्वितीयपादयोः, तृतीयपादे भक्तिशब्दवाच्योपासना, चतुर्थपादे कर्माद्यङ्गानि च चिन्तितानीत्यनुकर्षः । अथ - तदुपरि । अन्तिमे - चतुर्थाध्याये । उपासाऽऽरोहप्रभावोत्क्रमसरणिफलानि चिन्तितानि - उत्तरपूर्वपापाश्लेषविनाशरूप उपासनानुष्ठानप्रभावः प्रथमपादे, देहादुत्क्रान्तिर्द्वितीये, अर्चिरादिसरणिस्तृतीये, परज्योतिरुपसम्पत्तिप्रकाररूपं फलं चतुर्थपाद इतीमानि क्रमेण विचारितानीत्यन्वयः ॥19. स्रष्टेत्यादि । स्रष्टा - जन्माद्यधिकरणविषयवाक्ये 'यतो वा इमानि भूतानि जायन्ते' इत्यादिना, ईक्षत्यानन्दमयाधिकरणयोः 'बहु स्याम्' इत्यारभ्य 'इदं सर्वमसृजत' इति च जगत्स्रष्टृत्वप्रतिपादनात् प्रथमपादे जगत्स्रष्टृत्वेन परमात्मा वेद्यः । देही - अन्तर्याम्यधिदैवेत्याद्यधिकरणेषु सर्वशरीरत्वप्रतिपादनाद् द्वितीये पादे सर्वदेहित्वेन वेद्यः । स्वनिष्ठः - भूमाधिकरणविषयवाक्ये 'स भगवः कस्मिन्प्रतिष्ठितः' इति, 'स्वे महिम्नि' इत्यादिप्रतिपादनात् अनन्याधारत्वेन तृतीये वेद्यः । निरवधिमहिमा - आनुमानिकाधिकरणे 'पुरुषान्न परं किंचित्सा काष्ठा सा परा गतिः' इत्यादिना, वदतीति चेदिति सूत्रविषयवाक्ये 'अनाद्यनन्तं महतः परं ध्रुवम्' इत्यादिना च भगवन्माहात्म्यप्रतिपादनाज्जगन्निमित्तोपादानत्वप्रतिपादनेन प्रकृत्यधिकरणे सर्वज्ञत्वसर्वशक्तित्वादिप्रतिपत्तेश्च चतुर्थपादे निरवधिमहिमत्वेन वेद्यः । अपास्तवाधः - स्मृतिपादे कापिलादिविरुद्धार्थस्मृतिविरोधानां युक्त्याभासमूलकविरोधानां च निरसनादपास्तबाधत्वेन पञ्चमे पादे वेद्यः । श्रिताप्तः - तर्कपादे बुद्धादिरूपेण तामसानामनाप्तोऽपि पाञ्चरात्राधिकरणे पाञ्चकालिकवृत्तीनामाप्त इति वक्ष्यमाणत्वात् श्रिताप्तत्वेन षष्ठे वेद्यः । खात्मादेरिन्द्रियादेरुचितजननकृत् - वियत्पादे वियदादेः स्वरूपविकाररूपजननप्रतिपादनाज्जीवात्मनः स्वभावविकाररूपजननप्रतिपादनाच्च वियदात्माद्युचितजननकृत्त्वेन सप्तमे वेद्यः । खात्मादेरुचितजननकृदिति योजना । इन्द्रियादेरुचितजननकृत् - तथा प्राणा इति पादे इन्द्रियाणां मुख्यप्राणस्य च जननप्रतिपादनादिन्द्रियाद्युचितजननकृत्त्वेनाष्टमे वेद्यः । संसृतौ तन्त्रवाही - जाग्रत्स्वप्नसुषुप्तिमूर्छामरणेषु भगवानेव निर्वाहकत्वेनोच्यत इति संसारतन्त्रनिर्वाहकत्वेन नवमे वेद्यः ।  
निर्दोषत्वादिरम्यः - 'न स्थानतोऽपि परस्योभयलिङ्गं सर्वत्र हि' इत्याद्यधिकरणेषु निर्दोषत्वकल्याणगुणाकरत्वप्रतिपादनात् निर्दोषत्वादिरम्यत्वेन दशमे वेद्यः । बहुभजनपदम् - गुणोपसंहारपादे नानाविधोपासनविचारणाद् बहुभजनपदत्वेनैकादशे वेद्यः । स्वार्हकर्मप्रसाद्यः - गृहस्थादिषु चतुर्ष्वप्याश्रमिषु स्वस्वाश्रमधर्माङ्गिका विद्येति पुरुषार्थपादे प्रतिपादनात् स्वार्हकर्मप्रसाद्यत्वेन द्वादशे वेद्यः । पापच्छित् - आवृत्तिपादे 'तदधिगम उत्तरपूर्वाघयोरश्लेषविनाशौ तद्व्यपदेशात्' इत्यधिकरणे विद्यानिष्ठस्योत्तरपूर्वाघाश्लेषविनाशप्रतिपादनात् पापच्छित्त्वेन त्रयोदशे वेद्यः । ब्रह्मनाडीगतिकृत् - 'वाङ्मनसि' इत्यादिपादे उत्क्रान्तस्य चेतनस्य 'तदोकोऽग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीतः शताधिकया' इति सूत्रेण हार्दानुग्रहेण ब्रह्मनाडीप्रवेशवचनात् ब्रह्मनाडीगतिकृत्त्वेन चतुर्दशे वेद्यः । अतिवहन् - अर्चिरादिपादे भगवन्नियुक्तैरर्चिरादिभिरतिवहनप्रतिपादनादतिवोढृत्वेन पञ्चदशे वेद्यः । साम्यदः - 'संपद्याविर्भावः' इत्यादिपादे मुक्ताय भगवता परमसाम्यप्रतिपादनोपपादनात् साम्यदत्वेन षोडशे वेद्यः । एवमत्र शास्त्रे सर्वेष्वपि पादेषु स्रष्टृत्वादिरूपैः परमात्मैव वेद्य इति निखिलमपीदं शास्त्रं ब्रह्मपरमेवेति भावः ॥20. विध्युक्त्येत्यादि । इहास्मिन्लोके केचन विचक्षणाः विध्युक्त्या - 'आप्तस्य हितकामस्य नियोगं केचिदूचिरे । भाष्यकारोऽपि भगवानेतमेवान्वमन्यत ॥' इत्युक्तरीत्या हितकामाप्तनियोगरूपस्य विधेः - संबन्धिन्या, उक्त्या - स्वाध्यायोऽध्येतव्य इत्यादिरूपया । प्रेरिताः सन्त इति शेषः । वेदान् - चतुरोऽपि वेदान् । शाखाभेदबहुत्वपरं वा बहुवचनम् । अधीत्य - स्वतन्त्रोच्चारणयोग्यतयाऽक्षरराशिं गृहीत्वा । विधिबलविरतौ - अध्ययनविधेरक्षरराशिग्रहणपर्यन्तत्वात् तावताऽध्ययनविधिप्रेरणस्य विरामेऽपि । अन्यजाद्रागादेव - साङ्गाध्ययनादिजन्यापातप्रतीतिमूलकसंदेहसंभूतान्निर्णयाभिलाषादेव हेतोः । कृत्स्नं मीमांसमानाः - कृत्स्नमपि वेदार्थं विचारयितुं प्रवृत्ताः । क्रमशः - अधीतक्रमेण कर्मकाण्डं विचार्य । परह्मचिन्तां तरन्ति - ब्रह्मविचाररूपवेदान्तशास्त्राध्ययनं प्राप्नुवन्ति । अस्मिन् तुर्ये युगे प्राप्ते - प्राणिनामायुःप्रज्ञाशक्त्यादिसंकोचके चतुर्थे कलौ युगे प्राप्ते सति । कतिचन कृतिनः - केचिदुचितकारिणः । परिमितबलधीप्राणतद्विघ्नदृष्ट्या - परिमितानामल्पीयसां बलधीप्राणानां शक्तिबुद्ध्यायुषां तद्विघ्नानां रोगदारिद्र्यादीनां च दृष्ट्या पर्यालोचनया । कालक्षेपाक्षमत्वात् - दीर्घकालविलम्बासहिष्णुत्वेन । शीघ्रं - कर्मकाण्डाध्ययनविलम्बाभावेन शीघ्रमेव व्युत्क्रमेण । अन्ते - मुख्यभूते वेदान्तविचाररूपे मीमांसाचरमभागे । रमन्ते - आसज्जन्ते । अनुक्रमानुपपत्तिशङ्काभावे न्यायानुसारादनुक्रमेणैव श्रोतव्यम् । तच्छङ्कायां पुनः प्रधानविरोधपरिहाराय व्युत्क्रमेणापि श्रवणमस्त्येवेति न विरोध इति भावः ॥21. रागादित्यादि । रागान्मीमांसते चेत् - आपातप्रतीतिमूलकान्निर्णयरागादेव विचारे प्रवर्तते चेत् । इह - विचारे । स्वयं यतताम् - धृष्टानां पण्डितंमन्यानां पुस्तकावलोकनाद्युपायेन कर्मब्रह्मचिन्ताया विलोकनात् तथैव पुस्तकावलोकनाद्युपायेन मीमांसापरिज्ञानमात्मनः संपादयतु । गुरूक्त्या किम् - गुरूक्त्या गुरूपदेशेन । किम् - किं फलं लभ्यते । इति चेन्न - इत्युच्यते चेन्नैतद्युक्तम् । ब्रह्मज्ञानाप्तये गुर्वभिगमनविधेः - 'तद्विज्ञानार्थं स गुरुमेवाभिगच्छेत्' इति ब्रह्मज्ञानार्थं गुर्वभिगमनविधानात् । तेन तत्त्वोपदेशात् - गुरुणैव तत्त्वोपदेशदर्शनाच्च हेतोरित्यर्थः । किं च सद्विद्याऽऽचार्यवत्त्वे परब्रह्मवित्तिं प्रथयति - सद्विद्या पुनः 'आचार्यवान्पुरुषो वेद' इति वचनेनाचार्योपदेशवत्त्वे सत्येव परब्रह्मज्ञानं संभावितं प्रकाशयति । मतुपा सम्यगुपासनं विवक्ष्यत इति चिन्तामणिः । तथा - उक्तश्रुतितुल्यतया । अन्यापि - अन्या श्रुतिरपि । आचार्यादित्यधीते - 'आचार्याद्धैव विदिता विद्या साधिष्ठं प्रापत्' इत्यधीते । आचार्योपदेशादेव विदिता विद्या साधुतमत्वं प्रापयेदिति प्रतिपादयतीत्यर्थः । असौ - 'तद्विज्ञानार्थं स गुरुमेवाभिगच्छेत्' इति श्रुत्यक्षरराशिः । नीतिविद्भिः - न्यायवेदिभिः । नियमविधिर्निश्चितः - अप्राप्तार्थत्वाभावात् नापूर्वविधिः, न च परिसंख्या, अपितु नियमविधिरेवेति निर्णीत इत्यर्थः ॥22. सिद्धे व्युत्पत्तिरित्यादि । आद्या व्युत्पत्तिः - प्राथमिकः शक्तिग्रहः । सिद्धे न भवति - वृद्धव्यवहारादन्यत्र व्युत्पत्त्यसंभवात् तस्य च कार्यार्थैकपरत्वात्, सिद्धेऽर्थे न सिध्यतीत्यर्थः । अस्मिन् - ब्रह्मणि विषये । लक्षणाद् धीः - गन्धवती पृथिवीत्यादिष्विव विशिष्य व्युत्पत्तिः । न च युज्यते - न संभाव्यते । जगत्कारणत्वादिलक्षणस्यासंभवादिति भावः । अन्यसिद्धे किं शास्त्रेण - अनुमानप्रमाणसिद्धे शास्त्रेण किं कार्यम्? अप्राप्ते हि शास्त्रमर्थवदित्यर्थः । निशमयितुः - श्रोतुः । सिद्धबोधे - सिद्धार्थबोधे । फलं च न स्यात् - किमपि फलं च न स्यात् । पुरुषप्रवृत्तिसाध्यस्य श्रवणे हि पुरुषस्य फलम् । एवम् - उक्तप्रकारेण विरोधदर्शनात् । उपनिषदो ब्रह्मणि विषये न मानानि - न प्रमाणानि । इति तद्विचारे स्तम्भिते - एवमाक्षेपेण ब्रह्मविचारप्रवृत्तौ प्रतिबद्धायाम् । चतुःसूत्री - 'अथातः' इत्यादिसूत्रचतुष्टयी । उचितैः - तत्तदाक्षेपनिरसनयोग्यैः । चतुर्भिर्न्यायभेदैः - शिशूनामम्बातातमातुलचन्द्रादिशब्दार्थशक्तिग्रहन्यायेन सिद्धार्थेऽप्याद्यव्युत्पत्तिः संभाव्यत एवेति प्रथमो न्यायः, जगज्जन्मादीनामुपलक्षणविधया विशेषणविधया वा लक्षणत्वसंभवाद् युगपज्जगत्प्रलयसृष्ट्यादीनां श्रुतिपुराणादिसिद्धत्वेन जगत्कारणत्वस्य ब्रह्मलक्षणत्वसंभवाच्च गन्धवती पृथिवी, सास्नादिमान्गौरित्यादाविव लक्षणतो विशिष्य व्युत्पत्तिर्योयुज्यत इति द्वितीयः, अङ्कुरादिकं सकर्तृकं कार्यत्वादित्यनुमानप्रयोगे कार्यत्वहेतोः सर्वज्ञत्वसर्वशक्तित्वादिविशिष्टकर्तृकत्वव्याप्त्यभावेन सिसाधयिषितेश्वरासाधनेन मानान्तरागम्यत्वादीश्वरस्य शास्त्रैकगम्यत्वं सिद्धमिति तृतीयः, वेदान्तवाक्यार्थज्ञानस्य तव गृहे निधिरस्तीत्यादिवाक्यार्थज्ञानतुल्यतया निरतिशयानन्दब्रह्मविषयकत्वेन स्वयमेव पुरुषार्थस्वरूपत्वात् नाफलत्वमिति चतुर्थः, एवं चतुर्भिर्न्यायविशेषैः । शास्त्रारम्भमघटयत् - प्रतिबद्धां वेदान्तशास्त्रश्रवणप्रवृत्तिं तत्प्रतिबन्धकपूर्वोक्तशङ्काचतुष्टयनिराकरणेन पुनः प्रावर्तयदित्यर्थः ॥23. सिद्धे व्युत्पत्त्यलाभ इत्यादि । सिद्धे व्युत्पत्त्यलाभे ब्रह्म स्वरिव फलतया लभ्यम् - अस्तु नामाद्यव्युत्पत्तिः कार्यार्थ एव न सिद्धे, तथापि ब्रह्मस्वरूपं यागादिफलभूतस्वर्गादिस्वरूपवत् 'ब्रह्मविदाप्नोति परम्' इति वाक्यविहितवेदनफलतया लभ्यत एव । लक्ष्मभङ्गे च ब्रह्मान्योक्त्या लभ्यम् - लक्षणासंभवेऽपि ब्रह्म आधुनिकानां पुराणप्रसिद्धरावणयुधिष्ठिरसुयोधनादिवदन्येषां पुराविदामुक्तिपरम्परया लभ्यताम् । अनुमानप्रमितमपि, अंशतः शास्त्रवेद्यं भवतु - अस्त्वनुमानप्रसिद्धं ब्रह्म । तथापि निरतिशयानन्दरूपत्वाद्यनन्तगुणविशिष्टतारूपांशतः शास्त्रवेद्यमपि भवत्येव । विध्यर्थत्वेऽप्यबाधात्परविषयवचः स्वार्थमानं भवेत् - विधिशेषत्वेऽप्यबाधितार्थकत्वाद् ब्रह्मविषयकं वेदान्तवाक्यं स्वार्थप्रमाणं भवतु । इत्यन्वारुह्योक्तिदैन्यम् - एवंरूपमन्वारुह्य परपक्षमङ्गीकृत्य सान्त्वेन समाधानरूपं दीनकृत्यम् । ऋजुः - आर्जवं मनोवाक्कायानामैकरूप्यं, तद्वान् । वावदूको महावाग्मी । सूत्रकृत् - सूत्रकारः । न सहते हि - न मर्षयेदित्यर्थः । तथा च प्रतिपक्षप्रतिक्षेपकपरमार्थदूषणे सति वावदूकः सूत्रकारो हृद्यन्यद्वाच्यन्यदिति द्विरूपां प्रक्रियां नानुसरतीत्यर्थः ॥24. द्वाभ्यामित्यादि । आदौ - शारीरकशास्त्रारम्भे प्रथमतः । द्वाभ्याम् - 'अथातो ब्रह्मजिज्ञासा । जन्माद्यस्य यतः' इति जिज्ञासाधिकरणजन्माद्यधिकरणाभ्याम् । सिद्धरूपे परस्मिन् - सिद्धे ब्रह्मणि । प्रतीतिप्रजननमुदितम् - प्रतीत्युत्पत्तिरुक्ता । तदनु - ततः परम् । द्वाभ्याम् - 'शास्त्रयोनित्वात् । तत्तु समन्वयात्' इत्यधिकरणाभ्याम् । शास्त्रतज्जन्यबुद्ध्योः - प्रतीतिकारणभूतस्य शास्त्रस्य तज्जन्याया ब्रह्मप्रतीतेश्च । वैफल्यशङ्का परिहृता - विफलत्वशङ्कापरिहारेण साफल्यं समर्थितम् । औचित्यानेकभाष्यस्वरसगतिमती - औचित्यम् - प्रधानभूतसकलवेदान्तचिन्तार्थचिन्तान्तरत्वरूपोपोद्धातलक्षणतौल्यम् । अनेकेषु भाष्येषु स्वरसा हृद्या या गतिः - चतुस्सूत्र्या उपोद्धातत्वेनैवावगतिस्तच्छालिनी । इयं वर्तनी - चतुःसूत्र्या उपोद्धातत्वनिर्वाहरूपा एकपदी । प्राक्तनी - श्रीभाष्यकारतच्छिष्यपरम्परानुगततया चिरकालानुवृत्ता । एके - मेघनाथ(दारि)सूरिप्रभृतयस्तु । इह - शारीरकशास्त्रे । एकम् - जिज्ञासाधिकरणमेकमेव । शास्त्रारम्भार्थम् - शास्त्रोपोद्घातरूपम् । परम् - ततः परम् । त्रितयम् - अधिकरणत्रयम् । शास्त्रमित्याहुः - शास्त्रोपोद्धातो न भवति, किन्तु शास्त्रात्मकमेवेत्यभ्यधुः ॥25. यत्तदित्यादि । यत् - यस्मात्कारणात् । तत् - चतुःसूत्र्याः साकल्येन शास्त्रोपोद्धातरूपत्वम् । सेनेश्वरार्यैः - श्रीरङ्गराजान्तरङ्गपरिकरतल्लजैः शारीरकाधिकरणार्थसंग्राहकपद्यनिर्मातृभिः सेनेश्वरार्यैः । अगणि - स्वकृतग्रन्थे निरणायि । वकुलभृत्किंकरैः - वरदनारायणभट्टारकाख्यैर्न्यायसुदर्शनकारैः । अङ्ग्यकारि - स्वप्रबन्धेऽङ्गीकृतम् । व्यासार्यैः - सुदर्शनगुरुभिः । तत् - चतुःसूत्र्याः शास्त्रोपोद्धातरूपत्वम् । श्रुतमिति - आचार्यसकाशादेवमेव श्रुतमिति । द्विः - श्रुतप्रदीपिकाश्रुतप्रकाशिकाभ्यां वारद्वयम् । न्यासि - व्याख्यातम् । तत्, विष्णुचित्तैः - शठमर्षणगोत्रप्रभवैः प्रमेयसंग्रहादिग्रन्थकर्तृभिः श्रीविष्णुचित्तार्यैः । विशदम् - विस्पष्टतया । विवव्रे - विवृतम् । अहमपि - आचार्यानुग्रहविशेषेण वेदान्तद्वयप्रतिष्ठापनधुरन्धरोऽहमपि । शेषकल्पात् - प्रकृष्टविज्ञानभूम्ना फणिराजतुल्यात् । वादिहंसाम्बुवाहात् - न्यायकुलिशादिग्रन्थनिर्मातुरात्रेयरामानुजदेशिकेन्द्रात् । यत् - यतः । इदम् - चतुस्सूत्र्याः साकल्येन शास्त्रोपोद्धातरूपत्वम् । अश्रौषम् - श्रुतवानस्मि । अतः - तस्मात्कारणात्, अनेकाचार्यनिरूढत्वात् मयाप्याचार्यसकाशे तथा श्रुतत्वाच्च । चतुरधिकरणी - जिज्ञासाधिकरणजन्माद्यधिकरणशास्त्रयोनित्वाधिकरणसमन्वयाधिकरणात्मिकाऽधिकरणचतुष्टयी सकलाऽपि । ब्रह्मचिन्तोद्यमार्था - ब्रह्मविचारारम्भनिर्वाहकतया शास्त्रोपोद्धातरूपेति । अद्धा - तत्वेन । निर्धार्यते - निश्चीयते । अस्माभिरिति शेषः । यद्वा 'यत्तत्कृत्यं श्रुतीनाम्' इत्यादाविव यत्तदिति पदद्वयं यत्पदार्थे वर्तते । तथा च यत्तदगणि, अङ्ग्यकारि न्यासि विवव्रे च तदिदमहमप्यश्रौषम्, अतश्चतुरधिकरणी ब्रह्मचिन्तोद्यमार्था निर्धार्यत इत्यन्वयः ॥26. व्युत्क्रम्येत्यादि । केचित् - दर्शनान्तरस्थाः केचन । अत्र - ब्रह्ममीमांसाशास्त्रे । आद्यतुर्यौ नयौ व्युत्क्रम्याभिदधति - आद्यसूत्रे प्रतीतिसाफल्यकथनम्, प्रतीत्युत्पत्तिकथनं तु समन्वयसूत्र इत्यर्थक्रमेण समन्वयसूत्रं प्रथमं विन्यस्य जिज्ञासासूत्रमनन्तरं विन्यस्याभिदधति । एतत् - एवं कल्पनम् । अप्राप्तम् - अयुक्तम् । बोधासिद्धौ - हेतुभूतस्य ब्रह्मबोधस्य पूर्वमसिद्धौ । तत्फलम् - ब्रह्मबोधफलं विचारम् । इह - प्रथमविन्यस्ते जिज्ञासासूत्रे । कथं विमृशेत् - कुतः प्रतिपादयेत् । सिद्धवत्कारमान्द्यात् - अनागतावेक्षणन्यायेन सिद्धं कृत्वा । चिन्तनस्य मान्द्यात् - मन्दगतित्वादयुक्ततैवेत्यर्थः । मध्यौ - जिज्ञासाधिकरणसमन्वयाधिकरणमध्यनिविष्टौ । द्वौ - जन्मादिनयशास्त्रयोनित्वनयौ । रूपनामप्रजननविषयौ यद्विदुस्तच्च मन्दम् - तत्र जन्मादिनयो रूपप्रपञ्चनिर्माणविषयः, शास्त्रयोनित्वनयो नामप्रपञ्चनिर्माणविषय इति विभक्तविषयौ यदवेदिषुस्तच्च मन्दमनुचितम् । अर्थे - रूपनामप्रपञ्चयोः साधारण्येन जन्मरूपेऽर्थे । सत्युक्ते - उक्ते सति । श्रुत्यैव साक्षादुक्ते भवद्भिरपि तथैवोक्ते सति । अपेक्षिते - तस्मिन्नपेक्षिते च सति । नीतिसूत्रे - काव्यपुराणादिवद्विफलोक्तिपुनरुक्त्याद्यनर्हे न्यायकलापरूपे सूत्रे । विफलविभजनं नोचितम् - विभज्योक्तेः फलाभावेऽपि विभज्यार्थकथनमनुचितमेवेत्यर्थः ॥