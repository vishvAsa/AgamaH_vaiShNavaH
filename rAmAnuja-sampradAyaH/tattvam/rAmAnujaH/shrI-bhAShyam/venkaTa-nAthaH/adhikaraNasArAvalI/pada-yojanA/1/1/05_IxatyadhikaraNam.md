+++
title = "05 ईक्षत्यधिकरणम्"

+++
54. आत्मन्येवमित्यादि।अकृत इति मते -- जिज्ञासाधिकरणविषयवाक्ये 'नास्त्यकृतः कृतेन' इत्युक्त्या अकृतः सिद्ध इति चिन्तिते। विश्वहेतुत्वलक्ष्ये -- जगत्कारणत्वस्य लक्षणस्य लक्ष्ये आश्रये तेनेतरव्यावृत्ततयाऽवगते। शास्त्रैकस्थापनीये --शास्त्रेणैकेनेवाधिगन्तव्ये। निरवधिपरमप्रेणयोग्ये --अनवधिकातिशयानन्दरूपतया निरवधिपरमप्रेमरूपभक्तेर्योग्ये। परस्मिन्नात्मनि -- परमात्मनि। एवम् --व्युत्पत्त्यभावादिनिरसनक्रमेण। प्रसक्ते -- विचारणीयत्वेन संसिद्धे सति। ईदृक्त्वम् -- पूर्वपेटिकाप्रोक्तमथजातम्। यथार्हम् --प्रकृतिपुरुषस्वभावानुगुण्येन। प्रकृतिपुरुषयोः स्यात् ---प्रधानपुरुषयोरेवास्तु। इति परकथनम् --एवं पूर्वपक्षिण उपन्यसनम्। तौ -- प्रकृतिपुरुषौ। अनुमानाद्ययोग्यौ न -- अनुमानयोग्यत्वेन शास्त्रैकसमधिगम्यौ न भवतः। अयमीक्षत्यधिकरणार्थः। दुःखास्पृष्टौ च न --दुःखास्पष्टो हि ज्ञेयतामर्हति। इमौ तु दुःखसंसंपर्शिनावेवेत्यर्थः। अयमानन्दमयाधिकरणार्थः। इति क्रमेण -- एवं सिद्धान्तप्रतिपादनक्रमेण। अथ -- ईक्षत्यानन्दमयाधिकरणयोः, यद्वा पादशेषेण। दोधवीति --प्रतिक्षिपति।।55. गौणेक्षेत्यादि। गौणेक्षासाहचर्यात् --सद्विद्यायां 'तत्तेज ऐक्षत, ता आप ऐक्षन्त ' इत्यीदिगौणेक्षासाहचर्यात्। सति -- सच्छब्दार्थभूते वस्तुनि। बहुभवनप्रेक्षणं मुख्यं नैव -- 'तदैक्षत बहु स्यां प्रजायेय' इति बहुभवनानुकूलं पर्यालोचनं मुख्यं नैव भवति अपितु 'वृष्टिप्रतीक्षाः" शालयः' 'कूलं पिपतिषति' 'वर्षेण बीजं प्रतिसंजहर्ष' इत्यादिषु वृष्टिप्रतीक्षादीनां वृष्टिसापेक्षम्लानत्वाद्यवस्थादिरूपत्वेन गौणत्ववदिहापि सृष्ट्यौन्मुख्यादिरूपगौणार्थरूपं भवति। किं च इह - सद्विद्योपक्रमे। दृष्टान्ताद्यैः --'यथा सोम्यैकेन मृत्पिण्डेन' इत्यादिनिदर्शितदृष्टान्तप्रभृतिभिः। अचितोऽनुमितिराभाति -- साङ्ख्योक्तप्रधानानुमितिरियमिति न्यायविदां" प्रतिभाति। तादृशाजन्म युक्तम् --अचेतनरूपकार्यस्याचेतनादेव जन्म युक्तम्। तेन -- उक्तोपपादनेन। सच्छब्दः --'सदेव सोम्येदमग्र आसीत्' इत्यत्र सच्छब्दः। अविकृतिं मूलप्रकृतिं" व्याहरेत् --विकाररहिततया सच्छब्दार्थतायोग्यां मूलप्रकृतिमभिदध्यात्। इत्ययुक्तम् --इत्याशङ्कनमयुक्तम्। श्रुत्या --'स आत्मा' इत्यादिषु चेतनैकान्तात्मशब्दश्रुत्या। अन्येषाम् -- प्रकृत्यादीनाम्।निरोधात् -- सच्छब्दार्थतानिरसनात्। त्वदभिमततिरस्कारिलिङ्गादिभिश्च -- त्वदभिमत प्रकृतिकारणत्वतिरस्कारकेक्षणादिलिङ्ग वाक्यप्रकरणैरपि निरोधादित्यन्वयः।।56. ज्ञाते ह्येकत्रेति। एकत्र ज्ञाते सर्वं विदितं भवतीति प्रतिज्ञा ऐक्यसिद्ध्यै हि भवति -- 'येनाश्रुतं श्रुतं भवत्यमतं मतमविज्ञातं विज्ञातम्' इत्यादिवाक्ये एकस्मिन् सद्वस्तुनि ज्ञाते सर्वं वस्तु विज्ञातं भवतीति एकविज्ञानेन सर्वविज्ञानप्रतिज्ञाकार्यकारणयोरैक्यसिद्ध्यै हि प्रतिपादिता भवति। इदं चैक्यं प्रधान एव संभवतीत्यर्थः। तस्य ---एकविज्ञानेन सर्वविज्ञानस्य। मृत्तत्कार्यादयश्च त्रयो दृष्टान्तभेदा इह कथिताः ---- 'यथा सोम्यैकेन मृत्पिण्डेन सर्वं मृण्मयं विज्ञातं स्यात्, यथा सोम्यैकेन लोहमणिना, यथा सोम्यैकेन नखनिकृन्तनेन' इत्यादवाक्यत्रयेण मृत्तत्कार्यनिखिलमृन्मय सुवर्णपिण्डविशेषात्मकलोहमणितत्कार्यनिखिलकटककुटाद्याभरण कृष्णायसपिण्डात्मक नखनिकृतन्तकार्यभूतसिवास्यादिसर्वकाष्णार्यासरूपाश्च त्रयो निदर्शनविशेषाः प्रतिपादिताः। तेन --अनुमानवेषापेक्षितप्रतिज्ञादृष्टान्तोपादानेन। अव्यक्तानुमानं कथितम् --- मूलप्रकृतेः साङ्ख्योक्तमनुमानमेवात्रत्यवाक्यरूपमिति। इति वृथोत्कण्ठितम् -- इति चिन्तनं वृथा मनोकथ एव। कुत इत्यत्रोच्यते --हेत्वनुक्तेः। अनुमानप्रधानाङ्गभूतहेतूपादानस्यात्रदर्शनात्। कार्यकारणयोः सारूप्यं प्रतीयमानं हेतुर्भविष्यतीत्यत्राह --सारूप्यादेहेतोश्च उपरि परिहृतेः । यत् सरूपं तत् परस्परं कार्यकारणभावभाक् यथा मृद्घटादीत्याद्यनुमानहेतुभूतकार्यकारणसारूप्यरूपहेतोश्च द्वितीयाध्यायद्वितीयपादे परिहरिष्यमाणत्वात्। तर्ह्यत्र तत्र चेति पौनरुक्त्यमित्यत्राह --अत्र संभावनोक्तेः" । उत्तरत्रैव प्रधानकारणत्वनिश्चायकहेतुसर्वस्वनिराकरणम्। अत्र तु प्रधानकारणत्वानुमानसंभावनामात्रस्य परिहारात्। अत्र संभावनोक्तेरित्यत्रापि परिहृतेरित्यनुषङ्गः। पञ्चम्यन्तानां वृथोत्कण्डितमित्यनेनान्वयः।।57. आदेशेत्यादि। अनितरशरणैः --अनन्यथासिद्धैः। आदेशात्मस्वशब्दैः ---'उत तमादेशमप्राक्ष्यः'इत्यत्र प्रयुक्तेननियन्तृत्वरूपागदेष्टृत्वपरेणादेशशब्देन, 'स आत्मा' इत्यत्र प्रयुक्तेन शरीरप्रतिसंबन्धिचेतनपरेणात्मशब्देन सुषुप्तिप्रसङ्गे 'स्वमपीतो भवति' इति प्रयुक्तेन स्वप्त्रन्तर्यामिभूतसुषुप्तिस्थानभूतपरमात्मपरतयैव लब्धसार्थक्येन स्वशब्देन च। द्वन्द्वान्ते श्रूयमाणस्य प्रत्येकं सम्बन्धात् आदेशशब्दश्चात्मशब्दश्च स्वशब्दश्चादेशात्मस्वशब्दास्तैरादेशात्मशब्दैः। त्वन्तदैक्योपदेशात् ---'तत्त्वमसि' इत्यत्र त्वम्पदार्थस्य जीवस्य तत्पदार्थेन परमात्मना, ऐक्यमभेदस्तस्योपदेशस्तस्मात्। स्वेन जीवेन साहङ्करणमनहमोऽचिद्गणस्य प्रवेशात्। स्वेन -- स्वात्मकेन। जीवेन -- जीवात्मना। प्रवेशक्रियाकर्तृभूतस्यापि जीवस्य साधकतमत्वविवक्षया करणत्वमभिप्रेत्य तृतीया। साहङ्करणम् -- 'अनेन जीवेनात्मनानुप्रविश्यनामरूपे व्याकरवाणि' इत्युत्तमपुरुषसिद्धाहंशब्दोल्लेखपूर्वकम्। अनहमः -- अहमर्थव्यतिरिक्तस्य। अचिद्गणस्य --महदादिसृज्यवर्गस्य। प्रवेशात् --प्रवेशवचनात्। एकज्ञानेन सर्वं विदितमिति गिरा ---कारणभूतैकसत्पदार्थविज्ञानेन तद्व्यतिरिक्तं सर्वं चेतनाचेतननरूपं कार्यजातं विदितं भवतीत्येतदर्थकेन 'येनाश्रुतं श्रुतं भवत्यमतं मतम्' इत्यादिश्रुतिवाक्येन। सर्वतादात्म्यवाचा -- 'ऐतदात्म्यमिदं सर्वम्' इति श्रुत्या सर्वशब्दार्थान्तर्गतस्य चेतनस्याप्येतच्छब्दार्थभूतसत्तादात्म्यप्रतिपादनेन। प्रधानस्य सत्पदार्थत्वे चेतनस्य सत्तादात्म्यमनुपपन्नं भवेदिति भावः। सिद्धान्ते तु सूक्ष्मचेतनाचेतनशरीरकस्यैव परमात्मनःसत्पदार्थत्वात् तत्तादात्म्यं 'इदं सर्वम्' इति निर्दिष्टस्य सचेतनस्य जगतः सुतरामुपपद्यते। प्रधानस्य चेतनाचेतनशरीरित्वमसंभावितमिति न परपक्षे निरुक्तोपपत्तिलाभः। शाखाविद्यान्तरागेरपि अन्या शाखा शाखान्तरम्। अन्या विद्या --विद्यान्तरम्। आदिशब्देन स्मृतिपुराणादिसंग्रहः। सुस्पष्टतया ब्रह्मकारणत्वं वदद्भिः 'ब्रह्मविदाप्नोति परम्। सत्यं ज्ञानमनन्तंब्रह्म, सोऽकामयत बहुस्यां प्रजायेयेेति, तदात्मानं" स्वयमकुरुत' 'अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः। उभे अस्मिन् द्यावापृथिवी अन्तरेव समाहिते' 'विष्णोः सकाशादुद्भूतं जगत्तत्रैव च स्थितम्। स्थितिसंयमकर्ताऽसौ जहतोऽस्य जगच्च सः।।' इत्यादिरूपैः शाखान्तरविद्यन्तरस्मृतिपुराणादिवचनैश्चेत्यर्थः। उक्तैर्हेतुभिः। विश्ववित् -- जगन्निमित्तकारणत्वोपयुक्तं 'यः सर्वज्ञः सर्ववित्' इत्यादिश्रुतिसिद्धं सर्वज्ञत्वादकल्याणगुणजातं वहन्। विश्वमूर्तिः --जगदुपादानत्वोपयुक्तसर्वशरीरकत्वविशिष्टः" परमात्मैव। बहुभविता --'बहुस्याम्' इति सङ्कल्पपूर्वकं चेतनाचेतनात्मकनिखिलजग्द्रूपेण बहुभवनशाली, नान्यदित्यर्थः।।