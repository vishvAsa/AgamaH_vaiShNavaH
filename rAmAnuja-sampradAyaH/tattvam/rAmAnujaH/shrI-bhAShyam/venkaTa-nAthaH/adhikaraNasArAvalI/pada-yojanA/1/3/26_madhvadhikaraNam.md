+++
title = "26 मध्वधिकरणम्"

+++
26. स्यादेवमित्यादि। एवम् --'तदुपर्यपि' इत्याद्युक्तार्थित्वसामर्थ्यादिस्थापनाक्रमेण। मनुज इव --मनुष्याणामिव।देवमात्रे --सामान्येन देवानाम्।परोपास्तिमात्रं स्यात् --परमात्मोपासनसामान्यमधिकार्यमस्तु। तथापि -- एवमङ्गीकारेऽपि।यत्र --- यस्मिन्नुपासने।स्वस्यैवाराध्यभावः" --- वस्वादिरूपस्य देवस्य स्वस्यैवोपास्यत्वं शास्त्रावगतम्।किंच फलमपि स्वपदम् -- यस्मिन्नुपासने फलमपि वसुत्वादिस्वपदप्राप्तिरूपमेव शास्त्रावगतम्।अत्र -- एतादृशोपासने। अदिकारो न -- उपास्यतया श्रुतानां देवतानामधिकारो नास्त्येव।स्वस्य स्वोपासकत्वासम्भवात् लब्धस्य च स्वपदस्य लब्धव्यत्वासम्भवादिति भावः। मैवम् -- एवं मा शङ्किष्ठाः। मुक्तिकामाः -- मुमुक्षव एव वस्वादिदेवाः। सर्वान्तरात्मा स्वतनुभृदिति चोपासते --स्वात्मिकां तनुं बिभर्तीति स्वतनुभृत्। सर्वान्तरात्मत्वेन स्वात्मशरीरकत्वेन च परमात्मानमुपासते। अतः परमात्मप्रधानस्य स्वात्मनो नोपासनानधिकारः। स्वपदं फलमपि -- अस्मिन्कल्पेऽस्मिन्मन्वन्तरे वा स्वेनावाप्तं यद्वसुत्वरूपं पदं स्थानं तदात्मकं तादृशोपासनफलमपि। कामात् -- उपासनदशायां वसुत्वादिपदप्राप्तिपूर्वकमोक्षकामनावशात्। कल्पमन्वन्तरादौ ---- विद्यमानवसुत्वादिपदनिवृत्तिकालभूते कल्पान्तरे मन्वन्तरे वा। आवर्तते --- पुनरावर्तते।विद्यमाने वस्त्वादिपदे एतन्मन्वन्तरावसाने निवृत्ते सति इदानीं क्रियमाणोपासनाविशेषबलेनागामिनि मन्वन्तरादौ पुनर्वस्वादिपदं लभ्यते तेन लब्धस्य लभ्यत्वानुपपत्तिर्नाशङ्क्येति भावः।।