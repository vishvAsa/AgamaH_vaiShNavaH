+++
title = "09 इतराधिकरणम्"

+++
33. धर्मस्येत्यादि। परभजनानुग्रहेण -- परमात्मोपासनसंसिद्धसामर्थ्येन। धर्मस् -- श्रेयस्साधनतयानुष्ठितस्य पुण्यस्य ।अश्लेषनाशौ -- फलाश्लेषकर्मशक्तिनाशौ। उपपन्नौ नहि -- युक्तियुक्तौ न भवतः। तस्य -- धर्मस्य। अघत्वप्रसङ्गात् --पापत्वप्रसङ्गात्। निवर्तनीयं हि पापमेव भवति पुण्यञ्चेन्न निवर्तनीयं" भवेत् तथा च पुण्यपापव्यवस्थानुपपत्तिरिति भावः। श्रुतिरपि च -- प्रत्यक्षादिवत्स्वार्थे प्रमाणतमा श्रुतिरपि च। परं पपनिर्मुक्तिमाह -- 'पाप्मानोऽतो निवर्तन्ते' इति केवलं पापनिर्मुक्तिमेव वदति। नतु पुण्यस्य च निवृत्तिं वदति। तत् -- तस्मात्। भोगैः -- फलानुभवैरेव। पुण्यनाशोऽस्तु -- पुण्यकर्मणां निवृत्तिर्भवतु। इति यदि न --- इति यच्छङ्कनं तन्न युक्तम्।यतः" -- यस्मात् कारणात्।अस्य -- ब्रह्मप्राप्त्येकाभिलाषिणोऽधिकारिणः। काम्यमपि -- ब्रह्मप्राप्तिविरोधिभूतस्वर्गादिक्षुद्रफलसाधनभूतं" काम्यकर्मापि। पापम् --पापशब्दवाच्यमेव। तस्मिन् -- काम्यकर्मणि। तल्लक्ष्मसिद्धेः -- विरोधिफलकत्वरूपपापलक्षणस्य सिद्धत्वात्। यद्धि यल्लक्षणयुक्तं तत् तत्छब्दवाच्यमेव यथागोमाहिषादि, नहि पुण्यपापयोर्गौत्वादिवत् काचिज्जातिरस्ति अपि त्वनुकूलप्रतिकूलफलकशास्त्रीयकर्मत्वमेव पुण्यपापशब्दप्रवृत्तिनिमित्तम्। तादृशत्वञ्चाधकारिभेदेन देशभेदेन कालभेदेन च भिद्यते। अतो मुमुक्षूणामभिमतमोक्षविरोधिफलकतया काम्यकर्माणि पापशब्दवाच्यान्येवेति भावः। अस्य -- काम्यकर्मणः। पाप्मता --पाप्मशब्दवाच्यता। नसुकृतमितिश्रूयते च -- ' न सुकृतं" न दुष्कृतं सर्वे पाप्मनोऽतो निवर्तन्ते' इति श्रुतौ निर्वतनीयसर्वपाप्मशब्दार्थतया दुष्कृतमिव सुकृतमपि समर्थितं श्रूयते। अतश्च कण्ठोक्त्या सिद्धं काम्यकर्मणां पापशब्दवाच्यत्वमिति भावः।।34. पुण्यमित्यादि। इह -- ब्रह्मविदि। यत् पुण्यं विद्यानुकूलम् -- यत् पुण्यकर्म विद्यानिष्पत्त्यौपयिकशरीरहृषीकवर्धकान्नपानाराग्यादिफलद्वारा विद्यानिष्पत्तिसहकारि भवति। तस्य -- कर्मणः। विद्याप्रदत्वात् सफलता -- पूर्वोक्तरीत्या विद्यानिष्पादकतया साफल्यं सिद्धम्। यत् -- काम्यकर्म। तस्याम् -- विद्यायाम्। उपयुक्तं न -- फलद्वारोपयुक्तं न भवति। तदपि -- तादृशं कर्मापि। बन्धकत्वेन -- स्वफलभूतक्षुद्रसुखतृष्णाजननद्वारा मुक्तिविरोधित्वेन बन्धकत्वात्। दुरितवद्वार्यम् -- पापमिव निवर्तनीयमेव।तत्र लोकसिद्धान्तः प्रदर्शयते उत्तरार्धेन।निगलयुगलतः" --हैमकार्ष्णायसनिगलद्वयेन गतिविरोधिभूतेन। कारागारोपरुद्धे -- बन्दीगृहे स्वप्राप्तगतिशून्ये कृते। भृत्ये -- दासे विषये। सार्वभौमस्य --स्वशासित्रन्तरशून्यस्य भृत्यं शिक्षितुं रक्षितुं वा स्वतन्त्रस्य महाराजस्य। प्रसदनसमये --अन्तरङ्गजनान्तरकृतगलितभृत्यापराधक्ष्मापणादिक्रमेणानुग्रहसम्पत्तिसमये। हैमं कार्ष्णायसञ्च -- निगलमिति शेषः। हेम्ना सुवर्णेन निर्मितं कृष्णआयसेन निर्मितञ्च निगलं गतिनिरोधी। सहैव - युगपदेव कार्ष्णायसनिगलभञ्जनसमय एव। नतु हैममिति कालान्तरं प्रतीक्ष्यते बन्दीकृतेन, नवा हैममिति विशेषेण कञ्चित्कालं सह्यत इत भावः। भञ्जनीयम् -- भेदनीयं ह। तद्वदभिमतविरोधित्वात् काम्यकर्म निर्वतनीयमति भावः।।35. काम्यमित्यादि। विरक्तः --निरतिशयानन्दरूपब्रह्मप्राप्तिकामतया क्षुद्रफले विरक्तोऽधिकारी। काम्यम् -- कर्म। नेच्छेत् -- अत एव तन्न कुर्यादित्यर्थः। यदि कल कुरुते -- विरक्तोऽपि वासनावशात् कदाचित्काम्यं कर्म यदि च कुर्वीत। फले रागयोगात् तत् --कुरुते तर्हि तत्फले रागवशादेव तादृशं कर्म कुर्यात्। तथा च तत्कर्म फलं प्रयच्छेदेव तेन फलेन विनष्टत्वात् न तदलेपविषयभूतं कर्मेति भावः। किमपि च काम्यमधीपूर्वं न -- यत् किञ्चिदपि फलसाधनं कर्म अबुद्धिपूर्वं न भवति फलकामनाया ज्ञानमूलकत्वात्। तेनाबुद्धिपूर्वकत्वे काम्यत्वमेव न स्यादिति भावः। अज्ञातधर्मश्च बन्धं न दिशेत् --- अबुद्धिपूर्वको धर्मः फलद्वार बन्धं न दातुं प्रभवति फलोद्देशेनानुष्ठानाभावात्। विधार्थैर्लुप्यते -- पूर्वोक्तरीत्या विधानिण्पत्यौपयिकफलैः कर्मभिस्तु लुण्यते दत्तफलतया स्वयमेवानाशीत्यर्थः। अत इतरत् किम् --उक्ताद्भिन्नं किमस्ति काम्यम्, यत् फलाश्लेषवचनास्पदं भवेत्। इति चेन्न--- इति शङ्कयते चेत्तन्नयुक्तम्। अधिकैः ---यानि विधार्थमनुष्ठितानि कियदपि फलमदत्त्वाधिकानि स्युस्तैः कर्मभिः।सान्तरायैः -- कर्मभिः। अन्यार्थैः --- लोकसङ्गहाधर्थमनुष्ठितैः कर्मभिः। क्वापि मोहजैः" -- कदाचिन्मोहवशेनाकृतफलत्यागैरनुष्ठितैः कर्मभिः। बन्धुजैश्च --- स्नेहवशेन बन्धुजनानुष्ठितैश्च बन्धकफलैः कर्मभिः। अनुतपनवतः" --सुकृतेष्वपि स्वकृतेषु दुण्कृतेष्विव विरोधिफलकत्वमनुचिन्त्यानुतप्यमानस्याधिकारीणः। अलेपोऽस्तु -- फलाशलेषो भवतु। एवमलेपस्यावकाशोऽस्तीत्यर्थः।।