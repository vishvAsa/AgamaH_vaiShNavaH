+++
title = "28 अर्थान्तरत्वादिव्यपदेशाधिकरणम्"

+++
128.धूत्वेति प्राच्यवाक्यप्रकृत इह भवेन्मुक्त आकाशनामा  
बन्धेऽसौ नामरूपे वहति तदनु च ब्रह्मभावे जहाति।  
इत्यन्याय्यं पुरोक्तः पुनरयमभिसम्भाव्य एव ह्युपात्तो  
ब्रह्मत्वन्न ह्यवस्था श्रुतिषु च युगपज्ज्ञाज्ञतादिर्विभक्तः।।

129.विश्वात्माऽनन्तभूमा नियमनधृतिकृन्मुक्तभोग्यस्वभावो  
दह्रस्वाधारसर्वो हृदयपरिमितावस्थया सर्वयन्ता।  
देवादीनामुपास्यो वसुमुखविबुधैस्स्वात्मभावेन सेव्य-  
श्शूद्राद्योपास्त्यनर्हः प्रभुरिह बुबुधे नामरूपैककर्ता।।