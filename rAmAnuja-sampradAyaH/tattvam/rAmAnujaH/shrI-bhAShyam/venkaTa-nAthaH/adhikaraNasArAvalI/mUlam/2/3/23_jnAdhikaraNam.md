+++
title = "23 ज्ञाधिकरणम्"

+++
10. कैश्चिज्ज्ञानत्वमात्रं कथितमुपधिजा ज्ञातृतैवात्मनोऽन्यै-  
स्तत्राम्नाया(त्र श्रुत्या)दिबाधं प्रथयति विविधं ज्ञोऽत इत्यादिसूत्रैः ।  
पूर्वन्यायादमुष्मिञ् जनिलयरहिते नित्यबोधेऽत्र चोक्ते  
संकोचाद्यर्हबुद्धेर्विकृतिवचनमप्यस्य सद्वारकं स्यात् ॥

11. ज्ञातृत्वं ज्ञानता च श्रुतिभिरभिदधे नात्र पक्षे पतामः  
सर्वत्रात्मा न भायात् किमिति न निगमैर्देहिनोऽणुत्वसिद्धेः ।  
स्वाभासैकस्वमूर्तेरविशदमहमस्सर्वदा भानमिष्टं  
धीसंकोचात् सुषुप्तिप्रभृतिषु विशदोल्लेखमात्रोपरोधः ॥

12. धर्मस्थे त्वेवकारे त्रिविधमपि भवेत्तद्व्यवच्छेदकत्वं  
धर्मिण्यस्यान्वये स्यात्तदितरविषये तस्य धर्मस्य हानिः ।  
जानात्येवेत्यबोद्धा न भवति जडता ज्ञानमात्रोक्तिवार्या  
ज्ञानालोपादिवाक्यानुगुणविषयतां यात्यसावेवकारः ॥

13. उत्क्रान्तिस्पन्दनाणूपमितिवचनतोऽणीयसश्शक्तिलाभे  
धीभूम्ना यौगपद्यं त्ववयवनयतोऽनेकमूर्तिग्रहेऽपि ।  
यत्राम्नातं विभुत्वं परविषयमिदं भाति तात्पर्यलिङ्गै-  
र्जीवे व्यापित्ववादो मतिमहिमपरस्स्वच्छताद्याशयो वा ॥