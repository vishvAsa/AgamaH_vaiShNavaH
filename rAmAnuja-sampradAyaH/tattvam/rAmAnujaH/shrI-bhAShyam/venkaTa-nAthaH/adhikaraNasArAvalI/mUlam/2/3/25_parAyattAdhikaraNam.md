+++
title = "25 परायत्ताधिकरणम्"

+++
17. कर्ता नह्यन्यतन्त्रस्स्मरति खलु तथा पाणिनिश्चान्यथा चेत्  
आज्ञा कुर्यान्न कुर्यादिति तु निगलिते धावनादेशवत् स्यात् ।  
मैवं कर्माक्षकालप्रकृ(भृ)तिपरवशे कर्तृतां तत्फलं च   
स्वीकृत्यात्मेशमात्रे श्रुतिशतविदिते द्वेष इत्थं दुरन्तः ॥

18. साधारण्येन हेतुस्सलिलमिव विभुस्सर्वकार्याङ्कुराणां  
वैषम्यं त्वाविरिञ्चात् प्रतिनियतफलैः प्राणिनां कर्मबीजैः ।  
साम्यं स्वस्य स्वगीतं श्रुतमपि तदिहाधोनिनीषादिभेद-  
स्तादृक्कर्मानुरूपं फलमिति नियतोऽनादिरेष प्रवाहः ॥

19. काले दुःखोपशान्तिं जनयति भगवान् व्याजमात्रावलम्बी  
या दुःखापाचिकीर्षा परहितमनसस्सैव तस्यानुकम्पा ।  
दत्ते देहादियोगं दिशति च निगमं वक्ति वेदान्तसारं  
निस्सीमानन्दयोगं निरुपधि समये सौति पुंसां तयैव ॥

20. दोषस्स्यान्निग्रहांशो यमयितुरिति चेन्नोपमर्दासहत्वात्  
स्वा(ना)निष्टं ने(ही)श्वरे हि(रस्य) प्रसजति न परानिष्टमस्य प्रतीपम् ।  
कारुण्यं सावकाशं क्वचिदिति कथितं साक्षिताद्यञ्च सुस्थं  
दृष्टे चैतत्स्वभावे फलद इति धिया युज्यते तत्प्रपत्तिः ॥

21. प्रत्यङ्ङात्माऽहमर्थः प्रमितिपरवतां कर्तृतादिश्च तस्मिन्  
स्वेच्छापूर्वप्रवृत्तेरयमचिदधिकस्तावदी(ते)शानतुल्यः ।  
ईशस्तु स्वेच्छयैव प्रयतत इति तन्निघ्नमन्यत्समस्तं  
सारथ्यादिक्रमेण प्रतिनियतगतिस्स्यात् त्रयाणां प्रवृत्तिः ॥

22. कर्तृत्वं स्यात् कदाचित् करणवति परप्रेरणानिर्व्यपेक्षं  
नो चेत् तन्निग्रहाद्यं कथमिति यदि न स्वेष्टपक्षेऽपि साम्यात् ।  
स्वेनापथ्यप्रवृत्तं न हि पुनरपि तत् कारयेयुर्दयार्द्रा-  
स्तच्चेत्तस्य स्वभावादितरदपि न किं निष्फलोऽधीतभङ्गः ॥

23. क्षेत्रज्ञानां समानां विषमयतनता तादृशादृष्टभेदा-  
न्नादृष्टं त्वन्यदिष्टं नियमनभिदया शासि(हीशि)तुस्तत्र भाव्यम् ।  
साक्षित्वाद्यञ्च नेतुस्समनिगममितं प्रेरकत्वं न रुन्धे  
भाष्यादिग्रन्थलेशोऽप्यवहितमनसामैदमर्थ्यं भजेत ॥

24. कर्ता देवः फलानां न तु करणभृतः प्रेरकश्चेत्ययुक्तं  
सर्वश्रुत्यादिकोपान्न भवति न फलं कर्मणः पापचर्या ।  
कर्माधीनं तु चिन्ताद्यपि हि भवभृतो भाषितं भाष्यकारै-  
र्जन्तूनां देवतानामपि करणगणाधिष्ठितं वक्ष्यतीत्थम्(ति) ॥