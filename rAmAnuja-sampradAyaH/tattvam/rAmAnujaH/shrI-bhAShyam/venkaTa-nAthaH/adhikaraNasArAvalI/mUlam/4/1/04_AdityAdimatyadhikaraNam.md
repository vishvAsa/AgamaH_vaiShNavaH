+++
title = "04 आदित्यादिमत्यधिकरणम्"

+++
20.तादर्थ्याद् देवतानां फलकरणतया कर्मणश्चोदितत्वात्  
आदित्यादौ निकृष्टात्मनि भवतु समुत्कृष्टकर्माङ्गदृष्टिः।  
मैवं कर्म प्रधानं विहितमपि यतस्तत्समाराधनं तत्  
तत्प्रीता देवतैव प्रदिशति फलमित्यर्थतस्सा प्रधानम्।।

21.अन्यस्मिन्नन्यदृष्टेरविधिरिह घटतामन्यथाख्यातिपक्षे  
याथार्थ्यं सर्वबोधानुगतमिति मते युज्यते नान्यदृष्टिः।  
तन्नात्राद्ये हि न स्याद् विमतिरविमता भ्रान्तिनीतिः परस्मिन्  
तादृग्भेदाग्रहोपप्लुतमतियुगलस्थापनायां नियोगात्।।

22. द्रष्टव्यापह्नवे न भ्रमदनुविहिता दृष्टिरद्वैतमोहः  
स्यादुत्कृष्टापराधस्तत इह विहिता तादृशत्वस्य दृष्टिः।  
तादृग्दृष्टौ न दोषस्तत इति कतिचित्तार्क्ष्यदृष्ट्यादिनीत्या  
द्वेधान्यत्रान्यदृष्टिर्न किमनधिगता व्यक्तितो जातितश्च।।

23. मुख्यं ब्रह्मैकमेवेत्यवहितमनसां ब्रह्मदृष्टिः कथं स्यात्  
एकत्वेनेति केचिन्नहि बलिनि विधौ शङ्कनीयोऽपराधः।  
स्वेच्छापूर्वद्विचन्द्रभ्रमवदिह भिदाकल्पनामाहुरन्ये  
बम्भ्रम्यन्ते यथा च श्रुतिषु बहुविधं ब्रह्म भातीति बालाः।।