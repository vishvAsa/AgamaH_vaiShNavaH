+++
title = "06 अन्याधिष्ठिताधिकरणम्"

+++
15. जन्म व्रीह्यादिनाम्ना श्रुतमिह तदिदं देवमर्त्यत्ववत्स्यात्  
नैरात्म्यं स्थावराणां नच निगमविदस्स्थापयन्तीति चेन्न ।  
पुण्यस्यैव प्रवृत्ते फलपरिगणने स्थावरत्वोक्त्त्ययोगात्  
रेतस्सिग्वर्ष्मणीव ह्युपचरति जनिं स्थावरेऽप्यन्यदेहे ॥

16. हिंसायोगादशुद्धं श्रुतिविहितमपि न्याय्यमिष्टादिकं तत्-  
पापांशं व्रीहिभावप्रभृतिषु सुकृती भुङ्क्त इत्यप्ययुक्तम् ।  
उक्ता मन्त्रार्थवादैः पशुहितमिति सा तच्चिकित्सावदेषां  
ब्रूते यज्ञे वधोऽसाववध इति मनुस्स्तौति निन्दा त्विहान्यत् ॥

17. कर्तुर्दोषं दिशेत् संज्ञपनमिह पशोस्तत्क्रतोश्चोपकुर्यात्  
तस्मादस्मिन्निषेधं क्षिपति न विधिरित्यब्रुवन् सांख्यभक्ताः ।  
निर्धूते पश्वनर्थे न खलु तदुचितं पिष्टपश्वादिकल्पः  
तत्तत्कालाधिकारिप्रतिनियत इति क्वापि न स्याद्विरोधः ॥

18. किञ्चोत्सर्गापवादक्रममिह जहतः कीदृशी नित्यहिंसा  
शुद्धं न क्वापि सिध्येत् तव हि विधिपदं स्पृष्टतत्तन्निषेधम् ।  
यत्रासत्यादि वैधं तदनु च विहिता निष्कृतिस्तन्निमित्ता  
तत्रागत्या तथा स्यादितरवदथवा केवलं तन्निमित्तम् ॥

19. अश्लिष्टं विग्रहाद्यैर्नभ इव मुसलैः क्षेत्रिणं केचिदाहुः  
कर्माकर्तारमेवं फलमपि विविधोपाधिभेदैकनिष्ठम् ।  
अव्यक्तस्यापवर्गं भवभुजमपि चानादिमुक्तस्वभावं  
तेषामित्थं मनीषां बहिरकृत नयैरेष वैराग्यपादः ॥

20. पादे त्वर्थाष्षडस्मिन् वपुरिह विजहद्भूतसूक्ष्मैस्सहेयात्  
भुक्तस्वर्गोऽवरोहेदनुशयसहितो मात्रया भिन्नमार्गः ।  
चन्द्रावाप्त्यादि न स्यान्निरयपथजुषामम्बरादौ सदृक्त्वं  
तस्माच्छीघ्रोऽवरोहः परवपुषि चिरं व्रीहिपूर्वे तु योगः ॥