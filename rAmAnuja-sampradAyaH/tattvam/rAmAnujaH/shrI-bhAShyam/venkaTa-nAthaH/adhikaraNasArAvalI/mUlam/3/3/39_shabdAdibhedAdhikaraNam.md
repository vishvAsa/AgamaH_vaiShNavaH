+++
title = "39 शब्दादिभेदाधिकरणम्"

+++
63. सर्वासु ब्रह्म वेद्यं फलमपि खलु तद्ब्रह्मविद्येति चाख्या  
ध्यानाद्युक्त्येकलक्ष्ये विधिरपि भजने सर्वविद्यैक्यमित्थम् ।  
तन्नाख्यारूपभेदात् तदुपहितविधौ तेन वैशिष्ट्यसिद्धेः  
मिश्रं मध्वादिविद्याफलमिह च पृथक्काम्यविद्यासु चैवम् ॥

64. नानाशब्दादिभेदादिति कथमवदत् सूत्रकृच्छब्दसाम्ये  
न ह्येते यागदानादय इव भिदुरा भक्तिविश्रान्तिसिद्धेः ।  
सत्यं शब्दस्य भेदस्त्वयमुपचरितो रूपभेदद्रढिम्ने  
ज्ञानं ये चाविधेयं करणमिति जगुस्तन्निरासेऽभिसन्धिः ॥

65. यद्वा शब्दादिभेदादिति तु कथयता सूत्रकारेण सम्यक्  
न्यासोपासे विभक्ते यजनहवनवच्छब्दभेदादभाक्तात् ।  
आख्यारूपादिभेदश्श्रुत इतरसमः किञ्च भिन्नोऽधिकारः  
शीघ्रप्राप्त्यादिभिस्स्याज्जगुरिति च मधूपासनादौ व्यवस्थाम् ॥