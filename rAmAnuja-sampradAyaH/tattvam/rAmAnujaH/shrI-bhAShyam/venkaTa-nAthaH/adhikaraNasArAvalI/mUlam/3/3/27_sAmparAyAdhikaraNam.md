+++
title = "27 साम्परायाधिकरणम्"

+++
33. कर्मोद्धूतिर्मुमुक्षोः क्वचिदुपनिषदि श्रूयते साम्पराये  
मार्गेऽन्यस्यां द्विधैवं शकलश इह तच्चिन्तनञ्चास्तु मा भूत् ।  
नह्युक्तं कर्मसाध्यं पथि फलमथ गत्यर्थदेहानुवृत्तिं  
मुक्त्यै विद्यैव कुर्यादघहतिवचने पाठतोऽर्थो बलीयान् ॥

34. निश्शेषं कर्म नश्येदिह यदि विदुषस्स्थूलदेहान्तमात्रे  
विश्राम्येत् तस्य तावच्चिरमिति हि वचो नार्थवत्त्वं गतेस्स्यात् ।  
गत्वा सम्पद्य चाविर्भवनमिति न संबोभवीतीत्ययुक्तं  
स्याद्धीसङ्कोचमात्रस्थितिकृदनुगतस्सूक्ष्मसंस्कारयोगः ॥