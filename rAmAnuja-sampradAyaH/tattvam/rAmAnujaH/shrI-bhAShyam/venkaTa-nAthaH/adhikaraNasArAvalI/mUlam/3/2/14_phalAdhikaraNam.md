+++
title = "14 फलाधिकरणम्"

+++
27. आराध्यः कर्मकाण्डस्थितनयनिवहस्थापितानां क्रियाणां  
अध्यक्षो देवतानामनुपधिमहिमा मध्यकाण्डोदितानाम् ।  
अत्राप्येतावतोक्तो भवभयचकितप्राप्त्युपास्त्येकलक्ष्यं  
तत्तच्छास्त्रार्थयोग्यं दिशति फलमिति स्थाप्यतेऽथात्युदारः ॥

28. कृष्यादेर्मर्दनादेरपि भवति फलं द्वारतो वान्यथा वा  
धर्माणां साधनत्वं श्रुतिभिरवगतं दोषबाधोज्झिताभिः ।  
तस्मादीशप्रसादात्फलमिति तु वचस्तत्प्रशंसेति चेन्न  
श्रौताराध्यप्रसादत्यजनकदनतोऽपूर्वकॢप्तेरयोगात् ॥

29. यद्यप्याराध्यमूलं फलमपि फलितं देवताधिक्रियायां  
कर्मापेक्षा तथोक्ता फलजननपरप्रेरणादौ तथापि ।  
साक्षित्वानादरत्वप्रभृतिपरगुणान् प्रेक्ष्य तत्प्रीणनादौ  
शङ्कातङ्कैर्निरुद्धांस्त्वरयितुमधुना तादृशोदारतोक्तिः ॥

30. सम्राजस्सानुकम्पात्पितुरुचितविदस्साम्यभाजो वदान्यात्  
स्थाने विन्दन्ति पुत्रा नियतरुचिभिदायन्त्रितास्तं तमर्थम् ।  
तत्र प्राप्यं स्वतो यद्विहतिरिह यतस्तत्प्रशान्तिश्च यस्माद्  
देयं यच्चाविशेषाद्दमनमपि यथालोकमत्रापि तत्स्यात् ॥

31. शुद्धानन्दे तदित्थं शुभगुणजलधौ सत्यनित्यस्वदेहे  
देवीभूषायुधाद्यैरतिशयिनि कनद्भोगलीलाविभूतौ ।  
शेषित्वाधारभावप्रभृतिबहुविधस्थास्नुसम्बन्धदीप्ते  
दृष्टिस्स्वर्गापवर्गप्रसवितरि हरौ निर्निमेषा श्रुतिर्नः ॥

32. पादे स्वप्नार्थहेतुस्तदयमिह सुषुप्त्याधृतिस्सुप्तगोप्ता  
मुग्धोद्बोधादिकर्ता त्वनघशुभगुणोऽचिद्भिरंशी स्वदेहैः ।  
पारम्यस्यैकसीमा सकलफलद इत्युच्यते भक्तिभूम्ने  
सत्ये ह्येवं गुणादावथ परभजने रूपभेदादि चिन्त्यम् ॥