+++
title = "28 प्राणोत्पत्त्यधिकरणम्"

+++
3. अत्र पादसङ्गतिर्भाष्ये 'ब्रह्मव्यतिरिक्तस्य वियदादेः कृत्स्नस्य कार्यत्वेनोत्पत्तावुक्तायां, जीवस्य कार्यत्वेऽपि स्वरूपान्यथाभावलक्षणोत्पत्तिरपोदिता । तत्प्रसङ्गेन जीवस्वरूपं शोधितम् । सम्प्रति जीवोपकरणानामिन्द्रियाणां प्राणस्य चोत्पत्त्यादिप्रकारो विशोध्यते' इति । तदर्थविचारस्तु - किमिन्द्रियाणि जीववन्नोत्पद्यन्ते, उत वियदादिवदुत्पद्यन्त इति । किं "एतस्मात्जायते प्राणो मनस्सर्वेन्द्रियाणि च" इति वाक्यं तेषामुत्पत्तिं प्रतिपादयति नेति । किम् "असद्वा इदमग्रे" इत्यादिवाक्यं सृष्टेः प्राक् इन्द्रियाणां सद्भावमवगमयति नेति । किं प्राणशब्द इन्द्रियपर उत परमात्मपर इति । किं 'प्राणा वाव ऋषयः' इत्यत्र ऋषिशब्दः प्राणशब्दस्य परमात्मपरतामवगमयति नेति । अत्र पूर्वपक्षमनूद्य निराकरोति - अग्र इत्यादिना । 'असद्वा इदमग्र आसीत् । तदाहुः किं तदासीदिति । ऋषयो वाव ते अग्रेऽसदासीत्, तदाहुः के ते ऋषय इति, प्राणा वाव ऋषयः' इति जगदुत्पत्तेः पूर्वम् ऋषीणां सद्भावमुक्त्वा तेषां प्राणत्वमपि अभिधीयते । न चात्र ऋषिशब्देन ज्ञानवृद्धत्वात् ब्रह्मैव वाच्यमिति वक्तुं शक्यते । ऋषय इति प्राणा इति च बहुवचनविरोधात्, तेन नित्येन्द्रियसिद्धिरिति पूर्वपक्षानुवादः । निराकरोति - मैवमिति । श्रुतिस्मृतीतिहासपुराणेषु शतशः प्रदेशेषु इन्द्रियाणां सृष्टिवचनदार्ढ्यात् प्रतिसंहारकाले तत्सद्भाववचनं न घटत एव । तर्हि बहुवचनविरोध इत्युक्तमवशिष्यते, तदपि न 'अदितिः पाशान्' इतिवद्बहुत्वस्यौपचारिकत्वात् ।पाशाधिकरणे हि पाशबहुत्वं पाशैकत्वस्य प्रमाणसिद्धत्वात् पाशावयवबहुत्वपरमिति निरणैषुर्न्यायबृद्धाः । तेन चेतनाचेतनविशिष्टब्रह्मांशभूतविशेषणबहुत्वात् बहुवचनमपि युज्यत एव । तदिदमाह - बहुवचनमिति । ननु प्राणत्वमिन्द्रियेषु प्रसिद्धम्, ऋषित्वमपि ज्ञापकत्वात् कथञ्चिदुपपद्यते, न परमात्मनीत्याषङ्क्याह - प्राणर्षित्वे इति । सर्वप्राणिप्राणनहेतुत्वात् प्राणत्वं तावदुपपद्यत एव । परमात्मनि तावदृषित्वमपि ज्ञानवृद्धत्वात्सुतरामुपपद्यते ।तदिदमाह - तदिति । निरुक्तिश्चेत्तुल्या, रूढिश्चेत्सापि च तथा । अस्माभिरपि ब्रह्मण्येव रूढिरिति वक्तुं शक्यत्वादिति । यद्वा प्रयोगप्राचुर्यमादिशब्देन विवक्ष्यत इति ॥