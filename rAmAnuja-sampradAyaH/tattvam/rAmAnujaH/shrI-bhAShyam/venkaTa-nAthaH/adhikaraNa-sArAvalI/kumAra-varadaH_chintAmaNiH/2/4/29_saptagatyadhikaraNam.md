+++
title = "29 सप्तगत्यधिकरणम्"

+++
4. एवमिन्द्रियाणां कार्यत्वमुक्तम् । तेषां संख्यापि चिन्त्यत इति सङ्गतिः । तदर्थविचारस्तु - किमिन्द्रियाणि सप्त उतैकादशेति । किं "'सप्त इमे लोका येषु चरन्ति' इति सप्तानां गतिश्रवणमिन्द्रियाणां सप्तसङ्ख्याकत्वमवगमयति नेति । किं जीवेन सह गत्यभावेऽपि पुरुषोपकारकत्वात् प्राणाधीनदेहवृत्तित्वाच्च हस्तादीन्यपीन्द्रियाणि नेति । किं 'दशेमे पुरुषे प्राणा आत्मैकादशः' इति प्राणशब्देन निर्दिष्टानामेकादशसंख्याकत्वं वागादीनामिन्द्रियत्वमवगमयति नेति । अत्र पूर्वपक्षी प्राह - सप्त प्राणा इति । सप्त प्राणाश्चरन्तीति श्रुतौ सप्तत्वमुदितं प्राणानाम् । ते च विशिष्याभिहिता योगे - योगप्रतिपादके 'यदा पञ्चावतिष्ठन्ते ज्ञानानि मनसा सह । बुद्धिश्च न विचेष्टेत तामाहुः परमां गतिम्' इति वाक्य इत्यर्थः । परमां गतिमिति हि मोक्षार्थगमनरूपत्वाद्योगः । तस्मादेवमुपपादनात् सप्तैवेन्द्रियाणि । एतत् प्रतिक्षिपति - असदिति । अत्र हेतुमाह - अधिकेति । वाक्यान्तरेष्विन्द्रियाणामधिकसङ्ख्याकत्ववचनात् सप्तत्ववचनमन्यपरमेव । तच्चोक्तं भाष्ये 'न्यूनव्यपदेशास्तु तत्रतत्र विवक्षितगमनादिकार्यविशेषप्रयुक्ताः' इति । नतु स्वरूपत इन्द्रियाणां सप्तत्वं, अपितु सप्तलोकसञ्चरणोपाधिना सप्तत्वमुच्यते । तच्च सञ्चरणमेकादशानामप्युपलक्षणं प्रमाणबलात् । 'यदा पञ्च' इति न सङ्ख्यापरं परगतिप्रतिपादने, तर्हीन्द्रियलक्षणसम्पन्नत्वे हि एकादशेन्द्रियाणामिन्द्रियत्वं तत्कथं लक्षणमित्याशङ्क्याह - लक्ष्मेति । अयमर्थः - सात्विकाहङ्कारद्रव्यविकृतित्वं हीन्द्रियलक्षणम् । तदेकादशानामप्यविशिष्टमेव । तर्हि पञ्चेन्द्रियान्तराणि सामान्येनोक्त्वा मनसा सहेति मनसः पृथगभिधानं किमर्थमित्यत्र प्रयोजनविशेषमाह - भेदेनेति । कर्मेन्द्रियेभ्यो ज्ञानेन्द्रियेभ्यश्च प्रधाने मनसि भेदेनोक्तिस्तत्प्राधान्यप्रदर्शनेन फलवतीत्यर्थः ॥5. अत्र पादे पक्षविशेषाणां वैविध्येनाङ्गीकारप्रकारविशेषानुक्त्वा तेषां निराकरणमप्यर्थाद् भाष्य एव सिद्धमित्याह - देहेति । केचिदाहुः - एकमेवेन्द्रियं देहव्यापि, तदेव देहाङ्गभूतकरचरणादिस्थानविशेषनिवासान्नानात्वेनाभिधीयते, नानाकार्यञ्च करोतीति । केचित्पुनः श्रुतिपथविमुखाः काणादाक्षपादादयः क्षुद्रतर्कैः कर्मेन्द्रियाणि तत्यजुः - ज्ञानेन्द्रियमेवास्ति न कर्मेन्द्रियमिति । अपरे पुनः पुराणादिश्रवणमात्रेण बुद्ध्यहङ्कारचित्तैस्सह चतुर्दशेन्द्रियाणि क्षेत्रज्ञस्य पुरुषस्याहुः । तादृशाश्चान्ये केचन चित्तं मुक्त्वा त्रयोदश करणानीति निजगदुः । इति तानर्थतो भाष्यकारो निराचकार । एकादशेत्युपपादनात् न्यूनाधिकसंङ्ख्यानिरासोऽत्रार्थसिद्ध इत्यर्थः ॥