+++
title = "23 ज्ञाधिकरणम्"

+++
10. कैश्चिदित्यादि । कैश्चित् - मृषावादिभिः । आत्मनः - जीवात्मनः । ज्ञानत्वमात्रम् - ज्ञानमात्रस्वरूपत्वम् । कथितम् । अन्यैः - काणादैः । आत्मनः, उपधिजा - देहाद्युपाधिप्रयुक्ता ज्ञातृतैव । कथिता - उक्ता । लिङ्गव्यत्ययः कार्यः । तत्र - द्वयोरपि पक्षयोः । श्रुत्यादिबाधम् - 'जानात्येवायं पुरुषः', 'न विज्ञातुर्विज्ञातेर्विपरिलोपो र्विद्यते', 'विज्ञानं यज्ञं तनुते', इत्यादि श्रुतिबाधम्, आदिशब्देन जीवात्मनो ज्ञानस्वरूपत्वज्ञातृत्वपरास्स्मृतय उच्यन्ते तासाञ्च बाधम् । ज्ञोऽत इत्यादि सूत्रैस्सूत्रकारो विविधं प्रथयति - प्रख्यापयति । पूर्वन्यायात् - पूर्वाधिकरणोक्तन्यायात् । अमुष्मिन् - जीवात्मनि । जनिलयरहिते - स्वरूपेणोत्पत्तिनाशरहिते प्रतिपन्ने सति । अत्र - ज्ञोऽतः इत्यधिकरणे । नित्यबोधे चोक्ते - ज्ञातृत्वालोपश्रुत्या नित्यज्ञाने च प्रतिपादिते सति । सङ्कोचाद्यर्हबुद्धेः - आदिशब्दो विकासपरः । 'प्रदीपवदावेशः' इत्यादिस्थलेषु सूत्रकारैरेव ज्ञानस्य सङ्कोचविकासार्हत्वं साधयिष्यते, अतस्संकोचविकासार्हबुद्धियोगात् । विकृतिवचनमपि - उत्पत्तिनाशवचनमपि । अस्य - जीवात्मनः । सद्वारकं स्यात् -- ज्ञानद्वारकमेव भवेत् ॥11. ज्ञातृत्वमित्यादि । श्रुतिभिः - पूर्वोदाहृताभिः । ज्ञातृत्वमभिदधे - ज्ञातृत्वमभिहितम् । ज्ञानता चाभिदधे - ज्ञानस्वरूपता चाभिहिता । अत्र - एवं तुल्यप्रमाणप्रतिपन्ने स्वभावद्वये । पक्षे - अन्यतरमात्राङ्गीकाररूपे । न पतामः - न प्रविशामः । उभयोस्तुल्यत्वादिति भावः । आत्मा - व्यापकोऽयं जीवात्मा । सर्वत्र -- देहे देहादन्यत्र च । किमिति न भायात् - कुतो न भासेत । विभुर्ज्ञानस्वरूपस्स्वाभाविकज्ञानगुणकश्चायमात्मा सर्वतः कुतो न प्रकाशेतेति शङ्का । इति न - इयं शङ्का न युक्ता । कुत इति चेत् विभुत्वाभावादित्युत्तरमुच्यते, निगमैः श्रुतिभिः । देहिनः - जीवात्मनः । अणुत्वसिद्धेः - अणुत्वेन प्रतिपन्नत्वात् । देहे सर्वदा भासेतेत्यत्र प्रत्युच्यते, स्वाभासैकस्वमूर्तेः - स्वप्रकाशैकस्वरूपस्य । अहमः - अहमित्युल्लिख्यमानस्य जीवात्मस्वरूपस्य । अविशदम् - जाग्रद्दशाप्रसिद्धवर्णाश्रमाद्यनेकविशेषानवभासनेन वैशद्यरहितम् । भानम् - भासनम् । सर्वदा - सर्वावस्थास्वपि, सुषुप्त्यादावपीत्यर्थः । इष्टम् - अङ्गीकृतम् । देहे सर्वदा जीवो भासत एवेति भावः । सुषुप्तिप्रभृतिषु -- सुषुप्तिमूर्च्छादिदशासु । धीसङ्कोचात् - धर्मभूतज्ञानस्य तदा सङ्कुचितत्वेन । विशदोल्लेखमात्रोपरोधः - विशदोल्लेखमात्रस्य अत्र सुप्तोऽहमीदृशोऽहमित्यादिजाग्रद्दशाप्रसिद्धविशेषोल्लेखमात्रस्य उपरोधो निवृत्तिः । अविशदावभासस्तु तदानीमपि विद्यत एवेति भावः ॥12. 'जानात्येवायं पुरुषः' इति श्रुत्यर्थनिर्णयः क्रियते - धर्मस्थे त्वित्यादि । धर्मस्थे तु - धर्मवाचिपदान्विते । एवकारे त्रिविधमपि तद्व्यवच्छेदकत्वं भवेत् - विवक्षावशादयोगव्यवच्छेदकत्वमन्ययोगव्यवच्छेदकत्वमत्यन्तायोगव्यवच्छेदकत्वञ्चेति त्रिविधमपि धर्मव्यवच्छेदकत्वं भवेत् । अस्य - एवकारस्य । धर्मिणि अन्वये सति - धर्मिवाचकपदेन अन्वये सति । तस्य धर्मस्य, तदितरविषये - धर्मीतरविषये । हानिः - निवृत्तिः । स्यात् - प्रतीता स्यात् । अत्र त्वयोगव्यवच्छेद एव प्रधानतया विवक्ष्यत इत्याह - जानात्येवेति । जानात्येवेति - धर्मवाचिपदान्वितेनानेन एवकारेण । अबोद्धा न भवति - आत्मा कदापयज्ञाता न भवतीति सिध्यति । ज्ञातृत्वमात्मनो नित्यमिति फलितमिति भावः । जडता - आत्मनो जडरूपता तु । ज्ञानमात्रोक्तिवार्या 'विज्ञानं यज्ञं तनुते' इति ज्ञानस्वरूपताप्रतिपादकश्रुत्या निवारणीया । तया ज्ञानस्वरूपत्वं सिद्धमित्यर्थः । सिंहावालोकनन्यायेन पुनरप्येवकारार्थं परामृश्योपपादयति - ज्ञानालोपेत्यादि । असावेवकारः - जानात्येवेत्यसावेवकारः । ज्ञानालोपादिवाक्यानुगुणविषयतां याति - 'न विज्ञातुर्विज्ञातेर्विपरिलोपो विद्यते' इत्यादिश्रुतिवाक्यार्थभूतं जीवस्य ज्ञानलोपाभावं निर्धारयन् तदनुगुणार्थपरत्वं भजते । श्रुत्यन्तरानुगुण्याच्चायोगव्यवच्छेद एवास्थार्थो युक्त इत्यर्थः ॥13. उत्क्रान्तीत्यादि । उत्क्रान्तिस्पन्दनाणूपमितिवचनतः - उत्क्रान्तिर्देहान्निष्क्रमणं स्पन्दनं गमनागमनरूपम्, अणूपमितिस्सूक्ष्मद्रव्येणोपमानम्, एतेषां वचनतः - 'तेन प्रद्योतेनैष आत्मा निष्क्रामति चक्षुषो वा मूर्ध्नो वान्येभ्यो वा शरीरदेशेभ्यः' इत्युत्क्रान्तिवचनम् । 'ये वै केचास्माल्लोकात् प्रयन्ति चन्द्रमसमेव ते सर्वे गच्छन्ति', 'तस्माल्लोकात्पुनरेत्यस्मै लोकाय कर्मणे' इति गत्यागतिरूपस्पन्दनवचनम् । 'वालाग्रशतभागस्य शतधा कल्पितस्य च । भागो जीवस्स विज्ञेयः' इत्यणूपमितिवचनम् । एतेभ्यो वचनेभ्यः । अणीयसः - अणुत्वेन सिद्धस्यात्मनः ।शक्तिलाभे - योगादिसामर्थ्यलाभे सति । धीभूम्ना - धर्मभूतज्ञानविकासेन । अनेकमूर्तिग्रहेऽपि - अनेकदेहपरिग्रहेऽपि । अवयवनयतः - एकस्मन्नपि शरीरे 'पादे मे वेदना', 'शिरसि मे सुखमि'ति जीवस्याणोरपि नानावयवप्रयुक्तसुखदुःखानुसन्धानन्यायेन । यौगपद्यन्तु - तत्तच्छरीरप्रयुक्तसुखदुःखप्रतिसन्धानयौगपद्यम् । उपपन्नमिति शेषः । यत्र - यस्मिन्प्रकरणे 'स वा एष महानज आत्मा' इत्यादौ । विभुत्वमाम्नातम् - उक्तम् ।इदम् - प्रकरणम् । तात्पर्यलिङ्गैः - 'यस्यानुवित्तः प्रतिबुद्ध आत्मा' इत्यादिवाक्यावगतैर्जीवोपास्यत्वादिपरमात्मासाधारणलिङ्गैः । परविषयं भाति - परविषयकमिति प्रतीयते । जीवे - जीवविषये । व्यापित्ववादः - 'नित्यो व्यापी प्रतिक्षेत्रमात्मा भिन्नस्स्वतःसुखी' इत्यादियामुनाचार्यादीनां व्यापित्वप्रवादः । मतिमहिमपरः - 'स चानन्त्याय कल्पते' इति श्रुतिसिद्धधर्मभूतज्ञानमहत्त्वपरः ।स्वच्छताद्याशयो वा - सौक्ष्म्यं सर्वाचेतनान्तःप्रवेशसामर्थ्यं वाभिप्रैतीति भावः ॥