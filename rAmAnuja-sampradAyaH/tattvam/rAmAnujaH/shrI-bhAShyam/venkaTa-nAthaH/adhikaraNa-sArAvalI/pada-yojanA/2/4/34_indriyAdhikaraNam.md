+++
title = "34 इन्द्रियाधिकरणम्"

+++
10. प्राणोऽपीत्यादि । प्राणोऽपि - श्रेष्ठप्राणोऽपि । हृषीकं स्यात् - इन्द्रियं स्यात् । भृशमुपकरणात् - इन्द्रियाणामिव प्राणस्य जीवविषये बहुलमुपकरणात् । तेषु मुख्यत्ववादात् - इन्द्रियेषु प्राणस्य मुख्यत्वप्रतिपादनात् । 'मुख्यः प्राणः' इति हि प्राणस्य व्यवहारः । उत्क्रान्त्यादौ साह्याच्च - देहादुत्क्रान्तौ देशान्तरगमनादौ च प्राणसाहाय्यस्य प्रत्यक्षसिद्धत्वात् । इति यदि - एवं शङ्क्यते यदि । न - नैतद्युक्तम् । पृथक्शब्दनैस्तस्य भेदात् - 'एतस्माज्जायते प्राणो मनस्सर्वेन्द्रियाणि च' इतीन्द्रियेभ्यः प्राणस्य पृथगभिधानेनेन्द्रियेभ्यो भेदप्रतीतेः । मनसोऽपीन्द्रियेभ्यः पृथगभिधानमस्ति तस्य कथमिन्द्रियत्वमिति चेत् तत्राह - मनसि तु कण्ठोक्तादिन्द्रियत्वात् गोबलीवर्दनीतिर्घटते - मनोविषये तु 'मनष्षष्ठानीन्द्रियाणि' इति मनस इन्द्रियत्वस्य कण्ठोक्त्या 'मनस्सर्वेन्द्रियाणि' इत्यत्र 'गामानय' 'गां बधाने'त्यत्रेवेन्द्रियशब्दस्य मनोव्यतिरिक्तेन्द्रियेषु सङ्कोचः कार्य इत्यर्थः । घटते - युज्यते । किञ्च, सात्विकाहङ्करणविकृतिता - सात्त्विकाहङ्कारविकारद्रव्यत्वरूपमिन्द्रियलक्षणञ्च । प्राणे न - नास्ति । शब्दसाम्यादि - प्राणशब्दवाच्यत्वमात्रेण साम्यमुपकारसाम्यमित्यादि तु । मन्दम् - विफलम् । न ह्यक्षशब्दवाच्यत्वमात्रेण विभीतकादीनामिन्द्रियत्वमस्ति, नापीन्द्रियाणां वृक्षविशेषत्वमस्तीति भावः ॥