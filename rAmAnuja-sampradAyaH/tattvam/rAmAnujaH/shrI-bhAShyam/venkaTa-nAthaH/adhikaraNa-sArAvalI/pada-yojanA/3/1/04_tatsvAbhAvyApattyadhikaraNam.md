+++
title = "04 तत्स्वाभाव्यापत्त्यधिकरणम्"

+++
13. आहुत्योरित्यादि । प्रथमचरमयोराहुत्योर्देहवत्त्वं निर्विवादम् - पञ्चस्वाहुतिषु प्रथमचरमयोराहुत्योर्देहवत्त्वं निर्विवादमेव । 'सोमो राजा सम्भवति', 'इति तु पञ्चम्यामाहुतावापः पुरुषवचसो भवन्ति' इति देहवत्त्वस्य प्रकटमेव कथनात् । आकाशवायुप्रभृतिषु - यथेतमाकाशमाकाशाद्वायुं वायुर्भूत्वा धूमो भवति इत्याम्नातेषु आकाशवायुधूमाब्भ्रादिषु वस्तुष्वपि । भवतेरन्वयात् - भवतीति भूधातोर्जन्मबोधकस्य तेष्वप्यन्वयात् । तथा जन्मैव स्यात् - प्रथमचरमाहुत्योरिवाकाशादिभावेन जन्मैवास्तु । इत्यसारम् - इदमग्राह्यमित्यर्थः । रेतस्सिग्भावनीत्या - 'यो यो ह्यन्नमत्ति यो रेतस्सिञ्चति तद्भूय एव भवति' इत्युक्तरेतस्सेक्तृभावन्यायेन । पृथगाभिलपनानर्हतामात्रमेव - आकाशादिभावेऽपि संसर्गविशेषात् पृथगभिलपनानर्हतामात्रमेव प्रत्याय्यमित्यर्थः । द्युभ्वोः - प्रथमाहुतिस्थाने स्वर्गलोके, चरमाहुतिस्थाने भूलोके च । पुण्यप्रसाध्यं फलम् - सुखानुभवरूपं फलम् । इह - पञ्चाग्निविद्यायाम् । पठितम् । मध्ये - प्रथमचरमाहुतिमध्ये आकाशादिभावस्थले । भोगश्च नास्ति - कर्मफलानुभवश्च नास्ति । शरीरस्य सुखाद्यनुभवरूपकर्मफलार्थत्वादाकाशादिभावस्थले तदभावाच्च न तद्भावश्शरीरप्राप्तिरूपः, अपि तु संसर्गविशेषरूप एवेति भावः ॥