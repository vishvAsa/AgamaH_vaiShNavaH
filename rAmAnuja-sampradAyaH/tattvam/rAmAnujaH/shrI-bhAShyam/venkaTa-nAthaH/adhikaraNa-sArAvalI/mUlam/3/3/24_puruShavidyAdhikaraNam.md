+++
title = "24 पुरुषविद्याधिकरणम्"

+++
26. आख्याद्यैक्यादभेदः पुरुषविषययोर्विद्ययोरित्ययुक्तं  
यज्ञाद्याकारकॢप्तेरिह विषमतया रूपभेदप्रसिद्धेः ।  
तादर्थ्यात् तैत्तिरीये परभजनफलं मुक्तिरत्राप्यनूक्ता  
छान्दोग्ये पूर्णमायुः फलमिति तु तयोर्भाति संयोगभेदः ॥

27. स्पष्टे रूपादिभेदे हठसमुपनतो नामसाम्यादिमात्रात्  
पुंविद्यापूर्वपक्षो मृदुरिति विफलाऽधिक्रियैषेति चेन्न ।  
अन्यैव न्यासविद्याप्रकरणपठिता तद्विधानप्रधाने-  
त्यस्वातन्त्र्यादिसिद्ध्यै विभजनमनयोरित्यतीवार्थवत्त्वात् ॥

28. यद्येवं यज्ञदृष्टिः परविदि पुरुषे चोद्यते सानुबन्धे  
यज्ञस्यानङ्गभूतं कथमिह विविधं कल्प्यते तत्रतत्र ।  
तस्मात् प्रक्रान्तविद्यास्तुतिरियमुचितेत्याहुरेकेऽन्यथाऽन्ये  
तिष्ठत्वेतद् द्विधापि प्रकृतसुघटिता सम्प्रदायस्तु चिन्त्यः ॥