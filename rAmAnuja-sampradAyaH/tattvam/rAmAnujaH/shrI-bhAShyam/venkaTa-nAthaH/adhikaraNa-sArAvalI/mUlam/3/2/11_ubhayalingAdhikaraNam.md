+++
title = "11 उभयलिङ्गाधिकरणम्"

+++
16. नैर्गुण्यं निर्गुणोक्तेर्गुणवचनमिहाविद्यधर्मार्थवादो  
नैर्दोष्यं वस्तुवृत्त्या तदितरदखिलं स्वाप्नभोगादितुल्यम् ।  
इत्थं जीवेशभूमापहरणकुहनावादमोमुह्यमानान्  
क्षेप्तुं नस्थानतोऽपीत्यधिकरणमथारभ्यतेऽनेकशृङ्गम् ॥

17. हेयं वस्तु स्वतो यत् स्थितिरिह हि भवेद् दुःखकृत्स्वेच्छयापि  
त्याज्यत्वं नान्यथा स्यादिति न निरुपधेर्हेयभावस्य हानेः ।  
नित्यस्वातन्त्र्यभाजो भविन इव दशाभेदतो नाप्यवद्यं  
श्रुत्यैवैकत्र देहे परतदितरयोश्शुद्ध्यशुद्धी ह्यधीते ॥

18. ब्रह्मक्षत्रादिदेहेष्वणुरिव विभुरप्यात्मभावेन तिष्ठन्  
तत्तच्छब्दाभिलप्यस्तदिह स न कथं तत्तदादेशवश्यः ।  
मैवं, न ज्ञाप्यतेऽसावविदितविरहाच्छासितृत्वान्न शास्यः  
किञ्चिज्ज्ञो ह्यन्यतन्त्रो जगति हितविदा बोध्यते प्रेर्यते च ॥

19. उत्सर्गेणापवादं न खलु नयविदः क्षोभणीयं क्षमन्ते  
तस्मात् ब्राह्मे गुणादौ विधिविषयमतिक्रम्य तिष्ठेन्निषेधः ।  
एवं शान्ते विरोधे नहि समविषयापच्छिदान्यायसिद्धिः  
दृष्टो नित्यं निषेधः पर इह च ततस्स्यादुपक्रान्तिनीतिः ॥

20. सत्त्वं कार्यस्य गोपायति कथमसतस्सद्भवेदित्यधीतिः  
द्रव्यान्यत्वं हि कार्ये व्यपनयति परं मृत्तिकेत्येवशब्दः ।  
अन्तर्भावाद्विशिष्टे भगवति जगतो नेहनानेति युक्तं  
निर्दिष्टेयत्त्वशङ्कां प्रशमयति परे नेतिनेतीति चोक्तिः ॥

21. तत्तद्वस्तुप्रदेशे सकलगुणतया पूर्णदृश्यः परात्मा  
वृद्धिह्रासादिभेदोज्झित इति हि जलाधारसूर्योपमोक्तिः ।  
अस्पर्शोदाहृतिश्चेन्न हि घटकरकाकाशदृष्टान्तयुक्ति-  
स्तस्माद्ब्रह्म द्विलिङ्गं द्विविधविभवमित्येव वेदान्तपक्षः ॥