+++
title = "dramiDopaniShat-sAraH"
+++


सेवायोग्योऽतिभोग्यः शुभसुभगतनुः सर्वभोग्यातिशायी  
श्रेयस्तद्धेतुदाता प्रपदनसुलभोऽनिष्टविध्वंसशीलः ।  
भक्तच्छन्दानुवर्ती निरुपधिकसुहृत्सत्पदव्यां सहायः  
श्रीमान् सर्वोचितायामुपनिषदि मिषत्येष गाथाशतैर्नः ॥ 1  

आद्ये पश्यन्नुपायं प्रभुमिह परमप्राप्यभूतं द्वितीये  
कल्याणोदारमूर्तेः द्वितयमिदमिति प्रेक्षमाणस्तृतीये ।  
ऐश्वर्यादेश्चतुर्थे विषमधुतुलयाऽनन्यभोग्यत्वमिच्छन्  
षड्भिः स्वां पञ्चमाद्यैरनितरगतितामाचचक्षे मुनीन्द्रः ॥ 2  

परं निर्वैषम्यं सुलभमपराधप्रसहनं  
सुशीलं स्वाराधं सरसभजनं स्वार्जवगुणम् ।  
सुसात्म्यस्वानन्दप्रदमनघविश्राणनपरं  
मुकुन्दं निध्यायन्मुनिरधिजगावाद्यशतके ॥ (1) 3  

द्विकाभ्यां द्व्यष्टाङ्घ्रिर्दुरधिगमनीतिस्थपुटिता  
यदन्त्या मीमांसा श्रुतिशिखरतत्त्वं व्यवृणुत ।  
तदादौ गाथाभिः मुनिरधिकविंशाभिरिह नः  
कृती सारग्राहं व्यतरदिह संगृह्य कृपया ॥ 4  

परत्वाद्यैरित्थं परिचरणसक्तो गुणगणैः  
प्रभुं सेवायोग्यं प्रथमशतके वीक्ष्य वरदम् ।  
तमेव स्वात्यर्थप्रियमथ च भोक्तुं व्यवसितो  
वरेण्यत्वं तस्य प्रथमवरणीयं प्रथयति ॥ 5  

द्वितीयेऽतिक्लेशक्षणविरहमुत्तुङ्गललितं  
मिलत्सर्वास्वादं व्यसनशमनं स्वाप्तिमुदितम् ।  
स्ववैमुख्यत्रस्तं स्वजनसुहृदं मुक्तिरसदं  
स्वकैङ्कर्योद्देश्यं सुभगसविधस्थं निरदिशत् ॥ (2) 6  

उपायत्वैकान्तं प्रथममिह सेव्यत्वमुदितं  
ततश्च प्राप्यत्वौपयिकमतिभोग्यत्वमवदत् ।  
द्वयं तत्स्वासाधारणतनुविशिष्टस्य गणयन्  
तृतीये विश्वेशं शुभसुभगरूपं कथयति ॥ 7  

अनीदृक्सौन्दर्यं तनुविहितसर्गादिसुभगं  
स्वसेवार्थाकारं प्रगुणवपुषं मोहनतनुम् ।  
अपश्यल्लभ्यार्चाविभवमतिदास्यावहतनुं  
सदादृश्यं स्तुत्याकृतिमघविरुद्धाकृतिमिह ॥ (3) 8  

श्रियः कान्तोऽनन्तः शुभतनुवुशिष्टः फलमसौ  
फलावाप्तेर्हेतुः स्वयमिति च निर्धार्य शतकैः ।  
इदानीं बुद्धिस्थक्रमत इह युक्त्या मुनिवरः  
फलत्वं तस्यैव द्रढयति तदन्येषु विमुखः ॥ 9  

स्थिरैश्वर्यं तुर्ये सहजबहुभोग्यं निरविशत्  
मिथः श्लिष्टं क्लेशावहसहिततुल्यं निजजनम् ।  
कृतार्थीकुर्वन्तं प्रणयिभिषजं सद्बहुगुणं  
स्वहेयस्वोपेक्ष्यं स्वमतफलमुच्चैः स्ववगतम् ॥ (4) 10  

उपायत्वं यत्तत् प्रथमशतकेऽभाव्यत विभोः  
अनन्योपायस्तत् द्रढयति परं पञ्चममुखैः ।  
निरीहस्तत्रादौ निरवधिक निर्हेतुकदया-  
सरित्स्रोतःपद्मं शरणयति नाथस्य चरणम् ॥ 11  

दयानिघ्नं भक्तैरघविमथनं प्रेमजनकं  
जगद्रक्षादीक्षं स्मृतिजुषम् अहंभावविषयम् ।  
शरण्यं दीनानां स्वरसकृत दास्याभ्युपगमं  
प्रचख्यौ तं प्राप्तं प्रशकनकृतं पञ्चमशते ॥ (5) 12  

अनाद्यन्तानन्दस्वरसकरुणाकन्दजनितः  
प्रणेतुर्व्यापारः प्रपदनविपाकार्ह उदितः ।  
तमाचार्योपज्ञं चिरविरहितस्वात्मघटन-  
स्फुरच्छक्तिं षष्ठे मुनिरशरणो याति शरणम् ॥ 13  

गुरुद्वारोपेयं स्वयमभिगतं वैरिघटकं  
चरित्रैः कर्षन्तं परविघटनं स्वान्वितहरम् ।  
निदानं धृत्यादेः घटकवशभूतिद्वयमगात्  
अनर्हद्वैघट्यं त्वविकलशरण्यस्थितिमिह ॥ (6) 14  

तदेवं षष्ठान्ते विहितसविशेषप्रपदनः  
फलालाभात् खिन्नस्त्वरितहृदयः सप्तमशते ।  
अनिष्टोपन्यासप्रभृतिभिरनिष्टप्रशमने  
स्वतःसिध्यच्छीलं प्रभुमभिमुखं संमुखयति ॥ 15  

सहन् शाठ्याशङ्काम् उपशमितगर्हः प्रकटयन्  
स्वगोप्तृत्वं गुप्तिक्रमम् अखिलजन्तुप्रणयिताम् ।  
श्रिताक्रन्दच्छेत्ता स्मरणविशदः चित्रविभवः  
स्तुतौ युञ्जन् स्तोतृव्यसनजित् अदर्शि प्रभुरिह ॥ (7) 16  

अथानिष्टान् पुंसां स्वयमुपजिहीर्षन्नपि विभुः  
तदिच्छां बाह्येषु प्रशमयितुकामः क्रमवशात् ।  
निजेच्छासंसिद्धत्रिविधचिदचिद्वस्तुविततिः  
श्रितेच्छावैचित्रीवश इति वदत्यष्टमशते ॥ 17  

दिदृक्षायां दृश्यः प्रभुरगणि निस्सङ्गसुलभः  
स्वविश्लेषैकान्तः श्रितविहितपौष्कल्यविभवः ।  
अपेक्षासापेक्षः स्ववितरणसज्जः हृदि रतः  
स्वदास्यं तन्निष्ठां तदवधिमपीह प्रकटयन् ॥ (8) 18  

अभीष्टं विश्वस्मिन् विषमफलकाङ्क्षिण्यविषमं  
प्रयच्छन्तं दृष्ट्वा परमपुरुषार्थैकरसिकः ।  
निरस्तान्यापेक्षो निखिलजगदीशस्य नवमे  
निदानं सिद्धीनां निरुपधि सुहृत्त्वं गणयति ॥ 19  

अभाव्येको बन्धुः चिरकृतदयः शीलजलधिः  
स्वसंबन्धात् गोप्ता स्वगुणगरिमस्मारणपरः ।  
अशक्यो विस्मर्तुं घटकमुखविस्रम्भविषयः  
सुमज्जानिः सिद्ध्युन्मुखसमय इच्छन्नवसरम् ॥ (9) 20  

उदन्तैरित्येवं निरुपधिकसौहार्दपिशुनैः  
उदन्यामुद्वेलामुपजनितवन्तं निजपदे ।  
त्रिवर्गातिक्रान्तस्थिरनगरघण्टापथगतेः  
सहायीकुर्वाणः चरमशतके विन्दति मुनिः ॥ 21  

गतिं व्यध्वक्लेशच्छिदमपदशङ्कास्पदरसं  
भजद्भिः सुप्रापं विविधभजनप्रक्रियमिह ।  
फले तीव्रोद्योगं स्वविषयकृतात्यादरमगात्  
यदृच्छातुष्टं सत्सरणिमपुनर्जन्मसयुजम् ॥ (10) 22  

परं प्राप्यं पश्यन्परिचरणहेतुं विगणयन्  
परिष्कुर्वन्नाज्ञामनितरशरण्यः शरणयन् ।  
अनिष्टप्रध्वंसप्रभृतिषु निदानं च कथयन्  
मुहुर्देवं लक्ष्म्यासहितमिह भेजे मुनिवरः ॥ 23  

पुरा शोकः श्लोकोऽभवदिति नयादित्युपनिषत्  
मुनेः पुण्यश्लोकादजनि परभक्तैः परिणतिः ।  
व्यपोह्य स्वं भावं परिचरणसन्तानकलिकाम्  
अपीक्षद्योगी यस्तमनुमतनुकारुण्यविवशः ॥ 24  

सतामित्थं सारं द्रमिडनिगमस्यान्वकथयत्  
बहूनां विद्यानां बहुमतिपदं वेङ्कटपतिः ।  
दिशासौधश्रेणी दृढघटितजैत्रध्वजपटी  
परामर्शभ्रश्यत्प्रतिमतनिराबाधनिगमः ॥ 25  

मनुव्यासप्राचेतसपरिषदर्हा क्वचिदियं  
सुधासिक्ता सूक्तिः स्वयमुदयमन्विच्छति जने ।  
निरिन्ध्युः के विन्द्याचलविकटसन्ध्यानटजटा-  
परिभ्रान्ता पङ्गोरुपरि यदि गङ्गा निपतति ॥ 26  