+++
title = "देवाः"
+++
+++(अत्र रामानुजमतम् प्रतिपाद्यते। )+++

## देवता-भेदाः
विष्णुर् एवेश्वरो, देवा अन्ये जीवा एव।  

### नित्य-सूरयः
तेषु गरुडानन्त-निभास् तु नित्य-सूरयो  
नित्य-विभूति-वासिनः।  
ते हि सर्वज्ञाः, भगवद्-अनुभव-सहभागिनः। 

वैकुण्ठवासिनोऽन्तरा  
नान्ये (हनुमद्-विभीषण-निभा भागवता अपि)  
स्वतन्त्रतया देवालयेषु स्थिता नमस्-कार्या   
इति पाञ्चरात्रम् अवलम्ब्य वदन्ति केचित्।  

नित्यास् सशरीरा इति श्रुतेर् ज्ञायते। 

### बद्धाः
ब्रह्मादयो बद्धा एव  
कर्म-बलेन पद-विशेषम् प्राप्ता  
लीला-विभूताव् एव वसन्ति।  
बद्ध-देवेषु केचिच् छिवादयो महा-ज्ञानिनो मुक्ति-रहस्योपदेशका अपि।  
बद्ध-देव-शरीराणि प्राकृतान्य् एव - न शुद्ध-सत्त्व-निर्मितानि।

#### भगवद्-आप्तता
> "20 दिविषदाम् ईशिता चतुर्मुखो जटा-मौलि-स्वामी च  
> आर्जवेन तत्-पाद-पङ्क-जं ध्यात्वा स्तुत्वा संचरन्ति"  
> (तिरुवाय्मॊऴि 3-6-4.)

इत्यादिभिर् भगवद्-उपासकान्य् एव देवतान्तराणि प्रतिपादितानि। 

#### आराध्यता
भगवद्-आज्ञारूपाणि शास्त्राणि।  
तद्-उक्त-नित्यकर्माङ्गत्वेन बद्ध-देवताराधनं सुतरां काङ्क्षितम्।  

वेङ्कटनाथार्यो वक्ति रहस्य-त्रय-सारे -

> भगवच्-छरीरतां बुद्ध्वा  
क्षुद्र-फलानि झट् इति प्राप्तव्यानि  
इति राग-विशेषेण तानि ( देवतान्तराणि) उपासीनानां  
तत्-तत्-फलानि पूर्णानि भवन्ति ।

ततः, देवतान्तराणाम् भगवत आप्तवर्गे अन्तर्भावं कृत्वा याचनम् अविरुद्धम्।  
किञ्च, प्रपन्ना एकान्तिनः भगवत्-सकाशाद् एव यचेरन्। 


### नामानि
सर्वानि नामानि सर्वान्तरात्म-भूत-नारायण-पर्यन्तार्थ-वाचकानि।  

+++(पाशवत्त्वादि-)+++जीव-लिङ्गाभावे देव-नामानि यौगिकार्थ-ग्रहणेन साक्षान् नारायण-वाचकान्य् एवेति  
ब्रह्मसूत्रोक्तं जैमिनीयमतम्।  
तेन वरुणशब्दोऽपि भगवद्-वाच्य् एव भवेत्।  

विष्णु-सहस्रनाम-स्तोत्रे "यानि नामानि गौणानि" इति यद् उक्तम्,  
तत्र गौणत्वं नामुख्यत्वम्,  
अपि तु गुण-प्रेरितम्। 

## यज्ञादौ पात्रम्
देवा यज्ञादौ यथोक्तम् आगच्छन्त्य् एव,  
यद्य् अपि तच्छरीराण्य् अस्मभ्यम् वाय्व्-आदिवद् अदृश्यानि स्युः।  
+++(कुतस् तर्ह्य् अधुनाऽप्य् आधुनिकयन्त्र-साहाय्येनाप्य् अदृश्यानि प्राकृत-शरीरान्तरवत्??)+++

## देवलोकाः
वैकुण्ठेतरा देव-लोकाः (क्षीरसागरोऽपि!), नरकान्य् अप्य् अस्मिन्न् एव ब्रह्माण्डे वर्तन्ते, न नित्य-विभूतौ।  
शास्त्रेषु तत्-तत्-स्थानानि निर्दिष्टानि भू-मण्डलापेक्षया -  
किञ्च स निर्देश आधुनिक-सुलभ-प्रत्यक्षेण निराकार्यः।  
पुनर् ब्रह्माण्डे क्व वर्तन्ते, कथं तेषाम् अदर्शनम्, कथं शास्त्रोक्त्या सङ्गतिर् इत्यादि नैतावत् केनाप्य् उत्तीर्णम्।  
(आधुनिकेन केनचित् समर्थेन सम्प्रदायरक्षकेणोक्तस्य ग्रहणेनान्तिमवाक्यं परिमार्जितुं शक्यते चेत् सूचयन्तु??। )


## विष्णु-रूपाणि
विष्णो रूपाणि पञ्च-विधानि -  
पर-व्यूह-विभवार्चान्तर्यामि-भेदेन।  
पररूपस् तु नित्य-विभूतौ वर्तते।  

अर्चा-रूपाण्य् अपि लीला-विभूतौ पार्थिवादि-विग्रहेष्व् आराध्यमानाः।  

अन्तर्यामि-रूपाणि योगि-ध्यान-लभ्यानि चिद्-अचिद्-व्यापकानि।  
तानि जीवापेक्षया शरीरात्म-भावतया ऽऽत्माभिधाम् अर्हन्ति।  

### अवतारः
विभवरूपाण्य् अवतारा लीलाविभूतौ प्राप्ताः।  
तेषु क्षीरसागरशायी बद्ध-देव-सुलभः।

अवतार-रहस्यम् इदम् उच्यते -

> अवतारस्य सत्यत्वम्  
अजहत्-स्व-स्वभावता ।  
शुद्ध-सत्वमयत्वं च  
स्वेच्छामात्र-निदानता ॥
>
> धर्मग्लानौ समुदयः  
साधु-संरक्षणार्थता ।  
इति जन्म-रहस्यं यो  
वेत्ति नास्य पुनर्भवः ॥

#### रक्षा-प्रकारः
अवतार-कारणं सद्-रक्षा।  
अवतार-कथा-कलनं, साक्षाद्-दर्शनं च गुणानुभव-दम्।   
तत उभयथापि साधु-रक्षा।

#### रक्ष्य-प्रकारः
> ॥4.8॥ साधव उक्त-लक्षण-धर्म-शीला वैष्णवाग्रेसरा,  
मत्-समाश्रयणे प्रवृत्ता,
>
> मन्-नाम-कर्म--स्व-रूपाणाम् अ-वाङ्-मनस-गोचरतया मद्-दर्शनाद् ऋते  
स्वात्म-धारण-पोषणादि-सुखम् अ-लभमाना  
अणु-मात्र-कालम् अपि कल्प-सहस्रं मन्वानाः  
प्रशिथिल-सर्व-गात्रा भवेयुर्

अधुना धर्मग्लानिर् दृश्यमाने सत्य् अपि कुतो नावतरतीत्यत्र - इदम् अपि लक्षणम् अनुसन्धेयम्।


#### युग-नियमाभावः
वेङ्कटनाथार्यः "युगे युगे सम्भवामि" इत्यत्र  

> "न तु प्रतियुगम् अवश्यं सम्भवामि,  
नापि युग-विशेष-निर्बन्ध इति भावः।"

रामानुजः श्रीभाष्ये - 

> "साधवो ह्युपासकाः; तत्परित्राणमेवोद्देश्यम्,  
> आनुषङ्गिकस्तु दुष्कृतां विनाशः, सङ्कल्पमात्रेणापि तदुपपत्तेः । "

अभयप्रदानसारे वेङ्कटनाथार्यो वदति - कस्मिंश्चन त्रेतायुगे (ऽस्मिन् कल्पे) रामो बभूवेति। 

#### गुणावतारो न
> **आदाव् अभूच् छत-धृती रजसा ऽस्य सर्गे**  
> **विष्णुः स्थितौ क्रतु-पतिर् द्विज-धर्म-सेतुः ।**  
> **रुद्रोऽप्ययाय तमसा पुरुषः स आद्य**   
> **इत्य् उद्भव-स्थिति-लयाः सततं प्रजासु ॥** [भा।पु। ११.४.५]

इत्य्-अनेन मुग्धैर् जीवगोस्वामिप्रभृतिभिर् ब्रह्म-रुद्रयोर् गुणावतारत्वं गृह्यते। तद् असत्।  

> रजो-गुण-प्रचुर ब्रह्माख्य-जीवानुप्रवेशेन तच्-छरीरकतया तद्-रूपा बभूवेत्यर्थः ।

इति वीरराघवोक्तिर् ग्राह्या।  

shrI jIva takes रजसा in भा।पु। ११.४.५ literally (not रजो-गुण-प्रचुर etc.. as would make sense considering tons of usages like BG).

## फल-प्रदत्वम्
देवतान्तराणि क्षिप्रं क्षुद्र-फलानि यच्छन्ति - उत विष्णुर् एव तद्-द्वारा।  
न दवतान्तराणि तु शुभाश्चाश्रया इति विष्णु-पुराणम्। 

विष्णुर् एव साक्षान् मोक्षं दातुं प्रभुः।  
स न क्षिप्र-क्षुद्र-फल-दः, प्रत्युत दुःखानि दद्यात् - भक्त-हित-चिन्तया।  
न च प्रार्थितोऽप्य् अहितं फलं दद्यात्।  
हितम् अपि फलम् उचित-काले ददाति (कालान्तरे दत्तम् अहितम् भवतीति)।  
महाफलानुषक्तानि क्षुद्र-फलान्य् अपि ददाति।  
भगवन्तम् प्रति क्षुद्रफलस्यापि याचने पाप-क्षय इत्य् आनुषङ्गिक-फलम्। 

अपरमैकान्तिभिर् विष्णोः फल-प्रदत्वम् अवलम्बितुं वरम्।   
अत्र दृष्टान्तः - क्षुन्-निवृत्तिर् यथा नास्तिकान्नाद् अपि भवति, भगवत्-प्रसादाद् अपि,  
किञ्चोत्तरत्र पुण्य-सद्-भावादि-लाभो ऽधिकः। 