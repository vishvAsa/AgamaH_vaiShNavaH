+++
title = "081 द्वारं तत्तत्फलाप्तेः"

+++
<details><summary>मूलम्</summary>

द्वारं तत्तत्फलाप्तेः श्रुतिभिरवधृतौ देवताप्रीतिकोपौ व्याचक्रे देवपूजा यजनमिति न तन्न श्रुतं वाक्यविद्भिः ।  
आम्नातेऽपेक्षितेऽर्थे न च नयनिपुणैरश्रुतं कल्पनीयं नो चेत्स्याद्दत्ततोयाञ्जलिरिह भवतां रात्रिसत्रादिनीतिः ॥ ८१ ॥
</details>

<details><summary>सर्वाङ्कषटीका - ८१</summary>

धर्माधर्मयोरन्तिमं निष्कृष्टं रूपं प्रदर्शयति-द्वारमित्यादि । **तत्तत्फलाप्तेः** = तत्तफलप्राप्तेः देवता- **प्रीतिकोपौ** = तत्तद्देवताप्रीतिकोपावेव द्वारम् **श्रुतिभिः** = 'स एवैनं भूतिं गमयति' इत्यादिश्रुतिभिः **अवधृतौ** = निश्चितौ । **यजनम्** = यागादिः देवपूजा इति **व्याचक्रे** = व्याकरणमपि प्रादर्शयत् । 'यज देवपूजा ... ' इति हि धातुः । **वाक्यविद्भिः** = **वाक्यशास्त्रज्ञैः** = मीमांसकैः **तत्** = व्याकरणम् न न श्रुतम् । मीमांसापेक्षया व्याकरणं हि साक्षाद्वेदाङ्गम् । तत्कथं मीमांसकैरज्ञातं स्यात् ? एवं सति **नयनिपुणैः** = वाक्यन्यायविद्भि- र्मीमांसकैः अपेक्षितेऽर्थे आम्नाते वेदेनैव सिद्धे सति **अश्रुतम्** = वेदानुक्तम् न च कल्पनीयम् । नो चेत्, **इह** = एतद्विषये **भवताम्** =मीमांसकानामेव **रात्रिसत्रादिनीतिः** = रात्रिसत्रन्यायादिः **दत्ततोयाञ्जलिः** = संपूर्णतः परित्यक्तः स्यादित्युपहासः ॥ 

'विश्वजिता यजेत' इति विश्वजिद्यागोत्पत्तिविधिः । फलं तु न श्रूयते । अतः किं फलं तस्य ? इति संशये पशुपुत्रादिदृष्टफलं न वक्तुं शक्यम्, अश्रुतत्वादेव । अतः ' स स्वर्गः स्यात्सर्वान् प्रत्यविशिष्टत्वात्’ (जै. सू. 4-3-13 ) इति सर्वेषामप्यपेक्षितः स्वर्ग एव तत्फलतया कल्पयितुं युक्तः इति सिद्धान्तितम् । अस्य विश्वजिन्न्याय इति नाम । एवमन्यो न्यायः रात्रिसत्रन्यायः (जै. सू. 4-3-16) । ‘तिस्रो रात्रीरुपयन्ति' इति कर्मविधिः । फलं न श्रुतम् । किं फलमिति संशये 'प्रतितिष्ठन्ति ह वा य एता रात्रीरुपयन्ति' इत्यर्थवादोक्ता प्रतिष्ठैव फलमिति सिद्धान्तितम् । तस्य फलस्यार्थवादिकत्वेऽपि, अश्रुतकल्पनापेक्षया श्रौतफलकल्पना वरमिति न्यायात् । अतः बुद्ध्या शक्त्यादिद्वारकल्पनापेक्षया 'स एवैनं भूतिं गमयति' इत्यर्थवादसूचिता- र्थाङ्गीकरणमेव वरम् । अतो देवताप्रीतिकोपावेव धर्माधर्मौ ॥ ८१ ॥
</details>
