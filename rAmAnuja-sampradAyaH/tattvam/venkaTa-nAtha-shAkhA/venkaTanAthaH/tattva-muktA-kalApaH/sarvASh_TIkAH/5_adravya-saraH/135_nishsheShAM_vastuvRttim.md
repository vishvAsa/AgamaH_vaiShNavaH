+++
title = "135 निश्शेषां वस्तुवृत्तिम्"

+++
<details><summary>मूलम्</summary>

निश्शेषां वस्तुवृत्तिं निपुणमिह मया न्यस्यता क्वापि कोणे यत्रोदासि द्विधा वा समगणि गहने सम्मते सन्मतीनाम् ।  
निष्क्रष्टुं कश्चिदन्यः प्रभुरिह भगवल्लक्ष्मणाचार्यमुद्रामक्षुद्राचार्यशिक्षाशतगुणितमतेरप्रमत्तान्न मत्तः ॥ १३५ ॥
</details>

<details><summary>सर्वाङ्कषटीका - १३५</summary>

'यन्नास्मिन् क्वापि नैतत्' इत्युक्तमेव विवृणोति - निश्शेषामित्यादि । **निश्शेषाम्** = समग्राम् **वस्तुवृत्तिम्** = वस्तूनां गतिम् निपुणं यथा तथा **इह** = अस्मिन् ग्रन्थे क्वापि कोणे **न्यस्यता** = निरूपयता मया, यत्र विषयलेशे उदासि वा, तथा यत्रवापि **सन्मतीनाम्** = प्रामाणिकानां महताम् संमते गहने विषये द्विधा वा समगणि, **इह** = एतादृशविषये **भगवल्लक्ष्मणाचार्यमुद्राम्** = भगवतो रामानुजस्य संमतिम्, राज्ञां संमतिसूचिका राजमुद्रा प्रसिद्धा, **निष्क्रष्टुम्** = निष्कर्षयितुम् अक्षुद्राचार्यशिक्षाशतगुणितमतेःः **अक्षुद्राणाम्** =महताम् आचार्याणाम् शिक्षया, अक्षुद्रेति शिक्षाविशेषणं वा, **शतगुणिता** = शतशः आहितगुणा मतिः, यस्य, तादृशात् अत एव **अप्रमत्तात्** = प्रमादावकाशरहितात् मत्तः अन्यः कश्चित् न प्रभुः समर्थः न भवेत् इति गुरुशिक्षणाहितात्मविश्वासोक्तिः । यत्रोदासीत्यस्योदाहरणम् – 'चिन्तासाफल्यमान्द्यात् श्रमबहुल- तया तत्र तद्ज्ञैरुदासि' (जड. 15 ) इत्यादिकम् । द्विधा समगणि इत्यस्योदाहरणम् - नित्यसंसारिपक्षादि ॥ 



एवं हि तत्त्वं समयानुरूपं शक्यं हि वक्तुं त्ववदाम तावत् । व्यक्तं भवेत्सर्वमपीह काल इत्याह वागीशवृतो गुरुस्सः ॥ 

H 

एवं निगूढास्सत्यार्थी गताः, तदनुग्रहात् । व्यक्तीकृतास्तु समये सप्रमाणं सतां मुदे ॥ १३५ ॥
</details>
