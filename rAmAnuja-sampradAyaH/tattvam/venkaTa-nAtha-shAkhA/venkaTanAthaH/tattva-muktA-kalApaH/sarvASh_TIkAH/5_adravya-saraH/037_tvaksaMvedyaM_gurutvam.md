+++
title = "037 त्वक्संवेद्यं गुरुत्वम्"

+++
<details><summary>मूलम्</summary>

त्वक्संवेद्यं गुरुत्वं कतिचिदभिदधुस्तत्तु तेषां गुरुत्वं नोर्ध्वं स्पृष्ट्वा प्रतीमस्तदिह परधृते नाप्यधस्तात्स्पृशन्तः ।  
न ह्यन्यालम्बितोऽर्थो भवति लघुतरः स्पर्शनं नोपरुद्धं तेनाक्रान्तौ प्रणुत्तिक्रम इति गुरुणा तर्कितस्तोलनाद्यैः ॥ ३७ ॥
</details>

<details><summary>सर्वाङ्कषटीका - ३७</summary>

गुरुत्वस्यातीन्द्रियत्वं साधयति - त्वगित्यादि । ननु भोः! अदृष्टविशेषवशादेव पतनादिक्रियेति प्रतिपादितत्वात्, पतनहेतोः गुरुत्वस्यातीन्द्रियत्वमपि सिद्धमेवेति कथं तस्य त्वगिन्द्रियग्राह्यत्वपूर्वपक्ष उदियादिति चेत्, एतत्सूक्ष्मज्ञानाभावादेव कस्यचिन्मुग्धस्यायं प्रश्नः स्यात् । अत एवोत्तरमपि नर्मोक्त्यैव दीयते । **कतिचित्** = केचित् गुरुत्वं त्वक्संवेद्यम् अभिदधुः । **तत्** = एवमभिधानम् तेषां **गुरुत्वम्** = बुद्धिसूक्ष्मत्वाभावप्रयुक्तम् इत्युपहासः । मौग्ध्यमेव प्रकारान्तरेणापि प्रदर्शयति – ऊर्ध्वं **स्पृष्ट्वा** = वस्तुन ऊर्ध्वभागे हस्तेन स्पृष्ट्वा **तत्** = गुरुत्वम् न **प्रतीमः** = न जानीमः । परधृते **इह** = वस्तुनि अन्येन धृते सति **अधस्तात्** = अधोभागे स्पृशन्तः नापि प्रतीमः । त्वगिन्द्रियसंबन्धस्य उक्तस्थलयोः सत्त्वेऽपि न हि गुरुत्वं केनचिद् ज्ञायते । ननु तदानीं तत्र गुरुत्वमेव न स्यात्, अतो न गृह्यत इति चेत्, अन्यालम्बितः अर्थ **:** = अन्येन धृतः पदार्थः **लघुतरः** = गुरुत्वशून्यः न हि भवति । **स्पर्शनम्** = त्वगिन्द्रियसंबन्धो वा न **उपरुद्धम्** = न हि त्रुटितमभूत् । तेन कारणेन **गुरुणा** = गुरुत्ववद्द्रव्येण तोलनसाधनेन तोलनाद्यैः तोलनादिपरीक्षाभिः **प्रणुत्तिक्रमः** = अधस्तात् हस्तस्याकर्षणप्रक्रिया वर्तते **इति** = इत्येवम् धारकेण ज्ञायेतैव । **तर्कितः=ऊहितः** =अनुमितो भवति । अतश्च **गुरुत्वम्** = अधःपतनहेतुभूतमवयवसान्द्रत्वादिकं कार्यानुमेयम्, न तु त्वगिन्द्रियग्राह्यम् ॥ ३७ ॥
</details>
