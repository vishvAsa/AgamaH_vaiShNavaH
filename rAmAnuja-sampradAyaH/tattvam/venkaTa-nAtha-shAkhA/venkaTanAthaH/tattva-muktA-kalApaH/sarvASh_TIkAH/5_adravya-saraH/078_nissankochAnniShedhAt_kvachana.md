+++
title = "078 निस्सङ्कोचान्निषेधात् क्वचन"

+++
<details><summary>मूलम्</summary>

निस्संकोचान्निषेधात् क्वचन फलतयाऽनूदितांहस्तु हिंसा रुन्धे सामान्यभङ्गे विधिरनुमितिरप्यत्र बाधादिदुःस्था ।  
स्वल्पो दोषो विमृष्टे सुपरिहर इह क्रत्वनुग्राहके स्यादित्युक्तं सांख्यसक्तैः पशुहितवचनान्नेति शारीरकोक्तम् ॥ ७८ ॥
</details>

<details><summary>सर्वाङ्कषटीका - ७८</summary>

ननु धर्माधर्मयोः श्रुतिरेव चेत्प्रमाणम्, 'अग्नीषोमीयं पशुमालभेत' ' श्येनेनाभिचरन् यजेत ' इत्यनयोस्तारतम्यं न स्यात्, उभयोरपि श्रुतिविहितत्वादिति चेत्, तत्राह – निस्संकोचादित्यादि । निस्सं- कोचात् **निषेधात्** = 'न हिंस्यात्सर्वभूतानि ' इति अविशेषेण हिंसायास्सर्वस्या अपि निषेधात् **क्वचित्** = श्येनयागादौ **फलतया** = श्येनयागफलत्वेन अनूदिता, न तु विहिता, फले विध्यसंभवात्, साधनस्यैव तत्संभवात्, हिंसा **तु** = शत्रुहिंसा तु **अंहः** = पापमेव । **अ** = यागाङ्गतया विहिते अङ्गे विधि **:** = 'अग्निषोमीयं 



762 

स्वल्पो दोषो विमृष्टे सुपरिहर इह ऋत्वनुग्राहके स्यात् 

इत्युक्तं सांख्यसक्तैः; पशुहितवचनान्नेति शारीरकोक्तम् ॥78॥ 

पशुमालभेत' इति हिंसाविधिः **सामान्यम्** = सामान्यविधिम् **रुन्धे** = प्रतिबध्नाति । **अत्र** = अग्नीषोमीयादि- हिंसायाम् **अनुमितिरपि** = हिंसात्वेन पापत्वानुमानमपि बाधादिदुः **स्था** =विहितत्वात् बाधितत्वादिदोषग्रस्ता । **क्रत्वनुग्राहके** = कत्वङ्गभूते **इह** = हिंसायाम् **दोषः** = पापम् **स्वल्पः** = फलापेक्षया न्यूनः । **विमृष्टे** = विमर्शे च **सुपरिहरः** = प्रायश्चित्तादिना परिहर्तुं शक्यश्च स्यात् इति **सांख्यसक्तैः** = सांख्यमतनिष्ठैः उक्तम् । किन्तु **पशुहितवचनात्** = **पशोः** = आलब्धस्य पशोः हितप्राप्तिवचनात् **न** =न हिंसा पशुवधः इति शारीर- **कोक्तम्** = शारीरकशास्त्रे ब्रह्ममीमांसायाम् 'अशुद्धमिति चेन्न शब्दात् ' ( ब्र. सू. 3-1-25 ) इत्यत्रोक्तम् ॥ 

1 

अत्रेत्थं विचारधारा - सामान्यतः प्राणिहिंसाविषय एव बहु वक्तव्यमस्ति । स चात्राप्रकृतः । एतदर्थं महाभारते वनपर्वणि धर्मव्याधकथा (अध्या. 210-218) समग्रतस्सावधानमध्येया । यागीयपशुहिंसा- विषयेऽपि सन्ति पक्षभेदाः । वैदिकेष्वपि सूक्ष्माशयभेदो वर्तते । सारतः कथने सांख्यप्रक्रिया, योग (शुद्ध वैदिक) प्रक्रियेति भेदो वर्तते । सांख्यप्रक्रियायां तु 'न हिंस्यात्सर्वभूतानि ' इति निषेधस्य ' अग्नीषोमीयं पशुमालभेत' इति विधेश्च भिन्नविषयकत्वान्न विरोधः । पशुवधजन्यपापाक्षेया, यागजन्यफलस्यातिमहत्त्वात् सह्यं तत्पापम्, अथवा प्रायश्चित्तादिना परिहर्तुं शक्यम् । 'ओदनकामः पचेत्' इत्युक्ते, पाकजन्यः क्लेशः ओदनरूपफलापेक्ष- याल्पत्वात् यथा सह्यः तथा प्रकृतेऽपि । वैदिकप्रक्रियायामपि पक्षद्वयं वर्तते, एका श्रौतिनाम्, अपरा पूर्वमीमांसकानाम् । श्रौतिनस्तु अग्नीषोमीयपशोः संज्ञपनं न हिंसा, यतः रुग्णस्य शल्यचिकित्सावत् तस्य सद्गतिहेतुत्वम् । अत एवायमध्वर इत्युच्यते । ध्वरो नाम हिंसा । न ध्वरः यत्र, सोऽध्वरः इति व्युत्पत्तेः इति यास्कनिरुक्तवृत्तौ दुर्गाचार्यैः प्रतिपादितम् । भगवद्रामानुजैरप्ययमेव पक्ष आदृतः । तथोक्तम् 'अशुद्धमिति चेन्न शब्दात् ' ( ब्र. सू. 3-1-25) इति । यज्ञकर्म अशुद्धम्, पशुहिंसारूपपापमिश्रितत्वादिति चेत्, न । **शब्दात्** = तस्य हिंसात्वाभावप्रतिपादकशब्दादित्यर्थः । पूर्वमीमांसकास्तु उत्सर्गापवादन्यायेन हिंसासामान्यनिषेधः, विहितव्यतिरिक्तविषयः सङ्कोचनीय इत्याहुः । श्रीशङ्कराचार्या अप्येवमेवाहुः ॥ 

पाञ्चरात्रिकास्तु 'कुर्याद्धृतपशुं संख्ये कुर्यात्पिष्टपशुं तथा । न त्वेव तु वृथा हन्तुं पशुमिच्छे- त्कदाचन ॥' (मनु.) इति स्मृत्या प्रत्यक्षपशुवध एव पापाय, न तु तत्प्रतिनिधिभूतपिष्टपशुसंज्ञपन इति पिष्टपशुयज्ञ एव वैष्णवानामिति वर्णयन्ति । अग्निष्टोमादीनां नित्यकर्मत्वेन विहितत्वात्पापप्रसक्तिरेव नास्तीति वैदिकानां प्रत्यक्षपशुयाग एवोपादेयः, न तु पिष्टपशुयाग इति परे । 'अजसंज्ञानि बीजानि ' इति गोपथब्राह्मणे अजशब्दस्य बीजधान्यपरत्वविवरणात्, पिष्टपशुरेव श्रौतः, न प्रत्यक्षपशुरित्यर्वाचीन- वैदिकाः । आध्यात्मविज्ञानमूलकत्वात्सर्वस्य, सर्वमिदमधिकारिभेदान्नेतव्यमित्यन्ये । अधिकमन्यत्र ज्ञेयम् ॥ 

एतादृशो विचारस्तु नाद्य श्रेयस्करो भवेत् । यतो हि यज्ञविज्ञानं नष्टप्रायं तु मन्महे ॥ भारते तूपरिचरवसूपाख्यानमद्भुतम् । अध्येयं धर्ममर्मज्ञैर्नाधिकं वक्तुमीश्महे ॥ चिन्तासाफल्यमान्द्यादिन्यायस्तु स्मर्यतामिह । विरमामो वयमपि वृथाशब्दविवर्धनात् ॥ ७८ ॥
</details>
