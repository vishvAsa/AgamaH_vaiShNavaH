+++
title = "099 यद्भ्रंशान्मन्त्ररुद्धो न"

+++
<details><summary>मूलम्</summary>

यद्भ्रंशान्मन्त्ररुद्धो न दहति दहनश्शक्तिरेषाऽस्तु सोऽयं हेतुर्मन्त्राद्यभावस्स च गत इति तद्धेत्वभावाददाहः ।  
शक्तेर्नाशे किमस्याः पुनरिह जनकं वृत्तिरोधस्तु युक्तो वह्नेरित्यादिघोषो विरमति विदिते शब्दतश्शक्तितत्त्वे ॥ ९९ ॥
</details>

<details><summary>सर्वाङ्कषटीका - ९९</summary>

नैयायिकैरुक्तं शक्तिनिराकरणप्रकारमनूद्य समाधत्ते - यदित्यादि । **मन्त्ररुद्धः** = मन्त्रेण मणिविशेषेण 

9 

वा प्रतिरुद्धः **दहनः** = वह्निः **यद्मंशात्** = यस्यांशस्य भ्रंशात् न दहति एषा **शक्तिः** = शक्तिपदवाच्या अस्तु इति स्वमतम् । नैयायिकमतमनुवदति - सोऽयं मन्त्राद्यभाव एव **हेतुः** = दाहहेतुः । मन्त्रे सति स **च** = मन्त्राभावरूपो हेतुः **गतः** = अपगतः । इति **तद्धेत्वभावात्** = दाहहेतोः मन्त्राभावस्याभावात् **अदाहः** = दाहो न भवति । दाहो नाम रूपपरावृत्तिः, वेदना, पीडा वा । एवञ्च किमर्थमतिरिक्तशक्तिकल्पनम्? अतिरिक्तशक्तिकल्पनेऽतिक्केशोऽपि वर्तते । यतः मन्त्रादिना नाशे जाते, **पुनः** = मन्त्रनिवृत्त्यनन्तरम् **इह** = वह्नौ **अस्याः** = शक्तेः जनकं किम् ? मन्त्राभाव एव यदि कारणम्, तर्हि सः दाहं प्रत्येव कारणमस्तु - 'तद्धेतोरेव' इत्यादिन्यायात् । ननु शक्तिर्न नष्टा, किन्तु वर्तत एव तत्रैव, मन्त्रनिवृत्तौ पुनर्दाहं विदधातीति चेत् — **वृत्तिरोधस्तु** = दाहजनकत्वनिरोधस्तु **वह्नेः** = वह्नेरेव युक्तः, अतिरिक्तशक्तिं कल्पयित्वा, तन्निरोध- कल्पनापेक्षया वह्निरेव मन्त्रयुक्तो दाहं न करोतीति कल्प्यताम्, अतिरिक्तशक्तिकल्पने तु " भक्षितेऽपि लशुने न शान्तो व्याधिः' इति स्यात् । इत्यादिरूपो घोषः न्यायकुसुमाञ्जलिवर्णितः, **शब्दतः** = श्रुतेरेव **शक्तितत्त्वे** = शक्त्याख्ये तत्त्वे **विदिते** = निश्चिते **विरमति** = स्वयं क्षिणोति । श्रुतिघोषस्य पुरतः युक्तिघोषः किं कुर्यात् ? 

पूर्वं यथा तथात्रापि विचारो नाति युज्यते । महात्मभिर्यदुक्तं तत् श्रोतव्यमनसूयुभिः ॥ ९९ ॥
</details>
