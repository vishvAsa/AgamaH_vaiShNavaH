+++
title = "047 स्थूलाणुह्रस्वदीर्घेतरदुपनिषदि स्थापितम्"

+++
<details><summary>मूलम्</summary>

स्थूलाणुह्रस्वदीर्घेतरदुपनिषदि स्थापितं ब्रह्म तस्मिन् सर्वोत्कृष्टं महत्वं श्रुतमपि तदिह स्थूलतान्या निषिद्धा ।  
अन्ये त्वाहुर्विभूनामपरिमितवचःप्रत्ययान्मित्यभावं भावैकात्मन्यभावे परिमितिविरहोऽप्यत्र भावान्तरं स्यात् ॥ ४७ ॥
</details>

<details><summary>सर्वाङ्कषटीका - ४७</summary>

1 

ननु भवतापि विभोः परमात्मनः सर्वविधपरिमाणनिषेधात्, विभुत्वं परिमाणाभाव एवेति कः प्रद्वेषोऽस्मास्वित्याशङ्कां समाधत्ते - स्थूलेत्यादि । उपनिषदि ब्रह्म **स्थूलाणुह्रस्वदीर्घेतरत्** = स्थूलादिचतुर्विधपरिमाणवद्भिन्नं स्थापितम् । एवं सत्यस्मासु कः प्रद्वेष इत्याशङ्कान्तर्गता । उपनिषत्सु 'अस्थूलमनण्वह्रस्वमदीर्घम् ' (बृ. 5-8 - 3 ) इति परिमाणचतुष्टयमपि ब्रह्मणो निषिध्यते । परिमाणं च अणु महद् ह्रस्वं दीर्घं चेति चतुर्विधं प्रसिद्धम् । 'महद्दीर्घवद्वा ह्रस्वपरिमण्डलाभ्या' मिति चतुर्णां निर्देशः । सूत्रे महदित्युक्तमेव उपनिषदि स्थूलपदेनोच्यते । स्थूल बृंहणे इति चुरादिः । बृंहणमेव ब्रह्मपदार्थः । तथा च महत्त्वम्, बृहत्त्वम्, स्थूलत्वमिति पर्यायाः । एवञ्च ब्रह्मणि चतुर्विधपरिमाणमपि निषिध्यते । ब्रह्म न **परिमितम्** =अपरिमितमिति च संमतम् । 'अनन्तम्' इति ह्युपनिषत् । अतश्च परिमाणशून्यत्वं ब्रह्मणस्सिद्धमेवेति को दोष इति आक्षेपगर्भं वचनम् । समाधानगर्भमुत्तरवाक्यम् - तस्मिन्नित्यादि । **तस्मिन्** = ब्रह्मणि सर्वोत्कृष्टं **महत्त्वमपि** = परममहत्त्वमपि श्रुतम् 'महतो महीयान्' इति । **तत्** = तस्मात् **इह** = 'अस्थूलम्' इत्यत्र **अन्या** = अन्यादृशी स्थूलता निषिद्धा, न तु परिमाणसामान्यं निषिद्धम्, 'महीयान्' इत्येव श्रवणात् । 'नित्यं विभुम् ' (मुं.1-1-6) इत्यपि श्रवणात् । अतो ब्रह्म न परिमाणशून्यम् इत्येकः पक्षः ॥ 

अत्रैव पक्षान्तरमाह - अन्ये त्वित्यादि । अन्ये तु **विभूनाम्** = विभुपदार्थानाम् अपरिमितवचः प्रत्य **यात्** = ‘अनन्तम्' इत्यादिना परिच्छेदाभावबोधकवचनप्रामाण्यात् **मित्यभावम्** = परिमाणाभावं ब्रह्मण आहुः । **अनन्तम्** = अपरिच्छिन्नम्, देशतः, कालतः, स्वरूपतश्च परिच्छेदशून्यमिति खल्वर्थः । परिमाणपदं हि परिमितिमभिधत्ते । लोके हि परिमितमिति पदम् अल्पदेशव्याप्तिमभिधत्ते । अतः कालतः परिच्छेदाभावो नित्यत्वरूपश्चेत् देशतः परिच्छेदाभावः विभुत्वम् । अतः ब्रह्मणः परिमाणं नास्त्येव इत्याहुः ॥ 

परं त्वेते न जानन्ति त्वभावस्य निजां स्थितिम् । अत एवं हि मन्यन्ते विकल्पे शब्दजे स्थिताः ॥ गतश्लोकस्य टीकायामन्ते श्लोकैश्च विस्तृतम् । अत्राप्यधीयतां गाढं सर्वसंशयनाशकम् ॥ 

परं तु - **अभावे** = अभावपदार्थे **भावैकात्मनि** = भावमात्रस्वरूपे सति **अत्र** = ब्रह्मणि परिमिति- **विरहोऽपि** = परिमाणाभावोऽपि **भावान्तरम्** = ब्रह्मस्वरूपरूपमेव स्यात् । अतो नास्ति महानपराधः ॥ 

कियत् क्लिश्यन्त्यमी विप्राः हन्त ! हैतुकभर्त्सिताः । यदि न स्यात्परिमितिः को भेदः शशशृङ्गतः ? ॥ 

408. 

735 

[विभुपरिमाणसाधनम् ] 

नात्यन्ताणोर्महत्ताऽस्त्यवयविनि हते मध्यमं वास्तु मानं 

तद्धेतुष्वेव तद्धीरपि तव घटते लाघवोत्कण्ठितस्य । एवं त्यक्ते महत्त्वे परममहदपि त्याज्यमेवेति चेन्न 



त्यागाभावात्; तदिष्टादधिकमनधिकं वाऽस्तु न क्वापि दोषः ॥48॥ 

श्रुत्वा प्रश्नमिमं स्तब्धान् मुग्धान् सान्त्वयितुं जनान् । आचार्या अपि तत्त्वज्ञाः प्राहुस्तत्सदृशं वचः ॥ परमाणोर्विभोर्वापि परिमाणं यदुच्यते । ज्ञानैकगम्यं; दुर्ज्ञेयं बुद्ध्या नूनं सदैव हि ॥ 

सुखं जानन्ति दुःखं वा किं वा मानं तयोर्वद । अथापि ज्ञायते सर्वैः कथं न्विति विचिन्त्यताम् ॥ शब्दमात्रेण संतुष्टिः स्यादुत्तानधियां नृणाम् । सन्तोष्टव्यं च तत्रैव तादृशैर्बुद्धिजीविभिः ॥ वैदेह्यपहृता हन्त ! रावणेन दुरात्मना । श्रुत्वेमं कथमेतत्स्यात् सती सा निर्दहेत्तु तम् ॥ एवं स्तब्धं जनं मुग्धमाश्वासयति मर्मवित् । सत्यसीता नापहृता मायासीता हृता तदा ॥ इति श्रुत्वा समाश्वस्तो जनो निर्याति निर्भरः । इतोऽप्यस्ति महत्कष्टं तत्त्वशास्त्रेष्वनेकधा ॥ गुरोश्शापस्तु शिष्यः स्यात् भक्तो भगवतस्तथा । धर्मसंकटहेतुत्वादिति सत्यं वचस्सदा ॥ कालक्षेपाय किञ्चित्तु शुश्रूषन्ते जना बुधान् । न बुद्धिभेदं जनयेदिति किञ्चिद्वदेच्च सः ॥ किन्तु श्रोतुश्च वक्तुश्च भेदो न स्याद्यदा तदा । का कथा स्यात् ? भवेन्नूनमज्ञानस्य विवर्धनम् ॥ शास्त्रज्ञानं बहुकेशं बुद्धेश्चलनकारणम् । शास्त्रज्ञानमतस्त्यक्त्वा भगवच्चिन्तनं वरम् ॥ एतद्वा सुलभं किन्नु ? सर्वान् रक्षतु नो हरिः । प्रपत्तेस्सदृशो मार्गः न ह्यन्योऽस्ति शरीरिणाम् ॥ ज्ञातुं शक्या प्रपत्तिर्वा किं न्वहंकारपीडितैः । कियत् कष्टं नराणां हि दीनानां चिन्त्यतां मुहुः ॥ दीनवत्सल! दीनानामस्माकं का गतिर्वद । नान्या गतिरिहास्माकं गतिं कल्पय नः, प्रभो ! ॥ ४७ ॥
</details>
