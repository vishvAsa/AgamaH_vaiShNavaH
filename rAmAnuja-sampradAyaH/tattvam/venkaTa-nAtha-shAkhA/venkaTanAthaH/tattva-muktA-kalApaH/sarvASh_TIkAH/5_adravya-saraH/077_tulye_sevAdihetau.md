+++
title = "077 तुल्ये सेवादिहेतौ"

+++
<details><summary>मूलम्</summary>

तुल्ये सेवादिहेतौ फलभिदुरतया साध्यते चेददृष्टं हेतोस्सूक्ष्मोऽस्तु भेदो न खलु समुचिता धर्मिणोऽन्यस्य कॢप्तिः ।  
व्याख्यातं यत्तु बाह्यैर्विषयसमफलप्रापकत्वं क्रियाणां तत्सूतेऽतिप्रसक्तिं तदिह न निगमादन्यतोऽदृष्टसिद्धिः ॥ ७७ ॥
</details>

<details><summary>सर्वाङ्कषटीका - ७७</summary>

धर्माधर्मयोः शास्त्रसिद्धत्वमाक्षिप्य समाधत्ते - तुल्य इत्यादि । 'सेवाध्ययनतुल्यत्वे दृष्टा हि फल- विक्रिया' इति कुमारिलवार्तिकमनुवदति – **सेवादिहेतौ** = गुरुसेवादीनां हेतूनाम् **तुल्ये** = समानत्वेऽपि **फलभिदुरतया** = विद्याप्राप्तिरूपफलवैलक्षण्येन **अदृष्टम्** = धर्माधर्मादि साध्यते चेत्, अनुमीयते चेत्, **हेतोः** =गुरुसेवादेः शिष्ययोग्यतादेश्च **भेदः** = तारतम्यरूपविशेषः **सूक्ष्मः** = स्थूलबुद्ध्यगम्यः **अस्तु** = फलभेदे कारणमस्तु । **अन्यस्य** = अतिरिक्तस्य **धर्मिणः** = वस्तुनः **क्लृप्तिः** = कल्पनम् न खलु समुचिता - 'धर्मि- कल्पनातो वरं धर्मकल्पना' इति न्यायेन दृष्टकारणेष्वेव सूक्ष्मं तारतम्यं कल्प्यताम् । न त्वतिरिक्तम- दृष्टाख्यं कारणं कल्पनीयम् । अतो दृष्टेनैवान्यथासिद्धेः अदृष्टं शास्त्रैकगम्यम्, न त्वनुमेयम् ॥ 

**बाह्यैः** = सौगतादिभिः **क्रियाणाम्** = स्थूलानां क्रियाणामेव **विषयसमफलप्रापकत्वम्** = क्रियाया **विषयः** = उद्देशः यादृशः सुखरूपो वा दुःखरूपो वा फलं तदनुगुणं भवतीति क्रियाणामेव फलहेतुत्वमिति यत्तु व्याख्यातम्, तत् **अतिप्रसक्तम्** = अल्पश्रमेणापि महत्फलदर्शनात्, महता परिश्रमेणापि अल्पफलस्याप्य- दर्शनात् व्यभिचरितम् । **तत्** = तस्मात् इह **अदृष्टसिद्धिः** = अतीन्द्रियधर्माधर्मसिद्धिः **निगमात्** = वेदात् अन्यतो न, अतो धर्माधर्मयोः वेद एव प्रमाणम् ॥ ७७ ॥
</details>
