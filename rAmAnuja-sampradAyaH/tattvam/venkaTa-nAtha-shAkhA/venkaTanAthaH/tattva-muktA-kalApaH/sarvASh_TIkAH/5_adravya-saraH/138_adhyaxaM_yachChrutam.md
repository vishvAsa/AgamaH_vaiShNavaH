+++
title = "138 अध्यक्षं यच्छ्रुतम्"

+++
<details><summary>मूलम्</summary>

अध्यक्षं यच्छ्रुतं वा लघु भवति तदित्यादिमो वादिमोहस्तत्त्वोदर्का न तर्कास्तदिह जगति किं मेधया साधयामः ।  
तिष्ठत्वेतल्लघिष्ठाः कतिचन दधतो मानसे मानसेतुं हंहो सभ्यानसभ्यस्थपुटमुखपुटा दुर्जना निर्जयन्ति ॥ १३८ ॥
</details>

<details><summary>सर्वाङ्कषटीका - १३८</summary>

वैतण्डिकान् खण्डनकारादीन् स्मरन् निर्वेदादाह - अध्यक्षमित्यादि । **अध्यक्षम्** = प्रत्यक्षम् **श्रुतम्** = शास्त्रम् । प्रत्यक्षं वा श्रुतिर्वा यत् तत् **लघु** = अतिदुर्बलम् भवति इति **आदिमः** = प्रथमः **वादिनाम्** = हैतुकानामयं मोहः, हैतुकाः खलु प्रत्यक्षापेक्षयाऽनुमानप्राणाः । द्वितीयस्तु मोहस्तर्क एव सर्वश्रेष्ठ इति । वस्तुतस्तु - तर्काः न **तत्त्वोदर्काः** = न तत्त्वनिर्णायकाः । प्रमाणानुग्राहकः खलु तर्कः, न स्वयं प्रमाणम् । **तत्** = तस्मात् एवं सति इह जगति केवलया मेधया किं साधयामः, न किञ्चित् । 'नायमात्मा प्रवचनेन लभ्यो न मेधया न बहुना श्रुतेन' इति ह्याह भगवती श्रुतिः । तृतीयस्तु महामोहोऽतीव शोचनीयः । कस्सः ? **एतत्** = उक्तमुभयमपि तिष्ठतु । लघिष्ठाः कतिचन मानसे **मानसेतुम्** = गर्वस्य परां काष्ठाम् दधत एव **असभ्यस्थपुटमुखपुटाः** = असभ्यशब्दपूर्णमुखाः दुर्जनाः सभ्यानपि वैतण्डिकवाग्झरीभिः निर्जयन्ति किल ! हंहो ! इत्यत्यन्तनिर्वेदसूचकमव्ययम् । एतादृशदुस्तार्किकनिरसनायैवास्याचार्यस्यावतार इति तदीयचरित्रेण ज्ञायते । अथवा – **मानसेतुम्** = परमात्मानम्, तत्त्वत्रये स एव मानस्थाने वर्तते । माता तु चित् । मेयम् अचित् । तं सर्वप्रमाणपारभूतम्, मानसे दधत इति सभ्यविशेषणम् ॥ 

T 

विशुद्धविज्ञानघनस्वरूपस्वयंवृतो यद्यपि तादृशोऽसौ । 

अथापि कालानुगुणं हि सर्वं न्यरूपि यत् प्रेरणयैव तस्य ॥ तस्यास्य संपूर्तिरभूदिदानीं वेदेषु सर्वेषु निगूढमन्तः । 

प्राकाशि तस्यैव कृपालवेन किञ्चिद्यथाशक्त्यनघं रहस्यम् ॥ 

अर्थं बुद्धिञ्च शब्दञ्च पृथक्कृत्य तु चिन्तितुम् । शक्नोति यस्तु, तेनैव ज्ञातुं शक्यं रहः क्रमात् ॥ १३८ ॥
</details>
