+++
title = "068 इच्छाद्वेषप्रयत्नाः सुखमितरदपि"

+++
<details><summary>मूलम्</summary>

इच्छाद्वेषप्रयत्नाः सुखमितरदपि ज्ञानतो नातिरिक्ता या धीस्तद्धेतुरिष्टा न तदधिकतया कल्पने कोऽपि लाभः ।  
पर्यायत्वं विशेषे न तु भवति यथा प्रत्यभिज्ञादिभेदे नो चेदीर्ष्याभ्यसूयाभयधृतिकरुणाद्यन्यदन्यच्च कल्प्यम् ॥ ६८ ॥
</details>

<details><summary>सर्वाङ्कषटीका - ६८</summary>

बुद्धिनिरूपणानन्तरं क्रमप्राप्तान् सुखादीन् निरूपयति- इच्छेत्यादि । इच्छाद्वेषप्रयत्नाः, तथा **सुखतदितरदपि** = सुखदुःखे अपि **ज्ञानतः** = ज्ञानापेक्षया न अतिरिक्ताः, किन्तु ज्ञानस्यैवावस्थाविशेषाः । कुतः ? या **धीः** = यादृशं ज्ञानम् तद्धेतुः तेषां कारणतया **इष्टा** =संमता **तदधिकतया** = तदतिरिक्ततया **कल्पने** = इच्छादीनां कल्पने कोऽपि लाभः न, प्रत्युत गौरवाधिक्यम् । 'तद्धेतोरेव' इत्यादिन्यायस्य जागरूकत्वात् । ननु तर्हि सुखेऽपि ज्ञानपदप्रयोगः स्यात् इति चेत् — प्रत्यभिज्ञादिभेदे यथा, विशेषे सुखादौ **पर्यायत्वम्** = ज्ञानपदस्य पर्यायत्वम् न तु भवति । ज्ञानमिति सामान्यशब्दः, सुखमिति विशेष- शब्दः । उभयोः घटकलशवत् कथं समानता स्यात् ? यथा प्रत्यभिज्ञायास्सविकल्पकरूपत्वेऽपि सविकल्पक- पर्यायत्वं नास्ति, तथा । **नोचेत्** = एवमनङ्गीकारे ईर्ष्याभ्यसूयाभयधृतिकरुणादि एवम् अन्यत् अन्यच्च वीर्यशौर्यादिकम् अनन्तम् कल्प्यम् भवेत् । अतः सुखादयो ज्ञानस्यावस्थाविशेषा एव, नातिरिक्ताः ॥ 

ननु प्रत्यभिज्ञा ज्ञानमिति सर्वे जानन्ति, व्यवहरन्ति च । न चैवं सुखं दुःखं वा तथा कश्चिद्वयव- हरति । सामान्यविशेषशब्दयोस्तु सामानाधिकरण्यं दृष्टम् ' द्रव्यं घटः' इत्यादाविति चेत्, परिणामपरिणामिनोः यत्र लेशतो वा प्रत्यभिज्ञा दृश्यते, तत्रैवैवं व्यवहारः स्वरसः, न तु सर्वत्र । यथा फेनबुद्बुदतरङ्गानां समुद्रपरिणामत्वेऽपि 'समुद्रस्तरङ्गः' इति न कदापि प्रयोगः, किन्तु 'समुद्रस्य तरङ्गः' इत्येव । एतादृशं शतसहस्रं वर्तते, अत्रैव विवर्तवादस्यावकाशः, अवतारश्चेत्यादिकं बहुवारं गतम् ॥ ६८ ॥
</details>
