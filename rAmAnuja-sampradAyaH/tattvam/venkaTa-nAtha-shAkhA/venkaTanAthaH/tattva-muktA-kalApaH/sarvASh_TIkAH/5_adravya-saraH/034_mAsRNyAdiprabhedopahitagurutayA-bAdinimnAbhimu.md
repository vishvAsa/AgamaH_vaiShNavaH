+++
title = "034 मासृण्यादिप्रभेदोपहितगुरुतयाऽबादिनिम्नाभिमुख्यं माषव्रीह्यादिराशौ"

+++
<details><summary>मूलम्</summary>

मासृण्यादिप्रभेदोपहितगुरुतयाऽबादिनिम्नाभिमुख्यं माषव्रीह्यादिराशौ भवति च पतने तादृशं तारतम्यम् ।  
किंचादृष्टान्यकॢप्तिर्ज्वलनपवनयोर्न क्रियायां तथाऽस्मिन्नित्येकेऽन्ये तु दृष्ट्वा गुणमधिकमुशन्त्यादिमस्यन्दहेतुम् ॥ ३४ ॥
</details>

<details><summary>सर्वाङ्कषटीका - ३४</summary>

स्नेहप्रसङ्गात् द्रवत्वप्रसक्त्या तदपि विचारयति - मासृण्यादीति । स्यन्दनहेतुः खलु द्रव्यत्वम् । स्यन्दनं नाम **अबादिनिम्नाभिमुख्यम्** = जलादीनां निम्नप्रदेशं प्रत्याभिमुख्यमेव । तच्च मासृण्यादिप्रभेदो- **पहितगुरुतया** = मासृण्यस्य वा, श्लक्ष्णत्वस्य वा **प्रभेदेन** = विशेषेण उपहितं यद्गुरुत्वम् तेन अबादि- **निम्नामुख्यम्** = अबादीनां निम्नप्रदेशाभिमुख्यरूपं स्यन्दनं भवति । अतो द्रवत्वमपि वस्तुनः वर्तुलत्वश्लक्ष्णत्वे च सति गुरुत्वेन भवेत् । अतोऽतिरिक्तं द्रवत्वं मास्तु ॥ 

ननु किमिदं प्रतारणम् ? गुरुत्वं वा कश्चन गुणोऽङ्गीक्रियते किम्? एवं सति गुरुत्वोपरि भारः कथमारोप्यते, अजातपुत्रनामकरणवत् इति चेत्, गुरुत्वस्यातिरिक्तस्याभावेऽपि गुरुत्वकार्यं पतनादिकं न ह्यहेतुकं भवेत् । पतनकारणेन तेनैव स्यन्दनकार्यस्यापि निर्वाहे मास्तु स्यन्दनकारणमतिरिक्तं द्रवत्वं नाम । ननु भोः ! किमिदं पुनरपि प्रतारणम् । गुरुत्वं हि अदृष्टविशेषरूपं वक्ष्यसि ( 36 ) । उभयोरप्यदृष्टाधीनत्वे ‘पाषाणः स्यन्दते' ‘जलं पतति' इत्यपि व्यवहारापत्तिरिति चेत्, नावहितमायुष्मता । अदृष्टविशेषे- त्युक्तम् । अन्यथा हि भवन्मतेऽपि 'वायुर्ज्वलति' 'अग्निर्वाति' इति व्यवहारापत्तिः । तत्रादृष्टविशेषेण सह वस्तुस्वरूपतारतम्यस्यापि सत्त्वात् क्रियाभेदव्यवहार इति चेत्, तदत्रापि समानम् । इदमुच्यते - माषव्रीह्यादि- राशौ पतने तादृशं तारतम्यं च **भवति** = माषव्रीह्यादीनां श्लक्ष्णतायां तारतम्यं प्रत्यक्षसिद्धमेव । किञ्च **ज्वलनपवनयोः** = अग्नेः वायोश्च क्रियायां अदृष्टान्यक्लृप्तिः न, तथा अस्मिन् स्यन्दनेऽपि अदृष्टविशेष एव कारणम् । ननु अदृष्टं तु कार्यसामान्यकारणमस्त्येव । विशेषकारणमन्तरा सामान्यकारणमात्रेण कार्यनिर्वाहे, प्रकारान्तरेणाकस्मिकतावाद एवापतेदिति चेत्, भवतां वा कथमग्नेरूर्ध्वज्वलनादौ अदृष्टविशेष- कल्पना? कारणान्तरानुपलंभादिति चेत्, समानम् । न हि वयं स्वभाववादिनः, कल्पनायां तु अदृष्टविशेष एवालम्, लाघवादिति वदाम इति न काप्यनुपपत्तिः । एवं सत्यप्यस्त्येवाशयभेद इत्याह- इत्येके इति । अन्ये तु **दृष्ट्वा** = अन्वयव्यतिरेकौ दृष्ट्वा **आदिमस्यन्दहेतुम्** = द्रवत्वम् **अधिकगुणम्** = अतिरिक्तगुणमेव **उशन्ति** = इच्छन्ति ॥ ३४ ॥
</details>
