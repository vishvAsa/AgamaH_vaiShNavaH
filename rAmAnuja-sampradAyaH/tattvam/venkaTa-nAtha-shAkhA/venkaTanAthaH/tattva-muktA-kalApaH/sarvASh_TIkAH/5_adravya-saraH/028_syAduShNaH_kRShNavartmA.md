+++
title = "028 स्यादुष्णः कृष्णवर्त्मा"

+++
<details><summary>मूलम्</summary>

स्यादुष्णः कृष्णवर्त्मा सलिलमपि तथा शोतमस्तु प्रकृत्या स्पर्शोऽन्योऽप्यत्र दृष्टस्स तु भवतु रुमाक्षिप्तलावण्यवच्चेत् ।  
मैवं संसृष्टवस्तूपधिनियततया तद्विवेकस्य युक्तेः प्रायश्शीतो भवेतिप्रभृतिकमपि तद्दाहकत्वादिरोधात् ॥ २८ ॥
</details>

<details><summary>सर्वाङ्कषटीका - २८</summary>

। 

वायुपृथिव्योः स्पर्शं निरूप्य, अप्तेजसोस्तं निरूपयति – स्यादित्यादि । **कृष्णवर्त्मा** = अग्निः, अथवा तेजः **प्रकृत्या** = स्वभावतः **उष्णः** = उष्णस्पर्शवान् अस्तु । तथा **सलिलमपि** = आपोऽपि **प्रकृत्या** = स्वभावतः **शीतम्** = शीतस्पर्शवत् स्यात् । यद्यपि - अत्र जलतेजसो : जले तेजसि च अन्योऽपि **स्पर्शः** = जलेऽपि तप्ते औष्ण्यम्, तेजसि चन्द्रमसि शैत्यं च **दृष्टः** = दृश्यते, इदं कथमिति प्रश्ने स **तु** = स्पर्शभेदः रुमाक्षिप्तलावण्यवत् भवतु **रुमायां** = **ऊषरभूमौ** = लवणप्रदेशे क्षिप्तस्य वस्तुनः, यथा क्रमात् **लावण्यम्** =लवणता भवति, तादृशलावण्यवत् स्यात् । लवणनिक्षिप्तं दारुखण्डादि क्रमात् लवण- रूपमेव परिवर्तितं भवति, तद्वत् जलमेवाग्निसंबन्धात् तेजो भवतु, चन्द्रतेजोऽपि शीतद्रव्यसंबन्धात् शीतो भवतु, वस्त्वेव तथा परिणमते इति भवतु । **चेत्** = इति चेत्, **मैवम्** = एवम् मा मा भवतु न भवति, **किन्तु** = **संसृष्टवस्तूपधिनियततया** = तत्संसृष्टस्य अग्न्यादिवस्तुरूपस्य उपाधितया नियतत्वात् - अन्वय- व्यतिरेकसिद्धत्वात् तद्विवेकस्य जलौष्ण्यादिविवेचनस्य **युक्तेः** = युक्तत्वात् । जलेन संयुक्तवह्निभागगत- मेवौष्ण्यम्, न तु जलमेव तथा परिणमतीत्यस्यैवोचितत्वात् । एवमेव - 'शीतो भव हनूमतः ' (रामायणे) इतिप्रभृतिकमपि सीतातपःप्रभावात् **तद्दाहकत्वादिरोधात्** = वह्नेर्दाहकत्वस्य प्रतिबन्धात् भवति । मणिमन्त्रौषधतपःप्रभृतिभिः एतादृशसहजशक्तिप्रतिबन्धः प्राचीनग्रन्थेषु, लोकेऽपि कुत्रचित् दृश्यते । यद्य- प्यत्रास्ति बहु वक्तव्यम्, तत्तु समयान्तरे भविष्यति ॥ 

यथा तथा वा भवत्वितरत् त्विदमुच्यताम् । कथं वा चन्द्रमास्तेजः इदं प्रथममुच्यताम् ॥ गताश्चन्द्रमसं मर्त्याः तेजस्तत्र न दृश्यते । तपनस्य रश्मिप्रतिफलनं तद्विनिश्चितम् ॥ महात्मनां तपोदृष्ट्या सर्वमौपाधिकं मतम् । 'यदादित्यगतं तेजो जगद्भासयतेऽखिलम् ॥ यच्चन्द्रमसि यच्चाग्नौ तत्तेजो विद्धि मामकम् । इत्येवं भगवद्वाक्यात् सर्वमौपाधिकं भवेत् ॥ फलतश्चन्द्रमा लोके ददात्येव प्रभां निशि । तत्प्रभायां नैव शैत्यम्, प्रभा तेजो भवेत्किल ॥ ज्ञानमन्यत्तु विज्ञानमन्यदेवेति निश्चितम् । विवृतं बहुधा पूर्वमितरद् बुध्यतां स्वतः ॥ २८ ॥
</details>
