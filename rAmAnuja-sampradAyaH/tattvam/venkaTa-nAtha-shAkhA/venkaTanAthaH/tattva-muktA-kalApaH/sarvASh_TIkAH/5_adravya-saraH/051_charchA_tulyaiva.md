+++
title = "051 चर्चा तुल्यैव"

+++
<details><summary>मूलम्</summary>

चर्चा तुल्यैव भिन्नं पृथगितरदिति प्रत्यये तत्पृथक्त्वं भेदाख्यो नीलपीतप्रभृतिरभिमतः किं मुधाऽन्यस्य कॢप्तिः ।  
नाप्यज्ञातावधीनां पृथगिदमिति धीर्नापि भिन्नादिवाचां साकं क्वापि प्रयोगो न च पृथगिति धीर्द्रव्य एवेति सिद्धम् ॥ ५१ ॥
</details>

<details><summary>सर्वाङ्कषटीका - ५१</summary>

एवं परिमाणविचारं समाप्य, अनन्तरप्राप्तं पृथक्त्वं विमृशति - चर्चेत्यादि । 'घटः पटो न' **इत्यत्रान्योन्याभावः** =परस्परतादात्म्याभावो भासते । 'अब्राह्मणः' इत्यादौ नञ्तत्पुरुषे तु ब्राह्मणेतरः ब्राह्मणसदृशः अर्थः । ‘अयमस्मात्पृथक्' इत्यत्र तु पृथक्त्वं भासते । एवञ्च त्रिविधव्यवहारस्य परस्परं विलक्षणत्वात्, अन्योन्याभावोऽन्यः, इतरत्वमन्यत् पृथक्त्वं चान्यत् । 'घटः पटो न' इत्यन्योन्याभावः । घटयोरुभयोर्न तथा । 'घटः घटो न' इति न हि भवति । व्यक्तिभेदः, न जातिभेदोऽत्र । व्यक्तिभेदे कारणं पृथक्त्वम् इति भेदव्यवहारेऽपि तारतम्यमस्तीति पृथक्त्वमतिरिक्तमिति वैशेषिकाः । भिन्नम्, इतरत् पृथक्, इति त्रिविधे प्रत्यये **चर्चा** = विचारः तुल्यैव । **तत्** = तस्मात् **पृथक्त्वम्** = पृथक्त्वाख्यो गुणः **नीलपीतप्रभृतिः** = नीलपीतादिरूपः भेदाख्यः अन्योन्याभाव एव अभिमतः । एवं सति **मुधा** = व्यर्थतया **अन्यस्य** = अतिरिक्तस्य क्लृप्तिः **किम्** = किमर्था? 'घटाद्भिन्नः पटः ' 'घटादितरः पटः ' 'घटात् पटः पृथक्' इति त्रिविधोऽप्यनुभव एकरूप एव । एवं सति पृथक्त्वं किमर्थमतिरिक्तो गुणः ? ननु पृथक्त्वं भावरूपम्, भेदस्तु घटपटादावन्योन्याभावरूप इति महदन्तरमनयोरित्यत्र – **अज्ञातावधीनाम्** = प्रतियोगि- ज्ञानरहितानाम्, अभावस्यावधिः प्रतियोगी, इदम् **पृथक्** = 'इदमस्मात् पृथक्' इति धीः **नापि** = नैव । ‘पृथक्' इत्युक्ते, ‘कस्मात् ?' इति प्रश्नः नियतः । 'भिन्नः' इत्युक्तेऽपि 'कस्मात्' इति प्रश्नः नियतः। अत उभयमप्येकरूपमेव । यद्युभयोर्भेदः, तर्हि 'घटात् पटः भिन्नः पृथक् च' इति वा । ‘घटः पटात् पृथक् भिन्नश्च' इति वा कश्चिद्वदेत् । अनेनार्थैक्यं सिद्धम् । एवं **भिन्नादिवाचाम्** = भेदवाचिपदानाम् साकं **प्रयोगः** = सहप्रयोगः क्वापि न । संपूर्णार्थैक्ये हि 'घटः कलशः' इति सहप्रयोगो न भवति । तद्वदत्रा - दर्शनात् अर्थभेदो नास्तीति ज्ञायते । ननु पृथक्त्वं न भेदपर्यायः, किन्तु भेदे हेतुः । गुणक्रियादीनां भेदः किल तदाश्रयद्रव्यभेदादेव ज्ञेयः । अतश्च पृथक्त्वं द्रव्यमात्रवृत्तीति चेत्तत्राह - न चेत्यादि । पृथगिति **धीः** = ज्ञानम् द्रव्य एव इति न च **सिद्धम्** = गुणादावपि पृथग्व्यहारदर्शनात् । नीलघटद्वयवृत्तिनीलरूपयोर्भेदो यद्यप्याश्रयघटयोर्भेदादेव ज्ञेयः । न ह्येवं नीलपीतयोर्भेद आश्रयभेदादेव ज्ञायते, स्वयमेव तयोर्भेदस्य प्रत्यक्षत एवावगतेः । अन्यथा हि घटयोर्द्वयोर्भेदः कथमिति प्रश्ने निरुत्तरता स्यात् । अतः भेदातिरिक्तं पृथक्त्वं नास्त्येव । अधिकं विशेषविचारे (श्लो. 123-125 ) भविष्यति ॥ ५१ ॥
</details>
