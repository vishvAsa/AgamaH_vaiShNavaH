+++
title = "062 वेगस्याचिन्त्यरूपो रविशशिनयनाद्यंशुवर्गेषु"

+++
<details><summary>मूलम्</summary>

वेगस्याचिन्त्यरूपो रविशशिनयनाद्यंशुवर्गेषु भूमा भागानन्त्येऽप्यणूनामतिपतनमतो ह्याहुरन्योन्यमेके ।  
इत्थं सर्वैरबाध्यां गतिमनुवदतां मुक्तबुद्धेर्विकासे युज्यन्ते यौगपद्यप्रभृतय इति तु श्रद्दधीध्वं श्रुतार्थाः ॥ ६२ ॥
</details>

<details><summary>सर्वाङ्कषटीका - ६२</summary>

अचिन्त्याद्भुतस्वभावं ज्ञानस्य प्रदर्शयति – वेगस्येत्यादिना । **रविशशिनयनाद्यंशुवर्गेषु** = सूर्यचन्द्रादीनां किरणवर्गेषु, अस्मन्नयनरश्मिषु वा वेगस्य **भूमा** = महत्त्वम् **अचिन्त्यरूपः** = चिन्तयितुमप्यशक्यः । ‘शक्तयस्सर्वभावानामचिन्त्यज्ञानगोचराः' ( वि.पु. 1-3-2 ) इति खल्वार्षवचनम् । एवम् **एके** = जैनाः **अणूनाम्** =अत्यन्तसूक्ष्माणामणूनाम् **भागानन्त्येऽपि** = अवयवानामनन्तत्वेऽपि **अतः** = वेगवशादेव **अतिपतनम्** = अन्योन्यातिक्रमणम् आहुः । अद्यतना नव्यभौतिकविज्ञानिनोऽपि एतत् द्रढयन्ति । **इत्थम्** = एवमेव **मुक्तबुद्धेः** = मुक्तज्ञानस्य विकासे सर्वैः युक्तिविशेषैः **अबाध्याम्** = बाधितुमशक्याम् **गतिम्** = सर्वविषय- ग्रहणरीतिम् **अनुवदताम्** = प्रमाणसिद्धमनुवदताम्, न तु कल्पयताम् अस्माकमपि यौगपद्यप्रभृतयः युगपत्सर्वविषयत्वादयोऽपि युज्यन्त एव इति तु **श्रुतार्थाः** = श्रुत्युक्तार्थपर्यालोचनकुशलाः **श्रद्दधीध्वम्** = श्रद्धां कुरुध्वम् । एतादृशविषये वृथा चर्चया न किञ्चित्साधयितुं शक्यम् ॥ 

अत आत्मव्यसनिभिर्भवितव्यं विवेकिभिः । सर्वमन्यत्परित्यज्य क्रियतां शरणागतिः ॥ 

सर्वेषां हितदस्त्वात्मा प्रियः सर्वसुहृन्मतः । तमृतेऽन्या गतिर्नास्ति तमाश्रयत सत्वरम् ॥ ६२ ॥
</details>
