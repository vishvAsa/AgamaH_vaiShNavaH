+++
title = "074 कस्मैचिज्ज्ञापयैतत्त्वमिति परकृताम्"

+++
<details><summary>मूलम्</summary>

कस्मैचिज्ज्ञापयैतत्त्वमिति परकृतां वीक्ष्य चेष्टां तदन्यस्तस्मै ब्रूते ततस्तद्गमकमिह वचो वेत्ति चेष्टाविदन्यः ।  
तत्तद्वाच्येषु शब्दैर्हितविदभिहितैरङ्गुलीयोगपूर्वं जानन्नन्यत्र तत्तत्स्वहितजनकृतिं शिक्षणार्थामवैति ॥ ७४ ॥
</details>

<details><summary>सर्वाङ्कषटीका - ७४</summary>

प्रपूर्वश्लोके प्रथमव्युत्पत्तेः कार्यपरत्वेऽपि द्वितीयव्युत्पत्तेः सिद्धपरत्वसंभवमुपपाद्य, पूर्वश्लोके स्वयंपुरुषार्थभूतसिद्धवस्तुप्रतिपादनपराणां वाक्यानां स्वार्थपरत्वं प्रत्यपादयत् । इदानीं स्वयं पुरुषार्थत्वाभावेऽपि प्रथमव्युत्पत्तिरपि सिद्धपरा भवितुमर्हतीति प्रतिपादयति - कस्मैचिदित्यादि । त्वम् **एतत्** = 'पुत्रस्ते जातः ' इत्याद्युदन्तम्, सामान्ये नपुंसकम्, कस्मैचित् **ज्ञापय** = एतादृशाय बोधय इति कस्मैचित् पुरुषाय परकृतां **चेष्टाम्** =अन्येन केनचित् कृतां हस्तचालनादिरूपां चेष्टाम् वीक्ष्य **ततः** = तदनन्तरम् तदन्यः पुरुषः **तस्मै** = उद्दिष्टाय पुरुषाय **ब्रूते** = तमुदन्तं वाक्येन वक्ति । तदा **चेष्टावित्** = परकृतां चेष्टां पश्यन् स्थितः अन्यः कश्चित् तद्वाक्यमपि यदा शृणोति, तदा तत् **वचः** = तद्वाक्यम् **इह** = अस्मिन्नर्थे **गमकम्** = बोधकमिति वेत्ति । प्रथमपुरुषेण चेष्टाभिस्सूचितमुदन्तम् 'पुत्रस्ते जातः' इत्यादिरूपम् जानन् कश्चित् अन्यस्मै तदुदन्तं यदा ब्रूते, तदा तत्सर्वं पश्यन् स्थितोऽन्यः कश्चित् सूक्ष्ममतिः ‘एतद्वाक्यम् एतादृशबोधकम्' इति स्वयमेव जानाति । नात्र किञ्चिदपि कार्यस्य प्रतीतिः । अथापि बोधो भवतीति सिद्धेऽपि व्युत्पत्तिस्सुगमैव ॥ 

पुनः **प्रकारान्तरम्–अङ्गुळीयोगपूर्वम्** = अङ्गुल्या प्रदर्शनपूर्वकम् **तत्तद्वाच्येषु** = तत्तत्पदार्थेषु हित- **विदभिहितैः** =परमाप्तोच्चरितैः शब्दैः जानन् कश्चित् बालः, **अन्यत्र** = कालान्तरे **तत्तत्स्वहितजनकृतिम्** = तत्तादृशस्वाप्तजनानां प्रयत्नम् **शिक्षणार्थाम्** = स्वस्य तत्तत्पदानां तत्तदर्थशिक्षणप्रयोजनाम् **अवैति** =जानाति । आप्तः कश्चित् स्वमित्रस्य शिशोः व्युत्पादनार्थम् तत्पितरम् मातरं वा अङ्गुल्या निर्दिश्य निर्दिश्य 'अयं पिता' ‘इयं माता’ ‘अयं भ्राता' इत्यादिशब्दोच्चारणपूर्वकं शिक्षयतीति लोकप्रसिद्धम् । शिशुरपि क्रमशः तत्तत्पदानि, तत्तदर्थांश्च स्मरन् स्मरन्, कालान्तरे 'अयं पिता' 'इयं माता' इत्यादि जानन् तेषु तेष्वर्थेषु तत्तत्पदं प्रयुङ्क्ते । अत्र सर्वत्र कुत्रापि कार्यान्वयप्रसक्तिरेव नास्ति । अथापि पदानां प्राथमिक एव शक्तिग्रहस्तु 



298. 

622 

[ प्रकारान्तरेण सिद्धे शक्तिग्रहोपपादनम् ] 

कश्चित् कस्यापि पुंसः सुतजनिमिह तत्प्रीतिकृत्त्वं च जानन् 

तज्जन्मोक्तिप्रहृष्टे पितरि सुतजनेर्वेत्ति तद्वाच्यभावम् । 

शक्यं तद्धर्षहेतुः स इति नियमनं सन्निधानादियुक्तेः 

आसीदत्सु प्रसूत्याद्यनियतिकथनं कार्यवाक्येऽपि शक्यम् ॥75॥ 

सर्वानुभवसिद्धः । अतः कार्यान्वय एव पदानां शक्तिग्रहो भवेत्, नान्यथा इति नियमस्य वक्तुमशक्यत्वात् सिद्धेऽपि वस्तुनि प्राथमिकशक्तिग्रहणसंभवे न काप्यनुपपत्तिः । तावता कार्यान्विते शक्तिर्न भवतीति नार्थः, सिद्धेऽपि भवतीत्येतावन्मात्रमर्थः ॥ ७४ ॥
</details>
