+++
title = "015 एकाधारे विरुद्धाकृतियुगयुगपत्ख्यातिरन्योन्यबाध्या"

+++
<details><summary>मूलम्</summary>

एकाधारे विरुद्धाकृतियुगयुगपत्ख्यातिरन्योन्यबाध्या डोलाविक्षेपकल्पा तदनियतिरियं धीक्रमे साक्षिणी नः ।  
तस्मात्तत्तद्विशेषस्मृतिसमसमयं छन्नतत्तद्वरोधः ख्यातस्साधारणोऽर्थः परमिह विशये येन बुद्ध्यन्तरं वः ॥ १५ ॥
</details>

<details><summary>सर्वाङ्कषटीका - १५</summary>

ननु शुक्तिरजतादिभ्रमेषु कुशकाशावलम्बनेन कथञ्चिदख्यातिसमर्थनेऽपि ' स्थाणुर्वा पुरुषो वा' इत्यादावेकस्मिन् विरुद्धनानाधर्मकसंशयस्थलेऽन्यथाख्यातिरवर्जनीयेत्याशङ्कां समाधत्ते - एकाधार इत्यादि । 

537 

तस्मात् तत्तद्विशेषस्मृतिसमसमयं छन्नतत्तद्विरोधः 



ख्यातः साधारणोऽर्थः परमिह विशये; येन बुद्ध्यन्तरं वः ॥15॥ 



**एकाधारे** = ऊर्ध्वत्वादिविशिष्टे पुरोवर्तिन्येकस्मिन्नेवाधिकरणे **विरुद्धाकृतियुगयुगपत्ख्यातिः** = विरुद्धयोः **आकृत्योः** = स्थाणुत्वपुरुषत्वयोः युगस्य द्वयस्य, युगपत् एककाले प्रतीतिः **अन्योन्यबाध्या** = परस्पर- विरुद्धा । अतोऽत्र प्रत्येकमधिकरणज्ञानद्वयं धर्मद्वयविषयकं ज्ञानद्वयं च प्रत्येकं वक्तव्यम् । न त्वेकस्मिन्नधिकरणे विरुद्धधर्मद्वयविषयकमेकं ज्ञानं वक्तुं शक्यम् । ननु तर्हि धर्मयोर्द्वयोः विरोधभानं न स्यादित्यत्र- डोलाविक्षेपकल्पा इति ख्यातिविशेषणम् । डोलायाः देशद्वयसंबन्धो न ह्येकक्षणावच्छेदेन भवति । एकदा पूर्वदेशेन, अन्यदा च पश्चिमदेशेन संबन्धः । तद्वदत्रापि स्थाणुत्वपुरुषत्वज्ञानं नैकदा भवति, ‘स्थाणुत्व- व्याप्यकोटरादिमानयम्' इतिपरामर्शः स्थाणुत्वभानप्रयोजकः । एवं 'पुरुषत्वव्याप्यकरादिमानयम्' इति परामर्शः पुरुषत्वभानप्रयोजक इति भासकसामग्र्योर्भेदात् । किन्तु कालभेदेन । संशयितं पुरुषम् डोलायमान- मानसम् वदन्ति लोकाः । **इयम्** = परिदृश्यमाना **तदनियतिः** = कोटिद्वयभानस्य एककालिकत्वाभावः **नः** = अस्माकम् **धीक्रमे** = कोटिद्वयप्रतीतेः क्रमिकत्वे साक्षिणी प्रमाणभूता ॥ 



तथा च प्रकृते किमायातमित्यत्र – तस्मादित्यादि । **तस्मात्** = एवं वस्तुस्थितेः वर्तमानत्वात् **तत्तद्विशेषस्मृतिसमसमयम्** = स्थाणुत्वपुरुषत्वरूपकोटिद्वयोपस्थितिसमकालम् । इदं ' ख्यातः' इत्यत्रोक्त- भानक्रियाविशेषणम्, **छन्नतत्तद्विरोधः** = आच्छादितोक्तकोटिद्वयविरोधः कोटिद्वयविरोधाज्ञाने साधारणोऽर्थः **परम्** = ऊर्ध्वत्वादिसाधारणधर्मविशिष्टः पुरोवृत्तिपदार्थः केवलम् इह **विशये** = प्रकृते संशयत्वेनाभिमते ज्ञाने **ख्यातः** =भातः । **येन** =सामग्रीविशेषेण **वः** = भवतां मते **बुद्ध्यन्तरम्** = अतिरिक्तं ज्ञानं संशयः । अस्माकं तु तादृशसामग्रीविशेष एव संशयः, न त्वतिरिक्तमेकं ज्ञानम् । 'तद्धेतोरेव तद्धेतुत्वे मध्ये किं तेन' इति न्यायस्य जागरूकत्वादिति भावः ॥ 

अयमाशयः पूर्वपक्षिणः - पुरोवर्तिनि ऊर्ध्वत्वादिविशिष्टे द्रव्ये 'अयं स्थाणुर्वा पुरुषो वा' इति ज्ञानं सर्वानुभवसिद्धम् । इदं न केवलं मानसम् चक्षुरिन्द्रियान्वयव्यतिरेकानुविधायित्वात् । बाह्ये विषये मनसोऽस्वातन्त्र्यात् । अत्र पुरोवर्तिन्यूर्ध्वत्वादिविशिष्टे द्रव्येऽविद्यमानस्यान्यतरधर्मस्य भानमावश्यकम् । पुरोवर्तिनि हि स्थाणुत्वं वा स्यात्, पुरुषत्वं वा । परस्परविरोधादुभयमेकत्रासंभवि । यद्यत्राधिष्ठानज्ञानं प्रकारद्वयस्मरणं चेत्येतावन्मात्रम्, तर्हि पुरोवर्तिना साकं धर्मद्वयस्यासंबन्धात् विरोधस्फूर्तिरेव न स्यात् । एकाधिष्ठानेन साकं तादृशधर्मद्वयसंबन्धः खलु विरुद्धः । न हि ' स्थाणुपुरुषौ ' इति समुच्चयात्मकज्ञान- मेतत् । स्थाणुत्वपुरुषत्वयोस्तत्रैकस्मिन्नधिकरणे प्रकारतया भानासंभवात् । संशये 'अयं स्थाणुर्वा पुरुषो वा' इत्येवोल्लेखात् एकाधिकरणे धर्मद्वयसत्ताया विरुद्धत्वज्ञानात् खलु 'वा' इति विरोधोल्लेखः । तथा च संशयोऽन्यथाख्यातिरूप एव, नाख्यातिमात्रमिति ॥ 

सिद्धान्तिनामयमाशयः - यथा वा शुक्तौ रजतप्रतीतिरूपान्यथाख्यातिस्थले, 'इदम्' इति पुरोवस्तुविषयकं प्रत्यक्षम्, 'रजतम्' इति रजतस्मरणम् इति द्वयमेव ज्ञानम् अख्यातिवादिनामित्युक्तम्, 



538 

एवमेव ' स्थाणुर्वा पुरुषो वा' इति संशयस्थलेऽपि नातिरिक्तमेकं विशिष्टज्ञानम् । किन्तु स्थाणुत्वपुरुषत्वरूप- कोटिद्वेयस्य प्रत्येकमेव भिन्नकाले उपस्थितिः । ततः तयोर्विरोधग्रहणम् । ऊर्ध्वत्वादिसाधारणधर्मविशिष्ट- धर्मिप्रत्यक्षमिति ज्ञानत्रयमात्रम्, न तु 'अयं स्थाणुर्वा पुरुषो वा' इति स्थाणुत्वपुरुषत्वरूपविरुद्धधर्मद्वयप्रकारकं पुरोवर्तिवस्तुविशेष्यकम् एकं विशिष्टवैशिष्ट्यावगाहि ज्ञानम् । एवं भ्रमस्थल इव संशयेऽप्यख्यात्यैवोप- पत्तावतिरिक्तविशिष्टैकज्ञानकल्पने गौरवात् ॥ 

ननु 'स्थाणुर्वा पुरुषो वा' इति वाकारोल्लेखेन विरोधभानस्यानुभवसिद्धत्वात्, पुरोवर्तिन्येकस्मिन् वस्तुनि स्थाणुत्वपुरुषत्वयोर्भानमावश्यकम्, प्रत्येकं कोटिद्वयभाने विरोधस्फूर्तेरसंभवात् । तथा चान्यथाख्याति- रावश्यकीति चेत्; न - वाकारस्य विरोधद्योतकत्वाभावात् । एकस्मिन् काले कोटिद्वयभासकसामग्र्यो- र्मेलनासंभवेन डोलावत् कालभेदसूचकत्वात् वाकारस्य । अतश्च विकल्पसूचकोऽयं वाकारः । विकल्पश्चा- न्यतरकोटिप्रापकः, अन्यतरकोटिनिवर्तकश्च सर्वत्र, न तु विरोधसूचकः । अतश्च कोटिद्वयस्यानियतत्वं प्राप्तम् । अतो कोटिद्वयविषयकं नैकं ज्ञानं संशय इति नान्यथाख्यातिसिद्धिः । एवम् उत्कटैककोटिकं ज्ञानं संभावनात्मकम्, ऊहरूपमपि नातिरिक्तं ज्ञानम् । वस्तुतस्तु ऊहस्तर्क एव । एवम् अनवधारणात्मक- मनध्यवसायरूपं ज्ञानमपि नातिरिक्तम्, किन्तु संशयसहं तद्ज्ञानम् । न तावता तदप्यतिरिक्तम् । किन्तु निश्चयरूपमेव । ततश्च अन्यथाख्यातिस्तु कुत्रापि नास्त्येवेति ॥ 

अत्रेदं विमर्शनीयम् - ' वा 'कारो विकल्पसूचकः, न तु विरोधसूचक इत्यस्य कोऽर्थः ? कर्मसु दधिपयसोर्विकल्पः, दधित्वपयस्त्वयोस्तु विरोध इत्यस्ति महदन्तरं विरोधविकल्पयोः किं न जानीषे ? जानामि त्वर्धमीमांसक! दधिपयसोर्विकल्प इत्यस्य कोऽर्थः ? एकस्मिन् प्रयोगे कर्तुमशक्यतैव खलु तत्र मूलम् । विरोधोऽपि स एव । मूर्तं वस्तुद्वयमेकस्थानमेकदा नाक्रमितुं यदा न प्रभवति, तदा विरोधः । विकल्पे कालभेदात्परिहारः । वस्तुनि तथा वक्तुमशक्यत्वात् विरोधः । न हि स्थाणावुभयोः स्थाणुत्वपुरुषत्वयोः कालभेदादपि समावेशः इति वस्तुस्थितिः । अतो विरोधस्फूर्तिमन्तरा विकल्पो न स्यात् । अत एवासामानाधि- करण्यं विरोध इति वदन्ति । एवञ्च पुरोवर्तिनि स्थाणुत्वपुरुषत्वयोर्भानमन्तरा विरोधो वा, विकल्पो वा संशयो वा न स्यादेव । अतश्च ' स्थाणुर्वा पुरुषो वा' इति एककालिकम् । अन्यथा तत्र विरोधस्फुरणमेव न स्यात् । अत एव डोलादृष्टान्तोऽपि चातुर्यमात्रम् । डोलायाः स्थानद्वयसंबन्धस्तु कालभेदात् । कोट्य- निष्कर्षमात्रे डोलादृष्टान्तः । न हि नानावस्तुविषयकमेकं ज्ञानमेव नास्ति । सत्त्वादेव हि संशयसमुच्चयसमूहा- लम्बनादिभेदा आत्मसाक्षिकाः व्यवहारसिद्धाश्च । 'स्थाणुर्वा पुरुषो वा' इति संशयस्याभिलापकः शब्दः । 'स्थाणुः पुरुषश्च' इति समुच्चयस्य, 'स्थाणुपुरुषौ' इति समूहालम्बनस्य । नात्र सर्वत्र स्थूलः शब्द एव ज्ञानम्, अतिसूक्ष्मान्तरमनुव्यवसायमात्रगम्यं हि ज्ञानम् । ज्ञानस्य स्वप्रकाशत्वेऽपि, अनुव्यवसायविषयत्वमप्य- विरुद्धम् । एतत्तत्त्वमपि पूर्वमेव ज्ञानस्य वेद्यत्वसमर्थनेनैव विवृतम् । अतः - 

आदौ यच्छङ्कितम् पापम्, पुण्यमेव भवेत्तु तत् । अनुयान्यथाख्यातिः स्वरसा सा भ्रमस्थले । अख्यातिस्साधिताऽऽचार्यैवैदिकोक्तत्वभावनात्। ज्ञानविज्ञानयोर्मध्ये स्यान्मानं ज्ञानमेव हि ॥ 

539 



अख्यातिस्स्यात्तु विज्ञानम्, ज्ञानं स्यादन्यथामतिः । कारणान्वेषणं प्रोक्तं विज्ञानम्, तन्न हीयते ॥ परोक्षार्थस्य भाने तु सन्निकर्षः कथं वद । स्मृत्यात्मकं ज्ञानमेव सन्निकर्षो भवेदिह ॥ दृष्टं तत्प्रत्यभिज्ञायां वस्तुस्थैर्यप्रवादिभिः । अन्यथा हि प्रवक्तव्या भाष्यवाक्यानुसारतः । सृष्टिर्विलक्षणार्थस्य स्वप्नन्यायात् भ्रमादिषु । सर्वज्ञं सत्यसङ्कल्पमीश्वरं तूपगच्छताम् ॥ किं वा न सेत्स्यतीत्यादि भाष्यमत्र तु वीक्ष्यताम् । परं तु पण्डितैस्सर्वैश्चिन्तनीयं विमत्सरैः ॥ भवेदयं दृष्टिसृष्टिवादतुल्यः परैः कृतः । तेषामुपरि को द्वेषः ? स्वाभिमानादृते वद ॥ परस्योपरि भारं स्वं निक्षेप्तुं यदि मन्यसे । तर्ह्यस्ति भारं सर्वं च वोढुं शक्तस्स ईश्वरः ॥ तस्मिन्निक्षिप्य भारं स्वं निर्वृतस्तिष्ठ तार्किक । अविद्या तर्कपर्याया कथं वोढुं क्षमा भवेत् ॥ स हि मायाप्रभुस्सर्वं योगक्षेमं विधास्यति । इति बोधयितुं प्रोक्तं तथाऽऽचार्यैस्तु वैभवात् ॥ वेदान्तशास्त्रनिष्णातैरवधेयमिदं त्विह । दूरे मात्सर्यमुत्सृज्य जिज्ञास्यं सत्यमेव तैः ॥ एतादृशप्रमेयेषु वृथा वेदान्तिनां श्रमः । एतदर्थं हि तिष्ठन्ति तार्किका धृतकङ्कणाः ॥ लोकप्रतीतिप्रभृतिपरीक्षार्थं हि ते स्थिताः । अत एव हि तत्तन्त्रं लोकायतमितीरितम् ॥ कालप्रभावादाचार्यैः प्रसक्तानुप्रसक्तितः । एतादृशा विचारास्तु कृताश्शिष्यहितेच्छया । जीवात्मपरमात्मादिप्रमेयं गहनं महत् । वेदान्तिनां विचारार्हमसाधारणमस्ति हि ॥ तत्रैव यस्सर्वोऽपि कालो वेदान्तिभिस्सदा । जगत्सत्यत्वमिथ्यात्वविचारोऽपि न तर्कतः ॥ वस्तुतः किल जन्मापि न पर्याप्तं भवेदिह । अनेकजन्मसंसिद्धः इति प्राह स एव हि ॥ वस्तुतः, तपसैवेह निर्णेयं तत्त्वमत्र हि । विचारितं च तत्सर्वं विस्तरेणैव सर्वशः ॥ मिथ्यापदेऽस्ति हि महद्रहस्यं दुर्गमं सताम् । भाषाशास्त्रपरिज्ञानमत्र ह्यावश्यकं भवेत् ॥ 

इदमत्र गाढं चिन्तनीयं विमर्शकुतूहलिभिः - मूलभूता समस्या केति प्रथममन्वेष्टव्यम् । वर्तते तु पुरः शुक्तिर्वा रज्जुर्वा । भासते तु रजतं वा सर्पो वा । कथमिदं घटताम् ? इति प्रथमा समस्या । अविद्य- मानस्य भासकसामग्री का ? इति द्वितीया समस्या । 'इदं रजतम्' 'अयं सर्पः' इति हि प्रत्यक्षम् । प्रत्यक्षं चेन्द्रियार्थसन्निकर्षजन्यम् । सन्निकर्षस्तु शुक्तयैव, रज्ज्वा वा, न तु रजतेन, सर्पेण वा पुरतोऽविद्यमानेन । 'रजतं पश्यामि' इति खल्वनुव्यवसायोल्लेखः । कथमिदं घटताम् ? इयं तृतीया समस्या । 

अहो कथं नु खल्वेते शिरश्शूलेन पीडिताः । क्लिश्यन्ति पण्डितश्रेष्ठा अपि, ब्रूमो वयं नु किम्? । अर्थप्रतीतिशब्दानां शोधनं प्रथमं भवेत् । विश्लेषणञ्च कर्तव्यमेषां सम्यक् च सूक्ष्मतः ॥ 

'इदम्' इति हि पुरोवर्ति भास्वरशुकरूपवदुच्यते । सन्निकर्षोऽपि तेनैव । सता खलु सन्निकर्ष- संभवः । संयोगः पुरोवृत्तिद्रव्येण सन्निकर्षः । संयुक्तसमवायः, संयुक्ताविनाभावो वा तद्वृत्तिभास्वरशुकुरूपेण सन्निकर्षः । रजतम् इति तत् कथं निर्देष्टुमर्हति ? इति प्रश्नः । अत्रैव पृच्छामः - दूरत्वादिदोषवशात् आलोकमान्द्याद्वा शुक्तिं रज्जुं वा दृष्ट्वा 'रजतम्' 'सर्पः' इति वा भ्राम्यति पुरुषः । समीपमुपसृप्य यदा 



540 

परीक्षते, तदा जानाति 'इयं शुक्तिः ' ' इयं रज्जुः' इति । अत्रैकां परीक्षा पुनः कुर्मः ? शुक्तिर्वा रज्जुर्वा पूर्वं यावद्दूरे यत्र यथा स्थितम्, तत् तथैव निक्षिप्य, पुनः यद्देशस्थितानामस्माकं रजतभ्रमः, सर्पभ्रमो वा जातः, पुनस्तत्र स्थित्वा परीक्षयाम आत्मानम् - इदानीं किं भाति ? कथं भाति ? कुतोऽस्माभिः भ्रान्तम् ? कस्मिन्नंशे भ्रान्तम्? इत्याद्यात्मानमेव पृच्छामः । यावत्परिमाणं यादृशभास्वररूपवच्च प्रथमं यद्दृष्टम्, तस्य द्वितीयदर्शने चक्षुरिन्द्रियकार्ये किमस्ति वैलक्षण्यम्? नैव । एतदृष्ट्यैव सिद्धान्ते यथार्थख्यातिरुच्यते । अर्थो यथा वर्तते, तथा ख्याप्यत इन्द्रियेण इत्यर्थः । इतरत् सर्वमस्मन्मनसः, वासनायाश्च कृत्यमिति स्पष्टं ज्ञायेत । पूर्वमदृष्टसर्परजतादिकस्य यदाकदापि सर्परजतभ्रमो भवेद्वा ? पूर्वमज्ञातसर्परजतादिसंज्ञकस्य 'रजतं दृष्टम् ' ' सर्पो दृष्टः' इत्युल्लेखा भवेद्वा ? 

‘शब्दार्थप्रत्ययानामितरेतराध्यासात्संकरः' (यो. सू3-17) इति सूत्रम् । अर्थः, प्रत्ययः शब्द इति क्रमः । अर्थप्रत्ययशब्दानामिति वक्तव्ये समासनियमात् क्रमोल्लङ्घनम् । शब्दार्थयोरविनाभावः 'न सोऽस्ति प्रत्ययो लोके यश्शब्दानुगमादृते' (वा. प.) इति शब्दार्थयोरविनाभावं वदति शाब्दिकः । 'सहोपलंभनियमादभेदो नीलतद्धियोः' इति ज्ञानार्थयोरविनाभावं वदन्ति बौद्धाः । अर्थः, प्रत्ययः, शब्दश्चेतीदं त्रयमपि भिन्नमिति भिन्नानि पदान्येवावेदयन्ति । अतस्सहोपलंभ एव ज्ञानविषययोर्भेदं गमयति-भेदाभावे सहशब्दप्रयोगस्यैवासंभवात् । यत्र यत्रा विनाभावः, तत्र सर्वत्रापीयं चर्चा समाना । कथं निस्तार एतस्मात्कलेरिति चेत्- 

ननु प्रत्यक्षस्थले एवं विवेक्तुं शक्यत्वेऽपि परोक्षभ्रमेषु कथमेवं वक्तुं शक्यमिति चेत्, तत्रापि करणदोष एव मूलम् । करणं चानुमितिस्थले व्याप्तिनिश्चयः । स च व्यभिचारज्ञानाभवसहकृतसहचारदर्शन- मूलः । अतश्च तत्रापि दर्शन एव विश्रान्तिः । एवं शाब्दबोधेऽपि शक्तिभ्रमाद्वा, योग्यत्वादिभ्रमाद्वा शाब्दभ्रमः । अतश्च सर्वत्र भ्रमस्सर्वोऽप्यान्तर एवेति न काप्यनुपपत्तिः ॥ 

नन्वेवं तर्हि कामुकस्य कामिनीदर्शनादिरूपाणां मानसविभ्रमाणामेषां च को विशेष इति चेत्, तेषां विभ्रमाणामधिष्ठानमप्यान्तरं किञ्चित् पूर्वानुभवादिरूपं विज्ञानम् । अत एव ते केवलमानसाः । शुक्तिरजतादि- भ्रमाणां तु बाह्यं शुक्त्यादिकमस्त्याधिष्ठानमित्यस्ति महदन्तरम् । अधिकमन्यत्र ॥ 

स्थूलवस्तुष्वपीत्थं चेत् किमु सूक्ष्मेषु वस्तुषु । गुणक्रियाजातिबुद्धिर्दृश्यते सुविलक्षणा ॥ तत्रापि विवदन्ते हि विद्वांसोऽपि बहुश्रुताः । ततोऽपि गहनं तत्त्वं जीवात्मपरमात्मनोः ॥ व्यर्थो विवाद एतेषु यतः कक्ष्यैव भिद्यते । मायैव केवलं हेतुरत्र सा तु दुरत्यया ॥ किं बहुना ! शब्दार्थयोरतिस्थूलयोरप्यभेदं मन्यन्ते केचिच्छाब्दिकाः । विचार्यते चेदमुपरिष्टात् (श्लो. 34) ॥ 

एतदपेक्षया यद्यपि किञ्चिदिव सूक्ष्मा गुणक्रियाजातिबुद्धिः । परन्तु तत्रापि कथञ्चित्सुनिरूपो भेदः, वस्तुस्थैर्यवादे पाकादौ द्रव्यस्य सत्त्वेऽपि गुणानामागमापायित्वदर्शनात् । ज्ञानार्थयोः परं भेदोऽत्यन्तसूक्ष्मः, उभयोरविनाभावस्य दुस्त्यजत्वात् । वस्तुसत्तैव ज्ञानगम्या, ज्ञानं च निर्विषयं न किञ्चिद्दृष्टम् । अथापि ज्ञाने विषयाणामागमापायौ पाकात् रूपपरावृत्तिस्थलन्यायेन कथञ्चिद्विवेक्तुं शक्यौ । शब्दार्थप्रत्ययानामितरेतराध्यासं 

541 



वदता पतञ्जलिनाऽयमर्थो दृढीकृतः । ' सहोपलंभः' इत्यत्र सहत्वस्य भेदगर्भत्वमेवात्रोत्तरम् । अत एवाचार्यैस्सर्वतन्त्रस्वतन्त्रैरुदघोषि - ' परश्शतपरिक्षोदात्परस्तादपि वादिभिः । उपलंभबले स्थेयम्' इति । बाधकप्रत्ययादिरहितं ज्ञानं सर्वत्र प्रमाणमिति निर्णीयैव वादेऽवतारः कर्तव्यः । अथवा 'शास्त्रज्ञानं बहुकेशं बुद्धेश्चलनकारणम् । उपदेशाद्धरिं बुद्ध्वा विरमेत्सर्वकर्मसु ।' इति वा स्थातव्यम् ॥ 

सम्यङ्मार्गविहीनानां दुर्वारा दुर्गतिर्दृढम् । अज्ञश्चाश्रद्दधानश्च संशयात्मा विनश्यति ॥ 

ज्ञानं संपाद्यतां शुद्धं श्रद्धा वा रक्ष्यतां दृढा । ज्ञानं तु कष्टसंपाद्यं श्रद्धा भाग्यवशाद्भवेत् ॥ गत्यन्तरं तु नास्त्येव संशयादात्मरक्षणे । अथवा कुरु सत्सङ्गं सत्सङ्गस्सर्वभेषजम् ॥ सन्तस्तु दुर्लभा लोके निस्स्वार्थाः करुणामयाः । सर्वार्थदा हिता च स्याद्भगवच्छरणागतिः ॥ यो नो गर्भगतस्यापि रक्षां कल्पितवान् प्रभुः । शेषवृत्तिविधाने तु किं सुप्तस्सोऽथवा मृतः ॥ 

अयि भोः? किं प्रक्रान्तं विस्मृतमेव ? न विस्मृतमङ्ग ! उक्तमेवोत्तरम् ' उपलंभबले स्थेयम्' इति । उपलंभो नाम आत्मसाक्षिको दुरभिलपोऽनुभवविशेषः । तत्रापि विप्रतिपद्यन्तं प्रति तु विज्ञानमेवोत्तरम् ॥ 

हन्त वेदान्तविज्ञानं नष्टप्रायं हि दृश्यते । अत एव विवादोऽपि वर्धते च पुनः पुनः ॥ 

प्रकृते उपलभे प्रथममनन्तरञ्च चक्षुरिन्द्रियं स्वकार्यं समानमेव करोति । इतरत्सर्वमान्तरमेव । अतश्च 'इदं रजतम्' इति सत्यरजतस्थलसमानमनुभूयमानं विशिष्टमेकमेव ज्ञानम्, प्रत्यभिज्ञात् इन्द्रियसन्नि- कर्षेण संस्कारसहकृतेन, स्मरणसहकृतेन वा जायमानमन्यथाख्यातिरेवेति सुष्टुक्तमाची ५ 'स्वारस्य- मन्यथाख्यातौ' इति । ‘अख्यातौ लाघवं स्थितम्' इति तु तत्कारणविज्ञानविषयकम्, न तु कार्यभूतान्यथा- ख्यातिरूपज्ञानविषयकम् ॥ 

नन्वस्त्विदं सर्वम् । देहात्मभ्रमे कथं निर्वाहोऽख्यातिमन्तरा ? अयि भो वैदिक! अख्यातिर्वा कथं तत्रेत्युपपाद्यताम् । आत्मा तु स्वप्रकाशः । शरीरं तु जडम् । उभयोरत्यन्तविलक्षणयोः कथं भेदज्ञानाभावः ? न कत्रावस्थानमात्रेण भ्रमो भवेत् । तदा हि घटे जलस्य सत्त्वमात्रेण तयोरप्यभेदभ्रमो भवेत् । अत इदमालोच्यताम् । अन्धकारे स्थितस्य शरीरस्य कथं प्रत्यक्षतया भानम् ? तत्रापि हि भवति 'अहं स्थूलः ' इति मतिः । किं स्थौल्यमपि स्वप्रकाशम् ? इत्यादिकं पूर्वमेव (जीव. 2) गतम् । अत औपाधिका एते भ्रमाः ‘लोहितः स्फटिकः' इतिवत् । उपाधेर्जपाकुसुमस्य उपहितस्य स्फटिकस्य च भेदाज्ञानमेव तत्र कारणम् । भेदज्ञाने जातेऽपि स्फटिको लोहित एव किल दृश्यते? स्फटिकगतशौक्ल्यं तु जपाकुसुमलौहित्येनाभि- भूतम् । अतः प्रत्येकं न गृह्यते स्फटिकः । अतोऽस्त्येवात्रापि द्वयादर्शनरूपाऽख्यातिः कारणम् । एवमेव देहात्मभ्रमेऽपि ‘अयो दहति' इतिवत् औपाधिक एव भ्रमः इति पूर्वमेव सर्वं (जीव. 2) विस्तरेणोक्तम् अज्ञानं कारणं वर्तत एव । ज्ञानं तु अन्यथाख्यातिरेव । या च दिङ्मोहोपपादनप्रक्रिया श्रीभाष्योक्ता, सापि बालोपच्छन्दनमात्रम् । अत एव च पुनरपि पठ्यताम्- 'एतादृशप्रमेयेषु वृथा वेदान्तिनां श्रमः' इत्यादि । 



542 

[अनिर्वचनीयख्यातिविमर्शः ] 

241. दुस्साधा बाधधीभ्यां सदसदितरता कुत्रचित् व्याहतत्वात् 

सत्त्वासत्त्वं च ताभ्यां कथमिव न भवेत्; व्याहतेश्चेत्, समं तत् । 

इदमप्यत्रावधेयम् - शुक्तौ ' इदं रजतम्' इत्यादिभ्रमास्सर्वेऽपि विशेष्यांशे न भ्रमाः । ' इदं' इति निर्दिश्यमानं वस्त्वधिष्ठानभूतं सत्यमेव, निरधिष्ठानभ्रमासंभवात् । अतस्संपूर्णभ्रमात्मकज्ञानं नास्त्येव जगति । अत एव खलु नवीनैः 'स्वव्यधिकरणधर्मावच्छिन्ना या या प्रकारता, तत्तदनिरूपकत्वमेव प्रमात्वम्' इति प्रमालक्षणमभिधाय, तद्भिन्नत्वेनैव भ्रमलक्षणं परिष्करणीयमासीत् । एवं शब्दयोजनमात्रेण स्वस्वरूपेण भ्रमः कथं ज्ञेयः ? अभावद्वयनिवेशनमात्रेण प्रमा वा कथं स्वस्वरूपेण ज्ञेया? अतो विषयम्, ज्ञानम्, शब्दप्रयोगं च पृथक्कृत्य गाढं चिन्त्यतां किमस्तीति । एवं ज्ञानं सर्वं स्वविषये सर्वत्र प्रमैव । 'ज्ञानमेव न जातम्' इति न हि कश्चित्प्रत्यभिजानाति । अतश्च प्रकारांश एव भ्रमः । अथापि विषमिश्रितक्षीरे विषव्यवहारवत् शुक्तौ ' इदं रजतम्' इति ज्ञानं भ्रमः इति सर्वेषां व्यवहारः । अत एव विशिष्टज्ञानात्मकः भ्रमः । एवं भ्रमस्य ‘अज्ञानम्' इति व्यवहारेऽपि अज्ञानं भ्रमहेतुः, न भ्रमः, किन्त्वन्यथाज्ञानमेव भ्रमः । तेन जगतो ब्रह्मशरीरतया ज्ञानाभावमात्रात् जगद्व्यवहारास्सर्वेऽपि न भ्रमरूपाः । न हि चक्षुषा घटग्रहणेऽपि तद्गतगुरुत्वादीनां ग्रहणासंभवेऽपि 'अयं घटः' इति ज्ञानं भ्रमः । अतश्चाज्ञानमन्यत् अन्यथाज्ञानं चान्यदेव । एतेन चान्यथाख्यातिरेव भ्रमः, न त्वख्यातिः । तेन सत्यरजतज्ञानेऽपि तदीयगुरुत्वादीनामग्रहणेऽपि न भ्रमत्वम्। सर्ववस्तुषु सर्वांशानामपि असर्वज्ञदुर्ज्ञेयतयाऽसमग्रज्ञानरूपमज्ञानं दुस्त्यजम् । न तावता जगद्व्यवहारो भ्रममूल इति न कोऽप्यङ्गीकरोति, किन्तु अन्यथा व्यवहार एवेत्यन्यथाख्यातिरेव साधीयसीति मन्तव्यम् । आचार्या अप्यत एव ‘स्वारस्यमन्यथाख्यातौ ' इत्यसूचयन्नेव तत्त्वम् । शिष्टं कुशलमतिभिर्ज्ञेयमित्याशेरते स्म ते । 'नारिकेलमधिरोहतः कियद्दूरं पृष्ठावलम्बनम् ? ' । वस्तुतस्तु- 

अभावं केवलं नैव गृह्णीयाज्जातुचिन्मतिः । शब्दं विस्मृत्य विषयं गाढमन्तर्विचिन्तय ॥ भावमन्वेषयेद्बुद्धिः नाभावं जातुचित्त्वपि । तदा भवेयुस्सर्वज्ञाः सुषुप्तौ सर्वमानवाः ॥ अभावरूपा त्वख्यातिः कथं भायाद्विचिन्तय । भावेन पूरणं नूनमावश्यकमतो धियः ॥ अतश्च पठ्यतां पुनरपि 'गुरोश्शापस्तु शिष्यः स्यात्' इत्यादि ॥ १५ ॥
</details>
