+++
title = "132 प्रत्यक्षादित्रिकं यत्पृथगभिदधता"

+++
<details><summary>मूलम्</summary>

प्रत्यक्षादित्रिकं यत्पृथगभिदधता भाष्यकारेण शेषं नैव क्षिप्तं न चोपस्कृतमिह न ततः स्यात्तदाधिक्यसिद्धिः ।  
रीतिः सर्वोदितानामियमिति हि तथोदासि सङ्ख्याविवादे तेनान्वारुह्य तत्तत्समधिकगणना स्वीकृता नस्सयूथ्यैः ॥ १३२ ॥
</details>

<details><summary>सर्वाङ्कषटीका - १३२</summary>

ननु भोः ! अस्तु भवदीया सरणिः, सयूथ्यानां वा । श्रीभाष्यकाराणामस्मिन् विषये आशयः कः ? इत्यत्राह - प्रत्यक्षादीति । **प्रत्यक्षादित्रिकम्** = प्रत्यक्षमनुमानमागम इति प्रमाणत्रिकं **पृथक्** = प्रत्येकम् अभिद- **भाष्यकारेण** = श्रीभाष्यकारकृता **इह** = प्रमाणसंख्यादिविषये **शेषम्** = अधिकं प्रमाणम् नैव **क्षिप्तम्** = नैव निराकृतम्, न **चोपस्कृतम्** = नवा अङ्गीकृतमिति यत्, **ततः** = तावन्मात्रात् तदाधिक्य- **सिद्धिः** =प्रमाणाधिक्यसिद्धिः न स्यात् । **सर्वोदितानाम्** = सर्वैरपि शास्त्रकारैरुदितानां प्रमाणानाम् **रीतिः** = प्रवृत्तिक्रमः **इयम्** = एवमेव इति हि संख्याविवादे तथा उदासि भाष्यकारैः । न हि वेदान्तशास्त्रं काकदन्तपरीक्षा- शास्त्रम्। तदर्थमेव क्लृप्तानां तत्तच्छास्त्राणां सत्त्वे, सर्वमत्रैव कथं कर्तुं शक्यम् ? **तेन** = एवमौदासीन्यप्रदर्शनेन नः **सयूथ्यैः** =एकदेशिभिः कैश्चित् वरदनारायणभट्टारकादिभिः **अन्वारुह्य** = परवादानुकरणेन तत्तत्समधिक- 

चतुर्विधत्वपञ्चविधत्वादिरूपा अधिकप्रमाणगणना स्वीकृता । 'स्वयंसिद्धिस्तथा दिव्यं प्रत्यक्षमनु- मागमः । पञ्च सन्ति प्रमाणानि जैमिनिव्यासयोर्हृदि ।' इति वचनेनैतद् ज्ञायते । प्रज्ञापरित्राणवचनमिदं न्यायपरिशुद्धावुदाहृतम् । स्वयं **सिद्धिः** = स्वप्रकाशरूपं ज्ञानम् । **दिव्यम्** = योगजम् । आहत्य प्रमाणानि पञ्च । एवं सयूथ्यानां मतभेदानां समन्वय उक्तरीत्या ज्ञेय इति भावः ॥ 

वादव्यसनिनो जाताः पण्डितास्सर्वदैव हि । वचनान्यवलम्ब्यैव विवदन्ते परस्परम् ॥ यदि विज्ञानमाश्रित्य दैवानुग्रहमूलकम् । अन्विष्येयुः परं सत्यं विवादो नैव संभवेत् ॥ यश्च मूढतमो लोक इत्याद्यं परमं हितम् । मा विस्मर कदापि त्वं सर्वसारतमं सदा ॥ अन्तराले तु मा तिष्ठ चिरकालं त्रिशंकुवत् । मूढो वा भव, बुद्धेस्त्वं पारं वा गच्छ मा चिरम् ॥ १३२ ॥
</details>
