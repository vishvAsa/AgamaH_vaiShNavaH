+++
title = "103 संवित्तीनां यथावस्थितनिजविषयोल्लेख"

+++
<details><summary>मूलम्</summary>

संवित्तीनां यथावस्थितनिजविषयोल्लेख औत्सर्गिकः स्याद्वह्न्यादेर्दाहकत्वप्रभृतिवदुपधेरन्यथात्वं भ्रमांशे ।  
नित्यज्ञानप्रमात्वं वदसि च निरुपाध्येव निर्हेतुकत्वाद्दोषाभावात् प्रमा चेच्छ्रुतिरपि जयिनी दोषदूरोज्झिता नः ॥ १०३ ॥
</details>

<details><summary>सर्वाङ्कषटीका - १०३</summary>

326. 

327. 

658 

[ ज्ञानानां प्रामाण्यमौत्सर्गिकम् ] 

संवित्तीनां यथावस्थितनिजविषयोल्लेख औत्सर्गिकः स्यात् 

वह्न्यादेर्दाहकत्वप्रभृतिवदुपधेरन्यथात्वं भ्रमांशे । नित्यज्ञानप्रमात्वं वदसि च निरुपाध्येव निर्हेतुकत्वात् 

दोषाभावात् प्रमा चेत्, श्रुतिरपि जयिनी दोषद्वरोज्झिता नः ॥103॥ 

[ ज्ञानानां स्वतः प्रामाण्यमवर्जनीयम् ] 

सर्वं साक्षात्करोति स्वत उपधिगणैरुज्झितः संप्रसादः 

प्रामाण्यं तत्र नोपाध्युपनतमिति तत्तुल्यताऽन्यत्र युक्ता 

वेदानामेव प्रामाण्यं स्वतो न, सर्वस्यापि ज्ञानस्य प्रामाण्यं स्वत एवेत्याह- संवित्तीनामित्यादि । **संवित्तीनाम्** =ज्ञानानां सर्वेषामपि **यथावस्थितनिजविषयोल्लेखः** = यथावस्थितस्य स्वविषयस्य प्रदर्शनम् **वह्न्यादेः** =वह्निप्रभृतीनाम् **दाहकत्वप्रभृतिवत्** = दाहकत्वादिशक्तिवत् **औत्सर्गिकः** = सहजसिद्धः स्यात् । **भ्रमांशे** = अप्रमाविषयेषु **अन्यथात्वम्** = अप्रमात्वम् **उपधेः** = उपाधिकृतं स्यात् । मणिमन्त्रौषधादिप्रतिबद्धो हि वह्निः न दहति । दाहकत्वं सहजम्, अदाहकत्वमौपाधिकम् । किं बहुना ! वेदानां प्रामाण्यमीश्वरोपदिष्टत्वादिति वदन् **नित्यज्ञानप्रमात्वम्** =तदीयं ज्ञानं नित्यमिति तत्प्रमात्वं **निर्हेतुकत्वात्** = हेतुजन्यत्वाभावात् **निरुपाध्येव** = निरुपाधिकं स्वत एवेति वदसि च । अतः कुत्रचित् ज्ञानप्रामाण्यं स्वत इत्यङ्गीकृतमेव । ननु ईश्वरज्ञानस्य स्वतः प्रमात्वे नित्यत्वं न प्रयोजकम्, किन्तु **दोषाभावात्** = ईश्वरस्य भ्रमप्रमादाद्यभावात् तद्ज्ञानम् प्रमा चेत्, तर्हि— **नः** = परमवैदिकानामस्माकम् **दोषद्वरोज्झिता** = दोषगन्धरहिता श्रुतिरपि **जयिनी** = **जयशालिनी** = नित्यं प्रमारूपैव भवति । वस्तुतस्तु नैयायिकानामाशयः पूर्वमेव (नायक. ) प्रदर्शितः ॥ 

वेदा नित्या हि केषाञ्चित् अन्येषामीश्वरोदिताः । अपौरुषेयाः केषाञ्चित् सर्वेऽप्येते तु वैदिकाः ॥ मतिभेदः कथं न्वेषामिति चेत् पृच्छ सौगतान् । ये वेदं दूषयामासुः बहुधा ब्रह्मराक्षसाः ॥ तदुत्तरप्रदानाय तेऽयतन्त ह्यनेकधा । तद्देशकालानुगुणं महात्मानो महाधियः ॥ लक्ष्यं तु तेषां सर्वेषां वेदप्रामाण्यरक्षणम् । तदेव ग्राह्यमस्माभिः वृथा चर्चा तु वर्ज्यताम् ॥ आविर्बभूवुर्वेदास्तु ब्रह्मर्षीणां तपोबलात् । अन्तर्वाणिस्वरूपेण हृदयेषु स्वयं पुरा ॥ अतस्ते पौरुषेया न, पुंबुद्ध्या रचिता न हि । अतः प्रामाण्यमेषां हि न प्रश्नार्हमितीर्यते ॥ १०३ ॥
</details>
