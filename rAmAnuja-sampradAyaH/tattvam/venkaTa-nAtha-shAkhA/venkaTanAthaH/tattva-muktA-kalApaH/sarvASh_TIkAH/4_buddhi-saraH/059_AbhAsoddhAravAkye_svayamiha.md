+++
title = "059 आभासोद्धारवाक्ये स्वयमिह"

+++
<details><summary>मूलम्</summary>

आभासोद्धारवाक्ये स्वयमिह पठितेऽप्यक्षतान्यस्य शङ्का स्याच्चेद्व्यर्थोपनीतिर्निगमनमपि ते तत्तदर्थे यदात्थ ।  
तस्मादुद्घाटितानां परिहृतिरुचिता जेतुमिच्छोर्विशेषादुक्ते माने विमर्शो यदि भवति परं तत्र तर्कोऽपि वाच्यः ॥ ५९ ॥
</details>

<details><summary>सर्वाङ्कषटीका - ५९</summary>

पञ्चावयवप्रयोगानन्तरम्, प्रयुक्ते बाधव्यभिचाराद्यभावप्रकटनमपि कार्यमिति केचन मन्यन्ते । एतादृशवाक्यस्य आभासोद्धारवाक्यमिति, कण्टकोद्धारवाक्यमिति वा संज्ञा । परन्त्वस्यावश्यकता नास्तीति प्रतिपादयति - आभासेत्यादि । **आभासोद्धारवाक्ये** = 'मत्प्रयुक्ते दोषो नास्ति' इति सामान्य- वाक्ये स्वयं **पठितेऽपि** = प्रयोक्त्रा स्वयमेव पठितेऽपि **इह** = अस्मिन् विषये **अन्यस्य** = प्रतिवादिनः **शङ्का** = दोषशङ्का **अक्षता** = न हि क्षीयेत । तावन्मात्रात् दोषोद्धारः स्याच्चेत्, **उपनीतिः** = उपनयवाक्यम् व्यर्था, निगमनमपि व्यर्थम् । यत् यस्मात् **ते** = उपनयनिगमने तत्तदर्थे **आत्थ** = बाधादिदोष परिहाराय त्वं ब्रवीषि । आभासोद्धारे कृतेऽनयोः प्रयोगो व्यर्थ एव । पञ्चावयवैः पक्षसत्त्वसपक्षसत्त्वविपक्षा- सत्त्वासत्प्रतिपक्षितत्वाबाधितत्वानि सूच्यन्त इति हि भवतां घोषः । एवं तर्हि पुनराभासोद्धारवाक्यस्य क्वावकाशः? **तस्मात्** =एवं स्वयमुद्धारप्रयत्नापेक्षया जेतुम् **इच्छोः** = कथायां जिगीषोः **उद्घाटितानाम्** = प्रतिवादिना उद्घाटितानां दोषाणाम् **विशेषात्** = विशेषरूपेण **परिहृतिः** = परिहारप्रयत्नः **उचिता** = औचित्य- वती । **उक्ते** = एवं परिहारार्थं प्रदर्शिते **माने** = प्रमाणे **विमर्शः** = सन्देहः यदि भवति, तदा तत्र **परम्** = एतत्संशयपरिहारविषये तु तर्कोऽपि वाच्यो भवति ॥ 

1 

। 

पञ्चावयववाक्यैः पक्षसत्त्वसपक्षसत्त्वविपक्षासत्त्वासत्प्रतिपक्षितत्वाबाधितत्वानि सूच्यन्ते इति तार्किकाः । प्रतिज्ञाहेतुभ्यां पक्षसत्त्वम्, उदाहरणेन द्विविधेन सपक्षसत्त्वं विपक्षासत्त्वम्, उपनयेनासत्प्रतिपक्षि- तत्वम्, निगमनेनाबाधितत्वं च सूच्यत इति तेऽभिप्रयन्ति । प्रयोक्ता एवमभिप्रायेण जागरूकेण प्रयोक्तव्यमित्येव तेषामप्यभिप्रायः । आभासोद्धारवाक्यानि तु नावयवरूपाणि, तदतिरिक्तानि । विशिष्य ' नात्र व्यभिचारः, एवंत्वात् । नापि बाधः, एवंत्वात्, नापि सत्प्रतिपक्षः, असंभवात् एवंरीत्या प्रतिज्ञाद्यनन्तरं निर्दोषत्वप्रतिज्ञापि कार्येति केचिन्मन्यन्ते । 'स्वबाहुकीर्तिं स्वयमेव गायेत्' इतिवत् स्वयं स्वोक्ते निर्दोषत्वप्रकटणमात्रेण प्रतिवादी किं तूष्णीं तिष्ठेत् ? अत एवमाभासोद्धारवाक्यप्रयोगः, तादृशसमयबन्धाभावे विफलः । परन्तु समयबन्ध एव तथा स्यात् चेत्, तदा तद्वाक्यप्रयोगः कर्तव्य एव ॥ ५९ ॥
</details>
