+++
title = "023 एकाकारप्रतीतिर्निजमतिविहता नैव"

+++
<details><summary>मूलम्</summary>

एकाकारप्रतीतिर्निजमतिविहता नैव दृष्टे गुरुत्वं व्यर्थाऽस्मिन् संमतिस्ते बहिरपि नियतं वक्ष्यते ग्राह्यलक्ष्म ।  
व्याघातो लिङ्गसंख्यापरिमितिवचसा नास्त्युपाधिप्रभेदादेकं नानाकृति स्यान्निजगुणभिदया बाधिते धीः स्वहेतोः ॥ २३ ॥
</details>

<details><summary>सर्वाङ्कषटीका - २३</summary>

ज्ञानार्थयोरभेदे परस्परव्यवहारो न स्यादित्युक्तम् । वस्तुतस्तु स्वव्यवहारोऽपि न स्यादिति प्रदर्श- यति - एकाकारेत्यादि । **एकाकारप्रतीतिः** = एकरूपा प्रतीतिः, बाह्यार्थस्याभावात्, ज्ञानस्य चैकत्वात्, विषयाणां तदभिन्नत्वात्, विलक्षणविषयिण्यः प्रतीतयो न स्युः । अतश्च सा **निजमतिविहता** = स्वानुभव- विरुद्धा । किं कुर्मः आकारद्वयानुपलंभात्, एक एव पदार्थः सिद्धः । स च बाह्यो वा स्यात्, आन्तरो वा स्यात् । आन्तरज्ञानमन्तरा बाह्यप्रकाशस्यैवासंभवात्, आन्तरमनिवार्यं तदङ्गीकुर्मः, लाघवात् । अन्यथा गौरवमनिवार्यमिति चेत् — **दृष्टे** = प्रत्यक्षदृष्टे विषये **गुरुत्वम्** = गौरवम् नैव भवेत् । युक्त्या वस्तुकल्पने लाधवगौरवविचारः, न तु प्रत्यक्षदृष्टेऽपि । अन्यथा क्षणिकपरंपराऽपि भिन्ना न स्यात् । तथा चापसिद्धान्तः । ननु ज्ञानार्थयोर्मध्ये ज्ञानमुभयसंमतम् अर्थस्तु नास्मत्संमतः । उभयसंमतं गृह्यताम्, विप्रतिपन्नं त्यज्यता - मित्यत्र - **अस्मिन्** = बाह्येऽर्थे ते संमतिः व्यर्था न हि भवत्संमत्यैव सर्वं भवेत्, असंभवाददर्शनाच्च । नन्वान्तरं वस्तु सर्वसंप्रतिपन्नम् । बाह्यं तु दुर्निरूपमित्यत्र - बहिर्विषयेऽपि ज्ञानप्रत्यनीकम् अप्रकाशत्वम्, प्रकाश्यत्वं वा लक्षणं वक्ष्यत **एव** = उच्यत एव सामान्यलक्षणम् । विशेषलक्षणान्यपि गन्धवत्त्वादीनि, सास्नादिमत्त्वादीनि । न हीमानि बुद्धिरूपाणि । बाह्यान्तरविभागस्य दुर्निरूपत्वप्रसङ्गात्, तयोः परस्परसापेक्ष- त्वादन्यतरापह्नवेऽन्यस्याप्यपायात् । अतोऽस्मत्संमतः, युष्मत्संमत इति विभाग एव दुर्निरूपः ॥ 

ननु बाह्यं तावद्दुर्निरूपम् । लिङ्गभेदोऽपि दृश्यते, एकस्यां स्त्रियाम् ' दाराः' इति पुंलिङ्गशब्दः, संख्याभेदश्च विरुद्धः । अणु, महत्, ह्रस्वम्, दीर्घमिति परिमाणभेदोऽपि दुर्निरूपः, परस्परसापेक्षाणीमानि परिमाणानि, नेत्थमिति निष्क्रष्टुं शक्यन्ते । ह्रस्वोऽपि दीर्घः स्यात्, दीर्घोऽपि ह्रस्वः स्यात् । अल्पमपि महत् स्यात् । महदपि अल्पं स्यात् । एवमनन्ताव्यवस्थादर्शनात् बाह्यं नाम किञ्चिन्नास्त्येवेत्यत्राह - व्याघात इत्यादि । लिङ्गम् पुंस्त्वादि । **संख्या** = एकत्वादिः । परिमितिः अणुत्वादिः । एतत्प्रतिपादकानां **वचसां** = शब्दानाम् उपाधिभेदात् **व्याघातः** = विरोधः नास्ति । प्रथमं शब्दार्थयोरत्यन्तं भिन्नत्वात् । स्त्रियामपि पुंलिङ्गशब्दः, एकस्यामपि बहुवचनप्रयोगश्च न विरुद्धः, शब्दगतं हि पुंल्लिङ्गबहुवचनत्वादिकम्, 



249. 

558 

[ अनुमानेन बाह्यार्थनिरासविमर्शः । 

धीत्वात् स्वान्यार्थशून्या विमतमतिरिति स्वोक्तिबुद्ध्यादिभग्नम् 

ज्ञानज्ञानेऽतिचारः क्षणिकविविधधीसन्ततेः संमतत्वात् । 

न त्वर्थगतम् । तर्हि 'एको घटाः' इत्यपि प्रयुज्यताम् । कं पृच्छसि ? नाहं नियन्ता व्यवहाराणाम् । अनूचानः खलु व्यवहारः । तदेव कथमिति पृच्छामः । तात्पर्यभेदादपि स्यात् । शब्दगतानां लिङ्गानां प्रयोजकाः सत्त्वादिगुणा एवेति वदन्ति शब्दतत्त्वज्ञाः । सत्त्वगुणप्रधानं पुंस्त्वम्, रजोगुणप्रधानं स्त्रीत्वम्, उभयसाम्ये नपुंसकत्वमिति । अधिकं तत्तच्छास्त्रादवगम्यताम् । परिमितिभेदस्तु सापेक्ष इति प्रसिद्धमेव । अणु, अणुतरम्, अणुतममित्यादयोऽपि सन्ति । तत्राप्यवान्तरभेदाश्च प्रत्यक्षसिद्धाः । प्रत्यक्षमेव यदि दूरीक्रियेत, तर्हि भोजनादिकमपि त्याज्यं स्यादिति वृथा चर्चेयम् । 

नन्वस्त्विदं सर्वं कथञ्चित् । 'एकं नीलं महदुत्पलम्' इत्यादिप्रतीतौ, एकस्मिन्नेव वस्तुनि संख्यारूपपरिमाणजातीनां सत्त्वदर्शनात् एषां परस्परं विरोधाच्च सा प्रतीतिर्विरुद्धा, गुणानामेकाधि- करणकानां सांकर्यं च दुर्वारमिति सर्वं बुद्धिमात्रकल्पितं वदाम इत्यत्राह - एकमित्यादि । एकं वस्तु **निजगुणभिदया** = स्वीयगुणानां रूपरसादीनां भेदेन नानाकृति **स्यात्** = नानाधर्मविशिष्टं भिन्नमेकं स्यात् । तथा च धर्मी नैकरूपं स्यात्, धर्माश्च परस्परं संकीर्येरन् । न दोषः परस्परविरोधाभावात् । अविरुद्धास्तु धर्माः धर्मिणं न भेदयेयुः । एक एव निरूपकभेदात् पिता भवति, पुत्रो भवति, पौत्रो भवति, पतिर्भवति, भ्राता भवति । कथं सांकर्यम् । एकमेव नीलं, पीतं च न स्यात् । एकं द्वे च न स्यात् । विचारितमिदं बहुधा पूर्वमेव । वस्तुतो ज्ञानार्थयोरभेदवाद एवैषां साङ्कर्यमनिवार्यम्, एकस्मिन्नेव ज्ञाने सर्वेषां मेलनात् । ननु ‘एकश्चन्द्रः' इति ज्ञाने सत्यपि 'द्वौ चन्द्रौ' इति प्रत्ययोऽपि दृश्यते किल दोषवशादिति चेत्, तदपि समानम्, अनादिवासनाया दुर्निरूपत्वादिति चेत्, न । कुतः - बाधिते विषयेऽपि **धीः** = विपरीतधीः **स्वहेतोः** = अंगुल्यवष्टंभादितत्कारणाद्भवति । एतच्च सर्वानुभवसिद्धम् । अन्यत्रापि तदनुगुणानादिवासनैव कारणं स्यादिति चेत् । हन्त ! ' अज्ञश्चाश्रद्दधानश्च संशयात्मा विनश्यति' इत्यस्य लक्ष्यभूतोऽसि । एवं संशयभीतः भोजनादिकं कथं स्वीकुर्यात् । मा देह्यवकाशं हृदयदौर्बल्यस्य । बहुधा विचारितोऽयं बाह्य- मिथ्यात्ववादः । अतो बाह्यं वस्तु दुरपह्नवम् ॥ २३ ॥
</details>
