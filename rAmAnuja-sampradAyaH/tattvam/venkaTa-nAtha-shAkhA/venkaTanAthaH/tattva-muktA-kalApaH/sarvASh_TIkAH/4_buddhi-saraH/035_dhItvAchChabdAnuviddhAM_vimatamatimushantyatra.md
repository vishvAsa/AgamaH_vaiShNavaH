+++
title = "035 धीत्वाच्छब्दानुविद्धां विमतमतिमुशन्त्यत्र"

+++
<details><summary>मूलम्</summary>

धीत्वाच्छब्दानुविद्धां विमतमतिमुशन्त्यत्र शाब्दा न सत्तत्तस्यार्थः स्मार्यभावात् स्फुरतु च स कथं बालमूकादिबोधे ।  
सूक्ष्मा वाङ्मात्रकल्प्या न हि समधिगता तादृशी क्वापि संज्ञा वाचस्सूक्ष्माद्यवस्थाकथनमपि विदुर्भावनाद्यर्थमाप्ताः ॥ ३५ ॥
</details>

<details><summary>सर्वाङ्कषटीका - ३५</summary>

I 

शब्दाध्यासानुमानं निरसितुमनुवदति - धीत्वादित्यादि । **अत्र** = शब्दाध्यासविषये **शाब्दाः** = वैय्याकरणाः हरिप्रमुखाः, **विमतमतिम्** = विवादविषयां बुद्धिम् **धीत्वात्** = बुद्धित्वादेव हेतोः शब्दानुविद्धाम् **उशन्ति** = इच्छन्ति इति पूर्वपक्षः । तथा चेत्थमनुमानम् - " विमता बुद्धिः शब्दानुविद्धा, बुद्धित्वात्, संप्रतिपन्नतादृशबुद्धिवत्' इति । वाच्यवाचकयोरत्यन्तपरिचये सति उभयोस्सहैव भानं सर्वानुभवसिद्धम् । तद्दृष्टान्तेन सर्वा अपि बुद्धयः शब्दानुविद्धा एवेति साधयाम इति ते वदन्ति । तदेतन्निराकरोति - तत् न सदिति । कुतो न सत्? इत्यत्र - **तस्य** = शब्दस्य **अर्थस्मार्यभावात्** = अर्थेन स्मार्यमाणत्वात् । हस्तिदर्शने हस्तिपकस्मरणवत्, एकसम्बन्धिज्ञानविधया अर्थे दृष्टे तद्वाचकस्य शब्दस्य स्मरणं भवेत् । एतदेव ज्ञापयति तयोर्भेदं हस्तिहस्तपकयोरिव । अतोऽप्रयोजकं तदनुमानम् । किञ्च – **बालमूकादिबोधे** = बालानां पदज्ञानशून्यानाम्, तथा **मूकानाम्** = जन्मनैव शब्दानभिज्ञानां च **बोधे** = अनुभवे सः शब्दः कथं **स्फुरतु** = कथं स्फुरेत्, तेषां शब्दपरिचयस्यैवाभावात् । तथा चोक्तानुमाने बाधः । आदिपदेन अव्युत्पन्नपुरुषग्रहणम् । ननु तत्रापि सूक्ष्मः शब्दो भासत एवेत्यत्र - **अत्र** = उक्तबालमूकादिबोधस्थले सूक्ष्मा वाक् न **कल्प्या** = कल्पयितुं न शक्या, केवलयोगिगम्यस्य तादृशशब्दतत्त्वस्य लौकिकानुभवविषयत्वासंभवात् । यतः- **क्वापि** = लोके कुत्रापि तादृशी सूक्ष्मा संज्ञा न हि **समधिगता** = प्रसिद्धा, अलौकिकत्वादेव । ननु तन्त्र- शास्त्रेषु सूक्ष्मशब्दसद्भावः प्रतिपाद्यते । अतः सूक्ष्मश्शब्दो वर्तत **एवेत्यत्र** = वाच इत्यादि । **वाचः** = शब्दस्य **सूक्ष्माद्यवस्थाकथनमपि** = स्थूलत्वसूक्ष्मत्वाद्यवस्थाभेदकल्पनमपि **भावनाद्यर्थम्** = तथानुसन्धाना- द्यर्थम्, **आप्ताः** = प्रामाणिकाः विदुः । स्थूलस्यैव शब्दस्य मनसा तथानुसन्धानार्थम्, धर्मविशेषोत्पत्त्यर्थं वा तथा विदुः । एतत्तु लेशतोऽपि शब्दपरिचयशून्यस्य बालमूकादेरसंभवि । अतोऽनुमानेन सर्वत्र शब्दानु- वेधसमर्थनम् आग्रहमात्रम् । 

ननु वेदान्ती सन्नपि कथमेवं भाषसे? नामरूपव्याकरणश्रुतिरेव किं विस्मृता । नामरूपव्याकरणमेव किल सृष्टिं वदन्ति श्रुतयः । अतो रूपेण साकं नामाप्यविनाभूतमेवेति चेत्, 

तिष्ठन्नाकाश एव त्वं भाषसे चेत्, अहो, बुध! अवरुह्य भुवं पश्य सर्वं शान्तं भविष्यसि ॥ लौकिकीं वृत्तिमाश्रित्य वयमत्र वदाम भोः ! साङ्कर्यं नैव कर्तव्यं तत्त्वलौकिकमार्गयोः ॥ ३५ ॥
</details>
