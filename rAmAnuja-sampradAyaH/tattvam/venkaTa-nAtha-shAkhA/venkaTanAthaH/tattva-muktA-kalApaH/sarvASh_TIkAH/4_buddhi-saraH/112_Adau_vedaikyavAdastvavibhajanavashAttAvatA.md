+++
title = "112 आदौ वेदैक्यवादस्त्वविभजनवशात्तावता"

+++
<details><summary>मूलम्</summary>

आदौ वेदैक्यवादस्त्वविभजनवशात्तावता नान्यसृष्टिस्सर्वेषामेकवेदान्वयमपि जगदुः कालभेदप्रतिष्ठम् ।  
तत्तच्छाखाविभागः प्रवचननियता काठकाद्या समाख्या द्रष्टा मन्त्रादिकर्ता परिहृत इह चानित्ययोगः प्रवाहैः ॥ ११२ ॥
</details>

<details><summary>सर्वाङ्कषटीका - ११२</summary>

एक एव वेद इति केचन, त्रयीति परे, चत्वार इति केचन, अनन्ता इति चान्ये । इत्यादिरूपान् वेदविषयविरोधाभासान् परिहरति - आदावित्यादिना । **आदौ** = सृष्ट्यारंभे वेदैक्यवादः - एक एव वेद आसीदिति प्रवादस्तु **अविभजनवशात्** = चतुर्धा वेदानां विभागात्पूर्वकालिकः । **तावता** = तावन्मात्रेण अनन्तरकाले **अन्यसृष्टिः** =इतरवेदानां सृष्टिः न । अत एव **सर्वेषाम्** = सर्वेषामप्यविशेषेण **एकवेदान्वयमपि** = एकवेदाधिकारमपि **कालभेदप्रतिष्ठम्** = कृतयुगादिकालभेदेन व्यवस्थितम् जगदुः । भारतभागवतादिष्वस्य विस्तरो द्रष्टव्यः । **तद्वत्** = एवमेव शाखाविभागोऽपि कालभेदप्रतिष्ठः । काठकाद्याः **समाख्याः** = संज्ञा अपि **प्रवचननियताः** = तत्तच्छाखाप्रवक्तृत्वेन व्यवस्थिताः, न तु तेन तेन रचितत्वात् । सर्वमेकवचनान्तं वा । **मन्त्रादिकर्ता** = 'मन्त्रकृतः' इत्याद्युक्तिः मन्त्रकर्तृत्वादिप्रयुक्तः न, किन्तु - **द्रष्टा** = द्रष्टैव कर्तेत्युच्यते अस्मिश्च वेदे अनित्यसंयोगः इन्द्राग्न्याद्यनित्यवस्तुसंबन्धश्च **प्रवाहैः** = सृष्टिप्रवाहस्यानादित्वात् परिहृतः । अतः वेदस्सर्वप्रमाणमूर्धन्यः न केनापि चालयितुं शक्यः ॥ 

इह **च** = 

वेदोऽतिगहनो वत्स! क्रीडेथास्सह तेन न । बौद्धांस्तु वेदविद्वेषान्निरस्तान् दूरतः स्मर ॥ सत्यं धर्ममयो वेदः सत्यं देवमयस्तथा । सत्यं सत्यमयो वेदः नास्ति किञ्चित्तु तत्समः ॥ ११२ ॥
</details>
