+++
title = "102 मानं वेदोऽपि"

+++
<details><summary>मूलम्</summary>

मानं वेदोऽपि वक्तुर्गुणत इति परं न्यायवित्साधयिष्यन् सामान्याद् बुद्धिहेतोः प्रमितिमधिकतस्साधयत्यन्यनीत्या ।  
कार्यत्वं भेदकं स त्विह वदतु कथं धीविशेषत्वहेतौ सिद्धेऽसिद्धेऽपि नित्यप्रमितिमति विभौ निष्फलत्वादमुष्य ॥ १०२ ॥
</details>

<details><summary>सर्वाङ्कषटीका - १०२</summary>

उत्सर्गाम्नानमेतदिति कथम्? वेदस्यापि परत एव प्रामाण्यादिति वदन्तं प्रत्याह- मानमित्यादि । **न्यायवित्** =नैयायिकः **परम्** = परमात्मानम् **साधयिष्यन्** = साधयितुमिच्छन् वेदोऽपि **वक्तुः** = तदुपदेष्टुः **गुणतः** = सर्वज्ञत्वपरमाप्तत्वादिगुणत एव **मानम्** = प्रमाणम्, न स्वतः इति, सामान्यात् **बुद्धिहेतोः** = ज्ञान- सामान्यकारणापेक्षया **अधिकतः** = अधिकेन आप्तोक्तत्वहेतुना गुणेन जन्याम् **प्रमितिम्** = प्रमाम् अन्यनीत्या- अप्रमान्यायेन साधयति ॥ 

नैयायिकाः खलु ज्ञानसामान्यकारणापेक्षया अतिरिक्तो दोषः अप्रमायाः यथा कारणम्, तथा प्रमायाः गुणः कारणम् । अतश्च वेदप्रामाण्यं तदुपदेष्टुः पुरुषस्य गुणात् भवति इत्याशेरते । तथा चात्रानुमानम् ' प्रमा ज्ञानहेत्वतिरिक्तहेतुजन्या, कार्यत्वे सति ज्ञानविशेषरूपत्वात्, अप्रमावत्' इति । ईश्वरीयप्रमाव्यावृत्त्यर्थं कार्यत्वे सतीति विशेषणम् । अप्रमाया ज्ञानविशेषरूपत्वेन तत्र ज्ञानहेत्वतिरिक्तदोषरूपविशेषकारणजन्यत्वं हि सर्व- संमतम् । तद्वदेव प्रमाया अपि गुणरूपविशेषहेतुजन्यत्वमावश्यकमिति भावः । एवञ्च वेदोपदेष्टृतयेश्वरसिद्धिः ॥ 

655 

कार्यत्वं भेदकं स त्विह वदतु कथं धीविशेषत्वहेतौ 

सिद्धेऽसिद्धेऽपि नित्यप्रमितिमति विभौ निष्फलत्वादमुष्य ॥102॥ 



तस्योत्तरमाह - कार्यत्वमित्यादि । स **तु** = नैयायिकः **इह** = उक्तानुमाने **धोविशेषत्वहेतौ** = उक्तानुमाने ज्ञानविशेषत्वरूपहेतौ **कार्यत्वम्** = कार्यत्वरूपम् **भेदकम्** = विशेषणम् **कथम्** = कीदृशफलाय **वदतु** = वदेत् । कुतः ? **अमुष्य** = कार्यत्वरूपविशेषणस्य **नित्यप्रमितिमति** = नित्यप्रमात्मकज्ञानवति **विभौ** = परमात्मनि सिद्धे अथवा असिद्धेऽपि वा निष्फलत्वात् । अतः व्यर्थविशेषणघटितत्वात् व्याप्यत्वासिद्धिः ॥ 

अत्र पक्षभूतप्रमापदेन ईश्वरप्रमाया अपि क्रोडीकारे, तस्या नित्यत्वेन जन्यत्वाभावात् बाधः । तस्या अपक्षीकारे व्यर्थविशेषणत्वमिति उक्तानुमानेन नेष्टसिद्धिः । वस्तुतस्त्विदमुक्तिदूषणम्॥ 

विषयेष्वपि सर्वेषु विवदन्ते परीक्षकाः । तत्कालसदृशं हन्त ह्यवर्धत कलिस्ततः ॥ स्थूलेष्वपि प्रमेयेषु विवदन्ते यदा वृथा । किमु सूक्ष्मप्रमेयेषु विज्ञानाभावकारणात् ॥ जानन्त एव ह्याचार्याः सर्वं देवकृपाबलात् । तत्कालसदृशं किञ्चिद् ब्रूयुस्ते धर्मसंकटात् ॥ विषयग्रहणं त्वन्यत् ज्ञानस्य ग्रहणं तथा । प्रमात्वग्रहणं त्वन्यदित्याहुस्ते परीक्षकाः ॥ त्रयं युगपदित्येके द्वयं युगपदित्यथ । प्रत्येकमेव त्रितयं इत्यन्ये च बुधा विदुः ॥ 



प्रकृते – प्रमात्वमप्रमात्वं चोभयं परत इति नैय्यायिकाः । उभयं स्वत इति सांख्याः । अप्रमात्वं स्वतः, प्रमात्वं परत इति सौगताः । प्रमात्वं स्वतः, अप्रमात्वं तु परत इति वेदान्तिनः ॥ 

'सर्वं न्याय्यं युक्तिमत्त्वात् विदुषां किमशोभनम्' । इत्याह भगवान् स्पष्टं कथमेतद्विचिन्त्यताम् ॥ सप्तभङ्गीनयः स्याद्धि ह्येवं यदि च कथ्यते । व्यवस्थितं न किञ्चित्स्यात् इत्याद्याशंक्यते पुनः ॥ 

अत्र तत्त्वं यथावद्धि वक्ष्यामस्समयान्तरे । प्रामाण्यविषये त्वत्र वक्ष्ये वेदान्तिसंमतम् ॥ तत्राप्यस्ति विकल्पोऽसावुत्पत्तिज्ञप्तिभेदतः । विकल्पयोर्द्वयोरस्ति स्वतस्त्वपरतस्त्वयोः ॥ 

प्रामाण्यस्य स्वतस्त्वपरतस्त्वविचारे प्रथमम् प्रामाण्योत्पत्तौ स्वतस्त्वपरतस्त्वविचारः, ततः **प्रामाण्यज्ञप्तौ** =प्रामाण्यग्रहणे स्वतस्त्वपरतस्त्वविचार इति कक्ष्याद्वयं वर्तते इत्यवधेयम् ॥ 

तत्रोत्पत्तौ स्वतस्त्वं नाम ज्ञानसामान्यसामग्रीजन्यत्वम् । ज्ञप्तौ स्वतस्त्वं नाम ज्ञानग्राहकसामग्री- ग्राह्यत्वम् । उत्पत्तौ परतस्त्वं नाम ज्ञानसामान्यसामग्र्यतिरिक्तविशेषसामग्रीजन्यत्वम् । ज्ञप्तौ परतस्त्वं नाम ज्ञानग्राहकसामग्र्यतिरिक्तसामग्रीग्राह्यत्वम् । नैयायिकानामयमाशयः कार्यं हि सामान्यविशेषरूपेण भिद्यते । यथा पटादिकार्यं पटत्वादिना सामान्यरूपेण, नीलपटत्वरक्तपटत्वादिना विशेषरूपेण च भिद्यते । अत एव पटसामान्यसामग्री तुरीवेमतन्तुवायादिरूपा । एवं नीलपटादिरूपविशेषसामग्री च नीलतन्त्वादिरूपा । एवमेव ज्ञानमपि सामान्यविशेषरूपेण भिद्यते । ज्ञानसामान्यमन्यत् । तद्विशेषे प्रमाप्रमे भिन्ने । न हि सामान्यं विशेषो भवेत्, विशेषो वा सामान्यं भवेत् । अत एव ज्ञानसामान्यसामग्री अन्या, ज्ञानविशेषसामग्री च अन्या । आत्ममनस्संयोगादिस्सामान्यसामग्री । तया सह गुणदोषादिः विशेषसामग्री । ततश्च गुणजन्या प्रमा, दोषजन्या 



656 

अप्रमा । इदमेवोत्पत्तौ परतस्त्वम् । एवं प्रमात्वाप्रमात्वे ज्ञानग्रहणसामान्यसामग्र्यतिरिक्तसामग्रीग्राह्ये । ज्ञान- ग्रहणसामान्यसामग्री अनुव्यवसायरूपा । तया ज्ञानमात्रं गृह्येत, न तु तद्विशेषे प्रमात्वाप्रमात्वे, अनुव्यवसायस्य सामान्यसामग्रीत्वात् । अतः प्रमात्वं अनुव्यवसायातिरिक्तया सफलप्रवृत्तिजनकत्वहेतुकानुमित्या गृह्यते - इदं ज्ञानम् प्रमा, सफलप्रवृत्तिजनकत्वात् इति । एवमेवाप्रमात्वमपि अनुव्यवसायातिरिक्तया विफलप्रवृत्तिजनकत्व- हेतुकानुमित्या गृह्यते - इदं ज्ञानम् अप्रमा, विफलप्रवृत्तिजनकत्वात् - इति । इदमेव ज्ञप्तौ परतस्त्वम् । एवञ्च प्रमात्वमप्रमात्वं च ज्ञानसामान्यसामग्र्यतिरिक्तगुणदोषजन्यत्वादुत्पत्तावपि परतस्त्ववादिनः, ज्ञानग्राहकसामग्र्यतिरिक्तानुमितिग्राह्यत्वात् ज्ञप्तावपि परतस्त्ववादिनो नैय्यायिकाः ॥ 

9 

वेदान्तिनः प्राभाकराश्च - प्रामाण्यम् उत्पत्तौ ज्ञप्तौ च ज्ञानसामान्यकारणातिरिक्तं विशेषकारणं नापेक्षते, जायमानस्य सर्वस्यापि ज्ञानस्य स्वत एव प्रमारूपत्वात् । सत्यरजतज्ञानं यादृशं अनुभवसिद्धम्, शुक्तिरजतज्ञानमपि तादृशमेवादावनुभवसिद्धम् । समीपोपसर्पणानन्तरमेव 'इदं ज्ञानमप्रमा' इति जानन्ति । अतः प्रामाण्यं ज्ञानसामान्यसामग्र्यैव स्वयमुत्पद्यते, अप्रामाण्यं तु दोषवशात् । ननु दोषो यत्र मिलितो भवति तत्राप्रमा इति यदि, तर्हि दोषाभाव एव प्रमां प्रति कारणमिति, दोषाभाव एव प्रमासामग्री जातेति कथं प्रमात्वं स्वत इति चेत्, अभावस्यातिरिक्तपदार्थत्वाभावेन, अतिरिक्तसामग्र्या असिद्धेः । अतः प्रामाण्यं स्वत एवो- त्पद्यते । एवं प्रामाण्यं स्वत एव ज्ञायते च । यदि सफलप्रवृत्तिजनकत्वेन प्रामाण्यमनुमीयते तर्हि तादृशानुमाने प्रामाण्यं कथं ज्ञायेत । यदि स्वतः, तर्हि सिद्धं स्वतः प्रामाण्यम् । यद्यन्येन ज्ञानेन, तर्ह्य - नवस्था । अतः प्रामाण्यं स्वतः, अप्रामाण्यं तु **परतः** = विफलप्रवृत्तिजनकत्वानुमानेन । तथा च ज्ञानजनकसामग्रीजन्यत्वमुत्पत्तौ स्वतस्त्वम् । ज्ञानग्राहकसामग्रीग्राह्यत्वं ज्ञप्तौ स्वतस्त्वम् । ज्ञानस्य स्वप्रकाशत्वेन स्वत एव ग्रहणात्, ज्ञानग्राहकसामग्रीग्राह्यत्वमेव स्वतस्त्वम् । ननु नैयायिकमतेऽपि - ' इदं ज्ञानं प्रमा, सफलप्रवृत्तिजनकत्वात्' इत्यनुमितिसामग्र्या पक्षीभूतज्ञाने प्रामाण्यग्रहणात् ज्ञानग्राहकसामग्रीग्राह्यत्वं प्रामाण्ये सिद्धमिति सिद्धसाधनमिति चेत्, ज्ञानग्राहकसामग्र्यां यावत्त्वस्य विशेषणात् । ज्ञानग्राहिकाः यावत्यः सामग्र्यः, ताभिस्सर्वाभिरपि ग्राह्यत्वलाभात् 'इदं रजतम्' इति प्रमासामग्र्या अपि तदन्तर्गतत्वात्, तया ज्ञानमात्रग्रहणेऽपि प्रामाण्यस्याग्रहणेन दोषाभावात् ॥ 

ननु तर्हि — 'इदं ज्ञानम् अप्रमा, विफलप्रवृत्तिजनकत्वात्' इत्यनुमानेनाप्रामाण्यस्यैव ग्रहणात्, ज्ञानग्राहकयावत्सामग्रीग्राह्यत्वं प्रमात्वे नास्तीति व्यभिचार इति चेत्, अप्रामाण्या ग्राहकत्वस्य सामग्री - विशेषणत्वेन, तत्सामग्र्या व्यावृत्तेः । अथैवमपि उक्तानुमितिसामग्र्या पक्षीभूतभ्रमेऽप्रामाण्यग्रहणेऽपि अनुमित्या- त्मकज्ञाने प्रामाण्यस्य स्वत एव ग्रहणात्पुनरपि बाध इति चेत्, न । 'अप्रामाण्याग्राहक' इत्यनेन तदप्रामाण्याग्राहकत्वविवक्षणात् । 'तत्' पदस्य बुद्धिस्थपरामर्शकत्वात्, अप्रामाण्याग्राहकतादृशानुमितिः तत्पदेन ग्राह्या । तयाऽनुमितिसामग्र्या पक्षीभूतज्ञानेऽप्रामाण्यग्रहणेऽपि अनुमित्यात्मके विषयीभूते ज्ञानेऽप्रामाण्या- ग्रहणेन बाधपरिहारः । तथा च ' तदप्रामाण्याग्राहकज्ञानग्राहकयावत्सामग्रीग्राह्यत्वं स्वतस्त्वम्, तदभावश्च परतस्त्वमिति निष्कर्षः ॥ 

657 



ननु यदि प्रामाण्यं सर्वत्र स्वत एव गृह्यते, तर्हि कुत्रचित् 'ममोत्पन्नं ज्ञानं प्रमा, न वा ? ' इति संशयः कथं स्यात्, प्रामाण्यस्य गृहीतत्वादिति चेत्, प्राथमिकज्ञानस्यानवधारणात्मकत्वेन संशयसहत्वात् । अनन्तरं सफलप्रवृत्तिजनकत्वेन हेतुना तत्प्रामाण्येऽवधृते संशयपरिहारात् पूर्वं गृहीतं प्रामाण्यमेव दृढीक्रियते । ननु तर्हि अनवधारणात्मके प्राथमिकज्ञाने प्रामाण्यं न गृहीतमेवेत्यायातम् । ततश्च ज्ञानग्राहकयावत्सामग्रीग्राह्यत्वं गतमेवेति कथं स्वतस्त्वसंरंभ इति चेत्, अनवधारणत्वेन रूपेणैव प्रथमं ग्रहणेन संशयसहत्त्वात् । अथैवमपि विषयांश एव तत्र संशयजननात्, विषय्यंशे संशयस्याभावात्, विषयांशेऽनवधारणरूपत्वम्, विषय्यंशेऽवधारणरूपत्व- मेवेति प्राप्तो विषयविषयिभेदः, तयोर्ग्रहणेऽपि भेदश्चेति विषयग्रहणमन्यत्, विषयिग्रहणं चान्यद्यदि, तर्हि ज्ञानग्रहण- मन्यत्, प्रामाण्यग्रहणञ्चान्यदेवास्तु, का हानिः । तथा च ज्ञानग्रहणेनैव प्रामाण्यमपि गृह्यत इति शपथः कथमिति चेत्, अहो दुष्टतार्किक ! हैतुकोऽसि त्वम् । कथमेवं तर्कयन्, तावतैव ब्रह्मदर्शनं भविष्यतीति मन्यसे किम्? भो महावेदान्तिन् ! मास्तु कोपः । नाहं भवच्छापभीरुः । पृच्छामि भवन्तमेव किमनया चर्चया जातं तव ब्रह्मदर्शनमिति । अरे! पुनरपि तर्कयसि । 'तर्काप्रतिष्ठानात्' इति किं जानासि ? जानामि भो अहम् ॥ 

1 

कारी 

वेदान्तिनो भवन्तो हि न जानन्ति कुतस्त्विदम् । मायाया वैभवं ह्येते न जानन्ति किल ह्यहो ! ॥ सगुणं परमात्मानं मिथ्येति किल मन्वते । अत एते तत्कृपातो वञ्चिता हन्त ! मन्महे ॥ अत एवोच्यतेऽस्माभिरसकृच्च मुहुर्मुहुः । वेदान्तशास्त्रं सर्वं हि तर्कशास्त्रीकृतं परैः ॥ तस्यैव च फलं लोके दृश्यते सर्वशून्यता । तर्कशास्त्रं हि विद्वद्भिः लोकायतमितीरितम्॥ पर्याप्तं बाह्यजगति सर्वस्मिन्नपि वस्तुषु । नात्र वेदान्तिभिः कार्यं किञ्चिदस्ति समीक्ष्यताम् ॥ तपसा ब्रह्म जानीहीत्युक्तेऽप्येवं कुतो ह्यमी । तर्कमेवावलम्ब्यैवं वृथा निन्युर्हि वत्सरान् । विचारशास्त्रं वेदान्त इत्येवं कथमुच्यते ? । इति चेत् हन्त बालोऽसि त्वरितं श्रय सद्गुरुम् ॥ स सीमां दर्शयेन्नूनं विचारस्य समञ्जसाम् । समापयामो वयमप्यत्रैवेमां विचारणाम् ॥ 

ननु वेदानां प्रामाण्यं असाधारणमिति तवापि संमतम् । एवं सति कथं खण्डयसि स्वतस्त्वम्? अये मुग्धवैदिक ! न वयं वेदानां स्वतः प्रामाण्यवादिनः । किं न श्रुतम् ' मन्त्रायुर्वेदप्रामाण्यवच्च तत्प्रामाण्य- माप्तप्रामाण्यात्' (न्या.सू.2-1-69 ) इति । तद्वा कथमिति चेत्, एतद्वा कथमिति समानम् । सत्यं वेदानां प्रामाण्यमसाधारणमेव । तत्तु तदुपदेष्टृवैशिष्ट्यादेव । तर्हि कुत्र विश्रामः ? किं नैतदपि श्रुतम् ? 'श्रद्धावान् लभते ज्ञानं तत्परः संयतेन्द्रियः ।' (गी. 4-39) 'श्रद्धामयोऽयं पुरुषो यो यच्छ्रद्धः स एव सः' (गी. 17-3) इत्यादि । सा वा श्रद्धा कथं भवेत् ? सम्यक् पृष्टमायुष्मता । उत्तरं केन वक्तव्यम् ? साधवः सेव्यन्ताम् । के ते साधवः ? कुत्र सन्ति ते ? अयि भोः ! 

नाहं त उपदेशाय प्रवृत्तः, नाप्यहं गुरुः । दिग्दर्शनं कथंचित्तु दर्शितं, सेव्यतां हरिः ॥ सर्वयोगक्षेमकरः स शेते हृदये तव । आर्तिः प्रामाणिकी स्याच्चेत्, स मार्ग दर्शयिष्यति ॥ समाप्तस्तर्ककालोऽयमित्येवमवधार्यताम् । वृथाविचारं सन्त्यज्य कार्येष्ववतर द्रुतम् ॥ ॐ ‘उद्धरेदात्मनात्मानं नात्मानमवसादयेत्' । इत्याद्युक्तं भगवता गाढं तच्चिन्त्यतां सदा ॥ १०२ ॥
</details>
