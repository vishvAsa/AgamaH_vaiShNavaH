+++
title = "116 संवादे मानवादेः"

+++
<details><summary>मूलम्</summary>

संवादे मानवादेः श्रुतिभिरविरले संग्रहे तत्समाने ताभिश्चाप्तत्वसिद्धौ स्वकथित उचितस्तस्य तन्मूलभावः ।  
नाक्षं लिङ्गं नरोक्तिर्भ्रम इह घटते विप्रलिप्साऽपि मूलं नाज्ञाते भावनाऽपि श्रुतिविषयतया भाति योगे तु धर्मः ॥ ११६ ॥
</details>

<details><summary>सर्वाङ्कषटीका - ११६</summary>

एवं वेदविचारं परिसमाप्य तत्समनन्तरकक्ष्यास्थितानां स्मृत्यादीनां प्रामाण्यं विमृशति - संवाद इत्यादि । **मानवादेः** = मन्वादिस्मृतीनां **श्रुतिभिः** = वेदैस्साकम् **अविरले** = संपूर्णे संवादे सति एवम् **संग्रहे** =महाजनपरिग्रहे **तत्समाने** = वेदसमाने च सति, **ताभिः** = श्रुतिभिः 'यद्वै किञ्च मनुवदत्तद्भेषजम्' ' स होवाच व्यासः पाराशर्यः' इत्यादिभिः आप्तत्वसिद्धौ **च** = मन्वादीनां परमाप्तत्वनिश्चये च सति **तस्य** = मन्वादिस्मृतेः **स्वकथितः** = ताभिः स्मृतिभिरेव कथितः **तन्मूलभावः** = वेदमूलकत्वम् **उचितः** = युक्त एव । स्मृतिकारैस्स्वग्रन्थस्य वेदमूलकत्वं स्वयमेवाङ्गीकृतम् - 'वेदोऽखिलो धर्ममूलम्' इति गौतमः । 'चोदनालक्षणोऽर्थो धर्मः' इति जैमिनिः इति ॥ 

। 

I 

तैः कथनमात्रेण कथं ततो निर्णयः ? इत्यत्र – नाक्षमित्यादि । **अक्षम्** = प्रत्यक्षम् मूलम् **न** = तासां स्मृतीनां न मूलम् । **लिङ्गम्** = अनुमानम् न मूलम् । **नरोक्तिः** = वेदातिरिक्तं पौरुषेयं वचनम् मूलं न । **इह** = स्मृतिषु भ्रमः मूलं न घटते । **विप्रलिप्सापि** = वञ्चकत्वमपि मूलं न । **अज्ञाते** = पूर्वमज्ञाते तद्विषये भावना - कल्पिता वासनापि मूलं न । यदि पूर्वज्ञानं मूलं वक्तव्यम्, तर्हि तत् वेदमूलमेव स्यात्, वेदानामनादित्वात् । अतो वेदा एव स्मृतीनां मूलम् । नन्विदं सर्वमत्युक्तिरेव । योगप्रभाववशादेव ते स्वग्रन्थान् रचयामासुः, न वेदमूलकतयेति चेत् - योगे **तु** = तत्तादृशसमाधिस्थितावपि धर्मः तेषाम् श्रुति- **विषयतया** = श्रुतिप्रतिपाद्यतयैव भाति, न तु स्वतन्त्रतया । अतो वेदमूलकत्वादेव मन्वादिस्मृतीनां प्रामाण्यम्, न स्वातन्त्र्यात् । उक्तमेवात्र- 

यावान्निक्षिप्यते भारस्तावद्वोढुं क्षमो ह्ययम् । वेदस्सर्वनराणां हि हितायैवागतः स्वतः ॥ इतिहास : पुराणं वा सर्वं तन्मूलकं भवेत् । प्रमाणं भारतीयानां धर्मैकनिरतात्मनाम् । मूलं प्रमाणं वेदास्स्युः ततश्च ऋषयो मताः । ततस्तु शीलं तेषां तु ततश्च स्मृतयो मताः । ततश्चैवेतिहासाः स्युः पुराणानि ततो मताः । ततश्चाप्यागमाः प्रोक्ताः वैखानसमुखैः कृताः ॥ एवं समग्रो धर्मोऽयं जीवत्यद्यापि भारते । जीविष्यति पुनस्त्वग्रे निखिलान् जीवयिष्यति ॥ 

जयतु जयतु वेदः तेन वेद्यश्च धर्मः जयतु जयतु शुद्धस्संप्रदायस्समूलः । जयतु जयतु धन्यो भारतीयश्च मार्गः जयतु जयतु पृथ्वी वेदमार्गावलम्बा ॥ ११६ ॥
</details>
