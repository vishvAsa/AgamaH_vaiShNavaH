+++
title = "066 यस्मिन्मानप्रवृत्तिस्तदिदमशरणैरभ्युपेत्यं हि"

+++
<details><summary>मूलम्</summary>

यस्मिन्मानप्रवृत्तिस्तदिदमशरणैरभ्युपेत्यं हि सर्वैर्व्याघातो यत्र दृष्टस्तदपि न शरणं साधने दूषणे वा ।  
इत्थं सिद्धे कथानां रहसि कथकयोस्सावधानत्वभूम्ने षट्पक्ष्यन्ता सदुक्तिः परिषदनुमता रुद्धरोधावकाशा ॥ ६६ ॥
</details>

<details><summary>सर्वाङ्कषटीका - ६६</summary>

कथाया विराममर्यादां वर्णयति – यस्मिन्नित्यादि । यस्मिन् विषये **मानप्रवृत्तिः** = प्रमाणस्य प्रवृत्तिः भवति तदिदं प्रमेयं हि **अशरणैः** = गत्यन्तररहितैः **सर्वैः** = सभ्यैः वादिप्रतिवादिमध्यस्थपारिषदैः अभ्यु- **पेत्यम्** =अङ्गीकरणीयम् । एवम् यत्र **व्याघातः** = असदुत्तररूपो जातिप्रयोगादिः **दृष्टः** = मध्यस्थेन गृहीतः, तावता **तदपि** =तावन्मात्रमपि साधने दूषणे **वा** = प्रसक्तविषयस्य निर्धारणे परित्यागे वा न **शरणम्** = न पर्याप्तः । जल्पकथाया विजयैकप्रयोजनत्वेन तत्त्वनिर्णयासंभवात् एवम् । तथोक्तं **न्यायपरिशुद्धौ** = 'अत्र (वादे) च बुद्धिपूर्वदुष्टवचनानि न संभवन्ति, अन्यान्युद्भावितान्यभ्युपगन्तव्यानि, तत्त्वनिर्णयाय प्रवृत्तत्वात् । विजिगीषुकथायां तु गत्यन्तरमलभमानस्य परव्यामोहनेनापि पाक्षिकविजयः, समत्वं वा संभवेदिति बुद्धिपूर्वक- दुष्टप्रयोगसंभवः' (न्या.प. अनु. 2 ) इति । **कथानाम्** = जल्परूपाणां कथानाम् **रहसि** = रहस्ये **इत्थम्** = एवंरीत्या **सिद्धे** = निश्चिते सति, विजिगीषामात्रप्रधानत्वाज्जल्पस्य मोहकछलदुर्युक्त्यादीनामनिवार्यत्वे सिद्धे **कथकयोः** = वादिप्रतिवादिनोः सावधानत्वभूग्ने पुनः पुनः सावधानत्वाय **रुद्धरोधावकाशा** = **रुद्धः** = प्रतिरुद्धः **रोधस्य** =वाक्यार्थविरामस्य अवकाशः यत्र तादृशी **असदुक्तिः** = जात्युत्तरादिः । **षट्पक्ष्यन्ता** = वादिनस्त्रिवारम्, प्रतिवादिनस्त्रिवारमित्यवकाशस्य मध्यस्थेन दानात् षट्पक्षपर्यन्ता **परिषदनुमता** = **परिषदा** = जल्पसभया अनुमता । अनन्तरं तु सभा विसर्जनीयेत्यर्थः ॥ 

तु 

1 



जल्पस्तु विजिगीषुकथा । सा च स्वपक्षस्थापनार्था, परपक्षनिराकरणार्था चेति द्विविधा । तत्र तत्त्वनिर्णय आकस्मिक एव, अन्यतरविजयस्यैव प्रधानोद्देश्यत्वात् । एवं वादिप्रतिवादिनोः कथायां वर्धमानायाम् कश्चिदन्यतरः असदुत्तरं यदा ददाति, तदाऽन्येन तदनुद्भावने, समयबन्धानुसारेण पराजयो वा विरामो वा घोषणीयः, असदुत्तरपर्यनुयोज्योपेक्षणात् प्रतिवादिनो वा निग्रहात् । एवमसदुत्तरदानात् निग्रहप्राप्त्या कथा- समाप्तिर्मध्यस्थेन घोषणीया । परन्तु भ्रमप्रमादयोस्सहजत्वदृष्ट्या उभयोरपि स्वस्वदोषशुद्धये परिषदनुमोदनेन त्रित्रिवारमवकाशो दीयते मध्यस्थेन । तावत्येवान्यतरेण दोषो यदि परिहियते, तदान्यस्य पराजयं घोषयित्वा सभा विसर्जनीया । यदि त्रित्रिवारमवकाशदानेऽपि उभावपि स्वदोषं परिहर्तुं न शक्नुतस्तदा जयपराजय- निष्कर्षमन्तरैव कथा समापनीया । पक्षद्वयस्यापि त्रित्रिवारावकाशदानात् 'षट्पक्षी' इति संज्ञा । एवं कक्ष्याभेदेन पञ्चमकक्ष्यायां वा अन्ततः षष्ठकक्ष्यायां वा विरामः ॥ ६६ ॥
</details>
