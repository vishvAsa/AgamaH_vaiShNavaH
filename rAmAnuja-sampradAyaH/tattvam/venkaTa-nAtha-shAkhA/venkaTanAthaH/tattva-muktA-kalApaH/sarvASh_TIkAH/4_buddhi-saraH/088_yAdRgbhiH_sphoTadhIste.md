+++
title = "088 यादृग्भिः स्फोटधीस्ते"

+++
<details><summary>मूलम्</summary>

यादृग्भिः स्फोटधीस्ते भवति भवतु तैरर्थधीरेव वर्णैः वर्णेषूक्तो विकल्पस्समगतिरुभयोर्यौगपद्यक्रमादिः ।  
वाक्यस्फोटेऽपि तुल्यं तदिदमिह पदैरक्षरैर्वाऽवगम्ये स्फोटे तद्बुद्धिबोध्ये सति च न घटते तत्तदध्यासकॢप्तिः ॥ ८८ ॥
</details>

<details><summary>सर्वाङ्कषटीका - ८८</summary>

637 

[स्फोटस्य ज्ञानेनान्यथासिद्धिः ] 

311. यादृग्भिः स्फोटधीस्ते भवति, भवतु तैरर्थधीरेव वर्णैः 

वर्णेषूक्तो विकल्पः समगतिरुभयोर्यौगपद्यक्रमादिः । वाक्यस्फोटेऽपि तुल्यं तदिदमिह पदैरक्षरैर्वाऽवगम्ये 

स्फोटे तद्बुद्धिबोध्ये सति च न घटते तत्तदध्यासक्लृप्तिः ॥88॥ 

[ स्फोटस्यागमादपि न सिद्धिः ] 

312. शब्दो ब्रह्मेति यत्तन्मुनिभिरभिदधे, स ह्यचिद्भेद इष्टः 

सूक्ष्माकारस्तु सोऽर्थे न गमयति ; यतः सत्तया नैष हेतुः । 



अर्थापत्तेः स्फोटे प्रमाणत्वासंभवाङ्गतया अन्यथासिद्धिं विशदयति – यादृग्भिरित्यादिना । यादृग्भिः **वर्णैः** = श्रोत्रगृहीतैः यादृशैः वर्णैः **ते** = स्फोटब्रह्मवादिनस्तव **स्फोटधीः** = स्फोटकल्पना भवति, **तैः** = स्फोटकल्पकैः वर्णैरव **अर्थधीरेव** = अर्थविषयकं ज्ञानमेव भवतु, 'तद्धेतोरेव तद्धेतुत्वे मध्ये किं तेन' इति न्यायात् । ननु वर्णानां बोधकत्वं क्रमशः, उत यौगपद्येन? न यौगपद्येन, 'वाचः क्रमवर्तित्व' नियमात् । न क्रमशः, वर्णानां नाशात् इत्याद्युक्तं नावहितमायुष्मतेत्यत्र - वर्णेषु उक्तः यौगपद्यक्रमादिः यो विकल्पः, सः **उभयोः** = पक्षद्वयेऽपि **समगतिः** = समप्रसरः । आशुतरविनाशिभिर्वर्णैः अतिरिक्तः स्फोटः अभिव्यज्यत इति पक्षेऽपि अभिव्यञ्जकानां वर्णानां नाशेऽपि वर्णजन्यसंस्कारैः पदज्ञानादिक्रमेण स्फोटः अभिव्यज्यते इत्येव वक्तव्यम् । स्फोटव्यञ्जकैः तादृशसंस्कारैरेव 'तद्धेतोरेव तद्धेतुत्वे' इत्यादिन्यायेन शाब्दबोधस्यैव संभवात् 'भक्षितेऽपि लशुने न शान्तिः' इति न्यायेन यदि स्फोटकल्पनायामपि दोषः समानः, तर्हि दृष्टेष्वेव तद्भारो निक्षिप्यताम् । दृष्टानां क्षणिकत्वात्तदसंभव उक्त एवेति चेत्, पूर्वपूर्ववर्णादिसंस्कारसहकृतैरुत्तरोत्तरवर्णादि- ज्ञानस्यापेक्षाबुद्धिन्यायेनोत्पत्त्या पदज्ञानवाक्यज्ञानानामेवार्थबोधकत्वसंभवादलमतीन्द्रियकल्पनाकेशैः । तदेतदाह - पदैः, अक्षरैर्वा **अवगम्ये** = अभिव्यङ्गये **इह** = वाक्यस्फोटेऽपि - **तदिदम्** = अन्यथासिद्धत्वम् तुल्यम्, लोकदृष्टैस्तत्तद्वर्णज्ञानपदज्ञानवाक्यज्ञानैरेवार्थबोधनिर्वाहे नित्यातीन्द्रियस्य स्फोटस्यान्यथासिद्ध्यति- क्रमणासमर्थत्वात् । एवञ्च पदैः अक्षरैर्वा अवगम्ये सति स्फोटे, तद्बुद्धिबोध्ये च **सति** = अक्षरज्ञान- पदज्ञानवाक्यज्ञानबोध्ये च सति, **तत्तदध्यासकलृप्तिः** = वर्णाध्यासपदाध्यासवाक्याध्यासानां कल्पनम्, जगदध्यासकल्पनवत् न **घटते** = न युज्यते । स्फोटस्य स्वरूपमेव हि वर्णादिज्ञानाधीनम् । एवं सति स्फोटस्य सर्वाध्यासाधिष्ठानत्वकल्पनं हास्यास्पदमित्यर्थः । अतश्च अन्यथासिद्धत्वान्नार्थापत्तेः प्रसक्तिः, तस्य अनन्यथासिद्धत्वाभावात्॥ 

स्याद्वा किञ्चित् स्फोटतत्त्वं शब्दब्रह्माभिधं महत् । लौकिके शाब्दबोधे तु विषयो न भवेत्तु तत् ॥ ८८ ॥
</details>
