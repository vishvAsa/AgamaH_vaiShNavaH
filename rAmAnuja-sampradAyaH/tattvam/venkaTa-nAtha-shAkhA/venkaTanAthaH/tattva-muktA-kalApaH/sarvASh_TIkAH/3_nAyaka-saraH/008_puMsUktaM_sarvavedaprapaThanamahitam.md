+++
title = "008 पुंसूक्तं सर्ववेदप्रपठनमहितम्"

+++
<details><summary>मूलम्</summary>

पुंसूक्तं सर्ववेदप्रपठनमहितं यत्परत्वैकतानं तस्यैव श्रीपतित्वं विशदमभिदधे ह्युत्तरत्रानुवाके ।  
आम्नातश्चैष नारायण इति निखिलब्रह्मविद्यासु वेद्यस्तत्तद्विद्याप्रदेशश्रुतविविधपदप्रत्यभिज्ञप्तिपूर्वम् ॥ ८ ॥
</details>

<details><summary>सर्वाङ्कषटीका - ८</summary>

153. 

371 

[ पुरुषसूक्तस्य वैशिष्ट्यम् ] 

पुंसूक्तं सर्ववेदप्रपठनमहितं यत्परत्वैकतानं 

तस्यैव श्रीपतित्वं विशदमभिदधे ह्युत्तरत्रानुवाके । 

आम्नांतश्चैष नारायण इति निखिल ब्रह्मविद्यासु वेद्यः 

तत्तद्विद्याप्रदेशश्रुतविविधपदप्रत्यभिज्ञप्तिपूर्वम् ॥8॥ 



नारायणपदवत् लक्ष्मीपतित्वमपि सदादिपदानां देवताविशेषपरत्वनिर्णये पर्याप्तं लिङ्गमित्याह- पुंसूक्तमित्यादि। **सर्ववेदप्रपठनमहितम्** = चतुर्ष्वपि वेदेषु पठितत्वेन महत्त्वपूर्णम् **पुंसूक्तम्** = पुरुषसूक्तम् **यत्परत्वैकतानम्** =यस्य देवस्य विष्णोः परत्वप्रतिपादनैकतात्पर्यकम् तस्यैव **हि** = तादृशपुरुषसूक्तप्रतिपाद्यस्यैव हि **श्रीपतित्वम्** =लक्ष्मीपतित्वम् **उत्तरन्त्र** =पुरुषसूक्तानन्तरपठिते **अनुवाके,** = 'अद्भ्यस्संभूतः' इत्याद्यनुवाके **विशदम्** = स्पष्टम् **अभिदधे** = अभ्यधात् । ' इदं पुरुषसूक्तं हि सर्ववेदेषु पठ्यते' इति हि महा- भारतम् । 'वेदेषु पौरुषं सूक्तम् पुराणेषु च वैष्णवम् । भारते भगवद्गीता धर्मशास्त्रेषु मानवम् ॥' इति तत्तद्ग्रन्थेषु प्रधानभागप्रतिपादकमार्षवचनम् । ब्रह्मयज्ञादिषु अवकाशाद्यभावे पुरुषसूक्तस्यैकस्यैवाध्ययनेन कृत- कृत्यत्वं सर्ववैदिकसंप्रदायप्रसिद्धम् । पुरुषपदं हि विष्णुपरमिति सर्वसंमतम् । ' तमेवं विद्वानमृत इह भवति । नान्यः पन्था अयनाय विद्यते ।' इति तादृशपुरुषज्ञानादन्यज्ञानस्य अमृतत्वप्राप्तिसाधनत्वाभावः तत्रैव प्रत्यपादि । **अयनम्** = मार्ग **:** = प्राप्त्युपाय इति यावत् । 'काश्या अयं मार्गः' इत्यादौ हि मार्गस्य तत्प्राप्त्युपायत्वं दृष्टम् । न च पुरुषपदस्य नारायणपदवत् संज्ञात्वाभावात् कथं विष्णुपरत्वनिर्णय इति शङ्क्यम्, 'स वा अयं सर्वाषु पूर्षु शेते' इति सर्वान्तर्यामित्वस्यैव पुरुषपदप्रवृत्तिनिमित्त्वात्, नारायणस्यैव सर्वान्तर्यामिताया अनुपदमेव (5 श्लोके) प्रतिपादनात् । न तावन्मात्रम् ; यजुर्वेदे पुरुषसूक्तानुवाकसमनन्तरा- नुवाकः ‘अद्भ्यस्संभूतः’ इत्युपक्रमकः 'सर्वं मनिषाण' इत्यन्तः 'उत्तरनारायणानुवाकः' इति वैदिक- संमतः । तत्रापि ‘वेदाहमेतं पुरुषं महान्तम्' इत्यादिपुरुषसूक्तप्रत्यभिज्ञापि वर्तते । अत उभयोरैकरस्यं प्रामाणिकम् । तत्र ‘ह्रीश्च ते लक्ष्मीश्च पत्न्यौ' इति पुरुषपदवाच्यस्य लक्ष्मीपतित्वं कण्ठत एवोक्तम् । अतः देवताविशेषस्य नरायणपदवाच्यस्य विष्णोरेव परब्रह्मत्वं निर्णीयते ॥ 

उक्तार्थस्य सूत्रकारसंमतिमप्याह - आम्नात इत्यादिना । एषः नारायणः **निखिलब्रह्मविद्यासु** = सद्विद्यादिषु सर्वास्वपि ब्रह्मविद्यासु **वेद्यः** = उपास्यः इति **तत्तद्विद्याप्रदेशश्रुतविविधपदप्रत्यभिज्ञप्तिपूर्वम्** = तत्तद्विद्यानां प्रदेशः प्रकरणम् । तत्र श्रुतानां विविधानां पदानां **प्रत्यभिज्ञप्तिः** = प्रत्यभिज्ञानम्, **तत्पूर्वम्** = तत्पूर्वकं यथा **आम्नातः** = श्रुतः इत्यन्वयः । निखिलास्वपि ब्रह्मविद्यासु उपास्यं तत्त्वं नारायण एवेति 'लिङ्गभूयस्त्वात्तद्धि बलीयस्तदपि ' (ब्र.सू. 3-3-43) इत्यत्र श्रीभाष्ये स्थापितम् ॥ 

ननु लक्ष्मीशब्दस्य विष्णुपत्नीवाचकत्वस्य प्रसिद्धावपि 'ही' शब्दार्थः कः ? न च लज्जाया दैवीसंपद्रूपत्वात् विशेषतः स्त्रीणां भूषणत्वात् तद्विशिष्टत्वं लक्ष्म्यास्तेनोच्यत इति लक्ष्म्या विशेषेणं तदिति 



372 

वाच्यम्; चकारयोः द्विवचनस्य च विरोधापत्तेः । वाजसनेये समानप्रकरणे 'श्रीश्च ते ' इत्येव पाठात् ह्रीशब्दस्य भूदेवीपरतापि न संभवतीति; चेत्; अस्त्रभूषणदेवीप्रभृतीनां शक्तिरूपतायाः विष्णुपुराणादिषु वर्णनात् लक्ष्म्या अपि विष्णुशक्तिरूपत्वेन तदीयनानाविधरूपान्तराणामपि तद्रूपत्वात्तच्छब्देनैव निर्देशसंभवेन श्रीशब्देन भूदेव्या अभिधाने विरोधाभावात् । ' दयालक्ष्मी' 'धैर्यलक्ष्मी' 'राज्यलक्ष्मी' ' धनलक्ष्मी' 'धान्यलक्ष्मीः ' 'वीरलक्ष्मीः' इत्यादिप्रयोगस्य दर्शनात् । 'परास्य शक्तिर्विविधैव श्रूयते' (श्वे. 6-8) इति विष्णुशक्तीनामनन्ततायाः श्रवणात् । अतः श्रेयस्साधनम्, एतदङ्गतया प्रेयस्साधनं सर्वमपि लक्ष्मीपद- वाच्यम् । न च शक्तेस्सिद्धान्ते अद्रव्यत्वात् लक्ष्म्याः कथं शक्तिरूपत्वमिति शङ्क्यम्; कार्योपयोग्यपृथ- क्सिद्धविशेषणं शक्तिरिति शक्तिलक्षणाक्रान्तत्वात् तथाभिधानाम् । एतद्विचारोऽद्रव्यसरे विस्तरेण भविष्यति ॥ 



प्रसङ्गादत्रेदमुच्यते – साम्यावस्था प्रलयः, विषमावस्था सृष्टिरिति प्रसिद्धम् । एकमेव परं तत्त्वं सर्वजगत्कारणं सर्वलोकयोगक्षेमावहं सत्, तत्तत्काले जनानामुन्नत्यवनत्योरनिवार्यतां पश्यत्स्वयमपि तदनु- गुणमवरुह्यावरुह्य सर्वसुलभं भवति वात्सल्यातिशयात् । तदिदमुक्तम्- 'ये यथा मां प्रपद्यन्ते तांस्तथैव भजाम्यहम् ' ( गी. 4-11) इति । एवं चेतनानां परस्परमतिवैषम्यस्यापरिहार्यत्वादेव परमात्मनोऽप्यनन्त- रूपत्वमपरिहार्यम् । अत्यन्तं दुरवगमं परमात्मतत्त्वमित्यसकृत्स्मर्तव्यम् । एवं दुरवगमत्वादेव लक्ष्म्याः स्वरूपस्वभावादिविषये चर्चापि वृथैवेत्यवगन्तव्यम् ॥ 

अत्रैवं विचारः - तैत्तिरीये महानारायणीये 'दहं विपाप्मं परवेश्मभूतं हृत्पुण्डरीकं पुरमध्य- संस्थम् । तत्रापि दह्रं गगनं विशोकस्तस्मिन् यदन्तस्तदुपासितव्यम् ॥' ( तै. 2-12 ) इति दहरविद्या प्रति- पादिता । एतत्समनन्तरम् – 'सहस्रशीर्षं देवम्' इत्यारभ्य ' स ब्रह्मा स शिवः सेन्द्रः सोऽक्षरः परमः स्वराट् ' (तै.2-13) इत्यन्तः सहस्रशीर्षानुवाकः श्रुतः । अत्र 'सहस्रशीर्षम्' इत्यादिना पुरुषसूक्तप्रत्यभिज्ञापूर्वम् ‘यच्च किञ्चिज्जगत्यस्मिन् दृश्यते श्रूयतेऽपि वा । अन्तर्बहिश्च तत्सर्वं व्याप्य नारायणः स्थितः ॥ ' इति नारायणस्य पुरुषपदवाच्यत्वमभिधाय ' स ब्रह्मा स शिवः सेन्द्रः' इति तस्यैव ब्रह्मरुद्रादिशरीरित्वप्रयुक्त- तत्तत्पदवाच्यत्वमभिधाय ‘सोऽक्षरः परमस्स्वराट्' इति तस्य परब्रह्मत्वकथनेनोपसंहारः कृतः । किमयमनुवाकः पूर्वप्रसक्तदहरविद्योपास्यतत्त्वनिर्णयाय प्रवृत्तः उत सर्वब्रह्मविद्योपास्यविषयनिर्णयाय प्रवृत्तः ? इति संशयः । पूर्वानुवाके 'तस्मिन् यदन्तस्तदुपासितव्यम्' इति कस्यचित् दहरान्तर्वर्तिन उपास्यत्वमात्रमभिहितम्, न तु स्वरूपादिकमुक्तम् । अस्यानुवाकस्य तत्समनन्तरप्रवृत्तत्वात्, दहरविद्याप्रकरणपठितत्वेन दहरविद्याशेषत्व- प्रतीत्या, दहरविद्योपास्यतत्त्वविशेषनिर्णयार्थत्वमेव स्वरसम् । परन्तु 'सहस्रशीर्षम्' इत्याद्युपक्रमे पुरुषसूक्त- प्रत्यभिज्ञानात्, पुरुषसूक्ते ‘तमेवं विद्वानमृत इह भवति । नान्यः पन्था विद्यते ' इति ब्रह्मविद्यासामान्योपास्य- प्रतिपादनोपक्रमेण सर्वब्रह्मविद्योपास्यतत्त्वनिर्णयार्थत्वप्रतीत्या संशये पर्यवसानमनिवार्यम् । एवं संशये- अत्र पुरुषसूक्तप्रत्यभिज्ञानदर्शनेऽपि समनुपूर्वानुवाके दहरविद्याप्रसङ्गात् तत्प्रकरणस्थमिदमपि तच्छेष- भूतमिति दहरविद्याशेषत्वमेव युक्तमस्यानुवाकस्येति न सर्वविद्योपास्यशेषत्वमिति नारायणस्य न सर्वब्रह्मविद्यो - पास्यत्वमिति पूर्वपक्षः ॥ 

373 



अत्रैवं सिद्धान्तः - लिङ्गभूयस्त्वादित्यादिनोच्यते । **लिङ्गम्** = चिह्नम् । तत्तत्परविद्याचिह्नभूत शिवाक्षरादिपदघटितवाक्यानि लिङ्गशब्देनोच्यन्ते । तादृशवाक्यानां **भूयस्त्वात्** = बहुलतया सर्वब्रह्मविद्योपास्य विशेषनिर्णय एवानेनानुवाकेन क्रियते । **तद्धि** = वाक्यं हि **बलीयः** = प्रकरणापेक्षया बलवत् । **तदपि** = प्रकरणा- द्वाक्यस्य बलीयस्त्वमपि **हि** = प्रसिद्धमेव पूर्वकाण्डे । 'श्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्” (जै.सू.3-3-14) इत्यत्रेति सूत्रार्थः । यद्यपीदं दहरविद्याप्रकरणम्; तथापि प्रकरणापेक्षया वाक्यस्याधिकबलत्वेन वाक्यादयमनुवाकस्सर्वब्रह्मविद्याङ्गभूत इति सर्वविद्योपास्यतत्त्वनिर्णयपर एवेति नारायण एव परंब्रह्म सर्वविद्योपास्यश्च । 'यच्च किञ्चिज्जगत्यस्मिन् दृश्यते श्रूयतेऽपि वा । अन्तर्बहिश्च तत्सर्वं व्याप्य नारायणस्स्थितः ॥ ' इति सर्वान्तर्यामित्वम् ; 'सोऽक्षरः परमः स्वराट्' इत्यक्षरपदवाच्यत्वम्; स ब्रह्मा स शिवः' इति सर्वात्मकत्वम् इत्यादिकं हि परब्रह्मासाधारणं लिङ्गम् । तद्घटितवाक्यानामस्मिन्ननुवाके बाहुल्यात्, अयमनुवाकः : न केवलं दहरविद्योपास्यवस्तुविशेषनिर्णयपरः, किन्तु सर्वब्रह्मविद्योपास्यवस्तुविशेषनिर्णयपरः । न च प्रसिद्धं सामर्थ्यरूपमर्थं विहाय लक्षणया लिङ्गपदस्य वाक्यपरत्वाश्रयणक्लेशः कुत इति शङ्खयम्, अक्षरादिपदानां यौगिकत्वेन, देवतान्तरसाधारणत्वाभिमानस्य प्रसिद्धेनार्थेन वारणासंभवात् । न च नारायणपदबाहुल्यस्य सत्त्वात् तत्पदस्य संज्ञात्वेन देवताविशेषपरत्वनिर्णयसंभवात् नानिष्टापत्तिरिति वाच्यम्; एवं निर्वाहसंभवेऽपि 'लिङ्गभूयस्त्वात्' इति सौत्रभूयस्त्वपदास्वारस्यप्रसङ्गात् । न चास्त्येव तदपि, नारायणपदस्य बहुवारं पठनादिति शङ्क्यम् ; अस्यार्थस्य 'भूयः ' शब्देन ग्रहणासंभवात्, पुनःपुनरावृत्तेरभ्यासरूपतात्पर्यलिङ्ग- रूपत्वेन मीमांसकसंमतसामर्थ्यरूपलिङ्गत्वासंभवेनागत्या वाक्यपरत्वाश्रयणस्यानिवार्यत्वात् । अस्तु तथैव का हानिरिति चेत्, प्रकरणबलादुत्थितपूर्वपक्षस्य प्रकरणाद्बलेन वाक्येनैव समाधेयत्वात् । अभ्यासरूपतात्पर्यलिङ्गस्य 'श्रुतिलिङ्ग' इत्यत्रस्थलिङ्गत्वेन पूर्वमीमांसकैरनङ्गीकारात् । कुतस्तैस्तात्पर्यलिङ्गं नाङ्गीकृतमिति तु न पर्यनु- योज्यम् ; कर्मकाण्डे तात्पर्यान्वेषणानुधावने ब्रह्मकाण्डवदेवानन्तपक्षप्रसरणप्रसङ्गेनानिर्णये प्राप्ते लिङ्गापेक्षया श्रुतेः प्राबल्योपपादनासंभवेन कर्मानुष्ठानस्यैव विलोपप्रसङ्गभयेन कर्मब्रह्मवादिभिस्तथानङ्गीकारस्य युक्तत्वात् । ब्रह्मवादिभस्तु समन्वयाधिकरणन्यायेनोत्तरकाण्डप्रधानप्रतिपाद्यार्थस्य स्वयंपुरुषार्थरुपत्वाङ्गीकारेण, एतन्निर्णयस्य षड्विधातात्पर्यलिङ्गाधीनत्वेन अस्य 'श्रुतिलिङ्ग' इत्यत्रत्यलिङ्गपदार्थत्वाभावादित्यलं शास्त्रान्तरविचार- विस्तरणेन । एवञ्च नारायणस्यैव परब्रह्मत्वेन, तस्यैव सर्वब्रह्मविद्योपास्यत्वसिद्धिरिति ॥ 

1 

५ 

ननु भोः किं भवन्तोऽपि नवीनप्रकियां श्रिताः । त एव हि ब्रह्मकाण्डे वदन्ति प्रक्रियामिमाम् ॥ वेदान्तवेद्यो विष्णुर्वा रुद्रो वेति विकलप्यते । ऊचुः प्रत्यधिकरणं विष्णुपारम्यसाधनम् ॥ वयमेव ततः स्यामो वैष्णवा न त्वतः परे । रामानुजायैः कुत्रापि नैवं हि प्रतिपादितम् ॥ भुजमास्फालयन्त्येवं नव्यवेदान्तिनो मुहुः । अत्रोत्तरं किं भवतामुच्यतामाग्रहं विना ॥ अत्र किञ्चित्पूर्वमेव प्रोक्तं तदवधार्यताम् । देवतावादतोऽन्यो हि ब्रह्मवादस्सतां मतः ॥ अध्यात्ममन्यदेव स्यादधिदैवं तथेतरत् । सांकर्यकरणात् प्रायो विप्रा नष्टा न संशयः ॥ अध्यात्ममौपनिषदम् अन्यदागमिकं मतम् । आद्यं तु वैदिकं प्रोक्तं द्वितीयं तान्त्रिकं मतम् ॥तत्त्वमुक्ताकलापः 

154. 

374 

[विष्ण्वतिरिक्तस्य परत्वाभावः ] 

रुद्रेन्द्रादिश्च यत्र स्फुरति परतयाऽनन्यथासिद्धलिङ्गैः 

तत्तत्तत्त्वैर्विशिष्टो हरिरखिलतनुस्तासु विद्यासु वेद्यः । पारम्यं त्वान्यपर्यान्न भवति, न किरित्यादिभिः स्तोत्नवाक्यैः 

अन्याकूतैर्नमस्यादिभिरपि न परः स्यादनैकान्त्यदुः स्थैः ॥9॥ 

विष्णुपारम्यवादोऽन्यः ब्रह्मवादस्तथापरः । नारायणपरत्वस्य वादोऽप्यन्योऽवधीयताम् ॥ त्यागोद्देश्या देवता स्यात्पूर्वकाण्डे तु संमता । उपादानं तु जगतो ब्रह्मेत्यत्र तु कीर्त्यते ॥ ब्रह्मोपादानता नव्यैः, तार्किकैरिव नोच्यते । अतस्तेषां प्रक्रियान्या श्रीरामानुजसंमतात् ॥ अतोऽनयोस्तु तुलनं न कार्यं मर्मवित्तमैः । प्रायोऽनेके न जानन्ति वस्तुतत्त्वं रहस्स्थितम् ॥ ८ ॥
</details>
