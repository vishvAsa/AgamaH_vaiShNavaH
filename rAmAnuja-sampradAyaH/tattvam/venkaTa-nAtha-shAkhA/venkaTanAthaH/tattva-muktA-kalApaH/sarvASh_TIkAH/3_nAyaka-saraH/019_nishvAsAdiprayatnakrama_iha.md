+++
title = "019 निश्वासादिप्रयत्नक्रम इह"

+++
<details><summary>मूलम्</summary>

निश्वासादिप्रयत्नक्रम इह भवतां जीव एवास्त्वदृष्टैर्यद्वा तैरेव सर्वं घटत इति भवेत्तत्कृता सिद्धसाध्यम् ।  
कॢप्तावन्यस्य कर्तृद्वयमुपनमति त्वत्सपक्षे तथा स्यात् पक्षेऽपीत्यव्यवस्था यदि विफलतया त्यक्तिराद्येऽपि सा स्यात् ॥ १९ ॥
</details>

<details><summary>वरदार्य-सर्वाङ्कषा - १९</summary>

नन्वस्त्वनुमानेनेश्वरस्य प्रयत्नमात्रसिद्धिः । तावतैव तस्य वेदकर्तृत्वस्य सिद्ध्या, तदुक्तवेदेनैव ज्ञानेच्छादिकं सिद्ध्येदिति चेत्, तत्राप्याह - निःश्वासादीति । **इह** = अस्मिन्नीश्वरानुमाने भवताम् निःश्वासादिप्रयत्नक्रम एव **अदृष्टैः** = धर्माधर्मैः जीव एवास्तु, न तु अतिरिक्तेश्वरे । नैयायिकैः जीवनयोनियत्नः बुद्धिपूर्वकयत्नश्चेति यत्नो द्विविध अङ्गीक्रियते । आद्यः उच्छ्वासनिःश्वासहेतुभूतः । अयं न बुद्धिपूर्वकः, निद्राद्यवस्थास्वप्यनुवर्तमानत्वात् । न हि तदा श्वासोच्छ्वासादिः पुरुषप्रयत्नाधीनः, किन्तु जीवस्य जीवनादृष्टाधीनः। अतः स ‘जीवनयोनिः' इत्युच्यते । जगत्सृष्टिरपि जीवानामदृष्टाधीनेत्यङ्गीकारात् ईश्वरानुमानेन सिद्ध्यत्प्रयत्नः जीवानामदृष्टाधीन इत्यङ्गीकारेण तादृशादृष्टाश्रयतया जीवः कश्चित्, जीवा एव वा सिद्धयेरन्, न तु जीवविलक्षणः कश्चिदीश्वरः । ननु ! तर्हि तादृशादृष्टप्रेरकतयैवेश्वरसिद्धिर्भवतु । अदृष्टानां जडत्वेन स्वतः कार्यकारित्वासंभवादित्यत्राह - यद्वेत्यादि । **यद्वा** = अथवा **तैरेव** = अदृष्टैरेव **सर्वम्** = जगत्सृष्ट्यादिकं सर्वमपि घटते युज्यते । अदृष्टस्य खलु प्रभावोऽदृष्टत्वादेव पर्यनुयोगानर्हः । ततश्च **इति** = इति हेतोः **तत्कृता** = तादृशादृष्टपदवाच्यपुण्यापुण्यकर्त्रा जीवेन **सिद्धसाध्यम्** = तदनुमानम् सिद्धं साध्यं यस्य तत्, सिद्धसाधनदोषग्रस्तं भवेत् । ननु जीवनयोनियत्नः खलु अदृष्टाधीनः । कण्टकतैक्ष्ण्यादिकं यथादृष्टकारणाधीनम्, तद्वदेव सर्वं भवतु, कृतमीश्वरेण ! अदृष्टस्याश्रयाऽपेक्षाऽनिवार्येति चेत्, तर्हि तदाश्रयतया सिद्धो जीव एव स्वादृष्टद्वारा जगत्कारणं भवतु । ननु आश्रयतया जीवस्य सत्त्वेऽपि तददृष्टप्रेरकत्वं न हि जीवस्य भवेत् । तदा हि अधर्मप्रेरकत्वमपि तस्य वाच्यम्, स्वानिष्टं कथं स कुर्यात् । अतोऽदृष्टप्रेरकतया ईश्वरस्सिद्ध्यतीत्यपि न । अदृष्टानां स्वतन्त्रतयैव साधारणकारणत्वात् । किञ्च यदि जीवातिरिक्तः कश्चित् कल्प्यते, तदाऽनवस्थेत्याहक्लृप्तावित्यादिना । **अन्यस्य** = जीवातिरिक्तस्येश्वरस्य **क्लृप्तौ** = उक्तानुमानेन साधने **त्वत्सपक्षे** = भवदभिमते घटादौ दृष्टान्ते **कर्तृद्वयम्** = कुलालः, ईश्वरश्चेति कर्तृद्वयम् **उपनमति** = - स्वयं सिद्ध्यति । ईश्वरस्य सर्वजगत्कारणत्वात्, घटादेः जगदन्तर्गतत्वाच्च । इष्टमेव तदस्माकमिति का 





396 

हानिरित्यत्र - तथा **पक्षेऽपि** = क्षित्यङ्कुरादावपि **स्यात्** = कर्तृद्वयं स्यात् । अस्तु का हानिरित्यत्र - **इति** = एवं क्रमेण **अव्यवस्था** =अनवस्था दुर्वारा। घटादौ कर्तृद्वयस्याङ्गीकारात्, तस्य चेश्वरानुमाने दृष्टान्तत्वात्, तदनुगुणतया पक्षेऽपि दृष्टान्तगतकर्तृद्वयम्, एतदनुमानसिद्धः कर्ता चेति क्षित्यादौ कर्तृत्रयमापतति । एवं दृष्टान्ते कर्तृत्रयसिद्धौ तादृशघटदृष्टान्तेन क्षित्यादावपि घटगतकर्तृत्रयम्, एतदनुमानसिद्धेश्वरकर्तृकत्वं चेति कर्तृचतुष्टयसिद्धिरित्येवं क्रमेणानन्तकर्तृपरंपरायाः वक्तव्यत्वेन कुत्रापि न प्रत्यवतिष्ठेतेति ईश्वरानुमानेन न किञ्चिदपि सिद्ध्येत् । ननु एवमनन्तकर्तृककल्पनाया विफलत्वात्, प्रथमकक्ष्यायामेवैकमेव कर्तारं घटे अङ्गीकुर्मः इत्याशङ्कयाह – यदीत्यादि । **विफलतया** = एकेनैव कार्यसिद्धौ कर्तृद्वयाङ्गीकारस्य विफलत्वात् यदि **त्यक्तिः** = कर्तृत्वपरंपरा न कल्प्यते यदि, तर्हि एकेनैव कुलालेन घटोत्पत्त्या द्वितीयस्य चेतनस्येश्वरस्याप्यनपेक्षणात् **आद्येऽपि** = घटादावपि **सा** = एकमात्रकर्तृकता स्यादिति अदृष्टद्वारा जीवानामेव जगत्कर्तृत्वसिद्धिरिति नेश्वरसिद्धिः । अतोऽनुमानेनेश्वरसिद्धिर्न संभवति ॥ 



1 

ननु भो महात्मन् ! कमेवं पामरं भीषयसि बिभीषिकाप्रदर्शनेन ? न वयं वञ्चयामः । स्वयमेव स्वेन वञ्चितस्त्वम् । पश्य, जगत्स्रष्टृतया खल्वनेनानुमानेनेश्वरस्सिषाधयिषितः । सपक्षो घटोऽपि जगदन्तर्गतः । अतो घटेऽपि ईश्वरः कर्ता सिद्ध्यति, लोकसिद्धः कुलालश्च कर्ता वर्तत एव । तथा च घटे कर्तृद्वयमापतितमेव । तस्य दृष्टान्तत्वात् तद्गतद्विकर्तृत्वेन साकमनुमानसिद्धं कर्त्रन्तरं चेति कर्तृत्रयमावश्यकमित्यव्यवस्था दुर्वारैव किलेति चेत्; किमिदं घटे कर्तृद्वयमेतदनुमानात् पूर्वमेव सिद्धम्, उतैदनुमानानन्तरं सेत्स्यति ? आद्ये, एतदनुमानवैयर्थ्यम्, ईश्वरस्य सिद्धत्वात् । द्वितीये घटोऽपि पक्षो भवेत्, न तु सपक्षः । न च क्षितिशब्देन जगत्सर्वस्यापि विवक्षितत्वात्, घटस्य तदन्तर्गतत्वात् पक्षत्वमस्त्येति वाच्यम्, जगतस्सर्वस्यापि पक्षत्वे, सपक्षविपक्षयोरभावेन व्याप्तिग्रहणासंभवात् अनुपसंहार्याख्यहेत्वाभासापत्तेः। अतः क्षितिशब्दः विवादग्रस्तकार्यवर्गपरः । अथवा प्रतिदिनं बीजादङ्करोत्पत्तेः प्रत्यक्षतो दर्शनात्, अङ्कुरकर्तृतयेश्वरस्साध्यते । यत्र यत्र कार्यत्वं दृश्यते, कर्ता तु न दृश्यते, तादृशं सर्वमत्र पक्षत्वेनाभिमतम् । घटादौ कुलालरूपकर्तुर्लोकानुभवसिद्धत्वात् एतदनुमानेनेश्वरसिद्ध्यनन्तरं घटादावपि तत्कर्तृकुलालादिजीवप्रेरकतया ईश्वरोऽपि कर्ता भवति । अथवा कार्यसामान्यं प्रति साधारणकारणतया ईश्वरः स्वतन्त्रसाधारणकारणतया सिद्ध्यति । अतो द्विकर्तृकत्वादिदूषणं प्रतारणमात्रमिति चेत्, अस्त्वेवम् । अथापि अदृष्टद्वारा जीवानामेव जगद्धेतुत्वसंभवात् 'यदि विफलतया त्यक्तिराद्येऽपि सा स्यात्' इति दूषणं जागरूकमेव ॥ अतोऽनुमानेन नेश्वरसिद्धिः ॥ १९ ॥
</details>

<details><summary>सर्वार्थसिद्धिः - १९</summary>

निश्वासादिप्रयत्नक्रम इह भवतां जीव एवास्त्वदृष्टै-  
र्यद्वा तैरेव सर्वं घटत इति भवेत्तत्कृता सिद्धसाध्यम् ।  
कॢप्तावन्यस्य कर्तृद्वयमुपनमति त्वत्सपक्षे तथा स्यात्  
पक्षेऽपीत्यव्यवस्था यदि विफलतया त्यक्तिराद्येऽपि सा स्यात् ॥ १९ ॥  
अस्तु नित्ययत्नवानीश्वरोऽनुमेयः संप्लवाभ्युपगमादवशिष्टमागमिकं स्यादित्यत्राह -निश्वासेति ॥ जीवनपूर्वकप्रयत्नन्यायाददृष्टविशेषजनितयत्नवद्भिर्जीवैः क्षित्यादेः सकर्तृकत्वसंभवे किं नित्ययत्नतदाधारकल्पनागौरवेण? यादृशैरेवादृष्टैः शरीरादिनिरपेक्षैस्सहकृत ईश्वरस्स्रष्टेति मन्यसे, तादृशैरेव तत्फलभोक्तृष्वेव यत्नकॢप्तेर्लघुत्वात् । एतेन मनःकरणकागन्तुकज्ञानादिमानीश्वर इति मतान्तरमपि निरस्तम्, तत्रापि देहादिनिरपेक्षमनःप्रवृत्तिकॢप्तेर्गुरुत्वात् । अथवा कल्पनीये हि यत्ने सर्वमिदं चिन्त्यं, तत्कल्पनैव न युक्तेत्याह - यद्वेति । व्यवस्थापकैरदृष्टैरेव यत्नादिनिरपेक्षैरित्यर्थः । सर्वं - द्व्यणुकादि पर्वतादि च । घटते - उत्पत्तुमर्हति; एतेनानुमानस्य किमायातमित्यत्राह - भवेदिति । तत्कृता - चोदितमनुतिष्ठता । तत एव फलद्वारस्तादृष्टकर्त्रा जीवेनेत्यर्थः । न च क्रियाहेतुगुणेष्वन्यतमेन कार्यसंभवे तत्र गुणान्तरमपि हेतुतया कल्प्यम्; अदृष्टस्य च सर्वकार्यनिमित्तत्वेऽपि विशेषतः क्वचित् क्रियाहेतुगुणत्वं ब्रूथ 'अग्नेरूर्द्ध्वज्वलनं वायोस्तिर्यक् - पवनमणुमनसोश्चाद्यं कर्मेत्यदृष्टकारितानीति, तत्कस्य हेतोः? नूनं क्रियाहेतुगुणान्तरनिवृत्त्यै स्यात् । एवं सति यत्रादृष्ट - प्रागल्भ्यम्, तत्र मुधा तत्पूर्वक्षणवर्तिज्ञानचिकीर्षाप्रयत्नकॢप्तिः, प्राचीनैरेव तैर्जीवस्य तत्कर्तृत्वोपपत्तेः । अन्यथा शराभिचारकृष्यादिप्रयोगे वेधपीडादिकर्तृत्वं प्रयीक्तुर्न स्यात् । मा भूदिति चेन्न, लौकिकवैदिकचित्तविसंवादात् । नन्वदृष्टमचेतनं चेतनानधिष्ठितं कथं प्रवर्तेत? इत्थम् -स्वकारणोपनीतसहकारिसंपन्नतातिरिक्ततत्प्रवृत्त्यभावात्कारणानामपि तत्तत्कारणोपनेयत्वात् । तान्यप्यचेतनानि चेतनाधिष्ठेयानीति चेन्न, ईश्वरप्रयत्ने तदभावात् । चैतन्यायोगव्यवच्छेत्वन्निष्ठतामात्रेण तस्यापि तदधिष्ठितत्वमिति चेन्न, तावतोऽधिष्ठानशब्दार्थतया कैश्चिदप्यनङ्गीकारात् । मयैवमङ्गीकृतमिति चेत्, अन्यैरपि तर्हि चैतन्यात्यन्तायोगव्यवच्छेदवन्निष्ठत्वमेव चेतनाधिष्ठितत्वमदृष्टानामित्यङ्गीक्रियेत । ईश्वरधीविशेषमदृष्टमिच्छता त्वया नैवमङ्गीकार्यमिति चेन्न, तथाविधादृष्टे त्वयाऽपि चेतनाधिष्ठेयत्वस्यासाध्यत्वात् । त्वन्मतेऽपि कारणवर्गानुप्रवेशिनो नित्यस्येश्वरज्ञानस्याचेतनस्य चेतनाधिगतत्वकल्पने तादृशचेतनान्तरकॢप्तिप्रसङ्गः । श्लो. ईश्वराकूतभेदं च श्रौतादृष्टं यदीच्छसि । नृगुणापूर्वकॢप्तिस्ते निष्फलैव तदा भवेत् ॥ नन्वीश्वरप्रयत्नादेरसिद्धौ न त्वयाऽत्र व्यभिचार उदाहार्यः । तत्सिद्धौ तद्व्यतिरिक्ताचेतनेषु चेतनाधिष्ठाननियमसिद्धिरिति चेदन्येषामपि तर्ह्यदृष्टादिव्यतिरिक्तविषये तन्नियमः स्यात् । अतोऽदृष्टवद्भिर्जीवैरेव जगदुपत्तिसिद्धिरिति सिद्धसाधनता दुर्वारा । जीवातिरिक्तकर्तृकल्पनेऽनिष्टं प्रसञ्जयति - कॢप्ताविति । एककर्तृकतया प्रसिद्धे सपक्षे कर्तृद्वयं स्यात्, अनेककर्तृकेऽपि संप्रतिपन्नातिरिक्तकर्तृकत्वम् । कल्प्यमानो हि न केवलं क्षित्यादिमात्रकर्तृत्वेन कल्प्यते, तत्प्रयत्नस्य परिच्छेदकाभावेन सर्वविषयत्वात् । ततः किमित्यत्राह - तथेति । अयं भावः - क्षित्यादिकर्तरि साध्यमाने विश्वकर्त्रा तेन घटादेर्द्विकर्तृकत्वमायातम्, ततस्तद्दृष्टान्तेन पक्षस्य द्विकर्तृस्त्वमापतेत्; ततस्सपक्षस्य त्रिकर्तृकत्वं स्यात्; एवं क्रमेणोपर्युपरि कॢप्तावनन्तेश्वरापत्त्या 'द्यावापृथिवी जनयन् देव एकः', 'एकश्शास्ता न द्वितीय' इति व्यवस्था भज्येतेति । अत्र परोक्तं कल्पनागौरवं शङ्कते - यदीति । एकेनेश्वरेण विश्वकार्यसिद्धौ द्वितीयकॢप्तेर्निष्फलत्वात् तत्परित्याग इति । तत्र गौरवभिया त्याग एकस्मिन्नपि स्यादित्याह - आद्येऽपीति । उक्तं हिं जीवैरेव कर्तृभिरदृष्टद्वारा सर्वकार्यं सिध्येदिति ॥ १९ ॥
</details>


