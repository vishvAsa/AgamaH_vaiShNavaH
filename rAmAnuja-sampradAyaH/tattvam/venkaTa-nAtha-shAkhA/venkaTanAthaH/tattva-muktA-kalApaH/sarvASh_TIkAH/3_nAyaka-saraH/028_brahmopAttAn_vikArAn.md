+++
title = "028 ब्रह्मोपात्तान् विकारान्"

+++
<details><summary>मूलम्</summary>

ब्रह्मोपात्तान् विकारान् कतिचिदभिदधुश्चेतनाचेतनेशान्नैतद्युक्तं यदीशादनधिकमनघं निर्विकारं श्रुतं तत् ।  
भिन्नाया ब्रह्मशक्तेर्विकृतय इति चेद् ब्रह्मजन्यत्वभङ्गो भेदाभेदोपपाद्यं सकलमिति मते सप्तभङ्गी न दूष्या ॥ २८ ॥
</details>

<details><summary>सर्वाङ्कषटीका - २८</summary>

एवं सामान्यतः स्वपक्षस्यैव साधीयस्त्वं प्रतिपाद्य, स्वपक्षप्रतिष्ठायै परमतानि विमिमृक्षुः प्रथमं यादवप्रकाशमतं विमृशति - ब्रह्मोपात्तानित्यादिना । एते हि स्वाभाविकभेदाभेदवादिन इति प्रसिद्धाः । सर्वश्रुतिसमन्वयप्रदर्शनोत्साहेनैते यादवप्रकाशाः जगद्ब्रह्मणोर्भेदाभेदौ स्वाभाविकावेव प्रतिपादयन्ति । यथा समुद्र एक एव फेनबुद्बुदतरङ्गाद्याकारैः परिणतो नानानामरूपभाक् भवति, अथापि व्यवस्थितासंकीर्ण- व्यवहारविषयश्च भवति, तथैव परं ब्रह्मापि शक्तित्रयविशिष्टं सत्तत्तदंशेन त्रेधा परिणमत इत्याहुः । **कतिचित्** = केचित् यादवप्रकाशादयः **चेतनाचेतनेशान्** = चिदचिदीश्वरान् **ब्रह्मोपात्तान्** = ब्रह्मणैव विचित्रशक्ति- त्रययुक्तेन स्वेच्छयैव स्वीकृतान् **विकारान्** =स्वरूपविकाररूपान् **अभिदधुः** = वर्णयामासुः ॥ 

एतन्निराकरोति – नैतदुक्तमिति । **यत्** = यस्मात् **तत्** = परंब्रह्म **ईशात्** = तद्दृष्ट्या ब्रह्मैकांशरूपात् ईश्वरात् **अनधिकम्** =अनतिरिक्तम् **अनघम्** = सकलदोषविदूरम्; अत एव **निर्विकारम्** = स्वरूपतो विकारशून्यम् **श्रुतम्** = 'निरवद्यं निरंजनम्' (श्वे.6-19) इत्यादिश्रुतिप्रतिपन्नम् । परंब्रह्म सकलदोषविदूरमिति अनेक- श्रुतिनिश्चितम्, सर्वसंमतं च । एवं सति ईश्वरस्यापि विकारिकोटौ गणना कथम् ? निश्चलसमुद्रस्थानापन्नं ब्रह्म । तेन ब्रह्मणो न निर्विकारत्वनिर्गुणत्वादिश्रुतिविरोधः । अत्र फेनबुद्बुदतरङ्गस्थानापन्नाः चिदचिदीश्वरा इति चेत्; ब्रह्मान्यत्, ईश्वरोऽन्यो भवति । इदं 'ईशावास्यम्' (ई. 1) 'एष सर्वेश्वरः' (बृ.6-4-22) ‘तमीश्वराणां परमं महेश्वरम्' (श्वे. 6-7 ) इत्यादिश्रुतिविरुद्धम् । 'ज्ञाज्ञौ द्वावजौ' 'प्रकृतिं पुरुषं चैव विद्ध्यनादी' (गी. 13) इत्यादिश्रुतिस्मृतिविरुद्धा त्रयाणामुत्पत्तिः । ब्रह्मणस्सकाशादेव त्रयाणामुत्पत्त्या ब्रह्मणो विकारित्वात् कथं ब्रह्मणो निर्विकारत्वं रक्षितम् ? परिहारं शङ्कते - **भिन्नायाः** = ब्रह्मणो व्यतिरिक्तायाः **ब्रह्मशक्तेः** = ब्रह्मगतशक्तेः **विकृतयः** = विकाररूपा एते त्रयः । अतश्च ब्रह्मणो निर्विकारत्वमागतम् इति चेत्, तर्हि ब्रह्मजन्यत्वभङ्गःः ब्रह्मभिन्नाया ब्रह्मशक्तेरेव जगदुपादानत्वात् ब्रह्मजन्यत्वस्य भङ्गः । ततश्च 'यतो वा इमानि भूतानि जायन्ते ' ‘जन्माद्यस्य यतः’ इत्यादि श्रुतिसूत्रविरोधः । पुनः परिहारं शङ्कते - **सकलम्** = ब्रह्मोपादानत्वादिकं सर्वम् **भेदाभेदोपपाद्यम्** = ब्रह्मणः ब्रह्मशक्तेश्च नात्यन्तं भेदः, किन्तु भेदाभेदौ । तथा च ब्रह्माभिन्नाया ब्रह्मशक्ते- रुपादानत्वात् ब्रह्मोपादानत्वमुपपादनीयम्, इति **मते** = इति यदि संमतम्, तर्हि **सप्तभङ्गी** = जैनसंमता सप्तभङ्गी न **दूष्या** = न दूषयितुं शक्या । जगति विरोधः कुत्रापि नास्तीति प्रतिपादनाय जैनैरुक्ता नीतिः 



436 

[स्वरूपपरिणामवादविमर्शः ] 

174. विश्वं चित् तद्गुणानुद्भव इह घटते रत्नगन्धादिनीत्या 

सर्वं ब्रह्मेत्यधीतं त्रिविधमिति च तद्दाशताद्यस्य चोक्तम् । 

'सप्तभङ्गी' इत्युच्यते (अद्रव्य. 12 ) । सा सर्वैरपीतरैः निराक्रियते । भेदाभेदयोः परस्परविरुद्धयोरेकत्र भवताप्यङ्गीकारात् जैनमतं कथं खण्डयितुं शक्यम् ? अतो भेदाभेदवादो न समीचीनः ॥ 

ननु ‘ईश्वराव्याकृतप्राणैर्विराट सिन्धुरिवोर्मिभिः । यत् प्रनृत्यदिवाभाति तस्मै सद्ब्रह्मणे नमः ॥' इति कात्यायनमहर्षिवाक्यं कथमुदास्तुं शक्यम् ? **विराट्** = परं ब्रह्म, सिन्धुः समुद्रः ऊर्मिभिरिव नानाविधै- स्तरङ्गैर्यथा, तथा **ईश्वराव्याकृतप्राणैः** = ईश्वरः **अव्याकृतम्** = प्रकृतिः प्राणः प्राणोपाधिर्जीवः, 'प्राणो ह पिता, प्राणो माता' (छां. 7-15 - 1 ) इत्यादौ जीववाची प्राणशब्दः, तथा च चिदचिदीश्वररूपैः प्रनृत्यदिव आभातीत्यर्थः । एवञ्च समुद्रतरङ्गन्यायेन ब्रह्मैव त्रेधा भवतीत्यर्थः । तथा च यादवप्रकाशमतं महर्षिसंमतं कथं निराकर्तुं शक्यमिति चेत्, अस्मिन् वाक्ये द्वारनिषेधादर्शनेन, सद्वारकपरिणामस्य द्वारमत्राभ्युपेतम्' इत्यनुपदमेवाभिधानात् (श्लो. 26) न दोषः । समुद्रतरङ्गदृष्टान्तप्रदर्शनात्, स्वरूपपरिणाम एवाङ्गीकार्य इति चेत्, दृष्टान्ते विद्यमानं सर्वं दाष्टन्तिकेऽङ्गीकार्यमिति नियमाभावात् । 'यथा सौम्यैकेन मृत्पिण्डेन सर्वं मृण्मयं विज्ञातं स्यात्' (छ.6-1-4 ) इति श्रौतमृद्दृष्टान्तानुरोधेनैव नेयत्वात् । अन्यथा समुद्रवत् मृद्वच्च ब्रह्मणो जडत्वस्यापि प्रसक्तेः। एकस्यानेकधा भावे, उपादानस्योपादेयेऽनुवृत्तिमात्रे मृद्दृष्टान्तः । समुद्रदृष्टान्तोऽप्युक्ते वचने 'प्रनृत्यदिव' इति कथनात्, तावन्मात्रे ॥ 

स्थित्वा तीरे समुद्रस्य पश्यतामार्भटं तथा । विविधांश्च तरङ्गादीन् आनन्दः स्वैकगोचरः ॥ 

अतस्साक्षात्परिणामो न कात्यायनकारिकाविषय इत्यवधेयम् । ' तदात्मानं स्वयमकुरुत ' इत्यत्राप्यात्मानं चेतनाचेतनशरीरकं बहुधाऽकुरुतेति विशिष्टपरिणाम एव विवक्षितः । न च 'आत्म' शब्दो निष्कर्षकः । अतो विशेष्यमात्रवाचक इति कथं विशिष्टपरिणामः सिद्धयेदिति वाच्यम्, 'आत्म' शब्दस्यानेकार्थत्वात्, **आत्मानम्** = स्वम् इत्यर्थात् स्वपर्यायस्य तस्य विशिष्टपरत्वे बाधकाभावात् । अथवा सद्वारकपरिणामेऽपि तथा निर्देशसंभवात् । अन्ततोऽन्तर्यामित्वपरिणामस्य पूर्वमुपपादितत्वेन तथाऽभिधानान्न स्वरूपपरिणामसिद्धिः ॥ २८ ॥
</details>
