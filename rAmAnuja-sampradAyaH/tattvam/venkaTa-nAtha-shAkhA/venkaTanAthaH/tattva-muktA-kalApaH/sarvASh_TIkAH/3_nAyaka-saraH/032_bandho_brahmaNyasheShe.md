+++
title = "032 बन्धो ब्रह्मण्यशेषे"

+++
<details><summary>मूलम्</summary>

बन्धो ब्रह्मण्यशेषे प्रसजति स यदोपाधिसंयोगमात्रात् सादेश्याच्चेदुपाधौ व्यभिचरति भवेद्बन्धमोक्षाव्यवस्था ।  
अच्छेद्ये छेदनादिर्विहत उपधिभिर्न स्वतोंऽशस्तवास्मिन्नोपाधिर्जीवतामप्यनुभवितुमलं ब्रह्मरूपोऽप्यचित्त्वात् ॥ ३२ ॥
</details>

<details><summary>वरदार्य-सर्वाङ्कषा - ३२</summary>

'ब्रह्मैवोपाधिभिन्नम्' इति पूर्वश्लोके सामान्यतो दूषणमुक्त्वा 'उपाधिभिन्नम्' इत्यंशं विशिष्य विकल्प्य दूषयति-बन्ध इत्यादिना । अत्रैवं विकल्पाः ज्ञेयाः - १. किम् उपाधिसंयुक्तं ब्रह्मैव जीवः ? २. उत घटाकाशवत् उपाध्यवच्छिन्नं ब्रह्म जीवः ? ३. उत घटजलवत् उपाधिना छिन्नं ब्रह्म जीवः ? ४. उत विदारिताग्रवेणुवत् किञ्चिदंशेन पृथक्कृतं ब्रह्म जीवः ? ५. अथवा, उपाधिसंबन्ध एव कश्चन विभागं कल्पयित्वा विभक्त ब्रह्मभागो जीवः ? ६. अथवा प्राप्ताप्राप्तविवेकन्यायेनोपाधिरेव जीवः ? इति ॥ 

तत्र प्रथमकल्पे दोषमाह - यदा उपाधिसंयोगमात्रात् ब्रह्मैव जीवः, तदा सः बन्धः अशेषे ब्रह्मणि **प्रसजति** = अखण्डे परिपूर्णे ब्रह्मण्येव बन्धः साक्षात्प्रसज्येत । बन्धशून्यं शुद्धं ब्रह्म नावशिष्येत । ततश्च 'अपहतपाप्मा, निरवद्यम्' इत्यादिश्रुतिविरोधः । द्वितीयमनूद्य दूषयतिसादेश्यादित्यादि । **सादेश्यम्** = समानदेशता । यथाऽऽकाशे यत्र घटसंयोगः, तत्रैव घटावच्छिन्न आकाशः 'घटाकाशः' इति व्यवह्रियते, न तु घटसंयोगशून्ये बाह्य आकाशे । एवमत्रापि यद्देशावच्छेदेन ब्रह्मणि उपाधिसंयोगः, तद्देशावच्छेदेनैव, ब्रह्म जीव इत्युच्यते, न त्वन्यदेशावच्छेदेन। एतेन बन्धोऽपि तद्देशावच्छेदेनैव । इतरदेशावच्छेदेन तु विशुद्धमेव ब्रह्मावतिष्ठते । स्वत एव ब्रह्मणो नित्यशुद्धबुद्धमुक्तस्वरूपत्वात् । अपहतपाप्मत्वादिवचनानां एतदेव विशुद्धं ब्रह्म विषय इति न काचिदनुपपत्तिरिति चेत्, तर्हि उपाधौ **व्यभिचरति** = यदा एकं देशं परित्यज्यान्यदेशसंबद्धो भवत्युपाधिः, तदा **बन्धमोक्षाव्यवस्था** = बद्धमुक्तव्यवस्थाभावः स्यात् ॥ 

अयमर्थः - उपाधिसंयोगदेशावच्छेदेन जीवभावः, बन्धश्च । उपाधिविगम एव चास्मिन् पक्षे मुक्तिपदार्थः । एवञ्च शरीराद्युपाधौ गच्छति, पूर्वदेशावच्छेदेनोपाधिसंयोगनाशेन मुक्तिः; उत्तरदेशावच्छेदेनोपाधिसंयोगोत्पत्त्या बन्धः इति प्रतिक्षणं बन्धः, मोक्षश्च भवेताम् । बन्धानन्तरं मोक्षस्य न्याय्यत्वेऽपि मोक्षानन्तरं बन्धसंभवे मोक्षोऽर्थशून्यः स्यात् । अतो द्वितीयः पक्षोऽपि न युक्तः ॥ 



178. 

442 

अच्छेद्ये छेदनादिर्विहत उपधिभिः न स्वतोंऽशस्तवास्मिन् 

नोपाधिर्जीवतामप्यनुभवितुमलं ब्रह्मरुपोऽप्यचित्त्वात् ॥32॥ 

[ ब्रह्मविवर्तवादपरीक्षा] 

नापि ब्रह्मण्यविद्यास्थगितनिजतनौ विश्वमेतत् विवृत्तं 

तस्मिन् सा स्वप्रकाशे कथमिव विलगेत् तत्प्रकाशैकबाध्या । 

तृतीयचतुर्थपक्षयोर्दोषमाह – अच्छेद्य इत्यादि । अच्छे-छेदनाद्यनर्हे, ब्रह्मणि **उपधिभिः** = उपाधिभिः **छेदनादिः** = छेदनकर्मत्वं वा, तन्मूलकः ब्रह्मणस्सखण्डत्वादिर्वा **विहंतः** = निष्कलम् (श्वे. 6-19) इत्यादिश्रुतिबाधितः । एकपार्श्वे विदारितवेणुवत् अखण्डभागोऽन्यः, उपाधिना खण्डितभागोऽन्य इति चतुर्थ पक्षेऽपि एकभागे खण्डितत्वात् उक्तश्रुतिविरोधः समानः ॥ 

पञ्चमकल्पे दोषमाह - नेत्यादि । स्वत एव ब्रह्मणि सूक्ष्मा अंशा वर्तन्ते । उपाधिसंयोगेन व्यज्यन्ते, उपाध्यपगमे तु निरंशमिव वर्तते ब्रह्म इति पञ्चमकल्पस्याशयः । तव **अस्मिन्** = ब्रह्मणि **स्वतः** = स्वभावादेव अंशः **न** = नाङ्गीक्रियते किल, ब्रह्मणोऽखण्डत्वाङ्गीकारात् । तथा चापसिद्धान्तः ॥ 



षष्ठं कल्पं दूषयति – नोपाधिरित्यादि । ब्रह्मणि परिच्छेदादिर्नास्ति, तस्याखण्डत्वात् । प्राप्ताप्राप्तविवेकन्यायेन उपाधेरेव जीवपदवाच्यत्वमस्त्वित्याशयः । जडस्य कथं जीवत्वमिति चेत् । उपाधेर्ब्रह्मणश्च भेदवदभेदस्याप्यङ्गीकारात्, चिद्रूपब्रह्माभिन्न उपाधिरेव जीवपदवाच्यः इति षष्ठकल्पार्थः । एवं सति - **उपाधिः** =अविद्यादिः **ब्रह्मरूपोऽपि** = ब्रह्माभिन्नोऽपि **अचित्त्वात्** = जडत्वात् **जीवताम्** = जीवभावम् अनुभवितुं **नाप्यलम्** =नैव समर्थम्, जडत्वादेव । जीवो हि चेतनः । उपाधिस्तु जडः । स कथं जीवो भवेत् ? 

ननु जड उपाधिः कथं ब्रह्माभिन्नः स्यात् । यदि चेतनस्स्यात्, तर्ह्ययं ब्रह्मैव स्यादिति चेत्, भेदस्याप्यङ्गीकारात् न चेतनत्वप्रसक्तिः । तर्ह्यभेदः कथमिति चेत्, किं कुर्मः ? ' सर्वं खल्विदं ब्रह्म' इतीदमिति प्रत्यक्षप्रतिपन्नं जगन्निर्दिश्य ब्रह्मेत्यभिधानात्, केवलभेदे तथाभिधानासंभवात्, अत्यन्ताभेदे च ब्रह्मत्वापत्त्या भेदोऽप्यावश्यकः । अत उपाधिब्रह्मणोर्भेदाभेदौ आवश्काविति भावः । भेदाभेदावङ्गीक्रियतामिति चेत्, तर्हि यादवप्रकाशादविशेषः स्यात्, उभयोश्चेतनत्वाविशेषादैक्यस्या परं तु 'सर्वं खल्विदं ब्रह्म' इत्यस्य प्रकारान्तरेणापि निर्वाहात्तदर्थमौपाधिकभेदवादाश्रयणमनपेक्षितमेवेति ज्ञेयम् ॥ ३२ ॥
</details>

<details><summary>सर्वार्थसिद्धिः - ३२</summary>

बन्धो ब्रह्मण्यशेषे प्रसजति स यदोपाधिसंयोगमात्रात्  
सादेश्याच्चेदुपाधौ व्यभिचरति भवेद्बन्धमोक्षाव्यवस्था ।  
अच्छेद्ये च्छेनादिर्विहत उपधिभिर्न स्वतोंऽशस्तवास्मि-  
न्नोपाधिर्जीवतामप्यनुभवितुमलं ब्रह्मरूपोऽप्यचित्त्वात् ॥ ३२ ॥  
अपि चात्रोपाध्यवच्छिन्नं ब्रह्म जीव इति परोक्ते किमुपाधिसंयोगमात्रविशेषितं ब्रह्मस्वरूपमेव जीवः? उत घटाकाशवदवच्छेदेन विभक्तो भागः? अथ घटोदकवद्विच्छेदेन? यद्वा विदारिताग्रदारुनयात् किञ्चिद्विदलनेन? यद्वा उपाधिसंयोगव्यञ्जितविभागः कश्चित्सहजोंऽशः? घटाद्यवच्छिन्नपृथिव्यंशवदुपाधिभावेन परिच्छिन्न एव वा कश्चिद् ब्रह्मांशः? इति विकल्पं विभाव्य प्रथमे दोषमाह - बन्ध इति । अत्र नित्यमुक्त ईश्वरांशो निष्क्रष्टुं न शक्यः, बद्धमुक्तविभागश्च न सादिति भावः । द्वितीयभनुवक्ति - सादेश्याच्चेदिति । तत्रोपाधिसञ्चारदशायां घटाकाशनीत्यैव नियतजीवांशासंभवात् बद्धमुक्तप्रदेशनियमाभावमाह - उपाधाविति । कर्मनिरपेक्षो बन्धः तत्कालसमुचितविद्यानिरपेक्षो मोक्षश्च स्यादित्याकूतम् । एवं सति, 'आकाशमेकं हि यथा घटादिषु पृथग्भवेत् । तथात्मैकोऽप्यनेकस्थो जलाधारेष्विवांशुमान् ॥' इति स्मृतिः कथमिति चेत्; इथम् - अकाशोऽपि पृथिव्यादिवत् सभागः, पञ्चीकरणप्रक्रियया तत्सिद्धेः । तद्भागानां त्वेकरूपाणामपि यथा घटादिसंयोगभेदैरेव मिथो वैषम्यम् एवमात्मनां देवादिपिण्डसंयोगभेदैरिति जीवविषयत्वे निर्वाहः । परमात्मविषयत्वेऽपि ब्रूमः । अत्र तत्तत्संसर्गप्रयुक्तविकारादिराहित्ये तात्पर्यम् । एतच्च वृद्धिह्रासादिसूत्रभाष्ये व्यक्तमनुसंधेयमिति । 'एक एव हि भूतात्मा भूतेभूते व्यवस्थितः । एकधा बहुधा चैव दृश्यते जलचन्द्रवत् ॥' इत्यपि गतार्थम् । 'घटध्वंसे घटाकाशो न भिन्नो नभसो यथेति मुक्तविषयस्मृतिरप्यौपाधिकविशेषनिवृत्तिपरा । न ह्यत्र घटाकाशस्य नभस्तत्त्वतादात्म्यं नि[दर्श्य]र्दिश्यते, तस्य घटसंयोगदशायामप्यवस्थानात् । नापि बहिर्भूतमहाकाशादितादात्म्यम्; तस्य घटध्वंसदशायामप्यसंभवात् । तत्समानतापत्तिस्त्वैक्यविरोधिन्येव । तृतीयचतुर्थौ दूषयति - यच्छेद्य इति । पञ्चमेऽपसिद्धान्तमाह – न स्वत इति । षष्ठे त्वचिदंशकॢप्तिव्याघातमाह - नोपाधिरिति । भूतेन्द्रियचैतन्यवादसमोऽयं पक्ष इति च भावः ॥ ३२ ॥ इति ब्रह्मण औपाधिकजीवभावभङ्गः ॥
</details>


