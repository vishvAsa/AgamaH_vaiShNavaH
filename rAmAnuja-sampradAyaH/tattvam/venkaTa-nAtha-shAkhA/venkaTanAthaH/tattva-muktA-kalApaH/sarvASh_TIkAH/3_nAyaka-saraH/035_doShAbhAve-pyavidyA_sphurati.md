+++
title = "035 दोषाभावेऽप्यविद्या स्फुरति"

+++
<details><summary>मूलम्</summary>

दोषाभावेऽप्यविद्या स्फुरति यदि ततः किं न विश्वं तथा स्यात् सा चान्यां कल्पितां चेदभिलषति तथा साऽपि चेत्यव्यवस्था ।  
नापेक्षा चेदनादेरकलुषधिषणागोचरत्वात् सती स्यात् ब्रह्मैवास्यास्तु दोषो यदि न तु विरमेद्ब्रह्मणो नित्यभावात् ॥ ३५ ॥
</details>

<details><summary>वरदार्य-सर्वाङ्कषा - ३५</summary>

अविद्यायाः कल्पनानुपपत्तिं प्रदर्शयति - दोषेत्यादि । **दोषाभावेऽपि** = अतिरिक्तस्य दोषस्याभावेऽपि, **अविद्या** = मिथ्याभूता अविद्या यदि **स्फुरति** = भासते, **ततः** = तर्हि **विश्वम्** = जगत् तथा क्रिं न **स्यात्** = कुतो न भासेत? तथा चाविद्यासाक्षिभूतं ब्रह्म अविद्यां कल्पयित्वा अविद्यमानं जगत् पश्यति यदि; तर्हि, अविद्याकल्पनं विनैव जगद्धुम एव ब्रह्मणः कुतो न भवेत्; 'तद्धेतोरेव तद्धेतुत्वे मध्ये किं तेन' इति न्यायात् । **तद्धेतोः** =अविद्याकल्पनहेतोः साक्षित्वस्यैव, **तद्धेतुत्वे** = जगद्दर्शनहेतुत्वे, **मध्ये** = जगद्ब्रह्मणोर्मध्ये **तेन** = अविद्यया **किम्** = प्रयोजनम् किम् ? साक्षादेव जगद्भमसंभवात् ॥ 

यदि ब्रह्मव्यतिरिक्तो दोषः आवश्यकः, तर्हि - सा **च** = अविद्या च **अन्याम्** = अविद्याम् कल्पिताम् अभिलषति **चेत्** =अपेक्षते चेत्, सापि **च** = एवं कल्पिता अविद्यापि **तथा** = अन्याम् अविद्याम् अपेक्षेत । **इति** = इंति हेतोः **अनवस्था** = अविद्यापरंपरानवस्था स्यात् । अनादेः अविद्यायाः **अपेक्षा** = अविद्यान्तरापेक्षा न चेत्, तदा **अकलुषितधिषणागोचरत्वात्** = दोषाजन्यज्ञानविषयत्वात् सा अविद्या **सती** = सत्या स्यात् । तथा चाद्वैतभङ्गः, सत्यद्वयाङ्गीकारात् । अस्तु ब्रह्मण एवाविद्याकल्पकत्वात् दोषपदवाच्यत्वमिति शङ्कते - **अस्याः** = अविद्यायाः ब्रह्मैव **दोषः** = कल्पकः अस्तु इति यदि, तदा ब्रह्मणः **नित्यभावात्** = नित्यत्वात् अविद्यासाक्षित्वमपि नित्यं स्यादिति न तु **विरमेत्** = कदाप्यविद्या न निवर्तेत । तथा चानिर्मोक्षप्रसङ्गः ॥ 



181. 

446 

[ प्रत्यक्षेण भावरूपाज्ञानासिद्धिः ] 

ज्ञातेऽज्ञातेऽप्यभावः खलु दुरवगमस्संविदस्तेन भावः 

स्यादज्ञानं, यदीहाप्यपरिहृतमिदं तद्विरोधादिसाम्यात् । 

‘ब्रह्मैव स्वाविद्यया संसरति, स्वविद्यया च मुच्यते' इति ब्रह्मविवर्तवादसारसंग्रहः । अतोऽविद्यया ब्रह्मण एव भ्रान्त्या जगद्दर्शनम्, वस्तुतः जगतः अभावात् । अविद्यमानस्य दर्शनं हि दोषवशात् । प्रकृते दोषः कः ? इति चेत्, अविद्यैव दोषः । अविद्या सत्या वा, मिथ्या वा? इति प्रश्ने सत्यत्वेऽद्वैतभङ्गात् मिथ्यैवेति ते वदन्ति । तर्हविद्यासाक्षित्वं प्रति दोषान्तरं कारणं वक्तव्यम् । ततश्चानवस्था । यदि कारणमन्तरापि भानम्, तर्हि अविद्यामन्तरापि प्रपञ्चदर्शनं भवतु । अतश्चानिर्मोक्षप्रसङ्गोऽनिवार्यः । तस्मान्मिथ्याभूताविद्याकल्पनानुपपत्तिर्दुष्परिहरा । सर्वं प्रश्नातीताया अविद्याया माहत्म्यादिति चेत्- 

विचारशास्त्रकर्ता स्याद् व्यास उन्मत्त एव ते । गीतोपदेष्टा कृष्णोऽपि भवेदुन्मत्त एव ते । नराणां बुद्धिजीवित्वं शास्त्रे लोकेऽपि संमतम् । विज्ञानात्मा हि जीवः स्यात् ततस्तर्कमपेक्षते ॥ तदर्थं रचितं शास्त्रं ऋषिभिः करुणालुभिः । बुद्धिकश्मलनाशाय निष्ठायै शान्तयेऽपि च ॥ अतोऽनिवार्यमेवैतत् तर्कशाणे परीक्षणम् । प्रमाणानां च सर्वेषां सर्वशङ्कापनुत्तये ॥ ३५ ॥
</details>

<details><summary>सर्वार्थसिद्धिः - ३५</summary>

दोषाभावेऽप्यविद्या स्फुरति यदि ततः किं न विश्वं तथा स्यात्  
सा चान्यां कल्पितां चेदभिलषति तथा साऽपि चेत्यव्यवस्था ।  
नापेक्षा चेदनादेरकलुषधिषणागोचरत्वात् सती स्यात्  
ब्रह्मैवास्यास्तु दोषो यदि न तु विरमेद्ब्रह्मणो नित्यभावात् ॥ ३५ ॥  
अथाविद्यास्वरूपसिद्धिरूपब्रह्मणस्तत्साक्षित्वं दोषनिरपेक्षं तत्सापेक्षं वेति विकल्पे पूर्वानुवादनानिष्टमाह - दोषेति ॥ मिथ्याभूतस्य कस्यचिद् दोषनिरपेक्षप्रकाशत्वे वियदादिप्रपञ्चस्यापि तथात्वं लाघवात् स्वीकार्यमेव । न चासौ प्रपञ्चप्रतिभासहेतुर्दृष्टः, येन लोकसिद्धदोषवन्न त्यज्येतेति भावः । अनुमानं तु निरसिष्यते । उत्तरानुवादेनानवस्थामाह - सेति । अनवस्थापरिहारं शङ्कते - नापेक्षेति । स्वरूपानादेस्तावदविद्याया न कल्पकापेक्षा, प्रवाहानादेर्नानवस्था दोषः स्वकारणातिरिक्तानपेक्षणादिति भावः । पक्षद्वयेऽप्यनिष्टमाह - अकलुषेति । स्वरूपानादिरविद्या निर्दोषया संविदा भाति; अन्यथा अनवस्थानात् । तथा च सत्यत्वं दुस्त्यजम् । अविद्या स्वप्रकाशे स्वकार्यप्रकाशे च स्वयमेव दोष इति मन्यसे, तर्हि सर्वमप्यनिर्वचनीयं दोषान्तरमनपेक्ष्यावभासेत, अविशेषम् । अन्यदनिर्वचनीयं कादाचित्कत्वात् कारणमपेक्षत इति चेत्, किमतः? न हि मृदादयो घटादीनां हेतवोऽपि दोषा इति व्यवह्रियन्ते, न च स्वेष्टमुक्तिहेतोर्दोषत्वं ब्रूषे । भवन्तु ना हेतवो दोषाः । अविद्याप्रवाहवादिभिः पूर्वनिवृत्तावप्युत्तरस्य स्थैर्यमङ्गीकृतम्, चिरप्रकाशश्च । तत्र दोषनिवृत्तावपि सिध्यता प्रकाशेन प्राग्वद्विषयस्य सत्यत्वं प्रसज्येत । सामग्र्यवस्थपूर्वदोषचरमक्षणजनितावुत्तरप्रकाशौ चिरमनुवर्तेते इति चेन्न; विषयस्थैर्येऽपि वृत्तिप्रकाशानामाशुतरविनाशित्वाभ्युपगमात्, सामग्रीसन्तत्या धारावाहिकदृष्टेश्च । न चाध्यासकाल एवाविद्या भाति, पश्चात्तु स्वरूपेणैवावतिष्ठत इति वाच्यम्, संविदधीनस्वसिद्धेस्तस्या अप्रकाशमानक्षणावस्थानायोगात् । ईश्वरस्य भातीति चेन्न; ईश्वरस्य बुद्धेरप्यदोषायत्तप्रकाशत्वे तद्विषयस्य सत्यत्वं सिध्येत्; दोषायत्तत्वे तु तद्दोषप्रकाशो निर्दोषस्य सदोषस्य वेति विकल्पदौःस्थ्यं प्राग्वत् । अथान्यनिरपेक्षं ब्रह्मैवाविद्याप्रकाशप्रयोजको दोष इति शङ्कते - ब्रह्मेति । एवं सति स्वरूपतः प्रवाहतो वाऽनादिरविद्या नोच्छिद्यत इत्याह - त्विति । तत्र निरपेक्षदोषानुवृत्तिं हेतुमाह - ब्रह्मण इति । तत्त्वधीप्रागभावविशिष्टस्य दोषत्वात् तदभावे कथमविद्या भासेतेति चेत्, हन्तैवं प्राप्ताप्राप्तविवेकेन तत्त्वधीप्रागभावस्यैव दोषत्वमायातम्; अलं भावरूपाविद्यादोहलेनेति ॥ ३५ ॥ इत्यविद्यादर्शनानुपपत्तिः ॥
</details>


