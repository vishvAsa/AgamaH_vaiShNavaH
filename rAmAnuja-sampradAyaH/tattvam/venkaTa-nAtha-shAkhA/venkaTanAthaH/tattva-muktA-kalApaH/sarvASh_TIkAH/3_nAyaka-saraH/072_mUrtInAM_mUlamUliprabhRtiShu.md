+++
title = "072 मूर्तीनां मूलमूलिप्रभृतिषु"

+++
<details><summary>मूलम्</summary>

मूर्तीनां मूलमूलिप्रभृतिषु बहुधा वैपरीत्यप्रतीतेर्वर्णादौ बीजतादिव्यवहृतिवदियं वर्णना भावनार्था ।  
मैवं कालादिभेदात् प्रशमितविहतौ कल्पितत्वं न कल्प्यं नो चेद् ब्रह्माद्युदन्तेष्वपि विषमकथाभेदवैयाकुली स्यात् ॥ ७२ ॥
</details>

<details><summary>सर्वाङ्कषटीका - ७२</summary>

भगवच्छास्त्रे पुनः प्रकारान्तरेण विरोधमाशंक्य परिहरति- मूर्तीनामित्यादि । **मूर्तीनाम्** = भगव- न्मूर्तीनाम् **मूलमूलिप्रभृतिषु** = ' वासुदेवात्संकर्षणो नाम जीवो जायते इत्यादिमूलमूलिभावादिषु **बहुधा** = अनेकप्रकारतः **वैपरीत्यप्रतीतेः** = विपरीतत्वप्रतिपादनात् **वर्णादौ** = सितरक्तादिरूपेषु च वैपरीत्यप्रतीतेश्च, आदिपदेन भुजानां वर्णानां भेदादेर्ग्रहणम् । द्विभुजचतुर्भुजाष्टभुजत्वादिवैषम्यं दृश्यते । अथवा, ' प्रभृति' पदेनैव वर्णस्यापि ग्रहणम्; वर्णादौ इत्यस्योपर्यन्वयः । तथा च मूलमूलिभाववर्णभुजादीनां वैषम्यप्रतीतेः, इदं सर्व वर्णादौ अकाराद्यक्षरेषु **बीजतादिव्यवहृतिवत्** = बीजत्वव्यवहारवत् इयं वर्णना **भावनार्था** = तथा भावनीयमित्येतन्मात्रार्था, न तु वास्तविकी । न हि 'अं बीजम् आं शक्ति' रित्यादौ अकारादीनां तत्तद्वीजत्वं मुख्यं भवितुमर्हति । अतस्सर्वं कल्पनामात्रमिति चेत् — मैवम् इति । कथं विरोधपरिहार इत्यत्र - **कालादिभेदात्** = कृतयुगादिकालभेदात् अधिकारिभेदाद्वा **प्रशमितविहतौ** = विरोधपरिहारे संभवति **कल्पितत्वम्** = मिथ्यात्वपर्यायं केवलकल्पितत्वम् न **कल्प्यम्** = न निर्णेयम् । नो **चेत्** = एवमनङ्गीकारे **ब्रह्माद्युदन्तेष्वपि** = चतुर्मुखेन्द्राग्न्यादिनानाकथास्वपि **विषमकथाभेदवैय्याकुली** = **विषमानां** = विलक्षणानाम् **कथाभेदानाम्** =कथाविशेषाणामपि व्याकुलत्वं स्यात् । चतुर्मुखस्य कुत्रचित् ललाटजत्वं कुत्रचित् नाभिजत्वमित्या- दिवैरूप्यं दृश्यत इति विरोधः । अत्रापीष्टापत्तौ भिक्षुपादप्रसरणन्यायेन सर्वमेव मिथ्या भवेदिति सर्वमपि परि- त्याज्यं भवेदिति परमनास्तिक्य एव पर्यवसानं भवेत् । अतस्सर्वं यथाकथञ्चिन्नेयम्, न त्याज्यम् ॥ ७२ ॥
</details>
