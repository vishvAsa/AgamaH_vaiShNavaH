+++
title = "052 यत्स्यात्तत्सर्वदा स्याद्यदपि"

+++
<details><summary>मूलम्</summary>

यत्स्यात्तत्सर्वदा स्याद्यदपि च न भवेत्तच्च न स्यात् कदाऽपि क्वापि व्योमारविन्दादिवदिति यदि न व्याहतेस्साध्यहेत्वोः ।  
मध्ये सत्त्वं गृहीत्वा खलु तदुभयतोऽसत्त्वलिङ्गं गृहीतं सामग्र्या चावधी द्वौ स्फुटतरविदितौ साऽपि तत्तत्प्रवाहात् ॥ ५२ ॥
</details>

<details><summary>सर्वाङ्कषटीका - ५२</summary>

ननु नश्वरत्वरूपहेतावपसिद्धान्त इत्युक्तं न सङ्गच्छते । नश्वरस्य नाशात्पूर्वं सत्त्वस्यासिद्धेः । "आदावन्ते च यन्नास्ति मध्यकालेऽपि नास्ति तत्' इति न्यायादित्याशङ्कय समाधत्ते – यदित्यादि । 'विमतं 

33 



476 

मध्ये सत्त्वं गृहित्वा खलु तदुभयतोऽसत्त्वलिङ्गं गृहीतम् 

सामग्र्या चावधी द्वौ स्फुटतरविदितौ साऽपि तत्तत्प्रवाहात् ॥52॥ 

T 

मध्यकालेऽप्यसत्, पूर्वापरकालयोरसत्त्वात्’; ‘यत् पूर्वापरकालयोरसत्, तत् मध्यकालेऽप्यसत्, यथा व्योमार- विन्दादि’ इत्यन्वयः । ‘यत् मध्यकाले सत्, तत् पूर्वापरकालयोरपि सत्, यथा ब्रह्म' इति व्यतिरेकः । यत् स्यात्, तत् सर्वदैव स्यात्; यदपि च न **भवेत्** = कुत्रचित् कदाचिद्वा न स्यात्, तच्च कदापि **क्वापि** = कुत्रापि न स्यात् । व्योमारविन्दादिवत् इति दृष्टान्तः । 'व्योमवत् व्योमारविन्दवदित्यर्थः । व्योम सर्वदा सत्, व्योमारविन्दं सर्वदाऽसत् । इदं व्याप्तिप्रदर्शनम्, तर्को वा । एवं घटादिकं कदाचिद्वर्तते, कदाचिन्नास्तीति चेत्, सर्वदा नास्त्येव । मध्यकाले दृश्यते किलेति चेत् ; तत् प्रतिभासमात्रम्, न तु वस्तुतस्सन् । अतश्च त्रिकालासत्त्वसिद्ध्या मिथ्यात्वसिद्धिः - इति यदि तदेतत् **न** =न युक्तम् । कुतः ? **साध्यहेत्वोः** = साध्यस्य हेतोश्च **व्याहतेः** = परस्परं व्यघातात् ॥ 

व्याघातमुपपादयति – मध्य इत्यादि । **मध्ये** = मध्यकाले **सत्त्वम्** = प्रमाणसिद्धत्वम् गृहीत्वा **खलु** = निश्चित्य किंल **तदुभयतोऽसत्त्वलिङ्गम्** = तस्य वस्तुनः पूर्वापरकालयोः असत्त्वम् लिङ्गम् उच्यते । तथा च मध्यकाले सत्त्वस्य निश्चितत्वात् तदसत्त्वसाधने बाधः सिद्धः । ननु सत्त्वस्यासत्त्वस्य च परस्परं व्यघातात्कथमेकत्र संभवेतामित्येतत्समाधते – सामग्र्येत्यादि । सामग्र्या **च** = ततत्कार्यसामग्र्या, नाशसामग्र्या च द्वौ **अवधी** = पूर्वावधिः उत्तरावधिश्च **स्फुटतरविदितौ** = सुस्पष्टमेव निश्चितौ । वेदनस्य बाधादिराहित्यरूपं दाढर्यं विवक्षितं ‘तरप्’प्रत्ययेन । 'सामग्री कार्यशून्या क्षणः' ( जड. 30) 'सत्त्वेऽसत्त्वेऽपि पूर्वम्' (जड. 32 ) ' कादाचित्कस्य कालावधिनियतिकरं पूर्वसत् कारणम् स्यात् ' ( जड. 33 ) इत्यादावयमर्थो विस्तरेण निरूपितः। तथा च सत्त्वासत्त्वे कालभेदेनैकस्मिन्न विरुद्धे । अन्यथा असत्त्वेन विरोधात् यदि सत्त्वं निराक्रियते, तर्हि सत्त्वेन विरोधादसत्त्वमेव निराक्रियताम् । पूर्वापरकालयोरसत्त्वस्य प्रत्यक्षसिद्धत्वात् कथं सत्त्वमिति चेत्, मध्यकाले सत्त्वमपि तथैवेति सत्त्वं कथं न स्यात् ? अतो विनिगमनाविरह एव पर्यवसानम् । तेन चानित्यत्वं सिद्ध्येत्, न तु मिथ्यात्वम् । मिथ्यात्वम् अनित्यत्वरूपमेव विवक्षितमिति चेत्, तर्हि नास्माकं कश्चन विरोधः ॥ 

ननु तादृशकारणवर्गस्यापि अनित्यत्वात्पूर्वापरावधी वक्तव्यौ । पुनस्तस्यापीत्यनवस्था स्यादित्यत्राह **सापि** =सामग्र्यपि **तत्तत्प्रवाहात्** = तत्तत्प्रवाहोऽनादिकालात्सर्वानुभवसिद्धः बीजाङ्करन्यायेनेति नानवस्था दोषः । तथा च नश्वरत्वहेतुना मिथ्यात्वं न सिद्ध्यति किन्त्वनित्यत्वमात्रम् । किञ्च व्योमारविन्दादेस्तुच्छत्वं सर्वसंमतम् ; नैवं जगतस्तुच्चत्वं तव संमतम्, व्यावहारिकसत्यत्वाङ्गीकारात् । अन्यथा शून्यवादो दुष्परिहरः अत्रेष्टापत्तौ, उत्तरत्र (बुद्धि. 18 ) समाधीयते ॥ 

वत्स! माऽऽश्रय तां छायां हैतुकानां विनाशिनीम् । वेदवृक्षस्य तां छायां श्रय सर्वहितावहाम् ॥ नूनं कल्पतरुर्वेदः सर्वाभीष्टप्रदो नृणाम् । वैदिकैस्सहवासेन वेदे भक्तिं विवर्धय ॥ ५२ ॥
</details>
