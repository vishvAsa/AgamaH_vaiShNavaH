+++
title = "011 आद्यं रामायणम्"

+++
<details><summary>मूलम्</summary>

आद्यं रामायणं तत्स च निगमगणे पञ्चमः पञ्चरात्रं सत्त्वोपज्ञं पुराणं मनुमुखमुनिभिर्निर्मितं धर्मशास्त्रम् ।  
त्यक्तान्यो मूलवेदः कठपरिपठिता वल्लिकास्तापनीयं सौबालब्रह्मबिन्दुप्रभृतिकमपि नस्तत्परं तत्परत्वे ॥ ११ ॥
</details>

<details><summary>सर्वाङ्कषटीका - ११</summary>

एवं प्रमेयं संशोध्य, 'मानाधीना मेयसिद्धिः' इति न्यायात्, तत्र प्रमाणानि संकलय्य प्रदर्शयति- आद्यमित्यादि । आद्यं तत् **रामायणम्** = आदिकाव्यत्वेन प्रसिद्धं रामायणम् **नः** = अस्माकम् तत्परत्वे, **तत्परम्** =तात्पर्यवत् इति वाक्यरचना ज्ञेया । सः अर्थः **परः** = वाच्यत्वेनोद्दिष्टः यस्य पदस्य वाक्यस्य ग्रन्थस्य वा, तत् ' तत्परम् ' भवति । तत्परस्य **भावः** = तात्पर्यम्, इति हि तात्पर्यपदव्युत्पत्तिः । निगमगणे पञ्चमः स च नः तत्परत्वे तत्परम् इत्येवं वाक्यानि योजनीयानि । **निगमगणः** = वेदसमुदायः, तस्मिन् **पञ्चमः** = ऋग्यजुसामाथर्वाणां चतुर्णामुपरि 'भारतः पञ्चमो वेदः' इति परिगणितम् महाभारतम् । इतिहासपुराणयोर्मध्ये तत्रापि महाभारतं गरीयः । 'यदिहास्ति तदन्यत्र यन्नेहास्ति न तत् क्वचित्' इति हि तत् प्रशंस्यते । अतस्तस्य पञ्चमवेदत्वम् । एवं **पञ्चरात्रम्** = ' पञ्चरात्रस्य कृत्स्नस्य वक्ता नारायणः स्वयम्' इति हि प्रशंस्यते तत् । एवम् सत्त्वोपज्ञं **पुराणम्** = 'सत्त्वेन गुणेनादिभूतेनोपज्ञायमानत्वात् सत्त्वोपज्ञं वैष्णवादिपुराणम्' इति सर्वार्थसिद्धिः ॥ यद्यपि 'सत्त्वात् सञ्जायते ज्ञानम्' (गी. 18-16) 'सर्वद्वारेषु देहेऽस्मिन् प्रकाश उपजायते । ज्ञानं यदा तदा विद्याद्विवृद्धं सत्त्वमित्युत ॥ ' ( गी. 18-11 ) इति ज्ञानं सर्वमपि सत्त्वगुणकार्यमेव । तथापि ज्ञानेऽपि सात्त्विकराजसतामसविभागस्य सर्वसंमतत्वात्, सत्त्वगुणाधिष्ठात्रा भगवता स्वयमपुदिष्टत्वाच शुद्धसात्त्विकं वैष्णवं पुराणं कथ्यते । पुराणानां सात्त्विकराजसतामसविभागः 



377 

त्यक्तान्यो मूलवेदः कठपरिपठिता वल्लिकास्तापनीयं 

सौबालब्रह्मविन्दुप्रभृतिकमपि नस्तत्परं तत्परत्वे ॥11॥ 



वेदार्थसंग्रहे मत्स्यपुराणवचनैः प्रतिपादितः - ' अग्नेः शिवस्य माहात्म्यं तामसेषु प्रकीर्त्यते । राजसेषु च माहात्म्यमधिकं ब्रह्मणो विदुः ॥ सात्त्विकेषु च कल्पेषु माहात्म्यमधिकं हरेः । तेष्वेव योगसंसिद्धा गमिष्यन्ति परां गतिम् ॥' इत्यादौ । तथा च विष्णोः परत्वप्रतिपादकं पुराणं सात्त्विकम् । **मनुमुखमुनिभिः** =मनुप्रभृतिभिः महाज्ञानिभिः निर्मितं **धर्मशास्त्रम्** = मनुस्मृत्यादिकम् । मनुस्मृतावुपक्रम एव हि ' नारायणः परोऽव्यक्तात्' इत्यादि प्रसिद्धम् । श्रीशंकराचार्या अपि गीताभाष्ये 'नारायणः परोऽव्यक्तात्' इत्यादिमनुस्मृतिप्रत्यभिज्ञानेन मङ्गलमाचरन् । **त्यक्तान्यः** = अन्यदेवतापारम्यप्रसक्तिरहितः **मूलवेदः** = एकायनशाखारूपः । परमैकान्तिधर्मप्रतिपादनपरत्वेन पञ्चरात्रमूलत्वात् मूलवेद इत्युक्तिः । **कठपरिपठिता** =कठशाखायां पठिताः **वल्लिकाः** = कठवल्युपनिषत् । तत्र हि 'विज्ञानसारथिर्यस्तु मनः प्रग्रहवान्नरः । सोऽध्वनः पारमाप्नोति तद्विष्णोः परमं पदम् ॥' (कठ. 2-3-9 ) इति विष्णुपदं ब्रह्मविद्या- प्राप्यमुक्तम् । **तापनीयम्** = नृसिंहतापनीयम् श्री शंकराचार्यैरपि व्याख्यातम् श्री नृसिंहपारम्यप्रतिपादनपरम् । एवम् - **सौबालब्रह्मबिन्दुप्रभृतिकमपि** = सुबालोपनिषत्, ब्रह्मबिन्दूपनिषत् इत्यादिकमपि **नः** = अस्माकम् **तत्परत्वे** = तस्य नारायणस्य परत्वे **तत्परम्** = तात्पर्यवत् ॥ ' स एष सर्वभूतान्तरात्मा दिव्यों देव एको नारायणः' (सु. 7) इति सुबालोपनिषत् । ' सर्वभूताधिवासं च यद्भूतेषु वसत्यपि । सर्वानुग्राहकत्वेन तदस्म्यहं वासुदेवः ॥' (ब्र.बि. 2 ) इति ब्रह्मबिन्दुः ॥ 

नन्वस्त्विदं सर्वं भवदीयं पुराणम् । परन्तु पुराणेषु सात्त्विकराजसतामसविभागप्रदर्शनेन तेषां परस्परविरोधशमनार्थः प्रयासस्ते विफल एव; यतस्तेषु परस्परं तीव्रनिन्दाद्यपि दृश्यते । 'न हि निन्दा' न्यायेन कथञ्चित्सामरस्यसंपादनेऽपि परस्परमतिविरुद्धार्थप्रतिपादनदर्शनात्प्रयासो विफल एव । यथा - विष्णोर्जीवभाव- वर्णनम्, वराहनरसिंहादिरूपिणः विष्णोः शरभादिरूपिणा शिवेन संहारः, विष्णोरवताराणां शापमूलकत्वकथनम्, विष्णोः कर्मवश्यत्वमित्यादि बहुलं दृश्यते शैवपुराणेषु । एषामप्रमाणिकत्वे, तैः शैवैः वैपरीत्यापादने किमुत्तरम् ? वैष्णवेषु सूरित्वेन प्रसिद्धानां श्रीशठकोपादीनां गाथास्विव, शैवेषु सूरित्वेन प्रसिद्धानां ज्ञानसंबन्धा- दीनां गाथासु तत्तदनुभवपूर्वासु शैवपुराणोक्तशरभाद्यवताराणामुल्लेखोऽपि स्पष्टं दृश्यते । तेषां भ्रान्तत्व- कथने, वैपरीत्यं कुतो न स्यात् ? श्रद्धैव चेदुत्तरम्, विचारस्य स्थानं किम् ? इति चेत् सत्यम्- 

देशकालादिभेदेनाधिकार्यादिभेदतः । समष्टिव्यष्टिभेदेनानुभवो भिद्यते ध्रुवम् ॥ 

I 

गहनो देवतावादोऽध्यात्मवादादिति श्रुतम् । त्रयस्त्रिंशत्तु कोट्यस्ते सर्वं को वेत्तुमर्हति ॥ अध्यात्मं स्यात्स्वविषयमतस्सुज्ञं भवेदिदम् । अधिदैवं तु संप्रोक्तं सृष्टिविज्ञानगर्भितम् । अतस्त्वध्यात्मवादस्तु सुज्ञः स्वविषयत्वतः । गंभीरो देवतावादः विपुलः सर्वगर्भितः ॥ इतोऽपि यदि जिज्ञासा दुर्वारा भवतो भवेत् । सृष्टिविज्ञानवेत्तारं विद्वांसं शरणं व्रज ॥ ११ ॥
</details>
