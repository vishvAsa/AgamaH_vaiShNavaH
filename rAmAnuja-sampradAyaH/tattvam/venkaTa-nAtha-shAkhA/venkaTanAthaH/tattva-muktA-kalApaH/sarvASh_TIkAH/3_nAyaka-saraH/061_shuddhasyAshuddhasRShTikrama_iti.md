+++
title = "061 शुद्धस्याशुद्धसृष्टिक्रम इति"

+++
<details><summary>मूलम्</summary>

शुद्धस्याशुद्धसृष्टिक्रम इति कथितश्शुद्धसत्त्वे तु तत्त्वे स्थानं नित्यं श्रुतं तत्स्मृतमपि कलया तत्र देहाद्यवस्थाः ।  
सृष्टेः प्रागेकमेवेत्यपि निगमवचस्स्रक्ष्यमाणव्यपेक्षं नो चेत्स्वाभीष्टमायोपधिमुखविलये स्वस्ति विश्वप्रसूत्यै ॥ ६१ ॥
</details>

<details><summary>सर्वाङ्कषटीका - ६१</summary>

एवं ' न हि निन्दा' न्यायेन प्रसक्तानुप्रसक्तं विचारं परिसमाप्य, स्वसिद्धान्तेऽवश्यवक्तव्यं नित्यविभूत्यादिस्वरूपम्, अस्यात्यन्तं परमात्मशेषत्वात् ईश्वरनिरूपणशेषतया निरूपयितुमुपक्रमते - शुद्धस्ये- त्यादि । **शुद्धस्य** = त्रिगुणातीतस्य, अत एवाखिलहेयप्रत्यनीकानन्तकल्याणगुणगणमहासागरस्य परमात्मनः **अशुद्धिसृष्टिक्रमः** = त्रिगुणावष्टम्भेन निर्वर्त्यमानायाः सृष्टेः क्रमः **इति** = इत्येवंप्रकारेण कथितः एतावता । अनन्तरम् शुद्धसत्त्वे तु **तत्त्वे** = शुद्धसत्त्वमये नित्यविभूत्याख्ये तत्त्वे निरूपणीये सति, तत्र वक्तव्यमुच्यत इति शेषः । ग्रन्थादौ तत्त्वविभागे प्रदर्शिते अजडस्यावान्तरविभागे प्रत्यक्पराग्रूपे, ते अपि निरूपिते । अनन्तरं पराक्तत्त्वनिरूपणं प्रसक्तम् । तत्रापि 'नित्या भूतिर्मतिश्च इति' इति विभागेऽत्र प्रथममुक्ता नित्यविभूतिर्निरूप्यत इति सङ्गतिकथनम् ॥ 

**तत्** =नित्यविभूत्याख्यं **स्थानम्** = देशविशेषः **नित्यम्** = उत्पत्तिनाशरहितम् **श्रुतम्** = श्रुत्यैवावगतम्, तत् **स्मृतमपि** = स्मृतिसिद्धं च, 'तद्विष्णोः परमं पदं सदा पश्यन्ति सूरयः' ( तै. सं. 1-3-61 सु. 6) इति । अत्र 'विष्णोः' इति षष्ठ्या तत्स्वरूपातिरिक्तं स्थानं 'परमं पदम्' इत्यनेनोच्यत इति स्पष्टम् । 'सूरयः सदा पश्यन्ति' इत्यनेन सूरिभिः सदानुभाव्यत्वकथनेन तत्स्थानस्य नित्यत्वम्, नित्यसूरीणां सद्भावश्च कथितः । ‘लोकेषु विष्णोर्निवसन्ति केचित्' इत्याद्यागमः । 'दिव्यं स्थानमजरं चाप्रमेयम्' इति महाभारतम्॥ 

ननु प्रकृतेरपि स्वरूपतो नित्यत्वेन, दिव्यलोकादेः परं 'नित्यविभूतिः' इति कथं विभागः ? न च स्वरूपतो नित्यत्वेऽपि परिणामतस्तदभावात् तथा विभागस्सङ्गच्छते, नित्यविभूतिद्रव्यस्यापि शुद्धसत्त्वमयस्य भगवल्लीलार्थं परिणामाङ्गीकारात् । आत्मनां चोभयत्रापि नित्यत्वस्य समानत्वात् । अतः 'कर्मविभूतिः, अकर्मविभूतिः' इत्यादिरीत्यैव विभागो वक्तव्यः, न तु 'नित्यविभूतिः', 'लीलाविभूतिः' इति । किञ्च लीलाप्युभयत्र वर्तते । एवं सति प्राकृतलोकस्यैव लीलात्वोक्तिः कथम्? न चाच्छादनपूर्वकलीलायामेव लीलात्वं मुख्यं, स्वरसं च । आच्छादनम्, तत्कृतं परैरज्ञातत्वादिकमत्रैव संभवेत् । ' नाहं प्रकाशस्सर्वस्य 

491 

सृष्टेः प्रागेकमेवेत्यपि निगमवचः स्त्रक्ष्यमाणव्यपेक्षम् 

नो चेत् स्वाभीष्टमायोपधिमुखविलये स्वस्ति विश्वप्रसूत्यै ॥61॥ 



योगमायासमावृतः' (गी.7-25) इति परमात्मन आच्छादनमप्यत्रैव संभवि । अत्र केषाञ्चित्परमात्मसंदर्शनेऽपि तदतीव विरलम्, न परिपूर्णं च । परमपदे तु सर्वेषां सदा सर्वज्ञत्वात् परमात्मानुभवः परिपूर्णः । अत एव आच्छादनम्, तन्मूलकाज्ञानं च सर्वथा न तत्र संभवतीति अस्या लीलाविभूतित्वोक्तिरिति वाच्यम्, तर्हि 'लीलाविभूतिः, अलीलाविभूतिः' इति विभज्यताम् । न चास्त्येव लीलारसोऽत्रापीति अलीलाविभूतित्वं तस्य न युज्यत इति वाच्यम्; तर्हि 'कर्मविभूतिः, अकर्मविभूतिः' इति विभज्यताम्, न तु 'नित्यविभूतिः, लीलाविभूतिः' इति । चेत् — सत्यम् - लीलाविभूतिहेतुभूतायाः प्रकृतेः स्वरूपतो नित्यत्वेऽपि लीलाविभूतेः सृष्टिप्रलयसद्भावात् प्रलयावस्थायां प्रकृतेरपि परमात्मन्येकीभावस्य ' तमः परे देवे एकीभवति' इति श्रुतिसिद्धत्वादनित्यत्वमेवेष्टम् । अत एव प्रकृतेरव्यक्तसंज्ञा, पृथक् ज्ञातुमशक्यत्वात्प्रलये । नैवं नित्यविभूतेर्लयोऽङ्गीक्रियते । अन्ततः सूत्रकारैः 'लोकवत्तु लीलाकैवल्यम्' (ब्र.सू. 2-1-1) इति सृष्टे - र्लीलात्वकथनात् सृज्यस्यास्य जगतो लीलाविभूतित्वोक्तिः ॥ 



ननु लीलाविभूतेरपि त्रिगुणपरिणामरूपत्वात् स्वरूपतो नित्यत्वात्, वैकुण्ठादेरेव नित्यत्वं कथ- मुच्यते ? इत्यत्राह - कलयेत्यादि । **तत्र** = नित्यविभूतौ **कलया** = **अंशतः** = अत्यल्पतः देहाद्यवस्थाः देहसरोवराद्यवस्थाः भवन्ति । लीलाविभूतौ तु प्रकृतेः स्वरूपतो नित्यत्वेऽपि तस्याः सततपरिणामित्वम्, नित्यविभूतौ न तथेत्यभिप्रायेण नित्यत्वोक्तिरिति भावः ॥ 

ननु 'सदेव सौम्येदमग्र आसीदेकमेव' इत्यादिना सृष्टेः पूर्वमेकमेव ब्रह्मासीदिति कथनात् प्रलयकाले सर्वस्यापि ब्रह्मणि लयात्, नित्यविभूतिः कथं पृथक् तिष्ठेदित्यत्र - सृष्टेः **प्राक्** = प्रलयकाले **एकमेव** = ब्रह्मैकमेवासीत् इति **निगमवचोऽपि** = इति प्रतिपादकश्रुतिवाक्यमपि **स्त्रक्ष्यमाणव्यपेक्षम्** = स्रक्ष्यमाणप्राकृतजगदपेक्षया इति मन्तव्यम् । अन्यथा 'सदा पश्यन्ति सूरयः' इत्यादिश्रुतिविरोधः स्पष्टः । एवमनङ्गीकारे परेषामनिष्टमाह - नो **चेत्** = एवमनङ्गीकारे, ब्रह्मव्यतिरिक्तस्य सर्वस्यापि लयाङ्गीकारे **स्वाभीष्टमायोपधिमुखविलये** = तत्तत्संमतानां सृष्ट्युपपादकानां मायोपाधिप्रभृतीनामपि लये सति, **विश्वप्रसूत्यै** = पुनः जगत्सृष्ट्यै **स्वस्ति** = **मङ्गलमेव** = समाप्तिरेव स्यादित्युपहासोक्तिः । 'माया' इति शाङ्करसंमतस्य, 'उपाधिः' इति भास्करसंमतस्य, मुखपदेन यादवप्रकाशसंमतस्य शक्तित्रयस्य च लये पुनः जगत्सृष्टिरेव न स्यात् । अतः सृज्यमानानां कार्यवर्गाणामेव प्रलये लयः । परमपदस्य सृज्यत्वाभावान्न लयः एतादृशविषयाणां प्रश्नातीतत्वात् नाधिको विचारः कृतः ॥ 



इदमन्त्रावधेयम् – नित्यभूतिवर्णनादिकं सर्वं केवलं पौराणिकं वेति बहवो मन्यन्ते । 'त्रिपादस्यामृतं दिवि' इत्यादिश्रुतिसिद्धमिदम् । दिवि, अमृतमिति पदाभ्यां त्रिपाद्विभूतिः मोक्षेऽन्तर्गतेति स्पष्टम् । कौषीतक्यु- पनिदादिषु प्रतिपादितपर्यङ्कविद्यादिकं ब्रह्मविद्येत्येव श्रीशङ्कराचार्यस्यापि संमतम् । सगुणनिर्गुणब्रह्मभेदस्य निरस्तत्वान्मुक्तौ तारतम्यनिराकरणान्न काप्यनुपपत्तिः । अधिकमन्यत्र ॥ ६१ ॥
</details>
