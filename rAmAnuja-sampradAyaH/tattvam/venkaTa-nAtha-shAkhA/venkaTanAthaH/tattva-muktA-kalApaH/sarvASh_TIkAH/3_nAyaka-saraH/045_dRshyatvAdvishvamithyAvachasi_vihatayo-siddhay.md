+++
title = "045 दृश्यत्वाद्विश्वमिथ्यावचसि विहतयोऽसिद्धयश्चात्र"

+++
<details><summary>मूलम्</summary>

दृश्यत्वाद्विश्वमिथ्यावचसि विहतयोऽसिद्धयश्चात्र बह्व्यः पशदेस्सिद्ध्यसिद्ध्योर्न हि गतिरितरा नापि वादाङ्गमीदृक् ।  
मर्यादां लोकसिद्धां विजहत इह ते नापरा सा प्रसिद्ध्येन्निर्मर्यादोक्तिमात्राज्जगदपलपतः किं न सत्यं ततस्तत् ॥ ४५ ॥
</details>

<details><summary>सर्वाङ्कषटीका - ४५</summary>

एवं सत्यपि नास्ति वैभववादस्यावश्यकता । साधयामो जगन्मिथ्यात्वम् 'विमतं मिथ्या, दृश्यत्वात् ' इत्यनुमानेनेत्याग्रहिणं प्रत्याह- दृश्यत्वादित्यादि । **दृश्यत्वात्** = दृश्यत्वहेतोः **विश्वमिथ्यावचसि** = विश्वं मिथ्या इति प्रयोगे, अथवा मिथ्यापदं मिथ्यात्वपरम्, मिथ्यात्वसाधकप्रतिज्ञायामित्यर्थः । विमतम् इति पक्षोऽध्याहार्यः । तथा च 'विमतं मिथ्या, दृश्यत्वात्, यत् दृश्यम्, तत् मिथ्या, यथा शुक्तिरजतम्' इति प्रयोगे इत्यर्थः । **अत्र** =अस्मिन् प्रयोगे **पक्षादेः** = पक्षसाध्यहेतुदृष्टान्तानाम् **सिद्ध्यसिद्ध्योः** = सिद्धौ, असिद्धौ वा – पक्षः, साध्यः, हेतुः दृष्टान्तश्चेत्येतेऽपि मिथ्या, सत्या वा । यदि मिथ्या, पक्षादेरसिद्धिः । यदि सत्याः तदाप्यसिद्धिः । अतः तैः मिथ्यात्वस्य विहतयः असिद्धयश्च बह्वयः - अनन्ताः दोषाः इति शेषः । अत्र विगीतम् इत्यनेन विवादविषयः जगत् सर्वोऽपि विवक्षितः, उत कतिपयमात्रम् ? । द्वितीयपक्षे **कतिपयमिथ्यात्वस्य** =रज्जुसर्पादौ संमतत्वात्सिद्धसाधनम्, अत एव **विहतिः** = व्याघातः । प्रथमपक्षे, सर्वस्यापि पक्षीकारे साध्यस्य, हेतोः, दृष्टान्तस्य चासिद्धिः, सर्वस्यापि पक्षान्तर्गतत्वात् । तथाचानुपसंहार्याख्यो दोषः । सम्यगालोच्य प्रकारान्तरमनुसराम इत्यत्र न हि गतिरितरेति । लोकानुभवविरुद्धं वदतां कथं वा शब्दप्रयोगः, अनुमानं वा कथं प्रतिष्ठितं भवेत्, सर्वप्रमाणस्याप्यनुभवमूलकत्वात् । अतः इतरा **गतिः** = मार्गः न **हि** = नैव संभवेत् । लोकः सर्वोऽपि भ्रान्तः । वयं किं कुर्म इति चेत् - **ईदृक्** = सर्वानुभवविरुद्धं स्वपक्षमात्रसिद्धं प्रयोगादिकं वादाङ्गं **नापि** = कथाङ्गं कदापि न भवति ॥ 

एकोऽहमेव तत्त्वज्ञः परे सर्वेऽपि बालिशाः । इति यो मन्यते, तेन वस्तव्यं विजने वने ॥ परश्शतपरिक्षोदात्परस्तादपि वादिभिः । उपलम्भबले स्थेयम् नो चेत्किञ्चिन्न सिद्ध्यति ॥ 'सर्वथा सदुपायानां वादमार्गः प्रवर्तते । अधिकारोऽनुपायत्वात् न वादे शून्यवादिनः ॥' 

इत्याद्यभियुक्तोक्तमभिप्रेत्याह- मर्यादामित्यादि । लोकसिद्धाम् **मर्यादाम्** = लोके सभ्यजनसंमतां सर्वामपि व्यवस्थाम् **विजहतः** = त्यजतः **इह** = वादकथायाम्, जल्पे वा **अपरा** = अन्या **सा** =मर्यादा न 



466 



**प्रसिद्ध्येत्** = न किञ्चित्सिद्ध्येत् । ननु लोकोऽन्यः, शास्त्रं चान्यदित्यत्र – **निर्मार्यादोक्तिमात्रात्** = मर्यादातीत- धार्यमूलकवचनैरेव **जगत्** = परिदृश्यमानं सर्वम्, परिदृश्यमानां सर्वव्यवस्थाञ्च **अपलपतः** = अपह्नुवानस्य **ततः** = तावन्मात्रेण जगत् **सत्यम्** = भवदुक्तिविपरीततया सत्यम् किम् न किं न भवेत् । मत्तः उन्मत्तो वा अस्वाधीन बुद्धिरबद्धं किञ्चिद्वदेत् । तावन्मात्रेण वस्त्वन्यथा भवेत् किम् । अथवा, **ततः** = तादृशेनैव भवदुक्तिविरुद्धतया जगत्सत्यत्ववचनेन **तत्** = जगत् सत्यं किं न भवेत् ? अतस्त्वदनुमानबाधस्सिद्ध एव ॥ 

ननु लोकोऽन्यः, शास्त्रञ्चान्यदित्युक्तं हि; अत एव किलोच्यते 'इन्द्रियैरुपलब्धं यत्तत्त्वेन तु गृह्यते । जातास्तत्त्वविदो बालाः, तत्त्वज्ञानेन किं फलम् ॥' इति । किमुत्तरं तस्य ? 

अर्थभेदं न जानासि लोकप्राकृतशब्दयोः । अत एवं ब्रवीषि त्वम् कियांस्त्वं बालिशो बत ॥ एवं जानन्ति बहवः शब्दमात्रपरायणाः । लोकातीतं भवेच्छास्त्रमिति मत्वा तथैव च ॥ भीषयन्ति परान् मुग्धान् ख्यातिलाभपरायणाः । यावद्वक्त्यर्थशून्यानि पदानि स्वेच्छया त्वभीः ॥ तावत्तु मुग्धा मन्यन्ते महाज्ञान्ययमित्यहो ! । तथा जानन्ति सारल्यादुत्तानप्रज्ञया जनाः ॥ लोकोऽयमेव विज्ञानमयः प्राज्ञैस्समीरितः । ज्ञानमात्माश्रितं यद्वत् विज्ञानं लोकमाश्रितम् ॥ गुणशब्दो यथा वक्ति सद्गुणं न तु दुर्गुणम् । तथैव लोकशब्दोऽपि प्रामाणिकजनं वदेत् ॥ उत्सर्गन्यायतः सिद्धमिदं जानन्ति पण्डिताः । गुणीत्येव श्रुतिर्वक्ति परं ब्रह्म, न सद्गुणी ॥ लोके यच्छक्यते नैव ज्ञातुं, कि शक्यतेऽन्यतः । दृष्टान्तमूलं सर्वं हि वक्तव्यं, स तु लौकिकः ॥ यदेवेह भवेन्नूनं परत्रापि तदेव हि । अतश्च पण्डितैस्सर्वैस्त्याज्यं शब्दविवर्धनम् ॥ 

शक्नोतींहैव यस्सोढुं प्राक्शरीरविमोक्षणात् । कामक्रोधोद्भवं वेगं स युक्तस्स सुखी नरः । इह चेदशकद्बोद्धुं प्राक् शरीरस्य विस्रसः । ततस्सर्गेषु लोकेषु सोमृतत्वाय कल्पते ॥ (कठ.2-3-4) इत्येवं सर्वशास्त्राणि घोषयन्तीह पूर्णताम् । त्वं तु वक्षीह किं न्वस्तीत्येवं चेत् कोहि विश्वसेत् ॥ यदेवेह तदमुत्र यदमुत्र तदन्विह । मृत्योस्स मृत्युमाप्नोति य इह नानेव पश्यति ॥ 

'अत्र ब्रह्म समश्नुते' (कठ. 3-2-14 ) 'अमृत इह भवति' (पु.सू.) इत्येवं घोषयत्सु शतशः श्रुतिस्मृतिप्रमाणेषु, त्वं तु वक्षि ! 

भ्रान्तिस्सर्वापि मिथ्या च नात्र किञ्चिच्च वर्तते । अहं मिथ्या त्वं च मिथ्या, मिथ्या वेदादयोऽपि च ॥ एवं चेत्साधयन्त्येते किं कथं वेति चिन्त्यताम् । तर्क तु वर्धयन्त्येते, न कदापि च साधनम् ॥ 

अत एवोक्तं पुरैवाभियुक्ततरैः- 

'वेदोऽनृतो बुद्धकृदागमोऽनृतः प्रामाण्यमेतस्य च तस्य चानृतम् । 

बोद्धा तो बोद्धृफले तथानृते यूयं च बौद्धाश्च समानसंपदः ॥ ' इति ॥ शास्त्रं मा कुरु शस्त्रं त्वं वृथा तर्कस्य वर्धनात् । तेन त्वं वरणीयेन वरणीयो भवाञ्जसा । कृत्स्नप्रसक्त्यधिकृतिः साधयत्येतदेव हि । श्रुतेस्तु शब्दमूलत्वादिति तर्क निषेधति ॥ 

3 

191. 

467 

[मिथ्यात्वस्वरूपविमर्शः ] 

साध्ये सत्येतरत्वे कथित इह भवेत् स्वस्य हि स्वान्यभावः 

नान्यत् सत्यं तु दृष्टं तदवधिकभिदासाधने चेष्टसिद्धिः । 



तर्क एव परा माया केवलं तर्कजीविनः । तत्राप्यध्यात्मविद्यायां सा माया परमा मता ॥ तर्कप्राणा नराः नूनं न वेदान्ताधिकारिणः। त्रिकालसत्यं वाक्यं च शुकस्य श्रूयतां पुनः । 'यश्च मूढतमो लोके यश्च बुद्धेः परं गतः । तावुभौ सुखमेधेते किश्यत्यन्तरितो जनः' । अचिन्त्याः खलु ये भावा नैतांस्तर्केण योजयेत् । वेदार्थानुगुणस्तर्कस्सत्तर्कस्समुदीरितः ॥ वेदार्थस्तपसा ज्ञेयः न तर्केण कदाचन । बुद्ध्यतीतं परं तत्त्वं बुद्धिग्राह्यं कथं भवेत् ॥ जगत्सत्यं यदि भवेत् कथं तत् त्याज्यमुच्यते ? त्याज्योपादेयता यावत्तावत् द्वन्द्वं तु दुस्त्यजम् ॥ कथं द्वंद्ववतो मुक्तिरित्यप्यालोच्यतां भृशम् । सत्यात्सत्यतरं प्राप्य ततस्सत्यतमं त्वियात् ॥ प्राणा वै सत्यमित्यादि वाक्यञ्चापि विचार्यताम् । दुराग्रहादिकं त्यक्त्वा सत्यमात्रपरायणैः ॥ भवितव्यं नरैः सर्वैः सदा सद्भावभावितैः । विरमामो वृथा शब्दवर्धनात् कालयापनात् ॥ यद्यस्त्यास्था तु जल्पे वा वितण्डायां महामते । अधीयतां तु सर्वार्थसिद्धिश्च शतदूषणी । केवलात्तर्कपाण्डित्यात् वरं मौढ्यं हितं च तत् । आत्मज्ञानविहीनानां महामायैव धीर्भवेत् ॥ ४५ ॥
</details>
