+++
title = "031 विद्याः पञ्चाग्निवैश्वानरदहरमधुन्याससत्पूर्वसञ्ज्ञाः"

+++
<details><summary>मूलम्</summary>

विद्याः पञ्चाग्निवैश्वानरदहरमधुन्याससत्पूर्वसंज्ञाः नाना शब्दादिभेदात्तुलितफलतया तद्विकल्पश्च शिष्टः ।  
कर्मज्ञानाख्ययोगौ त्विह परभजनाधिक्रियार्थौ स्वदृष्ट्या धर्मैर्वर्णाश्रमाणां त्रयमिदमवदन् सेतिकर्तव्यताकम् ॥ ३१ ॥
</details>

<details><summary>सर्वाङ्कषटीका - ३१</summary>

ननु ब्रह्मविद्यानामनेकत्वे फलमेकरूपं कथं भवेत् ? एकत्वे संज्ञाभेदो वा तासां कथं भवेत् ? इति शङ्कां समाधत्ते - विद्या इत्यादिना । पञ्चाग्नि (छां 5-3-1 ) - वैश्वानर (छां 5-11-1)-दहर (छां. 8-1- 5)- मधु (छां. 3-1-1) - न्यास (तै. 2-80) - सत् (छां. 6-1 ) - पूर्वसंज्ञा **:** = एतदादिसंज्ञाः विद्याः **नाना** = भिन्ना' एव । कुतः - **शब्दादिभेदात्** = संज्ञादिभेदात् । आदिपदेन उपास्यगुणादिभेदः ग्राह्यः । एवं शब्दादिभेदैः उपासनानां भेदेऽपि **तुलितफलतया** = समानफलवत्त्वात् **तद्विकल्पश्च** = विद्यानामनुष्ठानविकल्पश्च शिष्टः- शास्त्रेण निर्धारितः । 'नाना शब्दादिभेदात्' (ब्र.सू.3-3-56) इति सूत्रम् । अत्रैवं पूर्वपक्षः उपनिषत्सु प्रतिपादिताः सद्विद्यादयः भिन्नाः, उताभिन्नाः ? इति संशये, सर्वत्र उपास्यस्य ब्रह्मण एकत्वात्, विषयभेदाभावात् एकैव विद्या युक्ता इति पूर्वपक्षे - सिद्धान्तः - ता विद्याः नानैव परस्परं भिन्ना एव । तत्र हेतुः- शब्दादिभेदादिति । शब्दः तत्तद्विद्यासु विषयप्रतिपादकाः शब्दाः । आदिपदेन संज्ञादयः ग्राह्याः । यद्यपि उपास्यं ब्रह्म एकमेव । अथापि ब्रह्मविशेषणभूतानां गुणादीनां प्रतिविद्यं भेदो वर्तते । कुत्रचित् अपहतपाप्मत्वादिगुणविशिष्टं ब्रह्मोपास्यम् । कुत्रचित्तु सर्वान्तर्यामित्वादिगुणविशिष्टम् । एवमत्र ब्रह्मणः विशेष्यस्यैकत्वेऽपि तत्तद्गुणविशिष्टत्वरूपेण भेदो वर्तत एव । एवं संज्ञाभेदोऽपि स्पष्टः । एवं प्रधानविषयभूतरूपभेदाच विद्यानां भेदः सिद्धः । एवं विद्याभेदेऽपि फलभेदो नास्तीत्याह सूत्रकारः 'विकल्पोऽविशिष्टफलत्वात्' (ब्र.सू.3-3-15) इति । गुणभेदेन तद्विशिष्टब्रह्मणोऽपि भेदात् यदि विद्याभेदः तर्हि फलभेदोऽप्यवर्जनीयः । ' तं यथा यथोपासते, तथैव भवति' (मुद्दल. 3) 'यथा क्रतुरस्मिंल्लोके पुरुषो भवति, तथेतः प्रेत्य भवति' (छां. 3-14-1), इति साधनफलयोः समानविषयकत्वश्रवणात् इति चेत्, सत्यम्, ‘तं यथा यथोपासते' इत्यतः पूर्वम् ' तमेतमग्निरिति' इत्यादिभिः प्रतीकोपासनान्यभिधाय तेषां फलं परिमितमिति प्रतीकोपासननिन्दया ब्रह्मोपासनस्य समनन्तरवाक्योक्तस्य प्रशंसार्थं तथोक्तम् ॥ 

किं बहुना ! श्रुतिः 'ब्रह्मविदाप्नोति ब्रह्म' इत्यनुक्त्वा 'ब्रह्मविदाप्नोति परम्' इति वदन्ती साधनस्य बहुविधत्वेऽपि फलभेदाभावं दर्शयति । ' ब्रह्मवित्' इति साधनमुच्यते । फलं तु 'परम्' इत्युच्यते । ब्रह्मशब्दो हि सगुण एव मुख्यः । गुणानामानन्त्यादसर्वज्ञदुर्ज्ञेयत्वेनोपासनाभेदस्यानिवार्यत्वेऽपितत्त्वमुक्ताकलापः 

[[224]] 

कर्मज्ञानाख्ययोगौ त्विह परभजनाधिक्रियार्थी स्वदृष्ट्या 

धर्मैर्वर्णाश्रमाणां त्रयमिदमवदन् सेतिकर्तव्यताकम् ॥31॥ 

'परमाप्नोति' इत्यभिधानात् सगुणनिर्गुणब्रह्मप्राप्तिरूपफलभेदाभावं स्पष्टं वदति । अतः विशेष्यस्य ब्रह्मणः एकत्वात्, ब्रह्मप्राप्तिरूपफलस्य सर्वसमानत्वात् फलभेदो नास्त्येव ॥ 

ननु ब्रह्मप्राप्तिरपि बहुविधा भवितुमर्हति । श्रूयते हि परापरब्रह्मभेदः 'एतद्वै सत्यकाम परं चापरं च ब्रह्म यदोङ्कारः' ( प्रश्न. 5 - 2 ) इति । तत्र 'यतो वा इमानि भूतानि जायन्ते' (तै भृ. 1) इत्यादिनोक्तं मायाशबलितं जगत्सृष्टिस्थितिलयकारणभूतं सगुणं अपरं ब्रह्म । 'सत्यं ज्ञानमनन्तं ब्रह्म' (तै. आ. 1) इत्युक्तं मायातीतं निर्विशेषम्, निर्गुणम्, निराकारञ्च परं ब्रह्म । एतदुभयमपि प्रणववाच्यमित्यर्थः । अपरब्रह्मणः सगुणत्वात्, सविशेषत्वात्, साकारत्वाच उपास्यं ब्रह्मेत्युच्यते । निर्गुणम्, निराकारम्, निर्विशेषं च परं ब्रह्म नोपास्यम्, किन्तु ज्ञेयं ब्रह्मेत्युच्यते । एवञ्चापरं ब्रह्म अनेकविधं भवति; गुणानाम्, आकाराणां च अनन्त- त्वात् । अत एवोपासनायाः फलभूतं च अर्चिरादिगतिप्राप्यमपरं ब्रह्म उपास्यविषयगुणादिभेदादनेकविधं भवति । परस्य तु ब्रह्मणः निर्विशेषत्वात्, निर्गुणत्वात्, निराकारत्वाच्च, तज्ज्ञानमपि एकरूपमेव, प्राप्यमप्येक- रूपमेव । उपासनापि मानसं कर्म । अन्यस्तूपायो ज्ञानमार्ग इत्युच्यते । आद्यस्तु मन्दाधिकारिकः; द्वितीयस्तु उत्तमाधिकारिकः । तथोक्तम् - "निर्विशेषं परं ब्रह्म साक्षात्कर्तुमनीश्वराः । ये मन्दास्तेऽनुकम्प्यन्ते सविशेष- निरुपणैः ॥' (कल्प. 1-1-20) इति । एवञ्च - अपरब्रह्मविद्यानामुपासनारूपाणामपरब्रह्माप्तिरेव फलम्, तत्क्रतुन्यायादित्यत्राह - कर्मज्ञानेत्यादि । ननु गीतायाम् ' ज्ञानयोगेन सांख्यानां कर्मयोगेन योगिनाम्' (3-3) इति भक्तेः कर्मयोगरूपत्वम्, ज्ञानं चान्यदिति प्रतीयत इवेत्यत्राह - इह **तु** = गीतायां तु । तु शब्दः वैलक्षण्यद्योतकः । किं तद्वैलक्षण्यमित्यत्र – **कर्मज्ञानाख्ययोगौ** = कर्मयोगज्ञानयोगौ **स्वदृष्ट्या** = **स्वः** = जीवात्मा, तस्य **दृष्टिः** = साक्षात्कारः आत्मावलोकनद्वारा **परभजनाधिक्रियार्थी** = मोक्षसाधनभूतपरभक्तौ अर्हता संपादन- फलौ, न तु तौ साक्षान्मुक्तिसाधनभूतौ । अतः भवदभिमतसाधनभेदस्य, फलभेदस्य वा नावसरः ॥ 

एवमुपायस्वरूपमुक्त्वा, तदङ्गमाह - धर्मैरित्यादि । इदं **त्रयम्** = कर्मयोगज्ञानयोगभक्तियोग॑रूप- त्रयमपि वर्णाश्रमाणां धर्मैः **सेतिकर्तव्यताकम्** = साङ्गकम् अवदन्, शास्त्राणि, आचार्यादयश्च । 'सर्वापेक्षा च यज्ञादिश्रुतेरश्ववत्' (ब्र. सू. 3-8-26) इति यज्ञादीनामाश्रमाङ्गानां ब्रह्मविद्याङ्गत्वमपि युज्यत इत्युक्तम् । यज्ञादिसर्वकर्मापेक्षा च विद्या । **यज्ञादिश्रुतेः** = ' विविदिषन्ति यज्ञेन' (बृ.6-8-22 ) इति यज्ञादेः विद्याङ्गत्व- श्रुतेः । **अश्ववत्** = यथा गमनसाधनभूतोऽश्वः सपरिकर एव भवेत्, तथा । ननु ' विविदिषन्ति' इत्येव श्रवणात् विविदिषाङ्गत्वमेव कर्मणाम्, न तु वेदनाङ्गत्वमिति चेत्, इच्छाया विधातुमशक्यत्वात् । 'अश्वेन जिगमिषति' इत्यादौ, अश्वस्य गमनसाधनत्वस्यैव प्रतीतेः । उपनिषदि सर्वत्रापि 'तिष्ठासेत्' 'निदिध्यासितव्यः' ‘विजिज्ञासस्व' इति सन्नन्तप्रयोगस्य सहजत्वात्, प्रकृतेऽपि तथैवोपपत्तेः । अतः कर्माङ्गकात् ज्ञानदेव मोक्षः ॥ 

[[225]] 

 

अयमर्थः – सगुणनिर्गुणब्रह्मभेदो वा, भक्तिज्ञानरूपसाधनभेदो वा नास्त्येव । ' परं चापरं च ब्रह्म यदोङ्कारः' इति श्रुतिः न परापरब्रह्मविषये प्रमाणम् । सर्वोऽपि हि शब्दः **स्वात्मानम्** = शब्दम्, अर्थम्, ज्ञानं च वक्तीति त्रयाणामपि वाचक इति हि शास्त्रज्ञाः । यथा 'गौ' इति शब्दः गोशब्दस्य, गोविषयकज्ञानस्य, गोव्यक्तेश्च वाचकः । तथा ओमिति शब्दोऽपि प्रणवशब्दस्य, तद्वाच्यस्य ब्रह्मणश्च वाचकः । तयोः वाच्यं ब्रह्म, परं ब्रह्म, वाचकशब्दः अपरब्रह्मेत्युच्यते । 'जिज्ञासुरपि योगस्य शब्दब्रह्मातिवर्तते' (गी. 6-44 ) इत्यत्र, ' शाब्दस्य हि ब्रह्मणः ' ( भाग. 2-2-2) इत्यत्र च शब्दब्रह्मशब्दः वाचकशब्दे वर्तत इति संप्रतिपन्नम् । ‘द्वे विद्ये वेदितव्ये इति ह स्म यद् ब्रह्मविदो वदन्ति, परा चैवापरा च । तत्रापरा ऋग्वेदो यजुर्वेदः सामवेदोऽथर्ववेदः शिक्षा कल्पो व्याकरणं निरुक्तं छन्दो ज्योतिषमिति । अथ परा यया तदक्षरमधिगम्यते ' (मुं. 1-1-5) इति ब्रह्मविद्यायाः शब्दरूपाया, ' तपो ब्रह्म' ( तै. भृ. 1) इतिवत् अपरब्रह्मत्वम्, परविद्याप्राप्यस्य परब्रह्मत्वं च 'ब्रह्मविदो वदन्ति' इति कथनात्सिद्धम् । वाचकः शब्दः तज्ज्ञानस्यापि वाचक इत्यनुपदमेवोक्तम् । ऋग्वेदादिजन्यं ब्रह्मविषयकं परोक्षं शाब्दं ज्ञानम् । ब्रह्मविद्या तु उपासनात्मकं ज्ञानम् । अस्य फलं ब्रह्मप्रप्तिः। 'द्वे विद्ये वेदितव्ये इति चाथर्वणी श्रुतिः । परया त्वक्षरप्राप्तिः ऋग्वेदादिमयाऽपरा ॥' (वि.पु. 6-5-65) इत्यार्षमुपबृंहणञ्च । एवञ्च 'परं चापरं च ब्रह्म यदोंकारः' इत्यत्रापि अपरं ब्रह्म प्रणवशब्दः, परं ब्रह्म तद्वाच्यभूतं विवक्षितम् । न तु सगुणनिर्गुणरूपं प्राप्यं ब्रह्म । अस्य च विस्तरः पुनरीश्वरसरे भविष्यति ॥ 

किञ्च तदभितपरब्रह्मणोऽवेद्यत्वाङ्गीकारात्, तत् ज्ञेयं ब्रह्मेत्यप्यसङ्गतम् । न चान्तःकरणवृत्तिरूपज्ञान- विषयत्वमङ्गीक्रियत एवेति वाच्यम्, उपासनाया अपि अन्तःकरणवृत्तिविशेषरूपत्वात् । उभयोरन्तःकरण- वृत्तित्वेऽपि वैलक्षण्यमस्त्येवेति वाच्यम्, तावतापि परब्रह्मणि ज्ञेयत्वं मुख्यं तव न संभवत्येव ॥ 

किञ्च तन्मते अपरब्रह्मणो मिथ्यात्वात्, सत्येन परब्रह्मणा सह गणनमपि न संभवत्येव । न हि 'वल्मीकसर्पः, रज्जुसर्पश्चेति सर्पो द्विविधः' इति कश्चित् बुद्धिमान् वदेत् । न चापरब्रह्मणोऽपि व्यावहारिकं सत्यत्वमस्त्येवेति वाच्यम्; परब्रह्मणः सत्यत्वं पारमार्थिकम्, अपरब्रह्मणस्तु तत्त्वं व्यावहारिकमिति उभयोः सत्यत्वस्यैकरूपत्वाभावेन सत्यं द्विविधं पारमार्थिकसत्यं मिथ्यासत्यं चेतीतिवत् सहगणनासंभव एव ॥ 

ननु 'यत्तदद्रेश्यमग्राह्यम्' इत्यादिना हि ब्रह्म निर्विकारं निर्विशेषमुच्यते । मूर्तमूर्तब्राह्मणे (बृ. 4-3) पञ्चभूतान्येव परब्रह्मणो रूपाणीत्युक्त्वा 'अथात आदेशो नेति नेति', '(बृ.4-3-6 ) ' न ह्येतस्मादिति नेत्यन्यत्परमस्ति' इति ब्रह्मणो निराकारत्वमत एवं निषेधात्मकत्वं ब्रह्मणोऽभिधीयते । भवद्भिरपि ' सत्यं ज्ञानमनन्तम्' इति जगत्कारणत्वप्रयुक्तविकाररहितस्य शुद्धस्य ब्रह्मणः स्वरूपलक्षणपरमुच्यते । जगत्कारणत्वमपि विशेषणम्, उपलक्षणञ्चेत्यप्युच्यते । एवं ब्रह्मणो द्वेधावस्थानस्याङ्गीकारे ब्रह्मद्वैविध्यमङ्गीकृतमेवेति चेत्, अस्मदृष्ट्या ब्रह्मन द्विविधमात्रम् 'इन्द्रो मायाभिः पुरुरूप ईयते' इति श्रुत्या अनन्तविधम् । जगत्कारणत्वं विशेषणम्, उपलक्षणं चेत्यपि उपासनाभेदप्रयुक्तम्, न स्वरूपभेदप्रयुक्तम् । आनन्दादय एव सर्वविद्यानुयायिनो धर्माः, न जगत्कारणत्वादयः । अथापि जगत्कारणत्वं ब्रह्मणः कदापि नापगच्छति । ब्रह्माण्डानामनन्तत्वात्, सृष्टिस्थितिलयकारणत्वमपि सार्वदिकमेव, न कादाचित्कम् । अतो ब्रह्मणि द्विविधत्वं नास्त्येव । 'नेति नेति' 

 

[[226]] 

इत्यनेन ब्रह्मणो निषेधमात्ररूपत्वे शून्यवादाविशेष एव । किञ्च निर्गुणविद्यात्वेन भवत्संमतेषु भूमविद्यादिष्वपि 'स्मृतिलभे सर्वग्रन्थानां विप्रमोक्ष' (छां. 7-26-2 ) इति सगुणोपासनमेव मोक्षसाधनं श्रुतम् । सगुणविद्यासु दहरविद्यादिष्वपि कठोपनिपदि निर्गुणविद्यापरायां श्रुता 'शतं चैका च हृदयस्य नाड्यः' (छां.8-6-6) इति गतिप्रतिपादनपरा श्रुतिरेव दृश्यते । नैकापि ब्रह्मविद्या, अधिकरणं वा असंकीर्णं सगुणनिर्गुणविभागसाधकं प्रदर्शयितुं शक्यम् । किं बहुना ! अनुपदमुक्तं 'ब्रह्मविदाप्नोति परम् इतीदमेव पर्याप्तं द्विविधब्रह्मनिरा- करणे । अत्र सविशेषवाचिना ब्रह्मपदेन 'नाना शब्दादिभेदात् ' ( ब्र.सू. 3-3-56) इति सूत्रोक्तस्सिद्धान्तः, एवम् परपदेन 'विकल्पोऽविशिष्टफलत्वात् ' ( ब्र.सू.3-3-57 ) इति सूत्रोक्तस्सिद्धान्त एव च दृढीक्रियत इति मन्तव्यम् । अत एवं ब्रह्मभेदकल्पनं शून्यवादिनां बौद्धानां सान्त्वनायैवेत्यवगन्तव्यम् ॥ 

I 

ननु भवत्सिद्धान्तेऽपि ब्रह्मणः परव्यूहादिभेदाङ्गीकारात् परस्परं गुणतारतम्याद्यङ्गीकाराच्च को विशेषोऽस्मत्सिद्धान्तादिति चेत् ; सत्यम् । वासुदेवः षड्गुणपूर्णः, संकर्षणादयस्तु गुणद्वयवन्तः इत्यादिक- मप्युच्यते । अस्माभिः ब्रह्मणः सदा सविशेषत्वात्, गुणानामाविर्भावतिरोभावमात्रम् । ब्रह्मविद्यासु सर्वासु एकस्यैव ब्रह्मणो विषयत्वेऽपि, उपासकानां पूर्वसंस्कारंमूलकरुचिभेदेन, शक्तितारतम्याच्च गुणानामुपसंहारप्रयुक्तः विषयभेदो विद्याभेदश्च वर्तत एवेत्यादिकं सविशेषवादे संगच्छत एव, सर्वस्यापि सत्यत्वात् । एवं तर्हि प्राप्यं ब्रह्मापि भिद्यत एवेत्यङ्गीक्रियतामिति चेत्; मुक्तौ तारतम्याङ्गीकारे तस्याः कर्मफलतौल्यप्रसङ्गात् निरति- शयपुरुषार्थत्वं न स्यादिति मुक्तितारतम्यं नाङ्गीक्रियते । न च सालोक्यसामीप्यादिमुक्तिभेदः श्रूयते किलेति शंक्यम्, तेषां मुक्तित्वमौपचारिकमित्यादिकमग्रे (श्लो. 67) विचार्यते ॥ 

यद्यपि सिद्धान्ते भक्तौ परभक्तिपरज्ञानपरमभक्तिरूपपर्वभेदोऽङ्गीक्रियते, परन्तु तावता न साधन - तारतम्यम् । ते भक्तेः पर्वभेदा एव । परमभक्तिरूपाया एव तस्याः अव्यवहितमोक्षसाधनत्वम् । अतस्साधन- तारतम्यं वा फलतारतम्यं वा नास्त्येव ॥ 

किमेवं मुधाऽऽग्रहः ? गुणानामाविर्भावतिरोभावकृतः विशिष्टब्रह्मभेदः यदि प्रामाणिकः, तर्हि तथैव यथाक्रतुन्यायेन प्राप्यभेदस्यैव न्याय्यत्वात् मुक्तावपि भेद एव प्रामाणिक इति चेत् तथात्वे मुक्तेः सातिशयत्वात् कर्मफलतौल्यप्रसङ्ग इत्युक्तमेव । तारतम्यरहितपरिपूर्णब्रह्मप्राप्तिश्च तादृशपरिपूर्णब्रह्मोपासनयैव वक्तव्या । एतत्तु जन्मशतेनापि कस्यापि कदापि न संभवति, ब्रह्मणः सर्वविधपरिच्छेदरहितत्वात् । तादृशस्य ब्रह्मणः साकल्येन ग्रहणे कस्यापि जीवस्य सामर्थ्याभावात्, कस्यापि कदापि परिपूर्णब्रह्मोपासनाया असंभवात्, परब्रह्मणः प्राप्तिरेव न कस्यापि कदापि स्यात् । अत एव 'अत्र ब्रह्म समश्नुते' (कठ. 2-6-14) इत्युक्त- स्योपासनाकालिकस्य सदेहमुक्तित्वेनाभ्युपगतस्य ब्रह्मानुभवस्य, शरीरपातानन्तरकालिकविदेहमुक्तिरूपब्रह्मानु- भवस्य च खद्योतसहस्रांश्वोरिव तुलनमपि कर्तुं न शक्यत इति दृष्ट्यैवैतत्सिद्धान्ते जीवन्मुक्तिनिराकरणम्। अत एव च साधनस्य परमात्मप्रीतिद्वारैव फलहेतुत्वस्य सूत्रकारैरेव 'फलमत उपपत्तेः' (ब्र.सू.3-2-36) 'हार्दानुगृहीतः' (ब्र.सू. 4-2-16) इति स्पष्टं स्थापनात्, 'तस्यैष आत्मा विवृणुते तनूं स्वाम्' (कठ. 1- 2-23) इत्युक्तक्रमेण कतिपयगुणविशिष्टपरमात्मोपासकस्यापि परमात्मानुग्रहात् पूर्णपरमात्मप्राप्तिर्भवेदेव । 'तं यथा यथोपासते' (मुद्र. 2-3 ) इत्येतदप्यनुपदमेव समाहितम् ॥ 

[[227]] 

 

[[102]]. 

[ब्रह्मविद्याविभागः] 

विश्वान्तर्यामितत्त्वं स्वयमिह चिदचिद्विग्रहैर्वा विशिष्टं 

यस्यामालम्बनं, सा भवभयशमनी वीतरागस्य विद्या । यस्तूपास्ते यथोक्तं तदितरदखिलं ब्रह्मदृष्ट्या स्वतो वा 

नैतस्य ब्रह्मनाड्योद्गतिरपि न पदव्यर्चिरादिर्न मोक्षः ॥32॥ 

वस्तुतस्तु - सगुणं ब्रह्म, ब्रह्म-विष्णु-रुद्ररूपत्रिमूर्तिरूपमेव तेषाम् । तेषां त्रयाणां देवताविशेष रूपत्वात् अध्यात्मकक्ष्यादृष्ट्या ब्रह्मत्वमेव नास्तीत्यपरब्रह्मत्वमपि न संभवत्येव । कथञ्चित्संभवेऽपि एतद्देवतो पासनस्य, परब्रह्मोपासनस्य च मेरुसर्षपवद्वैलक्षण्यात्, परब्रह्मोपासनेन तुलनया विचार एव सर्वथा न संगच्छते । अतः परापरब्रह्मभेदकल्पना न वस्तुस्वरूपानुगुणा । यद्यपि त्रिमूर्त्यन्तर्गतविष्णुविषये वक्तव्या विशेषास्सन्ति बहवः । तत्सर्वमग्रिमसरेऽतिविस्तरेण (श्लो. 5-14) विचार्यते । किं बहुना ! लोके ज्ञानमार्ग- प्रतिपादकत्वेन प्रसिद्धं सांख्यतन्त्रमेव वैदिकमूर्धन्येन बादरायणेन प्रणीतस्य वेदान्तशास्त्रस्यैदंपर्येण सर्वत्र निरसनीयं विवक्षितमिति करबदरसमानम् । अधिकमुपरिष्टात् (श्लो.42) ॥ ३१ ॥
</details>
