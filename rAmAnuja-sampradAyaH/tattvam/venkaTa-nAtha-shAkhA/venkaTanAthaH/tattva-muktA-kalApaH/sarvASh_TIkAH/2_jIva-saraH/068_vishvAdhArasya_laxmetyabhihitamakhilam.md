+++
title = "068 विश्वाधारस्य लक्ष्मेत्यभिहितमखिलम्"

+++
<details><summary>मूलम्</summary>

विश्वाधारस्य लक्ष्मेत्यभिहितमखिलं संभवेन्नापवृत्ते तन्निष्ठत्वादि सर्वं न हि विलयमियात्तच्छरीरस्य तस्य ।  
तन्निघ्नत्वेऽपि मुक्तो न भवति पुनरावृत्तिशङ्काकलङ्की तादृक्सौहार्ददृष्टेर्वयमिह तदनावृत्तिशास्त्रेण विद्मः ॥ ६८ ॥
</details>

<details><summary>सर्वाङ्कषटीका - ६८</summary>

किमेवं मुधाग्रहः? यावत्पर्यन्तं पारतन्त्र्यम्, तावत्पर्यन्तं निरवधिकं सुखं कथं स्यात् ? इत्याशङ्कायाम्, वयं कि कुर्मः ? पृच्छ वेदान्तशास्त्रशिल्पिनं बादरायणमित्यभिप्रायेणोत्तरयति - विश्वाधारस्येत्यादि । **विश्वाधारस्य** =जगन्निमित्तोपादानभूतस्य परब्रह्मणः **लक्ष्मेति** = लक्षणमिति अभिहितम् अखिलमपिः 

 

[[322]] 

तन्निघ्नत्वेऽपि मुक्तो न भवति पुनरावृत्तिशङ्काकलङ्की 

तादृक्सौहार्ददृष्टेः वयमपि तदनावृत्तिशास्त्रेण विद्मः ॥68॥ 

समस्तमपि **अपवृत्ते** = मुक्ते न संभवेत् । यदि संभवेत्, तर्हि कथं तत् ब्रह्मलक्षणं स्यात् ? 'अथातो ब्रह्मजिज्ञासा' (ब्र.सू.1-1-1 ) इति वेदान्तशास्त्रारंभं प्रतिजानानः बादरायणः, समनन्तरं ब्रह्मणो लक्षणं विवक्षुः, 'सत्यं ज्ञानमनन्तं ब्रह्म' इत्यनभिधाय 'जन्माद्यस्य यतः ' ( ब्र.सू. 1-1-2 ) इति सूत्रेण जगज्जन्मादि- कारणत्वं ब्रह्मणो लक्षणमभ्यधात् । यदीदं जगत्कारणत्वं मुक्तस्यापि स्यात्, तर्हि कथमिदं ब्रह्मलक्षणं भवेदिति ‘जगद्व्यापारवर्जम्' (ब्र.सू.4-4-16) इति मुक्तानां ब्रह्मसाम्यं **जगद्व्यापारवर्जम्** = जगत्कारणत्वव्यतिरेकेणैवेति च स एव सूत्रकारः प्रतिपादयामास । 'संकल्पादेवास्य पितरस्समुत्तिष्ठन्ति' (छां 8-2-1 ) 'संकल्पादेव तच्छ्रुतेः' (ब्र.सू. 4-4-8 ) इति मुक्तस्यापि स्रष्टृत्वश्रवणात् कथं तन्निषेधः ? इति चेत् भगवल्लीलोपयोगितया कतिपयलोकस्रष्टृत्वमेव तस्य, न तु स्वतन्त्रतया निखिलजगत्स्रष्टृत्वं तस्येति व्याससिद्धान्तसूचनायैवात्र 'अखिल' पदम् । एवं प्रतिपादने कारणम् - **तच्छरीरस्य** = परमात्मशरीरभूतस्य **तस्य** = जीवस्य तन्निष्ठत्वादि **सर्वम्** = तदधीनत्वादिकं सर्वमपि शरीरलक्षणम् **विलयम्** = नाशम् न हि **इयात्** = न हि प्राप्नुयात् । कदाचिदेव जीवः ब्रह्मणश्शरीरम्, कदाचिच्च नेति न हि भवेत् । अतः मुक्तावपि ब्रह्मशरीरत्वानपायात्, ब्रह्मलक्षणं मुक्तस्य न स्यादेव । ननु यदि मुक्तावपि ब्रह्माधीनत्वम् तस्य, तर्हि अपुनरावृत्तिनैर्भयं न स्यात् इत्यत्र – **तन्निघ्नत्वेऽपि** = परमात्माधीनत्वेऽपि, स्वस्य स्वातन्त्र्याभावेऽपि मुक्तः **पुनरावृत्तिशङ्काकलङ्की** = 'निरङ्कुशः परमात्मा मां संसारं प्रति पुनरावर्तयेदपि' इति पुनरावृत्तिशङ्कया **कलङ्की** = कलुषितः, 'स्वर्गेऽपि पातभीतस्य क्षयिष्णोर्नास्ति निर्वृतिः' इतिवत् भयग्रस्त एव स्यात् इति न भवति । कुतो न भवति - **तादृक्सौहार्ददृष्टेः** = तत्तादृशस्य सौहार्दस्य मुक्तविषये परमात्मनः प्रीत्यतिशयस्य दर्शनात् । कथमिदं ज्ञायते ? न हि त्वं मुक्तः । यदि मुक्तः, तर्हि तवेदानीं पुनरावृत्तिर्दृश्यते किलेत्यत्र - **तत्** = एतादृशं प्रीत्यतिशयम् **वयम्** = शास्त्रविश्वासवन्तः **अनावृत्तिशास्त्रेण** = ' न च पुनरावर्तते' इति श्रुत्यैव 'अनावृत्तिश्शब्दादनावृत्तिश्शब्दात् ' ( ब्र.सू.4-4-22 ) इति सूत्रेण च **इह** = इदानीमेव अत्रैव **विद्मः** = जानीमः । तस्य मुक्तस्य अनावृत्तिप्रतिपादकशास्त्रेण इत्येकं पदं वा । इदानीं तु कर्मवाचकपद- मध्याहार्यम् । ‘वेदाच्छास्त्रं परं नास्ति' इति आस्तिकानामस्माकं वेद एव परमं शास्त्रम् । एवं श्रुत्यनुसारिणी स्मृतिरपि । भगवानपि ' तस्माच्छास्त्रं प्रमाणं ते' (गी. 16-24 ) इति जगौ ॥ 



1- 

ननु ' प्रवृत्तिर्वा निवृत्तिर्वा नित्येन कृतकेन वा । पुसां येनोपदिश्येत तच्छास्त्रमभिधीयते ॥ (श्लो. वा.) इति वैदिकमूर्धन्यैः शास्त्रस्य लक्षणमभ्यधायि । अनावृत्तिशास्त्रं तु न प्रवृत्तिशास्त्रम्, न निवृत्तिशास्त्रम्, किन्त्वनुवादरूपम् । अतस्तस्योक्तलक्षणशास्त्रत्वाभावात् 'अनावृत्तिशास्त्रेण' इति कथमाचार्यै- रुक्तम् ? समीचीनः प्रश्नः । अवधीयताम् ! तिष्ठतु कामं तल्लक्षणम् ! शास्त्रपदस्यार्थः कः ? ' शासु अनुशिष्टौ ' इतिधातोर्निष्पन्नं पदम् ‘शास्त्रम्' इति ‘शासनम्' इत्यर्थकम् । 'अनुल्लङ्घनीयम्' इत्यनुगतार्थः । 

[[323]] 

 

वेदोक्तं सर्वं प्रवृत्तिरूपम्, निवृत्तिरूपं वा, सिद्धं कार्यानन्वितं वा वस्तु, तत् 'नाङ्गीक्रीयते मया' इति **उदासितुम्** =उल्लङ्घयितुमशक्यम् । अतो वेदाख्यं परं शास्त्रम् प्रवृत्तिनिवृत्तिविषये यथा प्रमाणम्, तथैव ब्रह्मण्यमपि प्रमाणम् । अतो भट्टोक्तं शास्त्रलक्षणम्, कर्मप्रधानपूर्वमीमांसाशास्त्रमात्रपर्यवसितम् । अत एवो - त्तरमीमांसायां – ‘शास्त्रदृष्ट्या तु' (ब्र.सू. 1-1-31 ) इत्यत्र जगद्ब्रह्मणोः शरीरशरीरिभावप्रतिपादकम्, ब्रह्मणस्सवन्तिर्यामित्वप्रतिपादकं वेदान्तशास्त्रं 'शास्त्र' पदेनाभिहितम् । ब्रह्मणः सर्वान्तर्यामित्वं हि केना- प्लङ्घितुं न शक्यम् । 'अन्यो ह्यन्यचिन्तयति स्वच्छन्दं विदधाम्यहम्' इति खलु वक्ति भगवान् । एवमनुल्लङ्घनीयत्वादेव ‘ऋतं सत्यं परं ब्रह्म' (म.ना.) इत्यादौ 'ऋतम्' इति ब्रह्म विशेषणमुच्यते । 'ऋतं नात्येति किञ्चन' (तै.ब्रा. 1-5-21 ) इति श्रुतिरेव ऋतपदस्यार्थं 'अनतिक्रमणीयम्' आह । 'ऋतं पिबन्तौ ' (कठ. 1-3-1) इत्यादावपि कर्मफलस्यानतिक्रमणीयत्वादेव **ऋतम्** = कर्मफलमिति व्याख्यातम् । अत एव 'श्रुतिस्स्मृतिर्ममैवाज्ञा' (पाञ्चरात्रम्) इति श्रुतिस्मृत्योरनुल्लङ्घनीयभगवदाज्ञारूपत्वमुच्यते । ' वेदाच्छास्त्रं परं नास्ति' इति व्यासवचनमपि स्मर्तव्यम् ॥ 

। 

ननु सांख्यपूर्वमीमांसयोरपि वेदप्रामाण्यमविशिष्टम् । तौ त्वीश्वरं नाभ्युपेतः । अतः ईश्वराज्ञारूपत्वं वेदस्य कथम्? न चैतल्लक्षणं वेदान्तिनामेवेति वाच्यम्; पूर्वमीमांसकानामेकं लक्षणम् । उत्तरमीमांस- कानामन्यल्लक्षणम् इति यदि, अद्भुतं वो बुद्धिकौशलम् । न च तावपीश्वरमभ्युपेत एव । श्रीमति भागवतादौ सांख्यप्रक्रियायां तथा दर्शनात् । आचार्यैरिव सेश्वरमीमांसाया रचनाच्चेति वाच्यम् । ईश्वरपददर्शनमात्रेणेयं जाता मतिः । एवं चेत्तर्हि चार्वाका अपि सेश्वरवादिनः स्युः, न हि ते ईश्वरपदमेव नाङ्गीकुर्वन्ति, किन्तु लोकप्रसिद्धो राजैवेति किल ते वदन्ति । लोकव्यवहारो न केनापि निरोद्धुं शक्यः । विषयभेदप्रदर्शनेन केवलं सर्वे व्यवहारान् निर्वहन्ति । अतः सांख्या निरीश्वरवादिन इत्येव प्रामाणिकः पन्थाः । तेषां साधनादिदृष्ट्या वेदान्तिसंमतेश्वरापेक्षापि नास्त्येव । प्रकृतिपुरुषाख्यतत्त्वद्वयवादिनः खलु ते । सेश्वरसांख्यपदं योगसिद्धान्त- वाचि । एवं पूर्वमीमांसकानामपि ईश्वरो नाभिमतः । कर्मशेषतयैव सर्वमर्थवद्भवतीति वदतामीश्वरस्य कर्मशेषत्वाभावादेव नास्ति स्थानमीश्वरस्य तत्र । आचार्यैस्तु - वैदिकाग्रेसराणां मास्तु निरीश्वरत्वापवाद इति दयया प्रौढिवादेन सेश्वरमीमांसाग्रन्थरचनम् । एवं विवाद एव कूश्माण्डचौर्यकथान्यायेन तयोर्निरीश्वरवादित्वं द्रढयति । अतो वेदानामीश्वराज्ञारूपत्वं कथं सङ्गच्छते ? 

अत्रोच्यते - वेदविषये सन्त्यसंख्याः पक्षभेदाः, वादविवादाश्च । वेदाः पौरुषेया वा अपौरुषेया वा? नित्याः, कृतका वा? इत्यादि । तेषां प्रामाण्यविषये स्वतः परतो वेति । एवं पक्षभेदसत्त्वेऽपि प्रामाण्ये एतेषां सर्वेषामैकरस्यमेव । अतः सर्वसंमततया प्रामाण्यं वक्तव्यं यदि, तर्ह्यपक्रमोक्तं 'शासन' रूपत्वं वेदानां सर्वसंमतम् । कस्य शासनम् ? इत्यत्र तु स्युः पक्षभेदाः ! सृष्टिनियम एव शासनशब्देनोच्यते । नियम- बद्धरीत्यैव सृष्टिचक्रं परिवर्तते । न हि कदाचिदपि आम्रबीजात् निम्बवृक्षो भवेत् । न वा मानवेभ्यो मृगा भवन्ति । बीजात् वृक्षस्याविर्भावोऽपि, बीजादङ्करम्, अङ्कुरात् नालम्, नालात्काण्डः, काण्डात् शाखाः, शाखेभ्यः पत्राणि, ततः पुष्पम्, ततश्शलाटुः, ततः फलम्, ततो बीजम् - इत्ययं क्रमः तत्तद्वीजानुगुणःतत्त्वमुक्ताकलापः 

[[324]] 

व्यवस्थितरीत्यैव भवति । एवं बीजादारभ्य बीजपर्यन्तं यच्चक्रम्, तत् तत्तद्वीजानुरूपं व्यवस्थितेनैव क्रमेण परिवर्तते । इदमेवातिव्यापकदृष्ट्या ' अन्नाद्भवन्ति भूतानि' इत्यारभ्य एवं प्रवर्तितं चक्रम्' (गी. 3- 14,15) इत्यनेनाभिधीयते । एतादृशसृष्टिचक्रेणानुल्लङ्घनीयेन मानवानां संयोजनप्रक्रियैव यज्ञविज्ञानमुच्यत इत्यपि 'सह यज्ञैः प्रजास्सृष्ट्वा ' ( गी. 3-10 ) इत्यादिनोच्यते । अतः 'अनुल्लङ्घनीयसृष्टिनियम एव शासनम्' इत्युच्यते । तदेतत् ईश्वरवादिभिः 'ईश्वराज्ञा' इत्युच्यते । ईश्वरानङ्गीकर्तृभिस्तु 'प्रकृतिनियम : ' 'नियति : ' ( Nature ) इत्यादिशब्दैरुच्यते । एतद्विषयकज्ञानमेव ' विज्ञानम्' शब्देनोच्यते । अत एव **शास्त्रम्** = 'विज्ञानम्' इति कोशकारादिभिरुच्यते । अतो यत्र यत्र विवादः तत्र सर्वत्र विज्ञानदृष्ट्याऽन्वेषणं भवेचेत्, पक्षभेदा अपि न स्युः । यदि वा स्युः, तदा पक्षभेदकारणज्ञानेन तेषां कक्ष्यापि सुनिश्चिता स्यात् । शास्त्राणां मर्यादापि रक्षिता स्यात् । सर्वसंशयानां परिहारस्सुलभो भवेत् । इदमेव ब्राह्मणस्य प्रथमकर्तव्यमित्याह भगवान् - 'ज्ञानं विज्ञानमास्तिक्यं ब्राह्मं कर्म स्वभावजम् ' ( गी. 18-42 ) इति । इयं दृष्टिस्संपादनीया चेत्, तत्र मूलभूतामर्हतामपि स एव आह - ' शमो दमस्तपश्शौचं क्षान्तिरार्जवमेव च ' ( गी. 18-42 ) इति । एतस्यापि मूलं 'भोक्तारं यज्ञतपसां सर्वलोकमहेश्वरम् । सुहृदं सर्वभूतानां ज्ञात्वा मां शान्तिमृच्छति' ॥ (गी. 5-29) इत्युक्तम् । प्रकृतमनुस्मरामः ॥ 



'अनावृत्तिशास्त्रेण विद्मः' इत्यत्र स्थूलदृष्ट्या अनावृत्तिप्रतिपादकशास्त्रेण 'न च पुनरावर्तते इति वेदवचनेन विद्मः **जानीमः** = इत्यर्थः । यद्यपि शब्दैकसमधिगम्ये विषये शब्द एव प्रमाणमित्यंशः सर्ववेदान्ति- संमतः । परन्तु उपनिषद्वाक्यानामर्थविवरणे असंख्यातपक्षभेदानामवतीर्णत्वेन कथं शब्दैकसमधिगम्यं ब्रह्म? यदि स्वस्वपक्षश्रद्धावश्यकीत्युच्यते, तर्हि 'श्रद्धैकसमधिगम्ये वस्तुनि' इति कथनमेव वरम्, अन्ततः तदेव प्रामाणिकं च । एवञ्च शब्दैकसमभिगम्यत्वं गतमेव । तर्हि शास्त्रयोनित्वाधिकरणस्य ब्रह्मण- श्शब्दैकसमभिगम्यत्वप्रतिपादकस्य का गति इति चेत्- 

न जानीमः कुतस्त्यक्तं प्राचीनं वर्णकं त्वृजु । शास्त्रयोनित्वसूत्रस्य सूत्रकारहृदि स्थितम् ॥ प्राचीनार्थस्य दुर्गम्यत्वादाचार्यैरखिलैरपि । व्याख्यातं त्वन्यथा सूत्रं शिष्यशक्त्यनुरोधतः ॥ 

T 

तथा हि-शास्त्रं **योनिः** = प्रमाणम् यस्य तत् शास्त्रयोनि, शास्त्रप्रमाणकम् । 'सर्वं वाक्यं सावधारणम्' इति न्यायेन शास्त्रैकप्रमाणकमित्यर्थः । तस्य भावः - शास्त्रयोनित्वम्, तस्मादिति विग्रहः ॥ 

तटस्थान् परिपृच्छामो हृदि हस्तं निधाय ते । वदन्तु योनिशब्दोऽयं कमर्थं बोधयेत्स्वतः ? । एवमेव वदन्त्यन्ये स्याद्दोषोऽस्माकमेव किम् ? इत्यादि शोभते जल्पे, वादे नैव तु शोभते ॥ 

सर्वत्र तत्पुरुषापेक्षया बहुव्रीहेर्जघन्यत्वेऽपि, योनिपदस्य कारकहेतावेव स्वरसत्वेऽपि, पूर्वसूत्रे सर्वजगत्कारणत्वस्य ब्रह्मलक्षणत्वकथनात्, शास्त्रकारणत्वस्यापि तेनैव लाभात्, पौनरुक्तयापत्त्या सोऽर्थ - त्यक्त इति वदन्ति । परन्त्वत्र शास्त्रकारणत्वं न विवक्षितं । शास्त्रं नाम विज्ञानम् । विज्ञानस्य ब्रह्मैव मूलम् 'योगो ज्ञानं तथा सांख्यं विद्याश्शिल्पादिकर्म च । वेदाश्शास्त्राणि विज्ञानमेतत्सर्वं जनार्दनात् ॥ 

[[325]] 

[वैशेषिकसंमतमुक्तिस्वरूपपरीक्षा] 

[[139]]. 

विश्वैर्वैशेषिकैस्तैर्भवति विरहितो नाशितादृग्गुणत्वात् 

जीवात्मा जन्मकाले घटवदिति यदि, स्यादिहाम्नायबाधः । 

 

(म.भा. अनु. सहस्र.) इति विज्ञानमूलत्वं ब्रह्मण उक्तम् । तदेतत् 'विज्ञानेनात्मानं वेदयते', 'विज्ञानादानन्दो ब्रह्म योनिः' (तै.म.ना.3-2-23-1) इत्याद्युक्तिभिश्च दृढीक्रियते । शब्दैकसमधिगम्यत्वरूपापेक्षया विज्ञान- मूलत्वात् ब्रह्मणो विज्ञानगम्यत्वरूपोऽर्थः स्वरसः गंभीरश्च । परन्तु - 

नष्टमध्यात्मविज्ञानं क्रमशः कालवैभवात् । तपोहान्या च विप्राणां विज्ञानं गलितं क्रमात् ॥ जानन्तोऽप्यखिलं तत्त्वमाचार्या मूकतां गताः । शेकुर्बोधयितुं नैव जनान् दौर्बल्यपीडितान् ॥ ज्ञानं कथञ्चित्सुलभं भगवत्कृपया नृणाम् । माययाच्छादितत्त्वात्तु विज्ञानं दुर्लभं सदा ॥ एवं विज्ञानहान्यैव व्याख्यानं बहुधा ह्यभूत् । समुद्धरेत्स विज्ञानं काले लोकहिते रतः ॥ प्रायः ततोऽनावृत्तिविज्ञानादनावृत्तिः स्वभावतः । सुलभेन क्रमेणाहुः सूत्रकारादयस्तु तत् ॥ 

तथा ह्युक्तं 'अनावृत्तिः शब्दात्' इति । भाषितं च कस्यापराधात्पुनरावृत्तिसंभवः किं मुक्तस्य, उत ब्रह्मणः? ‘न चोच्छिन्नकर्मबन्धस्यासङ्कचितज्ञानस्य परब्रह्मानुभवैकस्वभावस्य तदेकप्रियस्यानवधिकातिशयानन्दं ब्रह्मानुभवतोऽन्यापेक्षातदर्थारम्भाद्यसंभवात्पुनरावृत्तिशङ्का । न च परमपुरुषस्सत्यसंकल्पोऽत्यर्थप्रियं ज्ञानिनं लब्ध्वा कदाचिदावर्तयिष्यति' (श्री. भा. 4-4-22 ) इति । सामान्यजनानां तु शास्त्रं शब्दरूपम् । वस्तुतस्तु शास्त्रं विज्ञानमेवेत्यधिकारिभेदेनार्थद्वयमपीह विवक्षितम्, यथोपनिषत्पदम्। उपनिषत्पदम् हि ब्रह्मविद्यायाः, तत्प्रतिपादकशब्दस्य च वाचकं सर्वसंमतम् । ननु किमेतावतोक्तम् ? शास्त्रगम्यत्वं वा, विज्ञानगम्यत्वं वार्थो भवतु सूत्रस्य । 'योनि' पदस्यार्थे को भेद उक्तो भवतीति चेत्, नवीनव्याख्याने योनिपदं लाक्षणिकम्, समासश्च बहुव्रीहिः । प्राचीनव्याख्याने योनिपदं मूलकारणवाचि, समासश्च तत्पुरुष एव । विज्ञानमूलत्वाद्ब्रह्मणः, विज्ञानगम्यत्वमर्थात्सिद्धमिति न पौनरुक्त्यम् । एतद्विस्तरोऽग्रिमसरे ॥ ६८ ॥
</details>
