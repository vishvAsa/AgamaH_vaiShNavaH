+++
title = "006 आत्मा स्वेनैव"

+++
<details><summary>मूलम्</summary>

आत्मा स्वेनैव सिध्यत्यहमिति निगमैर्यत्स्वयंज्योतिरुक्तः स्वापेऽप्यस्य स्वसिद्धावशयिषि सुखमित्यक्षता प्रत्यभिज्ञा ।  
चेतश्चान्यानपेक्षं मतिषु न हि भवेत्किं च वेदान्तदृष्ट्या ज्ञानत्वादेष धीवत् स्वविषयधिषणानिर्व्यपेक्षस्वसिद्धिः ॥ ६ ॥
</details>

<details><summary>सर्वाङ्कषटीका - ६</summary>

‘स्वस्यैवात्मा तु सिद्धिमनुभवति' इति कथम् ? 'सुखदुःखज्ञानान्यात्मनो लिङ्गम्' (गौ.सू.1-1- 12 ) इति किल सुखदुःखज्ञानाद्याश्रयतयात्मानुमानं वक्ति न्यायसूत्रम् ? स्वतस्सिद्धत्वे तस्य 'निगममितः ' इति वा अनुपदं कथमुक्तिः ? इत्यादिशङ्कां वारयति - आत्मेत्यादिना । **यत्** = यस्मात् **निगमैः** = ' अत्रायं पुरुषः स्वयंज्योतिर्भवति' (बृ.6-3-9), ' हृद्यन्तर्ज्योतिः पुरुषः' (बृ.6-3-7), 'येनेदं सर्वं विजानाति तं केन विजानीयात्' (बृ.4-4-14) इत्यादिश्रुतिभिः आत्मा **स्वयंज्योतिः** = स्वप्रकाशः उक्तः, अतः आत्मा 'अहम्' इति स्वेनैव **सिद्ध्यति** = अहमित्यनुभवविषयतया आत्मा सर्वेषां स्वतः सिद्धो भवति । सर्वेषां स्वस्वात्मनः स्वतस्सिद्धत्वेऽपि परात्मनः तथात्वाभावात्, प्रमाणान्तरापेक्षाप्यस्तीति श्रुतिवेद्यत्वमप्युच्यते । सिद्धान्ते स्वप्रकाशस्यापि प्रमाणान्तरविषयत्वे विरोधो नास्ति । 'केन प्रमाणेन वस्तुनः सिद्धिः' इति वस्तुसाधकप्रमाणप्रश्नः अन्यः, प्रमाणाविषयत्वविचारः अन्यः । आत्मा यद्यपि स्वत एव सिद्ध्यति, अथापि परात्मनः । स्वदृष्ट्या स्वतस्सिद्धत्वाभावात् शास्त्रवेद्योऽपि भवतीत्याशयः ॥ 

अथवा 'अहम्' इत्यनुभवस्य सर्वैरङ्गीकारेऽपि, वैशेषिकादिभिः आत्मनः स्वप्रकाशत्वानङ्गीकारात्, माध्यमिकैः ‘न ह्यङ्गुल्यग्रमात्मानं स्पृशति' इति न्यायेन स्वस्मिन् स्वस्य विषयत्वस्य विरुद्धतया स्वप्रकाश- 

[[157]] 

 

त्वासंभवस्य प्रतिपादनाच्च आत्मनः स्वप्रकाशत्वे श्रुतिरेव प्रमाणमित्याशयः । ननु आत्मनः स्वप्रकाशत्वे कथं विवादो भवेत् । न हि प्रकाशमानं दीपं पश्यन् कश्चित् विवदतीति चेत्; सत्यम्; आत्मनोऽत्यन्तगहनत्वादेव विचारस्यावसरः । किञ्च जाग्रद्दशायां हि शरीरादिविशिष्टस्यैव भानात् शरीरादीनामस्वप्रकाशत्वात्, विवादः स्यादेव । किञ्च 'अहम्' इति प्रतीतेः इन्द्रियादिष्वपि समानत्वात् कथं निर्णय : ? अत एव श्रुतिरपि ' अत्रायं पुरुषः स्वयं ज्योतिर्भवति' (बृ. 6-3-9 ) इति विप्रतिपत्त्यप्रसङ्गात् सुषुप्तिसमय एवात्मनः स्वयंप्रकाशत्वं वदति । अत एव च जाग्रद्दशायामज्ञानिनामहंबुद्धिः भूतात्मादिविषयिण्येवेत्येव परमं रहस्यम् । 'न ह्यङ्गुल्यग्रम्' इति तु अङ्गुल्यग्रस्य जडत्वादात्मनस्त्वजडत्वाच्च समाहितम् ॥ 

न च सिद्धान्ते सूक्ष्मशरीरस्यामोक्षमनुवर्तनाङ्गीकारात् सुषुप्तावप्यहमिति प्रतीतिर्विशिष्टविषयिण्येवेति कथं तदा केवलस्यात्मनः स्वप्रकाशत्वमिति वाच्यम् ; अचित्संबन्धस्य सत्तयैव व्यवहारकारणत्वेनाहंप्रतीतौ विषयत्वाभावादचिदंशस्य । तर्हि जाग्रदवस्थायामपि तथैव कुतो न स्यादिति चेत्, जाग्रत्काले स्थूलशरीरभानस्यानुभवसिद्धत्वात् सुषुप्तावात्मनस्स्वप्रकाशत्वकथनम् । वैशेषिकदर्शनस्याध्यात्मशास्त्रत्वाभावात्, अभ्युपगमवादेन जाग्रत्कालिकानुभवमात्राङ्गीकारेण वाऽस्वप्रकाशत्वमुक्तम् । ज्ञानिनां तु जाग्रद्दशायां देहातिरिक्तात्मप्रकाशस्तु वर्तेतैव । तेषां त्रिविधव्यवहारः पूर्वमेव (श्लो. 1) समर्थितः ॥ 

ननु आत्मनः सुषुप्तावपि स्वयंप्रकाशत्वे सुप्तोत्थितेन 'मामप्यहं एतावन्तं कालं न ज्ञातवान् ' इत्येवानुसन्धानं कथम् ? अत आत्मा न स्वयंप्रकाशः इति शङ्कां निराकरोति-स्वापेऽपीत्यादिना । **स्वापेऽपि** = सुषुप्तावपि अस्य - आत्मनः **स्वसिद्धौ** = स्वप्रकाशत्वे सुखं **अशयिषि** = 'सुखमहमस्वाप्सम्’ इति प्रत्यभिज्ञा **अक्षता** = बाधकरहिता प्रमाणं भवत्येव ॥ 

अस्ति किल सर्वेषां सुप्तोत्थितानाम् ' अहं सुखम् अस्वाप्सम्', 'महानानन्दोऽभूत्तदा मम' इत्यादिः सुषुप्तिविषयको व्यवहारः । ‘मन्दमगच्छम्' इत्यादाविव 'सुखम्' इति क्रियाविशेषणम् । तेन सुषुप्तिकालिकः आनन्दः, सुखं वा प्रत्यभिज्ञायते । तच्च सुखं जाग्रद्दशादौ यथा विषयसंबन्धाधीनम्, न तादृशं भवितुमर्हति सुषुप्तौ तदा बाह्यविषयसंबन्धस्यासंभवात् । अतस्तत्सुखमात्मस्वरूपसंबन्ध्येव । सुखं नामानुकूलत्वप्रकारज्ञानजन्यः धर्मभूतज्ञानस्यावस्थाविशेषः जाग्रद्दशायामनुभवसिद्धः । सर्वेषामपि स्वात्मा खलु स्वस्य अनुकूलतमः, 'आत्मनस्तु कामाय सर्वं प्रियं भवति' (बृ.4-4-5 ) इति हि प्रसिद्धम् । यद्यपि श्रीभाष्यकारैः अत्रात्मशब्दः परमात्मपरो वर्णितः, उत्तरत्र तस्यैवोपास्यत्वाभिधानात् प्रीतिद्वेषयोः जीवाधीनत्वा- भावाच्च । अथापि, संसारिणां स्वात्मैव परमानुकूलः । अतः स्वानुकूलेषु प्रीतिः, स्वप्रतिकूलेषु द्वेषश्च औत्सर्गिकः । एतद्दृष्ट्या 'आत्मनस्तु कामाय सर्वं प्रियं भवति' इत्यत्र यथाश्रुतार्थोऽपि स्वरसः । अतः तन्न त्यज्यते । तथैवोक्तोऽप्यर्थः वैज्ञानिकत्वान्न निवार्यते । श्रीभाष्यकारैरपि अग्रे 'आत्मपदस्य जीवपरत्वेऽपि ' इति व्याख्यान्तरमप्यनुगृहीतम् । ततश्च सुषुप्तौ शुद्धस्यात्मनः भानात् तद्गतमनुकूलतमत्वमपि स्वयमेव भासते । तदेव च प्रतिसन्धीयतेऽनन्तरम् 'सुखमहमस्वाप्सम्' इति । ततश्च सुषुप्तावप्यात्मनः भानात् स्वप्रकाशत्वमात्मनस्सिद्धम् । तर्हि 'मामप्यहं न ज्ञानवान्' इति कथं व्यवहार इति चेत्, अस्य व्यवहारस्य 

 

[[158]] 

चेतश्चान्यानपेक्षं मतिषु न हि भवेत् किञ्च वेदान्तदृष्ट्या 

ज्ञानत्वादेष धीवत् स्वविषयधिषणानिर्व्यपेक्षस्वसिद्धिः ॥6॥ 

जाग्रद्दशाकालिकत्वात्, जाग्रद्दशायां यादृशोऽयमहमर्थो भासते शरीरादिविशिष्टः, तादृशस्य सुषुप्तावभानात् तथा व्यपदेशः सुतरां संगच्छते ॥ 

ननु तर्हि सुषुप्तिरेव मुक्तिः स्यात्, शुद्धस्यात्मनो भानादिति चेत्, जाग्रत्कालिकदुःखाद्यभावमात्राभि- प्रायेण 'शुद्धस्य' इत्यभिधानात् । आत्मस्वरूपसंबन्ध्यानुकूल्यस्यापि लेशत एव भानं सुषुप्तौ, बन्धस्या- निवृत्तेः । मुक्तावेव पूर्णसुखस्वरूपभानमिति मुक्तिसुषुप्त्योरजगजान्तरायितत्वात् । जीवात्मनः परमात्मनि लयो हि बहुविधः । सुषुप्तौ, मूर्छायाम्, मरणे, मुक्तौ चेति बहुविधास्ववस्थासु जीवात्मनः परमात्मनि लयप्रतिपादनात् लये तारतम्यं वर्तत एव । आस्वप्यवस्थासु अवान्तरतारतम्यमपि वर्तत एव । निद्रा, गाढनिद्रा, अत्यन्तगाढनिद्रा इत्यादितारतम्यस्यानुभवसिद्धत्वात् । निद्रायां गाढत्वं पुरुषभेदेनापि दृश्यते । तमोगुणतारतम्यमनिवार्यमेव । अतः परमात्मनि लयमात्रान्न पूर्णमुक्तिः । सुषुप्त्यादिकमधिकृत्य विस्तरेण विचारोऽग्रे ( श्लो. 26) द्रष्टव्यः ॥ 

ननु आत्मनोऽत्यन्तमान्तरत्वेन बाह्येन्द्रियैः ग्रहणासंभवेऽपि, मनसैव तद्ग्रहणं भवतु ! किं स्वप्रकाशत्वकल्पनेनेत्यत्राह-चेत इत्यादि । **चेतश्च** = मनोऽपि **मतिषु** = स्वसाध्येषु ज्ञानेषु **अन्यानपेक्षम्** = सामग्र्यन्तरनिरपेक्षं न हि **भवेत्** = न हि समर्थं भवितुमर्हति । मनो हि बाह्यविषयेषु यथा न स्वतन्त्रं प्रवर्तते, किन्तु बाह्येन्द्रियद्वारैव, एवमान्तरविषयेऽपि सुखादिविशिष्टमात्मानमेव गृह्णीयान्मनः । केवलेन मनसा शुद्धस्याहमर्थस्य ग्रहणे सर्वेऽप्यात्मज्ञानिनो भवेयुः । सुषुप्तौ तु आत्मस्वरूपातिरिक्तस्य सुखस्याभावात् 'सुखमहमस्वाप्सम्' इति प्रतीत्या सुषुप्तौ मानसप्रत्यक्षसाधनमपि न संभवति । वस्तुतो मनसोऽपि सुषुप्तौ लयात्, अन्यथा निद्राया एवासंभवात् सा प्रतीतिः आत्मनः स्फुरणकृतैव, न तु मानसी । किञ्च सर्वव्यवहाराणामहमर्थमूलकत्वेन, तस्य प्रकाशो यद्यन्याधीनः स्यात्, तर्ह्यनवस्था दुर्वारा। सुखदुःखादिभि- रात्मानुमानकथनमपि परात्मदृष्ट्या, विशुद्धात्मदृष्ट्या वा । अतश्चात्मा स्वप्रकाश एव ॥ 



T 

ननु 'सुखमहमस्वाप्सम्' इति प्रतीतौ दुःखाभाव एव विषयः, भारापगमे 'सुखी संवृत्तोऽहम् ' इतिवत् । आत्मस्वरूपस्यैव सुखरूपत्वे, तस्य स्वप्रकाशत्वे च, आत्मनः सदा भासमानत्वेन सदा सुखानुभव एव स्यात्, सांसारिकदुःखानुभव एव कस्यापि न स्यात् । अत आत्मा न सुखस्वरूपः, न वा स्वप्रकाश इति शङ्कायाम्, अन्ततो वेदप्रामाण्यमूलकमेवात्मनः स्वयंप्रकाशत्वमित्याह – किञ्चेत्यादि । अपि च **वेदान्तदृष्ट्या** = वेदान्तस्य स्वतः प्रमाणभूतस्य दृष्ट्या **एषः** = आत्मा **धीवत्** = धर्मभूतज्ञानवदेव **स्वविषयधिषणानिर्व्यपेक्षस्वसिद्धिः** = **स्वः** = आत्मा, तद्विषयिणी या **धिषणा** = बुद्धिः **तन्निर्व्यपक्षा** = तत्सहकारानपेक्षिणी स्वस्य सिद्धिः यस्य सः, इति पुल्लिङ्गः शब्दः, एष इत्युक्तात्मविशेषणत्वात् । एवञ्चात्रैवमनुमानं विवक्षितम् ‘आत्मा स्वविषयकज्ञानान्तराधीनसिद्धिको न, ज्ञानत्वात्, धर्मभूतज्ञानवत्' इति 

[[159]] 

[आत्मनः प्रत्यक्त्वम् ] 

77. 

प्रत्यक्त्वं पुंसि केचित् स्वविषयधिषणाधारतामात्रमाहुः 

स्वस्मै स्वेनैव भानं तदिति समुचिते तत्स्वतस्सिद्धिसिद्धेः । 

 

धर्मभूतज्ञानं दृष्टान्तः, तस्य ज्ञानान्तराधीनसिद्धिकत्वेऽनवस्थाप्रसङ्गः इत्यादि बुद्धिसरे भविष्यति । उक्तानुमाने हेतोः स्वरूपासिद्धावापादितायाम्, तत्परिहाराय ' वेदान्तदृष्ट्या' इत्युक्तम् । 'अत्रायं पुरुषः स्वयं ज्योतिः ' ‘हृद्यन्तर्ज्योतिः पुरुषः' इत्यादिश्रुतिर्विवक्षिता । 

ननु किमिदं विचित्रं वन्ध्यासुतसंभाषणप्रतिज्ञावदुच्यते ? 'स्वविषयकज्ञानान्तराधीनसिद्धिकत्वा- भावः आत्मनोऽनुमानेन साध्यते ? अनुमानेनाविषयीकरणे कथमनुमानप्रवृत्तिः ? इति चेत्, सत्यम्, विप्रतिपद्यमानं प्रत्येवानुमानाभिधानात् । महामेधावी कुमारिलोऽपि हि जडात्मवादी । अतस्तादृशान् प्रत्यनुमानप्रदर्शनम् । न हि सिद्धान्तेऽपि आत्मनो ज्ञानान्तरविषयत्वं निराक्रियते, किन्तु ज्ञानान्तराधीनसिद्धि- कत्वमेव । सिद्धिर्नाम सत्तानिश्चयः, स चान्यत्र ज्ञानान्तराधीनः । आत्मनः स्वयंसिद्धत्वेऽपि न वेद्यत्वनिषेधः । अन्ततः आत्मपदजन्यबोधविषयत्वमात्मन आवश्यकमेव । अन्यथा तत्पदमर्थशून्यमेव स्यादिति न कश्चन विरोधः ॥ 

यदपि चोक्तम् – आत्मनस्सुखरूपत्वे स्वप्रकाशत्वे च लोके दुःखानुभव एव कस्यापि न स्यादिति, तन्न । आत्मस्वरूपानुकूल्यस्य संसारदशायां कर्मणावरणात्, आत्मस्वरूपगतमानुकूल्यं न संपूर्णतो भासते । अत एव बाह्यविषयानन्दसंपादनार्थं संसारिजीवानां प्रवृत्तिः । संसारदशायां विषयानन्दस्यैव सुखत्वभ्रान्त्या च जाग्रद्दशायां आत्मस्वरूपसुखभानमाच्छादितमिव भवति । सुषुप्तौ तु विषयसुखभानाभावादात्मस्वरूपसुखमेव भासते । अत एव भारापगमे 'सुखी' इतिवदपि न युक्तम् । आत्मनो जडत्वपक्ष एव तथा वक्तव्यत्व- निर्बन्धः । न तु स्वप्रकाशत्वपक्षे । अतस्सुषुप्तौ आत्मा स्वयं प्रकाशते ॥ ६ ॥
</details>
