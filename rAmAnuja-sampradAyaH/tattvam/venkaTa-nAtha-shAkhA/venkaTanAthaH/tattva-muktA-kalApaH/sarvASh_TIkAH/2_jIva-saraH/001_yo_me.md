+++
title = "001 यो मे"

+++
<details><summary>मूलम्</summary>

यो मे हस्तादिवर्ष्मेत्यवयवनिवहाद्भाति भिन्नस्स एकः प्रत्येकं चेतनत्वे बहुरिह कलहो वीतरागो न जातः ।  
तत्सङ्घातातिरिक्तेऽप्यवयविनि कथं तेष्वसिद्धा मतिस्स्यात् सङ्घातत्वादिभिर्वा घट इव तदचित्स्यान्ममात्मेत्यगत्या ॥ १ ॥
</details>

<details><summary>सर्वाङ्कषटीका</summary>

जडद्रव्यनिरूपणानन्तरम् यथा-विभागम् अजड-द्रव्य-निरूपणे प्राप्ते,  
तत्रापि प्रथमस्य प्रत्यग्-अर्थस्य निरूपणे क्रमप्राप्ते,  
तत्राप्य् आद्यं जीवतत्त्वं निरूपयितुम् उपक्रमते - यो म इत्यादिना ।  

**मे** मम **हस्तादि** मम **वर्ष्म** = शरीरम्  
इति **अवयव-निवहात्** = हस्ताद्य्-अवयव-समुदायात्  
**भिन्नः** यः **भाति** = सर्वानुभवगोचरो भवति  
**स एकः** अवयवातिरिक्तः अखण्डः अन्य एव,  
न **सङ्घातः** = समुदायः, प्रकृते भूतसमुदायः ।  
**सङ्घाती** = सङ्घातघटकः प्रत्येकपदार्थः ।  

सङ्घातस्य **सङ्घात्य्-आत्मकत्वेन** = सङ्घात-घटक-पदार्थानरिक्तत्वेन एकत्वासंभवात्,  
'एकः' इत्यनेन अहम्-अर्थस्य एकतया भानात्, सङ्घातात्मकत्वनिरासः ।  
न च 

> सिद्धान्ते अतिरिक्तावयविनः निरासात्,  
घटादि-गतैकत्वस्यामुख्यत्वात्,  
प्रकृतेऽपि एकत्वम् अमुख्यम् एवास्तु, का हानिः ? 

इति वाच्यम्; नैय्यायिकवत् अवयविनः अभावेऽपि,  
अवयव-संयोगस्यातिरिक्तस्याङ्गीकारात्,  
तादृश-संयोग-विशिष्टानाम् अवयवानां विशिष्ट-रूपेणातिरिक्तत्व-व्यवहार-विषयत्वेन,  
एकत्वस्य तद्-गतत्वेन मुख्यत्वम् एव ।  

साङ्ख्य-संमत-सत्कार्य-वादो वा,  
वैशेषिक-संमतासत्कार्य-वादो वा  
तथैव न मण्ड्यते, खण्ड्यते वेति पूर्वमेवोक्तम् (जड. 24 ) ।  
अधिकं तत्तदवसरे भविष्यति । 

शरीरातिरिक्तत्वे युक्तिम् आह- प्रत्येकम्-इत्य्-आदिना ।  
अवयव-सङ्घात-रूपत्वाद् अवयविनः,  
अवयवानां प्रत्येकं आत्मत्वम्,  
उत संघातस्येति विकल्पे  
**इह** = अस्मिन्वादे **प्रत्येकम्** = अवयवानाम् एकैकशः **चेतनत्वे** =चेतनत्वं यदि स्यात्  
**बहुः** = बहुविधः **कलहः** = परस्परं अभिप्रायभेदस्य नियतत्वात्,  
सदा परस्परं सङ्घर्षः अनिवार्यः । 

ननु स्वार्थ-निरपेक्षाः संभूय कार्यं कुर्वन्तीति दृश्यते किल;  
तथा कुतो न भवतीत्यत्र  
**वीतरागः** = संपूर्ण-स्वार्थ-रहितः **न जातः** = नाद्यावधि **जातः** दृश्यते ।  
यदा कदाचित् यस्मिन् कस्मिंश्चित् अभिप्रायभेदः स्याद् एव;  
बुद्धिभेदस्यावर्जनीयत्वात् ।  
प्रत्येकम् अहम्-अर्थत्वे एकेनानुभूतस्यान्येन प्रतिसन्धानानुपपत्तिर् अपि दोषो ज्ञेयः ।  
यः पूर्वम् अनुभूतवान्, तस्यैव खलु कालान्तरे स्मरणम् ।  

तर्ह्य् अस्तु समुदाय एव चैतन्यम्, प्रतिसन्धानस्य निर्वाहात्  
**इत्यत्र** = **अवयविनि** = अवयव्य्-आख्ये पदार्थे तत्-सङ्घातातिरिक्तेऽपि **सति** = तेषाम् अवयवानां समुदायातिरिक्तत्वे सत्य् अपि  
**तेषु** = प्रत्येकम् अवयवेषु  
**असिद्धा** = असती मतिः कथं तत्र स्यात् ? 

सर्वथा असत्-कार्यवादस्य पूर्वम् एव निरस्तत्वात् ।  

**सङ्घातः** = समुदायः तद्-घटक-पदार्थापेक्षया वस्तुतोऽत्यन्तं नातिरिक्त  
इति सूचनाय **अपि**-शब्दः ।  

अवयविनश् शरीरस्य प्रत्येकावयवापेक्षया ऽतिरिक्तत्वेऽपि,  
प्रत्येकम् असतः चैतन्यस्य समुदाये वा सत्त्वं विरुद्धम् एव,  
'न हि शतम् अप्य् अन्धाः पन्थानं पश्यन्ति' इति न्यायात् । उपचयापचयादिभिः शरीरस्य प्रतिक्षणं भिन्नत्वात्, बाल्ये विलोकितस्य यौवनादिषु स्मरणानुपपत्तिरपि दूषणं ज्ञेयम् ॥  

एवं तत्साधकं प्रमाणं निरस्य  
बाधकम् उपन्यस्यति - सङ्घातत्वादिभिरित्यादि ।  
**वा** = अथवा **सङ्घातत्वादिभिर्** हेतुभिः  
**तत्** = शरीरम् **अचित्** = चैतन्यशून्यम् घट इव स्यात् । 'शरीरम् न चैतन्यवत्, सङ्घातत्वात्' इत्यनुमानम् । भूतानां जडत्वस्य सर्वसंमतत्वात्, भूतसङ्घातरूपं शरीरमपि जडमेव । ननु 'मे शरीरम्' इति प्रतीत्या अहमर्थस्यात्मनः शरीरस्य च भेदः सिद्ध्यति किलेति चेत्, 'ममात्मा' इत्यपि अहमर्थस्यात्मनश्च भेदो दृश्यते । न चेदमौपचारिकम्; 'मम शरीरम्' इत्यस्यापि तथात्वसंभवात् । न च 'मम शरीरम्' 'ममात्मा' इति द्वयमपि ते औपचारिकम् । मम तु ममात्मा इत्येकमेवौपचारिकमित्यस्ति लाघवमिति वाच्यम्, अतिरिक्तस्यात्मनः अनङ्गीकर्तुर्मम आत्मशब्दस्यापि शरीरपरत्वेन 'मम शरीरम् ' इत्यनेनैकार्थ्यात् ' ममात्मा' इति प्रतीतेरिति चेत् तत्राह - स्यादित्यादि । मम आत्मा इति तु **अगत्या** =गत्यन्तराभावादौपचारिकमेव । न च द्वयोः साम्यं शंक्यम्; आत्मशब्दस्य शरीरप्रतिसंबन्धिन्येव प्रसिद्ध्या ‘ममात्मा’ इत्यस्यास्वारस्यं ते दुर्निवारम् । 'आत्मा देहे' इत्यादिकोशदर्शनेन आत्मपदस्य मनः पर्यायस्यापि सत्त्वेन 'ममात्मा' इत्यस्य 'मम मनः' इत्याद्यर्थकत्वेन औपचारिकत्ववारणसंभवात् । अतः शरीरातिरिक्त एवात्मा ॥

यद्यपि प्रत्यगर्थयोः जीवापेक्षया ईश्वरस्यैव प्राधान्यात् तदेव प्रथमं निरुपणीयम्; परं त्वेवं हि सति जडद्रव्यसरतोऽपि प्रथममीश्वरसरः स्यात् । प्रसिद्ध्यतिशयात् तत्प्राथम्यमिति यदि, तर्हि जीवस्यापि 'अहम्' इत्यापामरं प्रसिद्ध्यतिशयात् बुद्ध्यारोहसौलभ्याभिप्रायेण विभागसमय एव तस्य प्रथमनिर्देशाच तस्यैव प्रथमं चिन्ता युक्ता । किञ्च रत्नदर्शनं प्रति रत्नपेटिकादर्शनवत्, परमात्मदर्शनं प्रति तच्छरीरभूतजीवात्मदर्शनस्यावश्य- कत्वात् प्रथमं जीवनिरूपणम् । अपि च, आचार्यवर्योऽपि स्वग्रन्थस्य तत्त्वमुक्ताकलापः' इति नाम निर्दिशन्, मुक्तासरे मध्यममणित्वेन ईश्वरं निरूपयितुकामः, तदनुरोधेन द्वितीयसरे जीवं निरूपयति । एतदभिप्रायेणैव तृतीयं मध्यमसरं 'ईश्वरसरः' इत्यनिर्दिशन् 'नायकसरः' इति निर्दिशति । रत्नहारेषु हि मध्यमरत्नस्य ‘नायकरत्नम्' इति प्रसिद्धिः ॥

एवं जीवनिरूपणे प्रसक्ते, प्रथमं तस्य देहाद्यतिरिक्तत्वसाधनस्यैवास्तिकानां प्रथमकर्तव्यत्वात्ते- नैवोपक्रमः । आत्मनो हि अहमर्थत्वं सर्वसंमतम् । न तु परमतवदहमर्थानात्मत्ववादिनो वयम् । लोके चापामरपण्डितप्रवरम् ‘अहम्' इति प्रतीतिः शरीरविषयिण्येव सर्वानुभवसिद्धा । पामराणामेवेयं शरीरेऽहं- बुद्धिः, न तु आत्मज्ञानिनामिति तु न मन्तव्यम्; 'इदं तु ते गुह्यतमं प्रवक्ष्याम्यनसूयवे' (गी. 9-1) 'इदं विवस्वते योगं प्रोक्तवानहम्' (गी. 4 - 1 ) इत्यादौ सर्वज्ञश्रेष्ठेन भगवताऽपि 'प्रवक्ष्यामि' इति कथनात् । प्रवचनं हि शब्दप्रयोगः। स च कण्ठताल्वाद्यभिघातजन्यः प्रसिद्धः । स च शरीरव्यापारः । यद्यप्युपदेशोऽपि बहुविधः मानसिकादिभेदेन । तेषु वाचिकोपदेश एव सर्वजनप्रसिद्धः । तत्रास्ति शरीरस्य मुख्यं स्थानम् ।

ततश्च ‘प्रवक्ष्यामि' इत्युत्तमपुरुषलभ्योऽहंशब्दः लोकदृष्ट्या शरीरवाच्येव । ज्ञानिदृष्ट्या, शरीरविशिष्टवाची वा । केवलात्मवाची तु सर्वथा न भवति, केवलस्यात्मनः शब्दप्रयोगसामर्थ्याभावात् । न च केवलस्य शरीरस्य जडत्वेन शरीरं वा केवलं कथमुपदिशेदिति शङ्खयम्, चार्वाकमते चैतन्यस्य शरीरधर्मत्वेन, उपदेशादीनां तादृशशरीरकार्यत्वात् । मृतशरीरे चैतन्यस्य व्यभिचारप्रदर्शनमज्ञानमूलमेव, 'मृतशरीर' मित्यत्र मृतस्य शरीरमित्यर्थो वा, मृतं शरीरमित्यर्थो वा? आद्ये चार्वाकमते शरीरातिरिक्तस्यात्मनोऽनङ्गीकारात् ममात्मेतिवद्दोषाप्रसक्तिः । द्वितीये तु शरीरस्य मृतिर्नाम चैतन्यशून्यता । तत्र च कारणम् - यादृशरीत्या भूतानां मेलने चैतन्याभिव्यक्तिः, तद्वैकल्यमेव । अतस्तत्र शरीरत्वव्यवहारः भूतपूर्वगत्याश्रयणेनैव । सिद्धान्तेऽप्येतत्समानम् । चेतनवियोगानन्तरं तत्र शवपदप्रयोग एव युक्तः । अतश्शरीरं नाम चैतन्याभिव्यक्त्याधारभूतमेव । तादृशमेव उपदेशादिकारणम्, न भूतमात्रमिति न दोषः । किं बहुना भगवतैव 'ज्ञानिनः ' ' तत्त्वदर्शिनः' इति प्रशंसापूर्वकम् ' उपदेक्ष्यन्ति' इत्यभिधानात् ज्ञानिनामपि अहंबुद्धिः शरीरविशिष्टविषयिण्येव । अन्यथा उपदेशानुपपत्तिर्जागरूकैव । अतश्च प्राप्ताप्राप्तविवेकन्यायेन शरीरस्यै- वाहमर्थत्वात् शरीरमेव आत्मा, न त्वतिरिक्तः ॥

किं बहुना ! 'विज्ञाघन एवैतेभ्यो भूतेभ्यः समुत्थाय तान्येवानु विनश्यति, न प्रेत्य संज्ञाऽस्तीति' (बृ.6-5-13, 4-4-12) इति श्रुत्यैव भूतचैतन्यवादोऽभिहितः । न चैत्पूर्वपक्षरूपम्; अनन्तरं तन्निरासस्य लेशतोऽप्यदर्शनात् । प्रत्युत, मैत्रेय्या तद्वाक्यश्रवणेन 'अत्रैव मा भगवानमूमुहत्, न प्रेत्य संज्ञास्तीति' इति स्वस्या मोहे प्रतिपादिते 'न वा अरेऽहं मोहं ब्रवीमि' इति याज्ञवल्क्येन स्वोक्तस्यैव समर्थनाच्च शरीरंमेवात्मेति चार्वाकवादं प्रथमं निराकरोति ॥

यद्यपि चार्वाकमतमिति वा चार्वाकदर्शनमिति वा प्रत्येकमेकं दर्शनं नास्त्येव, किन्तु तत् पण्डितैः कल्पितः पोषितश्च कश्चन काल्पनिकशिशुरेव । एतत्तत्त्वञ्चाग्रे ( श्लो. 3) स्पष्टीक्रियते । अथापि पण्डितकुलप्रसिद्ध्यैवाचार्यैरपि चार्वाकमतमनूद्य दूष्यते । 'देहेन्द्रियमनः प्राणधीभ्योऽन्योऽनन्यसाधनः' (आ.सि.) इति किल परमाचार्याः । अतो देहाद्यतिरिक्तत्वमात्मनस्साधनीयम् । तत्र च प्रथमकक्ष्यायां देहस्यैव प्रसक्तेः तस्य प्रथमं निराकरणं युक्तमेव । इन्द्रियाद्यात्मवादश्चाचिरादेव निराक्रियते ॥

ननु चूर्ण (सुधा ) हरिद्रयोः मेलने, पूर्वमसतः रक्तवर्णस्य दर्शनात् प्रत्येकमसतोऽपि समुदाये उत्पत्तिः दृष्टचरीति चेत्, सत्यम्; परन्तु सर्वथा असतः उत्पत्तौ चूर्णहरिद्रयोर्मेलन एव तथेति कथं नियमः ? सिकताहरिद्रयोर्मेलनेऽपि भवतु तथा, असत्त्वाविशेषात् । अतः प्रकारान्तरेण स्थितं प्रकारान्तरेण परिणमत इति, अभिव्यज्यत इति वा परिणामविशेषस्वभावोऽयम्। न हि मृदो घट इव तन्तुभ्योऽपि घटस्स्यात् । अतः पूर्वं असतः उत्पत्तिः, अभिव्यक्तिर्वा न संभवत्येव । एतादृशः परिणामविशेष एव विवर्त इत्युच्यते इति तत्प्रकरणे विशदीकरिष्यामः ॥

ननु कोऽयं सुभगाभिक्षुकन्यायः ? वयमप्येतदेव हि वदामः, प्रत्येकमदृष्टमपि चैतन्यं विलक्षणभूतसङ्घातभाववशादाविर्भवति इत्येव । 'विज्ञानघन एव' इति श्रुतिरप्येतदेवाभिप्रैति । अतश्शरीर-

C



[[128]]

मेवात्मेत्यत्र कं दोषं पश्यसि त्वम् ? सत्यं भोः ! परन्तु इदमत्र निरुच्यताम् । 'अहं' प्रतीतेश्शरीरविषयत्वात्किल तथोच्यते भवता । तर्हि 'अहं पश्यामि' 'अहं स्पृशामि इत्यप्यनुभवात् चक्षुरादावपि अहं प्रतीतेस्सत्त्वात् कथं शरीरमेवात्मा ? न च इन्द्रियशरीरयोरैक्यम्, केवलशरीरस्य द्रष्टृत्वाद्यसंभवात् । न चेन्द्रियाणि सर्वाण्यपि भूतपरिणामविशेषाण्येव सन्तु, वैशेषिकवदिति वाच्यम्, तथापि शरीरेन्द्रिये भिन्ने एव । किञ्च केवलभौतिकान्येव तानि पश्येयुरपि । परन्तु तेषाम् ' अहम्' इति प्रत्यग्दर्शनं कथमिति कथ्यताम् । सोऽप्यस्तु परिणामविशेष इति चेत्, 'अहं मन्ये' इत्यत्राहंपदार्थः कः ? न च तदपि भवेदेव भौतिकं किञ्चिदिति चेत्, सर्वेन्द्रियाणां स्तम्भेऽपि गाढान्धकारेऽपि हि चिन्तयति मनः । तत्तु न कस्याप्यैन्द्रियिकम् । अतीन्द्रियं किञ्चिदपि नास्त्येवेति किल तवोद्घोषः । तादृशे स्वयंसिद्धः प्रत्यक्त्वानुभवः कथम् ? अस्त्विदं सर्वमेकत्र । तर्हीदमत्रोच्यताम्, चैतन्यमिति किञ्चिदस्तीत्यत्र किं प्रमाणम् ? न हि चक्षुरादिभिः चैतन्यं कस्यापि गृह्यते । अहमनुभवस्तु गाढान्धकारेऽपि भवति । अतश्चैतन्यसद्भाव एव प्रमाणं प्रदर्शयितुं न शक्यमतीन्द्रिय वस्त्वनङ्गीकुर्वता त्वया । अतश्शरीरेन्द्रियमनस्सु प्रत्यक्त्वानुभव कथं शरीरमात्रात्मवादिना निर्वाह्यः? तस्मात् केवलं शरीरं नाहमर्थः । किन्तु तदतिरिक्तं किञ्चित् । एतद्विस्तरश्च चतुर्थे श्लोके भविष्यति ॥

T

यत्तूक्तम् ज्ञानिनामप्यहंप्रत्ययः शरीरविषय एवेति, अहो ! एवं वदन् त्वमेव स्वीयमज्ञानं प्रकटयसि ! यतो ज्ञानिनमङ्गीकृत्यैवं पृच्छसि । तर्हि 'अहं वदामि' 'अहं गच्छामि' इति व्यवहारस्तेषामपि कथं दृश्यत इति चेत्, सत्यम् । तस्मिन् यद्यपि शरीरं विषयः, परन्तु शरीरमात्रं न विषयः । शरीरशरीरिणोः संबन्धं केवलमाभिमानिकं गृहगृहपत्योरिवेति भावयसि त्वम् । आः ! गृहगृहपत्योः संबन्धो वा किं सामान्यरूप इति मन्यसे त्वम्? तत्रापि ज्ञानिनां दृष्ट्या तु गृहगृहपतिसंबन्धः न केवलं लौकिकः, अपि तु अस्ति धर्मकृतोऽपि सूक्ष्मः कश्चित् संबन्धस्तयोः । ननु भोः ! संबन्धः आभिमानिकः, न कश्चित्तदतिरिक्तो दृश्यते इति चेत्; किं देहेऽप्यात्मबुद्धिः नाभिमानिकी ? आभिमानिक्येव । अथाप्यतिरिक्तोऽप्यस्ति कश्चित्, यत्प्रयुक्ता धर्मभूतज्ञानस्य व्याप्तिश्शरीरे तवापि । अन्यथा हि अनात्मनि देह इव घटेऽपि प्रत्यक्त्वभानं स्यात्, घटे स्वीयत्वाभिमानसत्त्वात् । अयि सूक्ष्ममते ! तर्हि पुत्रात्मवादे किं कारणं पश्यसि ? ब्रह्मबन्धो ! किं न श्रुता श्रुतिः 'आत्मा वै पुत्रनामासि' इति । तत्र वा कथमिति पृच्छामो ब्रह्मर्षिणं त्वाम् । उक्तमेवाभियुक्तैः ‘गौणमिथ्यात्मनोऽसत्त्वे पुत्रदेहादिबाधनात्' इति गौणः पुत्रात्मवाद इति । कथं स गौणः? इति पुनः पृच्छामः । अभिमानमात्रकृतश्चेत्, घटादावपि हि समानमेतत् । पितुः रूपगुणादिकमप्यादत्ते पुरुषः । अत एव किल 'आत्मा वै पुत्रः' इति श्रुतिर्वक्ति । पिता पुत्रः कथं भवेत् ? इति चेत्, अस्ति तत्रापि सूक्ष्मस्संबन्धो देह इवेत्यधिकमप्रसक्तमत्र ॥

वस्तुतस्तु पुत्रात्मवादेऽप्यस्ति रहस्यं किञ्चित् । कथमन्यथा द्रोणाचार्यस्य पुत्रमरणेन प्राणवियोगः ? कथं वा व्यासस्य शुकवियोगे 'पुत्र' इत्याक्रन्दनम् ? कथं वा वसिष्ठस्य स्वपुत्राणां दुर्गतिज्ञानेन प्राणत्यागप्रयत्नः। श्रीरामस्य वा सीतावियोगे कथं प्राणधारणाक्षमता ? किमेतेऽज्ञानिनः ? एवमेव केषाञ्चित् स्वपुत्रपत्न्यादि- अष्वप्यभिमानाभावोऽपि लोके दृश्यत एव । किमेतावता ते ज्ञानिनः ? अभिमानोऽपि सर्वस्यापि सर्वत्रापि भवति

[[129]]



किम्? अत एव किल भगवद्भाष्यकारैः ‘आत्मनस्तु कामाय’ इत्यत्रात्मपदं परमात्मपरमुक्तम्। ऋणपुत्रपत्नीवतां कथमेतद्रहस्यज्ञानं भवेत्? ननु तर्हि लुब्धानां धनहानौ प्राणहानेर्दर्शनात् अर्थानामप्यात्मत्वं स्यादिति चेत्- किं न दृष्टमार्षवचनम् ' अर्था बहिश्चराः प्राणाः' (म.भा.) इति । अर्थहान्या प्राणहानिर्वा किं न दृष्टचरी ? अत एव 'पुत्रदेह' इति स्थाने 'पुत्रगेह' इत्यपि पठनीयमेव । लोकदृष्ट्या केषाञ्चित्तदविनाभूततापि भवेत् लेशतः । एवञ्च आत्मनस्तावद्दूरव्याप्त्या तत्तदविनाभावादेषां आपाततो बाह्यानामप्यात्मत्वम् ॥

ननु बाह्यानां गृहारामादीनां कथमात्मत्वमिति चेत्; देहो वा किमान्तरः ? कथं तर्हि तस्मिन्नात्मत्वभ्रमः ? बाह्ये देहे यद्यात्मत्वभ्रमः, तर्हि गेहे वा कुतो न भवेत् ? देहे चैतन्यव्याप्तिरस्तीति चेत्, किं तत् धर्मिचैतन्यम्? उत धर्मचैतन्यम् ? धर्मिचैतन्यं देहाद्बहिः कथं प्रसरेत् ? अतो धर्मचैतन्यमेवेति चेत्, तस्य पराक्त्वेन, प्रत्यक्त्वाभावात् ‘अहम्' इति प्रत्यक्त्वभानं वा कथम् ? अयि भोः ! पण्डितंमन्य ! न तावत्सुलभं त्विदम्, यथा जानन्ति सर्वेऽपि । चिन्त्यतामवधानतः ॥

1

परन्तु - पराग्वस्तुष्वपि यः प्रत्यक्त्वभ्रममापादयति, स मूलभूतः प्रत्यगर्थ एवात्माऽन्येषामपि प्रत्यक्त्वं स्वसंबन्धादेवारोपयन् विडम्बयन्निव, क्रीडतीव, 'श्रोत्रस्य श्रोत्रं मनसो मनो यत्' इत्यद्भुतं वर्ण्यमान- स्सर्वानेवाश्चर्ये मज्जयतीति तं को अद्धा वेद ? को वा प्रावोचत् ? इत्यलमतिचर्चयानयातिगहनया ॥

एवमेव शरीरात्मनोः संबन्धोऽप्यतिगहनः, न केवलं संयोगः, किन्तु अपृथक्सिद्धिः । अतः पूर्णज्ञानिनामपि व्यवहारदशायां त्रिविधव्यवहारः अवर्जनीयः - शरीरप्रधानः, आत्मप्रधानः, समप्रधानश्चेति । न हि केवलं शरीरं शिष्यायोपदेष्टुं प्रभवेत्, नापि केवलमात्मा । अपि तु तत्तद्विषयानुगुणं तत्तत्कक्ष्यायां स्थित्वा ते व्यवहरन्ति । 'भूतात्मा चेन्द्रियात्मा च बुद्ध्यात्मा च तथा भवान् । जीवात्मा परमात्मा च त्वमेवं पञ्चधा स्थितः॥' इति व्यासवचनमवधेयम् । 'भूतात्मा परमात्मा' इति च सहस्रनामस्वपि पठ्यते । एतत्तत्त्वमप्यग्रे ( श्लो. 3) व्यक्तीभविष्यति । अतः 'उत्तमाधिकारिणां वल्मीकसर्परज्जुसर्पयोर्भेदो नास्ति ' इत्यादिवचनमपि ‘समलोष्टाश्मकाञ्चनः' इतिवत् तत्तत्पुरुषोपरि संभाव्यमानपरिणामदृष्ट्या, न व्यवहार- दृष्ट्या । लोष्टस्य लाभे नाशे वा, काञ्चनस्य तथात्वे वाविकृतचित्ता ज्ञानिनः । यथाश्रुतार्थे हि ते उन्मत्ता एव भवेयुः । यद्यप्यस्ति ज्ञानोन्मादस्तेषामपि । अत एव परिणामदृष्ट्या इत्युक्तम् । अधिकं त्वन्यत्र ॥

यत्तु शरीरमेवात्मेति, तर्हि मृतशरीरेऽपि तथा व्यवहारापत्तिः । चैतन्यविशिष्टमेवात्मेति मृतशरीरस्य न तथात्वमिति चेत्; भूतचतुष्टयातिरिक्ततत्त्वमनङ्गीकुर्वतः अतीन्द्रियचैतन्यसत्त्वे किं प्रमाणम् ? स्वानुभव एवेति चेत्, किंकरणकोऽयमनुभव इति वक्तव्यम् । न करणाधीनं तत् किन्तु सहजमिति चेत्, स्वप्रकाशवस्त्वङ्गीकृतवते नमस्तुभ्यम् । किञ्च परशरीरे चैतन्यं तर्हि केन सिद्ध्यति ? यद्यनुमानेन, तर्ह्यपसिद्धान्तः, प्रत्यक्षमेकमेव प्रमाणमित्यङ्गीकारात् । किञ्च स्वानुभव इत्यत्रापि वक्तव्यम्, अतीतानागतादीनां कथमनुभवः ? अनुभवस्य वर्तमानमात्रविषयकत्वात् । अविचारितरमणीयमेव सर्वं स्वभावात् भवतीति चेत्; तर्हि तद्वदेव पूर्वापरजन्मनामपि स्वभावादेव संभवः कथं वारयितुं शक्यः । अस्माकं तथा न दृश्यत



[[130]]

इति चेत्, उक्तं किल दर्शनं वर्तमानमात्रविषयकमिति । अत एव वदामः चार्वाकदर्शनमिति दर्शनमेकं वस्तुतो नास्त्येव । पण्डितैः परस्परविरुद्धतया कल्पितमिदं दर्शनमसमग्रम्, क्रमेण संवर्धितमिति । अधिकमनन्तरश्लोके द्रष्टव्यम् ॥



वस्तुतस्तु – आत्मनः शरीरानतिरेके तस्यानित्यत्वेन नाशदर्शनात् कृतहानाकृताभ्यागमप्रसङ्गस्य दुर्निवारत्वेन सुखदुःखादिव्यवस्थाया असंभवात् सकललोकवैयाकुली अनिवार्या । शरीरातिरिक्तत्वे तु पूर्वोत्तरजन्मनां सिद्ध्या, पूर्वकर्मानुरोधेन सुखदुःखव्यवस्थया सर्वं सुपरिहरम् । ननु पूर्वापरजन्मनोस्सद्भावे प्रमाणाभावात्कथमिदम् । न च तावता सुखदुःखव्यवरथा कथमिति शंक्यम् ; कण्टकतैक्ष्ण्यादिवत् स्वभाव- व्यवस्थाया आवश्यकत्वे तयैवोपपत्तेरितिचेत्, अयं विचारो भविष्यत्यग्रे (श्लो. 25) विस्तरेण ॥

किञ्च, शरीरस्यैवात्मत्वे आत्मन एवाहमर्थतया, किं कृत्स्नस्य देहस्यात्मत्वम्, उत तदेकदेशस्य ? एकदेशस्यात्मत्वे विनिगमनाविरहः, हस्तपादादावप्यहंप्रत्यप्रसङ्गः । हस्तपादादेः व्याधिग्रस्तत्वे 'अहं व्याधितः ' 'अहं

पङ्गुः'

' इत्यादिव्यवहारादिष्टापत्तिरिति न वक्तुं शक्यम्; 'अहं काणः ' 'अहं बधिरः ' इत्यादिव्यवहारादिन्द्रियाणामप्यात्मत्वप्रसङ्गेन विनिगमनाविरहः । न च कृत्स्नस्य देहस्यात्मत्वमित्याद्यपक्ष एवास्त्विति वाच्यम्; आबालपण्डितं हृदयप्रदेशावच्छेदेनैव 'अहम्' प्रतीतेरनुभवात् । अत एव 'हृदि ह्येष आत्मा' इति श्रुतिः। न च हृदयस्यैवास्त्वहमर्थत्वमिति वाच्यम्, हृदयस्य जडत्वात् हृदयस्यावच्छेदक- तयैवाहंप्रतीतेरनुभवात् । अत एव 'हृदि' इति सप्तम्युपपत्तिः । अन्यथा हि ' हृदेष आत्मा' इत्येव स्यात् । किं बहुना ! शरीरस्यैवात्मत्वे तस्य प्रतिक्षणमुपचयापचभ्यां भेतात् बाल्ये विलोकितस्य वार्धक्ये स्मरणानुपपत्तिः । अतश्शरीरातिरिक्त एवात्मा । अधिकम क्रमशो भविष्यति ॥ १ ॥
</details>
