+++
title = "007 प्रत्यक्त्वं पुंसि"

+++
<details><summary>मूलम्</summary>

प्रत्यक्त्वं पुंसि केचित् स्वविषयधिषणाधारतामात्रमाहुः स्वस्मै स्वेनैव भानं तदिति समुचितं तत्स्वतस्सिद्धिसिद्धेः ।  
प्रत्यङ् स्वापेक्षयाऽसौ त्वमयमिति मितः स्वेतरैः स्वस्य बुद्ध्या भातं नित्यं परस्मै जडमजडमपि स्यात्परागर्थ एव ॥ ७ ॥
</details>

<details><summary>सर्वाङ्कषटीका - ७</summary>

मात्र 

ननु आत्मा ‘अहम्' इति स्वेनैव सिद्ध्यतीति न युक्तम् । 'अहम्' इति प्रतीतौ आत्मव्यतिरिक्तस्य जडस्यान्तःकरणस्यापि भानात् । ‘अहम्' इति यं निर्दिशन्ति जनाः, तमेव अन्ये जनाः ‘त्वम्' ‘अयम्’ 'सः' इत्यादिपदैरपि निर्दिशन्ति । अहंत्वं तु प्रत्यक्त्वरूपम्, त्वंत्वादिकं तु पराक्त्वरूपम् । त्वंत्वस्य चेतनैकान्तत्वेऽपि सः इति तत्त्वस्याचेतनसाधारणत्वात्, अहमित्यत्र जडांशोऽपि मिश्रित एव । अतश्चात्मनि 'अहम्' इति प्रतीत्या प्रत्यक्त्ववत् 'त्व' मादिप्रतीत्या पराक्त्वमप्यावश्यकम् । ततश्चाहंपदार्थः न शुद्धः आत्मा, किन्तु प्रत्यक्पराग्वस्तुमिश्रितः । तत्र प्रत्यगंशः आत्मा, परागंशस्तु अनात्मा अन्तःकरणमेवेति आत्मा नाहमर्थः किन्तु अन्तःकरणावच्छिन्नं चैतन्यमेवेति अहमर्थानात्मत्ववादिनां परेषां मतम् । एवं प्रत्यगात्मा जीव एवेति केचित्, परमात्मैवेति परे । एवं पराक्त्वं जडत्वपर्यायमिति केचित्, अजडत्वविशेष इति च केचित् । अत एतेषां स्वरूपं च निष्कृष्य प्रदर्शयति – प्रत्यक्त्वमित्यादिना । **केचित्** = आत्मनः अस्वयंप्रकाशत्ववादिनः वैशेषिकादयः **पुंसि** = आत्मनि **स्वविषयधिषणाधारतामात्रम्** = स्वविषयकज्ञानस्य 

 

[[160]] 

प्रत्यस्वापेक्षयाऽसौ त्वमयमिति मितः स्वेतरैः स्वस्वबुद्ध्या 

भातं नित्यं परस्मै जडमजडमपि स्यात् परागर्थ एव ॥7॥ 

स्वयमेव आधारतया भासमानत्वमात्रं प्रत्यक्त्वमाहुः । आत्मनः स्वयंप्रकाशत्वानङ्गीकारे जडात् घटादेः आत्मनः को विशेषः इति चेत्, घटादेः सदा ज्ञेयत्वमेव, ज्ञानाश्रयत्वरूपं ज्ञातृत्वं घटादेः नास्ति । 'जानाति ' अथवा 'जानामि' इति व्यवहारः न हि घटादेः किन्त्वात्मन एव । अत आत्मा हि स्वविषयकज्ञानस्य स्व एवाधारो भवति । इदमेव स्वयंप्रकाशत्वं च जडव्यावृत्तमिति ते अभिप्रयन्ति । परन्तु **तत्स्वतस्सिद्धिसिद्धेः** = **तस्य** = आत्मनः **स्वतस्सिद्धेः** = स्वप्रकाशत्वस्य **सिद्धेः** = पूर्वश्लोके एव प्रति- पादनात् । स्वतस्सिद्धत्वरूपस्य स्वयंप्रकाशत्वस्य धर्मभूतज्ञानेऽपि सत्त्वेन, स्वस्मै स्वेनैव भानं **तत्** =स्वतोभासमानत्वमात्रं न प्रत्यक्त्वं, किन्तु स्वतः स्वस्मै भासमानत्वमपि प्रत्यक्त्वम् इति **समुचितम्** = औचित्यवत् भवति । स्वतो भासमानत्वं प्रत्यक्त्वमिति अद्वैतिनः । परन्तु सिद्धान्ते तत् धर्मभूतज्ञानस्यापि समानम् । प्रकाशस्य फलभोक्ता यः, स एवात्मा प्रत्यक्पदार्थश्च भवति । धर्मभूतज्ञानं जीवात्मनो व्यवहार- निर्वाहकम् । तेन धर्मभूतज्ञानप्रकाशस्य फलं न धर्मभूतज्ञानस्य, किन्तु जीवात्मनो भवतीति जीवात्मा प्रत्यक्, धर्मभूतज्ञानं तु पराक् भवति । ननु आत्मनः प्रत्यक्त्वे, परदृष्ट्यापि तस्य तथात्वमावश्यकम् । न हि घटः एकं प्रति घटः, अन्यं प्रति अघटो भवति । तथा च स्वस्य यथा अहमिति भानम्, तथा परदृष्ट्यापि सः अहमित्येव गृह्येत, प्रत्यक्त्वात् । न हि तथा गृह्यते, किन्तु 'त्वम्' इत्येव । अतः कथं प्रत्यक्त्वमित्यत्राह – प्रत्यङ् इत्यादि । **असौ** = आत्मा स्वापेक्षयैव **प्रत्यङ्** = प्रत्यक्पदार्थः भवति । अतः स्वदृष्ट्या ‘अहम्' इति व्यपदेशः । **स्वेतरैस्तु** = तदितरैस्तु **स्वस्वबुद्ध्या** = इतरतत्तत्पुरुषदृष्ट्या । अत्र स्वपदार्थः ‘त्वम्’ ‘अय’मिति मितः' इत्यादिवाक्ये प्रधानकर्तारः इतरजनाः । तेषां बुद्ध्या तु 'त्वम्' 'अयम्' इति **मितः** = 'त्वम्' 'अयम्' इति निर्देशार्हतयैव प्रमितो भवति । न तु 'अहम्' इति । एतादृशवैलक्षण्यसूचनायैव 'तु' शब्दः । अतः प्रत्यक्त्वं सर्वेषां स्वस्वदृष्ट्यैव । इतरदृष्ट्या तु 'त्वम्' ‘अयम्' इति स एवाहमर्थः व्यपदिश्यते । तावता न अहमर्थस्य जडत्वप्रसङ्गः । 'अयम्' इति 'सः' ‘असौ’ इत्यादेरप्युपलक्षकम् । नानात्मवादेऽस्यापरिहार्यत्वं द्रष्टव्यम् ॥ 





ननु भोः ! किं बहुना ! परमात्मा हि सर्वज्ञः परात्मानमपि प्रत्यक्षतो जानीयादेव; परात्मविषयकं ननु परमात्मज्ञानं ‘अहम्’ इत्याकारकं कथं भवेत् ? ' त्वम्' इत्येव भवेत् । तथा चैकत्र प्रत्यक्त्वपराक्त्वयोर्मि- श्रणमनिवार्यमेवेत्यत्राह – भातमित्यादि । जडम्, अजडमपि परस्मै भातम्, नित्यं परागर्थ एव स्यात् इत्यन्वयः । तथा च परस्मै भासमानत्वमन्यत्, परतोभासमानत्वमन्यत् । अयमंशः पूर्वमेव ( जड. 6) निरूपितः । एवञ्च पराक्त्वस्य जडत्वरूपत्वाभावात्, प्रत्यक्त्वपराक्त्वयोर्जीवे सत्त्वेऽपि न **विरोधः** = स्वापेक्षया प्रत्यक्त्वस्य, परदृष्ट्या पराक्त्वस्य मेलनेऽपि न विरोधः । पराक्त्वस्याजडत्वरूपं ग्रन्थारंभ एव दर्शितम् । ननु दृष्टिभेदेन धर्मा भिद्येरन् किम्? किं न श्रुतमायुष्मता 'परिव्राट्कामुकनामेकस्यां प्रमदातनौ । कुणपः 

[[161]] 

 

कामिनी भक्ष्यमिति तिस्रो विकल्पनाः ॥' इति । विकल्पा एते न प्रमाणभावमश्नुवत इति चेत्, एतत्तत्त्वं पूर्वमेव (जड. 2) विचारितम् । विचारयिष्यामो ऽग्रेऽपि (बु.33) ॥ 



अथवा – ननु घटादयो हि परस्मै भासन्ते, न तु स्वस्मै । घटादीनां भानं हि चेतनार्थमेव । अतश्च परस्मै भासमानत्वं जडत्वरूपमेव । ततश्च चेतने स्वापेक्षया प्रत्यक्त्वम्, इतरापेक्षया पराक्त्वं चेत्, जडत्वमप्यावश्यकम् । तथा चाहंपदार्थो जडाजडमिश्रणरूप एवेति, अहमर्थः न शुद्ध आत्मेति चेत्, तत्राह - भातमित्यादि । जडम् अजडमपि नित्यं परस्मै भातं चेत्, तत् परागर्थ एव स्यात् । 'नित्यं परस्मै भातम्' इत्यस्य परस्मा एव भातमित्यर्थः । घटादयो हि नित्यं परस्मा एव भासन्ते, न कदापि स्वस्मै । अतस्ते जडाः । आत्मा तु परदृष्ट्या परस्मै भासमानोऽपि, स्वदृष्ट्या स्वस्मा एव भासते । अतः स न जडः । तथा च परस्मा एव भासमानत्वं जडत्वम्, न तु परस्मै भासमानत्वमात्रम् । एवकाररहितं परस्मै भासमानत्वं तु पराक्त्वम्, न जडत्वम् । तथा चाजडमपि पराग्भवेत् । तथा चात्मादिगतं पराक्त्वं अन्यत्, घटादिगतं चान्यदिति । आद्यं परस्मै भासमानत्वम् । द्वितीयं तु परस्मा एव भासमानत्वम्, एतदेव परतो भासमानत्वरूपं जडत्वम् । तथाचाहमर्थे प्रत्यक्त्वपराक्त्वयोर्मेलनम्; न तु जडत्वाजडत्वयोरिति अहमर्थः न जडाजडमिश्रणरूपः ॥ 

परमार्थतस्तु - लोकदृष्ट्या स्वप्रकाशानामपि दीपानामध्यात्मशास्त्रे परस्मा एव भासमानत्वेन जडत्वमेवाङ्गीक्रियते । एतन्यायेन धर्मभूतज्ञानं व्यवहारदृशा स्वप्रकाशमपि यदि धर्मिण्यन्तर्भूतम्, एतेनैव न्यायेन नित्यविभूतिरपि यदि परमात्म्यन्येवान्तर्भवेत्, तत्कक्ष्यायां पराक्त्वस्य जडत्वरूपत्वेऽपि न कापि हानिरित्येव पर्यवस्यति । इतरत्सर्वं व्यवहारसौकर्याय । 

धर्मभूतस्य ज्ञानस्यावार्या स्यात्स्वप्रकाशता । तथा नित्यविभूतेश्च जडता नैव युज्यते ॥ 

एतदर्थं हि क्लिश्यन्ति हन्ताचार्या दयामयाः । गुरोश्शापस्तु शिष्यः स्यादिति सम्यगुदीरितम् ॥ एतन्मध्ये तथैकात्म्यवादिनोऽपि वृथैव हि । शब्दमात्रेण तृप्यन्तो मार्गं रुन्धन्ति देहिनाम् ॥ 

I 

वस्तुतस्तु – जीवेशभेदस्य जीवानां परस्परं भेदस्य च समर्थयिष्यमाणत्वात्, अहंत्वत्वंत्वयोर्जडा- जडरूपत्वं न संभवत्येव । अतश्च पराक्त्वं जडत्वपर्यायमन्यत्, अजडानुगतं चान्यदेव वक्तव्यमिति पराक्पदं नाना मन्तव्यम् । किं बहुना ! सर्वेषामपि व्यवहाराणां शरीरविशिष्टविषयकत्वेऽपि प्रत्यक्त्वं तु आत्मन्येव पर्यवस्यति, न कुत्रापि जडे । प्रयोजकत्वमन्यत्, विषयत्वं चान्यदेव ॥ 

एतादृशीषु चर्चासु न कर्तव्यो मुधाग्रहः । करणें, जायते नूनं तत्त्वबाधो महान् बत ! । तपसापि दुरूहेषु विषयेष्वखिलेष्वपि । कथमेते तु मन्यन्ते वृथा चर्चां फलेग्रहिम्? ॥ 

अयिः भोः ! किमिति पुनरप्युपक्रान्तविस्मरणम् ? न वयमात्मनोऽहंप्रत्ययविषयत्वमेव नास्तीति वदामः। किन्तु लोके अहंप्रतीतावनहमोऽपि विषयत्वात्, सा प्रतीतिश्चेतनैकान्ता न भवतीत्येतन्मात्रं वदामः । अहमिति यं निर्दिशति जनः, तमेव त्वमित्यपि निर्दिशत्यन्यः कश्चित् । ततश्चैकत्र प्रत्यक्त्वपराक्त्वयोः 

 

[[162]] 

दर्शनात्, तयोर्धर्मयोरत्यन्तं विरोधात्, अहंपदार्थस्तत्र मिश्रित एव भाति । अतोऽत्रान्तः करणावच्छिन्नस्यैवात्मनो भानात्, विशुद्ध आत्मा नाहमर्थ इति चेत्, न विस्मरणमस्माकम् । प्रतीतिप्रयोजकत्वमन्यत्, प्रतीविषयत्वं चान्यदेवेत्यादिकं पूर्वमेवाभिहितम् । लोके जनः यं मनसि निधाय अहमिति व्यपदिशति, सोऽर्थः पुरतो वर्तमानस्य परस्य सर्वथातीन्द्रियः । एवं सति तमेवार्थं त्वमिति परः कथं निर्दिशेत् ? किन्तु शरीरं वा चेतनाधिष्ठितं शरीरं वा त्वमिति निर्दिशति, न तु शुद्धं चेतनम् अतीन्द्रियत्वात् । अतस्तत्र प्रत्यगर्थोऽन्यः, परागर्थोऽप्यन्य एवेति युष्मदस्मत्प्रत्ययगोचरत्वमेकस्य नास्त्येवेति न साङ्कर्यम् ॥ 

ननु ‘अहं स्थूलः' इति यदा कश्चिद्वदति, तदान्यः 'त्वं न स्थूलः, त्वत्तोऽपि स्थूलास्सन्ति किल' इति यदि वदेत्, तदैकस्यैवार्थस्याहमर्थत्वं त्वमर्थत्वञ्चायात्येवेति कथं न साङ्कर्यमिति चेत्; अतीव स्थूल- दृग्भवान् । संसारिणामयं व्यवहारः, न ज्ञानिनाम् । अतः शब्दार्थप्रत्ययानां साङ्कर्यमिदम् । अतोऽस्य 'भोस्साधो ! नैवंविधेषु विश्वसितुमर्हसि ' ( न्या. मं. 7 ) इति जयन्तभट्टवचनमेव समीचीनमुत्तरम् ॥ 

एतेन ‘युष्मदस्मत्प्रत्ययगोचरयोः' इत्यादिना 'प्रत्यक्त्वपराक्त्वयोर्मिश्रणात् अहमर्थश्चिदचिद्ग्रन्थिरूपः न केवलचेतनः' इति वचनम्, लोकदृष्ट्याऽऽपातरमणीयम्, न क्षोदक्षममिति दर्शितम् । तथा हि श्रीभाष्यम् – ‘अहंप्रत्ययसिद्धोऽहमर्थः, युष्मत्प्रत्ययसिद्धो युष्मदर्थः । तत्र ' अहं जानामि इति सिद्धो ज्ञाता युष्मदर्थ इति वचनम् ‘जननी मे वन्ध्या' इतिवद्व्याहतार्थम् (1-1-1) इति । एवञ्चेदं जीवात्मानमङ्गीकृत्य परमात्मानं निराकृतवतां सांख्यसौगतादीनां दृष्ट्या, न तु वैदिकवेदान्तिदृष्ट्या । अत एवाहमर्थानात्मत्वादोऽपि सौगतादिदृष्ट्यैव, न तु वैदिकवेदान्तिदृष्ट्येति श्रीभाष्यकाराशयः ॥ 

अयं भावः– आत्मा नाहमर्थः इति वदतस्तवाशयः कः ? कि 'अहम्' इति प्रतीतौ आत्मा विषयतया न भासते इति, अथवात्मा प्रत्यगर्थो न भवतीति, उत अहंशब्दवाच्यो न भवतीति । नाद्यः, 'अहं प्रत्ययविषयत्वात्' (ब्र. सू. शं. अध्यास.) इति भवदाचार्यैरेवात्मनोऽहंप्रत्ययविषयत्वाङ्गीकारात् । न द्वितीयः, आत्मनः प्रत्यक्त्वस्य कदाप्यनपायात् । नापि तृतीयः, 'अहम्' इत्येव सर्वैः स्वात्मनो व्यपदेशेन, स्वात्मभिन्नस्याहंशब्दवाच्यत्वस्य कस्यापि केनाप्यनङ्गीकारात् । अहंत्वमेव प्रत्यक्त्वम् । तत्तु आत्मनः स्वरूपम् । तच्च न शब्दप्रयोगापेक्षम् । न च सुषुप्त्यादौ अहंशब्दप्रयोगाभावात्, आत्मनोऽ- हमर्थत्वं नास्तीति शङ्क्यम्; शब्दप्रयोगाभावमात्रेण वस्तुनोऽभावासिद्धेः । घटपदं विना घटोप- लब्धेर्दशनात् । अन्यश्च शब्दः, अन्यच्च ज्ञानम्, अन्यश्चार्थः । शब्दार्थप्रत्ययानां साङ्कर्यादेवैतादृशृ- वादानामुन्मेषः । वस्तुतस्तु त्रयमपीदं परस्परविलक्षणमेवेति तत्तदवसरे प्रदर्श्यते । ननु चाक्षं सूक्ष्मशरीरसंबन्धस्यानपायात्, तद्विशिष्टस्यैवाहमर्थत्वात् शुद्ध आत्मा इदानीं कदापि नाहमर्थ इति चेत्, सूक्ष्मशरीरं हि सर्वथातीन्द्रियम्, अत एव शास्त्रैकगम्यम् । तस्य 'अहम् ' प्रतीतिव्यवहारादिप्रयोजकत्वेऽपि वस्तुस्वरूपदृष्ट्या विषयत्वं कदापि नास्त्येव । एवञ्च प्रत्यक्त्वस्यैवाहंत्वात्, तस्य च कदाप्यनपायात् अहमर्थ एवात्मा ॥ 

[[163]] 

 

ननु किमित्येकदेशानुवादेन वञ्चयसि ? ' न चायमेकान्तेनाविषयः, अहंप्रत्ययविषयत्वात्' इति ह्याचार्यवचनम्? तेनांशतोऽहमर्थस्य विषयत्वसिद्धिः । न तु कार्त्स्न्येनति चेत्; अयि भोः ! त्वमेवैकदेशमनु- वदसि । ‘युष्मत्प्रत्ययापेतस्य च प्रत्यगात्मनोऽविषयत्वं ब्रवीषि । उच्यते - न चायमेकान्तेनाविषयः अहंप्रत्ययविषयत्वात्' इति हि पूर्णं वचनम् । अनेन च प्रत्यगात्मनोऽविषयत्वमाशंक्याहंप्रत्ययविषयत्वमेव समर्थ्यत इत्यस्मदिष्टसिद्धिः । एकान्तेनाविषयत्वनिराकरणेनैकदेशविषयत्वमेव तत्प्रतीतेः सिद्ध्येत्, न तु कार्त्स्न्येन विषयत्वं सिद्ध्येदिति चेत्, घटादिप्रत्ययेष्वपीदं समानम् । घटं साक्षात्पश्यतो जायमाने 'अयं घटः' इति प्रत्ययेऽपि न हि घटः कार्त्स्न्येन विषयः; अनेकगुणविशिष्टस्य केनाप्येकेन प्रमाणेन कृत्स्नग्रहणं हि कदापि कस्यापि न संभवत्येव । तावता घटस्याप्यविषयत्वं किं त्वं ब्रवीषि । तर्हि घटः ब्रह्म च समानं संवृत्तं भवतो ब्रह्मन् ! एतादृशचर्चया को लाभः ? कस्य? 

ननु भोः ! उपक्रान्तं पुनर्विस्मृतमेवायुष्मता । अहंप्रत्यये आत्मनो यथा विषयत्वम्, तथानात्मनोऽपि विषयत्वं वाच्यम्, अन्यथा तस्य ' त्वम्' इति निर्देशः कथं घटेत ? एवञ्चाहमर्थे प्रत्यक्त्ववत्पराक्त्वमप्यवर्जनीय- मिति विशुद्ध आत्मा नाहंप्रत्ययविषयः । दृश्यते च 'अहं स्थूलः ' ' अहं कृशः' इत्यादिव्यवहारे परागर्थस्य शरीरस्यापि अहंप्रत्ययविषयत्वम् । स्थूलदशायां यथानहमोऽप्यहंत्वम्, एवं ' अहं सुखी' इत्यादावपि सूक्ष्मशरीरम्, अहंकाराख्यमन्तःकरणं वा अहंप्रत्ययविषयो भवति, न तु शुद्ध इति चेत्; 'अहं स्थूलः' इत्यादौ शुद्धस्य भानं नास्त्येवेत्यसकृदुक्तम् । ‘अहम्' इति प्रतीतेः अन्तःकरणावच्छिन्नचैतन्यप्रयोज्यत्वेऽपि सूक्ष्मस्यान्तःकरणस्य तद्विषयत्वं त्वसंभवि । परापेक्षया तु तादृशान्तःकरणदृष्ट्या त्वमादिपदप्रयोगोऽ- प्यसंभव्येव । अतः ‘युष्मदस्मत्प्रत्ययगोचरयोः' इत्याद्याचार्यवचनं संसार्यात्मदृष्ट्या स्थूलशरीरात्मविषयक एव, न त्वात्मविषयकः । ज्ञानिनां तु त्रिविधोऽपि व्यवहारः पूर्वमेव प्रदर्शितः । किञ्च – यस्य प्रत्यगर्थस्या- वेशाज्जडमप्यन्तःकरणं प्रत्यगिव भातीत्युच्यते ' अहम्' इति, तस्यात्मनोऽहमर्थत्वं नास्तीतिवचनम्, यस्य वह्नेरावेशादयसोऽपि दाहकत्वात् ' अयो दहति' इति व्यपदिश्यते, तस्य वह्नेर्दाहकत्वाभाववचनवदुप- हास्यम् । अहंत्वस्यैव प्रत्यक्त्वरूपत्वात्, अहमर्थत्वमपि प्रत्यक्त्वरूपमेवेति, शब्दप्रयोगरहितायामवस्थायामपि **आत्मनोऽहमर्थत्वम्** =प्रत्यक्त्वं दुरपह्नवमित्यहमर्थ एवात्मा ॥ 

किं बहुना ! भूमविद्यायाम् - ' तरति शोकमात्मवित्' (छां. 7-1-3) इति सर्वशोकनाशकमात्मवेदन- मुपदेष्टुं प्रवृत्तेन सनत्कुमारेण भूमपदवाच्यं परं ब्रह्मोपदिश्य, तस्य सर्वात्मत्वम् - ' स एवाधस्तात् । स एवेदं सर्वम्' इत्यादिनोपदिश्य, तस्यैव प्रत्यगात्मत्वमपि 'अथातोऽहङ्कारादेश एवाहमेवाधस्तात् ' 'अहमेवेदं सर्वम्' (7-26-1) इत्यादिनोपदिश्य, प्रकृतात्मोपदेशपरंपरात्रैव विश्राम्यतीति बोधनाय 'अथात आत्मादेश एवात्मैवाधस्तात् .......आत्मैवेदं सर्वम्' (7-26-2 ) इति समापितम् । अतश्च संदंशपतितस्याह- मर्थस्यैव प्रकृतभूमत्वम्, आत्मत्वं च स्पष्टमभिहितमिति आत्मनोऽहमर्थत्वमेव पारमार्थिकम् । अहंपदार्थत्व- मन्यत्, अहमर्थत्वं चान्यत्, अहंत्वं चान्यदित्येवान्तिमो निर्णयः । एतेनाहमर्थविनाशो न मोक्षः, किन्तु अहमर्थवैपुल्यमेवेत्येव परमः सिद्धान्तः ॥ ७ ॥
</details>
