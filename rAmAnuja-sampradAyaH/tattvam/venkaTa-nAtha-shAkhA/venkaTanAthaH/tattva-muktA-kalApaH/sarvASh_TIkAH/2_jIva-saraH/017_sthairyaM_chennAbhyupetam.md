+++
title = "017 स्थैर्यं चेन्नाभ्युपेतम्"

+++
<details><summary>मूलम्</summary>

स्थैर्यं चेन्नाभ्युपेतं भवभृति न भवेदैहिकार्थप्रवृत्तिः देहान्तत्वे तु धर्म्ये पथि निरुपधिका विश्ववृत्तिर्न सिध्येत् ।  
आकल्पस्थायिपक्षे कृतमफलतया मुक्तिमार्गोपदेशैः आमोक्षस्थायितायां श्रुतिरनभिमुखी पूरुषार्थे चतुर्थे ॥ १७ ॥
</details>

<details><summary>सर्वाङ्कषटीका - १७</summary>

जीवानित्यत्ववादिनां चतुरःपक्षान् चतुर्भिः पादैर्निराकरोति - स्थैर्यं चेदित्यादि । विज्ञानात्मवादिनो बौद्धाः आत्मनः प्रतिक्षणं प्रवाहरूपेणानुवृत्तं प्रवाहतो नित्यं वदन्ति । तन्मते - **भवभृति** = जीवात्मनि **स्थैर्यम्** = स्वरूपतः स्थिरत्वम् अभ्युपेतं न **चेत्** = यदि नाङ्गीकृतं **ऐहिकार्थप्रवृत्तिः** = इहलोकसंबन्धिफलायापि प्रवृत्तिः न स्यात् । अद्य कर्तुरात्मनः नाशात् । वासनासंक्रमादीनामसंभवस्य पूर्व (जड. 29 ) मेव निराकृत- त्वात् । देहात्मवादेऽपि उपचयापचयादिभिः देहस्य भेदादिदं दूषणं समानम् ॥ 

इन्द्रियप्राणमनोविज्ञानात्मवादिभिः आदेहपातं तेषां सत्त्वाङ्गीकारात् उक्तदोषाभावेऽपि - देहान्तत्वे तु देहनाशपर्यन्तमेकस्याङ्गीकारेणोक्तदोषाभावेऽपि, धर्म्ये **पथि** = धार्मिकमार्गे **निरुपधिका** = निरातङ्का विश्ववृत्तिः : जगतः पारलौकिकी प्रवृत्तिः न सिद्ध्येत् । 'विफला विश्ववृत्तिर्नो न दुःखैकफलापि वा' (कुसु. 1-8) इत्ययं पक्षः उदयनाचार्यैः विस्तरेण दूषितः । तत्प्रत्यभिज्ञापनार्थमत्रापि 'विश्ववृत्ति' पदमुपात्तम् । सर्वेषामपि सहजा दृश्यते पारलौकिकी प्रवृत्तिः । आत्मा देहपातानन्तरं यदि नानुवर्तेत, कथमेषां प्रवृत्तेस्संभवः ? न हि ते सर्वेऽपि भ्रान्ताः । नापि विफले कश्चित् विवेकी प्रवर्तेत । अतः पारलौकिकः आत्मा अङ्गीकार्यः ॥ 

अस्तु तर्हि आत्मा आप्रलयावस्थायी; पारलौकिकव्यवहाराणां तावतैवोपपत्तेः इतिचेत्- आकल्पस्थायिपक्षे- **कल्पः** = प्रलय : - 'संवर्तः प्रलयः कल्पः' इत्यमरः । आप्रलयं जीवः अनुवर्तत 

 

[[192]] 

इति पक्षेऽपि **अफलतया** = फलरहितत्वेन मुक्तिमार्गोपदेशैः **कृतम्** = 'अलम्' इत्यर्थे 'कृतम्' इति । 'युगपर्याप्तयोः कृतम्' इति कोशः । **पर्याप्तम्** = अलम् । मोक्षोपदेशस्य फलाभावात्, 'अलं श्रमेण ' इतिवत् प्रयोगः । न च प्रलयस्यातिविलम्बितत्वेन, तावद्विलम्वासहनयाद्यैव मे मुक्तिर्भवत्वितीच्छ्या इदानीमेव साधनानुष्ठानस्य संभवात् सफलः मोक्षमार्गोपदेश इति वाच्यम्; प्रलयस्य सर्वनाशरूपत्वेन, 'आप्रलयं जीवो वर्तते' इत्यस्य जीवनाश एव मोक्ष इति पर्यवसानात्, इदानीमेव तदर्थप्रवृत्तिरित्यस्य स्वनाशार्थमिदानीमेव प्रवृत्तिरित्यर्थकतया मोक्षार्थप्रवृत्तेः सर्वथाऽसंभवः । ननु प्रलयस्य बहुकालानन्तरभावित्वात् तदानीमात्मनाशेऽपि मोक्षस्येदानीमेव प्राप्तुं शक्यत्वे तावत्कालं संसारक्लेशनिवृत्त्या मोक्षार्थप्रवृत्तिर्युज्यत इति चेन्न - मोक्षस्य वैराग्यादिपूर्वकं कष्टसाध्यत्वेन, विद्यमानस्य सुखस्य त्यागे प्रवृत्तेरसंभवान्मोक्षोपायोपदेशो व्यर्थ एव स्यात् ॥ 

प्रलयकाले जीवो न नश्यति, किन्तु अहमर्थनाशपर्यन्तं वर्तते । स एव मोक्ष इति चेत्- आमोक्षस्थायितायां चतुर्थे पुरुषार्थे एतादृशे मोक्षरूपे पुरुषार्थे - श्रुतिः **अनभिमुखी** = प्रतिकूला वर्तते । ‘स स्वराड् भवति' ‘एतत्साम गायन्नास्ते' इत्यादिना अहमर्थनाशस्य निराकरणात् । न च अहमर्थो नाम अन्तःकरणम् । तस्य नाशेऽपि तदवच्छिन्नं यच्चैतन्यम्, तन्मात्रं शिष्यत एवेति चेत्, अत्राप्युत्तरमुक्तमेव- 'मयि नष्टेऽपि मत्तोऽन्या काचित् ज्ञप्तिरवस्थिता । इति तत्प्राप्तये यत्नः कस्यापि न भविष्यति' (श्री. भा. 1- 1- 1) इति । अन्तःकरणमेव हि अहमर्थः, न तु चैतन्यम् । 'अहं मुक्तः स्याम् ' इतीच्छया स्वस्य मुक्त्यर्थं खलु प्रवर्तते सर्वोऽपि । तत्राहमर्थनाशश्चेन्मोक्षः, स्वभिन्नस्य चैतन्यस्य मोक्षश्च स्वनाशेन । अतो मोक्षार्थप्रवृत्तिः स्वस्य कथं स्यात् । न च पुत्रस्य सुखार्थं माता सर्वं त्यजतीति लोके दृश्यते किलेति वाच्यम्; 'न वा अरे पत्युः कामाय पतिः प्रियो भवति, आत्मनस्तु कामाय पतिः प्रियो भवति' (बृ.4-4-5 ) इत्यत्र **आत्मनः** = स्वस्य (पत्न्याः) कामायैव प्रियो भवतीत्येव भवद्भिः व्याख्यानेन, स्वसंबन्धज्ञानस्यैव प्रीतिहेतुत्वात् । तंत्र यदि कश्चित् ‘स्व' पदार्थ एव न स्यात्, तदा, प्रीतिरपि न स्यात् ॥ 

ननु स्वपुत्रस्य श्रेयसे माता बहुविधान् केशाननुभवति । स्वसुखाभावेऽपि स्वीयसुखाय त्यागदर्शनात् कथमिदमिति चेत्, असूक्ष्मज्ञो भवान् । तत्रापि स्वस्य सुखार्थमेव माता कष्टं सहते, स्वपुत्रत्वात्तस्य न ह्यन्यपुत्रार्थं त्यागिनी सा । अतोऽन्ते स्वसुखमेव प्रवर्तकम् । यद्यपि यः कश्चिदविवेकी स्वीयार्थं स्वप्राणानपि त्यजेत्, परन्तु तत्रापि स्वीयत्वज्ञानमेव प्रवर्तकम् । अतश्च ऐहिकामुष्मिकसर्वव्यवहारस्याप्यहमर्थ एव परमाधारभूतः । अतः अहमर्थविनाशः अपुरुषार्थपर्यवसाय्येव ॥ 

ननु 'महाभूतान्यहङ्कारः' (गी. 7-4 ) इत्यत्राहङ्कारस्य प्रकृतिविकाररूपताया भगवतैवाभिधानेन तस्य हेयत्वसिद्ध्या मुक्तौ तस्यानुवृत्तिः कथमिति चेत्; अहङ्कारः अन्यः अहमर्थश्चान्यः । प्राकृतानां जनानां प्राकृताहङ्कारतत्त्ववशादहंप्रतीतिविषयत्वेऽपि ज्ञानिनामपि अहमिति व्यवहारदर्शनात्, प्रत्युत परमात्मनोऽपि ‘हन्ताहम्' इत्यहंप्रतीतेः सत्त्वेन, आत्मनोऽहमर्थत्वानपायात् । ननु परमात्मानोऽहन्त्वमपि मायिकमेवेति चेत्, तदेतदग्रे (नायक. 4) विस्तरेण विचार्यते । न च भूमविद्यान्ते 'अथातोऽहङ्कारादेशः ' 'अथात आत्मादेशः " इति पृथग्व्यहारात्, आत्मनोऽहमर्थत्वं नास्तीति शङ्खयम्, भूम्नः, अहमर्थस्य, आत्मनश्च सर्वात्मत्वमुप- 

[[193]] 

 

दिश्यते । भूम्नः, आत्मनश्च मध्ये अहमर्थस्योपदेशः । प्रथमं प्रकृतभूमविद्याविषयम्, अन्त आत्मानं च सर्वात्मकमुपदिश्य मध्येऽहंकारादेशस्याभिधानात् भूम्नः, अहमर्थस्य, आत्मनश्चाभेदबोधनार्थमेव तथा- भिधानम्। अन्यथात्मनो भूमातिरिक्तत्वमेव स्यात् । अतस्त्रयाणामप्यभेद एव । कक्ष्याभेददृष्ट्या; विचित्रानु- भवदृष्ट्या वा पृथगुपदेशः । अहंत्वमन्यत्, अहंपदार्थत्वं चान्यदित्यसकृदुक्तं ( श्लो. 7) न विस्मर्तव्यम् ॥ 

ननु ! आत्मनोऽहमर्थत्वं सर्वथा नास्तीति न ब्रूमः, 'न चायमेकान्तेनाविषयः, अहं प्रत्ययविषयत्वात्' इति ह्याचार्याः । अतोऽहंपदार्थत्वमन्यत्, अहमर्थत्वं चान्यदित्येव युक्तम् । अन्यथात्मनः प्रत्यक्त्वभानमेव न स्यात् । प्रत्यक्त्वमेवाहन्त्वम्, अहमर्थत्वं च । प्रत्यक्त्वमेव हि स्वप्रकाशत्वम् । अहमर्थानात्मवादस्याप्येतावत्येव तात्पर्यम्। ‘अहं’ शब्दप्रयोगस्यासार्वदिकत्वात् । अत एव छान्दोग्ये तत्प्रकरणे श्रीशङ्कराचार्यैरपि 'अथातः अहङ्कारादेशः' इत्यादिव्याख्याप्रकरणे 'अहङ्कारेण देहादिसंघातोऽप्यादिश्यतेऽविवेकिभिरित्यतस्तदाशङ्का मा भूदित्यर्थं अनन्तरं आत्मादेशः आत्मनैव केवलेन सत्स्वरूपेण शुद्धेनादिश्यते' इति भाषितम् । अत्र 'देहादिसंघातोऽपि ' इत्यपिशब्देन उत्तरत्र 'अविवेकिभिः' इतिशब्देन च, अविवेकिनाम् देहादिसंघातः अहंप्रतीतिविषयः, विवेकिनां तु संघातातिरिक्त एव अहंप्रतीतिविषय इति स्पष्टमुक्तम् । अतोऽहमर्थनाशो न मोक्षः, अहमर्थस्य चैतन्यस्यानुवर्तनात् । अत एव न जीवनाशोऽपवर्गः । अत्र कं दोषं पश्यसि त्वम्? इति चेत् अहो! आगतोऽसि मदीयमेव राजमार्गम् । 'प्रत्यगर्थस्य परमात्मनि पर्यवसानात्' इति हि श्रीमद्भाष्यम् (1-3-8) देहादारभ्य परमात्मपर्यन्तं 'अहं' प्रतीतिर्व्याप्नोति । सर्वत्रापि प्रत्यक्चैतन्यमेवाहमर्थः । अतश्च प्रत्यक्त्वरूपमहमर्थत्वं न कदाप्यपगच्छतीत्येव तत्त्वम् । अधिकमग्रे ( नायक. 4 ) । 

I 

तथा च अहमर्थः अन्यः, अहङ्कारश्चान्यः, अहं पदार्थश्चान्यः । अहमर्थो नाम प्रत्यगर्थः, ' अहम्' इति प्रतीतिप्रयोजकः । अहङ्कारस्तु 'अहम्' इति प्रत्यक्त्वाभिमर्शहेतुभूतं तथाव्यवहारोपयोगि तत्त्वान्तरं प्रकृतिपरिणामविशेषरूपम् । एतदपि न सर्वात्मना हेयम्; गर्वापरपर्यायस्याहंकारस्य, ‘अहम्’ 'मम' इत्याद्यभिमानादिरूपस्यैव च हेयत्वम् । अहंपदार्थस्तु 'अहम्' इतिशब्दप्रयोगकालिकः । येन केनापि प्रकारेण हेयत्वं तु विद्याया अपि ' ततो भूय इव ते तमो य उ विद्यायां रताः' इति श्रूयत एव । कथमित्यादिकमग्रे ( श्लो. 33 ) भविष्यति ॥ 

ननु भगवता भाष्यकारेणास्य श्रुतेरन्यथाव्याख्यतत्वात्तद्विरुद्धमिदमिति चेत्- 

स्मराम्यहं भोः । सकलं तदुक्तं त्वत्तोऽपि सम्यक् तदनुग्रहेण । 

विचारयामश्च तदेतदग्रे ( श्लो. 33 ) सहस्व तावच्च कथञ्चिदद्य ॥ 

यदि नश्येदहङ्कारः साधनाचरणं कथम् ? प्रत्येकताभावमूलो ह्यहङ्कारः प्रकीर्त्यते ॥ प्रत्येकता यदा नष्टा कमुपासीत कः कथम् ? अहं ब्रह्मास्म्यनुभवस्सोपानं त्वन्तिमं विदुः ॥ 

अविद्यापदं विद्याविरोधिवाचकमिति परे । विद्यावत् अविद्यापि साधनानुगुणैवेति भगवद्भाष्यकाराः । 

इतरत्सर्वं व्याख्यानमिति संग्रहः । शिष्टमग्रे ( श्लो. 33 ) ॥ 

[[194]] 

जीवानां विभुत्वनिरासः ] 

88. व्याप्ताः सर्वत्र जीवाः सुखतदितरयोस्तत्रतत्रोपलंभात् 

निर्वाद्ये देहगत्या गतिरिह वितथा तद्वतोऽपीति चेन्न । 

ननु अहंप्रतीतौ नात्मा भासते । चैत्रः यं 'अहम्' इति प्रत्यक्तया निर्दिशति, तमेव मैत्रः ‘त्वम्’ इति पराक्तया निर्दिशति । अन्यश्च 'सः' इति परोक्षतया । अहमर्थः यदि प्रत्यगात्मा, तर्हि तस्य ' त्वम्' 'सः' इति पराक्त्वेन परोक्षत्वेन च निर्देशो न स्यादेव । अतः युष्मदस्मत्प्रत्ययगोचरः पदार्थः चिदचिन्मिश्ररूप एवेति चेत्, न; चैत्रः यं ‘अहम्' इति निर्दिशति, मैत्रदृष्ट्या तस्यातीन्द्रियत्वेन ‘त्वम्' इति निर्देशासंभवात्। पुरतो विद्यमानं स्थूलं शरीरं दृष्ट्वैव, तद्विशिष्टं चेतनम् त्वमिति मैत्रो वदति । यद्यपि त्वंशब्दोऽपि चेतनैकान्त एव, घटादीनां कदापि केनापि तथा निर्देशादर्शनात्, तथापि परात्मनः सर्वथातीन्द्रियत्वेन, तद्विशिष्टशरीरस्यैव त्वमिति निर्देशसंभवः । न च अहमिति निर्देशोऽपि इदानीं शुद्धस्य न संभवति । किन्तु शरीरविशिष्टस्यैव । तथा च अहंत्वंशब्दयोरेकविषयत्वमागतमेवेति वाच्यम्; अहमिति प्रतीतौ विषयस्येदानीमचिन्मिश्रत्वेऽपि, सर्वेषामपि स्वस्वदृष्ट्या आत्मनः प्रत्यक्तया स्वप्रकाशत्वेन, तदंशस्यैव ‘अहम्’ इति सर्वैरुल्लेखात् अहंबुद्धौ अचिदंशभानाभावात् । त्वमिति निर्देशे तु न स्वप्रकाशप्रत्यवस्तुनो विषयत्वसंभवः। ननु तर्हि सर्वेऽपि आत्मज्ञानिनो भवेयुरिति चेत्, सत्यम्, सर्वव्यहारमूलकन्दभूतस्यात्मनोऽभाने कस्यापि व्यवहारस्यासंभवादस्त्येव लेशत आत्मप्रकाशस्सर्वेषाम् । अत एव 'न चायमेकान्तेनाविषयः, अहं प्रत्ययविषयत्वात्' इति परैरप्युच्यते । परं तु तदात्मस्वरूपमविद्यावृतं खद्योतप्रायं लेशत एव भासते । ज्ञानिनां तु क्रमशोऽविद्याशैथिल्यानुगुणं विशदतया प्रत्यग्वस्तु भासते । अतः 'अहम्' इति प्रत्यक्त्वांशस्यैव भानात्, तत्तदात्मनां तत्तद्दृष्ट्या स्वप्रकाशत्वात्, प्रत्यगंश एव तत्र 'अहम्' विषयो भवति । स तु अन्यस्य कस्यापि अप्रकाशत्वात्, तदुपोद्वलितं शरीरादिकमेव ' त्वम्' निर्देशविषयो भवतीति नैकः पदार्थः युष्मदस्म- त्प्रत्ययगोचरो भवति । अधिकं शब्दापरोक्षवादे भविष्यति । इतरत् पूर्वमेव ( श्लो. 7) गतम् ॥ १७ ॥
</details>
