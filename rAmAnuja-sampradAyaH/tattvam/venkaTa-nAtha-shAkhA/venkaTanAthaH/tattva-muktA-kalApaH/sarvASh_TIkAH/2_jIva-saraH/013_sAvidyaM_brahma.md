+++
title = "013 साविद्यं ब्रह्म"

+++
<details><summary>मूलम्</summary>

साविद्यं ब्रह्म जीवस्स च न बहुतनुर्नेतरे सन्ति जीवाः स्वप्नादेकस्य लोके बहुविधपुरुषाध्यासवद्विश्वकॢप्तिः ।  
नेतः प्राक्केऽपि मुक्ता न परमपि स तु प्राप्स्यति श्रेय एको मायोत्थौ बन्धमोक्षाविति च मतमसत्सर्वमानोपरोधात् ॥ १३ ॥
</details>

<details><summary>सर्वाङ्कषटीका - १३</summary>

अथ एकशरीरकैकजीववादं मुख्यवेदान्तिपक्षमनूद्य निराकरोति - साविद्यमित्यादिना । साविधं ब्रह्म **जीवः** =अविद्याशबलितम्, अथवा अविद्योपहितं ब्रह्मैव जीव इत्युच्यते । अयमंशः पूर्वश्लोकोक्तपक्षेण समानः । विशेषस्तु - स च न बहुतनुः स च जीवः न नानाशरीरकः । एकमेव शरीरं तस्य वर्तते । अत एव इतरे जीवाः न सन्ति । जीवोऽप्येकः, तस्य शरीरमप्येकमित्यर्थः । दृश्यमानानामनेकशरीराणां का गतिरित्यत्राह – स्वनादित्यादि । लोके एकस्य जीवस्य स्वजात् **बहुविधपुरुषाध्यासवत्** = स्वप्ने दृश्यमानानां बहुविधानां पुरुषाणां जीवानां यथा अध्यासः, तद्वत् **विश्वक्लृप्तिः** = **जगत्सृष्टिः** = जगद्व्यव- हाराणां सर्वेषां कल्पितत्वेनैव निर्वाहः भवेत् ॥ 

 । 



एवमात्मन एकत्वात्, लोकव्यवहारस्य चानुवर्तमानत्वात् - इतः प्राक्केऽपि **जीवाः** = शुकशङ्करा- चार्यादयोऽपि न **मुक्ताः** =न मुक्तिं प्राप्ताः । स्वप्नद्रष्टुः जीवस्यैकत्वात्, तत्स्वप्नस्यानुवर्तमानत्वात्, तस्य निवृत्तौ सर्वेषामपि लयात् युगपदेव सर्वेषां मुक्तिः । तावत्पर्यन्तं मुक्तत्वव्यवहारादिकं मायामात्रमेव, न वास्तवम् । अत एव परमपि - इतः परमपि स तु **एकः** = तादृशः कश्चित् शुको वा, शङ्करो वा **श्रेयः** = मुक्तिम् न तु **प्राप्स्यति** = नैव मुक्तो भविष्यति । कुतः **बन्धमोक्षौ** = बन्धः, मोक्षश्च इत्यादि सर्वमपि **मायोत्थौ** = मायानिर्मितौ, तथा प्रतिभासमात्रम्, न वास्तवम् । 'न निरोधो नचोत्पत्तिर्न बद्धो न च साधकः । न मुमुक्षुर्न वै मुक्त इत्येषा परमार्थतः ॥' (गौड. 2-32 ) इत्यादिवाक्यं अत्र स्मरणीयम् ॥ 



अहो बत! कियद्वैते वञ्चिताः पण्डितोत्तमाः । विचारयन्तो मायां तां निगीर्णा मायया तया ॥ स्वस्वबुद्धिग्रहग्रस्ताः व्यग्रास्तस्यैव साधने । मार्गाद्भष्टाः स्वयं मोहादाचार्यानप्यपातयन् । मुक्तिशास्त्रं च निखिलं बालोपच्छन्दनं जगुः । मायाया वैभवं हन्त ! पश्यन्त्वेतद्विमत्सराः ॥ 

एतन्निराकरोति - इति मतं च **असत्** = सर्वथा न समीचीनम् । कुतः ? **सर्वमानोपरोधात्** = सकलप्रमाणविरुद्धत्वात्, तत्प्रयुक्तलौकिकशास्त्रीयसर्वव्यवहारविरुद्धत्वाच्च अयं वादः शून्यवादतुल्य एव । शून्यवादिनो निरधिष्ठानवादिनः, वयं तु ब्रह्माधिष्ठानवादिनः । अत एवोक्तम् ' नैतद्बुद्धेन भाषितम् ' (मां. का. 4-99) इति । ब्रह्म तु सत्यमेकमङ्गीकृतमित्यादिकं तु 'वागाडम्बरमात्रम् ' । शून्यपदं हि बौद्ध : दुर्निरूपवस्तुपर्यायतैव प्रयुक्तमिति तदवसरे (ईश्वर. 43 ) भविष्यति । अत एव 'नैतद्बुद्धेन भाषितम्' इत्यपि 

[[181]] 

 

गतप्रायम् । वस्तुतस्तु तस्य श्लोकखण्डस्य भवत्संमतोऽर्थो नैव विवक्षित इत्यपि तत्रैव व्यक्तीभविष्यति । एवमेव शून्यशब्दोऽपि 'वीरहा विषमश्शून्यः' इति भगवन्नामसु पाठात्, न भवत्संमतार्थक इत्यपि स्पष्टीभविष्यति ॥ 



अयं भावः – लोके विविधान् स्वप्नान् सर्वोऽपि जनः पश्यतीत्यनुभवसिद्धम् । स्वप्ने दृश्यमानाः पदार्थाः परमात्मनैव तादात्विकतया सृष्टाः इति यद्यपि निरूपितं 'सन्ध्ये सृष्टिराह हि' ( ब्र.सू. 3-3-1) इति । परन्तु स्वाप्नपदार्थानाम् उपादानं किम् ? स्थानं च किम् ? इत्यादि न निरूपितम् । अत्रैवं विचारमाहुः- विज्ञानात्मा हि जीवः । स तु शरीरं परित्यज्य बहिः न गच्छेत् । 'स्वे शरीरे यथाकामं परिवर्तते' (बृ.4- 1- 18 ) इति स्पष्टं शरीरान्तरेवावस्थानं कथितम् । शरीरस्यान्तः महानगरादीनां स्थानं कथं भवेत् ? इति चेत् — भगवन्मायां दिदृक्षवे मार्कण्डेयाय भगवता प्रदर्शितम् (भाग. 12-9) मायास्वरूपादिकमत्र स्मर्तव्यम् । प्रलयकाले शिशुरूपस्य वटपत्रशायिनो भगवत उदरे जगत्सर्वमपश्यत् मार्कण्डेयः । कथमिदं घटेत ? इति चिन्तयते मार्कण्डेयाय या दुर्विभाव्या, सैव भगवन्मायेति सूचितम् । अत एव स्वप्नविषयेऽपि ‘मायामात्रम्' (ब्र.सू. 2-3-3) इत्यभिहितम् । अतः शरीरान्तरेव भगवन्मायया स्वप्नदर्शनम् । स्थानमस्तु ! उपादानं किम् ? विज्ञानात्मनो जीवस्य विज्ञानमेवोपादानम् । अत एव सः स्वस्मिन्नेव सर्वं पश्यति । शयितस्य तस्य शरीरतुल्यं शरीरान्तरम्, शत्रुमित्रादीनामन्येषां वा शरीरान्तराण्यपि पश्यति । सर्वाणि तानि वस्तूनि स्वस्मिन्नेव स्वविज्ञानेनैव निर्मितानि । 'प्राणानां विज्ञानेन विज्ञानमादाय य एषोऽन्तर्हृदय आकाशस्तस्मिन् शेते' (बृ.4- 1-17) इति श्रवणात् । एतद्दृष्ट्यैव प्रकरणान्तरे (बृ.6-3-9) 'स्वयं निर्माय' इति श्रुतिः ॥ स्वकर्मणा संपादितत्वात् ‘स्वयं निर्माय' इति व्यपदेशः । तर्हि स्वप्नस्रष्टापि जीव एव भवतु इति तु न शक्यम्; जीव एव यदि स्रष्टा तर्हि स्वानन्दहेतूनेव स्वप्नान् सृजेत्, न दुःखहेतून् । जाग्रत्प्रपञ्चसृष्टिविषये ‘इतरव्यपदेशाद्धिताकरणादिदोषप्रसक्तिः' (ब्र.सू.2-1-21) 'अधिकं तु भेदनिर्देशात्' (ब्र.सू.2-1-22) इत्याक्षेपसमाधानादिकं स्वाप्नपदार्थसृष्टिविषयेऽपि समानं मन्तव्यम् । शिष्टमग्रे ( श्लो. 27) भविष्यति ॥ 

"अध्यासः' 

जगन्मिथ्यात्ववादे हि 'सृष्टिदृष्टिवादः' 'दृष्टिसृष्टिवादः' इति वादद्वयं वर्तते । मायैव जगत उपादानं, मायाविशिष्टत्वाद्ब्रा उपादानमित्युच्यते । 'साविद्यं केऽपि' इत्यग्रिमसरे ( श्लो. 27) अयमंशः अनूदितः । मायोपादानकमिदं जगन्मायाकल्पितो जीवः पश्यतीति सृष्टिदृष्टिवादस्याशयः । एतद्दृष्ट्यैव शुक्तिरजतादिस्थले तादात्त्विकरजतसृष्टिरुच्यते । दृष्टिसृष्टिवादे तु 'सृष्टिः' इत्यस्य इत्येवार्थः । जगत्सर्वं रज्जौ सर्प इवात्मन्यध्यस्तं सत् भासते । अत एवायं 'दृष्टिसृष्टि' पक्ष इत्युच्यते । तथा च ' दृष्टिरेव सृष्टिः, न तु सृष्टिः काचन पारमार्थिकीत्यर्थः । 'सृष्टिपूर्विका दृष्टिः' - सृष्टि- दृष्टिः । सृष्टिरन्या, दृष्टिरन्या इत्यर्थः । दृष्टिसृष्टिवादे तु दृष्टि : - दर्शनमेव सृष्टिरित्यर्थः । वस्तुसद्भावे ज्ञानमेव प्रमाणम् । ज्ञानात्पूर्वं पदार्थसद्भावे किं प्रमाणम् ? ज्ञानार्थयोस्समानकालिकत्वात्, उभयोर्भेदे प्रमाणा- भावात् नास्त्येव ज्ञानातिरिक्तः पदार्थो वास्तव, अतो जगन्मिथ्या । अतश्च दृष्टिरेव सृष्टिरित्ययमेव मुख्यवेदान्तिपक्ष इत्युच्यते । एतन्मते सृष्टिवाक्यादिकं बालोपच्छन्दनवाक्यतुल्यं, न स्वार्थे प्रमाणम् ॥ 



 

I 

T 

[[182]] 

यद्यपि सृष्टिदृष्टिवादेऽपि सृष्टिवाक्यानि जगद्ब्रह्मणोरैक्यतात्पर्यकाणि, न स्वार्थतात्पर्यकाणि, प्रयोजना- भावात् । परं तु दृष्टिसृष्टिवादे तान्यर्थशून्यानीति विशेषः । यत्र यत्राविनाभावस्तत्र सर्वत्रैवमेवान्यतरापलापः दर्शनेषु दृश्यते । 'सहोपलंभनियमादभेदो नीलतद्धियोः' इति मूलभूतो बौद्धानां न्यायः । परन्तु तत्र सर्वत्र 'सहत्व' मेव कूश्माण्डचौर्यन्यायेन भेदसाधकमित्येतत्तत्त्वं तत्तत्प्रकरणे विविच्यते । एवञ्च मायावादिनां मते, आत्मनि जगदध्यस्तं सत् भासते जाग्रदवस्थायामपि । परमात्मनो जगदुपादानत्वमपि जगदध्यासाधिष्ठा- नत्वमेव । अयमेव च विवर्तवाद इत्यप्युच्यते । एतन्मतेऽध्यासाधिष्ठानं ब्रह्मैव जगत्सत्यत्ववादे जगदुपादानमिति, विवर्तवादपरिणामवादयोर्विशेषः । एवञ्च जाग्रत्प्रपञ्चो यथा ब्रह्मण्यध्यस्तः, एवमेव स्वप्ने विज्ञानात्मनि सर्व- मध्यस्तं सत् भासते इति परे, तदेवोपादानमिति वयम् । व्यष्टिकालिकं दर्शनं स्वप्नः, समष्टिकालिकं दर्शनं जाग्रत्प्रपञ्चः । अत एवैकशरीरैकजीववाद एव मुख्यवेदान्तिपक्षः । एवञ्च परमते व्यष्टिस्वप्ने अध्यासाधिष्ठान- भूतो विज्ञानात्मा यः, स एव सिद्धान्ते स्वाप्नपदार्थानामुपादानम् । परसंमताध्यासाधिष्ठानस्यैवोपादानत्वात् । एवञ्च स्वाप्नपदार्थानां स्वप्नस्य स्वविज्ञानेन निर्मितत्वेऽपि यथा सुखदुःखादिकं व्यवस्थितरीत्यैवानुभूयते, एवमेव जाग्रत्प्रपञ्चेऽपीति न कुत्रापि लेशतोऽपि साङ्कर्यम् । मायायाः प्रभाव को वा ऊहितुमपि प्रभवतीति परेषामाशयः । अत एव जाग्रत्प्रपञ्चोऽयं हिरण्यगर्भपदवाच्यस्य कस्यचिदात्मनस्स्वप्नः । अत इतरेषां शरीराणां प्रत्येकं जीवरहितत्वेऽपि स्वप्नद्रष्टृजीवविज्ञानेनेव मायाप्रभावात् सर्वापि व्यवस्था संगच्छते । अयमेव च मुख्यो वेदान्तिपक्ष इत्युक्तम् । एतत्पक्षे सर्वमपि प्रातिभासिकमेव, व्यावहारिकसत्यमपि पृथङ्नास्तीत्येतेषामाशयः॥ 

T 

स्वप्नदृष्टान्तेन जगन्मिथ्यात्वसाधनं तु वृथाश्रममात्रम् । श्रीशङ्कराचार्यैरेव हि - 'न स्वप्नादिप्रत्यय- वज्जाग्रत्प्रत्यया भवितुमर्हन्ति । कस्मात् ? वैधर्म्यात् । वैधर्म्यं हि भवति स्वप्नजागरितयोः । किं पुनर्वैधर्म्यम्? बाधाबाधाविति ब्रूमः । बाध्यते हि स्वप्नोपलब्धं वस्तु प्रबुद्धस्य - 'मिथ्या मयोपलब्धः महाजनसमागमः' इति । न चैवं जागरितोपलब्धं वस्तु स्तम्भादिकं कस्याञ्चिदप्यवस्थायां बाध्यते' (ब. सू. 2-2-29) इत्य- भाषि । अतः स्वप्नजाग्रत्पदार्थयोरत्यन्तवैलक्षण्यात् स्वप्नदृष्टान्तेन न जगन्मिथ्यात्वसिद्धिः। न चाचार्यवचनम् आपातरमणीयम् । वस्तुतस्तु जाग्रत्प्रपञ्चस्यापि ब्रह्मज्ञानेन बाधः बहुधा आचार्यैर्वर्ण्यत एवेति वाच्यम्; एवमपि स्वाप्नजाग्रत्प्रपञ्चयोर्वैलक्षण्यानपायात् । किञ्च जाग्रत्स्वप्नपदार्थानां सर्वांशेऽपि साम्ये दृष्टान्तदान्तिकयोरविशेषापत्तिः । अपि च दृष्टान्तमात्राद्यदि वस्तुसिद्धिः, तर्हि जाग्रद्दृष्टान्तात् स्वाप्न- पदार्थानामपि सत्यत्वं कुतो न स्यात् । जाग्रत्काले बाधान्नैवमिति चेत्, जाग्रत्कालेऽपि 'स्वप्न एव मया नानुभूतः' इति नं हि कश्चिद्वक्ति । न च 'स्वप्नस्त्वनुभूतः, तत्र दृष्टाः पदार्थास्तु न सन्ति ' इत्येवानुभवात् पदार्थानां मिथ्यात्वं सिद्ध्यतीति वाच्यम्, 'न सन्ति' इत्यस्य 'इदानीं न सन्ति ' इत्येव तात्पर्यात्, तदानीं पदार्थाभावासिद्धेः । एकस्यामवस्थायामनुभूतानामवस्थान्तरे निषेधासम्भवात् । अन्यथा तुरीयावस्थायां दृष्टानां देवतादीनां जाग्रदवस्थायामदर्शनान्मिथ्यात्वापत्तेः । अञ्जनादिना दृष्टस्य निध्यादेः केवलचक्षुषाऽदर्शनान्मिथ्यात्वा- पत्तेः । किं बहुना, 'दिव्यं ददामि ते चक्षुः' इति भगवद्दत्तदिव्यचक्षुषार्जुनेन दृष्टस्य विश्वरूपस्य केवलचक्षुषादर्शनान्मिथ्यात्वापत्तेः । अतः स्वप्नानुभवो जाग्रदवस्थाया मिथ्यात्वे दृष्टान्तो न भवितुमर्हत्येव ॥ 

84. 

[[183]]- 

[ एकजीववादे उपदेशानुपपत्तिः ] 

स्वस्य स्वेनोपदेशो न भवति, न परब्रह्मणा निष्कलत्वात्, 

नाविद्या चेतयित्री, स्वतनुसमधिकं वर्ष्म निर्जीवमात्थ । 

 

किञ्च 'केन कं पश्येत्' इति रीत्या ब्रह्मज्ञानानन्तरं ज्ञातुरेवापरिशेषात् प्रपञ्चबाधं को वा जानीयात्, को वा वदेत्, यथा जाग्रत्पुरुषः 'मिथ्यैव मया दृष्टो धनागमः' इति स्वप्नमधिकृत्य वदति । अतो भवद्दृष्ट्यापि ब्रह्मज्ञानानन्तरं व्यवहारस्यैवा भावात्, तद्विषयको बाधाबाधविचारः हास्यास्पद एव ॥ 

किञ्चोपनिषत्सु ब्रह्मसूत्रेषु, गीतायां वा मृदादिदृष्टान्ता एवोच्यन्ते, न कुत्रापि रज्जुसर्पादिदृष्टान्ताः । अत इयं कल्पना बौद्धानुकरणमेव, यतस्त एव स्वप्नदृष्टान्तेन जगन्मिथ्यात्वं साधयन्ति ॥ 

ननु जगतस्सत्यत्वे सत्यस्याहेयत्वात् जगतोऽपि हेयत्वं न स्यादिति चेत्, ज्ञानिनां हेयोपादेय- विभागस्यैवासंभवात् । अन्यथा ज्ञानिनो द्वन्द्वातीतत्वमेव न स्यात् । तर्हि जगतः कदापि न निवृत्तिः स्यात्, सत्यस्य निवृत्त्यसंभवादिति चेत्, शरीराद्यनुवृत्तिकारणाभावादेव जगदनुभवाधीनदुःखादिनिवृत्तिमात्रेण मुक्त्यु- पपत्तेः । अधिकमुपरिष्टात् तत्तत्प्रकरणे विचारयामः ॥ 

ननु च सिद्धान्ते स्वप्नस्य सत्यत्वाङ्गीकारात्, तद्दृष्टान्तेन जगतो मिथ्यात्वं न सिद्ध्यतीत्येव दूषणं कुतो नोच्यत इति चेत्, सत्यम् । परन्तु परैस्तथानङ्गीकारात्, दृष्टान्तस्योभयवादिसम्मतत्वस्यावश्यकत्वाच्च न तथोक्तम् । अपि च- स्वप्नस्सर्वोऽपि सत्य एवेत्यपि न सिद्धान्तसंमतम्, मिथ्याभूतस्वप्नस्यापि दर्शनात्। न च स्वाप्नपदार्थस्य भगवत्सृष्टत्वात् कथं मिथ्यात्वमिति वाच्यम्; जगतः सर्वस्यापि भगवतैव सृष्टत्वाङ्गी- कारेऽपि जगत्सृष्टौ सत्यमिथ्याविभागस्य संमतत्ववदेव, स्वाप्नपदार्थविषयेऽपि विभागानपायात् । कथं विभागो ज्ञेय इति चेत्; स्वप्नतत्त्वविदामुपसर्पणेनैव तद्ज्ञातव्यमित्यलमप्रसक्तविषयविस्तरेण ॥ 

एवं मुख्यवेदान्तिदृष्ट्या सर्वमपि प्रातिभासिकम् । तेषां रज्जुसर्पवल्मीकसप समानावेवेत्यादिवचनम्, ‘समलोष्टाश्मकाञ्चनः' इत्यादिवत् परिणामाभावमात्रविषयकम्, न तु तयोरेकरूपतया दर्शनं वेदान्तिनां भवतीत्यभिप्रायकम् । तदा हि ते भ्रान्ता उन्मत्ता एव वा भवेयुरित्यलमनेनाविवेकिदुराग्रहमूलकचर्चाविचारसंवर्धन- केशेन । एवञ्च 'प्रत्ययः सर्वोऽपि मिथ्या, प्रत्ययत्वात्, स्वानप्रत्ययवत्' इत्यप्यप्रयोजकम् । दृष्टान्तमात्रेण न हि वस्तुसिद्धिः । रज्जुसर्पादिदृष्टान्ता वा, स्वप्नदृष्टान्ता वा श्रुतौ कुत्रापि न प्रदर्शिता इत्युक्तमेव । अन्ततो महामेधाविनः कुमारिलस्य – 'युक्त्यानुपेतामसती प्रकल्प्य यद्वासनामर्थनिराक्रियेयम् । आस्थानिवृत्त्यर्थमवादि बौद्धैः ग्राहं गतास्तत्र कथञ्चिदन्ये ॥' इति निरालंबनवादान्तवचनमत्रानुसन्धेयम् ॥ १३ ॥
</details>
