+++
title = "004 धीर्नित्या यस्य"

+++
<details><summary>मूलम्</summary>

धीर्नित्या यस्य पक्षे प्रसरति बहुधाऽर्थेषु सैवेन्द्रियाद्यैस्तेनाऽऽत्माऽजागलस्थस्तन इव किमिह स्वीक्रियेतेति चेन्न ।  
कल्प्यं चेदात्मतत्त्वं कथयितुमुचितं लाघवं तत्र युक्त्या नित्या सा यस्य तद्वानपि निगममितो गौरवं नास्य भारः ॥ ४ ॥
</details>

<details><summary>सर्वाङ्कषटीका</summary>

[[139]] 

ननु 

> मास्तु क्षणिक-विज्ञानस्यात्मत्वम्, प्रतिसन्धानाद्य्-असंभव-प्रसङ्गात् ।  
अथापि आत्मनः नित्य-ज्ञान-रूपत्वे एतद्-दोषाभावात्, लाघवाच् च,  
आत्मा ज्ञान-मात्र-स्वरूपः, न तु ज्ञाता इत्यङ्गीकारे का हानिः ?  
न "चात्मनो धर्मित्वेन तस्य बाह्य-वस्तु-ग्रहणादिकं कथम्" इति शङ्खयम्; 
धर्मिण एव उपाधिभिः स्वतो वा  
प्रसरणेन बाह्य-विषयकत्व-संभवाद्  

इत्य् आशङ्का-परिहार-व्याजेन  
दार्शनिकानां शिरश्-शूलायित-समस्यायाः  
परिहारं सूचयत्य् आचार्य-सिंहस्,  
तुरग-वदन-तेजो-बृंहित-धैर्यः समाधत्ते - धीरित्यादि । 

**यस्य** = सिद्धान्तिनस् तव **धीः** = धर्म-भूत-ज्ञानम्  
**नित्या** = परिणामित्वेऽपि स्व-रूपतो नाश-रहिता, त्रिगुणद्रव्यवत् । **सैव** = तादृशं नित्यं धर्मभूतत्वेनाभिमतं ज्ञानमेव **इन्द्रियाद्यैः** =इन्द्रियादिभिः द्वारभूतैः **अर्थेषु** = बाह्यान्तर-सकल-विध-पदार्थेषु  
**प्रसरति** = प्रसरणशीलो यदि भवति तदा,  
**तेन** =उक्तक्रमेण नित्यत्वम्, विषय-संबन्धश् चेत्य् अर्थद्वयस्याप्य् एकेनैव निर्वाहात्,  

**अजागलस्थस्तन इव** = स्तनस्तु वत्सानां क्षीर-पानोपयोगी अवयव-विशेषः ।  
अजानां गलेषु लम्ब-मानः स्तन-सदृशोऽवयवस्तु निरर्थक  
इति स दृष्टान्ती कृतः ।  
तद्वत् विफलः आत्मा तव मते 

**किम्** = किमर्थम् **स्वीक्रियते** = अङ्गीक्रियते ? 

'धर्मभूतज्ञान' पदवाच्यं यद् वस्तु अङ्गीक्रियते,  
तत्तु नित्यम्, द्रव्यम्, परिणाम-शीलं चेति संमतम् ।  
सांख्यादिभिः प्रकृतेः परिणामित्वेऽपि नित्यत्वम् अङ्गीकृतम् ।  
भट्टोऽपि 'विक्रिया-मात्र-वाचित्वे न ह्युच्छेदोऽस्य तावता' (श्लो.वा.आत्म.22) इत्याह ।  
अतः भवन् मते धर्म-भूत-ज्ञान-पद-वाच्यं वस्त्व् एव  
धर्मिस्थानापन्नं आत्म-पद-वाच्यं भवतु ।  
एवम् एव सर्व-निर्वाहे स्वरूपस्यापि ज्ञानत्वम्,  
धर्मस्यापि ज्ञानत्वम् इति ज्ञान-स्वरूपं वस्तु-द्वयं किम् अर्थम् अङ्गीकार्यम्  
इत्य् आक्षेपाशयः।   

यद्य् अप्य् अत्रात्मनो धर्मिणः प्राधान्यात्,  
तद् अङ्गीकृत्य,  
धर्मानङ्गीकार-शङ्कैव न्याय्या,  
परन्तु बाह्य-विषय-ग्रहणाय धर्म-ज्ञानस्यावश्यकत्वात्,  
आत्मनः प्रसरणस्य विवाद-विषयत्वात्,  
योगाचार-मत एवम् अङ्गीकारेण प्रसिद्धतया च  
स एव धर्म-स्थानापन्न आत्मा भवतु  
इत्य् आशङ्का वर्णिता ॥ 

एवम् आक्षेपे प्रमेय-दृष्ट्या दोषस्य वक्तुम् अशक्यत्वात्  
श्रुतिविरोधम् एवोत्तरम् आह- कल्प्यं चेदित्यादि ।  
**आत्मतत्त्वं** =आत्माख्यं तत्त्वं **कल्प्यं चेत्** = युक्त्यैव समर्थनीयं यदि, तदैव **तत्र** = कल्पनायां युक्त्या **लाघवम्** = कल्पनालाघवं कथयितुम् **उचितम्** = औचित्यवद्भवेत् ।  
प्रकृते; **सा** = धीः नित्या **यस्य** = मम वेदान्तिनः **निगममिता** = श्रुत्यैव प्रमिता, **तद्वान् अपि** = तादृश-नित्य-ज्ञानाश्रयः आत्माऽप्यतिरिक्तः नित्यश्च **निगममितः** = श्रुत्यैव सिद्धः **अस्य** = तादृशस्य मम **गौरवम्** = कल्पनागौरवम् **भारः** =भाररूपंय् **न** =न भवति । 

युक्त्या कल्पनायां बुद्धेः लाघव-पक्ष-पातित्वात्  
तथाङ्गीकरणीयम् इति  
नास्माकं वेदावलम्बिनां गौरव-प्रसक्तिर् इति भावः ।  

> यत्र पक्षान्तर-प्रसक्तिः,  
तत्रैव तयोर् मध्ये  
कुत्र लाघवम् ? कुत्र वा गौरवम्?  

इति चिन्तां कर्तुं शक्यते ।  
श्रुतौ यद् यथोच्यते तत्तथैवाङ्गीकार्यम् इति,  
पक्षान्तर-प्रसक्तेर् अभावात् न लाघव-गौरव-विचारावकाशः ॥ 

अत्रेयं मूलभूता समस्या-  
'अहं सदा सुखी स्याम्' इत्य् आशंसनम्  
आत्मनां सर्वेषां समानम् ।  
अस्याम् आशंसायाम्  
‘अहम्’ इति व्यपदेशार्हं वस्त्व् एव  
सर्व-व्यवहाराणां मूल-बिन्दु-भूतं प्रत्यग्-वस्तु ।  
तद् आशंसते स्वस्य सदा सत्ताम्, सुखं च ।  
एतत् कथं भवेत् ?  
इति मूलभूतः प्रश्नः । 

आत्मा, तस्य सदा सत्ता,  
सुखेन सदा सत्ता  
इत्यंशा अत्र विषयाः ।  
अतश् च निरतिशय-पुरुषार्थः स्वनाश-रूपो न भवितुम् अर्हति,  
किन्तु स्वस्य नित्य-सुख-रूप एव भवेत् ।+++(5)+++  

सुखं नामात्यन्तानुकूल्य-ज्ञान-जन्य आत्म-धर्मः ।  
एतत्-स्वरूपम् अ-द्रव्य-सरे भविष्यति ।  
"आत्मैव सर्वेषाम् अत्यन्तानुकूल" इत्यत्रापि न विवादः ।  

 

[[140]] 

एवम् आत्मनस् सदा-सुख-रूपत्वेऽपि तथा
ज्ञानाभावाद् एव दुःख्यति जनः ।  
आत्मा ऽन्यः, तस्य ज्ञानं चान्यद् इत्य् अप्य् अनेन सिद्ध्यति ।  
'अहं ज्ञानवान्' इत्य् अनुभवात्  
ज्ञानं त्वात्मनो धर्म इति संप्रतिपन्नम् ।  

तर्हि 'अहम्' इति कः ? आत्मा ।  
स कीदृशः ?  
सर्वेषाम् अपि सदा ‘अहम्’ इति भानस्य सत्त्वात्  
स स्वप्रकाशः,  
अत एव ज्ञानस्वरूप इति वेदान्तिनः ।  

> एवञ् चेत् स्वरूपम् अपि ज्ञानम्, धर्मोऽपि ज्ञानम् ।  
कथमिदं भवेत् ?  
न हि रूपे रूपं वर्तेत ?  

इत्य् एव मूलभूता समस्या ॥ 



एतत्-परिहाराय बहुधा ऽयतन्त महामेधाविनः ।  
तत्र - नैरात्म्य-वादिभिः,  
तत्रापि बुद्धाद्-बह्वनन्तर-कालिकैः,  
हैतुकैः शून्यवादिभिर् माध्यमिकैः बौद्धैः – 

> 'बुद्धि-जन्मनि पुंसस् तु  
विकृतिर् यद्य् अनित्यता ।  
अथाविकृतिर् एवात्मा  
प्रमाते ऽति न युज्यते ॥ ' 
(प्र.स. 2-61) 

इति आत्मवादो दूषितः ।  
आत्मा इति कश्चिद्धर्मी, तस्य च ज्ञानं धर्मः ।  
सुषुप्तौ संपूर्णतया ज्ञानस्य नाशात्  
स च धर्मः तदा तदा उत्पद्यते नश्यति च,  
इति तार्किक म आत्मवादे अङ्गीक्रियते । अत एवैते आगन्तुकचैतन्यवादिनः इत्युच्यन्ते । तत्रेदं दूषणं तैरुच्यते- **पुंसः** = आत्मनः **बुद्धिजन्मनि** = बुद्धेः उत्पत्तौ सत्याम्, यदि तु विकृतिः पुंसः कश्चनान्यथाभावो **यदि** =परिणामविशेषो यदि भवति, तदा पुंसः **अनित्यता** = उत्पत्तिनाशशालिता अनिवार्या । **अथ** = अथवा आत्मा **अविकृतिरेव** =अन्यथाभावरहितः पूर्वं यथाऽऽसीत्, तथैवावतिष्ठेत यदि, तदा आत्मा प्रमाता इति न **युज्यते** = न वक्तुमर्हो भवति । बुद्धेरुत्पत्तेः पूर्वं यथा आसीत्, तथैव चेत् आत्मा वर्तेत, तर्हि बुद्ध्युत्पत्तेः पूर्वं सुषुप्ताविव तस्य प्रमातृत्वाभावेन, पश्चादपि प्रमातृत्वं न स्यात् । यदि अन्यथाभावोऽङ्गीक्रियते, तदा विकारित्वं स्यात् । विकारित्वे च घटादिवदनित्यत्वापत्तिः । तथा च प्रमाता कश्चिन्नास्ति । स एव चाहमर्थः । तस्यैवाभावे दुःखं कस्य ? ' अहमेव न किञ्चिचेत् भयं कस्य भविष्यति ?' । अतश्च नैरात्म्यवाद एव दुःखनिवृत्तिस्साध्या, न त्वात्मवादे । एवञ्च 'प्रमाणम्, प्रमेयम्, प्रमाता' इति त्रिपुट्याः वस्तुतः अभावात् शून्यमेव परमं तत्त्वमिति । 'नैरात्म्यवादिनः, ' 'शून्यवादिनः ' ' अहमर्थानात्मत्ववादिनः ' 'सर्वापलापवादिनः' इति माध्यमिकानां नामान्तराणि ॥ 

9 

जगत्सर्वं त्रिपुटीरूपम् कर्ता, कर्म, करणम् - छेत्ता, छेद्यम्, छेदनम् - द्रष्टा, दृश्यम्, दर्शनम् - प्रमाता,प्रमेयम्,प्रमाणम् इति । जगत्सत्त्वे प्रत्यक्षमेव प्रमाणमित्युच्यते वैदिकैः । प्रत्यक्षदश्ये॑व प्रमाते- त्युच्यते । त्रिपुटीनिराकरणे प्रमातुरभावात् तत्प्रत्यक्षमपि गतम् । अतस्तेन न जगत्सत्यत्वसिद्धिरिति सर्वापलापिनोऽभिप्रयन्ति । वैदिकैकदेशिभिर्जगन्मिथ्यात्ववादिभिरप्यनेनैव क्रमेण त्रिपुटी निराकृता 'उपयन्नपयन् धर्मो विकरोति हि धर्मिणम्' (नै. सि. 1-35) इति वदद्भिः । पूर्वसर एव धर्मधर्मिभावस्य प्रसाधितत्वात्, आत्मनः प्रमातृत्वमपि प्रामाणिकमेव । अधिकमग्रे ( श्लो. 8) भविष्यति ॥ 

T 

एवमागन्तुकचैतन्यवादे दूषिते, शून्यवादखण्डनार्थं प्रवृत्ताः एवमाहुस्तार्किकाः । अहमर्थस्यैव कस्यचिदभावे, कस्य दुःखनिवृत्तये प्रयत्नः कार्यः । तदिदं वृद्धिमिच्छतो मूलहानिरिव दुःखनिवृत्त्यर्थप्रयत्नेन स्वस्यैव नाशे पर्यवसानम् । अतोऽत्रैवं वक्तव्यम् - धर्मधर्मिणोरत्यन्तं भेदात् धर्मस्य नाशेऽपि धर्मिणः न नाशप्रसक्तिः । ‘घटवत् भूतलम्' इति घटभूतलयोः धर्मधर्मिभावः प्रत्यक्षसिद्धः । तत्र धर्मस्य घटस्य नाशे, 

[[141]] 

 

न हि धर्मिणः भूतलस्य नाशो दृश्यते । न हि कुण्डले नष्टें, कुण्डली देवदत्तोऽपि नश्यति । न च कुण्डले नष्टे, कुण्डली अस्ति, न वा? इति प्रश्ने, 'कुण्डली नास्ति' इत्येव खलु वक्तव्यम् । तर्हि सिद्धः कुण्डलिनः अभावः इति वाच्यम्; क्षणिकवादस्य निरस्तत्वात्, देवदत्तस्य स्थिरत्वेनैकत्वात् देवदत्ते प्रत्यक्षेणैव दृश्यमाने कुण्डलिनोऽभावः विशेषणीभूतस्य कुण्डलस्य, कुण्डलसंयोगस्य वाऽभाव एव पर्य- वस्यतीति आचार्योदयनः (कुसु. 1 ) । अतः तत्र देवदत्तनाशो वा, तदन्यथाभावो वा सर्वथा नास्त्येवेति वास्तविकी स्थितिः । न च घटभूतलयोः धर्मधर्मिभावः न नियतः, घटशून्यस्य भूतलस्य, भूतलावृत्तेर्घटस्य च प्रत्येकं दर्शनात् । गुणगुणिनोः जातिव्यक्त्योर्वा न तथा; उभयोरविनाभावाङ्गीकारात् । अतोऽत्र धर्मनाशे धर्मिणोऽयथाभावः अवर्जनीय इति वाच्यम्; 'घटवत् भूतलम्' 'ज्ञानवानात्मा' इत्यादिव्यवहारस्य समानत्वात् । युतसिद्धस्थले, अयुतसिद्धस्थले च भेदस्यैकरूप्याद्वेत्यादिकं पूर्वमेव गतम् । अतो धर्मगतः नाशादिः धर्मिणं लेशतोऽपि नान्यथयति, घटनाशो भूतलमिव । एवञ्चात्मनः, तद्धर्मस्य ज्ञानस्य चात्यन्तं भेदात् ‘बुद्धिजन्मनि पुंसस्तु' इत्याद्यापादनस्य नावकाश इति समादधिरे । एत एवागन्तुकचैतन्यवादिनः वैशेषिकाः नैयायिकाश्च । सविशेषवादिभिस्सिद्धान्तिभिरप्ययमेव क्रमोऽन्वसारि ॥ 

भीतास्त्वितरे आत्मानं निर्विशेषमातस्थुः । 'अहं ज्ञानवान्' इत्यादिसधर्मकत्वव्यहारस्तर्हि कथम्? इत्यत्र - मिथ्येति केचन, औपाधिक इति च केचन । तत्र प्रथमः पक्षः ब्रह्मविवर्तवादिनाम् । द्वितीयस्तु सांख्यानाम्, नवीनवेदान्तिनां च । ब्रह्मव्यतिरिक्तं सर्वं मिथ्येति प्रथमपक्षेऽङ्गीकारात्, मिथ्याभूतेन धर्मेणात्मनः ब्रह्मपदाभिधेयस्य न काचन विपत्तिः । द्वितीयपक्षे (सांख्यपक्षे) तु 'अयो दहति' इति व्यवहारवत्, चिच्छा- यापत्त्या, अन्तःकरणरूपोपाधिवशाद्वा' अहं जानामि' इति व्यवहारः । नवीनानामपि वेदान्तिनामयमेव पन्थाः । एतत्पक्षद्वये जगतो न मिथ्यात्वमिति विशेषः । अन्तःकरणवृत्तिरेव ज्ञानम्, स्वसन्निहिते आत्मनि 'लोहितः स्फटिकः' इतिवत् भासते । आत्मनि कदाप्यागन्तुकधर्मानङ्गीकारात् न विकारित्वप्रसङ्गः इत्येतेषामाशयः ॥ 

कुमारिलस्तु धीरः, अस्तु नामान्यथाभावः । तावता न हि वस्तुनो नाशः । अन्यथाभावोऽपि कश्चन धर्मः । धर्मो धर्मिणमन्तरा, निराश्रयः कथं तिष्ठेत् । अतश्च नित्यत्वविकारित्वयोर्न विरोधः इति ‘नानित्यशब्दवाच्यत्वमात्मनो विनिवार्यते । विक्रियामात्रवाचित्वे न ह्युच्छेदोऽस्य तावता ॥' (श्लो. वा. आत्म. 22) इत्याह । अनित्यपदप्रयोगमात्रेण किमायास्यति ? न हि वयं निरन्वयविनाशवादिनः । ' णश अदर्शने' इति किल धातुः । अदर्शनमात्रेण न वस्तुनः कार्त्स्न्येनोच्छित्तिः । अतो न काप्यनुपपत्तिरिति भावः ॥ 

एवमेव सिद्धान्तेऽपि कुमारिलवत् परिणामाङ्गीकारेऽपि हान्यभावात्, किमर्थं वस्तुद्वयमङ्गीकार्यम् । एवञ्च धर्मभूतज्ञानपदवाच्यं वस्त्वेव सर्वनिर्वाहकात्मपदार्थो भवतु, न तु तदाश्रयः अतिरिक्तः कश्चिद्धर्मी । महामेधाविना कुमारिलेनाऽपि तथैवाङ्गीकारादिति पूर्वपक्षाभिप्रायः ॥ 

कुमारिलस्तु मीमांसकः, न तु वेदान्ती । अत एव सः निरालम्बनवादान्ते ' इत्याह नास्तिक्य- निराकरिष्णुरात्मास्तितां भाष्यकृदत्र युक्त्या । दृढत्वमेतद्विषयप्रबोधः प्रयाति वेदान्तनिषेवणेन ॥' (श्लो. वा. 

 

[[142]] 

निरा. 1-5.148 ) इति आत्मविषयो निर्णयः वेदान्ताश्रयणेनैव भवेदित्याह । एतच्छब्दस्तत्र आत्मपरः । अतश्च वेदान्ते यथोच्यते, तथैव वक्तव्यम्, न त्वन्यानुकरणं युक्तमित्यभिप्रायः । प्रायः सिद्धान्ते दीप- दीपप्रभादृष्टान्तेनात्मनो ज्ञानस्वरूपस्य सतो ज्ञानाश्रयत्वस्याङ्गीकारात्, दीपस्य प्रभाविशिष्टद्रव्यत्वात् संकोच- विकासौ कूर्माङ्गभङ्गविकासन्यायेन सहजौ, न दोषावहौ । अयमर्थोऽग्रे (लो. 5) विस्तरेण विचार्यते ॥ 

ररक्षात्मानमेवं स भट्टोऽतिचतुरो कृती ! । वेदान्तिनस्तु कुर्वन्ति केशाकेशि निरन्तरम् ॥ जिज्ञासुलोकः किं कुर्यात् ? कि श्रद्धैवोत्तरं भवेत् । विचारशास्त्रं किं तर्हि निरस्यामो महार्णवे ॥ पूर्वग्रहादिकं त्यक्त्वा स्मृत्वा तं भक्तवत्सलम् । विश्लेषितुं समस्यां तां कथञ्चित्तु यतामहे ॥ 

सिद्धान्ते - का वा सा श्रुतिः ? या सर्वं भारं वोढुं क्षमा ? आचार्यैस्तु वृत्तौ ' न विज्ञातुर्विज्ञाते- र्विपरिलोपो विद्यते' (बृ.6-3-30 ) इत्येकैव श्रुतिरुदाहृता । सा तु सुषुप्तिकालिकस्थितिवर्णनपरा । तदानीं धर्मभूतज्ञानस्याननुभवात्, तस्य विपरिलोपो न विद्यते इति कथनमनुभवविरुद्धमिति धर्मिज्ञानपरं तत्परै- वर्णितम्। एवमत्यन्तविवादग्रस्तमिदम् । अत्यन्तावश्येके विषये वृत्तिरप्यत्यन्तकृशेत्यप्यवधेयम् ॥ 

सांप्रदायिकास्तु 'अविनाशी वा अरेऽयमात्मानुच्छित्तिधर्मा' (बृ.6-5-14 ) इति श्रुतिमेव धर्मभूतज्ञाननित्यत्वपरं वर्णयन्ति । अत्र 'अरे' इति मैत्रैय्या याज्ञवल्क्येन संबोधनम् । अयमात्मा **अविनाशी** = नाशरहितः नित्यः; तथा अनुच्छित्तिधर्मा च । **अनुच्छित्तिः** = उच्छित्यभावः, सः धर्मः यस्येति हि समासः । तेन आत्मनः उच्छित्यभावः सिद्ध्येत्; धर्मस्य ज्ञानस्य नित्यत्वं कथं सिद्धयेदिति न शङ्खयम्; ‘अविनाशी’ इति पदेनैव आत्मन उच्छित्त्यभावस्य सिद्धया पौनरुक्त्यापत्तेः । अतः न **उच्छित्तिः** = नाशः यस्य सः, अनुच्छित्तिः, नित्य इत्यर्थः । तादृशो धर्मः यस्य सः, अनुच्छित्तिधर्मा इत्येव विग्रहो वाच्यः । तेन तस्य धर्मस्य ज्ञानस्यापि नित्यत्वं सिद्ध्यतीति नित्यधर्मभूतज्ञानवानित्यर्थः । एवं श्रुत्या आत्मनः, तद्धर्मभूत- ज्ञानस्यापि नित्यत्वमभिहितमिति अन्यतरपरित्यागशङ्काया नावकाश इति भावः ॥ 

ननु विनाशपदेनादर्शनमात्रं सिद्ध्येत्, न वस्तुस्वरूपनिवृत्तिः । 'नश अदर्शने' इति हि धातुः । यथा मृत्पिण्डस्य घटरूपेण परिणामे, मृत्पिण्डादर्शनम् । दीपादेश्शान्तौ तु वस्तुस्वरूपोच्छेद एव दृष्टः । एतादृशोच्छेदाभावः 'अनुच्छित्तिधर्म' पदेनोच्यते । अतः सान्वयनिरन्वय विनाशद्वयाभावस्तेन सिद्ध्यतीति न पौनरुक्त्यमिति चेत्, प्रथमसर ( श्लो. 31 ) एव नाशद्वयनिराकरणात् सर्वोऽपि नाशः सान्वय एव । अतः 'न विद्यते उच्छितिः विनाशः यस्य सः, **अनुच्छित्तिः** = **नाशरहितः** = नित्यः, तादृशः धर्मः यस्येति' बहुव्रीहिगर्भबहुव्रीहिणा धर्मस्य ज्ञानस्य उच्छित्यभावः कथ्यत इत्येव साधु । एवं 'न विज्ञातुः विज्ञातेर्विपरिलोपो विद्यते' (बृ. उ. 6-3-30) विज्ञातुः आत्मनः या विज्ञातिः ज्ञानं विद्यते, तस्य लोपाभावः श्रुत्याभिधीयते । आत्मनः स्वप्रकाशत्वात् ज्ञानरूपत्वम्, ज्ञानाश्रयत्वं च श्रुत्याभिधीयत इति धर्मस्य, धर्मिणश्च नित्यत्वं श्रुत्युक्तत्वादविरुद्धम् । ‘उपयन्नपयन्' इत्यादेर्निदिष्टमुत्तरं तु ब्रह्मोपादानत्वप्रकरणे (नायक. 25) भविष्यति ॥ 

ननु भोः ! किमिदं भवन्तोऽपि शब्देनैव तृप्यन्ति ! दीपादावुभयविधनाशस्यावर्जनीयतायाः 'दीपादीनां कदाचित्’(जड.31) इत्यादौ भवतैव प्रतिपादनात् । निरन्वयविनाशनिराकरणपूर्वकं सान्वयविनाशस्थापन- 

[[143]] 

 

मात्रेण लोकानुभवो न हि निराकर्तुं शक्यः, 'दीपादावुभयविधध्वंसे दृष्टेऽपि' इत्यङ्गीकारात् । 'दीपादि ' इत्यादिपदेन शरीरपरिग्रहः । शरीरं हि प्रतिक्षणमवयवोपचयापचयशालीति सर्वसंप्रतिपन्नम् । क्रियाऽतिरिक्तः पदार्थोऽस्ति न वा? इति विचारे सत्यपि क्रियाया आशुतरविनाशित्वं सर्वसंप्रतिपन्नम् । अत एव किल 'चिरध्वस्तं फलायालं न कर्मातिशयं विना ' ( न्या. कु. 1-9 ) इति न्यायावतारः । अतो विनाशस्य सान्वयत्व- स्थापनमात्रेण विनाशद्वैविध्यमनिवार्यम् । किमधिकोक्त्या ! 'वि ( प्र ) ज्ञानघन एवैतेभ्यो भूतेभ्यस्समुत्थाय तान्येवानुविनश्यति' (बृ.4-4-12, 6-5-12 ) इत्येतावतैवातृप्यन्ती भगवती श्रुतिः 'न प्रेत्यसंज्ञास्ति' इत्यप्यनु- गायति । अत्र ‘विनश्यति' इति पूर्वरूपादर्शनकथनेन रूपान्तरेण दर्शनसिद्ध्या सान्वयविनाशः, 'न प्रेत्य संज्ञास्ति' इति निरन्वयविनाशश्च विवक्षित इति स्पष्टम् । 'भस्मीभूतस्य देहस्य पुनरागमनं कुतः ?” इत्ययमंशः ‘न प्रेत्य संज्ञास्ति' इत्यनेनाभिधीयते । 'नश अदर्शने' इति धातुना कुत्रचिददर्शनमात्रम्, न संपूर्णासत्ता इति 'विनश्यति' इत्यस्याभिप्रायः । देहादेश्च प्रतिक्षणमुत्पत्तिविनाशशालित्वेऽपि देहे भस्मीकृते नैवं प्रतिसन्धानादिसंभवः । प्रतिक्षणं विनाशः, भस्मीकृते तु देहे उच्छेद इति हि तारतम्यं सर्वानुभव- सिद्धम् । एतादृशो द्विविधोऽपि नाश आत्मनि नास्तीत्यपि अवश्यं वक्तव्यम्, कूटस्थ नित्यः खलु सः । अतः 'अविनाशी वा अरेयमात्मा' इति सान्वयविनाशो निराक्रियते, 'अनुच्छित्तिधर्मा' (बृ.6-5-14) इति निरन्वयविनाशो निराक्रियते । अत एवात्र ' उच्छित्ति' पदस्वारस्यमपि । शरीरनाशे हि 'शरीरोच्छेद' पदं प्रयुज्यत एव लोके । अतश्च 'न **उच्छित्तिः** = अनुच्छित्तिः' इति तत्पुरुष एव स्वरसः । गत्यन्तराभावे हि गुरुर्बहुव्रीहिस्सह्यः ॥ 

किञ्च ‘न विद्यते उच्छित्तिः यस्य' इति बहुव्रीहौ ' यस्य' इत्यत्र यच्छब्दार्थः कः ? धर्मभूतज्ञानमेवेति चेत् ? किं तत्र नियामकम् । 'धर्म' पदमेवेति चेत् तद्धि साधारणं पदम्, न तु ज्ञाने रूढम् । प्रत्युत ज्ञानस्य ज्ञानाश्रयत्वासंभवात् प्रत्यक्त्वस्वयंप्रकाशत्वादिधर्मैस्सावकाशं तत्पदं धर्मभूतं ज्ञानमेव वक्तीति न स्वरसम् । भगवद्रामानुजवेदान्तदेशिकादिभिस्तथोक्तत्वात् प्रश्नानर्हं तदिति चेत्, तर्हि 'स्वगोष्ठीनिष्ठः समयः ' इत्युपहासास्पदमेव तत्स्यात् । गुरुवचनेषु श्रद्धात्यन्तमावश्यकीति चेत्, 

श्रद्धां निष्ठां तितिक्षां वा जानाम्यावश्यकीं नृणाम् । तथैवावश्यको नृणां विचारो बुद्धिजीविनाम् ॥ विचारशास्त्रं व्यर्थं स्यादन्यथा व्यासकर्तृकम् । अतः श्रद्धादिदार्थं विचारो न निवार्यते ॥ अत एव किल प्रोक्तमृषिभिः दीर्घदर्शिभिः । शास्त्रज्ञानं बहुकेशं बुद्धेश्चलनकारणम् ॥ मध्ये पलायनं नैव धीराणां युज्यते सताम् । आचार्याणां कृपा स्याचेत् किं वा स्याद्दुर्गमं वद ॥ हित्वा पूर्वग्रहादीनि चिन्त्यतां गहनं मुहुः । समर्प्यतां च सर्वस्वं मार्गस्तु सुलभो भवेत् ॥ 

TWE 

पश्यन्तु श्रुतिवाक्यानि – “सर्वं तं परादाद्योऽन्यत्रात्मनस्सर्वं वेद' 'इदं सर्वं यदयमात्मा' (बृ.4-4- 6, 6-5-7) ‘स वा अयमात्मा ब्रह्म विज्ञानमयो मनोमयः प्राणमयः धर्ममयोऽधर्ममयः सर्वमयः' (बृ.6-4- 5) इत्यादीनि । श्रुतानीदृशानि वाक्यानि शतशः । सन्ति किल व्याख्यानानि विविधानि । को निर्णयः कथञ्च इत्येव पृच्छामः । सत्यम्-तत्त्वमुक्ताकलापः 

[[144]] 

न व्याख्यानशतैर्वापि चर्चाभिर्वाऽसकृत्कृतैः । न प्रसन्नो भवेदात्मा विना सर्वसमर्पणात् ॥ 

शब्दारण्यं महादुर्गं त्यक्त्वा सर्वं समर्प्य च । सर्वप्रसादहेतुं तं प्रार्थयात्मप्रसादनम् ॥ तत्प्रसादात् परं सत्यं स्वयं ज्ञास्येत सुस्फुटम् । सर्वग्रन्थिविमोक्षादिः स्वयं स्यान्नात्र संशयः ॥ तस्यैव सुलभ होव आत्मा यं वृणुते स हि । तमेवैकं वृणु त्वं च त्यक्त्वान्यत्सकलं त्विह । स त्वात्मा तादृशायैव स्वात्मानं दर्शयेत् ध्रुवम् । त्यज हैतुकचर्चां त्वं प्रथमं सर्वनाशिनीम् ! । 

ननु किमिदमत्र दैन्यम्, अत्यन्तं निष्कृष्य प्रदर्शनीये विषये विमतश्रुतिचरणशरणवरणं नाम ? समासशास्त्रदृष्ट्या तु भवन्निर्वाहः किष्ट एव । बहुव्रीहिगर्भबहुवीह्यपेक्षया हि तत्पुरुषगर्भः स्वरसः । अतः दैन्यं दैन्यमेवेति चेत्, बालिशस्त्वं न जानासि वैदिकानामसदृशीं धीरताम् । 'तस्य धीराः कश्चिद्धीरः ' " तमेव धीरो विज्ञाय " इत्यादिश्रुतिर्यतो न दृष्टा त्वया । भोः वैदिकंमन्य! 

पाञ्चालिकां किं प्रर्दर्श्य बिभीषयसि वैदिक! न कपोता वयं नापि शुका उत्तरमुच्यताम् ॥ मृत्योर्मृत्युं प्रपन्ना ये वैदिकास्तानृते भुवि । धीरः को वा भवेत्पूर्वदेवस्त्वं नैव वेत्सि तत् ॥ वाग्विलासं वृया त्यक्त्वा तूत्तरं सम्यगुच्यताम् । जानीमो भवतो भावं श्रूयतां सावधानतः ॥ एवं चेन्निर्विकारत्वं कथं तस्येति चेच्छृणु । कूर्माङ्गभङ्गन्यायेन तत्त्वमत्र विचिन्त्यताम् ॥ गम्भीरत्वाद्विचारस्य तथेदंप्रथमत्वतः । यथाशक्ति कथञ्चिच वक्ष्यते परमं रहः ॥ 

अत्रेत्थमस्य विचारस्य प्रथमोऽवतारः - आत्मतत्त्वस्वरूपनिर्णयः 'अनुच्छित्तिधर्मा' पदार्थनिर्णयाधीन इति प्रथममवधेयम् । अनुच्छित्तिधर्मपदार्थनिर्णयश्च तद्विग्रहनिर्णयाधीनः । तत्र 'धर्मादनिच् केवलात्' इत्यनु- शासनात् उत्तरत्र बहुव्रीहेरविवादत्वेऽपि 'अनुच्छित्ति' पदे कथं विग्रहः ? उक्तमेव किल तत्रापि बहुव्रीहि- रिति । कथमाचार्योक्तावपि न समाश्वासः ? 

नूनं ममास्ति विश्वासः समाधेयः परः कथम्? नञ्तत्पुरुषमाहुर्ये ज्ञानमात्रात्मवादिनः ॥ आहत्य, प्रथमं पश्य विवादं पदनिर्णये । उत्तरं स्वमतश्रद्धा यदि सर्वत्र तद्भवेत् ॥ विचारशास्त्रं सर्वं च व्यर्थमित्येव कथ्यताम् । तथैवेत्युत्तरं चेत्ते, जडानां लक्षणं हि तत् ॥ 

यदपि तत्पुरुषसमासे पौनरुक्त्यमित्युक्तम्, तदप्यनुपदमेव पर्यहारि । नन्विदं बौद्धवासना- मूलकमिति चेत्, न । “दीपादीनां कदाचित्सदृशविसदृशाशेषसन्तत्यपेते ध्वंसे दृष्टेऽपि' (जड. श्लो. 31) इति भवतैव नाशे वैलक्षण्यस्योपपादनात् । सूत्रकारैरेव 'प्रतिसंख्याप्रतिसंख्यानिरोध' (ब्र.सू.2-2-21) इत्यत्र विनाशद्वयवर्णनात् । दृष्टस्यार्थस्य दुरपह्नवत्वाच्च । सावकाशप्रत्यभिज्ञो एको नाशः, निरवकाशप्रत्यभिज्ञोऽपरो नाशः । आद्यो घटनाशादिः, द्वितीयो दीपनाशादिः । एतादृशोभयविधनाशनिषेधस्य आत्मन्यावश्य- कत्वात् । तत्पुरुषस्समासापेक्षया बहुव्रीहिस्तु जघन्य एवेति न्यायसिद्धम् । अन्ततः 



व्याख्याभेदावकाशस्य सत्त्वे, मानं कथं भवेत् ? भवन्मतेऽर्थे तच्छब्दस्त्वन्यथासिद्ध एव हि । सिद्धान्ता निखिला द्य व्याख्यारीतेः प्रभेदतः । दृश्यन्ते, तत्कथं भारश्शब्दस्योपरि धार्यते ॥ 

[[145]] 

 

ननु शब्दैकसमधिगम्यत्वं ब्रह्मणस्सर्ववेदान्तिसंमतम् । स न्यायो जीवविषयेऽप्यन्वीयतामिति चेत् ; तर्ह्यच्यतां सिद्धान्तभेदः किंमूलक इति । सर्वेऽपि स्वमतमेव श्रुतिसंमतं वदन्ति । श्रद्धैव चेदुत्तरम्, तदपि तेषामपि समानम् ॥ 

पूर्वपक्षो बलिष्ठोऽभूदुत्तरं दुर्बलं बत । तत्तादृशाः खल्वाचार्याः ब्रूयुरेवं कथं? वद ॥ 

अतोऽस्ति तेषां हृदये हयग्रीवकृपावताम् । अन्विष्यतां रहस्यं किं त्वत्र स्यात्तपसा धिया ॥ 

ननु परमरहस्यानां वेदैकसमधिगम्यत्वं हि शास्त्रयोनित्वाधिकरणन्यायसिद्धम् । तदनुसारेणाचार्यैरपि 'निगममितो गौरवं नास्य भारः' इति कथने कं दोषं पश्यति भवान्? शान्तं पापम् ! किमुच्यते 'आचार्यवचने कं दोषं पश्यति?” इति ? आशयानभिज्ञो भवान् । तत्तादृशः कवितार्किकसिंहः सर्वतन्त्रस्वतन्त्रः विद्याधिदेवेन स्वयंवृत आचार्यसार्वभौमः अनवसर एव तादृशं प्रबलमाक्षेपं स्वयमुत्थाप्यालंकृत्य, एवं व्याख्यानान्तरावकाशप्रदं वचनं प्रदर्श्य दूरं गच्छति कुतः ? वृत्तौ कियद्विजृंभतेऽयमन्यत्र । अत्र तु द्वित्रपङ्किः प्रदर्श्य मौनी बभूव कथम्? इत्यालोचयितुमप्यशक्तानां श्रद्धाजडानां भवादृशामाचार्याशयान्वेषणा- सामर्थ्यम्, असमर्थञ्च व्याख्यानं वीक्ष्य- 

स्मृतावागच्छति वचः वाल्मीकेररुद्धतार्थकम् । 'संस्कारेण यथा हीनां वाचमर्थान्तरं गताम् ॥’ कियदर्थवती गाथा प्राचां पश्यातिसुन्दरा । 'गुरोश्शापस्तु शिष्यः स्यात् ' ? इत्याद्या बहुधा श्रुताः ॥ तस्याचार्यवरेण्यस्यानुग्रहाद्वच्मि पश्य भोः ! क्रमेणावहितो भूत्वा जाड्यं त्यक्त्वावधारय । इत्येवं प्रथमस्त्वत्रावतारः, शृणु चेतरत् । आन्तं च सावधानं च धारयैतत् पुनः पुनः । धृत्वेदं भव सज्जस्त्वं विचारेऽस्मिन्ननन्तरम् । दर्शयामो द्वितीयं चावतारमतिनूतनम् ॥ शास्त्रयोनित्वन्यायश्च विस्तरेण विचार्यते । द्रक्ष्यसि ह्यग्रिमसरे तत्प्रसङ्गे, निरीक्ष्यताम् ॥ नानाविधानां व्याख्यानां विरुद्धानां परस्परम् । पश्यतां किल संन्यासः कुत्र वोपकरिष्यति ॥ श्रद्धैवात्रोत्तरं स्याच्चेत् तन्मार्गे गच्छ मा चिरम् । जाड्यं श्रद्धा च पर्यायौ न जात्वित्यवधारय ॥ वरमर्धविचारात्तु जाड्यं यत् सहजं नृणाम् । न हि कूपार्धतरणं कस्यचित्स्यात् सुखावहम् ॥ यथाशक्तिविचारस्तु कूपार्धतरणायते । शास्त्रज्ञानं बहुकेशमित्यादि वचनं स्मर ॥ 

प्रथममिदमुच्यताम् – कस्येमे शरीरेन्द्रियप्राणमनोविज्ञानात्मवादाः ? कः संशयः ? प्रसिद्धमेवेदमेते चार्वाकमतभेदा इति । उक्तमत्रोपक्रम एव - चार्वाकमतमित्येकं मतमेव नास्ति, पण्डितैः कल्पितमिति । कथमेवमुच्यते - आचार्यैरिवात्रश्लोकावतरणिकायां चार्वाकनामैवोल्लिखितम् ? सत्यम्, तत्राप्युक्तम् - पूर्वमेव पण्डितकुलकल्पितास्ते पक्षा इति । तर्हि कथमाचार्यैः खण्ड्यन्ते ? तत्तावन्मात्रात्मकत्वमात्मनः खण्ड्यते नास्तिक्यपरिहाराय ॥ 

किं तर्हि शरीराद्यात्मवादः प्रामाणिकः ? 'अहं स्थूलः " अहमित्यादिप्रतीतिः कथमित्युच्यतां ? उक्तमेव किल 'निष्टप्ते लोहपिण्डे हुतवहमतिवत्' इति । दृष्टान्तस्तु समीचीनः । दान्तिके कथं समन्वयः ? जीवात्मा अणुरित्युच्यते । अतो धर्मभूतज्ञानस्य व्याप्तिरेव शरीरे वाच्या । धर्मभूतज्ञानं तु पराक्, 

 

[[146]] 

न प्रत्यक् । अतस्तेन शरीरे कथं प्रत्यक्त्वमारोप्येत । तर्हि आचार्यैः कथमुक्तं इति चेत्, तदेव जिज्ञासया पृच्छ्यते । अनुभवः कथं निर्वाह्यः ? इत्येव जिज्ञासा । अहमर्थ एव खलु सर्वव्यवहाराणां निर्णायकः मूलभूतः स्वयंप्रकाशः पदार्थः । तादृशोऽहमर्थोऽपि भ्रमरूपो यदि व्यभिचरितः स्यात्, तर्हि कुत्र समाश्वासः ? 

आः स्मृतम्! अत एवोक्तमास्माकीनैः अहमर्थो नाखण्डः पदार्थः, किन्तु प्रत्यक्परागर्थमिश्रित एवेति । अत एव वयमपि समाश्वसिमः । भो ब्रह्मन् ! किं श्रूयते इयं लोकोक्तिः ? 'कृतश्च शीलविध्वंसः न चानङ्गश्च साधितः । आत्मा च लघुतां नीतः तच्च कार्यं न साधितम् ॥ ' ( न्या. मं.) इति ॥ 

अत एवाह भगवान् स्वधर्मे निधनं वरम् । न वा व्याधिश्च शान्तः स्यात् परधर्मसमाश्रयात् ॥ 



न हि 'अहमित्यनुभवे सुसूक्ष्ममीक्षणेऽपि परागंशं प्रत्येति कश्चित् । परागर्थो वा कथं स्वयं भासेतेत्येव समस्या । 'अयो दहति' इत्यादौ हि अयोऽपि पश्यति, दाहमप्यनुभवति । द्वयमपि पराक् । बालानां भ्रमेऽपि, विवेकिनो जानन्त्येव । नैवं प्रकृते । तर्हि का गतिरिति चेत् - प्रथममिदं चिन्त्यतां - निमीलितचक्षुषः, गाढान्धकारे वर्तमानस्य वा 'अहमत्रास्मि, इदं कुर्वन्नस्मि' इति स्वशरीरस्थितिः, तच्चलनादिकं वा स्पष्टं किल ज्ञायते, तत्कथमिति । बाह्येन्द्रियैस्तदसंभवि । मनस्तु बाह्ये न स्वतन्त्रम् । अथापि कथं तदा शरीरभानम् । शरीरं तु जडम् । तत्कथं स्वयंप्रकाशेत ? स्वयं जडमपि स्वप्रकाशेन ज्ञानेन व्याप्तत्वात् तथेति चेत्, 'ज्ञानेन' इति किमुच्यते ? धर्मः, उत धर्मी ? धर्मस्तु न प्रत्यक् । धर्मी तु अणुः । भानं तु मध्यमपरिमाणस्य शरीरस्य ॥ इदं सर्वं मनसि कृत्वैवातिजागरूकोऽसावाचार्यसार्वभौम उपक्षिपत्या- क्षेपम् – ‘धीर्नित्या यस्य' इत्यादिना । आक्षेपस्तु बलवान्, समाधानं त्वतिदुर्बलम् । अनेन प्रकृतसमस्यायाः कः परिहारः ? 

यत्र वेदःप्रमाणं स्यादतिशङ्का कथं भवेत् ? सत्यम्, परं तु व्याख्यानभेदात् कलुषिता मतिः ॥ कस्य स्यात् कुत्र विश्वासः ? श्रद्धा चेदुत्तरं बत! विज्ञानान्वेषणेनैव निर्णेयं तर्हि वस्तु सत् ॥ 

आत्मा त्वहमर्थ इत्यत्र नास्ति कस्यापि विवादः, यतः 'अहम्' इति प्रत्यक्प्रकाश एव कश्चन न स्याद्यदि, तर्हि सर्वविधव्यवहारोऽपि नूनं लुप्येत । नैरात्म्यवादः, अहमर्थानात्मत्ववादश्च विस्तरेण पर्यालोचितः (श्लो. 2) । अहंत्वमेव प्रत्यक्त्वम् । प्रत्यक्त्वानुभवश्च परमात्मनि विश्राम्यतीति च भूमाधिकरणभाष्यसिद्धम् (ब्र.सू.1-3-8) । पर्यवसानं परमात्मनि चेत् प्रारम्भः कुत्रेत्यपि प्रश्न उदेत्येव । लोकानुभवदृष्ट्या शरीर एवाहंप्रत्ययस्योपक्रमस्सर्वेषामिति नास्ति विवादः । अत एव तैत्तिरीयानन्दवल्ल्यपि स्थूलारुन्धतीन्यायेन अन्नमयादुपक्रम्य आनन्दमये विश्राम्यति । समनन्तरं प्रवृत्ता भृगुवल्ल्यपि अन्नमयात्मन उपक्रम्य, आनन्दमयात्मनि विश्राम्यति । अत्र मयट्प्रत्ययः कथमित्यादिविचारस्त्वन्यः शब्दशास्त्रानुबन्धी । अध्यात्मं तु केवलार्थानुभव- प्रधानम् । कथमत्र शब्दप्रयोगचर्चाया अवकाशः ? शब्दः खल्वनुभवमनुधावति, अनुभवश्चार्थम् । अत आत्मोपदेशपरंपरा शरीरात्मवादोपक्रमा । व्यक्तिविशेषदृष्ट्या अपवादरूपेण पुत्रगेहात्मवादानां संभवेऽपि देहात्मवाद एवोत्सर्गसिद्धः । अनहमि देहे कथं भवत्यहंप्रत्यय इति शंकायां तप्तायसि वह्निबुद्धिवदित्याचार्यैः 

T 

[[147]] 

 

समाधानेऽपि, देहे धर्मभूतज्ञानस्यैव व्याप्त्या, अस्य च प्रत्यक्त्वाभावेनानुपपत्तिः प्रादर्शि । एतत्परिहारोद्देशेनैव धीर्नित्या यस्य पक्षे इति श्लोकोऽपि प्रवृत्तः । परन्तु - 

न बुद्धिभेदं जनयेत् वासनापीडितं जगत् । मा भूदुभयतो भ्रष्टमित्युदासि दयालुभिः ॥ 'यत्रोदासी' ति यत्प्रोक्तं ग्रन्थान्थे होभिरेव च । इदं निदर्शनं तस्येत्येवं भाति, विलोकय ॥ तमोमयमभूत् सर्वं ज्ञानं क्षीणं हि सर्वशः । युगसन्धिं विलोक्याद्य कथ्यते तदनुग्रहात् ॥ 

प्रायस्सर्वासूपनिषत्सु अस्माकं जगन्मूलतत्त्वस्य च संबन्धनिरूपणाय सृष्टिप्रक्रिया येन केन प्रकारेण प्रतिपाद्यत इति सर्वविदितम् । ब्रह्माधिष्ठिता हि प्रकृतिर्महदादिक्रमेण चतुर्विंशतितत्त्वात्मना परिणमत इत्यपि प्रायस्सर्वसम्मतम् । अन्तिमम् च तत्त्वं पृथिवी । 'तेजोऽतस्तथा ह्याह' (ब्र.सू. 2-3-10) ‘आपः' (11) ‘पृथिवी’ (12) इति सूत्रैरपीदं दृढीकृतम् । परन्तु तैत्तिरीये 'आत्मन आकाशस्सम्भूतः ' ( तै. उ. आ. १) इत्यारभ्य 'अद्भ्यः पृथिवी' इति सृष्टिनिरूपणं न परिसमाप्यते । अनन्तरमपि 'पृथिव्या ओषधयः । ओषधीभ्यो अन्नम् । अन्नात् पुरुषः' इति पुरुषसृष्टिरपि प्रतिपाद्यते । कुतः पृथिवीसृष्टावेव न विरमति श्रुतिः ? इति सम्यगालोचनीयम् । एवं सृष्ट्युपदेशस्योद्देशश्च कः ? किमियं काकदन्तपरीक्षा ? इत्यप्या- लोचनीयम् । तत्त्वानां सृष्टेः पृथिव्यां पर्यवसानेऽपि सृष्टिप्रवाहः पृथिव्यां न परिसमाप्तः, यतः सा तु समष्टिरूपा । व्यष्टिसृष्टिरपि सृष्टिपदार्थान्तर्भूतेति 'तद्धेदं तर्ह्यव्याकृतमासीत्तन्नामरूपाभ्यां व्याक्रियत' (बृ. उ. 3-4-7) इति स्पष्टमुच्यते । नामरूपव्याकरणमिति व्यष्टिसृष्टिरूपम् । अत एवेयं व्यष्टिसृष्टिः परब्रह्मकर्तृका, उत चतुर्मुखकर्तृका ? इति संशयवारणाय संज्ञामूर्तिकृप्त्यधिकरणम् ( ब्र.सू. 2-4-17) प्रवृत्तम् । एतदधिकरणावतरणिकायां श्रीभाष्ये इदं स्पष्टम् । अतो व्यष्टिसृष्टिरपि परमात्मकर्तृकैव । तर्हि व्यष्टिसृष्टेः समाप्तिः कुत्र ? आप्रलयं व्यष्टिसृष्टिरेवेति चेत् सृष्टिप्रलयावेव शिष्येताम्, स्थितिर्गलहस्तिता भवेत् । ततश्च स्थितिकारणत्वं ब्रह्मलक्षणं न स्यात् । अतः व्यष्टिसृष्ट्यवधिरेवोच्यते – 'पृथिव्या ओषधयः । ओषधीभ्यो अन्नम् । अन्नात् पुरुषः' इत्यनेन । न च तदुपर्यपि प्राणमयादीनां कथनादत्रैव कथं विश्रान्तिरिति वाच्यम्, सृष्ट्युद्देशविवरणार्थमेव तेषां प्रवृत्तेः । अत एव 'स वा एष पुरुषोऽन्नरसमयः ' इत्यारभ्य प्रतिपर्यायं ‘स वा एष पुरुषविध एव । तस्य पुरुषविधताम् । अन्वयं पुरुषविधः' इति पुनः पुनः पुरुषविधत्वमनूद्यते, ' तस्यैष एव शारीर आत्मा' इत्यावर्त्यते च पुनः पुनः ॥ 



ऐतरेये चेदं स्पष्टं पुरुषसृष्टौ सृष्टिर्विश्राम्यतीति । तत्र हि देवानां सृष्ट्यनन्तरं 'ता एताः देवताः सृष्टाः इत्यारभ्य ‘तमशनायापिपासाभ्यामन्ववार्जत्' (ऐ.2-1) इति अशनायापिपासयोराविर्भावमुक्त्वा 'ता एनमब्रुवन् । आयतनं नः प्रजानाहि । यस्मिन् प्रतिष्ठिता अन्नमदामेति' इत्यशनायापिपासाशान्त्यर्थं देवताभिः प्रार्थितः परमात्मा प्रथमं ‘ताभ्यो गामानयत्' इति गाः ससर्ज । तत्रातृप्ति पश्यन् अनन्तरं अश्वानसृजत् । तत्राप्यतृप्तिं दृष्ट्वा मानवानसृजत् । मानवान् दृष्ट्वा देवतास्तृप्ता अभूवन्निति ' ताभ्यः पुरुषमानयत्, ता अब्रुवन् सुकृतं बतेति पुरुषो वा व सुकृतम्' (ऐ. २) इति कथनात् सृष्टिः मानवसृष्टौ विश्रान्तेत्यभिहिता । 

 

[[148]] 

मनुस्मृतावपि 'भूतानां प्राणिनः श्रेष्ठाः प्राणिनां बुद्धिजीविनः । बुद्धिमत्सु नराः श्रेष्ठाः' इति क्रमेण नराणां सृष्टिस्सूच्यते । न चोपर्यपि 'नरेषु ब्राह्मणाः स्मृताः' इत्यादेः श्रवणात् कथं नरेषु विश्रान्तिरुच्यते इति शंक्यम्, ब्राह्मणानामपि नरत्वेन योनिभेदाभावात् । सृष्टौ तारतम्यप्रदर्शनपूर्वकं सृष्ट्युद्देशकथनप्रकरणत्वात् तस्य । अत एव सूच्यते इत्येवास्माभिरुक्तं अर्थादयमर्थस्सिद्ध्यतीत्यभिप्रायेण ॥ 

विषयदृष्ट्या प्रथमं भूतात्मनां आविर्भावः, ततः इन्द्रियात्मनाम्, प्राणात्मनाम्, मनआत्मनां च क्रमेण विकासः । 'प्राणिनाम्' इत्यत्र प्राणशब्दो हि इन्द्रियाणामपि वाचकः । अनन्तरं मानवानां विकासः । ज्ञानार्थकात् मनधातोर्हि निष्पन्नानि मनः, मनु, मनुज इत्यादिपदानि । अत्रैव सृष्टेस्समाप्तिः । अनन्तरं तु 'नरेषु ब्राह्मणाः स्मृताः' इत्यादिना मानवजन्मनः परमोद्देशभूतस्य मोक्षाख्यनिरतिशयपुरुषार्थावाप्त्यनुगुणो ज्ञानविकासस्यारम्भः, अयमेव स्थितिकालः । अत एव 'ब्रह्मवेदिनः' इत्युपसंह्रियते । तदिदं स्पष्टमेवोच्यते- 'पुरुषे त्वेवाविस्तरामात्मा । स हि प्रज्ञानेन संपन्नतमः । विज्ञातं वदति, विज्ञातं पश्यति, वेद श्वस्तनम्, वेद लोकालोकौ, मर्त्येनामृतमीक्षत इत्येवं संपन्नः । अथेतरेषां पशूनामशनायापिपासे एवाभिविज्ञानम्' (ऐ.आ.2- 3- 2 ) इति । एतद्वचनात्पूर्वं स्थावरजङ्गमादिक्रमेणात्मनः आविर्भावः विकासः प्रत्यपादि ॥ 

कियद्वा ब्रूयुराचार्याः शक्यं दिङ्गानदर्शनम् । श्रद्धया विनयाद्यैश्च शिष्टं ज्ञेयं तपोबलात् ॥ 

एवञ्च सृष्टेरन्तिमकक्ष्यायां वर्तमानस्य मानवस्य शरीरे भूतात्मा, इन्द्रियात्मा, प्राणात्मा, मनआत्मा, विज्ञानात्मा च मिलिता वर्तन्ते । आनन्दमयात्माऽपि यद्यपि वर्तते, परन्त्वनभिव्यक्तः । अत एव 'भूतात्मा चेन्द्रियात्मा च बुद्ध्यात्मा च तथा भवान् । जीवात्मा परमात्मा च त्वमेवं पञ्चधा स्थितः ॥' इति वचनमपि प्रवृत्तम् । अत्र 'आत्मा च परमात्मा च' इत्यपि पाठः । तदापि आत्मा जीवात्मैव । अत एव जीवात्मदर्शनानन्तरमेव परमात्मदर्शनं संप्रतिपन्नम् ॥ 

अत एव 'एवमात्मात्मनि गृह्यते' (वे. 1-15) 'कालेनात्मनि विन्दति' (गी. 4-38) इत्यादिवचनानि सुज्ञातार्थानि । जगत्सृष्टौ तत्त्वशः जीवानां तारतम्याभावेऽपि, जीवस्य फलतः संघातरूपत्वात् तारतम्यम- वर्जनीयम् । तारतम्यमेव सृष्टिः, साम्यमेव च प्रलयः । अतो विशिष्टेन रूपेण सृष्टा जीवाः प्रथमं भूतशब्दवाच्या भवन्ति । जीवसत्त्वलक्षणचैतन्यमेव यथा न दृश्येत, तादृशसूक्ष्माणव एव 'भूतानि ' इत्युच्यन्ते । अचित्तत्त्वं यदैकं सूक्ष्माकारं भवति, तदैव अणुशब्दवाच्यं भवति । 'अनेन जीवेनात्मनानुप्रविश्य नामरूपे व्याकरवाणि' (छां.6-3-2 ) इति नामरूपव्याकरणस्य जीवद्वारकत्वात् एकैकोऽप्यणुः स्थूलतोऽचिद्रूपः, तत्र सूक्ष्मजीवसंबन्धः, अन्तर्यामिभूतपरमात्मसंबन्धश्चेति तत्त्वत्रयात्मक एव वर्तते । अनन्तरं प्राणस्या- विर्भावः । तदानीं सः प्राणीत्युच्यते । अनन्तरमेकैकेन्द्रियविकासक्रमेण वर्धन्ते । स्थावराः एकेन्द्रियजीवाः । त्वगिन्द्रियमेव वर्तते तेषाम् । ततो घ्राणेन सह द्वीन्द्रियाः शंखादयो भवन्ति । ततो रसनेन्द्रियेण सह त्रीन्द्रियाः मक्षिकादयः । ततः श्रोत्रेन्द्रियेणसह चतुरिन्द्रियाः सरीसृपादयः । ततश्चक्षुषा सह पञ्चेन्द्रियाः पश्वादयः । ततो मनसा सह षडिन्द्रिया मानवाः । एवं क्रमेणैव विकासो भवतीत्यादिकं पुराणादिषु वर्ण्यते । बुद्धेर्विकास एव 

1 

[[149]] 

 

सृष्टेः परमं प्रयोजनम् । बुद्धिविकासस्य फलं तु क्रमशः परमात्मतत्त्वज्ञानम्, तेन च परमात्मप्राप्तिरित्येवं सृष्टिचक्रं परिवर्तते । तदेतदुक्तम्- 'यथा सुदीप्तात्पावकाद्विस्फुलिङ्गाः सहस्रशः प्रभवन्ते सरूपाः । तथाक्षराद्विविधास्सोम्य भावाः प्रजायन्ते तत्र चैवापियन्ति' (मुं.2-1-1) इति । तत्राद्यजीवाणुदृष्ट्यैव 'तोयेन जीवान् व्यससर्ज भूम्याम्' ( म. ना. 1) इत्यादिवचनम् प्रवृत्तम् । विस्तरस्त्वन्यत्र ॥ 

एतेन 'यः कारयति कर्माणि क्षेत्रज्ञं तं प्रचक्षते । यः करोति तु कर्माणि भूतात्मानं विदुर्बुधाः ॥ 

जीवसंज्ञोऽन्तरात्मान्यः सहजस्सर्वदेहिनाम् । येन वेदयते सर्वास्सुखदुःखादिकाः क्रियाः ॥' (12) इति मानवं वचोऽपि व्याख्यातम् । अतो विज्ञानात्मेव भूतात्मापि स्वप्रकाशः ॥ 

एवञ्च प्रत्यगर्थस्य शरीरादिषु व्याप्त्या सर्वत्राप्यहं प्रत्ययः ‘अयो दहति' इतिवदुपपद्यते । तावता धर्मभूतज्ञानमेवानपेक्षितमिति तु न वक्तव्यम्, बाह्यानां घटादीनां ग्रहणार्थं तस्यावश्यकत्वात् । ‘अहं ज्ञानवान्’ इत्याद्यनुभवात् । धर्मिज्ञानस्य घटादिविषयकत्वासंभवात् । नाप्यन्तःकरणधर्मभूतं गौणं ज्ञानमादाय निर्वाहसंभवः, सांख्यप्रक्रियायाः उत्तरत्र(श्लो. 70,71,72) विमर्शनात् । स्वरसस्य लोकव्यवहारस्य कदापि बाधादर्शनाच्च ॥ 

ननु धर्मभूतज्ञानस्थान एव धर्मिणो निवेशस्यैव धीर्नित्या इत्यादिश्लोकतात्पर्यात्, पुनरतिरिक्तं धर्मभूतज्ञानं किमर्थमिति चेत्, पूर्वश्लोकद्वयेन शरीरेन्द्रियमनः प्राणबुद्ध्यात्मवादानां प्रसक्तत्वात्तेषु अहं - बुद्धेस्समर्थनार्थमेवैतच्छ्लोकप्रवृत्त्या तावत्येव पर्यवसानमाचार्यहृदयस्थं, न तु घटादिविषयकत्वमपि धर्मिण एव भवत्विति । यदा च धर्मिज्ञानमेव संकोचविकासशीलम्, तदा एतादृशज्ञानोद्बलितं बुद्ध्याख्यं तत्त्वमेव बाह्यवस्तुग्रहणाय समर्थमिति वक्तव्यम् । जीवस्य वस्तुतो विज्ञानात्मत्वात्, बुद्धेरपि विज्ञानरूपत्वं सृष्टिविज्ञान- सिद्धम् । अत एव महत्तत्त्वावस्थाविशेषस्य बुद्धिरिति संज्ञेत्यादिकमन्यत्र विचारितम् । एवं जीवात्मनः परमात्मांशवदेवेतरेषामप्यात्मनां तदंशत्वादेव ' त्वमेवं पञ्चधा स्थितः' इत्युक्तिः । अत एव ' स वा अयमात्मा ब्रह्म विज्ञानमयो मनोमयः प्राणमयश्चक्षुर्मयः' (बृ.6-4-5 ) इत्याद्यपि संगच्छते । न च तर्हि 'चक्षुर्मयः' इत्यारभ्य 'सर्वमयः' इत्युपसंहारात्सर्वत्राप्यहत्वं स्यादिति वाच्यम्, सर्वत्र ब्रह्मदर्शिनाम् 'अहमेवेदं सर्वम्' इत्येवानुभवात् । सर्वात्मभावस्यैव परमकाष्ठात्वात् । अज्ञानिनां तु जीवे विश्रमः । अत एव च तैत्तिरीयेऽपि प्रतिपर्यायम् ‘तस्यैष एष शारीर आत्मा, यः पूर्वस्य' इति च स्वरसतस्संगच्छते ॥ 

एतद्दृष्ट्यैव ‘विज्ञानघन एवैतेभ्यो भूतेभ्यस्समुत्थाय' इत्यादिश्रुत्वा स्वस्या मोहं प्रदर्शितवत्यै मैत्रेय्यै 'नाहं मोहं ब्रवीमि एतावदेव खल्वरे अलं विज्ञानाय' इति याज्ञवल्क्यस्यातिगंभीरतया प्रतिवचन- मुपपन्नतरम्। भूतात्मानमारभ्य परमात्मपर्यन्तमात्मपरंपरायास्सत्त्वेन, भूतात्मवादस्य, औपाधिकत्वेऽपि प्रामाणि - कत्वात् । न च तर्हि तस्य विनाशकथनं कथं घटेतेति शंक्यम्, अदर्शनस्यैव नाशपदार्थत्वात् । उत्तरत्र 'अविनाशी वारेऽयमात्मा' इति नित्यत्वप्रतिपादनाच्च । अत एव तावन्मात्रेण संशयो न निवर्तेतेति 'अनुच्छित्तिधर्मा' इति आत्मन उच्छेदाभावः कथ्यते । आत्मनश्शरीरानुगुणपरिणामे जैनमतात्को विशेष इति चेत्, तावत्येवात्मनोऽपर्यवसानात्, कस्याञ्चिदवस्थायामेवात्मनस्तथात्वात्, परमात्मनोऽप्यात्मशब्दार्थत्वात्, 

 

[[150]] 

प्रत्यगर्थपरंपरायाः परमात्मनि पर्यवसानस्य भूमाधिकरणे भाषितत्वात् । एतदर्थस्य जैनैरनङ्गीकाराच्च न जैनमताविशेषः । न च स्वरूपपरिणामवादस्य बहुधा निराकरणं तर्हि कथमिति शंक्यम्, अन्तर्यामित्वेन परिणामस्यात्माधिकरणे वर्णितत्वात्, नायकसरेऽस्य विस्तरेण परीक्ष्यमाणत्वाच्च । एतत्सर्वं करतलामलक- वत्पश्यद्भिरेव भगवद्भाष्यकारैः 'भेदो वाऽभेदो वा द्वयात्मकता वा कोऽयमर्थस्समर्थितः ?' इति स्वयं पर्यनुयुज्यापि, विषयस्यातिगंभीरत्वात् 'सर्वस्यापि श्रुतिवेद्यत्वात् सर्वं समर्थितम्' इत्यनुगृहीतं वेदार्थसंग्रहे तत्कालानुगुणम् ॥ 

ननु तत्रैवोपरि शरीरशरीरिभाव एवाभेदवाक्यस्य मूलमित्युक्तं किलेति चेत्, अयि भोः ! गण्डस्यो - परि संवृत्तं पिटकं त्वमेव न जानीषे । स्पष्टमुच्यताम् – 'अभेदवाक्यं समर्थितम्' इत्युक्तं वा 'अभेद- स्समर्थितः' इत्युक्तं वा! किं तर्हि शरीरशरीरिणोरभेदः ? नाहं वदामि, त्वयैव वक्तव्यम् । जीवः खलु परमात्मनः शरीरम् । एवं तयोरुपादानोपादेयभावोऽप्यस्ति । तयोः कथमवस्थानमित्यत्र 'सर्वव्यापिनमात्मानं क्षीरे सर्पिरिवार्पितम्' (श्वे. 1 16 ) इति वीक्ष्यताम् । क्षीरे सर्पिर्वर्तते, न वा? नो चेदसत्कार्यवादापत्तिः । अस्ति चेत्, प्रदर्शय । 'स्वदेहमरणि कृत्वा प्रणवं चोत्तरारणिम् । ध्याननिर्मथनाभ्यासद्देवं पश्येन्निगूढवत् ॥ (श्वे. 1-14 ) इत्यवलोक्यताम् जीवात्मवदेव भूतात्मपर्यन्तमेवावलोक्यताम् । 'आत्मनमरणिम् कृत्वा ' इत्यस्योपक्रमः ‘स्वदेहमरणि कृत्वा' इति । **स्वदेहम्** = भूतात्मानमारभ्य जीवात्मपर्यन्तं ज्ञात्वाऽनन्तरमन्ते 'आत्मानम्' इति पठ्यताम् । एवमात्मात्मनि गृह्यते' 'आत्मन्येवात्मानं पश्येत्' ' तत्स्वयं योगसंसिद्धः कालेनात्मनि विन्दति' इत्यादिकमवलोक्यताम् ॥ 

अपि चात्रात्यन्तमवधेयमिदम् - वस्तुतः शरीरशरीरिणोस्संबन्धः न केवलं संयोगः, अपि **त्वपृथक्सिद्धिः** =अविनाभावः । यथा वा 'क्षीरे सर्पिरिवार्पितम्' इत्यनेन क्षीरे दध्यादिक्रमेण सर्पिर्दृश्यते, तथैव भूतात्मानमारभ्य परमात्मपर्यन्तदर्शनम्, एषां सर्वेषामविनाभावोऽपि । इदं सर्वं क्रोडीकृत्य यदि गहनं चिन्त्यते, तदा सर्वं स्वयं स्पष्टं भवेत् गुर्वनुग्रहात् ॥ 

एतावदेव पर्याप्तं सुधियां दिक्प्रदर्शनम् । ज्ञायतामवधानेन स्वात्मनोऽनुग्रहात् त्वया ॥ 

इदं सर्वं हृदि निधाय 'पुरुषे त्वेवाविस्तरामात्मा' इत्याद्युक्तमपि विमृश्यताम् ॥ आरोह त्वमुपर्युपर्यान्तं स्वीयप्रयत्नतः । सहकुर्यात् कियद्वान्यः धीर ! गच्छोपरि क्रमात् ॥ किं न श्रुता गाथा 'नारिकेलमधिरोहतः कियद्दूरं पृष्ठावलंबनम्' इति । अग्रे(श्लो. 42 ) पुनः पश्य ॥ 

देवास्तिष्ठन्ति साहाय्ये तवान्तर्गच्छतः पथि । देवास्सर्वेऽप्यस्य बलिमाहरन्तीति हि श्रुतिः ॥ 

नन्वेवं तर्हि शरीरात्मवादखण्डनं सर्वेषां कथमिति चेत्, उक्तमुत्तरम् । भूतात्मा खलूपक्रमः । उपक्रम एव न विश्रान्तव्यम्, उपर्युपरि गन्तव्यमिति स्मारणार्थमेव । अत्रैव स्थित्वा खण्डनादिना न कोऽपि लाभः ॥ 

स्थूलारुन्धत्याख्यनयः प्रसिद्धो न श्रुतस्त्वया । येनैवं पृच्छसि ब्रह्मन् ! पृच्छ वृद्धान् बहुश्रुतान् ॥ किं वा मन्यन्त एते हि विद्वांसोऽध्यात्मपद्धतिम् । आत्मा किं वर्तते ग्रन्थे कुड्ये वान्विष्यतां वद । 

[[151]] 

 

ननु 'निष्कलं निष्क्रियं शान्तं निरवद्यं निरञ्जनम्' (श्वे. 6-19) 'केवलो निर्गुणश्च' (वे. 6-11) 'असंगो ह्ययं' (बृ. 6-3-15)इत्यादिभिःसर्वातीततयाऽसंगोदासीनस्वभावतया च प्रतिपन्नस्य प्रत्यगात्मनः परब्रह्मणः नित्यशुद्धबुद्धमुक्तस्वभावत्वात् कथं पञ्चधाऽवतरणम्, कथं वा संसारबन्धादिक्केशो वा भवेत् ? यदि च भवेत्, तर्हि तस्य परमपुरुषार्थरूपता कथं भवेत् ? अवाप्तसमस्तकामस्य केन हेतुनैवं हेयजगदात्मना परिणामो भवेत्? इति चेत्, सत्यम् । अत्रैवावतरति विवर्तवाद इत्यादेः सर्वस्याप्युत्तरं समनन्तरसरे (श्लो. 22) विस्तरेण भविष्यति । संक्षेपात्तु 'क्षीरे सर्पिरिवार्पितम् ' ( श्वे. 1-16) इति श्रुतिरवधेया । क्षीरम्, दधि, मण्डम्, नवनीतम्, घृतमितीदं सर्वमेकत्रैव कथं वर्तत इति चिन्त्यताम् । पञ्चकोशतत्त्वस्यात्यन्तगाढचिन्तने उत्तरं लभ्येत । सविशेषाद्वैतवादस्य रहस्यं सर्वमत्रैव वर्तते ॥ 

आत्मतत्त्वं तु गहनम् स्वत एव स्वरूपतः । विशिष्य तद्विचारस्तु ततोऽपि गहनो भवेत् ॥ 

श्रुतिस्मृती हि 'आश्चर्यो वक्ता - आश्चर्यो ज्ञाता' (कठ-1-2-7) इति, 'आश्चर्यवत्पश्यति कश्चिदेनं आश्चर्यवद्वदति तथैव चान्यः । आश्चर्यवच्चैनमन्यः शृणोति श्रुत्वाप्येनं वेद न चैव कश्चित् ॥ ' ( गी-2-29) इति च वदतः । तदधिकृत्य यद्यदुच्यते, तत्सर्वमल्पमेवेत्यवधारय ॥ 

कृ 

एतादृशं तु तत्त्वं यः इदमित्थमिति ब्रुवन् । श्रुतिमप्यतिशेते सः नमस्तस्मै महात्मने । नानाविधविचाराणां महामेधाविनामपि । अवकाशं ददात्येतत् जातु नान्तोऽस्य विद्यते ॥ आत्मा चिन्तामणिः प्रोक्तः कल्पवृक्षश्च कामधुक् । यादृशीं भावनां कुर्यात् तादृशं लभते फलम् ॥ अतो यद्रूपविज्ञानान्मुच्यते दुःखसन्ततेः । तादृग्रूपं तु तत्तत्त्वमुपादेशि महात्मभिः ॥ सर्वाहंकारसंभेत्तृ दैवीसंपत्प्रदायि च । सर्वसौहार्दसौजन्यसौशील्यादिगुणप्रदम् ॥ विजानतामविज्ञातं विज्ञातमविजानताम् । समस्यात्मकमप्येतत् समस्यानां विनाशकम् ॥ जगत्सर्वमभिव्याप्य नानारूपैर्विराजते । परमात्मानमारभ्याऽऽभूतात्मानमिति श्रुतम् ॥ सर्वदोषप्रत्यनीकरूपं सर्वगुणाकरम् । सर्वानन्दमयं तत्त्वं सर्वकेशविनाशकम् ॥ सर्वात्मकं सदा सर्वसाक्षि सर्वस्य कारणम् । अप्रमेयमचिन्त्यं चेत्येतत्संग्रह उच्यते ॥ लौकिके दीपविषये विवदन्ते मनीषीणः । ज्वालायाश्च प्रभायाश्च दीपशब्दो हि वाचकः ॥ उभयानुगतो दीपशब्दः संकीर्त्यते बुधैः । बाह्येऽस्मिन् स्याद्विवादश्चेत् आत्मतत्त्वे किमुच्यते ॥ अप्रमेयं हि चित्तत्त्वं प्रत्यगात्मादिशब्दितम् । भूतात्मादिस्वरूपेण पञ्चधाऽवतरेत्स्वयम् ॥ प्रत्यक्त्वसंक्रमादेवं सर्वमप्यहमुच्यते । देहेऽहंबुद्धिरेवं स्यात् न स्याद्गतिरिहान्यथा ॥ कालप्रभावात्तत्त्वज्ञा अप्याचार्याः कृपालवः । शिष्यकक्ष्यानुरोधेन ह्युपदेशादिकं ददुः ॥ न बुद्धिभेदं जनयेदित्यादि भगवद्वचः । स्मरन्तस्तावदेवोचुः यावत्स्याज्जगतो हितम् ॥ अतो यथाश्रुतवचो न पर्याप्तं भवेदिह । तपसा श्रद्धया भक्त्या विनयाद्यैश्च चिन्तयेत् ॥ गुरोश्शापस्तु शिष्यः स्यात् भक्तो भगवतस्तथा । धर्मसंकटहेतुत्वात् प्रोच्यते मर्मवित्तमैः ॥ 

1 

 

[[152]] 

[आत्मनः ज्ञानस्वरूपत्वम् 

75. 

ज्ञानत्वं वक्ति पुंसः श्रुतिरिह न पुनर्बुद्धिमात्रस्य पुंस्त्वं 

प्रत्यक्षादेः प्रकोपादनुगतकथने ज्ञानमर्थप्रकाशः । 

नोद्धर्तुं शक्नुयुर्मूढान् न वा त्यक्तुं दयालवः । रहस्यं केचिदेवेह जानीयुर्भाग्यवैभवात् ॥ नायं लभ्यः प्रवचनान्मेधामात्रेण वापि सः । शतशः शब्दजालैर्वा तदीयवरणाद्विना ॥ सर्वतर्कविदूरं यत् सर्वशब्दावशं च यत् । ज्ञात्वा तदात्मतत्त्वं तु लेशतोऽपि कृती भवेत् ॥ 

दर्शमतिगंभीरं वेदवेद्यं परात्परम् । बुद्ध्वा तदात्मतत्त्वं तु नमस्कुर्मो यथामति ॥ ४॥ 

</details>
