+++
title = "019 अव्यापित्वेऽपि पुंसोऽभिमतबहुवपुःप्रेरणे"

+++
<details><summary>मूलम्</summary>

अव्यापित्वेऽपि पुंसोऽभिमतबहुवपुःप्रेरणे यौगपद्यं ज्ञानव्याप्त्योपपन्नं बहुषु च वपुषोंऽशेषु निर्वाह एषः ।  
यच्चादृष्टं क्रियां स्वाश्रययुजि तनुतेऽन्यत्र तत्कृद्गुणत्वादित्येतत्सिद्धसाध्यं विभुन इह हि तद्ब्रह्मणः प्रीतिकोपौ ॥ १९ ॥
</details>

<details><summary>सर्वाङ्कषटीका - १९</summary>

ननु जीवस्याविभुत्वे, एकदैव अनेकावयवानां प्रेरणादिकं कथं भवेत् ? एवं सौभर्यादिमहर्षिभिः युगपदनेकशरीरग्रहणपूर्वकं भोगानुभववेलायाम्, सर्वशरीरसंबन्धः अणोरेकस्य जीवस्य कथं भवेत् । एतन्निर्वाहार्थं जीवस्य विभुत्वमनिवार्यं चेत्, वचनानि तदनुगुणानि नेतव्यानीत्यादिशङ्कां परिहरति-अव्यापित्वेऽ- पीत्यादिना । **पुंसः** = जीवस्य **अव्यापित्वेऽपि** = अविभुत्वेऽपि अभिमतबहुवपुः **प्रेरणे** = सौभर्यादिभिः स्वाभिमतानामनेकवपुषां प्रेरणादौ **यौगपद्यम्** = एककालिकत्वम् **ज्ञानव्याप्त्या** = धर्मभूतज्ञानव्याप्त्या **उपपन्नम्=उपपत्तिमत्** =युक्तं भवति । **वपुषः** = शरीरस्य बहुषु अंशेषु **च** = अनेकेष्ववयवेष्वपि युगपत्प्रेरणादौ एषः **निर्वाहः** = जीवस्य अविभुत्वेऽपि धर्मभूतज्ञानव्याप्त्यैव निर्वाहः ज्ञेयः ॥ 

ननु धर्मभूतज्ञानमपि मुक्तेः पूर्वं स्वयं विषयान् न व्याप्नुयात्, किन्तु इन्द्रियादिद्वारैव । त्वगिन्द्रियस्य शरीरे सर्वत्र व्याप्त्या तद्द्वारा धर्मभूतज्ञानस्यापि शरीरव्याप्त्या युगपदनेकावयवप्रेरणं युज्येत । न च 

[[197]] 

यच्चादृष्टं क्रियां स्वाश्रययुजि तनुतेऽन्यत्रतत्कृद्गुणत्वात् 

 

इत्येतत् सिद्धसाध्यं विभुन इह हि तत् बह्मणः प्रीतिकोपौ ॥19॥ 

सुषुप्ताविन्द्रियाणामुपरत्या त्वगिन्द्रियस्याप्युपरतिरनिवार्या । अतस्तद्वारा कथं ज्ञानव्याप्तिरिति वाच्यम्, प्राणस्य सर्वशरीरव्याप्तया तद्द्वारैव व्याप्तेस्संभवात् । एवमपि शरीरान्तरे कथं ज्ञानं व्याप्नुयात् ? तथा च सौभरिशरीरेषु कथं धर्मभूतज्ञानेन प्रवृत्त्यादिसंभवः ? एवमनेकशरीरेष्वपि अहमिति प्रत्यक्त्वानुभवो वा कथम्? इति चेत्, योगप्रभावजन्यादृष्टविशेषादेव सर्वशरीराधिष्ठानसंभवात् सर्वशरीरेष्वपि भोगसंभवः ॥ 

ननु एतच्छरीरान्तर्वर्तिजीवस्य धर्मभूतं ज्ञानं शरीरान्तरं यदि व्याप्नोति, तदा शरीरद्वयमध्यप्रदेशेऽपि धर्मभूतज्ञानसत्त्वमावश्यकम् । एवञ्च तत्रस्थपदार्थैस्साकं धर्मभूतज्ञानसंबन्धोऽप्यनिवार्यः । तथा च तेषामपि भानप्रसङ्ग इतिचेत् ; यथाकथञ्चिद्धर्मभूतज्ञानसंबन्धो न भानं प्रति प्रयोजकः, किन्त्विन्द्रियसन्निकर्षादिमूलकः विषयविषयिभावरूपसंबन्ध एव भानप्रयोजकः शरीरद्वयान्तराले एतादृशसंबन्धाभावान्न तेषां भानप्रसक्तिः । सर्वमिदं अदृष्टविशेषवशात्, योगप्रभावात्, ईश्वरेच्छया वा संगच्छत इति न दोषः । अनेकशरीरेषु प्रत्यक्त्वानुभवः कथमिति चेत्; सर्वत्रैतादृशविषयेषु द्वितीयचतुर्थश्लोक टिप्पण्यवधेया ॥ 

नन्वेवमपि, जीवस्याणुत्वं न संभवति । जीवस्याणुत्वे, धर्मिणं परित्यज्य धर्माणां पृथगवस्थानस्य सिद्धान्तेऽनङ्गीकारेण तददृष्टानामपि शरीरान्तरेव कार्यकारित्वात्, शरीरबहिर्देशावच्छेदेन फलजनकत्वं न संभवेदेव । सौभर्यादौ योगजधर्मविशेषप्रभावात् अनेकशरीराधिष्ठानादिसंभवेऽपि सामान्यतस्सर्वेषामपि जीवानां पुण्यपापानुगुणकार्याणां देशान्तरेऽप्यावश्यकत्वात्, दर्शनाच्च, जीवस्याविभुत्वे कथं तन्निर्वाह : ? न चादृष्टं स्वस्याधारभूतं जीवं परित्यज्य स्वातन्त्र्येण बहिर्गन्तुं प्रभवति; गुणानामाश्रयं त्यक्त्वा गमनाद्यसंभवात् । धर्माधर्मात्मकस्यादृष्टस्यात्मगुणत्वात् । धर्माधर्मौ स्वाश्रयसंयुक्तदेशे एव स्वकार्यजनकौ, क्रियाहेतुगुणत्वात्, गुरुत्ववत् इत्यनुमानस्य सत्त्वात् । गुरुत्ववद्द्रव्यसंयुक्तं द्रव्यान्तरं गुरुत्ववद्द्रव्यगतवेगवशात् चलतीति लोके दृष्टम् । तत्र द्रव्यान्तरे जायमानचलनादिक्रियां प्रति गुरुत्ववद्द्रव्यसंयोगः अभिघाताख्यः कारणम् । तत्रापि अभिघातं प्रति गुरुत्वं कारणम् । गुरुत्वाभावे अभिघातस्यासंभवात् । तत्र गुरुत्वस्य स्वाश्रयद्रव्यसंयोग- द्वारैव द्रव्यान्तरे क्रियाजनकत्वं दृष्टम् । एवमेव जीवगतधर्माधर्मयोरपि, शरीरबहिर्देशावच्छेदेन फलजनकत्वं वक्तव्यं चेत्, तद्देशे तदनुगुणधर्माधर्मवदात्मसंयोगो वाच्यः । आत्मनः अणुत्वे तन्न वक्तुं शक्यम् । अतः आत्मनो विभुत्वमनिवार्यमिति शङ्कते - यच्चेत्यादिना । **यच्च** = यदपि, **अदृष्टम्** = धर्माधर्मरूपम् **स्वाश्रययुजि** = स्वाश्रयभूतद्रव्यसंबन्धवति **अन्यत्र** = अन्यस्मिन् देशे **क्रियाम्** = स्वसाध्यक्रियाम् **तनुते** = करोति । तत्र हेतुः तत्कृद्गुणत्वात् इति । तादृशक्रियाजनकगुणत्वात् इत्यर्थः । गुरुत्वं दृष्टान्तः । इति यच्च इति पूर्वेणान्वयः । एकस्य जीवस्यादृष्टानुरोधेन देशान्तरवर्तिनां पुत्रमित्रादीनां शरीरेषु आरोग्यप्राप्त्यादेः, शत्रुशरीरेषु रोगादि- जनकत्वस्य तन्त्रमन्त्रशास्त्रसिद्धम् । न च सुकृतदुष्कृताधीनधर्मभूतज्ञानव्याप्त्यैव सर्वं सङ्गच्छत इति वाच्यम्; धर्मभूतज्ञानस्य धर्माधर्मप्रतिनिधित्वासंभवात् । धर्मभूतज्ञानसंकोचविकासादेः अदृष्टाधीनत्वात् । 

 

[[198]] 

सुषुप्तौ धर्मभूतज्ञानस्यासत्कल्पत्वेन, तदानीमप्यदृष्टस्य श्वासोच्छ्वासाद्यर्थं कार्यकारित्वावश्यकत्वाच्च । अतः जीवस्य विभुत्वमन्तरा न निर्वाह इत्याशयः ॥ 

एतद्दूषयति - एतत्सिद्धसाध्यमिति । **एतत्** = उक्तमनुमानम् । **सिद्धसाध्यम्** = सिद्धं साध्यं यस्येति बहुव्रीहिः । सिद्धसाधनदोषग्रस्तमित्यर्थः । विवृणोति - विभुन इत्यादिना । हि यस्मात् **तत्** =अदृष्टम् **इह** = एतत्सिद्धान्ते पर्यवसानदृष्ट्या **विभुनः** = विभुपरिमाणवतः **ब्रह्मणः** = परमात्मनः **प्रीतिकोपौ** = अनुग्रहनिग्रहरूपौ । 'तत्' इति सामान्यनिर्देशे सत्यपि पुण्यपापयोरुभयोरपि अदृष्टपदवाच्यत्वेन द्विवचन- निर्देशः । सर्वत्र सर्वफलप्रदस्स एव हि, 'कर्माध्यक्षः' (श्वे. 6-1 ) इति श्रुतेः ॥ 

T 



अयमाशयः – तत्तज्जीवसुखदुःखादिकं न केवलं तदीयकर्मानुगुणमेव भवेत्; किन्तु तत्पुत्रमित्र- कलत्रादीनामपि परस्परं तत्र फलभागित्वस्यावर्जनीयतया तेषां कर्मानुगुणमेव तद्भवेदिति किल प्रत्यक्ष- सिद्धम् । गृहयजमानस्यायुर्निर्णयं तत्पत्नीपुत्रादिकर्मानुगुणं किल निश्चिन्वन्ति दैवज्ञाः । अतः देशविदेशेष्वपि तत्तज्जीवकर्मानुगुणकार्याणि यदि निर्वाह्यानि, तदा तत्तददृष्टस्य तत्रतत्र कार्यकारित्वं वक्तव्यम् । अदृष्टं च धर्माधर्मौ आत्मगुणौ । तौ च स्वाश्रयं परित्यज्य अन्यत्र न गच्छेताम् । अतः गत्यन्तराभावात् आत्मनः **सर्वगतत्वम्** =विभुत्वं वक्तव्यमित्याक्षेपः । परन्त्विदं जीवस्य विभुत्वमन्तरापि प्रतिपादयितुं शक्यते । धर्माधर्मयोः स्वरूपं हि अतीव दुर्गममिति सर्वसंप्रतिपन्नम् । अत एव तयोः कार्यनिर्वर्तनक्रमोऽपि ततोऽपि दुर्गम एव । अत एव किल तयोरदृष्टमिति संज्ञा । 'अदृष्टम्' इति यस्य स्वरूपम्, तदधिकृत्य चिन्ता न कर्तुं शक्यते । यथा कार्यं दृश्यते, तदनुगुणशक्त्यादिकमपि तत्कारणस्याङ्गीकृत्य तूष्णीं स्थातव्यम् । 'कर्माध्यक्षः सर्वभूताधिवासः साक्षी' (श्वे. 6-11 ) इति परमात्मानं वदति श्रुतिः । स तु विभुरिति संप्रति- पन्नम् । ‘नित्यं विभुं सर्वगतम्' (मुं. 1-1-6 ) इति श्रुतिरपि । स च सर्वान्तर्यामी । देवतावादे च तत्तत्कर्मभिः देवताप्रीतिकोपावेव फलप्रदत्वेन अङ्गीकृते । 'विग्रहो हविरादानं युगपत्कर्मसन्निधिः । प्रीतिः फलप्रदानं च देवतानां न विद्यते ' इति कर्मब्रह्मवादिनः । वेदान्तिनस्तु सर्वमस्ति देवतानामिति वदन्ति । एतत्तत्त्वमग्रे (नायक. 68) व्यक्तीभविष्यति । अतश्च भक्तानां दृष्ट्या सर्वसाक्षिणः सर्वान्तर्यामिणः कर्माध्यक्षस्य परमात्मनोऽनुग्रहनिग्रहयोरेव सर्वकर्मणां पर्यवसानं कर्तव्यम् । इतरत्सर्वं यदा न किञ्चिदज्ञायते, तदा आस्तिकेन, तूष्णीं स्थातव्यम् अथवा तीव्रतपोनिष्ठेन भवितव्यम् ॥ 

I 

तपोभिरपि दुर्ज्ञेये चर्चया किं भविष्यति । तप एव किलार्याणां परमं धनमुच्यते ॥ 

एवमागतां विचारप्रक्रियां अविमृशन्तः केचन, एतदुपर्यपि विचारं प्रवर्धयन्तः - यदि परमात्मनः अनुग्रहनिग्रहावेव पुण्यपापौ, तर्हि तयोः जीवनिष्ठत्वं कथमिति स्वयं पृच्छन्तः, 'विषयतासंबन्धेन जीवनिष्ठौ ' इति बालिशभावेन नवीनन्यायकौतूहलेन चोत्तरयन्तस्तृप्यन्ति । विषयतासम्बन्धस्तु वृत्त्यनियामको नैतादृशं भारं वोढुं लेशतोऽपि प्रभवेदित्यलमनया शुष्कतर्कमय्या चर्चया भगवन्निग्रहहेतुभूतया ॥ 



। 

यदीतोऽप्यस्ति कुतूहलम् – तर्हि यतिष्ये यथाशक्ति । अध्यात्मक्षेत्रे कुतूहलम्, आलस्यम्, अहङ्कारः, उद्वेगः, असूयेत्यादिकं तत्त्वनिर्णये प्रथमशत्रुरिति सदा स्मर्तव्यम् । केवलैर्वचनैर्न कोऽप्यर्थो विनिश्चितो भवेत्। 

90. 

[[199]] 

[जीवविभुत्वानुमाननिरासः ] 

इष्टं प्रादेशिकत्वं विभुषु जनिमतां बुद्धिशब्दादिकानां 

तेनादृष्टं च तादृक् न यदि, तव सुखाद्याश्रयव्यापकं स्यात् । तस्मात् तत्स्वप्रदेशान्वयवति जनयेत् स्वं फलं यत्ननीत्या 

भ्रातृव्यादौ च पीडां न घटयितुमलं, किं विभुत्वेन भोक्तुः ॥20॥ 

 

सर्वमिदं जगत् क्रियाप्रतिक्रियारूपम् । जलं स्वसंयुक्तं आर्द्रीकरोति । वह्निः स्वसंयुक्तं भस्मीकरोति । परं तु जनार्द्रता न सर्वत्र, पद्मपलाशे न ह्यार्द्रता । न ह्याकाशो वह्निना भस्मीभवति । अतः जलस्यार्द्रीकरणं, तत्संयुक्तवस्तुनः आर्द्रीभवनस्वभावाधीनम् । एवं वह्नेर्दाहकत्वमपि तत्संयुक्तवस्तुस्वभावप्रयुक्तम् । तद्वदेव मनुजैः क्रियमाणानि कर्माणि, तदानीं क्रियारूपाणि, चेतने कञ्चनातिशयं जनयन्ति, यदधीनं कालान्तरे सुखादिकं भवति । यथा वा अनुभवेन कालान्तरस्मरणानुकूलः संस्काराख्यः अतिशयो जीवे जायते । अतः पुण्यपापादिकमपि यत्र फलजनकम्, तत्रैव स्युरित्यत्र न संशयः, कार्यकारणयोस्सामानाधिकरण्यनियमात् । परमात्मनः कर्माध्यक्षत्वात्, जीवस्याणुत्वेऽपि देशान्तरकालान्तरफलजनकत्वमात्रोपयोग्याकारः परमात्मनोऽ- भिधीयते, न तु परमात्मन एव पुण्यपापाधारत्वम् । अन्यथा बहूनां व्यवहाराणां शास्त्राणां च वैयाकुली स्यात् । यावानाक्षेपः, तावानेव परिहारः । अन्यथा संस्कारादयोऽपि न जीवगुणाः स्युः, सर्वशक्तस्य परमात्मनस्संकल्पादेव कालान्तरे स्मरणादीनां निर्वाहात् । अतः जीवानामणुत्वप्रयुक्ताक्षेपपरिहारोपयोग्याकारमात्रं परमात्मनः संमतमाचार्याणाम् । इतोऽप्यधिकं समनन्तरश्लोके अद्रव्यसरे च ( श्लो. 76 ) । नन्वेवं सति रचनानुपत्त्यधिकरण (ब्र.सू.2-2-1) श्रीभाष्यविरोध इति चेत्, तत्तु वर्तत एव । तदनुगुणजीवगतातिशयोऽ- प्यावश्यकः, स्मृतिहेतुसंस्कारन्यायेन इत्येतावन्मात्रमत्रोक्तम् ॥ 

अधिकार्यादिभेदेन पुण्यपापादि भिद्यते । शिशूनां पुण्यपापादि पित्रोरेवेति कीर्त्यते ॥ कथमेतौ चेतनानां सुखदुःखादिकारणम् । सामानाधिकरण्यं स्यात् कार्यकारणवस्तुनोः ॥ व्यवस्थापकदृष्ट्या तु स हि सर्वस्य कारणम् । परस्पराविरोधेन नेयं सर्वं मनीषिभिः ॥ क्रियाप्रतिक्रियारूपं सर्वं कर्मोच्यते बुधैः । कथं तद्बन्धयत्यस्मान् मोचयत्यथवा कथम् ॥ सर्वं च विज्ञानमयं तदधीनं जगद्भवेत् । निर्णयो ह्येतदायत्तः न शब्देन न चर्चया ॥ १९ ॥
</details>
