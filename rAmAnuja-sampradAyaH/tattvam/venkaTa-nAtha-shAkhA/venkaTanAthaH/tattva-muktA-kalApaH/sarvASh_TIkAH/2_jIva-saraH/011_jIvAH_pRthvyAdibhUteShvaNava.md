+++
title = "011 जीवाः पृथ्व्यादिभूतेष्वणव"

+++
<details><summary>मूलम्</summary>

जीवाः पृथ्व्यादिभूतेष्वणव इव मिथो भेदवन्तः स्वतोऽमी सन्मात्रब्रह्मभागास्तदिह नियतयस्सुस्थिता इत्ययुक्तम् ।  
ऐक्यस्याप्यक्षतत्वादनवधि च सति ब्रह्मणि स्यादवद्यं सत्यं तच्चेत्यभिज्ञैर्बहिरगणि मृषावादतोऽप्येष पक्षः ॥ ११ ॥
</details>

<details><summary>सर्वाङ्कषटीका - ११</summary>

यादवप्रकाशसंमतं सर्वत्र स्वाभाविकभेदाभेदवादं विमृशति - जीवा इत्यादि । पृथ्व्यादिभूतेषु अणव **इव** = पृथिव्यादिभूतानि यथा सांशानि तेषु च परमाण्वादिरूपाण्यपि यथा अनन्तानि सन्ति, तथैव सन्मात्र ब्रह्मभागाः अमी जीवाः सन्मात्रस्वरूपब्रह्मांशभूता अमी जीवाः मिथः **स्वतः** = स्वभावत एव **भेदवन्तः** = परस्परं भिन्नाः । **तत्** = एवं भेदस्य स्वाभाविकत्वादेव **इह** = जगति नियतयः सुखदुःखादि- व्यवस्थाः **सुस्थिताः** = सुप्रतिष्ठिताः । जीवेश्वरभेदस्य, जीवानां परस्परभेदस्य च स्वाभाविकत्वादेव सर्वा अपि व्यवस्थाः सम्यक् रक्षिता इत्यर्थः । ब्रह्म शक्तित्रयविशिष्टम् । तादृशविचित्रशक्तिप्रभावात् ब्रह्मैवांश- त्रयविशिष्टं भवति । एकोऽशः अचेतनरूपेण, अपरोंऽशः चेतनरूपेण, अन्योंऽशः ईश्वररूपेण च परिणमते । तत्तद्देशे दोषाः, गुणाश्च व्यवस्थिता भवन्ति । अतो न साङ्कर्यम् । एते अंशा औपाधिकाः । अतो ब्रह्मणो न दोषाश्रयत्वप्रसङ्ग इति तस्याशयः ॥ 

तदेतन्निराकरोति - इत्ययुक्तमिति । तत्र हेतुमाह - ऐक्यस्यापीत्यादि । **ऐक्यस्यापि** = भेदवत् अभेदस्यापि **अक्षतत्वात्** = स्वाभाविकत्वेन संरक्षितत्वादेव **सति** = सद्रूपे दोषरहिते ब्रह्मणि **अनवधि** = अनन्तम् 

[[177]] 

 

अवद्यम् **च** = दोषश्च स्यादेव । **तच्च** = तादृशमवद्यं च **सत्यम्** = अबाधितम्, सर्वसत्यत्वाङ्गीकारात् । **इति** = इति हेतोः **अभिज्ञैः** = विशेषज्ञैः एष पक्षः स्वाभाविकभेदाभेदपक्षः **मृषावादतोऽपि** = जगन्मिथ्यात्व- वादिशाङ्करपक्षादपि बहिः **अगणि** = वेदबाह्यत्वेन परिगणितः ॥ 



अयमत्र संग्रहः – प्राचीनानि ब्रह्मसूत्रव्याख्यानानि कान्यासन्? तानि कस्य सिद्धान्तस्यानुकूलानि? तानि कुतो नष्टानि? इत्यादिविषये सन्ति अभिप्रायभेदाः विदुषाम् । बोधायन / पवर्षी पूर्वेत्तरमीमांसयोर्वृत्तिकारा- वास्तामिति कथ्यते । भगवद्रामानुजैः बोधायनवृत्तिः उल्लिखिता स्वभाष्यमूलग्रन्थत्वेन । बोधायन शिष्येणोपवर्षेण सा वृत्तिः संगृहीतेति प्रपञ्चह्रदयग्रन्थ उल्लिखितमित्यादिकं श्रीभाष्यगूढार्थसंग्रहे श्रीस्वामिपादैः विस्तरेण विचारितम् । उपवर्ष : पूर्वोत्तरमीमांसावृत्तिकारत्वेन श्रीशङ्कराचार्यैरप्यवर्णि (ब्र. सू. भाष्य. 3-3-53)। एतौ ग्रन्थौ बहोः कालात् पूर्वमेव नष्टौ । कतिपयवाक्यखण्डाः परं तत्र तत्रोद्धृता लक्ष्यन्ते । द्रमिडभाष्यं न ब्रह्मसूत्राणाम्, किन्तु छान्दोग्यस्य ब्रह्मनन्दिना कृताया वाक्यसंज्ञक वृत्तेर्भाष्यम् । एतावपि ग्रन्थौ नष्टौ । अद्वैतिनामप्येतौ स्वीयत्वेन संमतौ । परंतु उपवर्षस्य पूर्वोत्तरमीमांसावृत्तिकारत्वात्, तद्गुरुः बोधायनोऽपि तादृश इति ज्ञायते । अतश्चैतावुभौ श्रीरामानुजसिद्धान्तानुकूलाविति ज्ञायते । एतदनन्तरं भर्तृप्रपञ्चनामकेन स्वरूपपरिणामाश्रयणेन ब्रह्मसूत्राणां व्याख्या कृता । स वादः बौद्धैः बहुधा खण्डितः - ब्रह्मणः स्वरूपपरिणामे मृदादिवत्कदाचित् नाशोऽनिवार्य इत्यादिरीत्या । अनन्तरकालिकैः सर्वैरपि वैदिकैः बौद्धोक्तदोषपरिहारार्थं बहुधा प्रयत्नः कृतः । श्रीशङ्कराचार्या एतन्मतं सूत्रभाष्ये, बृहदारण्यकभाष्यादौ च बहुधा खण्डयन्ति । श्रीशङ्कराचार्यैः जगतो मिथ्यात्वमालम्ब्य दोषाणामपि मिथ्यात्वात् ब्रह्मणो नाशाद्यापत्तिर्वारिता । दोषाणामौपाधि- कत्वमाश्रित्य स्वभावतो दोषाभावान्न हानिरिति सिद्धान्तः प्रवर्तितः भास्करेण । एतन्मते उपाधिः मायाविद्यादि- पदवाच्या सत्यभूता प्रकृतिः । ब्रह्मणः प्रकृतेश्च भेदाभेदौ, जीवब्रह्मणोस्त्वभेदः स्वाभाविकः, भेदस्त्वौ- पाधिकः । यादवप्रकाशस्तु ब्रह्मणः शक्तित्रयमभ्युपगम्य, तत्तच्छक्तिविशिष्टांशेन चिदचिदीश्वररूपेण परिणामं चाङ्गीकृत्य ईश्वरांशे दोषाभावं वर्णयामास । भगवद्रामानुजाचार्यैस्तु पूर्वरूपानुपमर्देन तत्तदन्तर्यामित्वरूपेण परिणाममङ्गीकृत्य जगद्ब्रह्मणोः शरीरशरीरिभावोपपादनेन दोषपरिहारः कृतः आत्माधिकरणे । एतद्विस्तर- स्समनन्तरं भविष्यति । प्रकृतश्लोके यादवप्रकाशमतं दूष्यते । शङ्करसंमतविवर्तवादे दोषाणां मिथ्यात्वाद् ब्रह्मणो निर्दुष्टत्वं रक्षितम् । यादवप्रकाशेन भेदाभेदयोरङ्गीकारात्, भेदमादाय दोषपरिहारः यदि क्रियते, तदा अभेदस्यापि सत्त्वेन, तदादाय दोषप्रसङ्गः कथं परिहर्तुं शक्येत । न हि दोषादोषौ भवदाज्ञाधीनाविति मन्वानैः श्रीमद्रामानुजैः वेदार्थसंग्रहे 'ब्रह्माज्ञानपक्षादपि पापीयानयं भेदाभेदपक्षः' इत्यदूषि इति संग्रहः ॥ 

9 

यद्यपि भास्करमतेऽपि जीवब्रह्मणोरभेदस्य स्वाभाविकत्वाङ्गीकारेण जीवदोषा ब्रह्मणि प्रसज्येरन्निति दोषस्समानः । न चान्तः करणोपाधिकृतत्वाज्जीवभावस्य दोषाणामुपाधिगतत्वेन ब्रह्मणि न प्रसक्तिरिति वाच्यम्; अन्तःकरणावच्छिन्नस्य ब्रह्मण एव जीवत्वात् दोषाणां सत्यत्वाच्च ब्रह्मणि वारयितुमशक्यत्वात् । यादवप्रकाशमते तु ब्रह्मांशत्वाज्जीवानां दोषसंबन्धोऽपि ब्रह्मण एवेति विशेषात् 'पापीयानयं पक्ष : ' इत्यभिहितमिति भाव्यम् ॥ ११ ॥
</details>
