+++
title = "026 कृच्छ्रात्संवर्तकष्टाद्यपगमजनितस्थूलदेहस्य जन्तोर्जाग्रत्स्वप्नस्सुषुप्तिर्मरणमथ"

+++
<details><summary>मूलम्</summary>

कृच्छ्रात्संवर्तकष्टाद्यपगमजनितस्थूलदेहस्य जन्तोर्जाग्रत्स्वप्नस्सुषुप्तिर्मरणमथ मृतेरर्धसंपद्दशास्स्युः ।  
सर्वं दुःखान्धकारस्थगितमिह सुखं त्वत्र खद्योतकल्पं त्यक्त्वा शुद्धाशयास्तन्निरवधिकसुखां निर्विविक्षन्ति मुक्तिम् ॥ २६ ॥
</details>

<details><summary>सर्वाङ्कषटीका - २६</summary>

'कथं भविता ? " इति जिज्ञासोरुत्तरमाह- कृच्छ्रादित्यादि । मुमुक्षुत्वं प्रति प्रथमम् आत्मव्यतिरिक्त- विषयेषु वैराग्यमावश्यकम्। एतच्च ‘जन्ममृत्युजराव्याधिदुःखदोषानुदर्शनम्' (गी. 13-8) इत्याद्युक्तक्रमेण, संसारस्य दुःखमयत्वज्ञानसाध्यम् । एतदेवात्रोपपाद्यते । **संवर्तः** = प्रलयः । प्रलयकाले हि सर्वेषामपि कारणे परब्रह्मणि लयादसत्कल्पता । जीवानामपि धर्मभूतज्ञानस्य सर्वथा संकोचात्, करणकलेबराद्यभावाच जीवा जडतुल्या वर्तन्ते । अतः जीवेभ्यः करणकलेबरदानेन, ते साधनम् कर्तुं प्रभवेयुरित्युद्देशेनैव पुनः जगतः सृष्टिः । तदुक्तमाचार्यवर्यैः ‘अचिदविशिष्टान् प्रलये जन्तूनवलोक्य जातनिर्वेदा । करणकलेवरयोगं वितरसि वृषशैलनाथकरुणे! त्वम्' (दया. श. 21) इति । भगवतः 'समोऽहं सर्वभूतेषु' (गी. 9-29) इति सर्वसमत्वात् 'करुणे' इति भगवत्करुणायास्संबोधनम् । संवर्तकष्टाद्यपगमेन जनितः स्थूलदेहः यस्य सः, तादृशस्य **जन्तोः** = प्राणिसामान्यस्य, जाग्रदाद्यवस्थाः स्युः इत्यन्वयः । ' कृच्छ्रात्' इति कथञ्चिदित्यर्थे । अस्य 'जनित' इत्यनेनान्वयः । सूक्ष्मदेहस्य यावत्संसारमनुवृत्तेरवर्जनीयत्वात्, प्रलयेऽपि तस्यानपगमात् 'स्थूलदेहस्य' इत्युक्तिः । बहुतरकेशेनैव मानवशरीरप्राप्त्या तथोक्तिः ॥ 

एवं शरीरप्राप्तिमात्रेणापि न निस्तारः । पुनरपि केशान्तराणि समुद्रतरङ्गवदविच्छिन्नानि भवेयुरेवेति प्रतिपादयति – जाग्रदित्यादिना । जाग्रत्, स्वप्न, सुषुप्तिः, अथ मरणम्, मध्ये मृतेः अर्धसंपद्दशाः मरणा- वस्थाया अर्धगुणसंपत्त्या मूर्च्छावस्था अनेनोच्यते । मूर्च्छावस्थायां अनेकविभागसद्भावसूचनाय बहुवचनम् ॥ 



मूर्च्छावस्था 'मुग्धेऽर्धसंपत्तिः' ( ब्र. सू. 3-2-10) मरणवस्थायामर्धावस्था इत्यभिहिता । 'वाङ्गनसि संपद्यते मनः प्राणे प्राणस्तेजसि तेजः परस्यां देवतायाम्' इत्यादिना मरणावस्थाभिहिता । जाग्रत्स्वप्न- सुषुप्तितुरीयरूपासु मानवावस्थासु तुरीयावस्थाव्यतिरिक्ताः सर्वा अपि त्याज्या इत्याह- सर्वमित्यादिना । पूर्वोक्तं सर्वम् **दुःखान्धकारस्थगितम्** = दुःखरूपो योऽन्धकारः, तेन व्याप्तम् । पुरोगमनविरोधित्वात्,तत्त्वमुक्ताकलापः 

[[214]] 

अन्धकारस्य दुःखत्वेन रूपणम् । एवमपि सांसारिकसुखे सुखत्वमेव नास्ति, दुःख एव सुखत्वभ्रम इति बौद्धोक्तं न समीचीनमिति बोधनार्थम् - सुखं त्वत्र खद्योतकल्पम् इत्युक्तम् । 'सर्वं दुःखम्, दुःखम्' इति बुद्धेनोपदिष्टत्वात्, संसारेऽस्मिन् सुखमेव नास्तीति बौद्धा वदन्ति । तन्न युक्तम् । यत्र कुत्रचित् सुखत्वपरिचय एव यदि न भवेत्, तर्हि दुःखे सुखत्वभ्रमो वा कथं भवेत् । ' एतस्यैवानन्दस्यान्यानि भूतानि मात्रामुपजीवन्ति' (बृ.6-3-32 ) इति श्रुत्याऽऽनन्दानुभवस्सर्वोऽपि आनन्दमयात्मानुभवस्य लेश एवेति, अस्ति संसारेऽपि सुखलेशः । अत एवात्रापि सुखं ' खद्योतकल्पम्' इत्युक्तम् । अतः संसारे सुखानुभव एव नास्तीति न, किन्तु अल्पे सुखे महत्वभ्रमः, अस्थिरे सुखे स्थिरत्वभ्रमः इत्येव वक्तव्यम् । एतदपि जनानां सत्त्वपरीक्षार्थम्। सांसारिकसुखस्याल्पत्वात् दुःखसमानाधिकरणत्वाच्च तस्य त्यागः; न तु तत्र दुःखत्वज्ञानात् । 'दुःखमेव सर्वं विवेकिनः' (यो. सू. 2-15) इत्येतदपि 'भोगा दुःखयोनय एव' (गी. 5-23 ) इति रीत्या वैराग्यार्थम्। अत एव तत्र 'विवेकिनः' इत्युक्तम् । बुद्धवाक्यमपि एतदभिप्रायकमेवेत्यर्थः । **तत्** = तस्मात् एतादृशमल्प- सुखं त्यक्त्वा **शुद्धाशयाः** = निर्मलमनसः निरवधिकसुखाम् ' स एको ब्रह्मण आनन्दः । श्रोत्रियस्य चाकामहतस्य' ( तै. आ.) इति श्रुतिसिद्धनिरतिशयानन्दरूपां मुक्तिं **निर्विविक्षन्ति** = प्राप्तुमिच्छन्ति ॥ 

तुरीयावस्थायाः संसारिणामसंभवात्, तस्या दुःखरूपत्वाभावाच्च नात्र तस्या गणना । जाग्रत्स्वप्नसुषुप्तितुरीयावस्था : माण्डूक्योपनिषदि वर्णिताः । तत्र जाग्रदवस्था तु प्रसिद्धा । सा च बाह्यान्तरसमन्वयरूपा । बाह्यं तु घटादि, आन्तरं तु तस्यैव विज्ञानात्मत्वम् । उभयोरेकरूपतैव जाग्रदि- त्युच्यते । अत एवात्र 'बहिः प्रज्ञः ' ( माण्डूक्य. 2-1 ) इत्यभिधानम् । स्वप्नस्तु अन्तःप्रज्ञावस्था, यतः बाह्यस्याभावेऽपि आन्तरं विज्ञानात्मकं वस्त्वनुभूयते । विज्ञानस्य सत्यत्वेन तदात्मकस्यान्तरस्यापि सत्यत्वात्, स्वप्नस्य सत्यत्वमुच्यते । आन्तरस्य आन्तरत्वेनाज्ञानात्, बाह्यत्वेन ज्ञानाच्च तद्विषये जाग्रदवस्थादृष्ट्या - न्यथाख्यात्या स्वप्नस्य भ्रमत्वव्यवहारः । स्वप्नकाले तु सत्यत्वमेव तस्य । स्वप्नस्य सत्यत्वप्रतिपादनमात्रेण स्वप्नः सर्वोऽपि सत्य एवेति केचन मन्येरन् । तन्न; जगतः सत्यत्वाङ्गीकारेऽपि शुक्तिरजतादीनामपि सत्यत्वमिति यथा नार्थः, तथैव स्वप्नेऽपि वातपित्तादिदोषमूलकानां मिथ्यात्वमेव । दोषमूलकत्वरहितानामेव दिव्यानां सत्यत्वम् ॥ 

BISTE 

ननु तर्हि स्वप्नानुभवस्य यदि सत्यत्वम्, तर्हि तद्विषयाणामपि सत्यत्वमावश्यकम्; अन्यथा हि ज्ञानम् अयथार्थं स्यात् इति चेत्; सत्यम्, स्वाप्ना अर्था अपि सत्या एव । तर्हि समनन्तरमेव प्रबोधे बाधः दृश्यते किल - 'स्वप्ने दृष्टो धनागमो मिथ्या' इत्यनुभवादिति चेत्; स्वप्नकाले तादृशबाधादर्शनात्, स्वप्नप्रपञ्चस्य जाग्रत्प्रपञ्चस्य च परस्परमत्यन्तभिन्नत्वात् । जाग्रत्कालिकबाधेन स्वाप्नकालिकपदार्थानां मिथ्यात्वासंभवात् । अन्यथा तुरीयावस्थायां जातस्य देवतासाक्षात्कारादेः जाग्रत्कालेऽननुभवात् तेषामपि मिथ्यात्वप्रसङ्गात् । मिथ्याभूतस्वप्नस्यापि सत्त्वात् जाग्रत्पदार्थविलक्षणत्वाच्च मिथ्यात्वव्यवहारोपपत्तेः । अतः स्वाप्नपदार्थाः सत्या एव । तर्हि ते पदार्थाः केन कुत्र निर्मिताः ? इति चेत्, अद्भुतशक्तियुक्तेन परमात्मनैव ते तत्कालमात्रावस्थायित्वेन तन्मात्रानुभाव्यत्वेन च सृज्यन्ते । स्थानञ्च तेषां शरीरान्तरेवेत्यादिकं तु पूर्वमेवोक्तम् 

[[215]] 

 

( श्लो. 13 ) । ननु 'बहिष्कुलायादमृतश्चरित्वा' (बृ.6-3-12 ) इति शरीराद्बहिर्गमनं श्रूयते । तत्कथं शरीरान्तरिति ? स्थूलशरीरस्याकार्यकारित्वात्तथोक्तिः । केचित् 'इव' पदयोजनया व्यख्यान्ति । अथवा 'बहिष्कुलायात्' इति समस्तं पदम् । बाह्यशरीरविलक्षणं शरीरान्तरं स्वीकृत्येत्यर्थः । अत एवेदं शरीरं न शवं भवति । यथाश्रुतार्थे का हानिरिति चेत्, जीवस्यैवायोगिनः शरीरत्यागे शरीरस्य शवत्वापत्तेः । श्रुतिविरोधाच्च । शरीरान्तस्तावद्विशालं स्थानं नास्त्येव किलेति चेत्; तेषां पदार्थानां जाग्रत्कालिकपदार्थवद्भौति- कत्वाभावेन तेषां विज्ञानरूपत्वात्, तावद्विशालस्थानानपेक्षणात् । भगवता दिव्यप्रभावेन सृष्टत्वात् । अन्यथा मार्कण्डेयेन श्रीकृष्णस्यान्तर्दृष्टस्य विश्वरूपस्यापि मिथ्यात्वप्रसङ्गात् । ते किमुपादानकाः ? इति चेत्, जीवस्वरूपानुबन्धिविज्ञानोपादानकाः, अत एव सप्रतिघत्वाद्यभावः, तत्तज्जीवमात्रानुभाव्यत्वञ्च । एवमत्यार्श्व- रूपत्वादेव स्वाप्नपदार्थानां मायारूपत्वमुक्तम् ' मायामात्रं तु' (ब्र. सू. 3-2-3 ) इति । 'माया' पदस्य मिथ्यापर्यात्वं नास्तीत्यग्रे (नायक - 8) निरूपयिष्यते । सर्वेन्द्रियाणां बुद्धेश्च व्यापारो जाग्रदवस्थायाम् । बाह्मेन्द्रियोपरतिः स्वप्ने । मनस्तु व्यापृणोति । 'मनसैतान् कामान् पश्यन् रमते' (छा-8-12-5) इति श्रुतिः। मनसोऽप्युपरतिः, अत एव बुद्धेरप्यसत्कल्पावस्था सुषुप्तौ । 'सता सौम्य तदा संपन्नो भवति स्वमपीतो भवति तस्मादेनं स्वपितीत्याचक्षते' (छां. 6-8-1) इति श्रुतिः । एवञ्च परमात्मनाऽविभक्तावस्थापन्नो भवति जीवः सुषुप्तौ । सुषुप्तौ, मूर्छायाम् मरणे मुक्तौ च जीवस्य परमात्मनि लयेऽपि परमात्मनि संपत्तेस्तारतम्यादवस्थानां वैलक्षण्यम्। उत्तरोत्तरावस्थासु संपत्तेर्गहनता ज्ञेया । एतेषां विस्तरः सन्ध्याद्यधिकरणेषु द्रष्टव्यः । तुरीयावस्था तु उक्तत्रितयविलक्षणा बुद्ध्यतीता विशुद्धज्ञानविज्ञानमयी, यस्यामवस्थायामेव देवदर्शनादिकं आत्मदर्शनं वा भवति उपचितपुण्यविशेषाणां मानुषाणाम् । जाग्रदादिचतसृष्वप्यवस्थासु जाग्रदाद्यवान्तरभेदा अपि सन्ति । जाग्रज्जाग्रत्, जाग्रत्स्वप्नः, जाग्रत्सुषुप्तिः, जाग्रत्तुरीय इत्येवमादि प्रत्येकं विस्तरो ज्ञेयः ॥ 

ननु संसारस्य त्याज्यत्वे सिद्धे, तस्य दुःखरूपत्वस्थापने, दुःखमिश्रत्वस्थापने वा किमर्थमेतावान् प्रयासः प्रर्दश्यत इति चेत्, प्रथमं प्रयोजनं सर्वत्र यथावस्थितवस्तुस्वरूपयाथात्म्यज्ञानसंपादनस्यावश्यकत्व- प्रदर्शनमेकं फलम् । तेन च द्वंद्वक्षयो महान् लाभः। वस्तुतो जगतो भगवद्विभूतिरूपत्वज्ञानेन भगवद्वै- भवानुसन्धानोपयोगित्वं द्वितीयं महत् फलम् ॥ 

। 

'एतां विभूतिं योगं च मम यो वेत्ति तत्त्वतः । सोऽविकम्प्येन योगेन युज्यते नात्र संशयः ॥ " (गी. 10-7) इति ह्याह सः । शिष्टं पूर्वमेव (जड.70) प्रतिपादितम् ॥ 

इतोऽपि यदि वैशद्यं वत्स त्वं वाञ्छसे सदा । शुकवाक्यामृतं सम्यक् पिब सर्वार्थदं नृणाम् ॥ नान्या गतिर्योगमार्गाद्योगेश्वरकृपाप्तये । स ह्यस्मान्मोचयेन्नूनं बन्धादुर्वारुकं यथा ॥ २६ ॥
</details>
