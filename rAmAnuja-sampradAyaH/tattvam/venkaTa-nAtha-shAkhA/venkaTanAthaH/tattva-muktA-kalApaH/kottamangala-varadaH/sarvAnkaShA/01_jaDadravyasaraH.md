+++
title = "01 जडद्रव्यसरः"

+++


<details><summary>सर्वाङ्कषटीका</summary>


</details>



<details><summary>सर्वाङ्कषटीका</summary>

विश्वं सृजन्‌ करुणया परिपालयन्‌ यः विश्वक्रियासु यमयत्यखिलान्तरात्मा ।   
विद्यास्वयंवरपतिः विदधातु सोऽयं विश्वस्य मङ्गलममेयमहाविभूतिः ॥   
तत्त्वमुक्ताकलापस्य प्रौढस्यातिमहीयसः । करोमि विपुलां व्याख्यां सतामाज्ञामनुस्मरन्‌ ॥   
तमाद्यं गुरुमानम्य शठकोपयतीश्वरौ । वेदान्ताचार्यमन्यांश्च व्याख्यास्यामि यथामति ॥   
निश्शेषां वस्तुवृत्तिं निपुणमिह हि यो न्यास्थदाचार्यवर्यः   
वागीशस्य प्रसादान्निखिलबुधमनोहारि कालानुरूपम्‌ ।   
सोऽयं कारुण्यमूर्तिः समय उपगते त्वद्य तस्यानुरूपं   
मध्ये मां संविधाय स्वहृदयनिहितं प्राह विज्ञानदृष्ट्या ॥   
अनुगृह्णन्तु सद्भावपवित्रितजगत्त्रयाः । अपूर्वप्रक्रियामेनां वीक्ष्य सर्वङ्कषां बुधाः ॥   
श्रीमत्तुरगवदनतेजोबृंहिताश्चर्यशक्तिः सर्वतन्त्रस्वतन्त्रः श्रीमान्‌ वेङ्कटनाथनामा वेदान्ताचार्यवर्यः जिज्ञासुजनहिताय चिकीर्षितस्य सविशेषा(विशिष्टा)द्वैतसिद्धान्तप्रकरणग्रन्थस्य निर्विघ्नपरिसमाप्पिप्रचयगमनाद्यर्थं स्वेष्टदेवतास्तुतिगर्भं श्रेयःप्रार्थनारूपं मङ्गलमादौ निबध्नाति - लक्ष्मीति । कैटभारेः वपुषः एषः कालिमा इत्यन्वयक्रम: । कालिमा अस्माकं संपदोघान्‌ कलयतु इति प्रार्थना । इतरत्‌ सर्वं कालिम्नः विशेषणम्‌ । एषः कालिमा इति प्रत्यक्षवन्निर्देशः । भगवानिव तदीयगुणा अपि भक्तानामुपास्या इत्यतः कालिम्नः प्राधान्यम्‌ । स च कालिमा लक्ष्म्याः नेत्रोत्पलश्रिया सह सततपरिचयात्‌ संवर्धमानः = एधमानः । अत्र सततपरिचयात्‌ इत्यनेन परमात्मनो लक्ष्मीसंबन्धः नित्य इति सूचितः । लक्ष्मीतत्त्वमधिकृत्य वक्तव्यं तत्प्रकरणे (नायक.8) वक्ष्यते । नाभीनालीकेति कमलमुपलक्षितम्‌, तत्र रिङ्खताम्‌ = सशब्दं परिभ्रमतां मधुकराणां पटली = समुदायः, तया दत्तः हस्तावलम्बः = पोषणं यस्य कालिम्नः, एवम्‌ अविरलतुलसीदाम्ना = निबिडतुलसीमालया सञ्जातः भूमा = बहुत्वं यस्य, एवं कालिन्द्याः = यमुनायाः कान्तिहारी, यमुनानदी कृष्णवर्णेति प्रसिद्धम्‌ । एतादृशः कैटभारेः वपुषः कालिमा कृष्णवर्णः अस्माकं संपदोघान्‌ कलयतु । अत्र संपत्‌ = भगवत्प्राप्तिहेतुभूतं यत्‌ किञ्चित्‌ गृह्यते । अत्र 'वपुषः कालिमा' इति गुणगुणिभावः, 'कैटभारेः वपुषः' इत्यनेन दिव्यमङ्गलविग्रहविशिष्टत्वं ब्रह्मणः, 'लक्ष्मी'त्यादिना नित्यविभूतिसद्भावः 'नाभीनालीके'त्यादिना चतुर्मुखसृष्टिरित्यादेस्सूचनात्‌ लीलाविभूतिसद्भावः, 'अविरलतुलसी' इत्यादिना भक्तजनसेव्यत्वम्‌, 'कालिन्दी' 'कैटभारेः' इति पदाभ्यां कृष्णावतारस्य, हयग्रीवावतारस्य चैकरस्यमित्यादिकं सूचितम्‌ । श्रीकृष्णावतारे गीतोपदेशेन, श्रीहयग्रीवावतारे पाञ्चरात्रोपदेशेन चोभयोरवतारयोर्ज्ञानप्रदत्वादिकमस्मदाचार्यानुगृहीते हयशिरउपाख्यानव्याख्याने स्पष्टम्‌ । अत एव हयग्रीवावतारे मधुकैटभयोस्संहारेऽपि मधुसूदनकैटभारिपदे श्रीकृष्णेऽपि प्रयुज्येते इत्यपि द्रष्टव्यम्‌ ॥   
एवमत्र सविशेषाद्वैतपर्यायस्य विशिष्टाद्वैतसिद्धान्तस्य मूलभूता विषयाः सूचिताः । निर्विशेषाद्वैतप्रतिकोटिभूतं हीदं विशिष्टाद्वैतदर्शनम्‌ | अत्र विशिष्टपदस्य चिदचिद्विशिष्टमात्रपरत्वे गुणविग्रहयोर्लाभः क्लेशेन निर्वाह्यः । अतः - विशिष्टपदं सविशेषपर्यायमिति सर्वविदितम्‌ । विशेषाश्च गुणविग्रहविभूतयः । गुणाश्च ज्ञानशक्तिवलैश्वर्यादयः इत्यादिश्रुतिसिद्धाः । विग्रहः अन्तरादित्यविद्यादिषु प्रसिद्धः । विभूतयश्चानन्ताः, प्राधान्येन नित्यलीलारूपाः । तेन चिदचितोस्सिद्धिः । एतादृशविशेषैः विशिष्टत्वात्‌, सगुणनिर्गुणविभागाभावात्‌ सविशेषं ब्रहैकमेव परमं तत्त्वमिति श्रौतस्सिद्धान्तः । जगद्योनिभूतं हि ब्रह्मतत्त्वं शून्यरूपं न भवितुमर्हति । न्यग्रोधादिबीजानि वृक्षाकारेण विकसन्ते अथवा परिणमन्ते । न्यग्रोधबीजं हि तादृशविकासानुगुणसकलविशेषविशिष्टम्‌ । अन्यथा हि तस्मात्‌ यः कोऽपि वृक्षः स्यात्‌ । अथवा न्यग्रोधबीजाकारात्‌ शिलाशकलादपि आम्रवृक्षः स्यात्‌ । अतः शून्यरूपात्‌ ब्रह्मणः न जगदुत्पत्तिस्थित्यादिसंभवः । साक्षित्वमपि न निर्विशेषस्य भवेत्‌ । किन्तु तदनुगुणविशेषविशिष्टस्यैव । अयमंशः सद्विद्यायां परब्रह्मणः स्वरूपस्वभावविवरणार्थं प्रवृत्तेषु खण्डेषु [6-12] द्वादशखण्डे न्यग्रोधबीजदृष्टान्तेनोपादानभूतं तत्वं सविशेषमेव न शून्यरूपमिति विस्तरेणोपपादितं द्रष्टव्यम्‌ । एवञ्च एतादृशविशेषणविशिष्टमेव ब्रह्म, न शून्यरूपम्‌ । एवं सविशेषवादोऽयं समग्रः सर्वश्रुत्यनुगुणः, सर्वार्थगर्भः सर्वविधाधिकारिसमाश्रयार्ह इति सूचितम्‌ ॥१॥
</details>



<details><summary>सर्वाङ्कषटीका</summary>

कर्तृवैशिष्ट्यं प्रतिपादयति उपादेयत्वोपयोगितया - नानेत्यादिना । नाना = अनेके सिद्धान्ताः = आस्तिकनास्तिकपक्षभेदाः, तेषां नीतयः = न्यायाः = सत्तर्कदुस्तर्कात्मकाः, तासु श्रमात्‌ = परिश्रमात्‌ विमला = निर्मला धीः यस्य, तादृशस्य अनन्तसूरेः तनूजः, तथा विततानाम्‌ = विस्तृतानाम्‌ मखानाम्‌ = यज्ञानां विधयः = प्रकाराः यस्य, अनेकयज्ञानुष्ठानपरस्य वैश्वामित्रस्य = विश्वामित्रगोत्रोद्भवस्य, इदम् अनन्तसुरेरपि विशेषणं वा, पुण्डरीकाक्षसूरेः = पुण्डरीकाक्षयज्वनः पौत्रः, वरदगुरुः = वात्स्यवरदाचार्यनामकः प्राचार्यः, तस्य कृपया = अनुग्रहेण लम्भितः = प्रापितः उद्दामः = निरतिशयः भूमा = महत्त्वं यस्य, तादृशः वेङ्कटेशः = वेङ्कटनाथः, रामानुजार्यात्‌ = आत्रेयरामानुजाचार्यात्‌ 'वादिहंसाम्बद'बिरुदात्‌ 'अप्पिल्लार्' इति द्राविडनामधेयात्‌ स्वमातुलात्‌ सत्‌ असदपि = हेयोपादेयानि सर्वाण्यपि श्रुत्वा = गुरुमुखादेव गृहीत्वा, ततः तद्बलादेव तत्त्वमुक्ताकलापम्‌ = एतन्नामकमिमं ग्रन्थं व्यातानीत्‌ = अकरोत्‌ । असदपि श्रुत्वेति पूर्वपक्षाभिप्रायेण । त्यागार्थम्‌ असत्पदार्थज्ञानमप्यावश्यकम्‌ । वरदगुर्वित्यादि । अत्रेयमाख्यायिका - आत्रेयरामानुजाचार्योऽयं कदाचित्‌ स्वभागिनेयम्‌ एतद्ग्रन्थकारम्‌ अनतीतपञ्चहायनं स्वगुरो: वास्यश्रीवरदाचार्यस्य समीपं सहानयत् । तदात्वे एतद्वर्चःप्रभृति वीक्ष्यातीवप्रसन्नः परमगुरुः सः 'प्रतिष्ठापितवेदान्तः प्रतिक्षिप्तबहिर्मतः । भूयास्त्रैविद्यमान्यस्त्वं भूरिकल्याणभाजनम् ॥' इत्यन्वग्रहीदिति । तदिदं स्मरत्यनेन विशेषणेन ॥  
तादृशपरमगुर्वनुग्रहानुरूपं सर्वमुत्तरकाले समभूदिति ज्ञायते - 'निर्विष्टं यतिसार्वभौमवचसामावृत्तिभिर्यौवनं निर्धूतेतरपारतन्त्र्यनिरया नीतास्सुखं वासराः । अङ्गीकृत्य सतां प्रसत्तिमसतां गर्वोऽपि निर्वापितः शेषायुष्यपि शेषिदम्पतिदयादीक्षामुदीक्षामहे ॥'(र.त्र.शा.३२) इत्यनेनैतद्ग्रन्थकारवचनेन ॥  
ननु 'नानासिद्धान्त' इति कथम्‌? सिद्धान्तपदं हि अन्तिमनिर्णयवाचि । निर्णयेऽन्तिमत्वं नाम पुनरविचाल्यत्वम्‌ । तादृशो निर्णयो नाना कथं भवेत्‌? वस्तुनि विकल्पायोगात्‌ । ननु -   
परिव्राट्कामुकशुनामेकस्यां प्रमदातनौ । कुणपः कामिनी भक्ष्यमिति तिस्रो विकल्पनाः ॥  
इत्येकस्मिन्‌ वस्तुनि विविधधर्माणां कल्पितत्वदर्शनात्‌ वस्तुनि विकल्पायोगादिति कथम्‌? इति चेत्‌ तर्हि मतानि भिद्येरन् कामं मतिभेदात्‌ । सिद्धान्ताः कथं भिद्येरन्‌? किं मतसिद्धान्तपदे पर्याये? दृश्यन्ते किल सिद्धान्ता नानाविधाः इति चेत्‌, तदेव कथमिति पृच्छामः? वयं किं कुर्मः? इति चेत्‌, अयि साधो ! मृदुमतिं भवन्तं न पृच्छामः । तिष्ठ त्वं किञ्चिदिव पार्श्वतः । भवत्कूटस्थान्‌ प्रौढानेव पृच्छामः । अत्रैव चिन्त्यताम्‌ । 'एकस्यां प्रमदातनौ' इत्यनेन किमुच्यते? एकत्वप्रमदात्वादिकमपि हि धर्मः । किं तेऽपि कल्पिताः? अनादिवासनाकल्पनाधिष्ठानगतास्ते धर्माः कथं ताभिरेव वासनाभिः कल्प्येरन्‌? ननु एक एव मृत्पिण्डः घटशरावमणिकादिनानाविधविकल्पव्यवहारहेतुर्दृश्यत एवेति चेत्‌; तर्ह्येक एव घटः पटकुड्यकृसूलादिविकल्पहेतुर्भवतु ! न भवेदेव, घटपटादीनामेकोपादानकत्वाभावात्‌ । मृत्पिण्डघटादयस्तु न तथा, तेषामेकोपादनकत्वादिति चेत्‌; सत्यम्‌, आगत एव त्वं समीपम्‌ । किन्तु इह 'पिण्ड' इति मा वोचः, 'मृत्‌' इत्येव वद्‌ । सैव खलूपादानम्‌, घटादावनुवृत्तिदर्शनात्‌ । पिण्डत्वं तु निवर्तत एव । एवञ्च उपादानोपादेयभावस्थले, वस्तुन्यपि विकल्पो भवत्येव कक्ष्याभेदेन । एवमेव 'एकमेवाद्वितीयम्‌' 'तदैक्षत बहुस्याम्‌' इत्यादि किल श्रूयते । एवञ्च घटशरावादिकं मृदुपादानकं यथा, तथा घटपटादिकमपि पृथिव्युपादानकमेव । एवञ्च कस्याञ्चित्‌ कक्ष्यायां घटपटौ भिन्नोपादानकौ । कस्याञ्चित्तु एकोपादानकौ । एवं मृत्‌ घटोऽपि भवेत्‌, शरावोऽपि भवेत्‌ । अतश्च उपादानोपादेयभावस्थले कक्ष्याभेदेन विविधाः कल्पा भवन्त्येव । अत एव च तत्तत्कक्ष्यादृष्ट्या अधिकारिभेदेन सिद्धान्ता अपि भिद्येरन्‌ । सर्वं यत्रैकं भवति स एव तु परमः सिद्धान्तः एकः । स तु सविशषद्वैतमित्यक्तमनुपदम्‌; अ्रैव सर्वश्रुतिसमन्वयात्‌ । अन्येऽपि सन्ति पराः, परतराश्च सिद्धान्ताः । परमस्तु सिद्धान्त एक एव । अतः परपरतरद्ष्ट्या 'नानासिद्धान्त' इत्यभिधानं युक्ततरम्‌ । एवं तत्तत्सिद्धान्तानां पूर्वोत्तरावध्योरनिर्णयादेव कलहः प्रायः पण्डितानामप्येकदेशदर्शिनाम्‌ 'अन्धदृष्टगज' न्यायेन । समग्रदर्शिनां तु 'सर्वं न्याय्यं युक्तिमत्वात्‌ विदुषां किमशोभनम्‌' (भाग.११-२२-२५) इत्यैकरस्यं भगवानेवाह । तर्हि परमतखण्डनादीनां का प्रसक्तिरिति चेत्‌, कुत्रचिन्मर्यादाप्रदर्शनाय, कुत्रचित्‌ 'न हि निन्दा'न्यायेन वा विचार: कर्तव्यो भवति परमसिद्धान्तस्वरूपप्रदर्शनाय, न तु वैतण्डिकवत्‌ खण्डनैदंपर्येण । अधिकं तत्तत्प्रकरणे भविष्यति ॥ २ ॥
</details>



<details><summary>सर्वाङ्कषटीका</summary>

उपादेयत्वोपयोगितयैव विषयवैशिष्ट्यम्, प्रयोजनम्‌, नाम्न औचित्यं च प्रदर्शयति - प्रज्ञेत्यादिना । तत्त्वान्येव मुक्ताः, तासां कलापः तत्त्वमुक्ताकलापः । एवं तत्त्वानां मुक्तात्वेन, ग्रन्थस्यास्य तत्त्वमुक्ताकलापत्त्वेन रूपणार्थमुभयानुगतान्‌ धर्मान्‌ श्लेषेण प्रतिपादयति । प्रज्ञासूच्यानुविद्धः = ग्रन्थस्त्वयं प्रज्ञाख्यया सूच्याऽनुविद्धः । एवं कर्कशात्‌ = कठोरात्‌ तर्काख्यशाणात्‌ क्षतिम् = आघातम्‌ अनधिगतः । दुस्तर्कदूर इत्यर्थः | इतररत्नानां शाणाघातः अनिवार्यः । मुक्तानां तु नास्ति शाणाघात इति विशेषः । नानापरीक्षासु शुद्धः = नानाविधतत्त्वविचारेषु नानाविधरत्नपरीक्षासु च शुद्धत्वेन निर्णीतः । अशिथिलं यथा तथा = सुदृढमिति यावत्‌, विहिते मानाख्ये सूत्रे निबद्धः । बहुमुखं प्रकाशम्‌ = अनेकरीत्या तत्त्वानां ज्ञानम्‌, भास्वरतां च आतन्वानः । अखिलाः त्रासादयः = संभावितशङ्कात्वादिग्रन्थदोषाः, रत्नदोषाश्च, तेषां वैधुर्येण = राहित्येन धुर्यः = सर्वश्रेष्ठत्वेन निश्चितः । जयादेः शास्रे लोके च, हेतुः तत्त्वमुक्ताकलापः सहृदयैः = मात्सर्यादिहीनैः हृदि = मनसि, हृदये च धार्यः = धर्तुम् अर्हः । धर्तुमर्हन्ति सन्तः । ग्रन्थस्य मनसि धारणेन प्रमेयशुद्ध्या स्वमतनिष्कर्षः, वादादिकेलिषु जयश्च, मुक्ताहाराणां धारणेन लोके आरोग्यादिप्राप्तिः, सर्वकार्यजयश्च अवश्यं भवेदेव । ग्रन्थान्ते 'स्यादित्थं शिक्षितार्थः' (अद्रव्य. १३९) इत्यादिना एतद्ग्रन्थाध्ययनस्य जयहेतुत्वमुच्यते । 'कर्कशात्तर्कशाणात्‌ क्षतिमनधिगतः' इत्यनेन वेदान्तशास्त्रस्य दुस्तर्कैरनभिभवः उक्तः ॥   
यद्यपि 'आर्ष धर्मोपदेशं च' इत्यादिना हि तर्कानुग्रहः वेदस्याप्यभिहितः । अत एव नयसूत्रात्म- कस्य वेदान्तशास्त्रस्य प्रवृत्तिरुपवर्ण्यते; अथापि दुर्बलप्रकृतिदृष्ट्यैव तर्कानुग्रहः प्रमाणानामपेक्ष्यते । के ते दुर्बलाः? ये बुद्धिं स्वतन्त्रां वर्धयन्ति स्म, त एवाध्यात्मक्षेत्रे दुर्बलाः । किं नाम दौर्बल्यम्‌? स्वोद्देशसाधनासमर्थान्तः करणवत्त्वं दौर्बल्यम्‌ । वृद्धिर्हि सतां स्वत एव ऋजुमार्ग एव गच्छेत्‌ । 'प्रकृतेस्सुकुमारतरं न किञ्चिदस्ति' इति हि वृद्धाः । अत एव चोक्तं शुकेन 'यश्च मूढतमो लोके यश्च बुद्धे: परं गतः । तावुभौ सुखमेधेते क्लिश्यत्यन्तरितो जनः ॥' (भाग. ३-७-१७) इति । बुद्धिरेव खलु व्यक्ता प्रथमा माया । तत्त्वं तु बुद्ध्यतीतम्‌ । 'बुद्धेरात्मा महान्‌ परः । महतः परमव्यक्तमव्यक्तात्पुरुषः परः ॥ (कठ. १-३-१०) इति हि श्रूयते । तावता बुद्धेरगोचर एव तत्त्वमिति न मन्तव्यम्‌, 'दृश्यते. त्वग्रियया बुद्ध्या' (कठ. १-३-१२) इत्यादिश्रुतेः । अत्रापि 'अग्रियया' 'सक्ष्मया' इति विशेषणेऽवधेये । ज्ञानसदृशया बुद्ध्येत्यवगम्यताम्‌ । ननु किमिदमुच्यते; बुद्धिरन्या, ज्ञानमन्यदिति? मा संरंभः । जानामि संरंभकारणम्‌ । एतद्विचारः स्वावसरे विस्तरेण भविष्यति (बुद्धि.४) । एवञ्च येषां बुद्धिः स्वतन्त्रा संवृत्ता, त एव क्लिश्यन्ति । एतेषां कृत एव विचारशास्त्रं प्रवृत्तम्‌ । अत एव 'वेदाख्यशास्त्राविरोधिना तर्केण' इत्यनेन तर्कस्य मर्यादा व्यधायि ॥   
ननु भोः! किमुच्यते, वेदाख्यशास्त्राविरोधिना तर्केणेति? तर्कानुगृहीतो हि वेदोऽपि प्रमाणमित्युच्यते भवतो विचारशास्त्रे । 'आर्षं धर्मोपदेशं च वेदशास्त्राविरोधिना । यस्तर्केणानुसन्धत्ते स धर्मं वेद नेतरः ॥' (मनु. १-२-१०६) इति हि भवद्गुरोर्वचनम्‌ । वेदशास्राविरोधिना = वेदाख्यशास्त्राविरोधिना । 'वेदाच्छास्त्रं परं नास्ति' इति हि भगवतो बादरायणस्य(व्यासस्य)वचः । एवञ्च 'वेदाविरोधिना तर्केण' इत्युक्तौ हि, वेदाविरोधी तर्कः प्रमाणम्‌, तर्कानुगुणो वेदश्च प्रमाणमित्यन्योन्याश्रयो दुष्परिहर इति चेत्‌, कुशलमतिस्त्वम- भिनन्द्योऽसि । अत एवोक्तमस्माभिरुपक्रम एव - 'दुर्बलमतीनामेव तर्कापेक्षा' इति । ये तु सहजऋजुमतयः, तेषां बुद्धिर्न तर्कसहकारमीक्षते, स्वत एवार्थस्पर्शिनी तेषां बुद्धिः । तादृशा ऋषयः वेदार्थं स्वयं बुद्ध्वा, तदनुगुणं तर्कं प्रदर्शयन्ति दुर्बलबुद्धीनाम्‌ = मन्दमतीनां बुद्धिदार्ढ्याय ॥   
ननु 'श्रोतव्यो मन्तव्यः' (बु. ४-४-५, ६-५-६) इति श्रुतिरेव युक्तिभिः प्रतिष्ठापनरूपस्य मननस्य कर्तव्यत्वं वदति । त्वया तु मन्दमतीनामेव युक्त्यन्वेषणमपेक्षितमित्युच्यते? कोऽयमाक्षेपः? किं श्रुतिस्सर्वज्ञान्‌ ब्रह्मर्षीन्‌ प्रति कथयति श्रवणमननादिकम्‌? वेदद्रष्टारः किल ब्रह्मर्षयः सनकादिवत्स्वयं प्राप्ततत्त्वज्ञानविज्ञानसंपदः लोकहिताय वेदाविर्भावस्थानान्यभूवन्‌ । किं तेषामपि प्रत्यक्षीकृतसकलतत्त्वानां तर्कापेक्षां मन्यते भवान्‌? अतो विप्रतीपंगतमतीनां कृत एव तत्सर्वमुपदिश्यत इति सम्यगेवोक्तम्‌ । अपि च वेदाख्यं शास्त्रमित्यर्थस्य कोऽर्थः? कः प्रश्नः? 'प्रवृत्तिर्वा निवृत्तिर्वा नित्येन कृतकेन वा । पुंसां येनोपदिश्येत तच्छास्त्रमभिधीयते ॥' (श्लो.वा.) इत्युक्तमेव महामेधविना कुमारिल भट्टेन । हन्त! विचारेऽपि, स्वतन्त्रां बुद्धिं न जहासि किल त्वम्‌! वेदान्तशास्रमिदम्‌ । नात्र प्रवृत्तिनिवृत्त्योः प्रसक्तिर्लेशतोऽपि । तत्तु लक्षणं कर्मपरभोगे । ब्रह्मभागे वा शास्त्रपदार्थो विपरिवर्तेत किम्‌? पश्यतु भवान्‌ । शासुधातुरेव शासनार्थकः । शासनं च 'कुरु' अथवा 'मा कुरु' इत्यन्यतररूपम्‌ । अतस्सुष्टूच्यते मेधाविना 'प्रवृत्तिर्वा' इत्यादि । कृपकृर्मोऽसि त्वम्‌ । शासनं नाम किम्‌? उक्तं किल 'कुरु, मा कुरु' इत्यन्यतररूपमिति । अयि भोः! अयं शासनस्य प्रकारः । शासनस्य स्वरूपमुच्यताम्‌ । वयमेव वा वदामः । अनतिक्रमणीयं शासनं शास्त्रमुच्यते । यथा राज्ञो विधिर्वा निषेधो वा । उभयमपि राज्ञोऽनतिक्रमणीयमेव । अन्ततः राज्ञा व्यवस्थापिता नियमाः शासनमित्युच्यन्ते । प्रकृते सृष्ट्यधीशेन क्लृप्ता एव नियमाः शास्त्रम्‌ । तत्परा वेदाः परमं शास्त्रम्‌ । तत्‌ स्वतो जानन्ति महात्मानः । तादृशसृष्टिनियमानुगुणास्तर्का एव सत्तर्काः, विपरीतास्तु दुस्तर्काः । अतश्च अर्थानुगुणस्तर्कः प्रमाणानुग्राहकः, अर्थाननुगुणः बुद्ध्या कल्पितस्तु न तथेति रहस्यम्‌ । वेदो हि ज्ञानरशिः, तत्प्रतिपादकः शब्दश्च । ज्ञानमेवार्थजन्यम्‌, अतस्तत्र तर्कापेक्षा न भवति, बुद्धिस्तु न नियमेनार्थजन्या, भ्रमादौ व्यभिचारात्‌ । अतो बुद्धिजीविनां सहायार्थं सत्तर्कोऽपेक्ष्यते; न तु ज्ञानिनां कृते । अतोऽत्र कर्कशस्तर्कः - असत्तर्कः केवलबुद्ध्या कल्पितः हैतुकानां तर्कः । अत एव 'हैतुकान्‌ बकवृत्तींश्च वाङ्मात्रेणापि नार्चयेत्‌' इति मनुः । अधिकं तु तत्तदवसरे भविष्यति ॥ ३ ॥
</details>



<details><summary>सर्वाङ्कषटीका</summary>

ननु परमात्मोपासनमेव मुक्तिहेतुः सिद्धान्तसंमतः । एवं सति तत्त्वमुक्ताकलापग्रन्थधारणाभिधानं कस्मै पुरुषार्थायाभिधीयत इत्यत्राह - शिष्टेत्यादि । जीवेशतत्त्वप्रमितियुतपरोपासना = जीवेश्वररूपयोः तत्त्वयोः प्रमितिः = याथात्म्यज्ञानम्‌, तया युता = सहिता जीवेश्वरयाथात्म्य ज्ञानपूर्विकेति यावत्‌ । तादृशी परोपासना = परमात्मोपासनमेव मुक्तिहेतुः शिष्टा = विहिता । 'पृथगात्मानं प्रेरितारं च मत्वा जुष्टस्ततस्तेनामृतत्वमेतिः' (श्वे.१-६) इत्यादिश्रुतिविहिता ॥   
ननु देहादिभ्यः पृथग्भूतमात्मानं प्रेरितारं परमात्मस्वरूपं मत्वेति 'अहं ब्रह्मास्मि' इति जीववब्रह्माभेदज्ञानं मुक्तिहेतुरुच्यते, न तत्त्वत्रयज्ञानमिति चेत्‌; तदा 'देहादिभ्यः' इत्यध्याहारक्लेशः, चकारवैयर्थ्यम्‌, प्रेरितृपदजुष्टादिपदानामस्वारस्यमित्याद्यनन्तदोषप्रसङ्गः । अतः आत्मानं प्रेरितारं च पृथङ्मत्वा, तेन जुष्टः, तत एवामृतत्वमेतीत्यर्थ एव स्वरसः । अपि च 'अहं ब्रह्मास्मि' इति ज्ञानमपि चिदचिदीश्वरतत्त्वज्ञानादेव भवेत्‌, न तु 'अहं ब्रह्मास्मि' इति वाक्यावृत्त्येत्यादिकमग्रे (जीव.२९) विस्तरेण भविष्यति । जीवेति प्रकृतेरप्युपलक्षकम्‌ । तथा च जीवात्मनः संसारहेतुभूतयोः देहात्मभ्रमस्वतन्त्रात्मभ्रमयोर्मध्ये चिदचिच्छब्दवाच्यप्रकृति- पुरुषतत्त्वज्ञानात्‌ देहात्मभ्रमः, जीवेश्वरतत्त्वज्ञानात्‌ स्वतन्त्रात्मभ्रमश्च निवर्तत इति तत्त्वत्रयज्ञानमावश्यकमिति भावः । अचिद्भेदः यदि चिति जीवे ज्ञेयः, तदा अचिद्विशेषाणां स्वरूपस्वभावादिकमपि ज्ञेयमेव । अतश्च तत्त्वत्रयतत्त्वज्ञानं तत्तत्तत्त्वानां सामान्यरूपाणां विशेषरूपाणां च यथावस्थितस्वरूपस्वभावादिज्ञानमन्तरा न सम्भवेदिति सर्वाण्येतान्यवश्यज्ञेयानीति परावरतत्त्वविचारः मुमुक्षोरावश्यक एव ॥   
यद्यपि चिदचिदीश्वररूपतत्त्वत्रयमेव एतत्संप्रदायसिद्धम्‌, अथापि तदनुबन्धितया सन्ति बहूनि तत्त्वानि । सर्वाणि तानि संकलय्य पञ्चधा विभज्य पञ्चसरत्वेन तेषां रूपणात्‌ 'कलापः' इत्यभिहितम्‌ ॥   
ननु परमात्मा एक एव किल परमं तत्त्वम्‌ । एवं सति त्रीणि वा तत्त्वानि कथं भवेयुः ? तदनुबन्धितया बहूनि वा तत्त्वानि कथं भवेयुरिति चेत्‌, तत्‌ सत्यम्‌ । परमं तु तत्त्वं एकमेव । अथापि 'परम' पदमेव ज्ञापयति अन्येषामपि अपरमतत्त्वानां सद्भावम्‌ । अत एव श्रुतिरपि परमात्मानम्‌ 'सत्यस्य सत्यम्‌' (१.९.१०.बृ) इति वदति । अतस्तत्त्वमनेकधा । तस्य भावः तत्त्वमिति हि व्युत्पत्तिः । तच्च तत्तद्वस्तस्वरूपानुगुणं भिद्यते बहुधा । 'किं पुनस्तत्त्वम्‌ ? सतश्च सद्भावः असदश्चासद्भावः । सत्‌ सदिति गृह्यमाणं यथाभूतमविपरीतं तत्त्वं भवति, असच्च असदिति गृह्यमाणं `यथाभूतमविपरीतं तत्त्वं भवति' (न्या.भा.१-१-१) इति हि महानैय्यायिकः । अस्तु नाम तत्त्वान्यनन्तानि तरतमभावापन्नानि । तेषां ज्ञानं कोपयुज्यत इति चेत्‌; सकलेतरविलक्षणतया हि गृह्यमाणं परमात्मतत्त्वं परमतत्त्वं भवेत्‌ । अतः कर्तव्य एव यावच्छक्ति इतरतत्त्वानामपि विचारः । ये तु मृदुमतयस्तान्‌ प्रत्यस्त्येवार्षवचनम्‌ 'शास्त्रज्ञानं बहुक्लेशं बुद्धेश्चलनकारणम्‌ । उपदेशाद्धरिं बुध्वा विरमेत्सर्वकर्मसु ॥' इति ॥   
एतत्सर्वमभिप्रेत्याह - शक्य इत्यादि । तत्तत्प्रकाराणाम्‌ = तत्तत्तत्त्वेषु विद्यमानानां प्रकारभेदादीनाम् अवगतिः = याथात्म्यज्ञानम्‌, तद्विरहिभिः = तद्रहितैः याथात्म्यबोधः = यथावस्थितवस्तुयाथात्म्यज्ञानम्‌ नैव शक्यः = प्राप्तुं सर्वथा न शक्यः । अतः केवलतत्त्वत्रयज्ञानं निश्शङ्कपरोपासनासहकारि न भवितुमर्हति । अतः कूलंकषविचारः आवश्यकः । नन्वस्तु तत्त्वत्रयादिज्ञानमावश्यकम्‌ । अथापि परमतखण्डनस्य का प्रसक्तिः? इत्यत्राह - ते ते चार्था इत्यादि । कुमतिभिः = कुयुक्तिमद्भिः कृतार्किकैः विरचिताः = कल्पिताः; ते ते चार्थाः इति कल्पनाबहुत्वदृष्ट्या, तत्त्वबोधस्य उपरोधं विदध्युः । तस्मात्‌ निर्धूतसर्वप्रतिमतविमतिं सर्वम्‌ अर्थं साधये । निर्धूताः सर्वाः प्रतिमतानां विमतयः = विरुद्धा मतयः, विविधा मतयो वा यस्मादर्थात्‌ सः । तादृशं सर्वमपि अर्थं साधये । सर्वेष्वपि प्रमेयेषु प्रतिपक्षिणां कुयुक्तिनिरसनपर्वकं सिद्धान्तं सर्वं प्रदर्शयामीति भावः । अत एव ग्रन्थान्ते 'निश्शेषां वस्तुवृत्तिं निपुणमिह मया न्यस्यता क्वापि कोणे (अद्रव्य.१३५) इति एतद्ग्रन्थस्य सर्वार्थगर्भत्वं वक्ति ॥ ४ ॥
</details>



<details><summary>सर्वाङ्कषटीका</summary>

ननु 'निर्धूतसर्वप्रतिमतविमतिम्‌' इति कथं सम्भवेत्‌? आगामिप्रतिपक्षाणां कुयुक्तयः कथमिदानीं निरस्येरन्‌? इति शङ्कायामाह - आवापेत्यादि । आवापः = विक्षेपः । उद्वापः = पक्षेपः । कस्यचिदंशस्य संयोजनम्‌, कस्यचिच्च वियोजनम्‌ । एवं विलक्षणाः कृतान्ताः कति कति स्युः कामम्‌? तावता का वास्ति नूतनता? 'कृतो वा नूतनं वस्तु वयमुत्प्रेक्षितुं क्षमाः' इति न्यायेन बुद्धेः विकल्पादेव कल्पनाभेदाः विविधाः भवन्तीत्यत्र निदर्शनम्‌ कविधीचित्रवदिति । 'वस्तुनि विकल्पायोगात्‌' इति न्याये जाग्रति कल्पनाभेदा वा कथं भवन्तीत्यत्रोक्तम्‌ - आनन्त्यादस्तिनास्त्योरिति । धर्मिविषय एव अस्तिनास्त्योर्विकल्पः । यथा तमः अतिरिक्तद्रव्यमस्ति, नास्तीत्यादि: । धर्मविषये आत्मनि नित्यत्वक्षणिकत्वादिः । गुणविषये आत्मनि सगुणत्वनिर्गुणत्वादि: । एवं सन्ति विकल्पा अनन्ताः । परस्परविरुद्धमिदं वा कथं सम्भवतीत्यत्र - कुहना - युक्तीत्यादि । कुहनायुक्तयः = कूटयुक्तयः = युक्त्याभासाः । सृष्टेरेवायं सहजः स्वभावः । समीचीनाः, आभासाश्चेति । सुवर्णवत्‌, तदाभासाः काकसुवर्णादयोऽपि दृश्यन्ते किल जगति । कथमन्यथा जगच्चक्रं परिभ्रमेत? ताभिः कूटयुक्तिभिः कान्ताः = आपातरमणीयाः कृतान्ताः = सिद्धान्ताः कति कति स्युः । सिद्धान्ताभासाश्च उपलक्षणीयाः । कथं तर्हि ते निरसनीया इत्यत्राह -- तत्त्वालोक इत्यादि । अत्राप्याभासरूपः आलोकः स्याच्चेत्‌ का गतिरित्यत्राह - निस्सम इति । यस्मिन्‌ क्षेत्रे आभासस्य न प्रसक्तिः, तावद्दूरं गत्वा आत्मसाक्षिकतया यो निर्णयः भवेत्‌, तावद्दूरं गन्तव्यमिति भावः ॥   
आत्मन्यपि सर्वसाक्षिणि यद्याभासः स्यात्‌, तदा कथं वर्तितव्यमिति चेत्‌, सत्यम्‌, आत्मशब्दार्थो हि अत्यन्तव्यापकः । अत एव किल 'गौणमिथ्यात्मनोऽसत्त्वे पुत्रदेहादिबाधनात्‌' इत्युदाहरन्ति । तत्र गौणात्मा पुत्रादिः, 'आत्मा वै पुत्रनामासि' इति श्रुतेः । मिथ्यात्मा देहादिः , 'अहम्‌' प्रतीतिविषयत्वात्‌ । अज्ञानिनां दृष्ट्यायं मिथ्या, ज्ञानिनां त्वौपचारिकः । अयमंशस्तत्मरकरणेऽग्रे (जीव.४) व्यक्तीभविष्यति । प्रत्यगर्थो हि आत्मा । स्थूलात्‌ शरीरादारभ्य परमात्मपर्यन्तं तद्व्याप्तिमाचक्षते । किं बहुना! देहात्मवादवत्‌ अस्त्येव गेहात्मवादोऽपि । गेहे नष्टे म्रियन्ते किल कतिचन । 'अर्था बहिश्चराः प्राणाः' (रा.) इति हि महर्षिवर्यः । अत एव किलासुराणां प्राणाः न शरीरे तिष्ठन्ति, किन्तु सागरमध्यगते द्वीपे कुत्रचित्‌ इत्याद्याख्यायिकाः श्रूयन्ते । एतत्सर्वमतीत्य यस्य प्राणाः आत्मगताः = परमात्मगताः स एव धन्य इति 'मद्गतप्राणाः' (गी.१०.९) 'मत्परमः' (गी.१.५५) 'तद्गतप्राण' (गी.सं.३०) इत्यादिरुच्यते किल । श्रीभाष्यमपि 'प्रत्यगर्थस्य परमात्मनि पर्यवसानादहंशब्दोऽपि परमात्मपर्यवसायी' (१.३.८) इति । अतः गौणो वा, मिथ्या वा, औपचारिको वा आत्पवादो न तावान्‌ सुगमः, यथा लौकिकाः परीक्षकाश्च मन्यन्ते । 'श्रुतिश्च भिन्ना स्मृतयोऽपि भिन्नाः महामतीनां मतयश्च भिन्नाः' इत्युक्तिस्तत्त्वक्षेत्रेऽपि पठनीया । तत्तत्कक्ष्यायां स एव आत्मा भवति । तत्र प्रामाणिकता स्याच्चेत्‌, अलं तावदेव । तदाह मनुः 'यमो वैवस्वतो राजा यस्तवैष हृदि स्थितः । तेन चेदविवादस्ते मा गङ्गां मा कुरून्‌ गमः' ॥ इति । अन्ततस्तु 'दैवी ह्येषा गुणमयी मम माया दुरत्यया । मामेव ये प्रपद्यन्ते मायामेतां तरन्ति ते' (गी७.१४) इति भगवद्वचनं स्मर्तव्यम्‌ । अतो भगवदनुग्रहेण यस्य तत्त्वज्ञानं दृढतमं जातम्‌, तस्य पुनर्न संशयावकाशः । एतत्सर्वं मनसि निधायोक्तम्‌ - निस्सम इति । तत्तादृशस्तु तत्त्वालोकः तान्‌ समस्तानपि सिद्धान्ताभासान्‌ लोप्तुम्‌ = नाशयितुं क्षमः समर्थः । प्रकृतोऽयं ग्रन्थः निष्कृष्टं तत्त्वं प्रदर्शयितुं क्षमः । अतः पुनरपि कदापि सिद्धान्ताभासाः हृदि न स्फुरेयुरिति सम्यगुक्तम्‌ - निर्धूतससर्वप्रतिमतविमतिम्‌ इति । तत्र दृष्टान्तः - पुंस्त्व इत्यादिः । पुंस्त्वे = पुरुषत्वे तत्त्वेन = निष्कृष्टतत्तत्त्वस्वरूपेण दृष्टे = अविचाल्यतया साक्षात्कृते सति स्थाणुतादिः = स्थाणुत्वादिविपरीतधर्मः पुनरपि न खलु प्राणिता = पुनः कदापि कथमपि नोन्मिषेत्‌ । 'प्राणिता' इति लुट्‌ । ऊर्ध्वत्वाद्याकारविशिष्टं कञ्चिदर्थं दूरात्‌ पश्यतः सहजस्संशयः 'किमयं स्थाणुः, उत पुरुषः?' इति । समीपमुपसर्प्य करचरणादिकं पश्यतः 'अयं पुरुष एवे'ति निश्चयो जायते । एवं पुरोवर्तिनि प्रत्यक्षत एव पुरुषत्वनिश्चये जाते, अनन्तरं तत्र कथं वा 'अयं स्थाणुः' इति भ्रमो वा, 'अयं स्थाणुर्वा, पुरुषो वा' इति संशयो वा भवेत्‌ । तद्वदत्रापि निष्कर्षे जाते पुनस्संशयादिर्न भवेदेवेत्यर्थः ॥   
ननु स्थाणुपुरुषादिप्रत्ययाः बाह्याः, लौकिकाश्च । तत्र समीपगमनादिभिः निश्चयस्संपादयितुं कथञ्चिच्छक्यः । प्रकृते जीवपरयाथात्मयज्ञानं तद्वत्सुसंपादं कथं भवेत्‌? इति चेत्‌, सत्यम्‌ । केनोक्तं सुसंपादं आत्मतत्त्वज्ञानमिति, यमधिकृत्यैवोच्यते 'श्रुत्वाप्येनं वेद न चैव कश्चित्‌' (गी. २.२९) इति । अथापि सर्वथाऽसाध्यमिति न वदत्येव, 'कश्चिद्धीरः प्रत्यगात्मानमैक्षत्‌' (कठ. २.१.१) इत्युक्तेः । इतोऽपि स्पष्टं वदति 'यमेवैष वृणुते तेन लभ्यः' (कठ. १.२.२३) इति । तादृशानां भाग्यवतामस्त्येवावकाश इति पुनर्न तेषां संशयादिप्रसक्तिः ॥ ५ ॥
</details>



<details><summary>सर्वाङ्कषटीका</summary>

'उद्देशो लक्षणं परीक्षा च' इत्युक्तक्रमेण प्रथममुद्देशमाह - द्रव्येत्यादिना । नाम्ना पदार्थसंकीर्तनम् उद्देशः । तस्य विभागपूर्वकत्वाद्विभागमाह - द्रव्येत्यादि । तद्विदः = तत्त्वविदः, तत्त्वं द्रव्याद्रव्यप्रभेदात्‌ उभयविधं मितं = प्रमितम्‌ आहुः । तत्र द्रव्यं जडम्‌, अजडम्‌ इति द्वेधा विभक्तम्‌ । तत्र प्राच्यम्‌ = आद्यं जडद्रव्यम्‌ अव्यक्तकालौ = अव्यक्तम्‌ = प्रकृतिः, कालश्च इति द्वेधा विभक्तम्‌ । अन्त्यम्‌ = अजडं द्रव्यं प्रत्यक्‌ पराक्‌ इति द्वेधा विभक्तम्‌ । प्रथमम्‌ = प्रत्यक्‌ द्रव्यं जीवेशभेदात्‌ = जीवः ईश्वरः इति भेदात्‌ उभयथा विभक्तम्‌ । अपरं = पराक्‌ द्रव्यं नित्या भूतिः मतिश्चेति = 'नित्यविभूतिः' 'धर्मभूतज्ञानम्' इति द्वेधा विभक्तम्‌ । इह पराग्विषये, केचित्‌ एकदेशिनः आदिमाम्‌ = 'नित्या भूतिर्मतिश्चे'त्यत्र आदिमां नित्यविभूतिं जडामाहुः । वस्तुतस्तु सा अजडैव । एतत्तत्त्वं स्वावसरे (नायक. ६२) विस्तरेण भविष्यति ॥   
ननु कोऽयं विभागः 'द्रव्यम्‌, अद्रव्यम्‌' इति । एवं सति 'घटः, घटभिन्नश्चेति पदार्थो द्विविधः' इत्यपि विभक्तुं शक्यम्‌ । अतोऽकिञ्चित्करोऽयं विभागः (सा.वि.) इति चेत्‌, सहस्रसंवत्सरेभ्यः पूर्वतनां स्थितिं न जानन्नधिक्षिपसि त्वम्‌ । देवेन स्वयं वृतैरप्याचारर्यैरेभिर्न नूतनः कश्चित्सिद्धान्तः प्रवर्तितः, किन्तु भगवद्रामानुजसिद्धान्तस्यैव स्थूणानिखनवत्स्थापनं कृतम्‌ । भगवद्रामानुजैरपि न नूतनस्सिद्धान्तः प्राकाशि । प्राचीनं वृत्तिकारमतमेव नाथमुन्यादिसंमतं पुनः स्थापितम्‌ । हैतुकैः किल बौद्धैः, तदनुयायिभिः निर्विशेषवादिभिश्च 'व्यासो हासपदीकृतः परिहृतः प्राचेतसश्चेतसः क्षिप्तः केलिशुकः शुकस्स च मुधा बाधाय बोधायनः' (यति.६५) इत्युक्तरीत्या श्रुतिस्मृतीतिहासपुराणादयो ग्रन्थाः भगवद्भक्तिवर्धकाः अर्थशून्याः कृताः । सविशेषवादस्थापनार्थमेवागतं शारीरकसूत्रप्रस्थानमपि निर्विशेषपरं व्याख्यातम्‌ । परमात्मनः गुणविग्रहविभूतयो निरस्ताः । निर्गुणत्वात्‌ स्तुतिर्नष्टा, निराकारत्वात्‌ ध्यानार्चनादिकं गतम्‌, निर्विशेषत्वात्‌ भगवतो दयावात्सल्यादिकमुत्सारितम्‌ । अतः जगदेव मार्गालाभात्‌ दिग्भ्रान्तं यदाभूत्‌, तदा निर्विशेषवादप्रतिकोटितया सविशेषवादः सुदृढं स्थापनीयोऽभूत्‌ । एतदर्थमेव श्रीभाष्यमवतारितं भगवद्रामानुजमुनिभिः । श्रीभाष्यस्य परमोद्देशः सविशेषवादस्थापनमेव । अत एव तैः स्वनिर्याणसमये श्रीभाष्याध्ययनाध्यापनमेव स्वशिष्यैः प्रथमकर्तव्यतयाऽऽदिष्टमिति तदीयचरित्रे प्राचीनैः स्पष्टमुदलेखि । एवं भगवद्रामानुजैस्सविशेषवादस्थापनेऽपि तत्समनन्तरकाल एव निस्तुलानामपौरुषेयवाणीनां बौद्धागमानां चाविशेषमेव पश्यता ज्ञानविज्ञानभेदमजानता बौद्धवासनावासितचेतसा केवलहैतुकेन खण्डनकारेण भस्मीकृते सर्वस्मिन्‌, वेदमार्ग एवार्थशून्ये सञ्जाते, केवलं श्रीभाष्यपठनेन को वा लाभः स्यात्‌! अतः प्रथमं भगवतः दयावात्सल्यादिकल्याणगुणेषु, ध्यानार्चनप्रणामाद्याचारेषु, भगवद्दिव्यमङ्गलमूर्तिषु च यदि श्रद्धापूर्विका मतिरावश्यकी, तर्हि 'ब्रह्म न निर्विशेषम्‌, किन्तु सविशेषमेव' इति ब्रह्मणः सविशेषत्ववादः प्रथममाश्रयणीयः । विशेषाश्च ब्रह्मणि गुणविग्रहविभूतयः । ब्रह्मणः सगुणत्वेन स्तुतीनामर्थवत्ता, दिव्यमङ्गलविग्रहवत्त्वेन ध्यानार्चनप्रणामादीनामवकाशलाभः, नानाविधभगवद्वैभवानां परिचयेन 'एतां विभूतिं योगं च मम यो वेत्ति तत्त्वतः । सोऽविकम्प्येन योगेन युज्यते नात्र संशयः ॥' (गी.१०-७) इत्युक्तक्रमेण भक्तियोगस्य पोषणं च भवति । एतत्त्रयमन्तरा साधनादिकं कथं भवेन्मनुजानाम्‌ । अतः ब्रह्मणस्सविशेषवादे श्रद्धा प्रथममास्थेया । तद्दृष्ट्या 'द्रव्यम्‌, द्रव्याश्रितं चेत्येवं तत्त्वं द्विविधम्‌' इति प्रदर्शनार्थमेवैवं विभागः कृतः । एवं विभागेन को लाभः? इति प्रश्नस्योत्तरं स्वयमेवाद्रव्यसरस्यारम्भे वक्ष्यत्याचार्यः । एवं 'द्रव्यम्‌, गुणश्च' इत्येव कुतो न विभक्तमिति चेत्‌, गुणपदं साङ्केतिकं जातं पण्डितानाम्‌ । गुणगुणिनोरभेदवादोऽपि केषाञ्चित्‌ । अतस्सर्वथा द्रव्यप्रतिकोटिभूततया सर्वसंग्रहार्थमेव विभागः प्रादर्शि । तत्राद्रव्यपदेन नञ्तत्पुरुषस्थलेऽभावबोधो न न्याय्यः, किन्तु भाव एव विलक्षणः कश्चित्‌ तत्र विवक्षित इति सूचितम्‌ । अतश्च द्रव्यं द्रव्याश्रितं (गुणः) चेति तत्त्वं द्विविधमित्यर्थः । तेन च बहुषु स्थलेषु बह्वीनां समस्यानां परिहारो भवतीति तत्तत्प्रकरणे व्यक्तीक्रियते । अतोऽयं विभागः सविशेषवादसूचकतयाऽऽदृत इति नाव्यावर्तक इत्यवधेयम्‌ । अधिकमद्रव्यसरे ॥   
अत्रेदमवधेयम्‌ - प्रत्यक्पराक्पदयोरर्थे अस्ति कश्चिद्विशेषः एतत्सिद्धान्ते । परमते प्रत्यगात्मा परमात्मैव । सिद्धान्ते तु जीवेश्वरभेदस्य, जीवानां परस्परं भेदस्य च सत्यत्वाङ्गीकारात्‌ सर्वेऽप्यात्मानः स्वस्वदृष्ट्या प्रत्यगात्मान एव; परबुद्ध्या तु 'त्वम्‌' 'सः' इत्यपि व्यवहारात्‌ आत्मा परागपि भवति । अत एवाहमर्थो जडाजडमिश्रित इत्यपि न । अयमर्थोऽग्रे (जीव.७) विस्तरेण विचार्यते । अत एव 'पराक्त्वम्‌' न जडत्वपर्यायम्‌ । 'जडत्वम्‌' तु अस्वयंप्रकाशत्वम्‌ । तच्च स्वयंप्रकाशे आत्मनि अन्यदृष्ट्यापि कथं स्यात्‌? अतः परत एव भासमानत्वं जडत्वम्‌ । स्वतो भासमानत्वम् अजडत्वम्‌ । स्वतः स्वस्मै भासमानत्वं प्रत्यक्त्वम्‌ । परस्मै स्वतः भासमानत्वं पराक्त्वम्‌, न तु परतो भासमानत्वम्‌ । अथवा जडपर्यायः पराक्शब्दः अन्य एव, अजडसाधारणः पराक्शब्दः अन्य एव । अधिकं जीवसरे (७) भविष्यति   
(अत्र चित्रं योजनीयम्)  
॥ ६ ॥
</details>



<details><summary>सर्वाङ्कषटीका</summary>

उद्दिष्टानां लक्षणान्याह - तत्रेत्यादिना । तत्र = उद्दिष्टेषु तत्त्वेषु दशावत्‌ द्रव्यम्‌ । दशा नाम अवस्था । सा च आगन्तुकापृथक्सिद्धधर्मः । 'घटवत्‌ भूतलम्‌' इत्यादौ घटादयो भूतलस्य धर्माः आगन्तुकाः । अतः घटोऽप्यवस्था स्याद्भूतलस्य । घटो हि द्रव्यम्‌ = अवस्थावत्‌, न तु अवस्था । इदं तु अवस्थाया लक्षणम्‌, न त्ववस्थावतः । अतः तद्व्यावृत्त्यर्थम्‌ अपृथक्सिद्धेति विशेषणम्‌ । भूतलस्य घटादिः नापृथक्सिद्धधर्मः, किन्तु पृथक्सिद्धधर्म इति तद्व्यावृत्तिः । आगन्तुकेत्यनुपादाने, आत्मनः नित्यत्वादीनां अपृथक्सिद्धधर्मत्वादतिव्याप्तिः, अतः आगन्तुकेति । आत्मनः नित्यत्वं सहजम्‌, न त्वागन्तुकम्‌ । अतः तद्व्यावृत्तिः । मृदः घटत्वादिधर्माः आगन्तुकाः अपृथक्सिद्धाश्च । तादृशधर्मवत्त्वात्‌ मृदादीनां द्रव्यत्वम्‌ । प्रकृतेर्महदादिरूपेण परिणामात्‌, महत्त्वादयो धर्माः प्रकृतेरागन्तुकाः अपृथक्सिद्धाश्च । तादृशधर्मवत्त्वात्प्रकृतौ लक्षणसमन्वयः । एवं कालस्य क्षणदिवसाद्यात्मना परिणामात्‌ क्षणत्वादिधर्मानादाय, नित्यविभूतेः क्षेत्रारामाद्यात्मना परिणामात्‌, धर्मभूतज्ञानस्य च सुखादिरूपेण परिणामाच्च लक्षणसमन्वयः । जीवात्मपरमात्मनोस्तु स्वरूपपरिणामाभावेऽपि घटादिसंयोगानामागन्तुकत्वादपृथक्सिद्धत्वाच्च तादृशसंयोगमादाय लक्षणसमन्वयः । ननु विभोः परमात्मनो घटादिसंयोगस्यावर्जनीयत्वात्‌ लक्षणसमन्वयेऽपि जीवस्याविभुत्वात्‌ घटसंयोगः कथमिति चेत्‌, वाय्वादि- संयोगमादाय लक्षणसमन्वयसंभवात्‌ न दोषः । एवं षण्णामपि द्रव्याणां द्रव्यत्वं ज्ञेयम्‌ ॥   
द्रव्यसामान्यलक्षणमुक्त्वा, विशेषलक्षणानि क्रमश आह - प्रकृतिरित्यादि । इह = द्रव्यवर्गे सत्त्वपूर्वैः = सत्त्वाद्यैः गुणैः = सत्त्वरजस्तमोभिः उपेता = युक्ता प्रकृतिः । सत्त्वादिगुणत्रयवत्त्वं प्रकृतेर्लक्षणम्‌ । सांख्यास्तु त्रिगुणात्मिका प्रकृतिः, न त्रिगुणाश्रया, गुणगुणिनोरभेदादिति वदन्ति । सिद्धान्ते, गुणगुणिभावस्यानुपदमेव स्थाप्यमानत्वात्‌ त्रिगुणाश्रया प्रकृतिः, न तु त्रिगुणात्मिकेति ज्ञेयम्‌ । कालः अब्दाद्याकृतिः स्यात्‌ | संवत्सरादिरूपपरिणामाश्रयः कालः । संवत्सरादिपरिणामाश्रयत्वं कालस्य लक्षणम्‌ । अणुः, अवगतिमान्‌ = चेतन: जीवः । अणुत्वे सति चेतनत्वं जीवस्य लक्षणम्‌ । अणुत्वमात्रोक्तौ पृथिवीपरमाण्वादावतिव्याप्तिः । अतः चेतनत्वम्‌ । चेतनत्वमात्रोक्तौ ईश्वरे अतिव्याप्तिः । अतः अणुत्वम्‌ । ईश्वरस्य विभुत्वात्‌ नातिव्याप्तिः । अन्यः = जीवभिन्नः आत्मा चेतनः ईशः = परमात्मा । जीवभिन्नत्वे सति चेतनत्वं परमात्मनो लक्षणम्‌ । जीवभिन्नत्वमात्रोक्तौ घटादावतिव्याप्तिः; अतः चेतनत्वम्‌ । चेतनत्वमात्रोक्तौ जीवात्मन्यतिव्याप्तिः; अतः जीवभिन्नत्वम्‌ । नित्यभूतिः त्रिगुणसमधिका, तथैव सत्त्वयुक्ता = सत्त्वगुणयुक्ता संप्रोक्ता । त्रिगुणभिन्नत्वे सति सत्त्वगुणवत्त्वम्‌ नित्यविभूतेर्लक्षणम्‌ । वस्तुतस्तु तमश्शून्यत्वे सति सत्त्वगुणवत्त्वम्‌, रजश्शून्यत्वे सति सत्त्वगुणवत्त्वं वा नित्यविभृतेर्लक्षणम्‌, लाघवात्‌ । प्रथमदलाभावे प्रकृतिद्रव्य एवातिव्याप्तिः, तत्र सत्त्वगुणस्य सत्त्वात्‌ । द्वितीयदलाभावे आत्मनि अतिव्याप्तिः, आत्मनि रजस्तमोगुणयोरभावात्‌ । सत्त्वगुणस्यापि तत्राभावात्‌, अतिव्याप्तेः परिहारः । ज्ञातुः = आत्मनः ज्ञेयावभासः = ज्ञेयवस्तुविषयकः प्रकाशः मतिः = धर्मभूतज्ञानम्‌ । सकर्मकः सकर्तृकः प्रकाशः धर्मभूतज्ञानम्‌ इत्यर्थः । ज्ञानं हि कंचित्पुरुषं प्रति किञ्चिदर्थप्रकाशरूपं सर्वानुभवसिद्धमिति तु सकर्मकावभासत्वम्‌ धर्मभूतज्ञानस्य लक्षणम्‌ । सकर्मकः = सविषयकः अवभासः = प्रकाशरूपः धर्मभूतज्ञानम्‌ । सकर्मकत्वमात्रोक्तौ गमनादिक्रियाणामपि ग्रामादिकर्मकत्वात्‌ गमनादित्रियायामतिव्याप्तिः । अतः प्रकाशरूपत्वमुक्तम्‌ । गमनादिक्रियाणां प्रकाशरूपत्वाभावान्नातिव्याप्तिः । प्रकाशरूपत्वमात्रोक्तौ, आत्मनि अतिव्याप्तिः, तस्य स्वप्रकाशत्वात्‌ । अतः सकर्मकत्वमुक्तम्‌ । आत्मा तु न सविषयकः पदार्थ इति नातिव्याप्तिः आत्मनः निर्विषयत्वे कथं ज्ञानरूपत्वमिति चेत्‌, तस्य स्वमात्रविषयकत्वात्‌ निर्विषयत्वं नास्ति । तर्हि तत्र सकर्मकत्वस्यापि सत्त्वात्‌ कथमतिव्याप्तेः परिहार इति चेत्‌, विषयपदं हि लोके घटादावेव प्रसिद्धम्‌ । तादृशविषयत्वम्‌ आत्मनः नास्तीति नातिव्याप्तिः । नन्वेवमपि आत्मनो धर्माणां प्रत्यक्त्वादीनाम् आत्मनैव भानात्‌ सकर्मकावभासत्वमात्मनोऽनिवार्यमिति चेत् एतत्तत्त्वमग्रे (जीव.७) विचारयामः । इति = इत्येवं संग्रहात्‌ = संक्षेपेण द्रव्यलक्ष्म = द्रव्याणां लक्षणं कथितम्‌ । वस्तुतस्तु – सत्त्वपूर्वैर्गुणैरुपेता प्रकृतिरित्युक्तम्‌ । रजोगुणवत्त्वं तमोगुणवत्त्वम्‌ वा एकैकमेव लक्षणं लघु वक्तुं शक्यम्‌, अन्यत्र कुत्राप्यतिप्रसक्तेरभावात्‌ । एवं सति त्रिगुणवत्त्वं स्वरूपपरिचायकम्‌ । एवं त्रिगुणसमधिका सत्त्वयुक्ता नित्यविभूतिरिति लक्षणमपि गौरवग्रस्तम्‌ । रजश्शून्यत्वे सत्त्ववत्त्वम्‌, तमश्शून्यत्वे सति सत्त्ववत्त्वं वा लक्षणं पर्याप्तम्‌ । सत्त्ववत्त्वमात्रोक्तौ प्रकृतावतिव्याप्तिरिति हि त्रिगुणसमधिका इत्युक्तम्‌; रजश्शून्यत्वस्य, तमश्शून्यत्वस्य वा विवक्षेणेनैवातिव्याप्तेः परिहारात्‌ ॥   
वस्तुतस्तु - 'विलक्षणसत्त्ववत्त्वम्‌' लक्षणमिति कथनमेव वरम्‌ । नित्यविभूतिगतं सत्त्वं हि प्रकृतिगतसत्त्वापेक्षयात्यन्तविलक्षणम्‌ । प्रकृतिर्हि जडा । तद्गतं सत्त्वमपि जडरूपमेव । नित्यविभूतिस्तु अजडा, स्वप्रकाशा । रजस्तमस्समानाधिकरणसत्त्वाद्विलक्षणमेव तदसमानाधिकरणं शुद्धसत्त्वम्‌ । अतः विलक्षणसत्त्ववत्त्वमेव लघुलक्षणं वक्तुं शक्यम्‌ । अधिकं नायकसरे । एवमन्यदपि ज्ञेयम्‌ ॥   
ननु उक्तलक्षणेषु लेशतो गौरवसत्त्वेऽप्यतिव्याप्त्यादिदोषाणामभावात्‌ लक्षणस्य लक्षणान्तरादूष- कत्वन्यायेनोक्तेषु दोषः कः? इति चेत्‌; लक्षणस्येतरव्यावृत्त्यर्थतया लघुधर्मसमनियतगुरुधर्मस्या- भावप्रतियोगितानवच्छेदकत्वपक्षे व्यतिरेकव्याप्तिग्रहणासम्भवात्‌ । अतः कथमुक्तानि लक्षणानि समर्थ- नीयानीत्यपत्रोक्तम्‌ - संग्रहादिति । अयं भावः - व्यवहारस्यापि लक्षणप्रयोजकत्वात्‌, यादृशरीत्या निर्वचने वस्तुस्वरूपपरिचयो भवेत्‌ तादृशरीतेरेवादर्तव्यत्वेन, गुरुरूपस्यापि लक्षणत्वानपायादित्यादिविषयाणामपि वक्तव्यत्वदृष्ट्या संग्रहात्‌ इत्युक्तम्‌ । विस्तरस्तु अन्यत्र द्रष्टव्य इति भावः ॥ ७ ॥
</details>



<details><summary>सर्वाङ्कषटीका</summary>

विभक्तानां द्रव्याणां लक्षणकथनानन्तरं क्रमशः परीक्षां प्रारिप्सुः, आदौ द्रव्याद्रव्यविभागस्यैवा- प्रामाणिकतां वदतां बौद्धानां मतं निराकरोति - एकार्थेत्यादिना । बौद्धाः खलु वैभाषिकसौत्रान्तिकयोगाचारमाध्यमिकभेदेन चतुर्विधाः । वैभाषिकाः जगत्सत्यतावादिनः । जगतः प्रत्यक्षत्वम्‌, क्षणिकत्वं चैतत्सम्मतम्‌ । सोत्रान्तिकानामप्येतत्समानम्‌, किन्तु जगतोऽनुमेयत्वमिति विशेषः । उभयोरपि क्षणिकविज्ञानसन्ततिरूपः आन्तरः पदार्थोऽपि सम्मतः । आन्तरक्षणिकविज्ञानसन्ततिरेकैव सत्या, बाह्यं तु सर्वं मिथ्येति योगाचाराः । माध्यमिकास्तु सर्वशून्यवादिनः । तत्र प्रकृते, वैभाषिकाः वदन्ति गन्धरसरूपस्पर्शस्वभावाः चतुर्विधाः परमाणव एव जगन्मूलभूताः । गन्धरसरूपस्पर्शस्वभावा पृथिवी, रसरूपसपर्शस्वभावं जलम्‌, रूपस्पर्शस्वभावं तेजः, स्पर्शमात्रस्वभावो वायुः । आकाशस्तु पदार्थो नास्त्येव । गुणगुणिनोः 'सहोपलम्भनियमादभेदः' इति न्यायेन पृथगनुपलम्भात्‌ गन्धाद्यात्मका एव ते, न तु गन्धाद्यश्रयाः । अधिकं तु तत्तदवसरे भविष्यति । ततश्च द्रव्यम्‌, अद्रव्यमिति विभाग एवानुपपन्न इति । तत्रोत्तरम्‌ - एकार्थप्रत्यभिज्ञेत्यादि । दर्शनस्पर्शनाभ्यां = चक्षुरिन्द्रियत्वगिन्द्रियाभ्यां दृढतरा = अपलपितुमशक्या एकार्थप्रत्यभिज्ञा = एकपदार्थविषयिणी प्रत्यभिज्ञा भवति सर्वेषाम्‌ । सा = प्रत्यभिज्ञा सङ्घातादेः = समुदायभावादेः तन्मते अयोगात्‌ असम्भवात्‌ वस्तु = घटादिद्रव्यं रूपादितः गुणेभ्यः अन्यत्‌ = भिन्नम् अवगमयति = प्रकटयति इति योजना ॥   
अयं भावः - दीपाद्यालोके घटादिकं चक्षुषा पश्यतामेव सताम्‌, अकस्माद्दीपादिनाशे तदेव घटादिकं त्वचा स्पृशताम्‌ 'अनुपदं चक्षुषा दृष्टमेव घटं हस्तेन स्पृशामि ' इत्यनुभवः सर्वेषामपि भवति । अनेन चक्षुरिन्द्रियत्वगिन्द्रिययोः उभयोरपि गोचरः कश्चन पदार्थः अनुभवेन सिद्ध: अङ्गीकार्यः । चक्षुरिन्द्रियं हि रूपं गृह्णाति, न तु स्पर्शम्‌ । त्वगिन्द्रियं हि सपर्शं गृह्णाति, न तु रूपम्‌ । 'दृष्टमेव स्पृशामि ' इति प्रत्यभिज्ञारूपः प्रत्ययस्तु उभयेन्दियग्राह्यं किञ्चिदस्तीति बोधयति । रूपं वा, स्पर्शो वा नोभयेन्द्रिय- ग्राह्यः; अतः रूपस्पर्शयोराश्रयभूतः कश्चिदतिरिक्तः पदार्थः इन्द्रियद्वयग्राह्याः अङ्गीकरणीयः । स एव द्रव्यमित्युच्यते । अतश्च इन्द्रियद्वयग्राह्यं द्रव्यम्‌, रूपं स्पर्शश्चेति एकैकेन्द्रियग्राह्यो गुण इति द्रव्याद्रव्य- विभागः दुरपह्नवः ॥   
ननु वस्तूनां सर्वेषामपि क्षणिकत्वात्‌, आलोके दृष्टः पदार्थः अन्यः, अन्धकारे स्पृष्टश्च पदार्थः अन्य एवेति 'दृष्टमेव स्पृशामि ' इति प्रत्यभिज्ञा भ्रान्तिरेवेति तेन न कस्यचिद्वस्तुनः सिद्धिः संभवतीति चेत्‌, तत्रोक्तं - दृढतरा इति । एकस्य ज्ञानस्य भ्रान्तित्वं हि, अनन्तरकाले बाधकप्रत्ययदर्शनेन वक्तव्यम्‌ । यथा शुक्तिं दृष्ट्वा रजतमिति भ्रान्तौ जातायाम्‌, अनन्तरं 'नेदं रजतम्‌' इति बाधकप्रत्ययः दृश्यते । नैवमत्रान्तरकाले कदाचित्‌ कस्यचित्‌ 'दृष्टमेव मया न स्पृश्यते' इति बाधकप्रत्ययो दृश्यते । अतः सा प्रतीतिः दृढतरा = अपलपितुमशक्या, न भ्रान्तिः । अनन्तरकाले बाधकप्रत्ययाभावेऽपि, प्रतीतेः भ्रान्तित्वे घटादीनामपि, मिथ्यात्वं स्यात्‌ । वैभाषिकसौत्रान्तिकौ जगत्सत्यत्ववादिनौ । अतो नेष्टापत्तिसंभवः । न च बाधकप्रत्ययाभावेऽपि, कारणदोषवशात्‌ जातं ज्ञानं भ्रान्तिरेव भवति । यथा कामिलादोषवशात्‌ 'पीतः शङ्खः' इति ज्ञानजननानन्तरं 'शङ्खः न पीतः' इति बाधकज्ञानस्य न हि संभवः । तद्वदत्रापि स्यादिति चेत्‌, न ह्यत्र तथा दोषवशादिदं 'दृष्टमेव स्पृशामि' इति ज्ञानं जातम्‌ । तथा कस्यापि कदापि तथा अनुभवाभावात्‌ । अतश्च कारणदोषवबाधकप्रत्यययोरभावात्‌ इयं प्रत्यभिज्ञा न भ्रान्तिरितीदमपि दृढतरा इत्यनेनोक्तम्‌ ॥   
यद्यपि 'पीतः शङ्खः' इतिभ्रमस्थले “शङ्खो न पीतः' इति बाधकज्ञानं पूर्वमेव वर्तते । अथापि दोषवशादेव 'पीतश्शङ्खः' इति प्रत्ययो भवति । अत एव किल प्रतिबध्यज्ञानं दोषविशेषाजन्यमिच्छन्ति विपश्चितः । अत एव 'एकश्चन्द्रः' इतिबाधकनिश्चये सत्यपि, अङ्गुल्यवष्टंभादिदोषेण 'द्वौ चन्द्रौ' इति प्रत्यक्षं वर्णयन्ति । अतो बाधकप्रत्ययाभावेऽपि, कारणदोषस्याप्यत्राभावात्‌, लौकिकबुद्धयः न भ्रमाः । ननु च 'प्रत्ययः सर्वोऽपि मिथ्या, प्रत्ययत्वात्‌, स्वाप्नप्रत्ययवत्‌' इत्याद्यनुमानानि तेऽवतारयन्त्येव किल! जानामि बृहस्पते! परिशीलयामस्सर्वं तत्तत्प्रकरणे । प्रत्यभिज्ञाप्रामाण्यमुत्तरत्र विस्तरेण (श्लोकः. २६) स्थापयिष्यते ॥   
ननु रूपस्य स्पर्शस्य वा प्रत्येकं एकैकेन्द्रियग्राह्यत्वेऽपि उभयोर्मेलनदशायां द्वयमपि द्वीन्द्रियग्राह्यं भवतु, प्रत्येकमसतो रक्तरूपविशेषस्य सुधाहरिद्रयोर्मिश्रणे दर्शनादित्यत्रोक्तम्‌ - संघातादेरयोगादिति । अयं भावः - 'मिश्रणे' इत्यस्य कोऽर्थः? तत्तु वस्तुस्थैर्यवाद एव संभवेत्‌ । वस्तूनां क्षणिकत्वे हि प्रत्येकं स्थितमेव वस्तु अन्यत्‌, मिलितकाले स्थितमेव अन्यत्‌ । अतः कस्य मिश्रणावस्था वर्णितुं शक्या? न च वस्तूनां क्षणिकत्वेऽपि, अवयवातिरिक्तमवयविनमनङ्गीकुर्वतां सर्वेषां पूर्वक्षणे प्रत्येकता, अनन्तरक्षणे संघातभावः वर्तत एवेत्यवस्थाभेदः वर्तत एवेति चेत्‌, क्षणिकवादे हि संघातभावोऽपि दुरुपपादः । एककालावच्छेदेन, एकदेशावच्छेदेन वा मेलनं हि संघातः । कालस्त्वतिरिक्तः तन्मते नास्त्येव । देशः यद्यतिरिक्तः, तर्हि स एव 'द्रव्य'पदवाच्य इति सिद्ध्यति । अतस्तन्मते द्वयमप्यसंभवि । एतत्सर्वं संघातादेरयोगात्‌ इत्यनेन सूच्यते ॥   
ननु यद्यपि देशो वा कालो वा अतिरिक्तः नाङ्गीक्रियते । अथापि संख्यादिगुणानामतिरिक्तानामनङ्गी- कारेऽपि संख्यादिविलक्षणव्यवहारनिर्वाहवत्‌ बुद्धिकल्पितकालादिकमादायैव विलक्षणव्यवहारो भवतु, का हानिरिति चेत्‌, एवमपि प्रकारान्तरेणातिरिक्तसिद्धिः इत्याह - एकस्मिन्नित्यादि । एकस्मिन्नेव वस्तुनि दूर- तादेः हेतो अविशदविशदप्रत्यभिज्ञादि, तद्वत्‌ = पूर्ववत्‌ रूपादितः वस्तु अन्यत्‌ अवगमयतीत्यर्थः ॥   
अयं भावः - दूरात्‌ किञ्चित्‌ वस्तु पश्यन्‌ सर्वोऽपि, कदाचित्‌ रूपादिकं स्पष्टतया द्रष्टुं न शक्रोति । कदाचिच्च रूपं पश्यन्‌ आश्रयभूतं वस्तु किमिति स्पष्टं निश्चेतुं न शक्रोति । द्रव्यगुणयोरभेदे, द्रव्यग्रहणमेव गुणग्रहणम्‌, गुणग्रहणमेव द्रव्यग्रहणं भवेदिति, कथं निश्चेतुं न शक्येत? न च प्रथमं गृहीतं वस्तु अन्यदेव; समीपमुपसृप्य निर्णीयमानं वस्तु भिन्नमेवेति न विरोध इति वाच्यम्‌; 'तदेवेदम्‌' इति अबाधितप्रत्य- भिज्ञाया दर्शनात्‌ वस्तुभेदः न वक्तुं शक्यः । न वा प्रत्यभिज्ञायाः अप्रामाण्यशङ्का, उपर्येव दत्तोत्तरत्वात्‌ । अतः द्रव्यगुणभेदः अनिवार्यः । तदिदं सूचितं - एकस्मिन्‌, प्रत्यभिज्ञादि इति पदाभ्याम्‌ । दूरतादेः इत्यत्र आदिना आलोकन्यूनतादेः ग्रहणम्‌ । प्रत्यभिज्ञादि इत्यत्र आदिना संशयविपर्यययोर्ग्रहणम्‌ । ऊर्ध्वत्वादिसामान्याकारविशिष्टं वस्तु दूरात्‌ पश्यताम्‌ 'स्थाणुर्वा पुरुषो वा' इति संशयः सर्वेषामनुभवसिद्धः । तत्र ऊर्ध्वत्वादिसाधारणाकारस्य तदाश्रयद्रव्यस्य च ग्रहणे सत्यपि स्थाणुत्वपुरुषत्वान्यतराकारानिर्णयात्‌, धर्मस्य तदाश्रयधर्मिणश्च भेदः अनिवार्यः । एवं फालफल्यादिसामान्याकारग्रहणम्‌, शुक्तित्वादिविशेषाकारा- ग्रहणञ्च यदि न स्यात्‌, तर्हिं शुक्तौ रजतभ्रमस्तव्र कथं स्यात्‌ । अतः इदं सर्वं धर्मातिरिक्तं धर्मिणम्‌, गुणाद्यतिरिक्तं गुणिनमन्तरा सर्वथा न घटेतेति द्रव्यगुणविभागः अवर्जनीय इति । अविचारितरमणीयमेव विकल्पानां स्वरूपमित्यादिकमपि तदवसरे (बुद्धि. ३३) विचार्यते ॥   
ननु वस्तुन एकत्वेऽपि ग्राहकस्येन्द्रियस्य भेदात्‌ भेदव्यवहारः युज्येत । चक्षुषा ग्रहणे 'रूपम्‌' इति त्वचा ग्रहणे 'स्पर्शः' इति च एकमेव वस्तु व्यपदिश्यते इति न कोऽपि विरोध इति शङ्कते - नैकत्व इत्यादि । एकत्वेपि = वस्तुन एकत्वेऽपि अक्षभेदात्‌ = ग्राहकेन्द्रियभेदात्‌ भिदुरमिव = भिन्नमिव भवति, वस्तुतस्तु न भिन्नम्‌; इति चेत्‌; एततन्निराकरोति - नेति । हेतुमाह - मिथः संश्रयादिप्रसङ्गादिति । अन्योन्याश्रयदोषप्रसङ्गादित्यर्थः । ग्राह्याणां रूपरसादीनां परस्परविलक्षणत्वाद्धि ग्राहकाणीन्द्रियाण्यपि परस्परं विलक्षणानि साध्यन्ते । 'रूपसाक्षात्कारः किञ्चित्करणकः कार्यत्वात्‌, घटादिवत्‌' इत्यादिरीत्या हि चक्षुरादीन्द्रियाणि विविच्यन्ते । एवं सति ग्राहकाणामिन्द्रियाणां भेदात्‌ ग्राह्याणां रूपरसादिविषयाणां भेद इति यद्युच्यते, तर्हि ग्राह्यभेदसिद्धौ ग्राहकेन्द्रियभेदसिद्धिः , ग्राहकेन्द्रियभेदसिद्धौ ग्राह्यविषयभेदसिद्धिरिति अन्योन्याश्रयदोषः। मिथस्संश्रयादीत्यादिना चक्रकग्रहणम्‌ । ग्राह्यग्राहकयोर्मध्ये ग्रहणस्याप्यन्तर्गतत्वात्‌, तस्य पृथक्करणे, ज्ञानभेदात्‌ विषयभेदः, विषयभेदात्‌ ग्राहकेन्द्रियभेदः, ग्राहकेन्द्रियभेदादेव ज्ञानभेदः इति त्रयाणां परस्पराश्रयणात्‌ चक्रवत्‌ भ्रमणात्‌ 'चक्रक' संज्ञकः दोषः भवति ॥   
ननु सृष्टिप्रक्रियायामिन्द्रियाणामाहङ्कारिकत्वेन, विषयानुरोधेनेन्द्रियकल्पनाया अभावात्‌ कथमन्योन्याश्रय इति चेत्‌, तत्प्रक्रियायास्समष्टितत्त्वविषयकत्वेन, तत्र विचारस्यैवाप्रसक्तेः । किञ्च तद्दृष्ट्या विषयाणामपि प्रत्येकं सृष्ट्यभिधानादतिरिक्तविषयसिद्धिर्निष्प्रत्यूहैव ॥   
अपिच - यदि रूपरसयोः ग्राहकभेदाधीनो भेदः, शुक्लरुपीतादीनां रूपाणां चक्षुषैव ग्रहणात्‌, ग्राहकभेदाभावात्‌, शुक्लनीलपीतादिभेदः न भवेदिति, रूपं सर्वमप्येकमेव भवेत्‌ । एवं रसादावप्यवान्तरभेदो न सिद्ध्येत्‌, ग्राहकभेदाभावादिति द्रव्यगुणभेदः निरुपाधिकः सिद्धः ॥   
ननु पृथिव्यामाम्रपनसादौ पाकवशात्‌ रूपादेः परिवृत्तिः सर्वानुभवसिद्धा । तत्र रूपादेः कार्यत्व- मवर्जनीयम्‌ । कार्यं चेदुपादानकारणमप्यावश्यकम्‌ । रूपादिकं परति हि द्रव्यमेवोपादानकारणम्‌ । एवञ्च गुणं प्रति द्रव्यस्योपादानत्वात्‌, उपादानोपादेययोरभेदस्य भवद्भिः स्थापनात्‌ (श्लो.२०) गुणगुणिनोरभेदस्सिद्ध एवेति कथं द्रव्यातिरिक्तगुणसिद्धिः? न च प्रामाणिकैरपि गुणगुणिव्यवहारकरणात्‌, अनन्तरकालबाधादर्शनाच्च तयोर्भेदसिद्धिरिति शङ्क्यम्‌; 'राहोशिशरः' इतिवत्‌ कल्पितेनापि भेदव्यवहारनिर्वाहात्‌ इति चेत्‌, उपादानोपादेययोरभेदे, प्रत्यक्षबाधादर्शनेऽपि यौक्तिकबाधस्य सत्त्वात्‌ । ननु प्रत्यक्षस्य प्रबलत्वात्‌ कथं युक्त्या बाध इति चेत्‌ 'सैवेयं दीपज्वाला' (५८) इति ज्वालैक्यप्रत्यक्षस्यानुमानेन बाधस्य सर्वैरङ्गीकारात्‌ ॥   
न च ज्वालैक्यप्रत्यक्षं हि प्रत्यभिज्ञारूपम्‌ । प्रत्यभिज्ञा च न केवलेन्द्रियजन्या । तत्तांशे संस्कार-जन्यत्वात्‌ । अत एवेदं ग्रहणस्मरणात्मकं ज्ञानं न सर्वांशे प्रमाणम्‌ । एवं दुर्बलत्वादेवास्य युक्त्या बाधः, न तु केवलयुक्त्या प्रत्यक्षबाध इति वाच्यम्‌; केवलेन्द्रियजन्यस्य 'इदं रजतम्‌' इति प्रत्यक्षस्य 'इयं शुक्तिः' इति प्रत्यक्षेणैव बाधदर्शनात्‌, प्रत्यक्षस्यापि बाधो दृश्यत एव । न च प्राथमिकज्ञानस्य न केवलेन्द्रियजन्यत्वम्‌, रजतसन्निकर्षाभावात्‌ । अतस्तस्य बाध्यत्वं युज्यत एवेति वाच्यम्‌, एवमप्युपादानोपादेययोरभेदस्य युक्तिसिद्धत्वेन, वासनाजन्यस्य गुणगुणिभेदव्यवहारस्यापि वाधात्‌, न गुणगुणिभेदसिद्धिरिति चेत्‌ ॥   
अत्रोच्यते - सर्वमिदमाकाशनर्तनमेव । गुणं प्रति द्रव्यस्योपादानत्वं हि वैशेषिकसमयसिद्धम्‌ । सिद्धान्ते तु परिणामवादाङ्गीकारात्‌ पूर्वावस्थाविशिष्टं द्रव्यमुत्तरावस्थाविशिष्टद्रव्यं प्रत्युपादानं भवति । रूपरसादयोऽप्यवस्थाविशेषा एव । पाकवशाद्रूपपरावृत्तिस्थलेऽपि पूर्वरूपविशिष्टं द्रव्यं रूपान्तरविशिष्टतया परिणमते । अतश्च तत्र केवलरूपादिपरावृत्तेरभावात्‌, तद्विशिष्टद्रव्यस्यैव तथा परिमाणात्‌, सर्वत्र द्रव्यमेवोपादानम्‌, उपादेयञ्चेति, उपादानोपादेययोरैक्येन द्रव्यैक्यस्यैव सिद्धिः, न गुणगुणिनोरैक्यसिद्धिः । किञ्चोपादानोपादेयभावस्यैव भेदप्रयुक्तत्वेन, द्रव्यगुणयोरभेदस्य नावकाशः इतरत्सर्वं तत्तदवसरे ॥   
यत्तु 'सहोपलंभनियमात्‌ अभेदो गुणतद्वतोः । तथाहि - यदि भेदः, तर्हि कदाचिद्वा तदन्तरा तदुपलभ्येत । यथा घटमन्तरा पट उपलभ्यते । एवं कदाचिदपि गुणगुणिनोस्तथानुपलंभान्नास्ति भेद इति - तदपि सहत्वस्यैव भेदगर्भत्वात्‌ स्ववचनविरुद्धम्‌ । रूपमन्तरापि अन्धकारे घटोपलब्धिः त्वगिन्दियेण वर्तत एव । एवं स्पर्शमन्तरापि घटोपलब्धिरप्यालोके वर्तत एव । अतः गुणगुणिभावो दुरपह्नवः ॥   
ननु 'सहोपलंभनियमादभेदो नीलतद्धियोः' (प्र.वा.) इति बौद्धभिक्षोर्वाक्यानुकरणमेतत्‌; अस्तु, शब्दः किं तस्यैव स्वभूतः? 'सहोपलंभनियमादभेदो नीलशब्दयोः' इत्यपि पठ्यताम्‌ । नीलः = अर्थः | एवञ्च ज्ञानार्थयोरिव, अर्थशब्दयोरभेदवादः सहोपलंभनियममूल एव । एवं गुणगुणिनोरप्यभेदवादे सहोपलंभ एव हेतुः । सिद्धिः किल स्थितिः प्रतिपत्तिश्च । एवमेव जीवब्रह्मणोरपि अविनाभावस्यांशांशिभावमूलकस्य सत्त्वात्, तत्रापि 'सहोपलंभनियमादभेदः परजीवयोः' इत्यपि पठ्यताम्‌ । अथवा 'सहोपलंभनियमाद्‌- भेदोऽयुतसिद्धयोः' इत्येव सर्वानुगतं वा परठ्यताम्‌ । परीक्षकाणां मतिभेदमूलकमतभेदकारणेषु अविनाभावकृतः सहोपलंभनियमः प्रधानं निदानम्‌ । परं तु सहत्वस्य भेदगर्भत्वान्न सहोपलंभनियमादभेदसिद्धिप्रत्याशा । ननु यदि शरीरशरीरिणोरविनाभावः, तर्हि 'नीलो घटः' इतिवत्‌ जीवशरीरयोरपि समानाधिकरणप्रतीतिः स्यादिति चेत्‌, नेति क आह? 'अहं मनुष्यः' इत्यादिसामानाधिकरण्यप्रतीतिरस्त्येव किल! नन्वियमौपचारिकी प्रतीतिरिति चेत्‌, विचार्यत एतज्जीवसरे ॥   
ननु यदि जीवपरयोरविनाभावः; तर्हि, 'अहम्‌' इति स्वोपलंभे परोऽपि भायादिति चेत्‌; क एवमाह? 'न भाति' इति । 'अहम्‌ ब्रह्मास्मि' इत्युपलंभ एव प्रमाणम्‌ । अत एव 'अहं ब्रह्मास्मि ' इत्यनुभवः अस्मिन्नेव मते स्वरसतः शरीरशरीरिभावकृतः संगच्छते, न तु स्वरूपैक्यवादिमते । अधिकं तु पश्चात्‌ । 'नीलः' इति प्रतीतौ नैल्यमेव विषयः, न तु द्रव्यमिति वैभाषिकाः । द्रव्यमेव भासते, न गुण इति सांख्याः । नैल्यविशिष्टं द्रव्यं भासत इतीतरे । एतत्सर्वत्रापि गुणगुणिनोरविनाभाव एव सर्वाङ्कषटीका‌ । एवमेव जीवपरमात्मनोरप्यविनाभावात्‌ भेदाभेदादिवादास्संवृ्ताः । किञ्च यत्र सहैवोपलंभः, तत्राविनाभाव इत्येव व्याप्तिः; न तु यत्राविनाभावस्तत्र सहोपलंभ इति । सामग्रीसामर्थ्याधीनत्वादुपलंभस्य । गुरुत्वादिकं तु न कदापि द्रव्येण सहोपलभ्यते । एवं चक्षुषा घटादिग्रहणे रसादिकं तेन न हि गृह्येत । अतो नोक्तापत्तिः ॥   
एवञ्चाविनाभावस्थले सर्वत्राप्येवं विवादः सहज एव । तर्हि निर्णयः क इति चेत्‌; द्वयोस्सत्त्वे खल्वविनाभावः । अतोऽविनाभाव एव भेदं सहोपलंभं च प्रदर्शयतीति सिद्ध एव निर्णयः । वाचो विग्लापनमेवेतरत्सर्वम्‌ । अत एव न वयं भेदाभेदवादिनः । एतदेव मनसि निधाय समन्वयाधिकरणे भगवद्भिर्भाष्यकारैर्विस्तरेणादूषि भेदाभेदवादः । एतेन एतत्सिद्धान्तसूक्ष्मस्वरूपापरिज्ञानमूलमेव 'परस्परविरुद्धभेदादिपक्षत्रयकक्षीकारेण क्षपणकपक्षनिक्षिप्तम्‌' इति सर्वदर्शनसंग्रहकारस्य शब्दालङ्कारवचनमलङ्कारमत्रं मन्तव्यम्‌ । सर्वैरपि विवेकिभिः प्रामाणिकव्यवहाराणामवश्यनिर्वाह्यत्वे 'शास्त्रप्रथितमजहतां कोऽपराधोऽतिरिक्तः? ' (नाय.२७) । अधिकं तत्रैव द्रष्टव्यम्‌ ॥ ८ ॥
</details>



<details><summary>सर्वाङ्कषटीका</summary>

एवं विशेषणविशेष्यभावादौ बौद्धैरापादितामन्यामप्यनुपपत्तिम्‌ अनूद्य परिहरति - धर्म इत्यादिना । प्रथमं तन्मतमनुवदति, उत्तरार्धेण च तन्निराकरोति । सविशेषवादस्य धर्मधर्मिभावे पर्यवसानात्‌, धर्मधर्मिभावम्‌ एवं दूषयन्ति बौद्धाः, तदनुकारिणश्च । 'घटवत्‌ भूतलम्‌' इत्यादिव्यवहारे घटभूतलयोः विशेषणविशेष्यभावस्य दर्शनेऽपि, अपृथक्सिद्धस्थले स वक्तुं न शक्यते, मतुप्प्रत्ययाभावात्‌ । अतश्च पृथक्सिद्धविशेषणस्थलन्यायः अपृथक्सिद्धस्थले न वक्तुं शक्यः । अतश्च 'नीलो घटः' इत्यादावृभयोरभेद एव न्याय्यः । अन्यथा हि नील पदार्थः सविशेषणकः, उत निर्विशेषणकः? इति विकल्पे, आद्ये तद्विशेषणं सविशेषणकम्‌, उत निर्विशेषणकम्‌? इति विकल्पे, आद्यपक्षेऽनवस्थाया दुर्वारत्वात्‌, द्वितीयपक्ष एवाश्रयणीयः । एवञ्च नीलादावप्येवमेवाङ्गीक्रियतामिति, सर्वं वस्तु विशेषणशून्यमेवेति निर्विशेषवस्तुसिद्धिः एवं घटादावपि घटत्वादिकं नातिरिक्तम्‌ । सुदूरं गत्वापि 'भक्षितेऽपि लशुने न शान्तो व्याधिः' इति न्यायेन निर्विशेषं वस्त्वङ्गीकर्तव्यं चेत्‌, घटादिरेव निर्विशेषोऽस्तु, लाघवात्‌ । अन्यथा अनवस्थापत्तेः । एवञ्चाविनाभावस्थले सहोपलंभनियमादभेद एव न्याय्यः । भेदव्यवहारस्तु 'राहोश्शिरः' इतिवत्‌ कल्पनारूप एव । तदेतत्संग्रहेणोक्तं पूर्वार्धेन । धर्मः निधर्मकश्चेत्‌ = घटत्वरूपः धर्मः निर्धर्मकः, सधर्मको वा? यदि निर्धर्मकः, तर्हि सः घटत्वरूपधर्मः अभिलापादियोग्यः कथमिव भविता? निर्धर्मकस्य वस्तुनः शब्देन बोधनं सर्वथा न संभवति; प्रवृत्तिनिमित्तमन्तरा शब्दस्य प्रवृत्तिरेव न संभवति इति हि भवतां मतम्‌ । यदि निर्धर्मको धर्मः शब्देनाभिलपितुं शक्यः; तर्हि तेनैव न्यायेन धर्मित्वेनाभिमतमपि वस्तु, निर्धर्मकमपि शब्दबोध्यं भवतु । अतश्च सर्वमपि निर्धर्मकं भवितुमर्हति । अन्येन = अतिरिक्तेन धर्मेण योगे= संबन्धे अङ्गीकृते, स च = सोऽपि धर्मः तथा = अन्येन धर्मेण युक्तः भवति इति अव्यवस्था = एवं रीत्या अव्यवस्था दुर्वारा । निर्धर्मकं किमपि न भवतीति, यदि तदर्थं धर्मः सधर्मकः इति उच्येत, तर्हि घटत्वरूपे धर्मे धर्मान्तरमङ्गीकर्तव्यम्‌ । तदा तच्च धर्मान्तरं पुनः सधर्मकमेव वक्तव्यम्‌, इति धर्मकल्पनाया विश्रान्त्यभावात्‌ अनवस्थाप्रसङ्गः । अतः धर्मधर्मिभावः दुर्निरूपः । ततश्च गुणगुणिभावस्यापि तन्मूलकत्वात्‌, सोऽपि दुर्निरूप इति गुणातिरिक्तः गुणी नाम न कश्चिदस्ति इति चेत्‌; न = नायमाक्षेपो युक्तः । तर्हि उक्तदोषयोः कः समाधिः? इति चेदुच्यते - कश्चिदित्यादि । धर्मोऽपि कश्चित्‌ घटत्वादिः धर्मी = सधर्मक एव, निर्धर्मकं वस्तु किञ्चिदपि नास्त्येव जगति । अतश्च 'धर्मो निर्धर्मकः, उत सधर्मकः?' इति विकल्पयोः, द्वितीय एव कल्पः सिद्धान्तः । तर्हि अनवस्थापरिहारः कथमित्यत्र स्फुटमित्यादि । अतिमथने = अतिसूक्ष्मपरिशीलने स्वान्यनिर्वाहकत्वम्‌ = स्वपरनिर्वाहकत्वं धर्माणाम्‌ स्फुटम्‌ = स्पष्टं ज्ञायेतैव ॥   
अयं भावः- गवादिभिरपृथक्सिद्धः गोत्वादिरूपो धर्मः परस्परव्यावृत्तो यदि न स्यात्‌, तर्हि सर्ववस्तूनां साङ्कर्यप्रसङ्गः । अतस्सर्वमपि वस्तु सधर्मकमेव । तावता नानवस्थादिदोषप्रसङ्गः । गवाश्वादिव्यवहारे हि गोत्वाश्वत्वादिकं वस्तुविशेषणतया भासत एव । गोत्वाश्वत्वादिकं न केवलं गवाश्वादिमात्रव्यावर्तकम्‌, अपि तु स्वयमपि परस्परव्यावृत्तमेव स्वतः भासते; तयोः परस्परमव्यावृत्तत्वे, कथं ते गवाश्वादिव्यावर्तके भवेताम्‌ । अत एव 'जात्यखण्डोपाध्यतिरिक्तानां किञ्चिद्रूपेणैव भानम्‌; जात्यखण्डोपाध्योस्तु स्वरूपत एव भानम्‌ इति नियमः । अतः गवादिव्यवहारे गोत्वादिकं स्वयं अश्वत्वादिव्यावृत्तं सत्‌, गवादिकमपि अश्वादिभ्यो व्यावर्तयतीति न काचिदनुपपत्तिः । तदिदमुक्तम् स्वान्यनिर्वाहकत्वम् इत्यनेन । सर्वानुभवसि- द्धस्य कथमपह्नव इति भावः ॥  
ननु! अस्त्विदं गोपदव्यवहारे कथमपि । 'गोत्वम्‌' इति व्यवहारे गोत्वपदं निर्धर्मबोधकम्‌, उत सधर्मबोधकम्‌? आद्ये निर्धर्मकवस्तुसिद्धिः । द्वितीये अनवस्था दुवरिति चेत्‌, तत्राह - तन्निष्कर्षेत्यादि । तन्निष्कर्षप्रयोगः = धर्ममात्रबोधकपदप्रयोगः । गोत्वमात्रबोधकं गोत्वादिपदं सर्वसंमतमेव । अतस्तादृशं पदं निष्कर्षपदमित्युच्यते । तत्रापि गोत्वादिकं सधर्मकमेव अर्थं बोधयति । कोऽसौ धर्म इति चेत्‌, गोत्वत्वमेव । तर्ह्यनवस्थाप्रसङ्ग इति चेत्‌; गोत्वत्वस्यातिरिक्तत्वे हि तथा । गोत्वत्वं हि गोत्वे विद्यमानो धर्मः । गोत्वं हि गवेतरासमवेतम्‌, निखिलगोसमवेतम्‌ । अतश्च गोत्वत्वम्‌ = गवेतरासमवेतत्वे सति निखिलगोसमवेतत्वम्‌ । एवञ्च सकलगोव्यक्तय एव गोत्वे विशेषणतया भासन्ते । तथा च गोत्वे गवां विशेषणत्वम्‌, गोषु गोत्वं विशेषणम्‌ । तत्तद्ज्ञानयोश्च भिन्नत्वान्नान्योन्याश्रयः । ततश्च गोत्वं गौर्वा सविशेषमेव वस्तु तत्तच्छब्दैरभिधीयत इति न कस्यापि शब्दस्य निर्विशेषवस्तुवाचकत्वमिति सिद्धम्‌ । तदिदमुक्तम्‌- तस्य धर्मी विशेष इति । तस्य = गोत्वस्य धर्मी = गोव्यक्तिरेव विशेषः = विशेषणम्‌ = व्यावर्तकधर्म इत्यर्थः ॥   
ननु गोव्यक्तिविषयकज्ञाने गोत्वं विशेषणतया भासते । तदानीं तु गोत्वं न गोत्वत्वरूपेण भासते, किन्तु स्वरूपत एवेति पूर्वोक्तन्यायेन युक्तम्‌ । परन्तु गोत्वपदजन्यगोत्वविशेष्यकज्ञाने गवां विशेषणतया भानाङ्गीकारे गवां स्वरूपतो भानासंभवात्‌, तत्र गोषु गोत्वस्य भानमवशाद्वक्तव्यम्‌ । ततश्च गोत्वं विशेष्यतयाऽपि भासते, विशेषणतावच्छेदकतयापि भासत इत्यपि वक्तव्यम्‌ । एवञ्च अन्योन्याश्रयोऽवर्जनीय इति चेत्‌, उच्यते - गोव्यक्तीनामनन्तत्वेन भानासंभवेन तासां प्रातिस्विकतया भानानपेक्षणात्‌ । एकगोव्यक्तिनिष्ठत्वेन गोत्वभानेनापि प्रतीतेर्निर्वाहात्‌ । एकस्या व्यक्तेः तद्व्यक्तित्वेन भाने धर्मान्तरभानानपेक्षणात्‌ । नानाव्यक्तिभान एवानुगमार्थं जात्यपेक्षा, न त्वेकव्यक्तिभाने । गोत्वत्वं गवेतरावृत्तित्वे सति निखिलगोवृत्तित्त्वरूपम्‌, नातिरिक्तमिति वस्तुस्वरूपविवरणमात्रम्‌, तत्तथैव भासत इति न नियमः । तेन नानवस्थादिः । किञ्च शास्त्रीयत्वादस्य व्यवहारस्याधेयतात्वादिवत्‌ स्वरूपरूपत्वेऽपि न कश्चिद्दोषः ॥   
ननु 'गवि गोत्वं वर्तते' इति व्यवहारे गोत्वस्याधारतया गोर्भाने, तत्र गोः स्वरूपतो भानासंभवात्‌, गोत्वपुरस्कारेणैव भानं वक्तव्यम्‌ । एवञ्चात्र गोत्ववति गोत्वभाने आधारकोटौ गोत्वभानात्‌ स्वस्य स्वाधारत्वप्रसङ्गोऽनिवार्य एवेति चेत्‌, तत्र गोव्यक्तेः तद्व्यक्तित्वेनैव भानस्योक्तत्वात्‌, गोत्वपुरस्करेणाभानान्नेयमापत्तिः । अत एव निष्कर्षकशब्दो द्विविधः - विशेषणमात्रबोधनतात्पर्यकः, विशेष्यमात्रबोधनतात्पर्यकश्चेति । अतः 'गोषु गोत्वं वर्तते' इति व्यवहारे गोव्यक्तीनां बहूनां भानात्‌, तद्व्यक्तित्वेन बहूनां भानासंभवात्‌ गोत्वपुरस्कारेणैव भानमावश्यकमित्यपि न; व्यक्तीनामपि व्यक्तित्वेनैवानुगमात्तथा भानसंभवात्‌ । अथवा गोपदवाच्यत्वेनैव गोव्यक्तीनां भानेनैव निर्वाहान्न दोषः । तथाच गोपदवाच्येषु गोत्वं वर्तत इत्यर्थः ॥   
वस्तुतस्तु - लोके हानोपादानादीनां सर्वेषां व्यवहाराणां व्यक्त्यालम्बनत्वेन, जातेः प्रत्येकं व्यवहारस्यादर्शानन्नेयमाशङ्का । अत एव भाषासु जातिवाचकपदमेव नास्ति । शास्त्रे तु एते सर्वे केवलं शब्दविकल्पा एव, न वस्तुस्वरूपविषया इति मन्तव्यम्‌ । यथा 'भूतले घटः' इत्युक्ते घटे आधेयता   
भासते । सा च घटरूपैव, अन्यथाऽनवस्थाप्रसङ्गः । एतत्परिहाराय तेषामतिरिक्तत्ववर्णनं तु वृश्चिकमुखाद्भीतस्य सर्पमुखपाततुल्यम्‌ । एवं आधेयतायाः घटरूपत्वेऽपि 'घटे आधेयता वर्तते' इति व्यवहारे घटस्य आधेयतायाश्च केवलशब्दकृतो भेदो भासते । अत एतादृशा एव शब्दविकल्पमात्ररूपा इत्यवगन्तव्यम्‌ ॥   
अत एव योगसूत्रे 'विकल्पः' प्रमा, नापि भ्रमः, किन्तु तृतीयो राशिरित्युक्तम्‌ । तर्हि बौद्धोक्तः चतुर्विधो विकल्पः किमङ्गीकार्य इति चेत्‌, न । अनुपदमेव गुणगुणिभावस्य स्थापितत्वात्‌ । अनुभवं परित्यज्य शब्दमात्रवर्धने स्यादेवायं वादः । अत एव गोत्वपदस्योपरि पुनः भावप्रत्ययो न साधुरिति शाब्दिकाः । तावता गोत्वमेव नातिरिक्तमिति नार्थः, किन्तु गोत्वत्वं नातिरिक्तमित्येवार्थः । गोत्वपदमेव लोकव्यवहारे न प्रयुज्यते चेत्‌, गोत्वत्वपदं को वा प्रयुञ्जीत? ॥   
ननु यत्र कुत्रचिद्व्यवहारस्य शब्दविकल्यरूपत्वे आवश्यके, सर्वत्राप्येते शब्दविकल्पा एव कुतो न स्युः इति चेत्‌, तदिदं विवाहप्रसङ्गे स्मशानकथाप्रसङ्गायितम्‌ । 'आतिष्ठेममश्मानमश्मेव त्वम्‌ स्थिरा भव' इति बृहस्पतौ मन्त्रं पठति, 'अरे! किमुच्यते? ' 'भस्मान्तं शरीरम्‌' इति किलोपनिषदिति यदि कश्चित्पठेच्चेत्‌, किं ब्रूमस्तम्‌? भगवानेक एव योगेश्वरः, तदनुग्रहलेशे सतीतरेऽपि । 'योगेश्वरः = कृत्स्नस्योच्चावचरूपेणावस्थितस्य चेतनाचेतनस्य च वस्तुनः ये ये स्वभावयोगाः, तेषां सर्वेषां योगानामीश्वरः' इति भगवद्भाष्यकाराः । यथेदं भस्मान्तं शरीरम्‌, तथैवेदममृतत्वस्यापि साधनम्‌ । कस्यां कक्ष्यायां किमनुसन्धेयम्‌, कियदनुसन्धेयम्‌? इत्यज्ञानादेव समये च्यवन्ते प्रायो विपश्चितोऽपि । धर्मधर्मिभावादिविषयेऽपीदमवधेयम्‌ । कुत्रचिद्रौणव्यवहारानुमतिमात्रेण मुख्यव्यवहार एव नास्तीति न ह्यर्थः ॥   
किञ्च लोकव्यवहारे हि प्रत्येकं जातिवाचकं पदमेव नास्ति । 'गोत्वम्‌' इत्यनेन समानार्थकं पदं किमस्ति भाषासु? 'विद्याविनयसंपन्नो ब्राह्मणः' 'गौ पूज्या ' 'संपन्नो व्रीहिः' इत्यादौ हि गोव्रीहिब्राह्मणपदानि जातिप्रधानानीत्युच्यन्ते । गोत्वे अतिरिक्ता जातिर्नास्तीति कथनमात्रेण, 'गव्यपि गोत्वं मास्तु' इति भवेत्किम्‌? अत एव शास्त्रेऽपि 'गोत्वत्वं नाम गवेतरासमवेतत्वे सति निखिलगोसमवेतत्वम्‌' इत्यत्रैव विचारः समापनीयः । अत एव 'भावप्रत्ययान्तान्न भावप्रत्ययः' इति शाब्दिकाः । गोत्वत्वपदेऽपि 'गोत्वे   
यदि गोत्वत्वमतिरिक्तं स्यात्‌, तर्ह्यनवस्था स्यात्‌' इत्यारोपात्मकमेव वक्तव्यम्‌, न तु स्वरसतः । एवमेवाधेयताया आधेयस्वरूपत्वादिकमपि । 'भूतले धटः' इत्येतावानेव लोकव्यवहार: । 'घटः आधेयः' इत्यादिकं तु शास्त्र एव । 'आधेय' पदस्यैव लोकेऽप्रयोगे 'आधेयता' 'अधेयतात्वम्‌' इत्यादिपदानां किमु वक्तव्यम्‌ ॥   
गुणगुणिभावाङ्गीकारे संबन्धानुपपत्तिभीत्या घटभूतलयोर्धर्मधर्मिभावोऽपि किमपलनीयः? 'घटवद्भूतलम्‌' इतिवत्‌ 'नीलरूपवान्‌ घटः' इत्यपि व्यवहारस्समानः । नीलादिपदान्येव गुणगुणिवाचकानि, न तु रूपादिपदानि । 'आनन्दी भवति' (तै.आ.३.५.१४.७) इति वेदेऽपि । संबन्धानुपपतत्त्यादिकं तत्करणे परिह्रियते । न ह्येकत्र शब्दः अर्थशून्य इत्येतावता सर्वे शब्दा अर्थशून्याः स्युः, शून्यवादावतारात्‌ ॥   
ननु तर्हि योगसूत्रे विकल्पानां प्रत्येकगणना कथमिति चेत्‌, योगसूत्रं स्वविषय एव पूर्णं प्रमाणम्‌, न तु प्रमाणप्रमेयादौ । एतच्छस्त्रस्य प्रत्येकं वर्तमानत्वात्‌ । बौद्धानां वैदिकानां चात्यन्तं कलहे, तत्सन्धानार्थ- प्रयासफलैव तत्र विकल्पस्य प्रत्येकगणना । अतश्च 'आधेयतावान्‌' इत्यादिशास्त्रीयव्यवहाराणाम्‌ अप्रामाणिकत्वस्य परिहारार्थमेव तत्र सूत्रे विकल्पानां प्रत्येकताभिहिता । व्यासभाष्यं भवत्प्रतिकूलं दृश्यत इति चेत्‌, नायं व्यासः बादरायण इति सर्वसंमतम्‌ । गुणगुणिभावविषयेऽस्त्येव विवादो बहोः कालात्पण्डितानाम्‌ । लोकव्यवहारस्तु निराबाधस्तिष्ठत्येव, तन्मूलकश्शास्त्रव्यवहारोऽपि । चेतनचैतन्यपदयोः पर्यायत्वं को वा ब्रूयात्‌? ननु भवन्तोऽपि गुणविषये विप्रतिपद्यन्त एव किलेति चेत्‌, विप्रतिपत्तिर्वैशेषिकैस्सह गुणानां गणनादिविषये, न तु पदार्थविषये । अतस्सन्त्येव गुणा गुण्यतिरिक्ताः । अधिकमुपरिष्टात्‌ ॥ ९ ॥
</details>



<details><summary>सर्वाङ्कषटीका</summary>

धर्मधर्मिणोर्भेदे वृत्त्यनुपपत्तिमाशङ्क्य निराकरोति – तच्छून्येत्यादिना । 'नीलो घटः' इत्यादि विशिष्टबुद्धौ, किं नैल्यशून्ये घटे नैल्यं वर्तते, उत नैल्यवति घटे नैल्यं वर्तत इत्युच्यते? आद्ये तच्छून्ये = नैल्यशून्ये घटे तस्य वृक्तिः = नैल्यस्य वृक्तिः कथमिव घटते? नैल्यशून्ये नैल्यं कथं स्यात्‌, व्याघातात्‌ । द्वितीये, तद्विशिष्टे वृत्तौ तु = नैल्यविरिष्टे घटे नैल्यस्य वृत्तौ तु, स्वाधारत्वप्रसङ्गः = नैल्यस्य नैल्यमेव आधारः इति प्रसज्येत । एकस्यैवाधारत्वं आधेयत्वञ्च व्याहतमेव । 'नैल्यविशिष्टे नैल्यं वर्तते' इत्युच्यमान आधारकोटौ नैल्यं वर्तत इति, स्वस्य स्वयमेवाधारः इत्यायाति । ततः = तस्मात्‌ कारणात्‌ इह अस्मिन्‌ विचारे, गुणः न, नापि धर्मी = गुणी । किन्तु एकमेव वर्तत इति । तदेतन्निराकरोति - इति अयुक्तम्‌ असमञ्जसम्‌ । एवमपलापः न युज्यते । कुत इत्यत्राह – तद्वृत्तिः धर्मिमात्रे इति । तद्वृत्तिः = धर्मस्य नैल्यादेः वर्तनम्‌, न नैल्यविशिष्टे, नापि नैल्यशून्ये, पूर्वोक्तदोषात्‌ । किन्तु धर्भिमात्रे = घटमत्रे । तत एव = तस्मादेव हेतोः अस्य = धर्मिणः घटादेः तच्छू्न्यता = नैल्यादिशून्यता न भवति । अतः उक्तौ दोषो = कल्पद्वयोक्तौ दोषौ न भवतः । इतरथा = एवमनङ्गीकारे स्वधीवाग्विहतिः = स्वधीविहतिः = स्वानुभवविरोधः, स्ववाग्विहतिः = स्ववचनविरोधश्च दुस्त्यजौ भवेताम्‌ । धर्मधर्मिभावसामान्यस्यैव निराकरणे सर्वैर्मूकैरेव भवितव्यमिति प्रतिबन्दीमाह – तद्वदिति । अन्ये = वृत्त्यनुपपत्त्यादयः जल्पाः अपि = वाग्विलासा अपि तद्वत्‌ = स्ववाग्विहत्यादिनिरस्ताः ॥   
अयं भावः- एवं धर्मधर्मिभावनिराकरणं किं अविनाभावस्थलमात्रे, उत सर्वत्रापि? अविनाभावस्थल एवेति चेत्‌; एवं विकल्पः विनाभावस्थलेऽपि हि समानः । तथाहि - 'घटवत्‌ भूतलम्‌' इत्यादावपि, घटशून्ये भूतले घटे वर्तते, उत घटविशिष्टे भूतले घटो वर्तते? इति प्रश्ने, पक्षद्वयमपि न वक्तुं शक्यम्‌, दोषस्य स्पष्टत्वात्‌ । किन्तु 'भूतले घटो वर्तते' इत्येवोच्यते; सर्वैरपि तथेव व्यवहारात्‌ । भूतले वर्तमानं घटं पश्यन्‌, घटस्याधेयताम्‌, भूतलस्याधारतां च जानन्‌ 'भूतले घटः' इति वा घटवद्भूतलम्‌' इति वा व्यवहरति । एवमेव 'नीलो घटः' इत्यत्रापि 'घटे नैल्यं वर्तते' इत्येतावन्मात्रकथने का हानिः?   
ननु चक्षुषा घटं पश्यति, भूतलं च पश्यति । एतदुभयातिरिक्तं किमन्यत्‌ पश्यति? एवं सति घटस्य आधेयताम्‌, भूतलस्य आधारताञ्च जानातीति कथमुच्यते? सुसूक्षमदर्शनेऽपि घटे अतिरिक्तां आधेयतां वा, भूतले अतिरिक्तां अधिकरणतां वा न हि चक्षुषा पश्यामः इति चेत्‌; सत्यम्‌ । सन्ति किल बहुविधा व्यवहाराः । ज्ञानं यादृशं; तादृशः खलु व्यवहारः । घटं पटं च एकस्मिन्नेव भूतले पश्यन्‌ 'घटपटौ पश्यामि' इति व्यवहरति । घटं भूतलं च पश्यन्‌ न तथा 'घटभूतले पश्यामि' इति व्यवहरति; किन्तु 'घटवद्भूतलं पश्यामि' इति, 'भूतले घटं पश्यामि' इति वा व्यवहरति । एतत्‌ कुतः? इति वक्तव्यम्‌ । 'घटपटौ पश्यामि' इत्यत्र घटपरयोस्संबन्धाग्रहणादेव, घटस्य पटस्य पृथङ्निर्देशः, द्विवचनञ्च । घटं भूतलं च पश्यंस्तु जनः घटभूतलातिरिकतं तयोराधारधेयभावमपि तत्र जानाति । अत एव 'घटवत्‌' इति संबन्धसूचकं मतुप्प्रत्यययुक्तं शब्दं व्यवहरति, 'भूतले' इति सप्तम्यन्तं वा व्यवहरति । तेन घटभूतलयोः संबन्धम्‌, तत्प्रयुक्तमाधारधेयभावं च व्यवहरन्ति सर्वे । अतः 'घटविशिष्टं भूतलम्‌', इत्याकारिका विशिष्टबुद्धिः अपलपितुं न शक्या । तत्र यत्‌ वैशिष्ट्यं स एव संबन्धः । एवमेव गुणविशिष्टद्रव्यविषयिणी बुद्धिरपि दुरपह्नवा ॥   
ननु तर्हि घटपदोपरि मतुप्प्रत्ययवत्‌, नीलपदोपरि 'नीलवान्‌' इति मतुप्प्रत्ययः स्यात्‌ । 'नीलो घटः' इत्येव खलु सर्वोऽपि वक्ति । अतो नीलघटयोरभेद एव प्रामाणिक इति चेत्‌, न, नीलपदं हि नीलरूपवाचि । नीलरूपघटयोरभेदे 'नीलरूपो घटः' इति कृतो न प्रयुज्यते? 'नीलरूपवान्‌ घटः' इत्येव सर्वैरुच्यते । अतोऽस्त्येव गुणवाचिपदात्‌ मतुप्प्रत्ययः । अन्यथा नीलपदघटपदार्थयोरभेदे घट-कुंभादिपदवत्‌ तयोः पर्यायता स्यात्‌ । तर्हि नीलपदोपरि कुतो न मतुप्प्रत्यय इति चेत्‌; 'गुणवचनेभ्यो मतुपो लुगिष्टः' । इत्यनुशासनमेव तत्र प्रमाणम्‌ । अत एव 'गुणे शुक्लादयः पसि गुणिलिङ्गास्तु तद्वति' (अम.धी.१७) इति कोशोऽपि । तावता 'नीलवान्‌ घटः' इति व्यवहारो नाबद्धः । तर्हि 'रूप' पदात्‌ कथं मतुप्‌ इति चेत्‌, लोक एव प्रष्टव्यः । रूपादिशब्दाः शास्त्रे सामान्यशब्दाः, लोके तु सौन्दर्येऽर्थ प्रयुज्यन्ते । अतः रूपत्वव्याप्यजातिमद्वाचकनीलादिपदानामेवायं न्याय इति लोकप्रयोगादेव निर्णेयम्‌ । एवं रसादिवाचकपदेष्वपि द्रष्टव्यम्‌ । गुणप्राधान्यविवक्षया वा 'तद्गुणसारत्वात्तद्व्यपदेशः' इति न्यायेन मतुप्प्रत्ययरहितः प्रयोगः । ननु नीलादिपदानां गुणिनि लक्षणैवेति चेत्‌, तावतापि गुणगुणिनोर्भदस्यैव सिद्धेः । प्रयोगस्य तौल्ये, एकत्र शक्तिः, अन्यत्र लक्षणेत्यत्र नियामकाभावादुभयत्रापि शक्तेरेव न्याय्यत्वात्‌ ॥   
ननु घटभूतलयोः आधारधेयभावो नाम नातिरिक्तो धर्मः, किन्तु आधारधेयरूप एव । एवञ्चाधारतायाः आधेयतायाश्च भूतलघटरूपत्वेऽपि 'अधिकरणतावत्‌ भूतलम्‌' 'आधेयतावान्‌ घटः' इति मतुप्प्रत्ययो दृश्यते । तद्वदेव गुणगुणिनोरप्यभेदेऽपि मतुप्प्रत्ययः स्यात्‌ । तावता कथमतिरिक्तत्वसिद्धिः? न चैतत्परिहारार्थम् आधारत्वाधेयत्वादीनामतिरिक्तत्वमेवेति वाच्यम्‌; यदि घटे आधेयता अतिरिक्ता, तदा आधेयतायामाधेयतान्तराङ्गीकारप्रसङ्गादनवस्थापत्तिः । किञ्च तादृशाधेयतान्तरनिरूपिताधिकरणताया अपि आधेयतायामङ्गीकारप्रसङ्गः । एवमधिकरणतायामप्याधेयताङ्गीकार्या, अधिकरणापेक्षयाधिकरणताया आधेयत्वादिति बहुमुखानवस्थाप्रसङ्गः । अतः आधेयतादिकं नातिरिक्तमित्येव युक्तम्‌ । एवञ्चानतिरिक्तत्वेऽपि मतुप्प्रत्ययः दृश्यत एवेति चेत्‌; तर्हि घटभूतलयोरपि भेदो न स्यात्‌ । तत्रापि मतुप्प्रत्ययस्याभेदेऽप्युपपत्तेः । न चेष्टापत्तिः; को वानुन्मत्तः घटभूतलयोरैक्यं ब्रूयात्‌ । न च पृथक्सिद्धिस्थले अस्तु सार्थको मतुप्प्रत्ययः । अपृथक्सिद्धिस्थले मास्तु इति शङ्क्यम्‌; 'नीलरूपवान्‌ घटः' इति प्रयोगस्य दर्शितत्वात्‌ । किञ्च 'दृष्टमेव स्पृशामि' इति प्रत्यभिज्ञया गुणगुणिनोर्भदस्यैव प्रत्यक्षसिद्धतया मतुप्प्रत्ययः सार्थक एव | 'आधेयतावान्‌ घट: इत्यादिव्यवहारस्य केवलशास्त्र- संकेतपरिकल्पितत्वान्न तुल्यन्यायावतारः । 'प्रतीति - व्यवहाराभ्यां वस्तुसिद्धिः' इति हि न्यायः । 'आधेयतावान्‌' इत्यादिस्तु न प्रतीतिः, नापि व्यवहारः, किन्तु केवलं शास्त्रीयो निर्देशः । एतादृशशास्त्रीयव्यवहारनिर्वाहायैव कल्पितः शब्दविकल्पः । आधाराधेयभावस्तु घटभूतलयोरेव । अन्यथा 'भूतलवृत्तिघटो भूतले वर्तते, उत भूतलावृत्तिघटो भूतले वर्तते? नाद्यः भूतलवृत्तिर्घटो भूतले पुनः कथं वर्तेत? न द्वितीयः, भूतलावृत्तिर्घटो भूतले कथं स्यात्‌?' इत्यपि स्यात्‌ । अतः 'घटविशिष्टे' 'घटशून्ये' इत्यादि केवलशब्दाडम्बरमात्रम्‌ । घटभूतलयोराधाराधेयभावः किल प्रत्यक्षदृष्टः । न तत्र शब्दापेक्षा । शब्दप्रयोगोऽपि 'भूतले घटः' इत्येतावानेवेत्यादिकं पूर्वमेवोक्तम्‌ । अतो न वृत्त्यनुपपत्तिः ॥   
एवमपि पुनः पुनस्तदेवोच्यते चेत्‌, इदमत्र वक्तव्यम्‌ । अस्मत्पक्षस्य दुष्टत्वं वदता, 'दुष्ट' शब्दस्य दोषविशिष्टवाचकत्वात्‌, अस्मत्पक्ष: धर्मी, दोषः धर्मश्चाङ्गीकार्य एव । एवञ्च दोषविशिष्टे दोषो वर्तते, उत दोषशून्ये दोषो वर्तते? प्रथमपक्षे दोषस्य दोष एवाधारः स्यात्‌ । स्वस्य स्वाधारत्वं तु व्याहतम्‌ । द्वितीयपक्षे दोषशून्ये दोषः कथं स्यात्‌? एवं स्ववचनविरोधः स्वानुभवविरोधश्च दुष्परिहरः । अतो विशिष्टबुद्धिरनिवार्यैव ॥   
ननु! न केवलं वृत्त्यनुपपत्तिः । किन्तु संबन्धानुपपत्तिरपि । घटः, भूतलं चेति द्वावपि स्वतन्त्रौ पदार्थौ । न हि तौ स्वस्वरूपे परस्परपेक्षौ । अतः स्वतन्त्रयोरुभयोर्वैशिष्ट्यप्रतीतिः केवलविकल्परूपा, न प्रामाणिकी । न च तयोरन्यः संयोगः संबन्धो वर्तते, तस्यापि संबन्धान्तरपेक्षायामनवस्थानात्‌ । अनपेक्षायाञ्च, संयोगस्य संबन्धान्तराभावे, घटस्यापि मास्तु संबन्धः ॥ न चेष्टापत्तिः, एवं तर्हि हिमवद्विन्ध्ययोरपि सम्बन्धव्यवहारः स्यात्‌ । अतस्संबन्धव्यवहारः कल्पित एवेति विशिष्टबुद्धेः कल्पितत्त्वं दुर्वानम् । अतश्च धर्मधर्मिभावस्य कल्पितत्वात्‌ द्रव्याद्रव्यविभागः न घटत एवेति चेत्‌ तत्रह - तंद्वदन्येऽपि जल्पा इति । अन्ये जल्पा अपि = संबन्धानुपपत्त्यादिप्रलापा अपि तद्वत् वृत्त्यनुपत्त्यादिवदेव स्वतो निरस्ताः । मत्तोन्मत्तप्रलापादीनां किमस्ति मौल्यम्‌! तदिदं 'जल्पाः' इति पदेन सूचितम्‌ । घटभूतले न हिमवद्विन्ध्यतुल्ये । नापि तत्पदे घटकलशपदवत्पर्याये । नापि नैल्यघटवदविनाभूते । अतश्च घटभूतलपदयोः पर्यायत्वाभावात्‌, घटभूतलयोर्विनाभावात्‌, तयोराधाराधेयभावदर्शनाच्च तयोर्विशिष्टव्यवहारो विलक्षणो दुरपह्नवः । अतः 'घटभूतलयोः भिन्नपदार्थयोः, हिमवद्विन्ध्ययोरिव संबन्धो न भवति' इत्यादिकं हि जल्पमात्रम्‌ । प्रत्यक्षसिद्धं संबन्धं अपलपतां वाद एव नास्त्यधिकारः । घटभूतलयोर्मध्येऽतिरिक्तः पदार्थः को वा भासते? तयोरन्तरालाभावमात्रं दृश्यते । अतो नैरन्तर्यमेव संयोगः, न त्वतिरिक्त इति चेत्‌, विचार्यत इदमद्रव्यसरे । एवञ्च धर्मधर्भिभावस्य दुरभिलपत्वात्‌, गुणगुणिभावः, आधाराधेयभावोऽपि दुरभिलपः ॥   
ननु यदि गुणगुणिनौ भिन्नौ स्याताम्‌, कदाचित्‌ कस्यचित्‌ घरभूतलवद्भिन्नावुपलभ्येताम्‌ । तथानुपलंभान्नास्ति तयोर्भेद इति चेत्‌, किं गुणगुणिनावङ्गीकृत्येदमापाद्यते, उतानङ्गीकृत्य? आद्ये, कथमङ्गीकृत्य निराकरणं घटेत? द्वितीये तयोरनङ्गीकारादेव निराकरणं न घटेत । न हि शशशृङ्गं निराकर्तव्यम्‌, तस्याभावादेव । 'यदि तौ भिन्नौ स्याताम्‌, तर्हि प्रत्येकमप्युपलभ्येताम्‌' इति तर्क एवात्र विवक्षित इत्यपि न - भेदाभेदयोः उपलंभं प्रत्यप्रयोजकत्वेनोक्ततर्कस्य प्रतितर्कपराहतत्वात्‌ । ततश्चोक्ततर्कस्य तर्काङ्गपञ्चकान्यतमहान्या दुस्तर्कत्वम्‌ । तथा हि - 'पर्वतो वह्विमान्‌, धूमात्‌' इति प्रयोगे; 'धूमोऽस्तु, वह्निमस्तु' इत्यप्रयोजकशङ्कायां कृतायां, 'यदि वह्निर्न स्यात्‌, तर्हि धूमोऽपि न स्यात्‌, इत्यनुकूलस्तर्कः अप्रयोजकशङ्कावारणाय कर्तव्यः । अस्य तर्कस्य अङ्गानि पञ्च –   
१. आपाद्यापादकयोर्व्याप्तिः ।   
२. आपाद्यस्य विपर्यये पर्यवसानम्‌ ।   
३. आपाद्यस्य परानिष्टत्वम्‌ ।   
४. अस्य तर्कस्य परपक्षासाधकत्वम्‌ ।   
५. अस्य तर्कस्य प्रतितर्केणापराहतिश्चेति ॥   
१. अत्र वह्न्यभावः आपादकः, धूमाभाव आपाद्यः । तयोः 'यत्र वह्न्यभावः तत्र धूमाभावः' इति   
व्याप्तिर्वर्तते ।   
२. एवम्‌ आपाद्यः धूमाभावः आरोपात्मकः, पर्वते धूमस्य दर्शनात्‌ । अतः अत्र 'धूमाभावः स्यात्‌" इतिज्ञानं भ्रमरूपमेव वक्तव्यम्‌ ।   
३. एवम्‌ आपाद्यः धूमाभावः परानिष्टः । 'धूमोऽस्तु' इति तेन धूमस्याङ्गीकारात्‌ ।   
४. एवम्‌ उक्ततर्कस्य परपक्षासाधकत्वं स्पष्टमेव ।   
५. एवं अस्य तर्कस्य प्रतितर्केणापराहतिश्च । कथमिति चेत्‌, 'यदि वह्निर्न स्यात्‌, तर्हि धूमोऽपि न स्यात्‌' इत्यस्य 'यदि वह्न्यभावेऽपि धूमः स्यात्‌, तर्हि कारणमन्तरापि कार्यं स्यादिति अनुकूलतर्कस्यैव सत्त्वेन प्रतिकूलतर्कापराहतिवर्तते । अतोऽङ्गपञ्चकयुक्तत्वादयं सत्तर्कः । अत्रैव 'धूमवान्‌ वह्नेः' इति प्रयोगे, 'वह्निरस्तु, धूमो मा अस्तु' इत्यप्रयोजकशङ्कायाम्‌, 'यदि धूमो न स्यात्‌, तर्हि वह्निरपि न स्यात्‌' इति तर्को वक्तव्यः । नेतत्संभवति, अयोगोलके धूमाभावेऽपि वह्नेर्दशनात्‌ । अतोऽत्रापाद्यापादकयोर्व्याप्तिरेव नास्तीत्ययं दुस्तर्कः । एवञ्च प्रकृते, 'यदि गुणगुणिनौ भिन्नौ स्याताम्‌, तर्हि घटपटवत्‌ प्रत्येकमप्युपलभ्येताम् इति वा, 'सहैव नोपलभ्येताम्‌' इति वा वक्तं न हि शक्यम्‌ । पदार्थसामग्र्याः उपलंभसामग्र्याश्च परस्परं भिन्नत्वात्‌ । न हि वस्तुगतभेदाभेदादि: उपलंभं प्रति साक्षात्‌ परंपरया वा प्रयोजको भवति । गुणगुणिनोर्भेदे 'दृष्टमेव स्पृशामि' इति प्रत्यभिज्ञाया अनुपदं प्रदर्शितत्वात्‌ । तथा च 'यत्र वस्तुनोर्भेदः, तत्र नस्ति सहोपलंभः' इति व्याप्त्यभावान्नायं सत्तर्कः ॥   
ननु न केवलं सहोपलंभः, हस्तिहस्तिपकयोरपि तत्सत्वात्‌ । किन्तु नियतस्सहोपलंभ एवाभेदसाधकः । अस्ति च गुणगुणिनोस्तथात्वमिति चेत्‌, उपलंभसामग्र्याः वस्तुभेदाभेदसामग्र्याश्च भिन्नत्वेन सहोपलंभनियमस्यापि वस्त्वभेदाप्रयोजकत्वेन दत्तोत्तरत्वात्‌ । वस्तुभेदस्य प्रमाणान्तरेण सिद्धेर्दर्शितत्वात्‌ । सहोपलंभस्यान्यथासिद्धेश्च दर्शितत्वात्‌ । सहत्वस्यैव भेदसाधकत्वेन वैपरित्याच्च । अतः द्रव्यगुणभेदः दुरभिलपः। ततश्च द्रव्याद्रव्यविभागोऽपि सुप्रतिष्ठित एव ॥   
अत्रेदमवधेयम्‌ - अर्थः, ज्ञानम्‌, शब्दव्यवहारः इति क्रमः । एतत्त्रयमपि पृथक्कृत्य, चिन्तयितुं क्षमाणां धीराणामेव विचारार्हता न्याय्या । ये तु दुर्बलबुद्धयो गाढं चिन्तयितुं न क्षमन्ते, केवलं शब्दमवलम्बते, ते कथमेवं चिन्तयितुं निर्धारयितुं वा प्रभवेयुः? प्रायः शब्दमात्रपरायणैः पण्डितैः तत्त्वं निर्णेतुं सर्वथा न शक्यम्‌ । परं तु तादृशैर्ग्रन्थकारैस्सर्वमपि शास्त्रं कलुषीकृतं क्रमश इत्येव परमं सत्यम्‌ । इदमेव वक्ति 'शब्दार्थप्रत्ययानामितरेतराध्यासात्संकरः' (पा.यो.सू.३.१७) इति सूत्रम्‌ । अत्र समासनियमानुसारेण शब्दपदस्यादौ निवेशः क्रमस्तु 'अर्थप्रत्ययशब्दानाम्‌' इत्येव ॥ १० ॥
</details>



<details><summary>सर्वाङ्कषटीका</summary>

एवं द्रव्याद्रव्यविभागं प्रसाध्य, द्रव्यनिरूपणमुपचिक्रमिषुः प्रथमं प्रकृतिद्रव्ये प्रमाणजिज्ञासायाम्‌ सांख्यास्तु 'सामान्यतस्तु दृष्टादतीनन्द्रियाणां प्रतीतिरनुमानात्‌' इति अतीन्द्रियाणां सामान्यतोदृष्टानुमानात्‌ प्रकृत्यादीनि साधयन्ति । सिद्धान्ते सामान्यतोदृष्टानुमानस्यानङ्गीकारात्‌ श्रुत्यैवातीन्द्रियार्थसिद्धिमाह – स्वच्छन्देनेत्यादिना । स्वच्छन्देन = स्वतन्त्रेण = परमुखनिरीक्षणव्यसनरहितेन । प्रत्यक्षादीनामपि संभावितदोषत्वेन कदाचित्‌ संवादाद्यपेक्षा अनिवार्या । वेदानां तु तादृशदोषगन्धस्याप्यसंभवेन वैदिकानां त एव परं प्रमाणम्‌ । वेदानां वैशिष्ट्यादिकं बुद्धिसरे भविष्यति । अतः तादृशेन आगमेन = वेदेन, प्रकृतिमहदहङ्कारमात्राक्षसिद्धिः । प्रकृतिः = त्रिगुणाश्रयद्रव्यम्‌ । महत्‌ = महत्तत्त्वम्‌ । अहङ्कारः = अहङ्काराख्यं अभिमानकारणभूतं तत्त्वम्‌ । मात्राणि = तन्मात्राणि शब्दस्पर्शरूपरसगन्धरूपाणि पञ्च । यद्यपि पञ्चानामपि तन्मात्राणां नाहङ्कारिकत्वं सिद्धान्ते । वक्ष्यत्येतदनुपदमेव; तथाप्यत्र केवलप्रमाणमात्रप्रदर्शनम्‌, सुष्टिक्रमस्तु वक्ष्यमाणरीत्यैव । अक्षाणि = पञ्चज्ञानेन्द्रियाणि, पञ्चकर्मेन्द्रियाणि, मनश्चेत्येकादशेन्द्रियाणि । एतेषां सिद्धिः आगमेनेत्यन्वयः । कुत एवमित्यत्राह - नाध्यक्षेणेत्यादि । अध्यक्षम्‌ = प्रत्यक्षाख्यं प्रमाणम्‌, तेन न सिद्धिः । कुतः- अप्रतीतेः = तेषामतीन्द्रियत्वेन प्रत्यक्षेण प्रतीतेरभावात्‌ । न पुनरनुमया = वाक्यालङ्कारे, अप्यर्थे वा पुनः । नाप्यनुमानेन, तेषां सर्वथातीन्द्रियत्वेन व्याप्तिग्रहणादीनामसंभवात्‌ । तदिदमुक्तम्‌- व्याप्तीत्यादि । व्याप्तेः, लिङ्गस्य च असिद्धेः । आदिना दृष्टान्तस्य संग्रहः । अनन्तरं सृष्टिक्रमं प्रतिपादयति- सत्त्वादीत्यादिना । इह = सृष्टिप्रक्रियायाम्‌, सत्त्वादीनाम्‌ = सत्त्वरजस्तमसां गुणानाम् उन्मेषैः = उद्भवैः, बहुवचनं कार्यबहुत्वाभिप्रायेण; भिन्नात्‌ महतः = महत्तत्त्वात्‌, तथा = सात्त्विकराजसतामसरूपेण यथा महत्तत्त्वं त्रिविधम्‌, तथैव अहङ्कारभेदः = अहङ्कारतत्त्वस्यापि भेद: स्यात्‌ । आद्यं प्रकृतितत्त्वम्‌ अव्यक्तम्‌, प्रधानम्‌, त्रिगुणम्‌ इत्यादिशब्दैः अभिधीयते । तस्मात्‌ त्रयोविंशतितत्त्वानि व्यक्ततत्त्वानि क्रमशः भवन्ति । तेषु आद्यं व्यक्ततत्त्वम्‌ 'महत्‌' इत्युच्यते । व्यक्ततत्त्वेषु अस्यैव इतरापेक्षया महत्त्वात्‌ 'महत्‌' इत्युच्यते । इदमेव सांख्यैः बुद्धितत्त्वमित्युच्यते । एतत्तत्त्वं बुद्धिसरे भविष्यति । तस्मात्‌ अहङ्काराख्यं तत्त्वम्‌ उद्भवति । महतत्त्वस्यापि गृणत्रयवत्त्वात् सात्त्विकमहत्‌, राजसमहत्‌, तामसमहत्‌ इति महत्तत्त्वं त्रिविधं भवति । यद्यपि त्रिष्वप्येतेषु त्रयो गुणाः सन्त्येव; तथापि उद्भवाभिभववशात्‌ तथा व्यवह्रियन्ते । सत्त्वस्योन्मेषे रजस्तमसोः अभिभवात्‌ सात्त्विकमहत्‌ भवति । एवमेव रजस उन्मेषे राजसमहत्‌, तमस उन्मेषे तामसमहच्च भवति । 'रजस्तमश्चाभिभूय सत्त्वं भवति' इत्यादौ गीतायाम्‌ (१४-१०) अस्य विस्तरो द्रष्टव्यः । एवं त्रिविधात्‌ महतः, तथैव सात्त्विकराजसतामसभेदेन अहङ्कारोऽपि त्रिविधः । सात्त्विकाहङ्कारस्य 'वैकारिकः' इति, राजसस्य 'तैजसः' इति, तामसस्य 'भूतादिः' इति च संज्ञा । तेषु प्राच्यात्‌ = आद्यात्‌ सात्त्विकाहङ्कारात्‌ अक्षाणि = इन्द्रियाणि पञ्चकर्मेन्द्रियाणि, पञ्चज्ञानेन्द्रियाणि, मनश्च इत्येकादशेन्द्रियाणि भवन्ति । एतेषां स्वरूपादिकं अग्रे भविष्यति । परः = तामसाङ्कारः मात्राः = तन्मात्राः प्रजनयति । 'तन्मात्राणि' इति नपुंसकान्तोऽप्यस्ति शब्दः; मात्रतन्मात्रशब्दौ पारिभाषिकौ, पर्यायौ, द्रव्यवाचिनौ च । अत एव 'तदेव तन्मात्रम्‌' इति न विग्रहः । मध्यमस्तु = राजसाहङ्कारस्तु उभयार्थः = सात्त्विकतामसाहङ्कारयोः सहकारी, न कस्यापि जनकः । एतत्सूचनार्थमेव 'तु' शब्दः ॥   
ननु पञ्चभूतव्यतिरिक्तानामेकोनविंशतितत्त्वानाम् आगमेनैव सिद्धिरिति कथनात्‌, पञ्चभूतानां प्रत्यक्षेणैव सिद्धिरित्युक्तमिव भवति । अत एवाग्रे 'प्रत्यक्षं व्योम' (श्लो.४२) इत्याद्यप्युच्यते । परंतु तत्र पञ्चीकृतानां व्यष्टिरूपत्वात्‌ प्रत्यक्षत्वमुपपद्यते । प्रकृत्यादयस्तु समष्टिरूपाः। तदन्तर्गतानां भूतानामपि समष्टिरूपत्वेन तेषां न प्रत्यक्षेण सिद्धिः । अतः कथमत्र निर्वाह इति चेत्‌, प्रकृतिमहदित्यादिकं भूतानामप्युपलक्षकम्‌ । ततश्च समष्टिभूतानामपि श्रुत्यैव सिद्धिः । प्रत्यक्षत्वं तु व्यष्टीकृतस्याकाशस्योच्यत इति न विरोधः । अथवा अत्रोक्तास्सर्वेऽपि व्यष्ट्यन्तर्गता एव । व्यष्टावपि प्रकृत्यादयस्सन्त्येव । तेषां व्यष्टावप्यतीन्द्रियत्वात्‌ श्रुत्यैवसिद्धिः । भूतानां तु प्रत्यक्षेण सिद्धिरिति न विरोधः । नैतावता समष्टिसृष्टिरेव नास्तीत्यर्थः, श्रुतिसिद्धत्वात्तस्याः ॥ ११ ॥
</details>



<details><summary>सर्वाङ्कषटीका</summary>

अनन्तरसृष्टिप्रक्रियायां सांख्यप्रक्रियातो विशेषं निरूपयति- तत्रेत्यादिना । तत्र = एतादृशसुष्टि- प्रक्रियायाम्‌ । अहङ्कारजन्यम्‌ = तामसाहङ्कारात्‌ उत्पन्नम्‌ शब्दमात्रम्‌ = शब्दतन्मात्रम्‌, परिणतैः = परिणामविशेषैः, नभस्त्वम्‌ = आकाशत्वं भजति = प्राप्नोति । तदुपरि = तदनन्तरम्‌ तद्वत् = तथैव, तन्मात्रपूर्वाः = तत्तत्तन्मात्रपूर्वाः, मरुदग्न्यम्बुभूम्यः = वायुः, तेजः, जलम्‌, पृथिवी इति चत्वारि भूतानि क्रमात्‌ = क्रमशः स्युः = भवेयुः । सांख्याः तामसाहङ्कारात्‌ युगपदेव पञ्चतन्मात्राणि भवन्ति, पञ्चतन्मात्रेभ्यः पञ्चभूतानि च युगपदेव भवन्ति । 'अष्टौ प्रकृतयष्षोडशविकाराः' इत्याथर्वणश्रुत्यैतत्सिद्ध्यति । अन्यथा हि द्वादश प्रकृतयः, द्रादश विकारा भवेयुरित्याहुः । सिद्धान्ते तु तच्छुतेस्तात्पर्यस्यान्यथा विवरणात्‌ (श्लो. १५) 'आत्मन॑ आका॒शस्संभू॑तः । आ॒का॒शाद्वा॒युः । वा॒योर॒ग्निः । अ॒ग्नेरापः॑ । अ॒द्भ्यः पृ॑थि॒वी । (तै.उ.५.१४.१) इति श्रुतौ क्रमदर्शनाच्च, आकाशे शब्द एक एव गुणः, तज्जन्ये वायौ शब्दः स्पर्शश्चेति द्वौ गुणौ, तज्जन्ये अग्नौ = तेजसि शब्दः, स्पर्शः, रूपम्‌ इति त्रयो गुणाः, तज्जन्ये जले शब्दः, स्पर्शः, रूपम्‌, रसः इति चत्वारो गुणाः, तज्जन्यायां पृथिव्यां शब्दः, स्पर्शः, रूपम्‌, स्सः, गन्धश्चेति पञ्च गुणाः, इति एकैकगुणवृद्धेः दर्शनाच्च, तामसाहङ्कारात्‌ शब्दतन्मात्रम्‌, तस्मादाकाशः, तस्मात्‌ स्पर्शतन्मात्रम्‌ तस्माद्वायुः , तस्मात्‌ रूपतन्मात्रम्‌, तस्मात्तेजः, तस्मात्‌ रसन्मात्रम्‌, तस्मादापः, तस्मात्‌ गन्धतन्मात्रम्‌, तस्मात्‌ पृथिवी इत्येवं क्रमशः पञ्चतन्मात्राणि, पञ्चभूतानि च भवन्ति । यद्यपि उक्ततैत्तिरीयश्रुतौ तन्मात्राणां सृष्टिर्नोक्ता, अथापि सुबालश्रुत्यनुसारात्सिद्धिः, सृष्टिप्रक्रियायाः धा॒ता य॑थापू॒र्वम॑कल्पयत् (तै.महा. ६.१.९) इत्येकरूपतवात्‌ ॥   
तन्मात्राणां स्वरूपं विवृणोति- सूक्ष्मेत्यादि । सृक्ष्मस्थूलस्वभावेति बहुव्रीहि: । 'सूक्ष्मस्थूलाः स्वभावाः येषाम्‌' इति, 'सूक्ष्मस्थूलस्वभावाः स्वगुणाः येषाम्‌' इति पुनरपि बहुव्रीहिः । सूक्ष्मस्थूलस्वभावविशिष्टशब्दादिगुणवन्ति तन्मात्राणि भूतानि च । तेषां समुदयः = उत्पत्तिः = परिणामः । तस्य प्रक्रियायाः तारतम्यात्‌ तन्मात्राभूतभेदः = तन्मात्राणां भूतानाञ्च परस्परं भेदः कललदधिनयात्‌, तत्त्वविद्भिः कल्पितः इत्यर्थः ॥   
सूक्ष्मस्थूलस्वभावस्वगुणपदयोः कर्मधारयो न । तदा हि गुणानां प्रत्येकमुत्पत्तिः नैयायिकवत्‌ स्यात्‌ । तदानीं हि गुणानां द्रव्याणां च उपादानोपादेयभावः स्यात्‌ । इत्यादिकं पूर्वमेव(पु.१६) प्रपञ्चितम्‌ । अतः गुणानामुदयो नाम गुणविशिष्टद्रव्याणामेव परिणामः । अतोऽत्र बहुव्रीहिसमासः । तदा तु सूक्ष्मस्थूलस्वभावस्वगुणानि तन्मात्राणि भूतानि च । तेषां समदयः- उत्पत्तिरित्यर्थः । तन्मात्राण्यपि द्रव्य- विशेषाण्येव, न केवलगुणरूपाणि । केवलगुणस्य प्रत्येकमवस्थानासंभवात्‌ । तन्मात्राणां प्रकृतिद्रव्यपरिणामरूपत्वेन द्रव्यत्वानपायात्‌ । अतश्च द्रव्याणामेव तेन तेन रूपेण परिणामात्‌, द्रव्याणामेवोपादानोपादेयभावः, न तु द्रव्यगुणयोरिति न काप्यनुपपत्तिः । तथा च सूक्ष्मस्वभावयुक्तगुणविशिष्टद्रव्यस्य स्थूलस्वभावयुक्तगुणविशिष्टद्रव्यात्मना परिणाम एव तत्तदुत्पत्तिपदार्थः । यथा- तामसाहङ्कारः सुक्ष्मशब्दविशिष्टशब्दतन्मात्ररूपेण परिणमते । तच्च शब्दतन्मात्रं स्थूलशब्दविशिष्टाकाशात्मना परिणमते । तच्चाकाशं सूक्ष्मशब्दस्पर्शविशिष्टस्पर्शतन्मात्ररूपेण परिणमते । तच्च स्पर्शतन्मात्रं स्थूलशब्दस्पर्शविशिष्टवायुरूपेण परिणमते । स च वायुः सूक्ष्मशब्दस्पर्शरूपविशिष्टरूपतन्मात्ररूपेण परिणमते । तच्च रूपतन्मात्रं स्थूलशब्दस्पर्शरूप-विशिष्टतेजोरूपेण परिणमते । तच्च तेजः सूक्ष्मशब्दस्पर्शरूपरसविशिष्टरसतन्मात्ररूपेण परिणमते । तच्च रसतन्मात्रं स्थूलशब्दस्पर्शरूपरसविशिष्टजलरूपेण परिणमते । तच्च जलं सूक्ष्मशब्दस्पर्शरूपरसगन्ध- विशिष्टगन्धतन्मात्ररूपेण परिणमते । तच्च गन्धतन्मात्रं स्थूलशब्दसपर्शरूपरसगन्धविशिष्टपृथिवीरूपेण ` परिणमते इति पञ्चतन्मात्राणां पञ्चभूतानां च उत्पत्तिप्रकारः । तन्मात्राणां भूतानां च कललदधिनी दृष्टान्तौ । पयस आतञ्चनेन दधिरूपेण परिणामः न हि हठादेकक्षणे भवति । किन्तु क्रमश एव । तत्र मध्यावस्था कललमित्युच्यते । तच्च न पयः, नापि दधि । अत एव नाम्लम्‌, नापि मधुरम्‌ । तद्वदेव पूर्वभूतोत्तरभूतयोः मध्ये तन्मात्रात्मकपरिणामो भवतीत्यर्थः । एवं सत्येव एकैकगुणवृद्ध्यादिकं संगच्छेत ॥   
ननु 'प्रकृतिरिह गुणैस्सत्त्वपूर्वैरूपेता' इति प्रकृतिमात्रस्य लक्षणमुक्तम्‌ । महदादीनां लक्षणानि कुतो नोक्तानि? इति चेत्‌, चिदचिदीश्वररूपतत्त्वत्रयज्ञानमेव मक्तिहेतुरिति सिद्धान्तः इत्यादिकं हि पूर्वमेवोक्तम्‌ (श्लो.४) । तत्राचित्पदेन हि त्रिगुणप्रकृतिरेवोच्यते । इतराणि तत्त्वानि तद्विकृतिरूपाणि । अतो मूलप्रकृतेः प्राधान्यात्तल्लक्षणमुक्तम्‌ । इतरेषां तु सुगमं लक्षणम्‌ । एतद्विस्तरः न्यायसिद्धाञ्जने द्रष्टव्यः । तत्संगृह्य किञ्चिदुच्यते - प्रकृतेः अव्यक्तत्वात्‌, तदधिकृत्य वचोऽप्यधिकं न प्रसरेत्‌ । महदादयस्तु व्यक्तानीत्यु- च्यन्ते । यद्यपि महदादितत्त्वान्यपि नास्माकं व्यक्तानि । हन्त! किं बहुना? पृथिव्यादितत्त्वान्यपि नास्माकं कदापि व्यक्तानि । पञ्चीकृतं स्थूलं भौतिकं पृथिव्यादिकमस्मच्चक्षुर्गोचरः । अतोऽस्मद्दृष्ट्या तत्त्वं सर्वमव्यक्तमेव । अथापि प्रकृतिव्यतिरिक्तानि तत्त्वानि कदाचित्केषाञ्चिद्योगिनां भवेयुर्गोचराः । प्रकृतिस्तु तेषामप्यगोचरः । अतस्तत्तत्त्वमव्यक्तमुच्यते । अत एवोच्यते भगवता 'दैवी ह्येषा गुणमयी मम माया दुरत्यया । मामेव ये प्रपद्यन्ते मायामेतां तरन्ति ते ॥' (गी. ७.१४) इति । सांख्यैः या प्रकृतिरित्युच्यते, सैव वेदान्तिभिः मायेत्युच्यते । जीवावारकत्वात्‌ तम इति, सुष्ट्यादिकार्ये भगवतः प्रधानोपकरणत्वात्‌ प्रधानमिति चोच्यते । एवमक्षरशब्दोऽपि प्रकृतौ प्रयुज्यते- 'अव्यक्तमक्षरे लीयते । अक्षरं तमसि लीयते' (सु.२) इत्यादौ प्रकृतेर्विलक्षणावस्था निर्दिश्यन्ते । प्रकृतेर्निरन्वयविनाशाभावात्‌ कुत्रचित्तथा कथनम्‌ । एतस्मादव्यक्तात्प्रथमं महत्तत्त्वं भवति । महदादीनां तत्त्वान्तरत्वमपि सुबालादिसिद्धम्‌ । व्यक्ततत्त्वेष्वस्य बृहत्त्वात्‌ महदित्युच्यत इत्यनुपदमेवोक्तम्‌ । एवं जीवबुद्धिप्रसरहेतुत्वात्‌ बुद्धितत्त्वमितीदमुच्यते ॥   
यद्यपि सिद्धान्ते 'बुद्धिरुपलब्धिर्ज्ञानमित्यनर्थान्तरम्‌' (न्या.सू. १.१.१५) इति गौतमीयप्रक्रियया बुद्धिः, ज्ञानमिति पर्याये पदे । अथाप्यस्ति विशेषोऽत्रेत्यग्रिमसरे विव्रियते । 'बुद्धिरव्यक्तमेव च' (गी. १३.५) इतिवचनमत्र स्मर्तव्यम्‌ । शिष्टं पश्चात्‌ ॥   
महत्तत्त्वात्‌ अहंकाराख्यं तत्त्वं प्रभवति । एवञ्च महत्तत्त्वाव्यवहितोत्तरावस्थावद्द्रव्यत्वमेवास्य लक्षणम्‌ । अथवा 'अहम्‌' इति जीवस्य प्रत्यक्त्वव्यवहारादिहेतुत्वात्‌ तत्तत्त्वमहंकारपदेनोच्यते । ततश्च प्रत्यक्त्वव्यवहारकारणं तत्त्वतमहंकारः । यद्यपि प्रत्यक्त्वमात्मनोऽसाधारणधर्मः; अथापि तद्व्यवहारस्तु संसारिजीवानां शरीरसंबन्धादेव । शरीरं च चतुर्विंशतितत्त्वोपादानकमिति अग्रे (श्लो.२३) प्रदर्श्यते । अतश्शरीरेऽहंकारततत्त्वस्य सत्त्वात्‌ स्थलाहंबुद्धिः, अहंभावना चात्मनः अहमिति अभिमानपूर्वकव्यवहारहेुतुर्भवतीति अहंव्यवहारहेतुरहंकारः । अधिकमग्रे (जीव. २,४) भविष्यति । त्रिुणद्रव्योपादानकत्वात्‌ सर्वाणयप्युत्तरतत्त्वानि त्रिगुणवन्त्येव । अत एव सात्त्विकादिभेदवन्ति । अत एवाहंकारोऽपि सात्त्विकराजसतामसभेदेन त्रिविधः । सात्त्विकाहंकारादेकादशेन्द्रियाणि, तामसाहंकाराच्छब्दतन्मात्रं च जायते । राजसस्तूभयानुग्राहकः ॥   
सात्त्विकाहंकारात्‌ घ्राणरसनचक्षुस्त्वक्श्रोत्राणि पञ्चज्ञानेन्द्रियाणि, गन्धरसरूपस्पर्शशब्दग्राहकाणि, वाक्पाणिपादपायुपस्थानि, वचनादानगमनोत्सर्गानन्दविशेषकरणानि पञ्चकर्मेन्द्रियाणि, मनश्चेत्येकादशेन्द्रियाणि भवन्ति । एवञ्च सात्त्विकाहङ्काराव्यवहितोपादानकत्वमिन्द्रियाणां सामान्यलक्षणम्‌ । विशेषलक्षणान्यप्येवं सुज्ञेयानि । मनसस्तु सुखादि साक्षात्कारहेतुत्वं लक्षणम्‌ । सुखादीनां स्वप्रकाशत्वेऽपि, तदनुसन्धानहेतुत्वं मनस एव । व्यवसायानुव्यवसाययोर्भेदविचारस्तदवसरे भविष्यति ॥   
केचित्तु- सात्त्विकाहंकारात्‌ पञ्चज्ञानेन्द्रियाणि मनश्च, राजसाहंकारात्पञ्चकर्मेन्द्रियाणि च भवन्तीत्याहुः । अपरे तु मनः उभयात्मकमुभयविधेन्द्रियप्रेरकत्वादित्याहः ॥   
तामसाहंकारजन्यत्वे सति आकाशोपादानत्वं शब्दतन्मात्रस्य लक्षणम्‌ । शब्दतन्मात्रादाकाशम्‌ | आकाशात्‌ स्पर्शतन्मात्रम्‌ । तस्मात्‌ वायुः । ततोरूपतन्मात्रम्‌ । ततः तेजः । तेजसः रसतन्मात्रम्‌, तत आपः । ततो गन्धतन्मात्रम्‌ । ततः पृथिवी ॥   
सांख्यास्तु भूतादेः पञ्चतन्मात्राणि साक्षादेव जायन्ते । तेभ्यः पञ्चभूतानि युगपद्भवन्तीत्याहुः । परं   
त्वेवं सति पञ्चभूतेष्वेकोत्तरगुणवृद्धिरहेतुका स्यादिति पूर्वोक्तक्रमणैवोत्पत्तिर्युक्ता ॥   
केचितु, भूतादेः पञ्चतन्मात्राणि युगपदेव भवन्ति । शब्दतन्मात्रसहकृतादहंकारात्‌ आकाशः । स्पर्शतन्मात्रसहकृतादाकाशाद्वायुः । रूपतन्मात्रसहकृतवायोस्तेजः । रसतन्मात्रसहकृतात्तेजसः आपः । गन्धतन्मात्रसहकृताभ्यः अद्भ्यः पृथिवीति वदन्ति । तन्मात्रतत्त्वानां संज्ञाबलात्‌, गुणानां क्रमवृद्धेः 'आकाशाद्वायुः' इत्यादिश्रुतेश्चैवमिति भावः । अत्यन्तातीन्द्रियेषु व्यर्थचर्चया न कोऽपि लाभ इत्यवधेयम्‌ ॥   
एवञ्च आकाशाव्यवहितपूर्वोपादानत्वं शब्दतन्मात्रलक्षणम्‌ । शब्दतन्मात्राव्यवहितोपादानकत्वम्‌, शब्दवत्त्वे सति स्पर्शशून्यत्वं वा आकाशस्य लक्षणम्‌ । स्पर्शतन्मात्राव्यवहितोपादानकत्वम्‌, रूपशून्यत्वे सति स्पर्शवत्त्वं वा वायोर्लक्षणम्‌ । रूपतन्मात्राव्यवहितोपादानकत्वम्‌, रसशून्यत्वे सति रूपवत्त्वं वा तेजसो लक्षणम्‌ । रसतन्मात्राव्यवहितोपादानकत्वम्‌, गन्धशून्यत्वे सति रसवत्त्वं वा अपां लक्षणम्‌ । एवं गन्धतन्मात्राव्यवहितोपादानकत्वम्‌, गन्धवत्त्वं वा पृथिव्या लक्षणम्‌ । एवम्‌ 'वैशेषिकषशैलीमनुसृत्य यथास्थितपदाथैस्वरूपं ह्यत्र विशोध्यते' (न्या.सि.बुद्धि.) इत्याचार्यसार्वभौमेरेवाभिधानात्‌ तत्तन्त्रोक्तान्यपि लक्षणानि यथार्हं शोधयित्वा योजनीयानि । तस्य तन्त्रस्य तदर्थमेवावतारादिति ॥   
ननु तन्मात्राभूतयोर्विशेषः कः? न च 'कललदधिनयात्‌' इत्यादिना तेषां स्वरूपं प्रदर्शितमेवेति वाच्यम्‌; भूतापेक्षयातिरिक्तत्वमात्रमेव तेन सिद्धम्‌, स्वरूपपरिचये तद्दृष्टान्तमपर्याप्तम्‌ । 'तन्मात्र' पददर्शने हि तस्य द्रव्यत्वं नास्तीति प्रतीयते । 'तदेव = तन्मात्रम्‌' इति किल पदनिष्पत्तिः । तथा च 'रूपतन्मात्रम्‌' 'रसतन्मत्रम्‌' इत्यादिपदैः गुणमात्रमुच्यते, न तु तदाश्रयद्रव्यम्‌ । यथा आकाशवाय्वोरमध्ये 'स्पर्शतन्मात्रं' परिगण्यते । एवञ्चाकाशाख्यद्रव्यस्य स्यर्शगुणमिश्रणे वायुर्भवतीति सिद्ध्यति । एवं वायुना साकं रूपस्य मिश्रणे तेजो भवति । एवञ्च तत्र तत्र मध्येऽधिकस्य तत्तद्गुणस्य मिश्रणमात्रादेवानन्तराणि एकैकगुणवृद्ध्या पञ्चभूतानि भवन्ति । द्रव्यं तु सिद्धमेव गुणाश्रयतया । अतस्तन्मात्राणि स्वतन्त्रगुणरूपाणि कुतो न स्युरित्यादिपरीक्षाया अवश्यकर्तव्यत्वे, तत्परित्यागः कुत इति चेत्‌; व्यस्मार्षीः किल त्वमाचार्यसार्वभौमस्य, हितवचनम्‌ 'चिन्तासाफल्यमान्द्यात्‌ श्रमबहुलतया तत्र तज्ज्ञैरुदासि' (श्लो.१५) इति । तन्मात्राणि हि श्रुतिमात्रसिद्धानीति प्रमाणं प्रदर्शितम्‌ । प्रमेयस्वरूपमपि 'कललदधिनयात्‌' इत्यनेनैव प्रदर्शितम्‌ ॥   
ननु भोः दृष्टान्तः प्रदर्शितः । दार्ष्टान्तिकं कीदृशमुच्यताम्‌? दृष्टा किल क्षीरदध्योर्मध्ये काचनावस्था द्रव्यस्य । तदात्वे हि तत्‌ न क्षीरम्‌, नापि दधि । दधिवत्‌ कठिनमपि न, क्षीरवत्‌ द्रवमपि न तत्‌ । एवं क्षीरवन्मधुरमपि न, दधिवदाम्लमपि न । तद्वदेव शब्दतन्मात्रं नाहंकारः, नाप्याकाशः; किन्तु मध्ये 'कलल'वत्‌ विलक्षणं द्रव्यमित्यादिकं स्वयमेव ज्ञातुं शक्यम्‌ । अयि भोः! अत्रैव वर्तते क्लेशः । 'शब्दतन्मात्रम्‌' इत्युच्यते, अथापि 'द्रव्यम्‌' इत्युच्यते । कथमिदं विरुद्धार्थकं पदद्वयमेकत्र प्रयुज्यते? आः! अवगतं तव संशयबीजम्‌ । 'मात्र' पदश्रवणाधीनसांकर्यप्रयुक्तस्संशयः । मात्रपदव्युत्पत्तिः भवद्बुद्धिस्था, न त्वाचार्योक्ता । संज्ञा हि सा 'तन्मात्रम्‌' इति । गुणगुणिभावस्य समर्थनादेव (श्लो.४) शब्दोऽन्यः, शब्दतन्मात्रं चान्यदिति सुगमम्‌ । किं सुगमम्‌? अद्रव्यं पृथग्विभक्तमेव किल! अतस्तन्मात्रं स्वतन्त्रं वस्तु सिद्धमेवेति चेत्‌; अत्रैवास्ति क्लेशः, भोः! अद्रव्यं पृथग्विभक्तम्‌, अत एव स्वतन्त्रमिति तु किञ्चिदिव सत्यम्‌ । अद्रव्यं हि द्रव्यादपृथग्भूतम्‌, द्रव्यभिन्नम्‌, द्रव्यपरतन्त्रञ्च । अयि भोः! किमिदमुच्यते? अपृथग्भूतम्‌, भिन्नमिति च । पृथक्त्वं हि भेदसाधकम्‌ । अपृथक्‌ चेत्‌ कथं भिन्नं भवेत्‌? सत्यम्‌, पृथक्त्वं हि भेदापादकमेव । परं त पृथक्त्वमन्यत्‌, पृथक्सिद्धिश्चान्या । गुणो हि गुणिनो भित्रोऽपि, पृथक्‌ न वर्तते । अथापि तयोर्भेद अवर्जनीय इति पूर्वमेव (श्लो.८) प्रसाधितम्‌ । एवञ्च तन्मात्रपदस्य संज्ञात्वेन रूढत्वात्‌, यौगिकत्वाभावात्‌ तन्मात्रपदं न गुणवाचि, किन्तु द्रव्यवाच्येव । अत एव 'रूपतन्मात्रम्‌' 'रसतन्मात्रम्‌' इत्याद्युच्यते, न तु 'रूपमात्रम्‌' 'रसमात्रम्‌' इत्यादि । अत एव 'तन्मात्रा' इति स्रीलिङ्गान्तमपि पदं दृश्यते । 'तन्मात्राभूतभेदः' (श्लो.१२) इति प्रयोगोऽपि द्रष्टव्यः । किमधिकोक्त्या! प्रकृतेरेवैते परिणामविशेषाः । प्रकृतिस्तु द्रव्यमेव, उपादानत्वात्‌ । तत्परिणामभूतानि तन्मात्राण्यपि द्रव्याण्येव नूनम्‌ । शिष्टमद्रव्यसरे ॥   
नन्वनुपदमेव (श्लो.१६) तत्तच्छब्दवाच्यस्य परमात्मन एव सर्वत्रोपादानत्वसमर्थनात्‌ तदिदं लक्षणं परमात्मन्यतिव्याप्तं स्यात्किलेति चेत्‌, कोऽयं महान्‌ विषयः? 'वेदान्ताध्ययनेन हि व्युत्पत्तिः पूर्यते' इति न्यायेन तथा वक्तव्यम्‌, न तु लोकदृष्ट्या । अथवा त्रिगुणत्वे सतीति विशेष्यताम्‌ ॥   
सति प्रमेयनिष्कर्षे शब्दोऽपि स्ववशे यदि । शब्दस्तु योज्यतां बुद्ध्या न स्याद्दोषो यथा, तथा ॥ सर्वव्यावृत्तमश्वत्वं यदि प्रत्यक्षतो भवेत्‌ । अतिव्याप्त्यादिदोषाः किं तदा स्युरिति चिन्त्यताम्‌ ॥ दीयतां वस्त्वनुभवे दृष्टिश्शुद्धा यथा भवेत्‌ । शब्दायत्ता नैव जातु ह्यर्थानां तु परिस्थितिः ॥   
अस्तु भोः! इदं सर्वम्‌ । तत्त्वत्रयदृष्ट्या प्रकृतिरित्येकमेव तत्त्वम्‌ । परिणामदृष्ट्या तु चतुर्विंशति- तत्त्वानीति व्यवह्रियत इत्युक्तम्‌ । जगदेव खलु प्रकृतेः परिणामरूपम्‌ । एवं सति परिणामदृष्ट्या वा कथ चतुर्विंशतित्वम्‌? अनन्तानीत्येव किल वक्तव्यमिति चेत्‌; संप्रदायस्तथेति तु सलभमुत्तरमात्मगौरव- रक्षकम्‌ । परं तु ज्ञानविज्ञानसंपन्नास्त्वाचार्याः सर्वमालोच्य त्रिगुणतत्त्वं परस्परमत्यन्तविलक्षणपरिणामविशेषदृष्ट्या चतुर्विंशतितत्त्वात्मकमिति पर्यगणयन्‌ समष्टिसृष्टौ । व्यष्टिसृष्टिदृष्ट्या पदार्थास्त्वनन्ता इत्येतावत्त्वत्र पर्याप्तम्‌ । अत्रैवास्ति परिणामविवर्तयोर्वैलक्षण्यादिविचारः । सर्वं क्रमशः (श्लो.२२) स्पष्टीभविष्यति ॥   
अस्त्विदमपि यथोक्तं तथैव । तत्त्वं नाम किमुच्यते? तत्त्वमिति पदं तु द्विविधम्‌ । एकं 'तस्य भावः तत्वम्‌', यौगिकम्‌ । एतत्तु तच्छब्दार्थदृष्ट्या यत्किञ्चिदपि भवितुमर्हति । अन्यच्च तत्त्वपदं संज्ञारूपं समष्टिपदार्थवाचकम्‌, न तु धर्मवाचकम्‌ । लोकरूढ्या तु अनारोपितम्‌, अबाधितं सत्यभूतं वस्तु तत्त्व- मुच्यते । एतत्तु अनेकविधम्‌, भवितुमर्हति । 'सत्यस्य सत्यम्‌' इत्यादिवचनात्‌ तरतमभावापन्नं तत्‌ । निरुपाधिकं सत्यं ब्रह्मैकमेव । तत्तद्देशकालोपाधिकं सत्यमितरत्‌ सर्वं भवति । एवं विभागापरिचयमूलकमेव 'ब्रह्मैकमेव सत्यम्‌, इतरत्तु मिथ्या' इत्यादयः परेषां वादा इत्यादिकं क्रमाद्व्यक्तीभविष्यति ॥ १२ ॥
</details>



<details><summary>सर्वाङ्कषटीका</summary>

उक्तसृष्टिपक्रियायां प्रमाणविरोधमाशङ्क्य परिहरति - अद्भ्य इति । 'अद्भ्योऽग्निः' इति तैत्तिरीया- रण्यकवाक्यम्‌ । तेजसः = अग्नेः ताः = आपः; 'अग्नेरापः' इति तैत्तिरीयोपनिषद्वाक्यम्‌ । इति वचसोः मध्ये, एकम्‌ = अन्यतरत्‌ वाक्यम्‌, बाधितुं न हि युक्तम्‌ । उभयोरपि वाक्ययोः श्रुतित्वात्‌ कथमन्यतरस्याप्रामाण्यं वक्तुं शक्यम्‌ । तर्हि अस्तु कल्पभेदात्‌ विरोधपरिहारः । एकस्मिन्‌ कल्पे अग्नेरापः, अपरस्मिन्‌ अद्भ्योऽग्निरिति इत्यपि न संभवतीत्याह - निर्वाह इत्यादिना । दृढमितात्‌ तत्त्वसृष्ट्यैकरूप्यात्‌ कारणात्‌, कल्पभेदात्‌ निर्वाहो यदि, न । 'धाता यथापूर्वमकल्पयत्‌' इति यथापूर्वमेव सुष्टेरभिधानात्‌ कल्पभेदेन, सृष्टिक्रमभेदो नास्त्येव । किञ्च पञ्चसु भूतेषूत्तरोत्तरं गुणवृद्धिरूपविज्ञानादपि 'अग्नेरापः' इत्येव सुवचम्‌ । शब्दस्पर्शरूपरसगन्धानामेकैकगुणवृद्ध्या आकाशादिपञ्चभूतानामृत्पत्तेरुक्तत्वात्‌ । तर्हि का गतिरित्यत्राह - व्यष्टावित्यादि । व्यष्टौ = व्यष्टिसुष्टौ कदाचित्‌ ताभ्यः = अद्भ्यः तदुपजनिः = अग्नेरुत्पत्तिः, न तु समष्टौ । अतः = एतस्मादेव कारणात्‌ तत्समष्टौ = तयोः समष्टिसृष्टौ व्यत्ययः = विपरीतमेव, अग्नेरेव आप इति न विरोधः । सृष्टिर्हि द्विविधा, समष्टिसृष्टिः, व्यष्टिसुष्टिरिति । पञ्चीकरणानन्तरसृष्टिः व्यष्टिसृष्टिरित्युच्यते । पञ्चीकरणं च समनन्तरमेव निरूप्यते । परञ्चीकरणात्पूर्वं सृष्टिः समष्टिरित्युच्यते । तत्त्वानां सृष्टिः समष्टिसृष्टिः, व्यक्तीनां सृष्टिः व्यष्टिसुष्टिरित्यपि वदन्ति । समष्टिसृष्टौ तु 'अगनेरापः' इत्येव क्रमः । व्यष्टिसृष्टौ तु, कदाचित्‌ मेघेषु विद्युदादितेजसो दर्शनात्‌ 'अद्भ्योऽग्निः' इत्युच्यते । 'अबिन्धनं विद्युदादि' इति हि पठन्ति । अतो न विरोधः । विपरीतमेव किं न स्यादिति चेत्‌ 'अग्नेरापः' इति खलु सृष्टिप्रकरणम्‌ । 'अद्भ्योग्निः' इति न सृष्टप्रकरणम्‌, स्थूलजगद्विषयकं तत्‌ । एकैकगुणवृद्धिदर्शनाच्च 'अग्नेरापः' इत्येव युक्तम्‌ । अद्भ्योऽग्निश्चेत्‌, अप्सु शब्दस्पर्शरूपरसानां दर्शनात्‌ अग्नावपि रसोपलब्धिः स्यात्‌ । अतः 'अग्नेरापः' इत्येव क्रमः । नन्वेवमपि 'आपो वा इदमग्रे सलिलमासन्‌' 'अप एव ससर्जादौ' इत्यादि श्रुतिस्मृतिषु अपामेव प्राथम्यं श्रूयते न त्वाकाशादीनाम्‌ । अतः कथं पूर्वोक्तनिर्णय इत्यत्राह - आदावित्यादि । आदौ = प्रथमम्‌ अप्सृष्टिवादः = अपां सृष्टिवचनम्‌, श्रुतिमितम्‌ = सृष्टिप्रकरणगतश्रुत्या प्रमितम्‌ इतरत्‌ = आकाशादिप्राथम्यम्‌, प्रतिक्षेप्तुम्‌ = निरसितुम्‌ न ईष्टे = न समर्थो भवति । मनुस्मृतिस्तु श्रुत्यनुगुणं नेया । 'ससर्जादौ' इत्यत्रादिपदार्थस्य सापेक्षत्वात्‌ यथाकथञ्चिन्नेतुं शक्यत्वान्न विरोधः । 'आपो॒ वा इ॒दमा॑सन्थ्सलि॒लमे॒व' (तै.आ. ३.१.२३.१) इति श्रुतिरपि न सृष्टिप्रकरणगता । अतश्चाग्रपदस्य सापेक्षत्वात्‌ अण्डसृष्टिदृष्ट्यार्थो वर्णनीयः । अत्र 'आपः' इति तत्त्ववाचि, 'सलिलम्‌' इति भूतवाचि ॥   
ननु यदि 'अग्नेरापः' इत्येव क्रमः, तर्हि कार्ये जले उपादानस्यौष्ण्यस्यानुवृत्तिः कुतो न दृश्यते? 'कारणगुणाः कार्ये संक्रामन्ती'ति खलु न्यायः । न च त्रिुगुणत्वमात्रं सर्वत्रानुवृत्तमेवेति वाच्यम्‌; त्रिगुणाना- मतीन्द्रियत्वेन तस्य व्यवहारव्यवस्थापकत्वासंभवात्‌ । व्यवहारानादरे तु न किञ्चिदपि सुनिरूपं भवेत्‌ । त्रिगुणत्वं हि प्रमेयत्ववदव्यावर्तकम्‌ । तथा च सर्वसांकर्यप्रसङ्ग इति चेत्‌; विचारयामो विस्तरेणेदमसत्कार्यवादपरीक्षायामुरत्र (श्लो.२२) ॥ १३ ॥
</details>



<details><summary>सर्वाङ्कषटीका</summary>

[सृष्टिक्रमे जैनमतविमर्शः]   
पृथ्व्याः स्पर्शादिभेदो द्रवमृदुकठिनीभावभेदश्च दृष्टः   
तद्वत् पृथ्वीजलाग्निश्वसनपरिणतिर्लाघवायेति जैनाः ।   
तत्र द्रव्यैक्यमिष्टं क्रमजनिविलयौ त्वागमादप्रकम्प्यौ  
तर्कैकालम्बिगोष्ठ्यां भजतु बहुमतिं तादृशी लाघवोक्तिः ॥१४॥   
  
किमर्थमेवं व्यष्टिसमष्ट्यादिक्लेशकल्पनम् । एकमेव द्रव्यं विविधविचित्ररूपेण परिणमते चेत्, विचित्रक्रमेणापि तद्भवतु? इति जैनगन्धेन पृच्छन्तं प्रत्याह - पृथ्व्या इत्यादि । पृथ्व्याः स्पर्शादिभेदः - जलतेजसोरदृष्टः विलक्षणः स्पर्शः दृष्टः । आदिपदेन रूपादीनां ग्रहणम् । एवं द्रवमृदुकठिनीभावभेदश्च दृष्टः - द्रवभावः जतुघृतादौ, मृदुभावः कार्पासादौ, कठिनीभावः अयःप्रभृतिलोहादिषु, एषां भेदश्च - विशेषश्च दृष्टः । पूर्वमतादृशानामपि तादृशत्वापादनमपि संस्कारविशेषवशात् युज्यत इति च्विप्रत्ययेन सूच्यते । मृदुमृत्तिकया रचितो घटः आमनिक्षिप्तः कठिनो भवत्येव । एकमेव द्रव्यं विचित्रगुणविशिष्टं परिणमत इत्यनुभवसिद्धम् । उष्णस्पर्शवतस्तेजसः शीतस्पर्शवज्जलं जायते इत्युच्यते । तद्वत् - एवमेव पृथ्वीजलाग्निश्वसनपरिणतिः - पुद्गलाख्यम् एकमेव द्रव्यं पृथिवीजलतेजोवायुरूपेण परिणमते । एवमङ्गीकारस्य फलं दर्शयति - लाघवायेति । मनुष्यबुद्धेः लाघवपक्षपातित्वात्, इति जैनाः आहुः । अविरुद्धं भागमङ्गीकृत्य, इतरांशं निराकरोति - तत्रेत्यादिना । तत्र - तस्यां प्रक्रियायां, द्रव्यैक्यम् - एकमेव द्रव्यं प्रकृत्याख्यं विविधविचित्रगुणविशिष्टं परिणमत इति इष्टम् - अङ्गीकृतमेव सिद्धान्ते । तर्हि कुत्र विवाद इत्यत्राह - क्रमेत्यादि । उत्पत्तिलयक्रमादिकं 'आकाशाद्वायुः', 'पृथिव्यप्सु प्रलीयते' इत्यादि नियतमिति आगमात् अप्रकम्प्यौ - चालयितुमप्यशक्यौ । इदं तत्त्वभेदस्याप्युपलक्षणम् । पुद्गलाख्यम् एकं तत्त्वं पृथिव्याद्यात्मना परिणमते, पृथिव्यप्प्रभृतितत्त्वभेदो नास्ति, एकस्या एव मृदः घटादिभेदेन परिणामेऽपि तत्त्वभेदो यथा नास्ति, तथेति जैनाः । सिद्धान्ते पुद्गलाख्यं तत्त्वं नाङ्गीक्रियते, श्रुत्यादिप्रमाणाभावात् । एवं पृथिव्यप्प्रभृतितत्त्वभेदोऽप्यङ्गीक्रियते, श्रुत्यनुसारात्, इति जैनप्रक्रिया न वैदिकैरङ्गीकर्तुं शक्या । ननु अस्ति किल महल्लाघवमित्यत्र सोपहासमुत्तरमाह - तर्कैकेत्यादि । स्वबुद्ध्या तर्कबलेन तत्त्वकल्पने स्यात्तथा । तर्कस्य प्राधान्यमनङ्गीकुर्वतां वैदिकानां गोष्ठ्यां केवललाघवगौरवगणना न बहुमतिं लभते । अतः तादृशी भवत्प्रतिपादिता लाघवोक्तिः - लाघववचनम्, तर्कमेकमेवावलम्बताम् अवैदिकानां गोष्ठ्यां बहुमतिं भजतु; वयं तु श्रुत्यैकावलम्बाः इत्युपहासः ॥  
तर्कमात्रावलम्बनस्य किल फलं सर्वज्ञेश्वरनिराकरणम् । ननु वैदिका अपि सांख्यमीमांसकादयः भवदभिमतं नित्यसर्वज्ञं निराकुर्वन्ति श्लोकवार्तिकादावतिविस्तरेण । कमपराधमतिरिक्तं पश्यस्यस्मासु? आस्तिकनास्तिकपदेऽपि 'अस्ति नास्ति दिष्टं मतिः' (पा.सू. 4-4-60) इति भवदीयेन परमवैदिकेनोक्तमपि विस्मृतं भवद्भिः । अस्ति परलोक इति मतिर्यस्य, स आस्तिकः । नास्ति परलोक इति मतिर्यस्य स नास्तिकः । दिष्टमिति मतिर्यस्य स दैष्टिकः इति च विवरणं भवद्भिरेव क्रियते । दिष्टमिति परलोकसाधनं पुण्यपापादिकमुच्यते । परलोकं परलोकसाधनं चाङ्गीकुर्वतामस्माकं नास्तिकता वा कथमुच्यते भवद्भिः? सांख्यमीमांसकयोस्त्वास्तिकता च कथम्? तयोः वेदप्रामाण्याभ्युपगन्तृत्वान्न नास्तिकतेति चेत्, तदिदं सङ्केतमात्रम् । न हि भवदीयसूत्रं तादृशार्थे भवद्भिरपि व्याख्यातम् । अर्थस्समानश्चेत् शब्दोपरि भारं निक्षिप्य 'नास्तिको वेदनिन्दकः' इत्यादिनिन्दया कस्य वा को लाभः? ॥   
निधाय हृदये हस्तं निर्मत्सरमथोच्यताम् । त्यक्त्वा सङ्केतभीरुत्वं धैर्यमालम्ब्य कथ्यताम् ॥   
अयि भोः! परमं सत्यं त्रिकालेऽपि हितं नृणाम् । शृणु मात्सर्यमुत्सृज्य भूत्वा सत्यपरायणः ॥  
प्रथममिदमुच्यतां शान्तात्मन्! परलोकः कश्चिदस्ति, तत्साधनं च किञ्चिदस्तीति कथमवगतमायुष्मता? द्वयमप्युभयसंमतमेव किल । तदुपरि चर्चा किमर्था? उभयसंमतमित्युक्त्वा मा पलायस्व । तादृशपरलोकस्य तत्साधनस्य च सत्त्वे प्रमाणं किमिति पृच्छामः । अस्मदागमा एवेति चेत्, भवदागमापेक्षया वेदाः अतिप्राचीना इति किं न जानासि? अस्मदागमाः स्वतन्त्रतपोमूला भवदागमापेक्षारहिता इति चेत्, अयि भोः!  
किं त्वदीया वद स्वर्गादवतीर्णाः, न मानवाः? । य एव वैदिका आसन् भवदीयास्त एव हि ॥  
त्वन्मूलपुरुषा नैव जात्वासन् वेदनिन्दकाः । त्वदीयोऽमरसिंहश्च धर्मं वैदिकमाह हि ॥   
यदा भवन्तस्संपन्नाः विद्वेषाद्वेदनिन्दकाः । तदारभ्यैव यूयं च घोषिता वेदनिन्दकाः ॥   
भगवान् पाणिनिर्नैव जैनः, परमवैदिकः । वेदमूलं च तत्सूत्रमाहास्तिक्यं तु वैदिकम् ॥   
वेदाङ्गेषु च मूर्धन्यमाहुर्व्याकरणं बुधाः । तत्रोच्यमानं सर्वं च वेदमूलं भवेद्ध्रुवम् ॥   
सर्वार्थपूर्णा वेदाः, न केवलं पारलौकिकाः । वदन्ति वेदास्सर्वेषां हितं त्रैकालिकं ध्रुवम् ॥  
धर्मार्थकाममोक्षाख्याः पुरुषार्थाश्चतुर्विधाः । एतेषां साधनानीह भवेयुर्विविधानि हि ॥   
सर्वमेतच्च लभ्येत कुत्र वान्यत्र चिन्त्यताम् । अधिकारानुरूपेण लभ्यमत्रैव नान्यतः ॥   
अतो मात्सर्यमुत्सृज्याश्रय मार्गं तु वैदिकम् । श्रेयो न परमं किञ्चिल्लभ्येतान्यत्र वेदतः ॥   
वैदिकानामपि सतां या चेश्वरनिराकृतिः । तत्राशयश्च समये त्वग्रे व्यक्तीभविष्यति ॥१४॥
</details>



<details><summary>सर्वाङ्कषटीका</summary>

'तत्त्वसृष्ट्यैकरूप्यात्‌' इत्युक्तौ विरोधमाशङ्क्य परिहरति – तत्त्वेष्वित्यादि । आथर्वणे = अथर्व- शाखासंबन्धिवाक्ये, तत्त्वेषु चतुर्विंशतितत्त्वेषु अष्टौ प्रकृतयः, अन्ये षोडश विकाराः उदिताः । 'अष्टौ प्रकृतयः षोडश विकाराः' इत्याथर्वणी श्रुतिः । चतुर्विंशतिप्राकृततत्त्वेषु प्रकृतिमहदहङ्काराः, पञ्च तन्मात्राणि चेति मिलित्वा अष्टौ प्रकृतयः । इतराणि षोडशतत्त्वानि विकृतय: इति गणितानि । प्रकृतितत्त्वम्‌ आद्यम्‌ । ततो महत्तत्त्वम्‌ । ततोऽहङ्काराख्यं तत्त्वम्‌ । ततः सात्विकाहङ्कारात्‌ एकादशेन्द्रियाणि, तामसाहङ्कारात्‌ पञ्चतन्मात्राणि । पञ्चतन्मात्रेभ्यः पञ्चभूतान्युत्पद्यन्त इति सांख्यानां प्रक्रिया । एवञ्च अन्तिमानि पञ्चभूतानि, एकादशेन्द्रियाणि च केवलविकृतिरूपणि = तत्त्वान्तरानुपादानानि । इतराण्यष्टौ प्रकृतयः = तत्त्वान्तरोपादानानि इति 'अष्टौ प्रकृतयः षोडश विकाराः' इति गणना समञ्जसा भवति । सिद्धान्ते तु, शब्दतन्मात्रादाकाशस्य, आकाशात्‌ स्पर्शतन्मात्रस्योत्पत्तिरिति क्रमाङ्गीकारात्‌, पञ्चभूतेषु पृथिव्येकैव विकृतिरूपा । इतराणि तु चत्वारि भूतानि प्रकृतिविकृतिरूपाणि । ततश्च एकादशेन्द्रियाणि, पृथिवी चेति द्वादशतत्त्वानि केवलविकृतयः, शिष्टानि च द्वादश प्रकृतयो भवन्ति । तथा च द्वादश प्रकृतयः, द्वादश विकृतय इति सिद्धम्‌ । एवञ्च जगत्सृष्टेरैकरूप्यानङ्गीकार एव वरम्‌, श्रुतिविरोधस्य सुलभतया परिहारात्‌ ॥   
ननु धा॒ता य॑थापू॒र्वम॑कल्पयत्'(तै.आर. ३.६.१.९) इत्यादिना सृष्टेरैकरूप्यमावश्यकमिति यद्याग्रहः, तत्राह – निष्कर्षेत्यादि । 'अष्टौ' 'षोडश' इति संख्यानिर्देशेन इदं वाक्यं चतुर्विंशतितत्त्वेषु प्रकृतिविकृतितत्त्वविवेचनार्थमेव प्रवृत्तमिति स्पष्टं भवति । अतः अस्मिन्‌ वचसि = 'अष्टौ प्रकृतयः' इत्यादिवाक्ये निष्कर्षेदंपरे = तत्त्वस्वरूपाणां निष्कृष्य प्रदर्शनार्थमेव प्रवृत्ते सति तदितरत्‌ सर्वं = तद्व्यतिरिक्तं तद्विरुद्धार्थप्रतिपादकं सर्वं वाक्यजातम्‌ आवर्जनीयम्‌ = आ सर्वथा त्याज्यम्‌ । अथवा तदनुगुणतया नेयम्‌ । अथवा सृष्टिप्रक्रियानेकरूपेति वा अङ्गीकार्यम्‌ । भवदुक्तसिद्धान्तप्रक्रियैव साधीयसीति तु न सर्वथा युक्तम्‌ ॥   
एवमाक्षेपे निर्दिष्टं समाधानं वक्तुमनिच्छन्‌ औदासीन्यं सूचयति - दृष्टवेत्यादिना । एवं विवादे एके = केचन सांख्यं = सांख्यशास्त्रम्‌, पुराणादिकम्‌ अपि, आदिपदेन भारतादीतिहासग्रहणम्‌, दृष्ट्वा, एतत्‌ = उक्ताथर्वणवाक्यम्‌, बहुधा = अनेकप्रकारेण निर्वहन्ति = श्रुतीनां परस्परविरोधो यथा न स्यात्‌ तथा   
अर्थं प्रतिपादयन्ति । किमर्थं भवतोऽत्रौदासीन्यमित्यत्राह - चिन्तेत्यादि । चिन्तायाः = एतादृशविचारस्य, यत्‌ साफल्यम्‌ = सफलता, तस्य मान्द्यात्‌ = अत्यल्पत्वात्‌ श्रमबहुलतया = श्रमस्यैवाधिक्याच्च तत्र = उक्तविषये, तज्ज्ञैरपि = तत्समाधानज्ञानवद्भिरप्यस्माभिः उदासि = औदासीन्यमूढम्‌ ॥   
ननु! कथमेवमौदासीन्यम्‌? किं सृष्टेरैकरूप्यं मास्त्वित्याशयस्तर्हि? इति चेत्‌; पञ्चभूतेषु एकैकगुणवृद्धिदर्शनात्‌, पञ्चतन्मत्रेभ्यः युगपत्पञ्चभूतानामुत्पत्तेरसंभवेन सांख्यप्रक्रियायाः पूर्वमेव निरासात्‌, सृष्टेरैकरूप्यमेव सिद्धान्तः । एवं सति वचनानां व्याख्यानेन महत्‌ किं साधनीयम्‌? वृथाकालहरणमात्रमिति भावः । आशयश्च सर्वार्थसिद्धावुक्तः - 'न प्रधानविरोधः स्यादीदृशानवधारणे । इति शिक्षयितुं शिष्यान्‌ प्राचां क्कचिदनिश्चयः ॥' इति । वस्तुतस्तु - चतुर्विंशतितत्त्वेषु मानुषशरीरारम्भकतत्त्वगणनार्थं इयमुक्तिरागता । प्रकृतिमहदहङ्काराः, पञ्चभूतानि चेत्याहत्य अष्टौ शरीरोपादानभूतानि प्रकृतयः । पञ्चतन्मात्राणि एकादशेन्द्रियाणि चेति षोडश शरीराश्रितानि, अत एव शरीरानारंभकाणि इति भावनया अष्टानां प्रकृतित्वं, षोडशानां विकृतिरूपत्वम्‌ आथर्वणश्रुतेराशयः न्यायसिद्धाञ्जनादिषु द्रष्टव्यः ॥ १५ ॥
</details>



<details><summary>सर्वाङ्कषटीका</summary>

ननु उत्तरोत्तरतत्त्वं प्रति पूर्वपूर्वतत्त्वस्यैवोपादानत्वस्याभिधाने, जगतः ब्रह्मोपादानत्वरूपः सिद्धान्तः गत एव । मूलतत्त्वस्यैव ब्रह्मोपादनत्वेऽपि तत्सिद्धान्तः संगच्छेतेति चेत्‌, तर्हि 'यतो॒ वा इ॒मानि॒ भूता॑नि॒ जाय॑न्ते'(तै.आर. ३.५.१५.१) इति श्रुतौ, 'इमानि' इति निर्देशात्‌, 'भूतानि' इति बहुवचननिर्देशाच्च, जगति प्रत्यक्षसिद्धानां सर्वभूतानामपि साक्षात्‌ ब्रह्मोपादानकत्वश्रवणानुरोधेन सर्वेषामपि वस्तूनां ब्रह्मोपादानकत्वस्यैवाङ्गीकारात्‌ अपसिद्धान्तापत्तिः । अस्तु तर्हि साक्षादेव ब्रह्मणः सकाशात्‌ सर्वेषामप्युत्पतिरिति यदि, तर्हि क्रमश एव सृष्टिरित्युक्तिविरोध इत्युभयतः पाशा रज्जुः इत्यत्र 'तदभिध्यानादेव तु तल्लिङ्गात्सः' (ब्र.सू. २.३.१४) इति सूत्रोक्तं समाधानमाह - निःशेषमित्यादि । तदभिध्यानरूपात्‌ परमात्मलिङ्गात्‌ सः परः = परमात्मा हेतुतत्त्वैः = उत्तरोत्तरतत्त्वोपादानभूतैः पूर्वपर्वतत्त्वैः शरीरी = शरीरविशिष्टस्सन्नेव निश्शेषं कार्यतत्त्वम्‌ = उत्तरोत्तरकार्यरूपं सर्वं तत्त्वं जनयति = उत्पादयति । तत्तत्कार्यान्तरात्मा = तत्तत्कार्यवर्गस्यापि अन्तर्यामी च = तत्तत्कार्यशरीरकोऽपि भवति । तत्‌ = तस्मादेव कारणात्‌, पूर्वपूर्वतत्त्वशरीरकपरमात्मन एवोपादानत्वात्‌, उत्तरोत्तरतत्त्वशरीरकपरमात्मन एवोपादेयत्वाच्च असौ = परमात्मा विश्वरूपः = जगद्रूपी विश्रुतः = श्रुतिस्मृत्यादिषु प्रसिद्धः । अत एव तेजोऽबन्नाभिधेये = तेजोऽबन्नशब्दवाच्ये तत्त्वे, बहुभवनम्‌, अभिध्यानलिङ्गं च दृष्टम्‌ = प्रत्यक्षश्रुतिसिद्धं दृष्यते । छान्दोग्ये सद्विद्यायाम्‌ 'तदैक्षत बहुस्याम्‌' इति तच्छब्दवाच्यस्य ब्रह्मणः 'ऐक्षत' इति अभिध्यानम्‌ = सङ्कल्पः, 'बहु स्याम्‌' इत्यात्मन एव जगद्रूपेण बहुधाभवनं च यथा दृश्यते, तथैव 'तत्तेज ऐक्षत बहु स्याम्‌' इति तेजसोऽपि संकल्पः, बहुधाभवनम्‌, 'ता आप ऐक्षन्त बह्वयः स्याम' इति अपामपि सङ्कल्पः बहुधाभवनं च दृश्यते । 'अप्'शब्दस्य नित्यबहुवचनत्वात्‌ 'ऐक्षन्त' 'बह्वयः' इति बहुवचनम्‌ ॥   
यद्यपि तेजसः, अपामेव च सङ्कल्पः, बहुधाभवनं च श्रूयते; न तु अन्नशब्दवाच्यपृथिव्या इति 'तेजोऽबन्न' इति अन्नपदग्रहणं न युज्यत हव; तथापि, अन्नशब्दवाच्यायाः पृथिव्याः तत्त्वान्तरानुपादानत्वेन तत्र संकल्पप्रसक्त्यभावात्‌ श्रुतौ पृथिव्याः संकल्पाश्रवणेऽपि, जगति पृथिव्या बहुधाभवनदर्शनात्‌, परमात्मनश्च सर्वान्तर्यामित्वात्‌, पृथिव्या अपि सङ्कल्पः अर्थात्सिद्ध्यतीत्यभिप्रायेण 'अन्न'शब्दोऽप्याचार्यैः क्रोडीकृतः । न हि परमात्मा चतुर्विंशतितत्त्वमात्रशरीरी, तावन्मात्रकारणं वा किन्तु जगच्छरीरी, जगत्कारणं च । तस्मात्‌ स्थूलेऽपि जगति मूत्पिण्डिघटादिरूपोपादानोपादेयेष्वपि तत्तच्छरीरकस्यैव परमात्मनः उपादानत्वम्‌, उपादेयत्वं चेत्येतत्सूचनायैव श्रुतावश्रुतसंकल्पस्याप्यन्नस्य संग्रहः कृतः । एवञ्च व्यष्टौ, समष्टौ च परमात्मैवोपादनमिति सिद्ध्यति । दृश्यन्ते च श्रुतयः 'पृथिव्या ओषधयः' इत्याद्याः । तथा च जडानां तेजः प्रभृतीनां संकल्पासंभवात्‌, तेजःप्रभृतिशब्दाः तत्तच्छरीरकपरमात्मवाचकाः । तस्मात्‌ = स्वयं बहुधा भवनस्य, संकल्परूपचेतनलिङ्गस्य च दर्शनात्‌, प्रकृतिविकृतयः = प्रकृतिरूपा वा विकृतिरूपा वा सर्वे पदार्थाः स्वस्वकार्यप्रसूतौ = तत्तत्कार्योत्पादने ईशाननिघ्नाः = परमात्मशरीररूपत्वात्‌ परमात्माधीना एव । एवं सांख्यसंमतसूष्टिक्रमात्‌ सिद्धान्तसंमतसृष्टिक्रमस्य वैलक्षण्यं निरूपितम्‌ । अतः परब्रह्मण एव सर्वत्र स्थूले सूक्ष्मे वा जगति उपादानत्वात्‌ परब्रह्मणः जगदुपादानत्वे, क्रमसृष्टौ वा न कोऽपि विरोधः ॥ १६ ॥
</details>



<details><summary>सर्वाङ्कषटीका</summary>

एवं सृष्टिप्रक्रियाम्‌, तत्र प्रसक्तं विचारं च परिसमाप्य, व्यष्टिसृष्टिं निरूपयति - द्वेधेत्यादिना । सृष्टिर्हि द्विविधा - समष्टिसृष्टिः, व्यष्टिसृष्टश्चेति । तत्त्वानां सृष्टिः समष्टिसृष्टिरित्युच्यते । तत्त्वव्यञ्जकव्यक्तीनां सृष्टिः व्यष्टिसुष्टिरित्युच्यते । पृथिवीतत्त्वम्‌ अन्यत्‌, पृथिवी चान्या । पृथिव्याः समष्टिरूपं पृथिवीतत्त्वन्त्वतीन्द्रियम्‌, पृथिवीत्वपदवाच्यं तु पृथिवीपदप्रवृत्तिनिमित्तया सिद्धं पृथिवीतत्त्वापेक्षयातिरिक्तं स्थूलपृथिवीनिष्ठम्‌ । स्थूला पृथिवी यद्यपि प्रत्यक्षा, तथापि पृथिवीसामान्यस्यानुगतावयवसंस्थानरूपाया जातेः प्रत्यक्षसिद्धत्वं न भवत्येव । अत एव गन्धसमवायिकारणतावच्छेदकतया पृथिवीत्वजातिस्तार्किकैः साध्यते । अतः पृथिवीपदप्रवृत्तिनिमित्ततयैव पृथिवीत्वसिद्धिः । अतः पृथिवीत्वमेकम्‌, पृथिवीव्यक्तयः अनन्ताः, स्थूलाश्च । एवं व्यष्टिसमष्टिभेदः विष्णुपुराणमनुसमृत्यादौ वर्णितः 'नानावीर्याः पृथग्भूताः ततस्ते संहतिं विना । नाशक्नुवन्‌ प्रजास्स्रष्टुमसमागम्य कृत्स्नशः ॥ समेत्यान्योन्यसंयोगं परस्परसमाश्रयाः । महदाद्या विशेषान्ता ह्यण्डमुत्पादयन्ति ते ॥' (वि.पु.१.२.५२,५३) इति ॥   
अत्र 'समेत्यान्योन्यसंयोगम्‌' इत्यंशं व्यष्टिसृष्टिरूपं विवृणोति - सः जगद्धेतुः = जगत्कारणभूतः परमात्मा भूतानि = पृथिव्यादिपञ्चभूतानि समष्टिरूपाणि द्वेधा भित्वा = विभज्य, पुनरपि द्वेधाविभक्तयोर्मध्ये एकं अर्धं चतुर्धा भिनत्ति = विभजति जगत्स्रष्टा परमात्मा । एकैकस्य तैः चतुर्भिः भागैः परम्‌ अर्धमर्धम्‌ अनुकलयति = संयोजयति । प्रतिभूतम्‌ एवं विभागात्‌ तत्र तत्र वीप्सा । एवं च सर्वेष्वपि भूतेषु अष्टधाविभक्तेषु अर्धभागः = चत्वारो भागाः तत्तद्भूतस्य, इतरार्धे = शिष्टचतुर्भागस्थाने इतरभूतचतुष्टयांश-मिश्रणमेव पञ्चीकरणम्‌ । एवं पृथिव्याम्‌ अर्धभागः पृथिवी, इतरार्धभागे इतरचतुर्भूतानि च भवन्ति । इदं पृथिवीपञ्चीकरणम्‌ । एवमेव इतरभूतानामपि पञ्चीकरणानि ज्ञेयानि ॥   
इत्थं पञ्चीकृतैः तैः पञ्चभिर्भूतैः अण्डादिकार्याणि = ब्रह्माण्डादिकार्याणि जनयति । ननु छान्दोग्ये 'त्रिवृतं त्रिवृतमेकैकां करवाणि' इति त्रिवृत्करणस्यैव श्रवणात्‌ तेजोऽबन्नानामेव मिश्रणम्‌, न तु पञ्चभूतानामिति पञ्चीकरणमप्रामाणिकमिति चेत्तत्राह – ऐदम्पर्यमिति । एका त्रिवृत्त्वश्रुतिः छान्दोग्ये विद्यमाना, अधिकगिराम्‌ = पञ्चीकरणपराणां बहूनां वाक्यानाम्‌ ऐदम्पर्यं = तात्पर्यम्‌ निरोद्धुम्‌ = निरसितुम्‌ अक्षमा = न समर्था ॥   
अयं भावः - यद्यपि छान्दोग्यश्रतौ त्रिवृत्करणमेव श्रूयते, न तु पञ्चीकरणम्‌ । परन्तु तत्प्रकरणे भूतत्रयमात्रसृष्टेः अभिधानात्‌ त्रिवृत्करणमुक्तम्‌ । इतरभूतद्वयं तु अर्थात्सिद्धमेव, अन्यथा तेत्तरीयश्रुत्यादौ श्रुतायाः पञ्चभूतानां सृष्टेरपि बाधः स्यात्‌ । सर्वसम्मतानि च पञ्चभूतानि । अतः छान्दोग्ये भूतत्रयमात्र- सृष्टिश्रवणेऽपि इतरभूतद्वयसृष्टिरपि अर्थात्‌ सिद्धा । एवमेव त्रिवृत्करणेन पञ्चीकरणमपि स्वतः प्राप्नोत्येवेति पञ्चीकरणमेव प्रामाणिकम्‌ । त्रिवृत्करणं पञ्चीकरणस्यैव प्रदर्शकम्‌ । यदि पञ्च भूतानि प्रमाणिकानि, तर्हि पञ्चीकरणमपि प्रमाणिकम्‌। अतो न कश्चन विरोधः । छान्दोग्ये भूतत्रयस्यैव परिगणनं कुत इत्यन्यदेतत्‌ ॥   
अत्रेदं प्रसङ्गात्‌ किञ्चिदुच्यते - इमां पञ्चीकरणप्रक्रियामाश्रित्यैव सिद्धान्ते शुक्तिरजतादिवुद्धीनां यथार्थत्वमुपपाद्यत इति प्रसिद्धम्‌ । परन्तु रज्जुसर्षभ्रमे रज्जौ सर्पावयवसद्भावः कथं वा समर्थनीयः? अन्ततः, देहात्मभ्रमे देहे आत्मावयवसद्भावं को वा ब्रूयात्‌? अतो भ्रमहेतुभूतस्य उभयानुगतस्य सादृश्य प्रयोजकस्याकारस्य प्रदर्शनमात्रम्‌ 'शुक्तौ रजतावयवसद्भावात्‌' इत्यादिवचनैर्विवक्षितं मन्तव्यम्‌ । शतशकटपरिमितशुक्तीनां शोधनेऽपि न हि गुञ्जाप्रमाणमपि रजतं लभ्येत । अतः आभरणादिहेतुभूतरजतावयवानामपि शुक्तौ सत्त्वं न विवक्षितम्‌, ज्ञानविज्ञानविरोधित्वात्तस्य । अस्ति किल भ्रमस्थलेऽधिष्ठानाध्यस्तयोर्लेशतो वा सादृश्यम्‌ । न हि लोष्टं दृष्ट्वा रजतभ्रमः कस्यचिद्भवति । न वा घटं दृष्ट्वा सर्पभ्रमः कस्यचिद्भवति । किन्तु शुक्तिरजतयोः समानः फाळफळ्यकार एव शुक्तौ रजतभ्रमहेतुः । एवं रज्जौ दैर्घ्याद्याकारः साधारणः सर्पभ्रमहेतर्दृश्यत एव । एवमनात्मनि देहे आत्मभ्रमहेतुः उभयसाधारणः क आकारो वर्तते? अयि भोः साधो! तर्हिं 'अहम्‌' इति प्रतीतिः शरीरविषयिणी कथं भवति? भ्रान्तिः किल सा । तथा भ्रान्तिः शरीरविषयिण्येव भवति, न तु घटादिविषयिणीति कुत इति विविच्यताम्‌ । घटः खलु जडः । तत्र अहंप्रतीतिः कथं भवेत्‌? तर्हि शरीरं किमजडम्‌? किमनुत्तरोऽसि? बह्वस्त्यत्र विचारणीयम्‌ । आत्मनि देहभ्रमो वा, देहे आत्मभ्रमो वा? प्रथममेतदेव निर्णेतव्यं वर्तते । देहःखलु प्रसिद्धः, तत्रैवात्मभ्रमः स्यादिति चेत्‌, शुकशाबक! प्रसिद्धे अप्रसिद्धस्य वा कथं भ्रमः? सर्पो यस्याप्रसिद्धः, तस्य सर्पभ्रमो भवेत्‌ किम्‌? पुनरनुत्तरो जातस्त्वम्‌ । न तावान्‌ सुखोपपादोऽयम्‌, यथा त्वं मन्यसे । मास्त्विदानीमयं विचारः । अग्रे जीवसरे पश्यामः । त्वमपि सन्नद्धो निरीक्षस्व ॥   
अत इदमत्र विवक्षितम्‌ - पञ्चीकरणप्रक्रियया सर्वं सर्वत्र वर्तत इत्यादिकं केवलं तत्त्वदृष्ट्या, न तु स्थूलदृशा । व्यष्टिसृष्टेः पूर्वं खलु पञ्चीकरणम्‌ । तथा च समष्टिसृष्टावेव तत्‌ । समष्टिसृष्टिर्नाम तत्त्वानां सृष्टिः । अतः पञ्चीकरणमपि तत्त्वानामेव, न तु दृश्यमानानां पृथिव्यादिभूतानाम्‌ । अत एव घटस्फटिकादिषु जलादीनामन्वेषणमुन्मत्तप्रयत्नायेत । अतः पृथिव्यादिभूतानि अन्यानि, पृथिवीत्वादितत्त्वानि चान्यानि । परिदृश्यमानमिदं जगत्‌ न केवलं, भूतानां सङ्घातरूपम्‌, अपितु भूतविकाराणां भौतिकानां सङ्घातात्मकम्‌ । एतादृशे स्थूले भौतिके जगति तत्त्वमन्तर्गुहायामेव निहितम्‌ । अत एव – 'इन्द्रियैरुपलब्धं यत्तत्तत्त्वेन तु गृह्यते । जातास्तत्त्वविदो बालाः तत्त्वज्ञानेन किं फलम्‌ ॥' इति हैतुका उपहसन्ति । अत आचार्याणां शुक्तौ रजतावयवसद्भावादिवचनं वैदिकैः प्रभाकरैस्तथोक्तत्वात्‌ । अथवा बालोपच्छन्दवद्‌ग्राहम्‌ । किं वान्यत्कुर्युर्महात्मानो दृष्टपरावा आचार्याः । यतः –   
गुरोः शापस्तु शिष्यः स्यात्‌ भक्तो भगवतस्तथा । धर्मसङ्कटहेतुत्वात्‌ मर्मज्ञैः प्रोच्यते तथा ॥   
न त्यक्तुं प्रभवन्त्येते शिष्यान्‌ वात्सल्यमूर्तयः । नापि जीर्णयितुं शक्ता मूर्खास्तांस्तपसापि वा ॥   
गुरुरेव विजानीयात्‌ सङ्कटं तं न चेतरः । अतः परीक्ष्य निर्धार्यम्‌, नापातवचनादिभिः ॥   
सिद्धं सत्संप्रदाय इत्याद्यमाचार्यलक्षणम्‌ । अध्येयमवधानेन स्वात्मनो हितमीप्सुभिः ॥ १७ ॥
</details>



<details><summary>सर्वाङ्कषटीका</summary>

एवं सिद्धान्तसंमतः सृष्टिक्रमः परिणामवादरूपः प्रतिपादितः । अयमेव च सत्कार्यवादः । अथ स्वपक्षप्रतिष्ठापनाय कार्यकारणभावस्थलीयवादान्‌ परीक्षयिष्यन् प्रथमं साक्षादेतत्प्रतिकोटिभूतम्‌ असत्कार्यवादं आरम्भवादापरपर्यायं वैशेषिकसंमतं विमृशति - कार्यमित्यादिना । कार्यकारणभावविषये आरम्भवादः, परिणामवादः, सङ्घातवादः, विवर्तवादश्चेति वादचतुष्टयं प्रसिद्धम्‌ । प्रथमो वैशेषिकानाम्‌, द्वितीयः सांख्यानाम्‌, सिद्धान्तिनाञ्च, तृतीयः बौद्धैकदेशिनां जगत्सत्यत्ववादिनां वैभाषिकानाम्‌, चतुर्थः जगन्मिथ्यात्ववादिनां बौद्धैकदेशिनां विज्ञानाद्वैतवादिनाम्‌, शुन्याद्वैतवादिनां माध्यमिकानाम्‌, शब्दाद्वैतवादिनाम्‌ वैयाकरणैकदेशिनां, वेदान्त्येकदेशिनां ब्रह्माद्वैतवादिनाञ्च । आरंभवाद एवासत्कार्यवाद इति कैश्चिन्नवीनैरुच्यते । कार्यं पूर्वमसदेव । पूर्वमेव कार्यस्य सत्त्वे कारकव्यापाराणां वैय्यर्थ्यम्‌, अनुभवविरोधश्च । 'घटं कर्तुमारभते' इति व्यवहारात्‌ अस्य 'आरंभवादः' इति व्यवहारः । निरुपाधिकासत्कार्यवादिनस्तु शून्यवादिनो माध्यमिका एव । वैशेषिकनये 'असतः' इति षष्ठी । कार्यस्य पूर्वमसत्त्वमात्रं विवक्षितम्‌, न तु सर्वथाऽसत्त्वम्‌ । माध्यमिकनये तु पञ्चमी । कारणस्य मिथ्यात्वं तत्संमतम्‌ । एतद्दृष्ट्या असतः कारणात्‌ कार्थमुत्पद्यते, यतोऽसतः उत्पद्यते कार्यम्‌, अत एव कार्यमप्यसत्‌ । तथा च कार्यकारणभाव एव दुर्निरूपत्वान्नास्ति इति अयमसत्कार्यवादो माध्यमिकानाम्‌ । अत एवैषां 'शून्यवादिनः' इतिव्यवहारः । वैशेषिकसंमतस्त्वसत्कार्यवाद: - असतः कार्यस्योत्पत्तिरिति तावन्मात्रमर्थः । असत्त्वमपि न सर्वथाऽसत्त्वरूपं निरुपाधिकासत्त्वम्‌, किन्तु तत्कार्यस्य तत्कारकव्यापारात्पूर्वमसत्त्वरूपम्‌ । उत्पत्त्यनन्तरं तु सदेव घटादि कार्यम्‌ । परिणामवादः सांख्यानाम्‌ । एतेषां निरुपाधिकसत्कार्यवादः माध्यमिकसंमतशून्यवादस्य निरूपाधिकासत्कार्यवादस्य साक्षात्‌ प्रतिकोटिभूतः । अत एवाचार्यैः वियदधिकरणारंभ अयं पक्षः 'सर्वं सांख्यास्तु नित्यम्‌' (अ.सा.२२०) इत्यनूदितः । सिद्धान्तेऽपि यद्यपि सत्कार्यवाद एव, अथाप्यस्ति किञ्चिद्वैलक्षण्यमिति अग्रे (श्लो.२४) स्पष्टीभविष्यति । कारणमात्रं न सत्‌, घटादिकार्यमपि पूर्वमेव सत्‌, कारकव्यापरैरभिव्यज्यते इति   
सांख्याः । अग्रे (श्लो. २४) अयं वादो विचार्यते । सङ्घातवादो नाम, अवयवानां सङ्घातः = समुदायः = समूह एवावयवी, न त्वतिरिक्तः । सिद्धान्तेऽवयवातिरिक्तावयविनो निराकरणेऽपि न सङ्घातवादो विवक्षितः, किन्तु परिणामवादः । धान्यराशिप्रभृतिषु सङ्घातवाद एव वैशेषिकाणामपि । घटपटादौ तु न संङ्घातवादः, किन्तु आरंभवादः, अवयवी अवयवातिरिक्त एव । अयमेव वादोऽत्र विमृश्यते । विवर्तवादिषु शून्यविवर्तवादिनां माध्यमिकानां पक्षोऽनुपदं प्रदर्शितः । उपर्यपि (ध्छो.32, बु.स.18, अद्रव्यस.132) विमृश्यते । विज्ञानमेकं सत्यम्‌, क्षणिकं च । तस्यैव विवर्तः प्रपञ्चस्सर्वोऽपि । अत एव विज्ञानातिरिक्तं सर्वं मिथ्यैवेति विज्ञानविवर्तवादस्य विवरणं (बु.स.२०) भविष्यति । शब्दविवर्तवादः भर्तृहरेः । अयमपि अग्रे (लु.स.३४) विचार्यते । ब्रह्मविवर्तवादः शाङ्कराणाम्‌ । अयमपि पक्षः अग्रे (ना.स.३३) विव्रियते ॥   
एवञ्चात्र वैशोषिकसंमतः आरंभवादः विमृश्यते । अत एवात्र 'आरभेरन्‌' पदप्रयोगः । मृदः पिण्डत्वावस्थानिवृत्तिपूर्वकघटत्वावस्थाप्राप्तिरेव घटस्योत्पत्तिरित्ययं परिणामवादः । अवयवद्वयसंयोगवशात्‌ अतिरिक्तः अवयवी घटादिः पूर्वं असन्‌ नूतनतया उत्पद्यते इति आरेभवादः । कार्यं यदि आकाशवत्‌ सत्‌, तर्हि कस्योत्पत्तिः? यद्यसत्‌, तर्हि शशशृङ्गादिवदसतः कथमुत्पत्तिः? तर्हि शशशृङ्गमपि कदाचिदुत्पद्येत इति बोद्धैर्दूषिते, असदेव कार्यमुत्पद्यते । शशशृङ्गादिकं तु नासत्‌, किन्तु अलीकम्‌ । न तत्तौल्यं धटादेः, दृश्यमानत्वात्‌ इति वैशेषिकानामाशयः । तदेतदत्र दूष्यते - कार्यमित्यादिना । सर्वतः = सर्वदेशावच्छेदेन संप्रयुक्ताः = संयुक्ताः = परमाणवः अधिकं = अतिरिक्तम्‌ अधिकपरिमाणविशिष्टं कार्यं नैव आरभेरन्‌ = कदापि नोत्पादयेयुः ॥   
अयं भावः - प्रलयकाले निश्चलेषु सत्सु परमाणुषु, जीवादृष्टसहकृतेश्वरसिसृक्षावशात्‌ परमाणुषु क्रिया जायते । ततः प्रथमं परमाणुद्वयसंयोगात्‌ द्व्यणुकमुत्पद्यते । त्रिभिर्द्व्यणुकैः त्र्यणुकमुत्पद्यते । एवमनेकानां त्र्यणुकानां परस्परसंयोगात्‌ महती पृथिवी जायते । एवमेव जलतेजोवायवोऽपि भवन्ति इति तेषां सुष्टिप्रक्रिया । अत्र दोषमाह – परमाणुद्वयसंयोगः कथं भवतीति वक्तव्यम्‌? परमाण्वोः जायमानः संयोगः तयोः कार्त्स्न्येन जायते, उत एकदेशावच्छेदेन? कार्त्स्न्येन यदि संयोगः, तदा द्व्यणुके परिमाणाधिक्यं न स्यात्‌ । परिमाणे आधिक्यं नाम, तेन द्रव्येणाधिकदेशाक्रमणम्‌ । अल्पो हि घटः महाघटापेक्षया अल्पम्‌ आकाश(दिग्)देशं व्याप्य वर्तते; महाघटस्तु अल्पघटापेक्षया अधिकं देशं व्याप्य वर्तते । एवं केवलेन कपालेन यावानाकाशदेशः आक्रम्यते, तदपेक्षया अधिको देशः घटेन आक्रम्यते । अतः कपालापेक्षया घटः महान्‌ भवति । एवञ्च प्रकृते परमाणुद्वयस्य परस्परसंयोगे एकपरमाण्वपेक्षया द्व्यणुकस्याधिकं परिमाणं = अधिकदेशाक्रमणं भवेत्‌ । तच्च परमाण्वोः एकपार्श्वसंयोग एव भवेत्‌ । अत एव द्व्यणुकं 'दीर्घ'पदेनाभिधीयते । यदि परमाण्वोः पार्श्वसंयोगो नास्ति, तर्हि सर्वांशेन संयोगो वाच्यः । तदा हि परमाण्वपेक्षया द्व्यणुकम्‌ अधिकपरिमाणवन्न स्यात्‌, प्रमाणुद्वयेनापि एकस्यैव देशस्याक्रमणात्‌ । अस्तु तर्हि एकस्मिन्‌ परमाणौ एकदेशावच्छेदेनैव परमाणुद्वयसंयोग इति द्वितीयः कल्पः, स्पर्शवतोः द्रव्ययोः सप्रतिघत्वनियमेन घटाकाशयोरिव कार्त्स्न्येन संयोगासंभवात्‌ इति चेत्‌, तर्हि निरवयवे एकदेशः, अन्यदेशः इति विभागासंभवात्‌ परमाणोः सावयवत्वप्रसङ्गः । तत्रेष्टापत्तावपसिद्धान्तः, अनवस्था च ॥   
ननु निरवयवयोरपि परमाण्वोः प्राच्यादिदिग्विभागस्य सत्त्वात्‌ तत्तद्दिगवच्छेदेनैव संयोगोऽस्तु इति चेत्‌, तत्राह - दिक्संयोगेत्यादि । दिक्संयोगस्यापि ऐकदेश्यात्‌ = एकदेशावच्छेदेनैव वक्तव्यत्वात्‌, निरवयवे परमाणावेकदेशाभावादेव दिक्कृतोऽपि अंशभेदः ते न घटते । सिद्धान्ते दिशः अतिरिक्ततयानङ्गीकारात्‌ 'ते' इत्युक्तिः ॥   
ननु घटपटादिवस्तद्वयविषयकम्‌ एकं ज्ञानं यदा भवति, तत्र निरंशेऽपि एकस्मिन्‌ ज्ञाने घटविषयकत्वं पटविषयकत्वं च प्रत्येकमेव वक्तव्यम्‌, अन्यथा परस्परसाङ्कर्यप्रसङ्गः । एवञ्च निरंशेऽपि भागभेदः दृश्यते किलेत्यतराह - वुद्धेस्त्वित्यादि । बुद्धेस्तु = ज्ञानस्य तु अंशानपेक्षा = अंशभेदापेक्षामन्तरेण विषयिता = वस्तुद्वयविषयत्वम् असंकीर्णं स्फुरति = प्रतीयते = अनुभवसिद्धम्‌ । 'न हि दृष्टेऽनुपपन्नं नाम किञ्चित्‌' इति न्यायेनानुभवसिद्धं तु अपलपितुमशक्यम्‌ । परमाणवस्त्वतीन्द्रियाः । तत्र नायं न्यायः प्रवर्तते । एतादृशवैलक्षण्यसूचनार्थमेव 'तु' शब्दः । इदमपि परमतानुसारेण । सिद्धान्ते तु ज्ञानस्य सावयवद्रव्यत्वेन दोषाभावात्‌ नेयमाशङ्का । ननु भवतामपि अवयवधारायाः क्कचिद्विश्रान्तिर्वाच्या । यत्र विश्रान्तिः, स पदार्थः निरवयवो वक्तव्यः, अन्यथानवस्थप्रसङ्गात्‌ । ततश्च तत्र कथं अणुद्वयसंयोगः? इति चेत्तत्राह - विश्रमस्त्वित्यादि। सिद्धान्ते अतीन्द्रियपरमाणोरनङ्गीकारात्‌, दृष्टायां त्रुटावेव विश्रान्तेरङ्गीकारात्‌ 'न हि दृष्टेऽनुपपन्नं नाम' इति परमाणुद्वयसंयोगादिः युज्यत एव । भवन्मतेऽपि दृष्ट एव एतस्मिन्‌ विश्रमः अस्तु । तथा च अतीन्द्रियपरमाण्वसिद्धिः । ननु प्रत्यक्षे महत्त्वं कारणमित्यनुभवसिद्धम्‌ । यदि त्र्यणुक एव परमाणुः स्यात्‌, तर्हि तत्र महत्त्वस्यावश्यकत्वात्‌, अणु-अणुतर-अणुतमशब्दानामर्थशून्यत्वं स्यत्किलेति चेत्‌, अणुत्वमहत्त्वादीनामापेक्षिकत्वात्‌, महत्स्वेव तारतम्यमादाय तेषां पदानामर्थवत्त्वसंभवान्न कश्चिद्दोषः । ननु त्रुटेः चाक्षुषत्वमुभयसिद्धम्‌ । चाक्षुषप्रत्यक्षं प्रति महत्त्वं कारणम्‌ । ततश्च त्रुटे: महत्परिमाणवत्त्वात् परमाणुपदवाच्यत्वं कथं स्यात्‌ । महत्त्वं हि घटादौ सावयव एव दृष्टम्‌ । अतश्च 'त्रुटिः सावयवा, महत्त्वात्‌, घटवत्‌' इत्यनुमानेन त्रुटेः सावयत्वे सिद्धे, तत्र अवयवधारायाः विश्रान्तिः न भवत्येवेति चेत्‌, तत्राह - नो चेदित्यादि । नो चेत्‌ = त्रुटावेव विश्रान्तिमनङ्गीकृत्य, महत्परिमाणवत्त्वात्‌ तस्यास्सावयवत्वमुच्यते चेत्‌, आरम्भकांशप्रभृतिषु = आरंभकाः = जगदारंभकाः = जगदुपादानभूताः ये अंशाः = परमाणवः तत्प्रभृतिषु = तदादिष्वपि नियताः = नियमेन विद्यमानाः प्रसङ्गाः = तर्काः दुर्निवाराः = वारयितुमशक्याः । ततश्च परमाणूनामपि सावयवत्वं स्यात्‌ ॥   
अयं भावः - 'त्रुटिः सावयवा, महत्परिमाणवत्त्वात्‌' इत्यनुमानेन द्वयणुकसिद्धिः, 'त्रुट्यवयवाः सावयवाः, महदारंभकत्वात्‌, कपालवत्‌' इत्यनुमानेन परमाणुसिद्धिः इति वैशेषिकैरुच्यते । एवं सति 'त्रुट्यवयवावयवाः सावयवाः, महदारंभकारंभकत्वात्‌, कापालिकावत्‌' इत्यनुमानेन त्रुट्यवयवभूतद्वयणुका- वयवाः परमाणवोऽपि कपालावयवभूतकापालिकदृष्टान्तेन सावयवाः स्युः । इष्टापत्तौ, कापालिकावयवलोष्टदृष्टान्तेन पुनस्तत्राप्यवयवसिद्धिरित्यनवस्था स्यात्‌ । अतः त्रुटावेव विश्रान्तिर्न्याय्येति परमाणूनामसिद्ध्या परमाणूनां जगदुपादानत्वं न प्रामाणिकमिति ॥   
अत्रेदमवधेयम्‌ - वैशेषिकोक्तपरमाणूपादानत्वनिराकरणात्‌, परमाणवो न सन्तीति वा, तेषामुपादानत्वं नास्तीति वा नार्थः । सांख्योक्तप्रकृत्युपादानत्वनिराकरणं यथा वा अब्रह्मात्मकप्रकृत्युपादानत्वनिराकरणे विश्राम्यति, ब्रह्मात्मकप्रकृतिपरिणामवादश्च संमत एव सिद्धान्ते, तथैव उपादानकारणपरंपरा न परमाणौ विश्राम्यति, किन्तु ततः पृष्ठतोऽपि बहुदूरं परमात्मपर्यन्तं गच्छतीति, तत्रापि सांख्यवत्‌ केवलपरमाणूनामुपादानत्वं नास्ति, किन्तु ब्रह्मात्मकानामेवेति तदुक्तपरमाणुकल्पनप्रक्रिया न श्रुतिसंमतेति तात्पर्यमवगन्तव्यम्‌ ॥ `   
वस्तुतस्तु - इदानीन्तनभौतिकविज्ञानाभिवृद्धिदृष्ट्या इदं सर्वमपि न प्रतिष्ठितं भवति । अथापि तत्काले यावच्छक्यम्‌, तावदेवात्र प्रदर्शितम्‌ । वेदान्तिनामासक्तिस्तु, लौकिकसर्वप्रमाणातीते परमात्मन्येव, इतरविषये नास्त्यधिकं नैर्भर्यमिति मन्तव्यम्‌ ॥ १८ ॥
</details>



<details><summary>सर्वाङ्कषटीका</summary>

अवयवपरम्परायाः विश्रान्तिरावश्यकीत्यंशमपि निराकरोति – स्याद्भागेत्यादिना । प्रथमपादेन पूर्वपक्षमनुवदति । अवयवपरम्परायाः क्कचिद्विश्रान्त्यनुपगमे, सर्षपक्ष्माभृतोः = सर्षपस्य पर्वतस्य च भागानन्त्यसाम्ये = अवयवानन्त्यस्य समानत्वे प्राप्ते परिमितिसमता = परिमाणसाम्यं स्यात्‌ । अयमाशयः - एकः पटः महान्‌ भवति, अपरश्च अल्पो भवति । तत्‌ कृतः? इति प्रश्ने, यस्य पटस्य कारणभूताः तन्तवः अल्पाः स पटः अल्पः, यस्य तु तन्तवो बहवः, स तु एटः महान्‌ भवतीत्येव उत्तरं वक्तव्यम्‌ । अवयवेयत्ताया अभावे इदं कथं वक्तं शक्यम्‌? एवं परिमाणतारतम्ये अवयवतारतम्यस्यैव प्रयोजकत्वे सिद्धे, यदि अवयवपरम्परायाः कुत्रापि विश्रान्तिर्न स्यात्‌, तदा सर्षपे मेर्वादिपर्वते वा अवयवतारतम्यस्य दुर्निरूपत्वे, तत्प्रयुक्तावयवितारतम्यस्यासंभवात्‌ मेरुसर्षपयोरपि साम्यमेव स्यादिति । तदेतन्निराकरोति - मैवमिति । कुत इत्यत्राह – भागेष्वित्यादि । भागेषु = अवयवेषु अनन्तेष्वपि = संख्यातुमशक्येष्वपि गिरेः = मेर्वादिपर्वतस्य समधिकता = सामान्यरूपेण ज्ञायमानमवयवाधिक्यमेव स्थौल्यहेतुः = सर्षपापेक्षया स्थौल्यकारणं स्यात्‌ । गणयितुमशक्यत्वेऽपि न्यूनाधिक्यभावः कथं ज्ञातुं शक्य इत्यत्र दृष्टान्तः - व्यक्त्यानन्त्येऽपीत्यादि । व्यक्तीनाम्‌ = पृथिवीत्वाश्रयघटत्वाश्रयव्यक्तीनाम्‌ आनन्येऽपि = असंख्यत्वेऽपि जात्योः = पृथिवीत्वघटत्वयोः परतदितरता = परत्वापरत्वे सर्वविदिते । पृथिवीत्वं परा जातिः, घटत्वं अपरा जातिरिति सर्वसंमतम्‌ । तत्र पृथिवीत्वाश्रयाणां घटत्वाश्रयाणां च त्रैकालिकानां व्यक्तीनां गणनं न हि कस्यचिच्छक्यम्‌ । अथापि पृथिवीत्वं परम्‌, घटत्वमपरमिति सर्वे यथा जानन्ति, तथैव मेरुसर्षपयोरपि तारतम्यं सर्वे ज्ञास्यन्ति । एवं पक्षमासादि = पक्षमाससंवत्सरादिकम्‌ अनन्तम्‌ = संख्यातुमशक्यम्‌ । अथापि तारतम्यं सर्वविदितम्‌ । अतः अवयवधाराया विश्रान्त्यभावेऽपि न कापि हानिः । ननु! पृथिवीत्वघटत्वादिजातीनां परापरभावः न व्यक्तिसंख्याप्रयुक्तः, किन्तु शब्देनैव प्रतीयमानव्याप्यव्यापकभावप्रयुक्तः । पृथिवीपदं हि घटपटकुड्यादिसाधारणम्‌ । घटपदं हि न तथा, किन्तु घटमात्रपरम्‌ । एवमर्थयोर्व्याप्यव्यापकभावदर्शनादेव जात्योः परत्वापरत्वनिर्णय इति दृष्टान्तो विषमः । किञ्च - मेरुसर्षपादिषु अनुभवसिद्धं तारतम्यं नाङ्गीक्रियत इति न । किन्तु तत्तारतम्यं किंकृतमिति कारणं पृच्छ्यते । अवयवधारायाः क्कचित्‌ विश्रान्त्यभावे, अवयवेषु आधिक्यं न्यूनत्वं वा न हि निरूपयितुं शक्यमिति चेत्‌; अत्रोक्तं समाधानमनुपदमेव विश्रमस्त्वस्तु दृष्टे इति । अतीन्द्रियाणामनुमानात्‌ साधनं न संभवतीत्येवाचार्याशयः । ननु 'सर्वगतं सुसूक्ष्मम्‌' 'अणोरणीयान्‌' इत्यादिना अतिसूक्ष्मं श्रुतिसिद्धं कथं निराक्रियत इत्यत्राह - श्रौतेत्यादि । श्रौतम्‌ = श्रुतिप्रसिद्धं यत्‌ उपादानसौक्ष्म्यम्‌ = जगदुपादानभूतस्य परस्य ब्रह्मणः सौक्ष्म्यम्‌, तत्‌ न भवदभिमतम्‌ = न भवत्संमतपरमाणुपरिमाणात्मकम्‌, किन्तु अत्यन्तदुर्ज्ञे यत्वरूपम्‌ । कुतः? इत्यत्र हेतुः – तत्प्रथिम्नः = तस्य परब्रह्मणः महत्त्वस्य श्रुतत्वात्‌ = तत्रैव श्रुतौ 'महतो महीयान्‌' 'विभुं सर्वगतम्‌' इति श्रवणात्‌ । अतः परमाणुसद्भावे प्रमाणाभावात्‌ परमाणुकारणतावादः न साधीयान्‌ ॥   
इदमत्रावधेयम्‌ - पृथिवीत्वघटत्वयोः परापरजातित्वं तु व्यक्तीनामानन्त्येन प्रातिस्विकतया ग्रहीतुमशक्यत्वेऽपि, पदार्थविभागवेलायामेव, 'पृथिवी' व्यापकं वस्तु, 'घटः' तदपेक्षया व्याप्यं वस्त्विति ज्ञायते स्वतः । अतः पृथिवीत्वं व्यापकम्‌ = अधिकदेशवृत्ति, घटत्वं व्याप्यम्‌ = पृथिवीत्वपेक्षया न्यूनदेशवृत्ति इति ज्ञायत एव । एवं पक्षमासादिव्यवहरे, मासस्य पक्षद्वयात्मकत्वज्ञानस्य सर्वेषां सत्त्वात्‌, पक्षत्वं व्याप्यम्‌, मासत्वं तु तदपेक्षया व्यापकमित्यपि स्वतो ज्ञायत एव । कथं ज्ञायते? कालस्यातीन्द्रियत्वादिति चेत्‌, लोक एव प्रष्टव्यः । व्याप्यव्यापकभावस्तु शब्दानां शक्तिग्रहणेनैव ज्ञायते । अवसरे विचारयाम इममर्थम्‌ । एवञ्च प्रकृतेऽपि व्याप्यव्यापकभावो लोकत एवावसीयते । मेरुसर्षपयोरपि तथैव अल्पत्वमहत्वे लोकत एवावसीयेताम्‌ - इति चेत्‌, लोकतः कथमवसीयेत इत्येव पृच्छामः । प्रत्यक्षमेव नियामकमिति चेत्‌, तथा प्रत्यक्षं कथमुपपादनीयमित्येव प्रश्नः । घटयोर्द्वयोस्तारतम्ये दृष्टे हि, 'कथमिदं तारतम्यम्‌' इति प्रश्ने, अल्पावयवजन्यत्वम्‌, महावयवजन्यत्वमेव किल सर्वैः कारणमुच्यते । तद्वत्‌ मेरोः अधिकावयवजन्यत्वम्‌, सर्षपस्य तु न्यूनावयवजन्यत्वञ्च महत्त्वाल्पत्वयोः कारणं वक्तव्यम्‌ । यावच्चावयवधारायाः कुत्रचिन्न विश्रान्तिः, तावत्कथं वा इदमुपपादयितुं शक्यम्‌? अतोऽत्र नानुभवोपर्याक्षिपः, अनुभवकारणे विज्ञान एव प्रश्न इति मन्तव्यम्‌ । आचार्यैस्तु अनुभवमात्रमादाय दूषणं प्रदर्शितं शिष्यश्रद्धावर्धनायेति मन्तव्यम्‌ ॥ १९ ॥
</details>



<details><summary>सर्वाङ्कषटीका</summary>

वैशेषिकसंमतमवयवातिरिक्तावयविवादमपि निराकरोति परिणामवाददार्ढ्याय – कार्योपादानेत्यादिना । कार्योपादानभेदे = कार्यस्य = पटादेः उपादानस्य = समवायिकारणस्य तन्त्वादेश्च भेदे = परस्परं भेदे सति, अवयविनः अवयवातिरिक्तत्वे इत्यर्थः । गौरवादेः = गुरुत्वादीनां आधिक्यम्‌ = कार्ये द्विगुणत्वं कथं न? गुरुत्वस्यातीन्द्रियत्वेऽपि अनुमानात्‌ तद्ज्ञानं भवेदेव । तत्‌ कृतो न? ननु गुरुत्वं द्विगुणं स्यात्‌, अतीन्द्रियत्वान्न तदुपलब्धिरिति चेत्‌, तत्राह - स्वकार्यम्‌ = गुरुत्वाधिक्यज्ञानम्‌, पतनाद्यतिशयो वा कथं न? वैशेषिकास्तु अवयवावयविनोरत्यन्तभेदवादिनः । एवं सति अवयविनि विद्यमाने, अवयवानामपि तत्र सत्त्वात्‌, अवयवेषु यावत्‌ गुरुत्वं वर्तते, तावद्गुरुत्वस्यावयविन्यपि आवश्यकत्वात्‌, अवयवगुरुत्वम्‌ अवयविगुरुत्वं चेति मिलित्वा द्विगुणगुरुत्वमवयविनि स्यात्‌ । अस्तु का हानिरिति चेत्‌, द्विगुणं गुरुत्वमुपलभ्येत । गुरुत्वस्यातीन्द्रियत्वात्‌ कथमुपलब्धिरापाद्यत इति चेत्‌; गरुत्वकार्यस्य पतनादेः तुलाया अवनतेर्वा द्विगुणत्वप्रसङ्ग: । तथाऽदर्शनात्‌ अवयवातिरिक्तः अवयवी अप्रामाणिक एव । अत्र 'अधिकतः' इति पाठं केचित्कल्पयन्ति । तदानीमधिकपदस्याधिक्यार्थकत्वकल्पनाक्लेशः । एतदपेक्षया 'स्वकार्ये' इति पाठे 'स्वकार्ये गौरवादेः अधिकता कथं न?' इति वा, 'स्वकार्ये नामसंख्यादिभिः अन्यत्वं न' इति वा स्यात्‌ ॥   
ननु कथमेवमुच्यते? तन्तुपटयोः कथं अभेदसंभवः? तर्हि वसनपटपदवत्‌ तन्तुपटपदयोरपि पर्यायत्वप्रसङ्गः इत्याद्याशंक्य निराकरोति - नान्यत्वमित्यादि । नामसंख्याव्यवहृतिधिषणाकारकालादिभेदैः तन्तुपटयोः अन्यत्वं = भेदः न इत्यन्वयः । नाम-संख्या-व्यवहृति-धिषणा-आकार-कालादिपदानां द्वन्द्वः । अनन्तरं भेदपदेन तत्पुरुषः । 'द्वन्द्वान्ते श्रूयमाणं प्रत्येकं संबध्यते', इति न्यायेन भेदपदस्य नामादिपदैः संबन्धात्‌ नामभेदः, संख्याभेदः, व्यवहृतिभेदः, धिषणाभेदः = बुद्धिभेदः, आकारभेदः, कालभेदश्च । नामभेदः - कार्यस्य पट इति नाम, कारणस्य तु तन्तव इति । संख्याभेदः - पट एकः, तन्तवस्तु बहवः । व्यवहारभेदः - पटेनाच्छादनादिः, तन्तुभिः बन्धनादिः । बुद्धिभेदः - पट इति बुद्धिरन्या, अन्या च तन्तव इति । आकारभेदः – पटस्याकारश्चतुरश्रत्वादिः , तन्तूनां दीर्घ आकारः । कालभेदः - पूर्वकाले तन्तवः, अनन्तरकाले पटः । एभिः हेतुभिः उभयोः भिन्नत्वं न । 'कालादि ' इत्यत्र आदिपदेन कारणभेदः गृह्यते । पटस्य कारणानि तन्तवः, तन्तोश्च कारणं कार्पसः । एवमनेकैः कारणैरुभयोर्भेदेऽनिवार्ये सति द्विगुणगुरुत्वकार्यं प्रति अवयविगुरुत्वस्य प्रतिबन्धकत्वकल्पनान्न द्विगुणगुरुत्वकार्योत्पत्तिरिति चेत्‌, एवं सत्यपि भेदाभावे हेतुमाह - द्रव्याभेदेऽपीत्यादिना । द्रव्ययोः = तन्तुपटयोः अभेदेऽपि ते = भेदाभावेऽपि नामभेदादयः; पत्रताटङ्कवत्‌ = तालपत्रकर्णाभरणवत्‌ इह अवस्थान्तरतः = अवस्थाभेदेनैव स्युः । ग्रामीणाः किल स्त्रियः तालपत्रं वर्तुलाकारेण परिवर्त्य कर्णे आभरणवत्‌ धरन्ति, विश्लेषणे तालपत्रमेव । 'धान्यराशिः' इत्यादावप्येवमेव । अवस्थाभेदमादायैव नामभेदादीनाम्‌ उपपत्त्या अवयवातिरिक्तः अवयवी नास्त्येवेति । असंयुक्ताः तन्तवः अवयवाः इत्युच्यन्ते । संयोगविशेषविशिष्टास्तन्तवः पट इत्युच्यन्ते । सुसूक्ष्ममीक्षणे तन्तवः, परस्परं विलक्षणसंयोगश्चेत्युभयातिरिक्तं न हि किञ्चिदुपलभ्यते । असमवायिकारणत्वेन वैशेषिकैरुच्यमानावयवद्वयसंयोगविशिष्टा अवयवा एव पट इत्युच्यन्त इति नातिरिक्तावयविनः कल्पना युक्ता । अत एवावयविगुरुत्वस्य प्रतिबन्धकत्वकल्पनागौरवप्रसङ्गोऽपि न । सांख्यसंमतसत्कार्यवादात्‌ सिद्धान्तसंमतसत्कार्यवादस्यायमेव विशेषः । सांख्याः घटत्वाद्यवस्थानामपि पूर्वं सत्त्वमाहुः । सिद्धान्ते तु पूर्वमसतः अवयवसंयोगस्यानन्तरमेव जननात्‌, अवस्थानामागन्तुकत्वमेव । अधिकं तु २४ श्लोके व्यक्तीभविष्यति । एवमनङ्गीकारे बाधकमप्याह - नो चेदित्यादिना । 'न' इत्यनेन समानार्थकमव्ययम्‌ 'नो' इति । एवं यदि नाङ्गीक्रियते, तदा अंशांशिनोः = अवयवावयविनो: उभयोः स्पर्शवत्त्वाविशेषात्‌ = सपर्शवत्त्वस्य समानत्वात्‌ प्रतिहतिः = परस्परं प्रतिघातः स्यात्‌ = दुर्वार एव स्यात्‌ । स्पर्शवन्ति द्रव्याणि नैकदेशावच्छेदेन स्थातुं प्रभवन्ति । घटवति भूतले स्पर्शवत्‌ अन्यत्‌ द्रव्यं कथं तिष्ठेत्‌? प्रकृते तन्तवोऽपि स्पर्शवद्द्रव्याणि । पटोऽपि स्पर्शवद्द्रव्यम्‌ । द्वयं कथमेकदेशावच्छेदेन तिष्ठेत्‌? 'स्पर्शवतां सप्रतिघत्वनियमात्‌' । अतः अवयवापेक्षयावयवी अतिरिक्तो नास्त्येव । आकाशकालादिविभुद्रव्याणामेकदेशावच्छेदेनावस्थानात्‌ स्पर्शवत्त्वविशेषणम्‌ । ननु अवयवावयविनोरयुतसिद्धत्वात्‌, युतसिद्धानां स्पर्शवतामेव सप्रतिघत्वनियम इति चेत्‌, अवयविनोऽ- तिरिक्तत्वसिद्धावेव तथा कल्पनसंभवात्‌, तस्यैवाभावात्‌ न कल्पनावकाशः ॥   
वस्तुतस्तु - न्यायशास्त्रस्य 'लोकायतम्‌' इत्येव प्राचीनं नाम । चार्वाकदर्शनं पण्डितैरनन्तरं कल्पितम्‌ । जीवसर इदं विमृश्यते । अत एव 'प्रतीतिशरणा नैयायिकाः' इति न्यायः प्रवृत्तः । लोकप्रतीतिदृष्ट्या तु अवयवातिरिक्तोऽवयव्यावश्यकः । नो चेल्लोके एकत्वव्यवहारः कुत्रापि समर्थयितुं न शक्यः । राशिसेनावनादौ नैयायिकानामपि एकत्वव्यवहारः संमत एव । परं तु स व्यवहार औपचारिक इत्येव सर्वसंमतम्‌ । कुत्रचिद्व्यवहारः ओपचारिको यदि वक्तव्यः, तदा कुत्रचित्स व्यवहारो मुख्य एषितव्यः । मुख्यार्थमन्तरा, औपचारिकार्थकल्पना कुत्रापि न संभवतीत्येव सर्वतीर्थकाराणामाशयः (ना.स.४) । एकत्वव्यवहारस्य मुख्यत्वं नाम अनौपाधिकं वस्तुगतमेकत्वमेव । एवम्‌ एकत्वं यत्र वस्तुनि नास्ति, तत्र बुद्धिकल्पितमुपाधिमादायौपचारिकमेकत्वं वक्तव्यं भवति । लोके कुत्र वा वस्तुनि, मुख्यं एकत्वं गृहीतम्‌? आकाशादयस्त्वतीन्द्रियाः । तद्गतमेकत्वमप्यतीन्द्रियम्‌ । आत्मन्येकत्वं गृह्यते किल! न हि कस्यचित्‌ 'अहमेको वा, द्वौ वा?' इति संशयो जायते । अतस्तत्रैकत्वं मुख्यं गृह्यत एवेति चेत्‌, एतदपि न । 'अहम्‌' इति क उच्यत इदानीम्‌? शरीरमेव वा, शरीरातिरिक्तं वा वस्त्विदानीमहमर्थः? शरीरं चेत्‌, तस्य   
सङ्घातरूपत्वात्‌, न मुख्यमेकत्वं भवेत्‌ । शरीरातिरिक्तस्त्वात्मा नेदानीं प्रतीयेतेति जीवसरे निरूप्यते । ननु सेनावनादावतिरिक्तावयवी नास्ति, घटपटादौ तु वर्तत इत्यत्र विनिगमकं किमिति चेत्‌, 'घटं कर्तुमारभते' 'पटं कर्तुमारभते' इति स्वरसो व्यवहारो यत्र, तत्रातिरिक्तोऽवयवी, नान्यत्र । अत एवैतस्यारंभवाद इति नाम । अतः 'एकः पटः, तन्तवस्तु बहवः' इति प्रतीतिर्मुख्यैवेति वक्तव्यम्‌ । अतो लोकव्यवहारदृष्ट्यावयव्यतिरिच्यते । 'घटं कर्तुमारभते' 'पटं कर्तुमारभते' इत्यबाधितव्यवहारदर्शनात्‌ आरंभवादादीनां विषयभेदोऽस्ति इत्यादिकं समये भविष्यति । एवमतिरिक्तत्वे आवश्यके सति, इतरत्सर्वं तदनुगुणं नेयम्‌ । वेदान्तिनां त्वान्तरे वस्तुन्येव नैर्भयम्‌ । अथाप्याचार्यैः कुत एवं निर्णीतमिति चेत्‌, समय इदमपि स्पष्टीभविष्यति । सद्यस्तु 'न हि निन्दा' न्यायोऽनुसन्धीयताम्‌, स्वपक्षे शिष्याणां श्रद्धातिशयाधानायेति । अथवा परिणामवाददृष्ट्येत्यवगम्यताम्‌ ॥ २० ॥
</details>



<details><summary>सर्वाङ्कषटीका</summary>

अवयवातिरिक्तावयव्यनङ्गीकारे लाघवातिशयं प्रदर्शयति - इत्थमित्यादिना । इत्थं = एवं अतिरिक्ता- वयव्यनङ्गीकारात्‌, वृत्त्यादिखेदः = बौद्धैरभिहितः वृत्तिविकल्पप्रयक्तः क्लेशः न भवति एतत्सिद्धान्ते । बौद्धाः खलु सङ्घातवादिनः । परमाणुसङ्घात एव अवयवीत्युच्यते, यथा वृक्षसङ्घातो वनमित्युच्यते । अतिरिक्तावयविवादम्‌ एवं दूषयन्ति – कपालद्वयजन्यः घटः अतिरिक्त इति खलूच्यते । स घटः कपलद्वये प्रत्येकं वर्तते, उत मिलितयोरेव? प्रथमकल्पे, प्रत्येकं कार्त्स्न्येन वर्तते, उत एकदेशतः? कार्त्स्न्येन वर्तते इति पक्षे, एककपालेऽपि घटप्रतीतिः स्यात्‌, कार्त्स्न्येन वर्तमानत्वात्‌ । प्रत्येकं एकदेशत एव वर्तते, अतः प्रत्येकं न घटप्रतीतिरिति चेत्‌, तर्हि घटरूपोऽवयव्यपि पुनः सावयवः स्यात्‌ । अवयवैर्जतोऽवयवी अखण्ड एक इति खलु भवत्सिद्धान्तः । प्रत्येकं न वर्तते, किन्तु कपालयोर्मिलितयोरेव वर्तत इति द्वितीयकल्पोऽपि न युक्तः; प्रत्येकमसत्त्वे, मिलितयोरपि सत्त्वस्यासंभवात्‌ । अतः अतिरिक्तावयव्यङ्गीकारे वृत्तिविकल्पो दुर्वारः इति । अयमाक्षेपः सिद्धान्ते न लगति ॥   
'वृत्त्यादि' इत्यादिपदेन उत्पत्तेः परिग्रहः । सहस्रतन्तुकपटोत्पत्तिस्थले, आरंभे द्वित्रतन्तूनां संयोगे जाते तदनुगुणः अल्पः पट उत्पद्यते, न वा? यदि उत्पद्यते, तदा तदनन्तरं अल्पपटतन्तुसंयोग एव महापटं प्रति कारणं वक्तव्यम्‌, न तु तन्तुद्वयसंयोगः । उत्तरतन्तुसंयोगकाले पूर्वस्य अल्पपटस्य नाशात्‌ तन्तुद्वयसंयोग एव तदानीं भवतीति यदि, तर्हि प्रतितन्तुसंयोगं नूतनाल्पपटोत्पत्तिः, पर्वतनाल्पपटनाशः पटान्तरोत्पत्तिश्चेति कल्पनीयं स्यात्‌ । तथा च गौरवमनन्तम्‌ । यदि नोत्पद्यते इति द्वितीयः कल्पः, तदा असमवायिकारणे तन्तुद्वयसंयोगे जातेऽपि पटः कुतो नोत्पद्यत इत्यत्र हेतुर्वक्तव्यः । न चान्तिमतनतुसंयोगे जाते, तदैवावयवपूर्त्या पटः उत्पद्यते, न तु पूर्वमिति वाच्यम्‌; एवं तर्हि अन्तिमतन्तुसंयोगात्पूर्वं परिदृश्यमानस्य नाम किम्‌? 'पट' इत्येव किल सर्वे वदन्ति, न तु 'तन्तव इमे' इति । अतः द्वितीयोऽपि न साधीयान्‌ ॥   
एवं संबन्धानुपपत्तिरपि । अवयवावयविनोरत्यन्तं भेदे हि तयोः संबन्धः कः? न तावत्संयोगः; अपसिद्धान्तात्‌, अदर्शनाच्च । नापि समवायः, असिद्धेः, 'द्रव्ययोस्संयोगः', इति नियमभङ्गश्च । अवयवा- वयविभावरहितयोर्द्रव्ययोरेव संयोग इति कल्पने च गौरवम्‌ । अतस्तयोर्भेदे संबन्धो दुरुपपादः । असंबन्धे तु द्वयं प्रत्येकमुपलभ्येत । 'अवयवी' इति मतुबर्थप्रत्ययोऽपि न स्यात्‌, तस्य संबन्धार्थकत्वात्‌ । एवञ्च वृत्त्यादिक्लेशः अतिरिक्तावयविवादे दुष्परिहरः । अत एव नः = अस्माकं अतिरिक्तावयव्यनङ्गीकारात्‌ कल्पनागौरवं च = पूर्वोक्तरीत्या कल्पनाप्रयुक्तगौरवमपि न भवति ॥   
अपि च, दीर्धैकतन्तुभ्रमणविरचिते = दीर्घस्य एकस्यैव तन्तोः भ्रमणेन = पुनः पुनः परिवर्तनेन विरचिते वस्त्रे वस्त्रधीः = 'इदं वस्त्रम्‌' इत्यनुभवोऽपि न बाध्या = बाधार्हा न भवति । एकस्यापि तन्तोः पटरूपेण परिणामात्‌ न बाधः । अतिरिक्तावयविवादे तु तन्तुद्वयसंयोगरूपासमवायिकारणाभावात्‌ न पटोत्पत्ति- संभव इति पटबुद्धिः बाधिता भवेत्‌ । ननु सिद्धान्ते वा कथमत्र निर्वाहः? अतिरिक्तावयव्यभावेऽपि, विलक्षणसंयोगविशिष्टानामवयवानां पटपदार्थत्वेन, प्रकृते अवयवद्वयसंयोगाभावात्‌ । न चैकस्यैव तन्तोः परिवर्तनदशायां तादृशविलक्षणसंयोगजननात्‌ नानुपपत्तिरिति वाच्यम्‌, अस्य समाधानस्य नैयायिक- मतेऽप्यनपायादिति चेत्‌; सत्यम्‌ । एतादृशदूषणानामुक्तिदूषणमात्ररूपत्वेन न वस्तुनिष्ठत्वमिति, शिष्य- बुद्धिवैशद्यार्थत्वं ज्ञेयम्‌ ॥   
ननु अवयवापेक्षया अवयवी महान्‌ भवेदेव, अवयवास्तु तदपेक्षया अल्पा एव । महत्त्वं नामाधिकदेशव्याप्तिः । अतश्च महत्त्वाश्रयोऽवयवी अल्पत्वाश्रयावयवेभ्यो भिन्न एव स्यात्‌ । एवञ्च परिमाणधिक्ये उभयोः कथमभेदः? इत्यत्राह - देशेत्यादि । अवयवानां प्रत्येकमल्पत्वेऽपि समेतेषु = एकत्र संहतेषु अणुषु देशाधिक्यम्‌ = परिमाणाधिक्यकार्यम् अधिकदेशव्याप्तिरूपं युज्यत एव । अल्पो नाम न्यूनदेशं व्याप्य वर्तमानः । महान्‌ नाम तदपेक्षया अधिकं देशं व्याप्य वर्तमानः । तच्चावयविनि अवयवसमुदायरूपे सत्यपि समुदायेनाधिकदेशव्याप्त्या राश्यादाविव युज्यत एव । ततः = तत एवावयविनि स्थूलधीबाधशङ्का न हि = अवयविनि महत्परिमाणवत्त्वबुद्धेः बाधशङ्का न भवत्येव, अल्पो धान्यरशिः, महान्‌ धान्यराशिरितिवत्‌ ॥   
ननु यद्यवयवसमुदाय एवावयवी, तदा तन्तुराशिष्वपि पटबुद्धिः स्यात्‌ । मृत्पिण्डेऽपि अवयव- बहुत्वसत्त्वात्‌ घटबुद्धिः स्यादित्यत्राह - संसर्गदेरित्यादि । यथाकथञ्चित्‌ तन्तुसंयोगः न पटव्यवहारहेतुः, किन्तु पटोत्पत्तिेहेतुभूतः विलक्षणः तन्तुसंयोग एव । तन्तुराशिषु परस्परं तन्तूनां संयोगे सत्यपि न हि पटः उत्पद्यते, किन्तु ओतप्रोततया विलक्षणतन्तुसंयोगे सत्येव । इदं तु वैशेषिकानामपि समानम्‌ । स एव विलक्षणस्संयोगः पटव्यवहारहेतुः । केवलतन्त्वपेक्षया विलक्षणसंयोगादिविशिष्टाः तन्तवः = अवस्थाविशेषमापन्नाः तन्तव एव प्रट इत्युच्यन्ते । अतः संसर्गादेः विशेषात्‌ = वैशेषिकमते असमवायिकारणतया अभिमतात्‌ विलक्षणात्‌ अवयवसंयोगविशेषादेव अवयविपरिषद्राशिवन्यादिवादः = दृष्टान्तदार्ष्टान्तिकयोस्समु॒च्चित्य कथनम्‌ । अवयवी दार्ष्टान्तिकः, इतरे दृष्टान्ताः । परिषत्‌ = सभा, राशिः, वन्या = वनसमूहः, आदिपदेन मालादिग्रहणम्‌ । एषु अतिरिक्तः अवयवी तैरपि नाङ्गीक्रियते । संयोगविशेषविशिष्टानि कुसुमान्येव माला । एवमेव घटपटादावपि कुतो न स्यात्‌ । तथा च पूर्वं तादृशविलक्षणसंयोगस्याभावात्‌, कारकव्यापारेण तादृशविलक्षणसंयोगस्य जननात्‌ न कारकव्यापारवैयर्थ्यम्‌ । अत एवावस्थाभेदोऽपि । कारणावस्थायां हि तादृशविलक्षणसंयोगो न वर्तते; कार्यावस्थायां तु कारकव्यापारैर्जायते । अतः कारणसमुदायमात्रं न कार्यम्‌, किन्तु संयोगरूपावस्थाविशेषविशिष्टानि उपादानकारणानि कार्य भवति । अत एव तादृशसंयोगविशिष्टत्वेन कार्यस्यापूर्वत्वमप्युपपद्यते । एतावतैवोपपत्तौ अवयवातिरिक्तोऽवयवी नास्त्येव ॥   
नन्वेवं सति सुभगाभिक्षुकन्यायावतारः । विलक्षणावयवसंयोगानां पूर्वमसत्त्वात्‌ असत्कार्यवादः कथं खण्ड्यते? अवस्थानां पूर्वमसत्त्वेऽपि तदाश्रयस्य द्रव्यस्य सत्त्वात्‌ सत्कार्यवाद एवेत्युत्तरं तु 'आम्नान्‌ पृष्टः कोविदारानाचष्टे', इतिवत्संवृत्तम्‌ । द्रव्यमादाय यदि सत्कार्यवादः , तर्ह्यवस्थामादायासत्कार्यवादोऽ- प्यभ्युपेय एवेति चेत्‌, अवस्थाया नियमेन द्रव्याश्रितत्वात्‌ द्रव्यस्यैव प्राधान्यात्‌ सत्कार्यवाद् एव । अवस्थाविशिष्टरूपेण द्रव्यमसदेवेति चेत्‌, सत्यम्‌ । अत एवोक्तमसकृत्‌, न वयं सांख्यसंमतसत्कार्यवादिनः, नापि वैशेषिकसंमतासत्कार्यवादिनः, किन्तु मध्यस्थपरिणामवादिन इति ॥ २१ ॥
</details>



<details><summary>सर्वाङ्कषटीका</summary>

अवयवातिसिकतावयविवादे बाधकान्युपन्यस्य, उभयोरनतिरेके साधकप्रमाणमाह - द्रव्यैक्य-मित्यादिना । परिमित्यन्तरे = परिमाणभेदे सत्यपि अन्याप्रतीतेः = अतिरिक्तपदार्थस्याप्रतीतेः प्रत्यभिज्ञा = 'तदेवेदम्‌' इति प्रत्यभिज्ञा द्रव्यैक्यम्‌ = उपादानोपादेयद्रव्ययोः अभेदम् प्रथयति = प्रकटयति । पत्रताटङ्कादौ आकुञ्चनप्रसारणादिना न्युनाधिकदेशव्याप्तिरूपपरिमाणभेददर्शनेऽपि 'तदेवेदम्‌' इति ऐक्यप्रत्यभिज्ञायाः सर्वसंमतत्वात्‌ उपादानोपादेययोः अत्यन्तं भेदो नास्त्येव । अवस्थाविशिष्टवेषेण एकमेव द्रव्यम्‌ 'उपादानम्‌', 'उपादेयम्‌' इति भिन्नतया व्यपदिश्यते । मृत्पिण्डः उपादानम्‌, घटः उपादेय इत्यत्र हि पिण्डत्वावस्थाविशिष्टा मृत्‌ उपादानम्‌, घटत्वावस्थाविशिष्टा मृत्‌ उपादेयेत्यर्थः । एतदपेक्षयातिरिक्तं किं वर्तते? अतः अवस्थाभेदमात्रम्‌, न तु द्रव्यभेदः ॥   
नन्वेवं यदि उपादानोपादेययोरैक्यमङ्गीक्रियते, तर्हि अशुद्धैर्ग्रामसारेः सस्यादेः पोषणात्‌, तत्र जातानां तण्डुलादीनां तादृशग्रामसारपरिणामभूतानां तदभित्नानां भक्षणात्‌ शिष्टानां प्रायश्चित्तीयता स्यात्‌ । अथ सांख्यवत्‌ सिद्धान्ते उपादानोपादेययोरत्यन्ताभेदानङ्गीकारात्‌ न दोष इतिचेत्‌; एवं तृप्यन्तं छान्दसं त्वां किं ब्रूमः? सांख्यवद्दोषो माअस्तु । अन्यादृशो दोषोऽस्तीति प्रायश्चित्तीयता कथं वार्यते? अतः सत्कार्यवादादसत्कार्यवाद एव धर्मशास्त्रानुगुण इति चेत्‌ न शब्दपरिवर्तनमात्रेण प्रत्यक्षतो दृश्यमानं ग्रामसारैः पोषणं वैज्ञानिकं कथमपगच्छेत्‌? परन्त्वत्रायमस्ति विशेषः - मृदः धटाद्यात्मना परिणामः प्रत्यक्षदृष्टः । 'मृदयं घटः' इति प्रत्यभिज्ञापि सर्वानुभवसिद्धा । सस्यादिपरिणामरस्थले नैतादृशः परिणामः । स्वपोषणाय दत्तं गोमयादिग्रामसारं स्वपादैः चूषन्तः, स्वस्वरूपानुगुणं तं ग्रामसारमद्भुतरीत्या परिवर्तयन्तः रूपरसगन्धान्‌ विचित्रान्‌ प्रदर्शयन्तः कीदृशमिन्द्रजालं सस्यादिषु वर्तमाना जीवाः कुर्वन्तीति स्मारं स्मारं मूकैर्भवितव्यं सर्वैः । ग्रामसारपरिणामभूतमेव विविधसस्यानां विविधपुष्पफलादिकमिति वैज्ञानिकोऽयं विषयः केन वानुन्मत्तेनापलपितुं शक्यः । परन्तु तत्र वैज्ञानिकोऽपि सत्यांशः न द्रव्यैक्यप्रत्यभिज्ञां लेशतोऽपि जनयतीत्याश्चर्यमेतत्‌ । परन्तु जानन्ति विज्ञानिनः । एवमेव ब्रह्मणः विविधविचित्रशक्तिपूर्णस्य परिणामरूपमपीदं जगत्‌, न तथा ज्ञायते, प्रत्यभिज्ञायते वा चर्मचक्षुष्कैः । ज्ञानविज्ञानसंपन्नास्तु 'सर्वं खल्विदं ब्रह्म' (छं .३-१४-१) इति जानन्तः प्रत्यभिजानन्तश्च नन्दन्ति । तादृशसर्वात्मकब्रह्मदर्शने देहस्मरणादिकं किं भवेत्‌? एतादृशं विलक्षणं परिणाममेव 'विवर्तम्‌' आतस्थुः श्रीशङ्कराचार्या इति समये स्थाप्यते । अतः सस्यफलादौ ऐक्यप्रत्यभिज्ञाया अभावात्‌ न प्रायश्चित्तादिप्रसद्धः ॥   
ननु प्रत्यभिज्ञाया अभावेऽपि वस्तुनोरैक्यात्‌ प्रत्यवायोऽपरिहार्य एव किलेति चेत्‌; मृदः घटरूपेण परिणामपेक्षया ग्रामसाराणां पुष्पफलादिरूपेण परिणामस्यात्यन्तविलक्षणत्वान्न दोषलेशः । तत्तत्सस्यादिषु वर्तमानो हि जीवः चैतन्यस्वरूपः शब्दस्पर्शरूपरसगन्धान्‌ अपूर्वतया परिवर्त्त्य सर्वं पवित्रीकृत्यैव परिणम- यति । अन्यथा हि रथ्याजलानां गङ्गायां मेलनेन गङ्गाया अपि पावनत्वं न स्यात्‌ । एतदपेक्षयापि ग्रामसाराणां परिणामोऽत्यन्तं विलक्षणोऽत्यन्तं विस्मयकारीति विवेकिनामत्याश्चर्यावहम्‌ । तावता परिणामो नास्तीत्यसत्कार्यवादस्तु विज्ञानविरुद्धः । मनस्समाधानार्थमुच्यते यदि, तर्हि समाधत्स्व कथञ्चित्‌ । अन्ततः - किं न स्मर्यते 'मन एव मनुष्याणां कारणं बन्धमोक्षयोः' इति । अत एतादृशविवर्तस्थले न कश्चन प्रत्यवायः । तावता वस्तुतत्त्वं कथमन्यथा भवेत्‌? भोजनकाले तु भगवद्व्यतिरिक्तस्मरणं निषिद्धमित्यपि स्मर्तव्यम्‌ । एवं सत्यपि भोजनसमये ग्रामसारस्मरणं कस्यचिद्दौर्भाग्यशालिनो यदि भवेत्‌, तदा भगवद्वैभवम्‌ एतादृशेन्द्रजालरूपं स्मृत्वा पापं क्षपितव्यम्‌, न शक्यं चेदुपोषितव्यम्‌ ॥   
ननु श्रुतौ 'यथा सोम्य' इत्यादिना मृत्कार्यदृष्टान्त एव प्रदर्शितः, न तु सस्यादिदृष्टान्त इति चेत्‌, अस्य वैज्ञानिकत्वेन सर्वैर्ज्ञातुमशक्यत्वात्मसिद्धो दृष्टान्तः प्रादर्शि । मृन्निर्मितं गजाश्वदेवतामूर्त्यादिकमेव वा दृष्टान्तीक्रियताम्‌ । मृदा निर्मितमपि गजादिकं पश्यन्तः, 'गजोऽयम् अत्यद्भुतो वर्तते' इत्येव वदन्ति । देवप्रतिमां पश्यन्तश्च दिव्यं देवं पश्यन्ति पुरतः, न तु मृदम्‌ । मृदं पश्यतां तत्र देवो न स्यात्‌ । देवं पश्यतां तत्र मृन्न स्यात्‌ । 'पृ॒थि॒व्या ओष॑धयः । ओष॑धी॒भ्योऽन्नम् ।' (तै.उप. ३.५.१४.१) इत्यादिश्रुत्या अन्नादिपरिणामा अपि पृथिव्या एव । किं बहुना! वेदान्तः अन्नपदं पृथिवीपर्यायं ब्रवीतीति 'ता अन्नमसुजन्त' इत्यादौ संप्रतिपन्नम्‌ ॥   
किं बहुना! भुक्तमन्नं रसरक्तमांसमेदोमज्जास्थिरूपेण क्रमेण परिणमत इति प्रसिद्धम्‌ । मातृश्शरीरे मातुःरक्तं क्षीररूपेण परिणमते । गोरक्तं क्षीररूपेण परिणमते । द्वयममृततुल्यमिति शास्त्रम्‌ । नो चेत्‌ स्तन्यपानं रक्तपानमेव भवेदिति महान्‌ प्रत्यवायःस्यात्‌ । तत्राप्यसत्कार्यवाद एवेति चेत्‌, तत्‌ क्षीरं कुत आगतम्‌? किमाकाशादिति वक्तव्यम्‌ । ईश्वर एव सर्वत्र सर्वं करोतीति चेत्‌, करोत्वीश्वरः । उपादानं किम्‌? किं वस्तु किं रूपं करोति? अतोऽसत्कार्यवाद इति संकेतमात्रात्‌ नात्मरक्षणं भविष्यति । परिणामवादस्तु वैज्ञानिकः मनस्तृप्त्यर्थं तथाङ्गीकुर्म इति चेत्‌, अङ्गीक्रियतामित्युक्तमेव ॥ `   
महद्रहस्यमत्रैव ह्यस्ति किञ्चिद्विचिन्त्यताम्‌ । एतावतापि कालेन केनाप्यवहितं न हि ॥   
कथमेवमभूत्‌ नैव ज्ञातुं केनापि शक्यते । मायां पृच्छ, न चेत्कालरूपिणं तं स्वयं प्रभुम्‌ ॥   
इदमत्र तत्त्वम्‌ - परिणामस्थले एवैक्यप्रत्यभिज्ञा । विवर्तस्थले तु द्रव्यैक्यं विज्ञानमात्रगम्यम्‌, न प्रत्यक्षगम्यम्‌ । ग्रामसारेण वर्धितानां सस्यवृक्षलतादीनां धान्यफलपुष्पादीनां तत्परिणामरूपत्वं को वा विश्वसेत्‌ विज्ञानिनमृते? 'अग्नेरापः' इति वदति श्रुतिः । 'कारणगुणाः कार्ये संक्रामन्ति' इति न्यायः कुत्र गतः? कुतो गतः? अत्रैवास्ति सृष्टेः रहस्यं सर्वम्‌ । एतदपरिशीलनादेव पण्डितानां कलहो नाद्यापि शान्तः । कुत एवमिति चेत्‌, मायां पृच्छ, अथवा तत्स्वामिनं भगवन्तं पृच्छ । तथा च कार्ये कारणप्रत्यभिज्ञायां परिणामः, अप्रत्यभिज्ञायां तु विवर्त इत्येव युक्तम्‌ । अधिकं पश्चात् ॥   
सुसूक्ष्मं सुष्टिविज्ञानं परिशीलयताम्‌ 'आराममस्य पश्यति न तं पश्यति कश्चन' (बृ.६-३-१४) इति सृष्टिकर्तुर्वैभवं वैशिष्ट्यं च सर्वं ज्ञायेत । अब्र 'अस्य' इत्यनेन पूर्वं तत्रैव 'स हि कर्ता' इति प्रस्तुतः परमात्मा ग्राह्यः, न तु जीवः, अर्थविरोधात्‌ । परमात्मनोऽघटितघटनासामर्थ्यस्यान्यत्किमपेक्षितं साक्ष्यम्‌ 'अग्नेरापः' इत्येतदपेक्षया । अग्नेरपां परिणामरूपता कथं वा मानवबुद्ध्या प्रत्यभिज्ञातुं शक्यः? अतस्सृष्टि- विज्ञानं परिणामविशेषरूपविवर्तरूपमेव । इदमेव न विलक्षणत्वाद्यधिकरणानां सर्वेषामपि विषयः । अत एव जगदिदं ज्ञानिनां दृष्ट्या ब्रह्मस्वरूपम्‌, आरामरूपं च । इतरेषां तु विज्ञानदृष्ट्या ब्रह्मस्वरूपम्‌, अज्ञानिनां दृष्ट्या तु केवलजडस्वरूपम्‌ ॥   
पूर्वग्रहादिकं त्यक्त्वा चिन्त्यतां सत्यमीदृशम्‌ । सत्यैकनिष्ठास्सन्तोऽत्र प्रमाणं स्युरमत्सराः ॥   
वर्धयित्वा बहून्‌ शब्दान्‌ केशाकेशि विधाय च । लाभः को वाऽऽप्त इति च चिन्त्यतामात्मसाक्षिकम्‌ ॥   
सर्वज्ञा अपि गुरवः सूचनान्मायिनो ध्रुवम्‌ । नैव प्राचीकशन्‌ ते हीत्येवं मन्यामहे वयम्‌ ॥   
कालेनैवोत्तरं देयम्‌, तदधीनाः किलेतरे । स चागतश्च कालोऽयम् अद्य दैवं वदत्यहो ॥   
अतिरिक्तावयव्यनङ्गीकारे तात्त्विकं लाघवमाह - अंशूत्कर्षत्यादि । अंशुशब्दः अंशपर्यायः । अंशवः = अवयवाः । तेषाम् उत्कर्षः, क्षयादिश्च = आधिक्यन्यूनत्वे । तयोः क्षमम्‌ = योग्यम्‌ । ततः = अति- रिक्तावयव्यभावादेव स्थूलम्‌ एकम्‌ = अवयविपदवाच्यं राशिवत्‌ = धान्यराश्यादाविव अंशूत्कर्षक्षयादिक्षममपि च भवति । अतिरिक्तावयविवादे हि, अवयवितः एकपरमाणुविश्लेषे, संश्लेषे वा पूर्वावयविनः नाशः, नूतनावयविनः उत्पत्तिश्च अङ्गीक्रियते । इदन्त्वत्यन्तानुभवविरुद्धम्‌ । अतिरिक्तावयव्यनङ्गीकारे तु, एकस्य धान्यराशेः कतिपयधान्यानां विश्लेषे, संश्लेषे वा अवयविनाशोत्पत्यादेरभावात्‌ न कोऽपि कल्पनादिक्लेशः ॥   
एवमनङ्गीकारे महदनिष्टमाह - मो चेदित्यादिना । नो चेत्‌ = एवं यदि नाङ्गीक्रियते, हठादतिरिक्ता- वयवी यदि साध्यते, तदा अश्रान्तचण्डानिलजलधिधुनीदन्तिदावानलाद्यैः = अश्रान्ताः = अविरताः चण्डानिलः = वात्यादिः । जलधिः = समुद्र: । धुन्यः = नद्यः । दन्तिनः = दिग्गजाः, तैः पौराणिकप्रक्रियया भूमेरधः अष्टदिक्षु भूमिं वहन्तो वर्तमाना महागजाः भारपीडिताः स्वासं यदा चालयन्ति, तदा भूमिरपि तेन चलनेन कंपते इति पौराणिकाः । अथवा, दन्तिनः = सामान्यगजाः । ते मत्ता भूमिं घट्टयन्ति । तेन कतिपयाणूनां विश्लेषोऽनिवार्यः । दावानलः = दावाग्निः । आद्यैः = एतदादिभिः अवयवविश्लेषहेतुभिः इयं क्षोणी = भूमि: क्षुद्यमाना = चूर्णीक्रियमाणा चरमाम्‌ = प्रलयकालिकीम्‌ अण्ववस्थाम्‌ = अणुत्वावस्थां क्षणमपि न जह्यात्‌ = न त्यजेत्‌ आदिपदेन भूकम्पादिः गृह्यते ॥   
अयमाशयः - एकस्य परमाणोः विश्लेषेऽपि पूर्वावयविनो नाशः, अवयव्यन्तरोत्पत्तिश्च वैशेषिकैः अङ्गीक्रियते । एवञ्च, महावात्याः, समद्रतरङ्गारभट्यः, नदीभूकम्पाद्याश्च परमाणुविश्लेषहेतवः सततं संभाव्यन्ते किल । एभिः भूमिरूपावयविनः पूर्वं स्थितवतः नाशः अनिवार्यः । यावता च पुनरवयव्यारम्भः, तावतैव उक्तहेतुष्वन्यतमस्यानिवार्यतया पुनः पुनः अवयवानां विश्लेषेण अवयविनः नाश एव स्यात्‌ । ततश्च भूम्याख्यावयविनः निष्पत्तिरेवासंभाविनी स्यात्‌ । इदं चात्यन्तमनुभवादिविरुद्धम्‌ । अतः अतिरिक्तावयव्यङ्गीकार एव वरम्‌ । वस्तुतस्तु - आरम्भवादिनां लोकायतपदवाच्यानां नैयायिकानां नायं शास्त्रस्य विषयः । ईश्वरानुमानादिकमपि न शुद्धनैयायिकानामिति अग्रे नायकसरे वक्ष्यते । अथापि दोषस्य समाधेयत्वाभिप्रायेण दूषणमुक्तम्‌, शिष्यबुद्धिवैशद्याय ॥ २२ ॥
</details>



<details><summary>सर्वाङ्कषटीका</summary>

एवमतिरिक्तावयविनिरासादेव मानवशरीरदेः केवलपार्थिवत्वमपि वैशेषिकैरुक्तं निरस्तप्रायमिति प्रतिपादयति - सङ्घात इत्यादिना । यथा हि एकभूतस्य भागैः = अंशैः सङ्घातः = सङ्घीभावः भवति घटादौ, तथैव नैकभूतैरपि = एकातिरिक्तभूतैरपि सङ्घातः भवति । अतः देहादिः = अस्मद्देहादिकं पञ्चभूतात्मकः, न तु केवलं पार्थिव इति निगमाद्युक्तिभिः = वेदादीनां वचनैः 'चतुर्विधाहारमयं शरीरम्‌' इत्यादि गर्भोपनिषद्वचनैः, आदिना 'पञ्चभूतात्मकं वपुः' इत्यादिपुराणादिवचनसंग्रहः । प्रसिद्धम्‌ = सर्वसंमतम्‌ अपलपितुमशक्यम्‌ । 'च' कारात्‌ युक्तेरपि संग्रहः । अथवा 'निगमात्‌, युक्तिभिः' इति वा पदच्छेदः । चकाराल्लोकानुभवोऽपि ग्राह्यः । शरीरे क्लेदनस्वेदनादिभिः पञ्चभूतानामपि सत्त्वानुभवात्‌ । पञ्चानामपि कारणत्वे समाने, अवयवातिरिक्ते अवयविनि निरस्ते च एकस्यैव तत्रोपादानत्वम्‌, इतरेषामनुपादानत्वम्‌ इति कल्पना अप्रामाणिकी । एवम्‌ = पञ्चानामप्युपादानत्वेऽपि सङ्करः = पृथिवीत्वादिजातिसाङ्कर्यं न स्यात्‌; अवयवातिरिक्तावयविनः अनङ्गीकारादिति हेतुः । अवयवातिरिक्तावयव्यङ्गीकारे, पञ्चानामपि भूतानामुपादानत्वे च, एकस्मिन्‌ शरीरे पृथिवीत्वजलत्वादीनां समावेशात्‌ जातिसाङ्कर्यं स्यात्‌ । पृथिवीत्वं विहाय जलत्वं कासारादौ, जलत्वं विहाय पृथिवीत्वं घटादौ, उभयोः समावेशो मानुषशरीरे इति । परन्तु सिद्धान्ते अतिरिक्तस्य एकस्यावयविनः अनङ्गीकारात्‌, तत्तद्भागेषु तत्तज्जातेः सत्त्वेऽविरोधात्‌ न जातिसाङ्कर्यप्रसङ्गः ॥   
ननु यदि जातिसाङ्कर्यं न दोषः, तर्हि 'सङ्करो नरकायैव' (गी.१-४२) इति भगवद्वचनं कथमिति चेत्‌; 'जायते वर्णसङ्करः' इति पूर्वं वाक्यं विस्मृत्य वर्णसांकर्यपरं सङ्करपदं जातिसङ्करपरमिति भ्रान्तोऽसि त्वम्‌ । पूर्वं तस्य विस्मरणं मम न्याय्यम्‌, पुरोगामिनस्तव 'उत्साद्यन्ते जातिधर्माः' (गी.१-४३) इति पुरतो वर्तमानं 'जातिधर्म'पदं विस्मृतं किल! । हन्त! रोषितस्त्वम्‌! महानयं विचारः शान्तचित्तैर्निर्वर्तनीयः । करिष्यामस्समये (अद्रव्य.१३३-१३३) । पृथिवीत्वादिजडवस्तुगतजातिविचारोऽन्यः, अन्यश्च मानवगत जातिवर्णविचार इति सांप्रतं समापयामः ॥   
पञ्चानामप्युपादानत्वे समाने, पार्थिवशरीरम्‌, जलीयशरीरम्‌ इत्यादिव्यवहारः कथमित्यत्राह - व्यवहृतीत्यादि । व्यवहृतिनियमः = 'इदं पार्थिवम्‌' इत्यादिव्यवहारव्यवस्था तारतम्यात्‌ = पृथिवीभागाधिक्यात्‌ इतरभागानां न्यूनत्वाच्च सूत्रितः = सूत्रेण प्रतिपादितः । सूत्रकारेण कथनमात्रात्‌ प्रमाणविरुद्धं कथमङ्गीकर्तुं शक्यमित्यत्र - देहादावित्यादि । भूतान्तरयुजि = भूतान्तरविशिष्टे मानुषदेहादौ भवतः = वैशेषिकस्य तव भौमतादिव्यवस्था = पार्थिवत्वादिव्यवस्था येन = येन प्रमाणेन, तेनैव प्रमाणेन सूत्रकारेणापि तथोक्तम्‌ ॥   
अयमर्थः - मानुषदेहे पञ्चानामपि कारणत्वे, पृथिवीभागस्यैवोपादानत्वम्‌, इतरेषां तु सहकारित्वमात्र- मिति कथं निर्णीयते? न चानिर्णये का हानिरिति वाच्यम्‌, मानवशरीरस्य पार्थिवत्वव्यवहारानापत्तेः, इति प्रश्ने, पृथिवीभागाधिक्यादिति खलूत्तरम्‌ । एतदेव सिद्धान्तेऽपि पार्थिवत्वादिव्यवहारनियामकमिति न कश्चिद्दोषः । सूत्रकारेणापि एतदेवाभिहितम्‌ । छान्दोग्ये 'अन्नमशितं त्रेधा विधीयते' (छं.६-५-१) इत्युपक्रम्य 'अन्नमयं हि सौम्य मनः' (छं.६-५-४) इति श्रूयते । पञ्चीकरणप्रक्रियया अन्ने पृथिव्यादिपञ्चभूतभागानामपि सत्त्वे, मनसि केवलमन्नमयत्वं कथमुच्यते इति शङ्कायाम्‌, तत्रोक्तम्‌, 'वैशेष्यात्तु तद्वादः' (ब्र.सू.२-४-१९) इति । वैशेष्यम्‌ = आधिक्यम्‌ । अन्ने इतरभागानां सत्त्वेऽपि पृथिवीभागस्याधिक्यात्‌, मनः अन्नमयमित्युच्यते इति । एवमेव मानुषदेहेऽपि इतरभूतापेक्षया पृथिवीभागाधिक्यात्‌ पञ्चानामुपादानत्वेऽपि पार्थिवत्वव्यवहार इति नानुपपत्तिः ॥   
यद्यपि सिद्धान्ते मन आहङ्कारिकम्‌, न तु पार्थिवम्‌ । अथाप्यन्नमयमिति कथनम्‌ 'आहारशुद्धौ सत्त्वशुद्धिः' (छा. ७-२६-२) इति प्रमाणात्‌ आहाराधीनत्वान्मनः स्थितेः 'अन्नमयं हि सौम्य मनः' इत्युक्तिः । अन्नशुद्धिः किंरूपेत्यन्योऽयं विचारः, न केवलं सांकेतिक इतिपरमवधीयताम्‌ ॥   
नन्वत्र सङ्घातशब्दप्रयोगात्‌ पञ्चभूतसङ्घातपेक्षया अतिरिक्तशरीरनिराकरणाच्च सङ्घात एव अवयवि- स्थानापन्न इत्युक्तं भवति । तर्हि उपादानोपादेयभावस्थले सङ्घातवाद एवाचार्याभिमतो वा? न चेष्टापत्तिः अवयविनिरासादिति वाच्यम्‌, आरम्भवादिनः वैशेषिकाः, सङ्घातवादिनो बौद्धाः (वैभाषिकाः), विवर्तवादिनो माध्यमिकबौद्धाः, परिणामवादिनो वयमिति खलु प्रसिद्धिः । अतः कः सिद्धान्त इति चेत्‌, नात्र सङ्घातशब्दः बौद्धसङ्केतितार्थप्रतिपादकः, किन्तु समृदायार्थकः । सिद्धान्ते समुदायत्वमप्येकावस्था । अतः 'द्रव्याभेदेऽप्यवस्थान्तरतः' इति पूर्वोक्तावस्थान्तरवादः = परिणामवाद एवाचार्याभिमतः । प्रत्येकावस्था एका, समुदायावस्था अपरा इति अवस्थाभेद एव सङ्घातपदेनापि विवक्षितः । बौद्धास्तु क्षणिकवादे भेदबुद्धेरभावात् अवस्थाया अव्यावर्तकत्वात्‌, अवस्थाभेदमपि नाङ्गीकुर्वन्ति । अवस्थाभेद एव परिणामवाद इति असकृदभिहितं पुरस्तात्‌ । अतः अवयवातिरिक्तावयविनिराकरणमात्रेण न बौद्धमतसाङ्कर्यम्‌ ॥   
ननु प्रत्येकापेक्षया समुदाये को विशेषः? इति चेत्‌, उक्तमेव पूर्वम्‌ 'संसर्गादेर्विशेषात्‌' (श्लो.२१) इति । अतिरिक्तावयविवादेऽपि पुरुषव्यापारस्य तादृशसंयोगसंपादन एव हि पर्यवसानम्‌ । ततश्च 'पटं कर्तुमारभते' इत्यादिव्यवहाराणामपि विषयलाभः । एवञ्च वैशेषिकमते असमवायिकारणतयाङ्गीकृतः अवयवानां विलक्षणसंयोगोत्पत्त्या, तादृशसंयोगविशिष्टावयवा एव सिद्धान्ते अवयविव्यवहारनियामकाः । तादृशसंयोगजन्यः अतिरिक्त एवावयवीति वैशेषिकमते । संयोगाख्यपदार्थस्यैवानङ्गीकारात्‌ अवयवसङ्गातमात्रम् अवयवीति बौद्धमतमिति विशेषः । अधिकं 'संसर्गादेर्विशेषात्‌' इत्यत्र (श्लो.२१) द्रष्टव्यम्‌ ॥   
निष्ठुरसत्कार्यवादिनः सांख्या अपि हि 'सङ्घातपरार्थत्वात्‌' (सां.का.१७) इत्यवयविस्थाने सङ्घातपदं प्रयञ्जते, न तावता ते सङ्घातवादिनः । अतः न बौद्धच्छायापातप्रसक्तिः । बौद्धमते निष्ठुरासत्कार्यवादः ।   
सिद्धान्ते ते उपादानदृष्ट्या सत्कार्यवादः । अवस्थादृष्ट्या त्वसत्कार्यवाद एव । अथापि अवस्थानां स्वतन्त्रपदार्थत्वाभावान्नासत्कार्यवादस्सिद्धान्त इति विशेषः ॥ २३ ॥
</details>



<details><summary>सर्वाङ्कषटीका</summary>

एवं सिद्धान्तसंमतस्य सत्कार्यवादस्य स्थिरीकरणार्थम् एतत्प्रतिकोटिभूतम् आरम्भवादाख्यम् असत्कार्यवादं वैशेषिकसंमतं निरस्य 'असदकरणादुपादानग्रहणात्‌ सर्वसंभवाभावात्‌ । शक्तस्य शक्यकरणात्‌ कारणभावाच्च सत्‌ कार्यम्‌ ॥'` (सां.का.९) इति सांख्यैरुक्तं सत्कार्यवादं विमृशति । 'कार्यं सत्‌' इति प्रतिज्ञा । तत्र हेतुः - असदकरणादिति । असतः करणासंभवात्‌ । न हि असत्‌ शशशृङ्गादि केनापि कर्तुं शक्यम्‌ । क्रियते च तिलेभ्यस्तैलम्‌, तिलेषु तैलस्य सत्त्वादेव । एवम्‌ उपादानग्रहणाच्च सत्‌ कार्यम्‌ । तैलार्थी तिलानेव प्रथममुपादत्ते, न तु सिकतादि । कृतः? तिलेष्वेव तैलस्य सूक्ष्मतया दर्शनात्‌ । एवम्‌ - सर्वसंभवाभावात्‌ - सर्वस्मात्‌ सर्वसंभवस्याभावात्‌ । कार्यं पूर्वमसच्चेत्‌, सर्वस्मात्सर्वमपि कार्यं स्यात्‌, असत्त्वस्य समानत्वात्‌ । अतः कार्यं पूर्वं स्वोपादाने सत्‌ । ननु किञ्चित्कारणं किञ्चित्कार्यं प्रत्येव शक्तं दृष्टम्‌ । न हि घटकरणशक्ता मृत्‌ पटं कुर्यात्‌ । न वा पटकरणशक्तास्तन्तवो घटं कुर्युः । एवं शक्तिविशेषसद्भावात्‌ सर्वस्मात्‌ सर्वसंभवप्रसङ्गो न भवेदिति चेत्‌, सत्यम्‌ । इदमेतत्कार्ये शक्तमित्यस्य कोऽर्थः? कारणस्य शक्तत्वं नाम तत्र सूक्ष्मरूपेण कार्यस्य स्थितिरेव - यथा तिलेषु तैलम्‌ । अतश्च शक्तिः कार्यस्य सूक्ष्मावस्थैव; अन्यस्य दुर्वचत्वात्‌ । अतः कार्यं पूर्वं सत्‌ । एवं कारणभावाच्च कार्यस्य कार्यं सत्‌ । 'घटः मृदुपादानकः, मृदभिन्नत्वात्‌' यदि मृद्भिन्नः स्यात्‌, तदा मृदुपादानको न स्यात्‌, यथा पटः इत्यनुमानात्‌ मृट्घटयोरभेदः । अत एव 'मृदयं घटः' इत्यभेदव्यपदेशः । इति कारिकार्थः । एतत्कारिकोक्तपरक्रिययैव पूर्वपक्षमनुवदन्‌, तत्र विवादविषयांशसूचनेन पूर्वपक्षं प्रदर्शयति - सन्तीत्यादिना । 'कार्यं सत्‌' इत्यनुक्त्वा, 'अवस्थाः प्रागपि सन्ति' इति प्रतिज्ञानात्‌, घटत्वाद्यवस्थानामपि पूर्वं मृदि सत्त्वं तत्संमतम्‌; सिद्धान्ते तु मृद एव घटरूपेण परिणामाङ्गीकारात्‌, पिण्डत्वघटत्वाद्यवस्थानामेवासत्त्वम्‌ । मृदः सर्वत्रानुवर्तमानत्वात्‌ सत्त्वमित्यङ्गीक्रियते । तथा चावयवातिरिक्तावयविनिराकरणात्‌ सिद्धान्ते 'कार्यं सत्‌' इत्युच्यते । सांख्यसिद्धान्ते तु घटत्वाद्यवस्थानामपि पूर्वं सूक्ष्मरूपेण सत्त्वम्‌, कारकव्यापारेणाभिव्यक्तिमात्रमित्यङ्गीक्रियते इत्युभयोर्वैलक्षण्यम्‌ । अनेन सिद्धान्तसंमतसत्कार्यवादः वैशेषिकसंमतासत्कार्यवादाद्यथा विलक्षणः, तथा सांख्यसंमतसत्कार्यवादादपि विलक्षण इत्यवधेयम्‌ (पु.२९) । अवस्थाः प्राक्‌ अपि सन्ति इति प्रतिज्ञा । सदितरेत्यादिर्हेतुः । सदितरत्‌ = असत्‌, तस्य करणम्‌ = असतः करणम्‌, तस्य अदृष्टेः इत्यन्वयः । एवम् प्राप्तिः = संबन्धः, अप्राप्तस्य = असंबद्धस्य निष्पत्तेः अदृष्टेः इत्यन्वयः । सदितरकरणादृष्टेः, अप्राप्तनिष्पत्त्यदृष्टेः इति हेतुद्वयम्‌ । असतः शशशृङ्गादेः केनापि करणासंभवात्‌ सदेव कार्यम्‌ । कारिकायां चकारात्सूचितम्‌ 'अप्राप्तनिष्पत्त्यदृष्टे'रिति ॥   
ननु यदि कार्यं सत्‌ तर्हि घटादीनां पूर्वमेव सत्त्वे, दण्डचक्रपुरुषादिभिः किं क्रियते? इति चेत्‌, सूक्ष्मरूपेण वर्तमानस्य स्थूलरूपप्राप्तिरूपाभिव्यक्तिः क्रियते । यथा तिलेषु सूक्ष्मतया स्थितस्य तैलस्य यन्त्रादिकारकैः अभिव्यक्तिमात्रं पुरुषप्रयत्नसाध्यम्‌, तथैव सर्वत्र । नो चेत्‌ सिकताभ्योऽपि तैलमुत्पद्येत ॥   
एवम्‌ 'अप्राप्तनिष्पत्त्यदृष्टेः प्राप्तिः = संबन्धः । अप्राप्तस्यासंबद्धस्य निष्पत्तेरदर्शनात्‌ कार्यं सत्‌ । तथाहि - दण्डचक्रादिकारकाणां कार्यस्य च संबन्धोऽस्ति, न वा? यदि नास्ति, तर्हि कारणस्य कार्यस्य च संबन्धविशेषाभावात्‌ सर्वं सर्वस्मादुत्पद्येत, असंबद्धत्वाविशेषात्‌ । यदि संबन्धोऽस्तीत्युच्यते, तर्हि कार्यं सदेव । असत्त्वे, असता कथं कारणानां संबन्धः? अतः कार्यकारणभावव्यवस्था यदि वक्तव्या, तर्हि कार्यस्य सत्त्वमावश्यकम्‌ । तथोक्तम्‌ 'असत्त्वान्नास्ति संबन्धः कारणैस्सत्त्वसङ्गिभिः । असंबद्धस्य चोत्पत्तिमिच्छतो न व्यवस्थितिः ॥' इति ॥   
एवं शक्ताशक्तप्रभेदादिभिरपि पूर्वमपि कार्यं सदेव । एतस्मिन्‌ कार्ये इदं शक्तम्‌, न त्वन्यदिति प्रभेदात्‌ = भेदस्य सत्त्वात्‌ इत्यर्थः । घटोत्पादने मृदामेव शक्तिः, तैलोत्पादने तिलानामेव, न त्वन्येषामिति सर्वसंमतम्‌ । तिलेषु तैलस्य सत्त्वादेव, तैलोत्पादने तिला एव शक्ताः, नान्य इति सर्वानुभवसिद्धम्‌ । एवमेव घटोत्पादने मृदेव शक्तेति घटोऽपि तत्र सक्ष्मरूपेण वर्तते । अतः कारणेषु कार्यस्य सूक्ष्मरूपेणावस्थानमेव शक्तिः, अनवस्थानमेवाशक्तिरिति कार्यं कारणे पूर्वमपि वर्तते, अनन्तरमभिव्यज्यते इत्येव युक्तम्‌ ॥   
आदिपदेन सांख्यकारिकोक्तानाम् 'उपादानग्रहणात्‌' इत्यादीनां त्रयाणां ग्रहणम्‌ । उपादानम्‌ = समवायिकारणतया वैशेषिकैरङ्गीकृतं वस्तु । तस्य ग्रहणात्‌ । तैलार्थी तिलानुपादत्ते प्रथमम्‌, न त्वन्यत्‌ । तत्कुतः? तत्र तत्कार्यस्य सत्त्वादेव । अन्यथा हि अन्यदप्युपाददीत । अतः कार्यं स्वोपादाने सत्‌ । एवं कारणभावात्‌ = उपादानात्मत्वात्‌ उपादेयस्य कारणसत्त्वस्य कार्यसत्त्वात्मत्वात्‌ कार्यमपि सदेव । तन्त्वात्मत्वं च पटस्य - 'पटः न तन्तुभ्यो भिद्यते, तन्त्वविनाभूतत्वात्‌; यत्‌ यस्माद्भिद्यते, तत्ततो विनाभूतम्‌, यथा घटपटौ, अथवा तन्तुघटौ' इत्यनुमानात्सिद्ध्यति । न चैवं सति गुणगुणिनोरप्यभेदः स्यादिति वाच्यम्‌; इष्टापत्तेः । एवं सर्वस्मात्सर्वसंभवाभावोऽपि ग्राह्यः । इदं पूर्वपक्ष एव विवृतम्‌ । आभिर्युक्तिभिः अवस्थापि पूर्वं सत्येव ॥   
तदेतन्निराकरोति - नेति । तत्र हेतुमाह – स्वोचितादित्यादि । कार्यदृष्टेरिति । दृश्यते पूर्वमदृष्टं कार्यं कारकव्यापारादभिनिष्पाद्यमानम्‌ । तथा च प्रत्यक्षविरोधः । कार्यस्यासत्त्वे उपादानव्यवस्थैव न स्यादित्युक्तं किलेत्यत्र - स्वोचितादिति हेतूक्तिः । औचित्यं च योग्यता । तत्कार्ययोग्यात्‌ कारणात्‌ तदनुगुणं कार्यं भवेदेव । प्रत्यक्षं तिरस्कृत्य कार्यकारणभावापलापिनम्‌ अग्रे (श्लो.३२) अभिगमिष्यामः । प्रकृते तमभिगतवन्तं सांख्यं विमृशामः । कार्यम् असच्चेत्‌, शशशृङ्गवत्‌ स्यादित्याक्षेपे; कार्यं सदेव, कारणव्यापारैः अभिव्यज्यते इति अवस्थानामपि पूर्वं सत्त्वम् अत्यन्तानुभवविरुद्धम्‌ । ननु तिले तैलस्य सत्त्वं सर्वानुभवसिद्धं किलेति चेत्‌, तत्रापि तैलार्हतामात्रं ज्ञायते, न तु तैलमेव दृश्यते । एवमेव मृदि घटार्हतामात्रं ज्ञायेत; न तु घटोऽपि सूक्ष्मरूपेण वर्तेत इति । एवं तन्तुष्वपि पटार्हतामात्रं ज्ञायेत, न तु पटोऽपि सूक्ष्मरूपेण तन्तुषु वर्तेत । तर्हि उपादाननिमित्तयोः को भेद इति चेत्‌, यस्यानुवृत्तिः कार्ये दृश्यते तदुपादानम्‌, इतरत्तु निमित्तमात्रमित्यन्वयव्यतिरेकमत्रेणैव उपादानभावः सुनिर्णेयः, न तु कार्यसत्त्वमपि उपादानत्वप्रयोजकम्‌ । एवं तर्हि निमित्तकारणानां कारणत्वमेव न स्यात्‌ । न हि तत्रापि कार्यस्य सत्त्वं तस्यापीष्टम्‌ ॥   
यच्चोक्तम्‌ - असतः शशशृङ्गादेरुत्पत्त्यसंभवादिति कार्यस्य सत्त्वमावश्यकमिति, तदपि न; सतोऽप्याकाशादेः करणासंभव उक्त एव । तर्हि कस्समाधिरिति चेत्‌, कार्यस्य आकाशशशशृङ्गविलक्षण- त्वात्‌ । न हि कार्यं घटादि आकाशवत् सर्वदा सत्‌ । न वा शशशृङ्गवत्‌ सर्वदाऽसत्‌ । किन्तूभयविलक्षणमिति घटादेः कार्यत्वोपपत्तिः । अधिकमग्रे (श्लो.३२) वक्ष्यामः ॥   
यदपि कारणे कार्यस्यासत्त्वे सर्वस्मात्‌ सर्वस्योत्पत्तिरित्यादि, तदपि न कार्यस्य सत्त्वे कारकव्यापार वैय्यर्थ्यापाताद्दोषः समानः । अभिव्यक्त्यर्थः कारकव्यापार इति चेत्‌; अभिव्यक्तिः पूर्वं सती उतासती? प्रथमपक्षे कारकव्यापयवैयर्थ्यम्‌ । द्वितीये असत्कार्यवादप्रसङ्गः, अभिव्यक्तः पूर्वमसत्त्वात्‌ ॥   
तर्हि असम्बद्धस्योत्पत्तावव्यवस्थापरिहारः कथमिति चेत्‌; उपादानेन साकं कारकव्यापाराणां संबन्धसत्त्वे- नैवाव्यवस्थापरिहारात्‌ । कर्ता उपादानकारणमधिष्ठायैव किल सर्वं करोति । उपादानेऽपि कार्यस्या- सत्त्वात्कथं संबन्ध इति चेत्‌, उपादानोपादेययोरत्यन्तभेदस्याभावात्‌, उपादानेन साकं संबन्धस्य पर्याप्त- त्वात्‌ । 'मृदं घटं करोति' 'तन्तून्‌ पटं करोति' इति खलु लोकव्यवहारः । अत एव “असत्त्वान्नास्ति संबन्धः' इत्याद्यपि निरस्तम्‌, उपादानोपदेयभावस्यान्वयव्यतिरेकसिद्धत्वेन, उपादानेन साकं कारकसंबन्धस्य सत्त्वेन, तयोरभेदस्यापि तत्त्वेन, तावतैव व्यवस्थोपपत्तेः नाव्यवस्था ॥   
यदपि कारणस्य तत्कार्ये शक्तत्वं कार्यस्य सृक्ष्मरूपेण तत्रावस्थानमेवेति, तदपि न; निमित्तकारणेऽपि कार्यस्य सत्त्वप्रसङ्गात्‌ । किञ्च मृदा घटमात्रं न क्रियते, किन्तु शरावमणिकादिकमपि क्रियते । न तावन्मात्रम्‌, क्रीडागजाश्वादिकम्‌, नानाविधदेवताप्रतिमादिकमपि क्रियते । एवञ्चेदं सर्वमपि मृदि स्यात्‌ । अन्ततो मृदेव परमात्मवत्सर्वोपादानं स्यात्‌ । एतादृशं सत्त्वमप्रयोजकत्वम्‌ ॥   
यदपि उपादानग्रहणादित्यादि, तदपि निमित्तानामपि ग्रहणस्य दर्शनात्‌ अन्यथासिद्धम्‌ । उपादानस्य ग्रहणे प्राथम्यं दृश्यते इति चेत्‌, कर्तुरेव प्राथम्यदर्शनात्‌ व्यभिचरितं प्राथम्यम्‌ । ननु तर्हि उपादानपदं कर्तरि, निमित्तकारणे वा प्रयुज्येतेति चेत्‌; सत्यम्‌, घटार्थी कुलालमन्विष्यत्येव; परं तु मृदं विना किं कुर्यात्‌ सः उपादानकारणं निमित्तपेक्षयाभ्यर्हितम्‌(उत्कृष्टम्), कार्ये तस्यानुवृत्तिदर्शनात्‌ । तावता तत्र कार्यस्य सत्त्वाङ्गीकारे न किञ्चित्ममाणं विद्यते । प्रत्युत सर्वपेक्षया कर्तुरेव प्राधान्यात्‌, तत्रापि कार्यस्य सत्त्वप्रसङ्गः ॥   
उपादानोपादेययोरत्यन्ताभेदस्तु प्रतीतिपराहतः(अनुभवविस्तरः) । यदपि मूद्धटयोरविनाभावप्रयुक्तः अभेद इति, तदपि न; अविनाभावस्यैव भेदगर्भत्वेन हेतोर्विरुद्धत्वात्‌ । अविनाभूतयोः गुणगुणिनोः भेदस्य च पूर्वमेव साधनात्‌ । उपादानात्मत्वं चोपादेयस्योपादानस्योपादेयेऽनुवृत्तिदर्शनादेव वक्तव्यम्‌ । अनुवृत्तिदर्शनञ्चावस्थाभेदसाधकम्‌ । मृत्पिण्डो हि मृद्घटो भवति । ततश्च मृदः अनुवृत्तिः, पिण्डत्वस्य निवृत्तिः, घटत्वस्योत्पत्तिश्चेति, एकमेव द्रव्यमनेकावस्था भजत इति अवस्थाभेदमात्रवादिनः सिद्धान्तिन एवेदमनुकूलम्‌ ॥   
आहत्य अन्वयव्यतिरेकाधीनत्वात्‌ कार्यकारणभावस्य अवस्थानामपि सत्त्वमनुभवविरुद्धमित्याह - तस्मिन्‌ इत्यादि । तस्मिन्‌ सत्येव तस्मादेव कार्यस्य जनिरपि तन्निमित्तादिनीतेः = तत्कार्यनिमित्तकारणन्यायेनैव नियता, न तु कारणे कार्यसत्त्वमावश्यकम्‌, निमित्तकारणस्याकारणत्वप्रसङ्गात्‌ । निमित्तकारणत्वम् अन्यव्यतिरेकाभ्यां गृह्यत इति चेत्‌, उपादानत्वस्यापि तत्समम्‌ । 'सत्येव' इत्येवकारात्‌ व्यतिरेकोऽपि विवक्षितः । तथा च 'यत्सत्वे यत्सत्त्वम्‌, यदभावे यदभावः, तदेव तस्य कारणम्‌' इत्यन्वयव्यतिरेकावेव कार्यकारणभावनियामको ॥   
यदि हठः क्रियते, तर्हि प्रतिबन्दीमप्याह – व्यक्तिरित्यादिना । व्यक्तिः = अभिव्यक्तिः व्यक्ता= यद्यभिव्यज्यते, अनवस्थां भजति = प्राप्नोति । कृतां न च आत्थ = उत्पन्नां न हि ब्रवीषि, अपसिद्धान्तात्‌ ॥   
अयमर्थः - अभिव्यक्तिः पूर्वमासीत्‌, न वा? पूर्वमेव सत्त्वे, कारकव्यापारवैयर्थ्यम्‌ । असत्त्वे, असत्कार्यवादप्रसङ्गः । अभिव्यक्तिः सूक्ष्मरूपेण वर्तते, कारकव्यापारैरभिव्यज्यत इति चेत्‌, अभिव्यक्तेः अभिव्यक्तिः पूर्वमासीन्न वा? इति क्रमेण अनवस्थाप्रसङ्गः ॥   
ननु अवस्थानामुत्पत्तिपक्षेऽपि दोषः समानः । अवस्था उत्पद्यते न वा? आद्ये अनवस्था, द्वितीये नित्यत्वप्रसङ्गः इति विकल्पावतारादित्यत्राह - नैवमित्यादि । नः = अस्माकं कृतौ = अवस्थानां नूतनतया करणे एवं न = उक्तरीत्या दोषो नास्ति ॥   
अयमर्थः - अवस्थानामद्रव्यत्वेन तासामुत्पत्तिः प्रत्येकं नाङ्गीक्रियते । परिणामवादे मृदः पिण्डत्वा- वस्थाप्रहाणपूर्वकं, घटत्वावस्थाप्राप्तिरेव घटस्योत्पत्तिः । अवस्था तु न कश्चनातिरिक्तः पदार्थः, आगन्तुकाः घटत्वादयः धर्मा एव अवस्थापदार्थः। ननु घटत्वं हि जातिः, सा च संस्थानरूपा । सा कथमवस्था भवतीति चेत्‌ - संस्थानम् अवयवसन्निवेशविशेषः = अवयवसंयोगविशेषः । एवञ्च 'संसर्गादेर्विशेषात्‌' (श्लो.२१) इत्यत्रोक्तरीत्यावयविनः अवस्थाविशेषरूपत्वात्‌ मृदः घटात्मना परिणामः = घटत्वावस्थाप्राप्तिरेव घटस्योत्पत्तिरिति सिद्धम्‌ । एवञ्च सिद्धान्ते, कार्यं वैशेषिकवत्‌ सर्वथाऽसदित्यपि न, सांख्यवत्‌ सर्वथा सदित्यपि न । पूर्वपरावस्थाश्रयद्रव्यस्यैक्यात्‌, मृदः सर्वत्र प्रत्यभिज्ञानात्‌, केवलमवस्थानां भेदाच्च सांख्यवैशेषिकवादयोः मध्यस्थो वादः सिद्धान्तिनाम्‌ । अवस्थाश्रयमृद एवोपादानत्वादुपादेयत्वाच्च तस्याः सर्वत्रानुवृत्त्या सत्कार्यवाद एवायम्‌ । अतः यथादर्शनं व्यवस्थापनात्‌, नानुभवविरोधः, युक्तिविरोधो वा ॥   
ननु अभिव्यक्तिवादेऽप्ययं समाधिः कुतो न स्यादिति चेत्‌, घटत्वाद्यवस्थानामपि सूक्ष्मरूपेण पूर्वमेव सत्त्वमङ्गीकृत्य, तासामभिव्यक्तिस्तैरङ्गीक्रियते । अभिव्यक्तिः पूर्वं सती, उतासती इति विकल्पे, असत्त्वपक्षेऽसत्कार्यवादप्रसङ्गेन, सत्त्वपक्षस्यैव स्वीकार्यतया, अवस्थायाः, तदभिव्यक्तेश्च सत्त्वात्‌, कारकव्यापारवैयर्थ्यस्य दुर्वारत्वात्‌, घटोपलब्धिप्रसङ्गाच्च उत्पत्तिवादेन साम्यमभिव्यक्तिवादस्य दुर्वचम्‌ । अतस्सिद्धान्तसंमतः मध्यस्थवाद एव प्रामाणिकः । अधिकमग्रे (श्लो.३२) भविष्यति ॥ २४ ॥
</details>



<details><summary>सर्वाङ्कषटीका</summary>

सर्वं सदा वर्तते, अनन्तरं कारकव्यापरैरभिव्यज्यते, इति वादः निराकृतः । जगति सर्व क्षणिकमेव, स्थिरं किञ्चिदपि नास्त्येव इति वैभाषिकवादनिराकरणमनन्तरप्रसक्तम्‌ । ते ह्येवं वदन्ति - परस्परविरुद्धानां धर्माणमेकत्र समावेशो न संभवतीति तवापीष्टम्‌ । तेन यत्र विरुद्धौ धर्मौ दृश्येते तत्र वस्तुनोर्भेद आवश्यकः । एवञ्च कुसूलस्थिते बीजादौ अङ्कुरजनकत्वाभावात्‌ क्षेत्रस्थे तस्मिन्‌ अङ्कुरजनकत्वदर्शनात्‌, अङ्कुरजनकत्वाजनकत्वयोरेकतर विरोधात्‌, कृसूलस्थबीजमेवान्यत्‌, कषतरस्थं चान्यदिति सिद्ध्यति । ननु कालभेदादुभयोर्न विरोधः, एक एव देवदत्तः पूर्वं काश्यां दृष्टः, अनन्तरं च कदाचित्‌ काञ्चयां दृश्यते । काशीस्थितितदभावौ कालभेदेन दृश्येते किलेति चेत्‌; देवदत्तशरीरस्य प्रतिक्षणम् उपचयापचयादिभिः भेदस्य आवश्यकत्वेन शरीरयोर्भिन्नत्वेन दृष्टन्तासिद्धेः । एवञ्च क्षत्रस्थबीजे अङ्कुरोत्पादकत्वदर्शनात्‌ तत्र कुर्वद्रूपत्वाख्यः कश्चन विशेषो वर्तते । तत्पूर्वक्षणे अङ्कुराकारणात्‌ तादृशविशेषाभावेन पूर्वक्षणबीजपिक्षया अनन्तरक्षणे बीजं भिन्नमेवेति सिद्धमिति वस्तूनां क्षणिकत्वं सिद्धम्‌ । तथा चानुमानम्‌ 'विमतं क्षणिकं सत्त्वात्‌, यथा जलधरः' इति । सत्त्वं हि अर्थक्रियाकारित्वम्‌ = यत्किञ्चित्फलरूपकार्यकारित्वम्‌ । अन्ततः ज्ञेयत्वस्य केवलान्वयित्वात्‌ ज्ञानरूपकार्यकारित्वं सर्वत्र वर्तत इति प्रतिक्षणं परिणामशालिमेघदृष्टान्तेन सर्वेषां क्षणिकत्वसिद्धिरिति । तत्रोत्तरमाह - वस्तुस्थैर्यमित्यादि । प्रत्यभिज्ञा = 'सोऽयं घटः' इत्यादिप्रत्यभिज्ञा वस्तुस्थैर्यम्‌ = वस्तूनां स्थिरताम्‌, क्षणिकत्वाभावं साधयेत्‌ । उक्तप्रत्यभिज्ञायाः प्रत्यक्षत्वेन, क्षणिकत्वानुमानेन प्रत्यक्षस्य बाधासंभवात्‌ इति भावः । ननु 'सेयं दीपज्वाला' इत्यादिप्रत्यभिज्ञायाः भ्रान्तित्वस्य सर्वसंमतत्वात्‌ (श्लो.३१) प्रत्यक्षस्यापि अनुमानेन बाधो दृश्यत इत्यत्रोक्तम्‌ - विरुद्धानुपहितविषयेति प्रत्यभिज्ञाविशेषणम्‌ । विरुद्धैः धर्मैः अनुपहितः = असंस्पृष्टः विषयः यस्येति विग्रहः । प्रतिक्षणं तेलादिक्षयस्य प्रत्यक्षतो दर्शनात्‌, कारणभेदे कार्यभूताया अपि ज्वालायाः भेदस्यावश्यकत्वात्‌, 'दीपज्वालाः भिन्नाः, भिन्नभिन्नकारणजन्यत्वात्‌, दीपान्तरज्वालावत्‌' इत्यनुमानेन ज्वालाभेदसिद्ध्या 'सेयं दीपज्वाला' इति ऐव्यप्रत्यभिज्ञायाः भ्रमत्वस्य, सर्वसंमतत्वेऽपि 'सोऽयं घटः' इत्यादिप्रत्यभिज्ञायाः अनन्तरकाले बाधाद्यदर्शनात्‌ भ्रान्तित्वं न संभवतीति भावः ॥   
ननु क्षेत्रस्थबीजे अङ्कुरजनकत्वदर्शनात्‌ तदनुगुणशक्तिरावश्यकी तत्पूर्वक्षणबीजे अङ्कुर जनकत्वाभावदर्शनाच्च शक्त्यभावश्च सिद्धः । ततश्च शक्तिशक्त्यभावरूपविरुद्धधर्मद्वयस्यैकस्मिन्नसंभवात्‌, शक्तिशून्यस्य शक्तिमतश्च भेदः आवश्यकः । 'इदं बीजं तद्बीजाद्भिन्नम्‌, अङ्कुरजनकत्वात्‌' इति वा, तद्बीजमेतद्बीजाद्भिन्नम्, अङ्कुराजनकत्वात्‌' इति वानुमानेन बीजयोर्भेदे सिद्धे 'सेयं दीपज्वाला' इति प्रत्यभिज्ञावदेव 'एकमिदं बीजम्‌' इति प्रत्यभिज्ञापि औपाधिकी, साजात्यमूलकत्वादिति सिद्ध्यतीति चेत्‌ - एकस्मिन्‌ शक्त्यशक्ती, न भवतः । दृश्येते किल शक्त्यशक्ती इति चेत्‌, न; शक्त्यशक्त्योः अतीन्द्रियत्वेन न ते दृश्येते । करणाकरणाभ्यां तदनुमानमिति चेत्‌ न; कृतितदितरयोः साह्यभेदेन सिद्धेः । कृतितदितरयोः = अङ्कुरकरणाकरणयोः साह्यभेदेन = साह्यम्‌ = सहकारि, तद्भेदेन सिद्धेः = निश्चयात्‌ । ततश्च शक्तत्वेऽपि मृत्सलिलादिसहकारिकारणसत्त्वे अङ्कुरोत्पत्तिः तदभावे चाङ्कुरोत्पत्तिः । तावतैव करणाकरणविरोधपरिहारात्‌ बीजयोर्भेदो न सिद्ध्यत्येव । करणाकरणाभ्यामेव शक्तितदभावयोरनुमानमित्यपि न; सहकारिसमवधानासमवधानाभ्यामेव तत्परिहारे, अनुमानस्यान्यथासिद्धत्वात्‌ । ननु सिद्धान्तेऽपि अतिरिक्तायाश्शक्तेरङ्गीकारात्‌ कथं तन्निरास इति चेत्‌; न शक्तिं निराकुर्मो वयम्‌, किन्तु करणाकरणाभ्यां भेदानुमानम्‌ । कथं तर्हि शक्तिः सिध्यति? 'परस्य शक्तिर्विविधैव श्रूयते' (श्वे.६-८) इति श्रुत्यैव शक्तिसिद्धिः । अत्यन्तातीन्द्रियवस्तुसाधने अनुमानस्य शक्त्यभावात्‌, ऐन्द्रियिकवस्तुष्वेव देशकालादिव्यवहितेष्वनुमानप्रवृत्तेर्वेदान्तिभिरङ्गीकारात्‌ । किञ्च शक्तेसुमानेन साधनेऽपि, बीजे अङ्कुरजनकशक्तिेरेव सर्वदा वर्तते । सहकारिसमवधाने तत्‌ कार्यं करोति, अन्यदा तु न । अथवा यत्र प्रकारान्तरेण निर्वाहो न भवति तादृशस्थल एव शक्तेरङ्गीकारात्‌ । बीजादौ शक्त्यनङ्गीकारेऽपि श्रुत्या परमात्मनि शक्त्यङ्गीकारेणैवातिरिक्तशक्तेस्सिद्धिः । अधिकं तत्रैव (अद्रव्य.९८-९९) । अतश्च विरुद्धधर्माध्यासाभावात्‌ न क्षणिकत्वसिद्धिः ॥   
ननु सहकारिसमवधानासमवधाने अपि परस्परविरुद्धे एकस्मिन्‌ कथं संभवत इत्यत्राह – एकस्मिन्नित्यादि । एकस्मिन्नेव वस्तुनि सहकार्यन्वयानन्वयादिश्च = सहकारिसम्बन्धासम्बन्धादिकमपि कालभेदात्‌ भवति । एकदेशैककालावच्छेदेन एकस्मिन्‌ वस्तुनि विरुद्धधर्मौ न मिलत इत्येव नियमः ॥   
एवमनङ्गीकारे तस्याप्यनिष्टापत्ति प्रदर्शयति - नो चेदित्यादि । नो चेत्‌ = एवं यदि नाङ्गीक्रयते, तदा देशभेदादपि विरुद्धधर्मसमावेशः नो सुपरिहारः = परिहर्तुं न शक्यते । तेन = एवं परिहाराभावेन क्कचित्‌ एकं न स्यात्‌ = क्कचित्‌ किञ्चिदपि न सिद्ध्येत्‌ । कूर्वद्रूपत्वरूपातिशयविशिष्टं बीजं यत्र यदाऽङ्कुरं जनयति, तदेव बीजं तस्मिन्नेव समये तत्पार्श्वदेशावच्छेदेन अङ्कुरं न जनयेदिति सर्वसंप्रतिपन्नम्‌ । एकत्र कालभेदेनापि अङ्कुरजनकत्वतदभावौ यदि न भवतः, तर्हि देशभेदेन अङ्कुरजनकत्वतदभावौ कथम्‌ एकत्र स्याताम्‌? अतः भवदृष्ट्या तत्र कुर्वद्रूपे बीजे सूक्ष्मो भेदः अङ्गीकर्तव्यः, एतद्देशावच्छेदेनाङ्कुरजनको भागः एकः, देशान्तरावच्छेदेनाङ्कुराजनको भागश्चापर इति नास्ति विरोध इति वक्तव्यम्‌ । एवमपि न दोषनिस्तारः । यो भागोऽत्रेदानीमङ्कुरजनकः, सः देशान्तरे तदानीं अङ्कुराजनक एव । अतश्च तस्मिन्‌ विरुद्धधर्मसमावेशात्‌ पुनरपि भेद आवश्यक इति क्षणिकवादोऽपि दुर्निरूपः स्यात्‌ । ततश्च शून्यवाद्‌ एव स्यात्‌ ॥   
अयि स्थूलमते! अस्मदन्तरङ्गमेव भवता न ज्ञातम्‌ । प्रकाशयामः परमं रहस्यम्‌ -   
बौद्धाः खलु वयं लोके जगति ख्यातकीर्तयः । क्रमेण सर्वनास्तित्ववादे विश्रान्तिरिष्यते ॥ क्षणिकत्वनिरासेन बाह्यार्थानां निराकृतौ । विज्ञानमात्रसत्यत्वे विश्रान्तिस्तु भवेत्स्वतः ॥   
तत्राप्यनुपपत्तिश्चेत्‌ विश्रान्तिः शून्यसाधने । अतश्शून्यं परं तत्त्वं सिद्ध्यति स्वयमेव हि ॥   
जानामि भोः भवन्तं वा, भ्रातरं भवतस्तथा । त्वया प्रतारिता हन्त! कियन्तोऽवापि पण्डिताः ॥   
'अधिकारोऽनुपायत्वान्न वादे शून्यवादिनः' । स्मर्यतां चाप्ययं न्यायो महामेधाविना त्वया ॥ परीक्षयामस्सर्वं चाप्यस्मिन्‌ ग्रन्थे यथाक्रमम्‌ । यथावसरं चापि सावधानं निरीक्ष्यताम्‌ ॥   
अतश्च कुर्वद्रूपे वस्तुनि देशभेदात्‌ अकुर्वद्रूपत्वस्य यथा विरोधो नास्ति, तथैव कालभेदादपि करणाकरणयोर्विरोधो नास्तीति वस्तूनां न क्षणिकत्वसिद्धिः ॥ २५ ॥
</details>



<details><summary>सर्वाङ्कषटीका</summary>

'सोऽयं घटः' इत्यादिप्रत्यभिज्ञायाः प्रकारान्तरेण विरुद्धानुपहितविषयत्वमाक्षिप्य समाधत्ते - तत्त्वेदंत्व इत्यादिना । 'सोऽयम्‌ ' इत्यत्र 'सः' पूर्वकालसंबन्धं वक्ति, 'अयम्‌' इति एतत्कालसंबन्धम्‌ ।   
शक्त्यशक्त्योः एकत्रैव कालभेदेनोपपादनसंभवेऽपि, विरुद्धकालद्वयसंबन्धस्तु एकस्य दुरुपपादः । कुत इति चेत्‌, कालद्वयसंबन्धः किम्‌ एककालावच्छेदेन न विरुद्ध इत्युच्यते, उत भिन्नकालावच्छेदेन न विरुद्ध इत्युच्यते? आद्ये पक्षे विरोधः स्पष्टः । 'अयम्‌' इत्यनेन वर्तमानकालसंबन्धः उच्यते, वर्तमानेऽस्मिन्‌ 'सः' इति पूर्वकालसंबन्धः कथं घटेत? अतीतस्य वर्तमानत्वम्‌, वर्तमानस्यातीतत्वं चात्यन्तविरुद्धं खलु । एतत्काले अतीतकालस्य नष्टत्वात् । अतः एककालावच्छेदेनोभयकालसंबन्धः न भवत्येव । अतः द्वितीयः कल्पः आश्रयणीयः, भिन्नकालावच्छेदेनैव कालद्वयसंबन्धात्‌ न विरोध इति । इदमपि न संभवति, अनवस्थाप्रसङ्गात्‌ । अतीतत्ववर्तमानत्वरूपविरुद्धकालद्वयसंबन्धः भिन्नकालावच्छेदेन एकस्मिन्‌ वस्तुनि न विरुद्ध इति यदि विरोधपरिहारः तदा, 'भिन्नकालावच्छेदेन' इत्यनेन पुनः कालद्वय-संबन्धः वक्तव्यः । स किं एककालावच्छेदेन, उत भिन्नकालावच्छेदेन? इत्येवं विकल्पप्रसक्त्या, पूर्वोक्तरीत्या पुनः पुनः कालान्तरकल्पनेन अनवस्था दुर्वारा । तदिदमुच्यते – कालान्तरघटनमये = भिन्नकालद्वयसंबन्धरूपे, तत्त्वेदंत्वे हि= 'सः' इति अतीतकालसंबन्धरूपः, 'अयम्‌' इति च एतत्कालसंबन्धरूपः इति विरुद्धकालद्वयसंबन्धः एककाले = एककालावच्छेदेन न घटेताम्‌ = न संभवतः । अतः, कालद्वैते = विरोधपरिहारार्थं पुनः कालद्वयसंबन्धाधिकरणकालभेदाङ्गीकारे अनवस्थादि = अनवस्थादिदोषप्रसक्तिः, अतः इह = वस्तुस्थिरत्वे प्रत्यभिज्ञा न मितिः = न प्रमितिरूपा, किन्तु भ्रान्तिरूपैवेति न तया किञ्चित्‌ सिद्ध्यति । इति चेत्‌ न = इत्याक्षेपो न युक्तः । तत्र हेतुमाह – स्वस्येत्यादि । स्वाभावकाले = यस्मिन्‌ काले स्वस्याभावो वर्तते, तस्मिन्‌ काले स्वस्य = घटादेर्वस्तुनः विहतिनियमनात्‌ = विहते: = व्याघातस्य नियमनात्‌ = व्यवस्थापनात्‌ । प्रकृते च तादृशव्याघातो नास्ति, कृतः? अत्र च = प्रकृते कालद्वयसंबन्धिनि घटादौ स्वेन = घटस्वरूपेण = घटस्वरूपदृष्ट्येति यावत्‌, तत्कालद्वयस्य ऐककाल्यात्‌ = एककालत्वात्‌ घटकालत्वरूपेणैककालत्वात्‌ न विरोध इति पूर्वेण संबन्धः ॥   
अयमाशयः – यस्मिन् देशे यस्मिन् काले यस्य सत्त्वं प्रतिपन्नम्, तस्मिन्नेव देशे तस्मिन्नेव काले तस्यैवाभावः विरुद्ध्यते । 'सोऽयं घटः' इत्यादौ तच्छब्देन देशान्तरसंबन्धः, कालान्तरसंबन्धो वा यस्य घटस्य पूर्वं प्रतिपन्नः, तस्यैव तद्देशकालसंबन्धाभावः 'अयम्‌' इत्यनेन यदि प्रतीयेत, तदैव तयोः = तच्छब्दार्थैतच्छब्दार्थयोर्विरोधः स्यात्‌ । तच्छब्देन तत्कालसंबन्धः, इदंशब्देन एतत्कालसंबन्धश्च कालद्वयसंबन्धिनः घटस्य अविरुद्धावेव, कालद्वयेऽपि घटस्य स्थितत्वात्‌ ॥   
ननु कथं न विरोधः? इदंशब्देन वर्तमानत्वमुच्यते । तच्छब्देन चातीतत्त्वमुच्यते । अतीतस्य वर्तमानत्वं कथम्‌? वर्तमानस्यातीतत्त्वं वा कथम्‌? इति चेत्‌; अतीतत्त्वं वर्तमानत्वं च सूर्यपरिस्पन्दादिदष्ट्या उच्यते । तद्धटदृष्ट्या तु सर्वोऽपि कालः तद्घटस्य वर्तमान एव कालः । कालः अखण्डः कश्चन अतीन्द्रियः विलक्षणः पदार्थः । कालस्य प्रत्यक्षत्वसमर्थनस्याशयः तत्प्रकरणे (६८) प्रकाश्यते । दिनमास- संवत्सरादिव्यवहायाः किल सूर्योदयास्तमयाद्युपाधिकाः । सूर्योदयास्तादीनां यथा कालोपाधित्वम्‌, तथा अन्येषामपि कालोपाधित्वं वर्तते । 'राज्ञः अशोकस्य काले' इति व्यवहारे अशोकः यावत्पर्यन्तं राजासीत्, तावान्‌ काल एक एव । एवम् एको घटः यावद्दिनपर्यन्तं तिष्ठेत्‌, तावान्‌ कालस्सर्वोऽपि घटकाल एक एव । अतश्च एकस्यैव घटस्य कालद्वयसंबन्धादिव्यवहारः सूर्यपरिस्पन्दादिदृष्ट्यैव । न तु घटस्य स्वकालदृष्ट्या कालद्वयसंबन्धः वर्तते । अतः घटदृष्ट्या एकसिमन्नेव काले सूर्यपरिस्पन्दाद्युपाधिक- कालद्वयसंबन्धः 'सोऽयम्‌ ' इत्यनेनाभिलप्यते । तदिदमुच्यते- स्वेन चात्रैककाल्यादिति । कालद्वयसंबन्धिनि घटे स्वेन रूपेण एककालत्वमेव, सूर्यपरिस्पन्दादिदृष्ट्या तु अनेककालत्वम्‌ । अतश्च, कालद्वयसंबन्धः एककालावच्छेदेन, उत भिन्नकालावच्छेदेन? इति विकल्पयोः प्रथम एव कल्पः सिद्धान्तः । घटदृष्ट्या एककालावच्छेदेन, सूर्यपरिस्पन्ददृष्ट्या कालद्वयसंबन्धः न विरुद्ध्यत इति न काप्यनुपपत्तिः ॥   
द्वितीयस्यानङ्गीकारादेव नानवस्थेत्युच्यते - काले कालानपेक्ष इत्यादिना । एवं घटकालस्य घटदृष्ट्या कालान्तरानपेषत्वात्‌ नानवस्था; न वा प्रथमकल्पोक्तविरोधः । काले = घटकाले कालानपेक्षे = कालान्तरानपेक्षे सति अनवस्था, विरोधश्च न सुवचौ इत्यर्थः । एवञ्च वस्तूनाम् अनेककालवर्तित्वरूपस्थैर्ये सिद्धे एकक्षणमात्रवर्तित्वरूपं क्षणिकत्वं न प्रामाणिकम्‌ ॥ २६ ॥
</details>



<details><summary>सर्वाङ्कषटीका</summary>

'स्वस्य स्वाभावेन साकमेव विरोधः' इति भवदुक्तन्यायेनैव वस्तूनां क्षणिकत्वसिद्धिरित्याशङ्क्य परिहरति - प्रत्यक्षमित्यादिना । प्रत्यक्षं प्रमाणं वर्तमानमात्रग्राहीति सर्वसंमतम्‌ । तेन अवर्तमानत्वरूपः विरोधः निराकार्यः, वर्तमानत्वावर्तमानत्वयोर्विरोधात्‌ । अवर्तमानत्वं नाम भूतत्वम्‌, भविष्यत्त्वं च । तयोः वर्तमानत्वेन विरोधात्‌, उभयं वर्तमानत्वग्रहणेन व्यावर्तितम्‌ । ततश्च तत्क्षणमात्रवर्तित्वरूपस्य वर्तमानत्वस्य सिद्ध्या वस्तूनां क्षणिकत्वसिद्धिः । प्रत्यक्षं = प्रत्यक्षप्रमाणं वर्तमानं = घटादिकम् अवर्तमानात्‌ विभक्तं = भूतात्‌ भविष्यतश्च व्यावृत्तमेव यत्‌ = यस्मात्‌ प्रथयति = प्रकाशयति, तस्मादेव तैनैव = वर्तमानत्वप्रत्यक्षेणैव क्षणिकं = घटादिकं पूर्वमपि नासीत्‌, अनन्तरमपि न भविष्यतीति क्षणिकम्‌, न तु स्थिरमिति सिद्धम्‌ = निश्चितम्‌ । अतश्च प्रत्यक्षेणैव क्षणिकवस्तुसिद्धिः इति पूर्वपक्षे; एतन्निराकरोति - न सदिति । तत्र हेतुः - तावदित्यप्रतीतेः इति = वर्तमानमात्रमिति प्रतीतेरभावात्‌ । ननूक्तं किल तत्तदभावयोर्विरोधात्‌ वर्तमानत्वं तद्विरुद्धम्‌ अवर्तमानत्वं व्यावर्तयतीति इति चेत्‌, तत्र हेतुं विवृणोति – तत्कालेत्यादि । सतः = वर्तमानकाले विद्यमानस्य वर्तमानत्वबोधः = वर्तमानत्वप्रत्यक्षम्‌, तत्कालासत्त्वमेव हि अपनयति = वर्तमानकालासत्त्वमेव हि व्यावर्तयति, न तु भूतकालिकत्वम्‌, भाविकालिकत्वं वा व्यावर्तयति । 'हि' इति प्रसिद्धौ । सर्वानुभवसिद्धमेतदेवेत्यर्थः ॥   
अयं भावः - सत्यम्‌, वर्तमानत्वं तद्विरुद्धम् अवर्तमानत्वं व्यावर्तयतीति । परन्तु अवर्तमानत्वमित्यत्र नञः अन्योन्याभावः अर्थः, उतात्यन्ताभावः । न प्रथमः, स्वस्मिन्‌ स्वभेदस्य विरुद्धत्वेऽपि, अन्यत्रोभयसत्त्वे विरोधाभावात्‌ । घटघटभेदयोः भूतले सत्त्वस्य न हि विरोधः । असामानाधिकरण्यं विरोधः, सामानाधिकरण्यं चाविरोधः । एवञ्च घटघटभेदयोस्सामानाधिकरण्यं वर्तत एव । घटघटवद्भेदयोरेव विरोधः । न तु घटघटभेदयोः । घटभेदवति खलु भूतले घेटो वर्तते । भिन्नयोरेव किलाधाराधेयभावः । द्वितीयकल्पे, तत्तदभावयोरेव विरोधः । एवञ्च वर्तमानत्ववर्तमानत्वाभावयोरेव विरोधः, न तु वर्तमानत्वभूतत्वयोः, वर्तमानत्वागामित्वयोर्वा । एकस्यैव वर्तमानत्वं भूतत्वं च कथं भवेत्‌ इति चेत्‌; कालभेदात्संभवेत्‌ । विरुद्धः कालभेदो वा एकत्र कथं भवेत्‌ इति चेत्‌; 'स्वस्य स्वाभावकाले' इत्यादिना गतश्लोक एव दत्तोत्तरमेतत्‌ । तथा च प्रत्यक्षेण न क्षणिकत्वसिद्धिः । तदेतदुच्यते - तावदित्यप्रतीतेः इत्यादिना । तावदिति = वर्तमान एवेति अप्रतीतेः = वर्तमानत्वग्रहणकाले अग्रहणात्‌ । ननु 'सर्वं वाक्यं सावधारणम्‌' इति हि न्यायः । 'नीलो घटः' इत्युक्ते हि पीतादिव्यावृत्तिः स्वतः सिद्ध्यत्येव । अतः 'तावत्‌' = तावदेव इत्यपि प्रतीयत एवेति चेत्‌, तत्राह - तत्कालेत्यादि । सतः = वर्तमानस्य वस्तुनः वर्तमानत्वबोधः = वर्तमानत्वप्रतीतिः न तु शब्दप्रयोगः, तत्कालासत्त्वमेव हि अपनयति । 'घटोऽस्ति' इत्युक्ते, घटस्यास्तित्वम्‌ अथवा सत्त्वम्‌, अथवा वर्तमानकालसंबन्धः बोध्यते । तेन तद्विरुद्धं वर्तमानकालसंबन्धाभावमात्रं व्यावर्त्यते, तत्तदभावयोरेव विरोधात्‌ । अन्यत्र कालेऽपि = अन्यस्मिन्‌ भूते, भविष्यति वा कालेऽपि सत्वं प्रमितम्‌ इति = प्रमाणेन निश्चितमिति हेतोः, तद्विरोधप्रसङ्गः कथम्‌ = वर्तमानत्वेन विरोधप्रसक्तिः कथं भवेत्‌, न कथञ्चिदपि । 'नीलो घटः' इत्युक्ते 'अनीलव्यावृत्तिः' = नीलविरुद्धपीतादिव्यावृत्तिेरेव प्रतीयेत, न तु संख्यापरिमाणाद्यविरुद्धधर्मव्यवृत्तिः । अतः वर्तमानत्वग्रहः न भूतभविष्यद्व्यावृक्तिं साधयेत्‌ ॥   
भूतकालवर्तित्वं केन गृह्यत इति चेत्‌; 'सोऽयम्‌' इति प्रत्यभिज्ञयैव । तस्य प्रामाण्यं विवादग्रस्तमिति चेत्‌ पूर्वस्मिन्‌ श्लोके दत्तोत्तरमेतत्‌ । आगामिकालवर्तित्वं कथं गृह्येतेति चेत्‌, अनुमानादिना । गृहक्षेत्रादीनां क्रयविक्रयादिकम्‌ आगामिकालदृष्ट्या हि चलति । तत्सर्वमूहमात्रमिति चेत्‌, क्षणिकत्वेऽपि विरोधमुपपादयतां शून्यवादिनां किमुत्तरं वक्तव्यम्‌ । वस्तुनः क्षणिकत्वेऽपि प्रवाहतः सत्त्वस्याङ्गीकारात्‌ नानुपपत्तिरिति चेत्‌, क्षणिकत्वे सिद्धे हि गत्यन्तराभावात्‌ तथा वक्तव्यम्‌ । स्वरसतः स्थिरत्वस्यैव सर्वानुभवसिद्धत्वात्‌, तत्र विरोधे मानाभावाच्च न कथञ्चिदपि क्षणिकत्वसिद्धिः ॥   
ननु आशाजीविनामिदमागामिकालनिरीक्षणादिकम्‌ । विवेकिनस्त्वश्वस्तना एवेति रहस्यं किं न जानासि? एवं वदतः तव का वा निरीक्षेत्युच्यताम्‌ ॥   
गतं न शोचयेत्प्राज्ञः नाप्यागामि निरीक्षयेत्‌ । अश्वस्तनस्तु वेदान्ती कथ्यते हि भवादृशैः ॥   
एवं वदन्‌ भवान्‌ किंनु भवेः वद गजस्तनः? । बकव्रती वा मार्जालव्रती वा त्वम्‌ ऋतं वद ॥   
वेदान्तशास्त्रमेतत्तु वैराग्यायोपदिश्यते । लोकायतं चाप्यस्त्येव व्यवहारस्य सिद्धये ॥ २७ ॥
</details>



<details><summary>सर्वाङ्कषटीका</summary>

पुनः विभज्यवैभाषिकोक्त प्रकारान्तरेण जगतः क्षणिकत्वसाधनप्रकारमाशङ्क्य परिहरति - उत्पन्नाना- मित्यादि । विनाशे = ध्वंसे ध्रुवभवितृतया = ध्रुवभावित्वेन हेतुना हेत्वपेक्षाविहीने = हेतुनिरपेक्षे सिद्धे सति उत्पन्नानां पदार्थानां जन्मन्येव = उत्पत्तिसमय एव निरोधात्‌ = ध्वंसात्‌ इह सर्वं जगत्‌ क्षणिकम्‌ = एकक्षणमात्रवर्तीति सिद्धम्‌ । अयं भावः - नाशाख्यः कश्चन पदार्थः ध्वंसपर्यायः भावरूपोऽभावरूपो वा लौकिकपरीक्षकसर्वसंमतः दुरपह्नवः । स च नित्य इत्यपि, अन्यथा ध्वस्तस्य पुनरुन्मज्जनप्रसङ्गः । ध्वंसो यद्यमित्यः, तर्हि तस्य नाशः कदाचित्‌ स्यादेव । एवञ्च घटस्य ध्वंसो नाम घटनाशः, तस्य नाशे = घटनाशस्य नाशे पुनः घट उज्जीवेत्‌ । घटाभावाभावो हि घट एव । अतश्च नित्यत्वादेव सः हेतुनिपेक्ष इति च स्वतस्सिद्धम्‌ । न च ध्वंसस्य नित्यत्वेऽपि उत्पत्तेरङ्गीकारात्‌, तस्य हेतुनिरपेक्षत्वं नास्तीति वाच्यम्‌; उत्पत्तिमतो हि नाशः अनिवार्यः । अत एव हि 'जातस्य हि ध्रुवो मृत्युः' इति भवत्कूटस्थोपदेशः । न च मुद्गराघातादेः ध्वंसं. प्रति कारणत्वस्य दृष्टत्वात्‌ न निरपेक्षः ध्वंसः इति वाच्यम्‌; तेषाम् अभिव्यक्तिकारणत्वेनाप्युपपत्तेः । अपि च मुद्गराघातस्य ध्वंसं प्रति हेतुत्वं तवापि न हीष्टम्‌; अवयवविश्लेषकरण एव मुद्गरघातस्य त्वयापि पर्यवसानाङ्गीकारात्‌ । न चान्ततः ध्वंसं प्रति प्रतियोगिनः कारणत्वस्यास्माभिरङ्गीकारात्‌ ध्वंसस्य हेतुजन्यत्वं वर्तत एवेति वाच्यम्‌; पतितोऽसि मदीये जाले । ध्वंसं प्रति प्रतियोगि कारणमिति सत्यम्‌ । ध्वंसस्य समवाय्यसमवायिकारणे तु न स्त एव । प्रतियोगि तु निमित्तकारणम्‌ । अत एव निमित्तस्य प्रतियोगिनः सिद्धौ, ध्वंसे कारणान्तरनिरपेक्षतायाश्च भवताप्यङ्गीकारात्‌, कालस्य क्षेपे कारणाभावेन, जातस्य मृत्युः ध्रुवस्सिद्धः । न च कालेश्वरादृष्टादीनां कार्यसामान्यकारणानां सत्त्वान्न प्रतियोगिमात्रजन्यो ध्वंस इति वाच्यम्‌, कालेश्वरादिसद्भाव एव प्रमाणाभावेन, तेषां कारणत्वं हि दण्डापूपायितम्‌ । अतश्च प्रतियोगिनि सिद्धे विवृतवदनेन ध्वंसेन स ग्रस्यत एवेति एकक्षणायूंषि सर्वाणि । अतः उत्त्पत्तिक्षणमात्रवर्तिनः सर्वे भावा इति जगत्‌ सर्वं क्षणिकम् इति सिद्धम्‌ । तथा चानुमानम्‌ 'ध्वंसः हेतुनिरक्षः, ध्रुवभावित्वात्‌' इति ॥   
तदिदं निराकरोति- इत्यप्यसारमिति । कृत इत्यत्राह - लिङ्गं हीत्यादि । हेतुं विकल्पयति - एष्यत्वमित्यादिना । उक्तानुमाने ध्रुवभावित्वात्‌' इति हेतोरर्थः कः? नियमेन आगामित्वरूपम् एष्यत्वसामान्यम् अर्थः? सदातनत्वम्‌, अत एवोत्पत्तिरहितत्वपर्यवसितं सतताधौव्येःअर्थः? प्रतियोगिनः ध्वंसस्य च समानकालिकत्वमर्थः? उत प्रतियोगिक्षणाव्यवहितसमनन्तरकालिकत्वमर्थः? अथवा प्रतियोग्यात्मकत्वमेवार्थः? उत प्रतियोगिजन्यत्वमर्थः? ध्रिवभाविपदस्य हि कथञ्चिदेत अर्था भवन्ति ॥   
पदानामर्थस्तु - एष्यत्वमात्रम्‌, सामान्यतः आगामित्वमर्थः । जननविधुरता = उत्पत्तिरहितत्वमर्थः? ध्रुवभावि = सदातनम्‌ । तत्क्षणत्वम्‌ = स एव क्षणः यस्य ध्वंसस्य, तत्त्वम्‌ = प्रतियोगिसमानक्षणत्वमर्थः ।   
अनुक्षणत्वम्‌ = तदनुक्षणत्वम्‌ = प्रतियोगिक्षणसमनन्तरक्षणभावित्वम्‌ अर्थः । क्षणानुक्षणपदयोः द्वन्द्वः ततो भावप्रत्ययः, अनन्तरं प्रतियोगिवाचकतत्पदेन तत्पुरुषः । भावप्रत्ययात्पूर्वं वा तत्पुरुषः । ततश्च तत्क्षणत्वम्‌, तदनन्तरक्षणत्वं चार्थः । अथवा तत्त्वम्‌ = प्रतियोग्यात्मकत्वमर्थः । यद्वा तज्जन्यता वा = प्रतियोगिजन्यत्वमर्थः ॥   
एवं विकल्पितानां पक्षाणां क्रमाद्दोषानाह – तदिदमित्यादिना । तदिदमिति सामान्ये नपुंसकम्‌ । एवं हेतोरर्थवर्णनम्‌, अनियमासिद्धिबाधादिदूष्यम्‌ = अनियमः = व्यभिचारः । असिद्धिः प्रसिद्धा । बाधश्च प्रसिद्धः । आदिना विरोधस्य ग्रहणम्‌ । एभिः दूष्यम्‌ ॥   
तत्र प्रथमे एष्यत्वे, अनियमः, हेतुनिरपेक्षत्वरूपसाध्यस्याभाववति हेतुसापेक्षे ध्वंसभिन्ने घटादौ एष्यत्वस्य सत्त्वात्‌ व्यभिचारः । द्वितीये जननविधुरत्वे, असिद्धिः । ध्वंसस्य प्रतियोगिजन्यत्वस्य सर्वसंमतत्वेन, जननविधुरत्वस्य पक्षे असिद्धिः । हेत्वभाववत्पक्षः स्वरूपसिद्धिः । ननु तन्मते ध्वंसस्य नित्यत्वाङ्गीकारात्‌ जननविधुरत्वं तत्रास्त्येवेति कथमसिद्धिरिति चेत्‌, न; ध्वंसस्य तत्त्वतः सामान्यरूपेण नित्यत्वेऽपि, प्रति- योगिसिद्धिसमनन्तरं तत्तत्प्रतियोगिकध्वंसत्वेन रूपेण जन्यत्वस्यावश्यकत्वात्‌, विशेषरूपेण जन्यत्वस्य सत्त्वात्‌ । अन्यथा घटोत्पत्तेः पूर्वमपि घरध्वंसप्रसङ्गः । तृतीये, प्रतियोगिनः एकक्षणमात्रवृत्तित्वाङ्गीकारात्‌, प्रतियोगिना सह समानक्षणत्वाभावात्‌ असिद्धिः । चतुर्थे, तदनन्तरकषणभावित्वे सिद्धे, तस्यैव हेतुत्वरूपत्वात्‌, हेतुनिरपेक्षत्वविरुद्धत्वाद्धेतोः विरोधो दोषः स्पष्टः । कार्याव्यवहितपूर्वक्षणवृत्तिर्हि कारणमुच्यते । कारणाव्यवहितोत्तरवृत्ति चेत्‌ कार्यम्‌, कार्याव्यवहितपूर्ववृत्तित्वमपि प्रतियोगिनिरूपितेनैव लभ्यत एव । तदेव च कारणत्वमिति । पञ्चमे, ध्वंसे प्रतियोग्यात्मकत्वस्यासंभवात्‌ हेत्वसिद्धिः स्पष्टा । षष्ठे, तज्जन्यत्वे सिद्धे हेत्वनपेक्षत्वं कथमुच्यते? अतः विरोधः स्पष्ट एव । अतश्च ध्वंसः हेत्वनपेक्षः, ध्रुवभावित्वादित्यनुमानस्यासंभवात्‌ न क्षणिकत्वस्य सिद्धिः । ननु तदुक्तानुमानस्यास्तु दूषणम्‌; अथापि ध्वंसः खलु न समवायिकारणपेक्षः, अनङ्गीकारात्‌। अत एव नासमवायिकारणमपि । एवञ्च ध्वंसं प्रति प्रतियोग्येव निमित्तकारणमिति तु सर्वसंमतम्‌ । एवञ्च प्रतियोगिनि जाते, कारणस्य सिद्धत्वात्‌ कुतः कार्यभूतो ध्वंसः तदैव न भवेत्‌ । 'जातस्य हि ध्रुवो मृत्यु' इति हि न्यायः इति चेत्‌, उच्यते - 'नाभावो विद्यते सतः' इत्यपि तत्रैवोक्तमपि पश्य । किञ्च ध्वंसं परति प्रतियोगिमात्रं न हेतुः, कालेश्वरदृष्टादीनां साधारणकारणानामप्यपेक्षणात्‌ । कालेश्वरादयो न सन्तीत्युक्तं किलेति चेत्‌, अत एव ते सन्त्येवेति सिद्धम्‌ । न ह्यसतश्शशश्रृङ्गादावेवं चर्चा । अतश्च कूश्माण्डचौर्यकथाप्रसङ्गन्यायेन सिद्धा एव ते । अधिकं च तत्तदवसरे । अतश्च तेष्वन्यतमविलम्बेन कार्यस्य उत्पत्तिक्षण एव नाशासंभवात्‌ न क्षणिकत्वसिद्धिः । एवं ध्वंसस्य विलम्बे, वस्तुनोऽनुवृत्तेः सिद्ध्या, स एव 'स्थिति'पदस्यार्थः । 'जातस्य हि' इत्याद्यपि, नाशस्यानिवार्यतां वक्ति, न तु प्रतियोगिसमनन्तरक्षणभाव्यताम्‌ । अतः उक्तयुक्त्या न क्षणिकत्वसिद्धिः ॥   
इदमत्रचिन्तनीयम्‌- दारुकाष्ठादिकं गृहाद्बहिरनावृतप्रदेशे प्रक्षिप्तं शीघ्रं नश्यति । गृहान्तः रक्षितं तु शतवर्षकालमपि तिष्ठति । विशिष्य रक्षणोपायाचरणेन ततोऽपि बहुवत्सरांस्तिष्ठेयुः । एवं शरीरमपि व्याध्यादिग्रस्तं चिकित्सारहितं चेत्‌, नश्यत्येव । औषधसेवादिभिस्तु रक्ष्यत इत्यप्यनुभवसिद्धम्‌ । अन्यथा हि आयुर्वेदशास्त्रमर्थशून्यमेव स्यात्‌ । अतश्चैकमेव वस्त द्वित्रक्षणस्थाय्यपि, द्वित्रदिनस्थायि, द्वित्रवर्षस्थायि चेत्यनुभवसिद्धम्‌ । ततश्चैव नाशे सहजेऽप्युपायैः कालानुवृत्तिरपि प्रत्यक्षसिद्धा । कालान्तरानुवृत्तिरेव स्थितिरुच्यते । अतश्च क्षणिकत्ववादोऽयं दुर्बल एव । सर्वाण्यपि कदाचिन्नशयन्तीति तु सत्यम्‌ । परन्तु कालक्षेपस्यापि सत्त्वादेतदपि सत्यमेव । अतश्च मानवबुद्ध्या निर्णेतुमशक्ये विषये, 'एवमेव' इति निर्णयस्यासंभवात्‌, सकलशास्त्रव्यवहाराद्यनुसारात्‌ वस्तुस्थैर्यमनिवार्यम्‌ । वैराग्यार्थं क्षणिकोपदेशश्चेत्तदङ्गी- कृतमेव 'आस्थानिवृत्त्यर्थमवादिबौद्धैः' इति । न तावता वस्तुस्वरूपनिर्णय इति ॥ २८ ॥
</details>



<details><summary>सर्वाङ्कषटीका</summary>

क्षणिकवादेऽनुपपत्तिं प्रदर्शयति - कालेत्यादि । देशकालाद्युपाधौ ते क्षणिकवपुषि सति, कालानन्तर्यसाम्ये सति सर्वे पूर्वे क्षणाः, तदुपरि भवतां क्षणानां कारणानि भवेयुः । ततश्च, सन्तानैक्यव्यवस्था, वासनानां निजफलनियतिश्च न स्यात्‌ । कार्पासे रक्तादि क्रमविपरिणम- त्संस्कृतद्रव्यतः स्यात्‌ इत्यन्वयक्रमः ॥   
बौद्धाः खलु चतुर्विधा इत्युक्तं (श्लो.८) प्राक्‌ । तत्र वैभाषिकाः सौत्रान्तिकाश्च जगत्सत्यतावादिनः । योगाचारस्तु विज्ञानमात्रसत्यतावादिनः । माध्यमिकास्तु सर्वमिथ्यात्वदिनः । पूर्वे त्रयोऽपि स्वाभ्युपगतस्य वस्तुनः क्षणिकत्वं वदन्ति । विज्ञानशब्दवाच्यस्य धातुनोऽपि क्षणिकत्वं ते वदन्ति । एते 'अहम्‌' इति प्रतीतिविषयमात्मानं (जी.स.२) नाङ्गीकुर्वन्ति । अतस्ते 'नैरात्म्यवादिनः' इति प्रसिद्धाः । 'अहम्‌' इति प्रतीतौ अखण्डः कश्चित्पदार्थो न विषयः, किन्तु सः सङ्घातरूपः । तत्र विज्ञानाख्यः स्वयंप्रकाशः कश्चन धातुविशेषोऽपि घटकः । संवृत्त्याख्यवस्तुप्रभावात्‌ स धातुः संघातरूपतामापद्यते । एतादृशसङ्घातरूपोऽ- यमहमर्थ एवात्मा । अतश्चाहमर्थः न वास्तविकः । किन्तु प्रातीतिकः । सोऽपि क्षणिकः । अत्रैवं दूषणमुच्यते- वस्तुस्थैर्यवादिभिः नैय्यायिकादिभिः, 'आत्मनः क्षणिकत्वे बाल्ये विलोकितस्य वस्तुनः वार्धक्ये स्मरणं न स्यात्‌, 'आत्मनः क्षणिकत्वेन द्रष्टुः आत्मनः वार्धक्ये नाशात्‌, अन्येन दर्शनम्‌ अन्येन स्मरणं च कथं घटताम्‌ ' इति । अस्योत्तरं तैरेवमभिधीयते- यद्यपि आत्मानः क्षणिकाः । अथापि, अनादिसिद्धा वासना, तत्तत्क्षणपरंपरारूपे आत्मन्यनुवर्तते; यथा कस्तूरिकायाः वस्त्राणामधस्तात्‌ स्थापने, कस्तूरिकायाः गन्धः उपर्युपरि वस्त्रेषु संक्रमते, तथा अनुभवजन्या वासनापि क्षणिकात्मपरंपरायां संक्रममाणा कालान्तरे स्मृतिं जनयतीति । अस्य 'वासनासंक्रमः' इति संज्ञा । नैयायिकसंमतभावनाख्यसंस्कारवत्तैरियं वासनेत्युच्यते । वस्तुनः नाशेऽपि, तत्रोत्पतन्ना वासना तु अनुवर्तत इत्यत्र दष्टा प्रदर्शयन्ति - 'यसिमत्रेव हि सन्ताने आहिता कर्मवासना । फलं तत्रैव बध्नाति कार्पासे रक्तता यथा ॥' इति । सन्ताने = क्षणिकविज्ञानपरंपरायाम्‌ ॥   
श्वेतकार्पासबीजे संस्कारविशेषात्‌ आधीयमानः रक्तवर्णः, तद्बीजजन्ये कार्पासे अनुवर्तते इति प्रत्यक्षसिद्धम्‌ । तद्वदेव, पुण्यपापादिकर्मवासना वा, स्मृतिहेतुवासना वा उत्तरत्राप्यनुवर्तते इति, पुण्यपाप- फलानाम्‌, स्मरणस्य वा व्यवस्था भवतीति न काप्यनुपपत्तिरिति वदन्ति । तदेतदत्र दूषयति ॥   
वस्तूनां क्षणिकत्वेऽपि क्षणिकवस्तुपरंपरायाः सत्त्वात्‌, वासनानुवृत्त्या स्मरणादिव्यवस्था संगच्छत इति न युज्यते । परंपरायाः परस्परं भेदस्य दुर्निरूपत्वात्‌ । क्षणिकवादे, प्रतिक्षणं वस्तुनः नाशेऽपि तेन क्षणेन तत्तुल्यवस्त्वन्तरजननात्‌, पूर्वक्षणवर्तिवस्तुनः उत्तरक्षणवर्ति वस्तु प्रति कारणत्वस्य च सत्त्वात्‌, कार्यकारणपरंपरायाः सत्त्वेन क्षणिकपरंपराः परस्परं भिद्यन्त एव । अत एव वासनापि तत्तत्परंपरायामनुवर्तत इति व्यवस्थोपपत्तिरिति न साधीयः । कारणत्वं हि नियमेनाव्यवहितपूर्वक्षणवृत्तित्वम्‌ । तत्रोत्तरक्षणान्‌ प्रति सर्वेषामपि पूर्वक्षणानां पूर्ववर्तित्वं समानम्‌ । एवं च अस्यैव क्षणस्य एतत्क्षणं प्रति पूर्ववृत्तित्वम्‌, नान्यस्य इत्यत्र नियामकाभावात्‌ सर्वेऽपि पूर्वक्षणाः सर्वानप्युत्तरक्षणान्‌ प्रति कारणानि स्युः, पूर्ववृक्तित्वाविशेषात्‌ । न चैतद्देशैतत्कालवर्तिनाम् एतद्देशैतत्कालवर्तिनः क्षणा एव कारणानि भवन्ति, नान्यानि । भवन्मतेऽपीदमनिवार्यम्‌ । एककालावच्छेदेन, भिन्नदेशेषु जायमानानां पटानां कारणभूतास्तन्तवः अविशेषेण सर्वपटान्‌ प्रत्यपि कारणानि भवेयुरित्याक्षेपे, देशभेदेन कार्यभेदस्य सत्त्वात्‌ कारणभेदः उपपादनीयः । तदत्रापि समानमिति वाच्यम्‌, क्षणिकवादेऽतिरिक्तस्य स्थिरस्य कालस्य, देशस्य वानङ्गीकारात्‌, व्यवस्थाया दुर्वचत्वात्‌ । तदिदमुक्तम्‌- 'ते देशकालाद्युपाधौ क्षणिकवपुषि' इति । एवञ्च स्मरणादिव्यवस्था तन्मते दुरुपपादा ॥   
ननु दर्शनानुरोधेन खलु सर्वं वक्तव्यम्‌ । दृश्यते च कार्पासबीजादौ आहितस्य संस्कारस्यानुवृत्तिः तद्बीजपरंपरायामेव, न त्वन्यत्रेति व्यवस्था । तद्वदेव सर्वेषामपि क्षणानां सुक्ष्मातिशयविशेषस्य परस्पर- विलक्षणस्याङ्गीकारात्‌ अनुवृत्तिव्यवस्था सुवचैवेति चेत्‌, तत्राह – कार्पासेत्यादि । वस्तुस्थैर्यस्य, स्थिरस्य देशकालाद्युपाधेश्च सिद्धान्तेऽङ्गीकारात्‌ व्यवस्था सुवचा, वस्तुभेदस्य उपपादनात्‌ । कार्पासबीजानामपि परस्परभेदस्य परिणामभेदस्य च उपपादयितुं शक्यत्वात्‌ न दोषः । क्षणिकवादे तु एतन्न संभवतीत्यनुपद-मेवोपपादितम्‌॥   
किञ्च, वासनासंक्रमोऽपि तन्मते दुरुपपादः । वासनाया अपि क्षणिकत्वेन, आश्रयेण साकं नाशात्‌, कथमुत्तरत्र संक्रमः? तत्तुल्यवासनान्तरोत्पत्तिरेव संक्रम इति चेत्‌; क्षणिकविज्ञानसन्तत्या प्रत्यभिज्ञाया अनिर्वाहे, तन्निर्वाहकतया कल्पिताया वासनाया अपि क्षणिकत्वेन 'भक्षितेऽपि लशुने न शान्तो व्याधिः' इति न्यायावतारप्रसङ्गः । अतश्च स्मरणादिव्यवस्था तन्मते दुर्वचैवेति क्षणिकवादो न साधीयः ॥ २९ ॥
</details>



<details><summary>सर्वाङ्कषटीका</summary>

क्षणिकत्वसाधकमनुमानान्तरमनूद्य दूषयति - मेयत्वाद्यैरित्यादि । इह विगीतं = विमतं जगत्‌ मेयत्वाद्यैः = प्रमेयत्वादिहेतुभि: क्षणिकम्‌, क्षणोपाधिवत्‌ स्यात्‌; चेत्‌ = यदि इति पूर्वपक्षः । 'विमतं जगत्‌ क्षणिकम्‌, प्रमेयत्वात्‌, क्षणोपाधिवत्‌' इति प्रयोगः । 'आद्य' पदेन सत्त्वादिपरिग्रहः । लोके क्षणशब्दः, तदर्थः कालविशेषश्च सर्वसंमतः । तेन यः कश्चन क्षणपदार्थः सर्वैरप्यङ्गीकार्य एव । न हि क्षणशब्दः, शशशृङ्गशब्दतुल्यः । अतः तद्दृष्टान्तेनैव इतरेषां सर्वेषामपि वस्तूनां क्षणिकत्वं साधयामो वयम्‌ । न च भवत्संमतः क्षणव्यवहारः अस्माकं सर्वथा न संमतः । किन्तु स्थिरस्यैव कस्यचिद्वस्तुनः उपाधिविशेष- संबन्धात्‌ क्षणव्यवहारहेतुतां वदामः । अतश्च दृष्टान्ताभावात्‌ उक्तमनुमानमप्रयोजकमिति चेत्‌; अस्तु तर्हि क्षणव्यवहारोपधिभूतः कश्चित्पदार्थः भवत्संमत एव दृष्टान्तः । तस्य स्थिरत्वे हि न क्षणोपाधित्वं तस्य युज्यते । अतस्स एवास्तु दृष्टान्तः । अतश्च दृष्टान्तलाभात्‌ नाप्रयोजकं तदनुमानमिति पूर्वपक्षः ॥   
तत्र दोषमाह - बाध इत्यादि । प्रथमं प्रत्यक्षवाधः । 'वह्निः अनुष्णः, प्रमेयत्वात्‌, घटवत्‌' इत्येतत्तुल्यः सोऽपि प्रयोगः । ननु दृष्टान्तस्य सत्त्वात्‌ बाधनिश्चयः कथमित्यत्राह - दृष्टान्तहानिरिति । अक्षणिकस्य कथं दृष्टान्तत्वम्‌? इत्यत्राह - स्थिर इत्यादि । यत्‌ = यस्मात्‌ क्षणस्य = क्षणव्यवहारस्य उपाधिरपि स्थिरः इति विदितः = निश्चितः, अतः दृष्टान्तहानिः । कोऽसौ, स्थिरोऽपि क्षणव्यवहारोपाधिः? इत्यत्राह – सामग्रीत्यादि । कार्यशून्या सामग्री क्षणः = क्षणव्यवहारोपाधिः । अयमाशयः - सामग्री नाम   
सर्वकारणसमुदायः, यस्यां संपन्नायां समनन्तरक्षणे कार्येण भवितव्यम्‌ । यथा घटकारणानि दण्डचक्रसलिलकुलालादीनि प्रत्येकं कारणानि भवन्त्यपि, अन्यतमापाये न घटो भवति । सर्वाण्यपि यदि मिलितानि, तदा समनन्तरे क्षणे घटः अवश्यं भावी । अतश्च घटप्रागभावस्यायमन्तिमक्षणः । घटे उत्पन्ने हि घटप्रागभावो नश्यति । अतश्च घटसामग्र्येव घटप्रागभावस्यान्तिमः क्षणः । न च सिद्धान्ते प्रागभावोऽपि नाङ्गीक्रियत इति शङ्क्यम्‌; प्रागभावः अतिरिक्तो नास्तीत्येतावन्मात्रम्‌ । एवञ्च घटरूपकार्यशून्या सामग्री घटाव्यवहितपूर्वक्षणमात्रे वर्तते । अतः सैव क्षणोपाधिः । ननु तर्हि एकक्षणमात्रवृत्तिः सामग्र्याख्यः कश्चित्‌ क्षणिकपदार्थः सिद्ध इति, न दृष्टान्तहानिः इत्यत्राह – इयमित्यादि । इयमपि = सामग्र्यपि, तद्धेतुसङ्धः । तस्य घटादिकार्यस्य हेतूनां समुदाय एव, न त्वतिरिक्त पदार्थः । तथा च कारणानां समुदाय एव सामग्री, न त्वतिरिक्तः पदार्थः । अतो दृष्टान्तहानिरेव । ननु समुदायस्य प्रत्येकानतिरेके प्रत्येककारणान्येव यदि सामग्री, तर्हि एककारणसत्त्वेऽपि कार्योत्पत्तिप्रसङ्गः । अतः प्रत्येकपेक्षया सामग्री अतिरिक्तैव । सा च क्षणिका सिद्धेत्यत्राह - न चासौ हेतुः । असौ = सामग्री न हेतुः = प्रत्येकं हेतुः न सामग्री, किन्तु हेतूनां समुदाय एव । तर्हि अन्या स्यात्‌ सामग्री इत्यत्राह - नान्य इति । न वा प्रत्येकातिरिक्तः समुदायः । ते = प्रत्येकपदार्थस्तु स्थिराः । अतः न क्षणिकत्वसिद्धिः ॥   
ननु किमिदं विलक्षणमुच्यते, समुदायः प्रत्येकस्वरूपोऽपि न, अतिरिक्तोऽपि नेति । कोऽस्ति तर्हि तृतीयः पक्ष इति चेत्‌, उच्यते - सेनावनसभादिवदिदमप्यवगन्तव्यम्‌ । सेनादिपदार्थानां सेनाघटकपदात्यपे-क्षयाऽतिरिक्तत्वमपि न केनाप्यङ्गीक्रियते, एकपदात्यात्मकत्वमपि नाङ्गीक्रियते । किन्तु, बुद्ध्या कल्पितं किञ्चिदेशकालाद्युपाधिमपेक्ष्य 'एका सेना' इत्युच्यते । एकदेशावच्छेदेन मिलितानां नराणां समुदायः 'सभा' इत्युच्यते । एवमेव, एककार्योद्देशेनैकस्मिन्‌ काले देशे मिलितानि कारणानि सामग्रीत्युच्यन्ते । तानि च प्रत्येककारणानि स्थिराण्येव, न क्षणिकानि । अतश्च स्थिराण्येव तानि, कार्याव्यवहितप्राक्क्षणापेक्षया 'सामग्री ' इत्युच्यन्ते । ततश्चौपाधिकम्‌, अथापि वास्तविकं प्रत्येकमेकत्वमेव । अतश्च स्थिराणामेव सतां कारणानां क्षणोपाधित्वं भवेदेवेति 'दृष्टान्तहानिः' सुदृढा । ननु स्थिरस्य वस्तुनः कथं क्षणोपाधित्वम्‌? स्वस्मिन्‌ विद्यमानं धर्मं स्वसतन्निहिते वस्तुनि यत्‌ आरोपयति, स किलोपाधिरुच्यते । यथा जपाकुसुमं स्वयं रक्तं सत्‌, स्वसंयुक्ते स्फटिके रक्तत्वव्यवहारहेतुः उपाधिरित्युच्यते । प्रकृते स्वस्मिन्नेकत्वाभावे तद्वस्तु कालस्य कथं क्षणोपाधिर्भवेदित्यत्राह – क्रमवदित्यादि । स्थिरेऽपि वस्तुनि, क्रमविशेषविशिष्टोपाधिवत्‌, क्षणत्वम्‌ = क्षणव्यवहारोपाधित्वं स्यात्‌ । अयं भावः - वैशोषिकमते क्रिया, क्रियातो विभागः, विभागात्‌ पूर्वसंयोगनाशः, उत्तरसंयोगोत्पत्तिः इति क्रमेण एकैकस्याः क्रियायाः चतुःक्षणावस्थायित्वम् उच्यते । तत्र 'स्वजन्यविभागप्रागभावावच्छिन्नं कर्म' एकः क्षणः, इत्युच्यते । एवं स्वजन्यविभागावच्छिन्नपूर्वसंयोगः द्वितीयक्षणोपाधिः इति । एवञ्च एकस्मिन्‌ वस्तुनि क्रमशः ये भवन्ति संयोगविभागादयः, तानादाय एकैकस्यापि क्षणव्यवहारस्योपाधित्वम् उच्यते । एवं सथिराणामपि तत्तदुपाधिसंयोगवशात्‌ क्षणव्यवहारोपाधित्वं वर्णितुं शक्यते । यद्यपि सिद्धान्ते क्रिया अतिरिक्ता नाङ्गीक्रियते (अद्र.१०७) । एवं विभागः, प्रागभावो वा नाङ्गीक्रियते । अतः वैशेषिकोक्ता प्रक्रिया न वर्णयितुं शक्या; अथापि पूर्वसंयोगनाशः, उत्तरसंयोगेत्पत्तिङ्गीक्रियेते । तदादायापि, स्वजन्यपूर्वसंयोगनाशावच्छिन्नं कर्मेति वा, स्वजन्योत्तरसंयोगावच्छिन्नं स्वम्‌ इति वा क्षणः वर्णयितुं शक्यते । यद्यपि क्रिया अतिरिक्ता नास्तीत्युच्यते, अथापि क्रियाव्यवहार एव नास्तीति न, क्रिया आश्रयद्रव्यातिरिक्ता नास्तीत्येवार्थः । एवमेव प्रागभावादिविषये ज्ञेयम्‌ । अत्र वक्तव्यम् उपरिष्टाद्भविष्यति (अद्र.स.१०८) । वस्तुतस्तु - वस्तुन एकक्षणमात्रवृत्तित्वे, विनाशोन्मुखस्येतस्योत्तरक्षणं प्रति कारणत्वमेव दुरुपपादमिति क्षणपरंपरापि न सिद्ध्येदित्यवगन्तव्यम्‌ ॥ ३० ॥
</details>



<details><summary>सर्वाङ्कषटीका</summary>

बौद्धाः निरन्वयविनाशवादिनः । अन्वयः अनुवृत्तिः । सिद्धान्तसंमते परिणामवादे, घटस्य नाशेऽपि कपालादिरूपेण स दृश्यत इत्यङ्गीक्रियते । लेशतोऽप्यनन्तरमननुवृत्तिः यथा, तादृशविनाशो नाङ्गीक्रियते । अतः सिद्धान्ते सान्वयविनाश एव सर्वत्र । बौद्धास्तु एतद्विपरीततया निरन्वयविनाशवादिनः । वस्तु स्वनाशानन्तरं सर्वथा नानुवर्तत इत्यर्थः । अयञ्च निरन्वयविनाशः प्रतिसंख्यानिरोधः अप्रतिसंख्यानिरोधः इति द्विविधः । घटादेः मुद्गराद्याघाते यो नाशः, सः 'प्रतिसंख्यानिरोधः' इत्युच्यते । पूर्वतनकंबुग्रीवाद्या- कारविरुद्धाकारस्य दर्शनात्‌ तथोच्यते । क्षणिकवादे घटादेः प्रतिक्षणं नाशः, तत्तुल्यघटान्तयोत्पत्तिश्च या भवति, तस्य नाशस्य प्रत्यक्षतः अदर्शनात्‌, पूर्वोक्तनाशविलक्षणत्वात्‌ 'अप्रतिसंख्यानिरोधः' इत्युच्यते । एतादृशं नाशद्वयं वस्तुस्थैर्यवादिनामपि दीपादावावश्यकम्‌ । तैलवर्त्यादीनां नाशात्‌ दीपज्वाला प्रतिक्षणं भिन्नैवेति सिद्धान्तेऽपि संमतम्‌ । अथापि सः नाशः न प्रतिक्षणं दृश्यते । एवञ्च 'सेयं दीपज्वाला' इति यथा भ्रमः, तथेव 'सोऽयं घटः' इत्यपि भ्रम एवेति, प्रत्यभिज्ञया न वस्तुस्थैर्यसिद्धिरिति वदन्ति । एवं दीपज्वालायां प्रतिक्षणं नाशस्य, अन्ते संपूर्णदीपनाशस्य च सर्वेषां संमतत्वात्‌, तद्दृष्टान्तेन सर्वत्रापि नाशद्वयं ते साधयन्ति । इदं नाशद्वयमपि निरन्वयमित्यपि वदन्ति । तदेतत्सर्वं निराकरोति - दीपादीना- मित्यादिना । दीपस्य संपूर्णनाशस्य सर्वदा द्रष्टुमवकाशालाभादिसंभवात्‌, 'कदाचित्‌' इत्युक्तम्‌ । आदि- पदेन बुद्बुदादिसंग्रहः । सदृशसन्ततिः = तैलनाशादिनानुमीयमाना; विसदृशसन्ततिः = अन्तिमदीपज्वालाया नाशे । दीपज्वालानाशानन्तरं कस्यानुवृत्तिर्दृश्यते? अतस्तत्र निरन्वयविनाश आवश्यक इति पूर्वपक्षिण आशयः । एतादृशाशेषतेजस्सन्तत्या अपेते = रहिते ध्वंसे दृष्टेऽपि, तदितरविषये = घटपटादौ अनन्वयध्वंसक्लृप्तिः = निरन्वयविनाशकल्पना अशक्या । दीपे तैलनाशादिना ज्वालाभेदः आवश्यकः । नैवं घटादौ किञ्चित्‌ कारणं दृश्यते । न च अर्थक्रियाकारित्वरूपस्य सत्त्वस्य तत्र विद्यमानत्वेन, करणाकरणाभ्यां घटादावपि भेदः आवश्यक इति वाच्यम्‌; एतद्वादस्य पूर्वमेव (श्लो.२५) निरासात्‌ । तदिदमुच्यते - बाधादेर्दर्शितत्वादिति । बाधः 'सोऽयं घटः' इत्यादिप्रत्यभिज्ञायाः ऐक्यविषयिण्याः, दर्शितत्त्वात्‌ पूर्वं (२६ श्लोके) । 'सेयं दीपज्वाला' 'सोऽयं घटः' इति प्रत्यभिज्ञयोर्हि वैलक्षण्यं सर्वानुभवसिद्धम्‌ । एवञ्च दीपज्वालादृष्टान्तेन, घटादौ निरन्वयविनाशकल्पनवत्‌, धटादिदृष्टान्तेनैव अन्तिमदीपनाशस्य सान्वयविनाशत्वकल्पनमेव कुतो न स्यादिति पृच्छति - अपि चेत्यादिना । घटादौ अस्मिन्‌ = विनाशे मुद्गरादिजन्ये, सान्वये = कपालाद्यनुवृत्या सान्वये दृढमिते = प्रत्यक्षप्रमाणेन निश्चिते सति दीपनाशेऽपि सान्वयत्वमेव कुतो न स्यात्‌? ननु घटादौ नाशानन्तरं कपालादिदर्शनेऽपि, दीपनाशानन्तरं किं दृश्यत इत्यत्र लीनदीपादिभागाः, पयसि लवणवत्‌, दुर्दर्शावस्थया = चक्षुषा गृहीतुमशक्याः स्युः । चक्षुषा अग्रहणेऽपि दीपानुवृत्तिः कथं स्यादित्यत्र दृष्टान्तः पयसि लवणवदिति । चक्षुषा गृह्यमाणलवणखण्डः जले प्रक्षिप्तश्चेत्‌, क्रमशः विशीर्णः जले लीनो भवति । चक्षुषापि न गृह्यते, त्वचापि न गृह्यते, रसनेन्द्रियेण तु गृह्यत एव । तद्वदत्रापि, दीपनाशसमनन्तरक्षणे औष्ण्याद्यनुवृत्तिरपि लेशतः त्वगिन्द्रियेण गृह्यत एव । एवञ्च दीपनाशः सान्वय एव । तैलनाशेनानुमीयमानः प्रतिक्षणं ज्वालानाशोऽपि अनुपदं ज्वालान्तरानुवृत्या लेशतः तत्रानुवर्तेतैव । अतः निरन्वयविनाशः कुत्रापि न साधीयान्‌ ॥ ३१ ॥
</details>



<details><summary>सर्वाङ्कषटीका</summary>

एवं कार्यकारणभावे प्रसक्तान्‌ विचारान्‌ परिसमाप्य, कार्यकारणभाव एव नास्ति इति वदन्तं नास्तिकत्वेन पण्डितकल्पितं चार्वाकं शन्यविवर्तवादिनं माध्यमिकञ्च निराकरोति - सत्त्व इत्यादिना । हेतुसाध्यं किमपि न इति प्रतिज्ञा । हेतुः = कारणम्‌ । साध्यम्‌ = कार्यम्‌ । प्रतिज्ञातार्थे हेतुः - सत्त्व इत्यादि ॥ कारकव्यापारात्‌ पूर्वं कार्यम् आसीत्‌, उत न? पूर्वं कार्यस्य सत्त्वे, असत्त्वे वा गगनतत्पुष्पवत्‌ किमपि साध्यं नैव = कारकव्यापारसाध्यं नैव किञ्चिदस्ति । पूर्वमेव कार्यस्य सत्त्वे गगनवत्‌ तत्‌ न साध्यम्‌ । असत्त्वे ततपुष्पवत्‌ = गगनकुसुमवत्‌ नैव साध्यम्‌ । गगनस्य नित्यत्वात्‌ कार्यत्वं न संभवति गगनकुसुमस्य अप्रसिद्धत्वात्‌ कार्यत्वं नस्ति॥   
ननु कार्यं गगनवत्‌ न सर्वथा सत्‌, नापि गगनकुसुमवत्‌ सर्वथा असत्‌ । किन्तु पूर्वमसत्‌, कारकव्यापारानन्तरं च सत्‌ । अतः गगनतत्कुसुमविलक्षणं कार्यमिति चेत्‌, दूषणान्तरमाह - हेत्वित्यादि । कारणानां कार्यस्य किं संबन्धोऽस्ति, उत न? नाद्यः; कुतः? पश्चाद्भवितुः = अनन्तरं भविष्यतः, तदानीमसतः कार्यस्य, हेतुप्राप्तिः = कारणैस्सह संबन्धः न, असता सह संबन्धासंभवात्‌ । न द्वितीयः, संबन्धं विनैव कारणं कार्यं यदि जनयेत्‌, तदा अधटितोत्पादने = स्वेनासंबद्धस्योत्पादने, अतिप्रसङ्गः = असंबद्धत्वाविशेषात्‌ सर्वं सर्वस्मादुत्पद्येतेति मृदोऽपि परस्स्यात्‌, तन्तुभ्योऽपि घटस्स्यात्‌ । तदुक्तम्‌ - असत्त्वान्नास्ति संबन्धः कारणैस्सत्त्वसङ्गिभिः । असंबद्धस्य चोत्त्पत्तिमिच्छतो न व्यवस्थितिः ॥ इति ॥   
किञ्च जन्म = उत्पत्तिः, जन्यम्‌, उत अन्यथा = न जन्यं वा? घटादीनामुत्पत्तिरिति यदुच्यते, तत्र उत्पत्तिः उत्पद्यते, उत नोत्पद्यते? द्वयम्‌ = कल्पद्वयमपि असत्‌ = न साधीयः । तत्र हेतु: - अनवस्थानेत्यादि । उत्पत्तेः उत्पत्त्यङ्गीकारे अनवस्था । अनङ्गीकारे, कार्यक्षतिः = कार्यस्यैव क्षतिः, कार्याभाव एव स्यात्‌, उत्पत्तेरभावात्‌ । इत्याद्यैः युक्त्याभासैः हेतुसाध्यम्‌ = कारणं कार्यमिति किमपि न = न भवत्येव । यदि = एवं यदि उच्यते, तत्‌ न । अत्र हेतुः – स्वक्रियत्यादि । एवं कार्यकारणभावस्यैवापलापे, स्वीयप्रयत्नादेः विरोधात्‌ = असंभवात्सवानुभवविरोधादयुक्तं सर्वम्‌ । अत्र स्वीयप्रयत्नपदेन लौकिकशास्त्रीयप्रयत्नद्वयमपि विवक्षितुं शक्यम्‌ । एवं कार्यकारणभावं निराकुर्वता तेनापि, प्रतिदिनं किञ्चित्कार्यार्थं प्रयत्नः क्रियत एव । अन्ततः भोजनादिप्रयत्नस्य अवर्जनीयत्वात्‌ । यदा च क्षुन्निवृत्त्यर्थं भुङ्क्ते, तदा क्षुन्निवृत्तिसाधनत्वं भोजनस्य सिद्धमेवेति कार्यकारणभावसिद्धिः । अथवा एवं कथयतः कार्यकारणभावखण्डनरूपं प्रयोजनम् अङ्गीकर्तव्यं किल । एवञ्च भवद्वचनकार्यकारणभावनिरसनयोः कार्यकारणभावः सिद्ध एव । अतः स्वानुभवविरुद्धमुच्यत इति प्रतिबन्दिप्रदर्शनम्‌ ॥   
ननु भोः! खण्डनं नैव फलोद्देशेन कुर्महे । प्रतिबोधयितुं त्वां तु तत्त्वदृष्ट्या प्रचक्ष्महे ॥ कार्यकारणभावाख्यमायायां त्वं तु मा पत । तस्य नास्त्यवधिर्जातु वृथाक्लेशो पतिष्यसि ॥   
आत्मा सुखे नियोक्तव्यः न कालहरणे वृथा । भुक्त्वा पीत्वा सुखं शेष्व स्वात्मानं रक्ष वागुरात्‌ ॥   
भो महात्मन्‌! कृतज्ञोऽहं सुखं स्वप्तुं यतेऽनिशम्‌ । तत्साधनं भवद्धस्ते स्थितं तद्दीयतां धनम्‌ ॥ सुकरस्तूपदेशःस्यादलसानां भवादृशाम्‌ । बिडालवृत्तिरित्युक्ता, पञ्चतन्त्रं तु पठ्यताम्‌ ॥   
परोपदेशका ये तु स्वानुष्ठानविवर्जिताः । धर्मस्य शत्रवस्ते हि लोकद्वयविवञ्चिताः ॥   
सर्वस्य दुर्निरूपत्वमस्त्येव मितबुद्धिनाम्‌ । तावता सर्वमिथ्यात्वं न कथञ्चिद्भविष्यति ॥   
इक्षुक्षीरादिभेदस्तु दुर्निरूपः प्रदर्श्यते । अथापि ज्ञायते भेदः मानवैः सूक्ष्मबुद्धिभिः ॥   
दुर्निरूपत्वमन्यत्स्यात्‌ दुर्ज्ञेयत्वं तथेतरत्‌ । तथेतरच्च मिथ्यात्वं सांकर्यं नास्ति तत्त्वतः ॥   
ननु भोः! किमयं परोपदेशः? 'शेषं कोपेन पूरयेत्‌' इति वा? भवतां प्रथमो गुरुरेव कार्यकारणभावं निराचकारेत्यजानन्तं त्वां किं वा ब्रूमः? 'कर्मण्येवाधिकारस्ते मा फलेषु कदाचन' इति खलुपादिशत्सः । वैराग्यार्थं तथोपादिशदिति यदि, तर्ह्ययमेव प्रथमःपलायनवादः । न तावन्मात्रम्‌ । 'मा कर्मफलहेतुर्भूः' इति पुरुषप्रयत्नस्य फलहेतुत्वं कण्ठत एव निषेधति किल! कथमेतत्‌?   
समये स्मारितस्सम्यक्‌ धीरेणायुष्मता त्वया । अवकाशो हि दत्तो मे, धारय शृणु विस्तरात्‌ ॥   
समग्रं पठितं नैव तेनैवं वक्षि दुर्मते? तदीयमेव वाक्यं तु श्रूयतां सावधानतः ॥   
'अधिष्ठानं तथा कर्ता करणं च पृथग्विधम्‌ । विविधाश्च पृथड्टेष्टाः दैवं चैवात्र पञ्चमम्‌ ॥'   
इत्युक्त्वा स पुनः प्राह त्वादृशानां हितेच्छया । 'तत्रैवं सति कर्तारमात्मानं केवलं तु यः ॥   
पश्यत्यकृतवुद्धित्वान्न स पश्यति दुर्मतिः ।' मिलितानां त हेतुत्वे एको हेतुः कथं भवेत्‌? ॥   
तिष्ठ तिष्ठ भो ब्रह्मन्‌! स्वीये जाले स्वेनैव पातितमाप्यात्मानं न जानासि किल! मिलितानां कर्तृत्वं वदता ह्यस्मत्प्रतीत्यसमुदयवाद एवोपदिष्टः । किं कुप्यसि वृथाऽस्मभ्यम्‌?   
पुनरप्युत्तानप्रज्ञतैव प्रदर्शिता मूढेन । पञ्चानां कारणत्वं वदन्‌ चेतनं केन पदेन निर्दिशत्यवधेहि । 'अधिष्ठानं तथा कर्ता' इति 'कर्ता' इति खलु चेतनं निर्दिशति । तेन च सिद्धं कर्तृत्वं चेतनस्य । इतरकारकाणि तु तस्यैव सहकरिष्यन्ति । इतरकारकाणां सर्वेषां कारकत्वसंपादकः खलु कर्ता । तावता प्रतीत्यसमुदायवादः कुत्रागतः? एकैकमपि खलु क्रियानिर्वर्तकम्‌, अत एव कारकम्‌ । न हि वयं सामग्रीपदार्थमत्यजाम । तावता प्रत्येककारणतामपि नात्यजाम । वक्ष्यते च सर्वमनुपदम्‌ ॥   
वस्तुतस्तु - इदमवधीयतामत्र । किं वृथा शब्दवर्धनेन? अत्र पञ्चमं देवं नाम किम्‌? 'यदचिन्त्यं हि तद्दैवम्‌' (रा.अ.२२-२०) इत्यार्षं दैवस्वरूपविवरणम्‌ । अहंकारिणां दृष्ट्या तत्पञ्चममपि विवेकिनां तु दृष्ट्या तदेव प्रथमम्‌ । ननु तर्हि पुरुषप्रयत्नस्य स्थानमेव नास्ति किम्‌? केनोक्तं तथा? कार्यकारणभावं निराकुर्वता त्वयैव तथोच्यते । वस्तुतस्तु 'प्रथमम्‌' इत्युक्तिरेवेतरेषामपि सत्त्वं सूचयति । परं तु अहंकारिणां त्वदुक्तमेव प्रथमम्‌, विवेकिनां तु दैवं प्रथमम्‌ । पञ्चसु कारणेषु प्रधानमपि कारणं दैवं पञ्चमत्वेन कथने हेतुरपि अहंकारिभिर्दुर्ज्ञानत्वादेव । लोके तु तादृशा एव बहव इति सामान्योक्तिरियम्‌ 'पञ्चम'मिति । विशेषेक्तिस्तु 'मा कर्मफलहेतुर्भूः' इति । 'कर्मण्येवाधिकारस्ते' इति खलूपक्रमः । एत एव किल विवेकिन् उत्तमाधिकारिणः । कार्यकारणभावस्तु वर्तत एव ॥   
वत्स! साक्षाद्भगवतः गीतामक्षरशः पठ । त्यक्त्वा वा दूरतो गच्छ मा भूस्त्वं त्वर्धपण्डितः ॥   
सर्वं यथावत्‌ शृणुयाः स्पष्टं सर्वं भविष्यति । मुक्त्वा पूर्वग्रहं सर्वं निरीक्ष्य भगवत्कृपाम्‌ ॥ `   
सारतस्तु कार्यकारणभावो यदि नाङ्गीक्रियते, तर्हि स्ववचनक्रियादिविरोधो दुष्परिहर इत्यनुपदमेवोक्तम्‌ ॥   
नन्वस्तु प्रतिबन्दी तन्मुखपिधानार्थम्‌ । प्रामाणिकमुत्तरमुच्यताम्‌ इति चेदत्रोच्यते । कार्यं सच्चेत्‌, गगनवत्‌, असच्चेत्‌ गगनकुसुमवत्स्यादित्यत्रोत्तरम्‌, जगति विद्यमानानां पदार्थानां राशिद्वयकरणादियमापत्तिः । तृतीयराशेरपि सत्त्वात्‌ न द्वेराश्यं केवलम्‌ । सर्वदा सत्‌ किञ्चित्‌ यथा गगनम्‌, इदं नित्यमुच्यते । सर्वदा असत्‌ किञ्चित्‌ यथा गगनकुसुम्‌, इदं तुच्छमित्युच्यते । कदाचित्‌ दृश्यन्ते, कदाचित्तु न दृश्यन्ते इति तृतीयो रशिरप्यस्ति । घटादयो हि नूतनतया पुरुषेणोत्पादिता दृश्यन्ते । मुद्गरादिना मर्दिता नश्यन्ति, अनन्तरं न दृश्यन्ते । अतः यथानुभवं तृतीयराशेरपि सत्त्वात्‌ तदेवात्रोत्तरम्‌ । तर्हि भवन्तः असत्कार्यवादिनो वा? इति चेत्‌, कारणात्मना सत्त्वस्य, अवस्थात्मना चासत्त्वस्य च यथानुभवम्‌ अङ्गीकारात्‌, शशशृङ्गतौल्यमपि न, गगनतौल्यमपि न । अवस्थानाम् अद्रव्यत्वेन स्वतन्त्रत्वाभावात्तदादाय नासत्कार्यवादापादनावकाशः ॥   
कार्यस्यासत्त्वे, कार्यकारणयोः संबन्धाभावात्‌ सर्वस्मात्सर्वस्योत्पत्तिप्रसङ्ग इत्यस्योत्तरम्‌ अन्वय- व्यतिरेकदर्शनसिद्धः कार्यकारणभाव एव तयोः संबन्धः, नान्यः कश्चिदपेकक्ष्यते । कारकाणाम्‌ असता संबन्धः कथं वक्तुं शक्यः इति चेत्‌, अस्त्येवोपादानेन साकं दण्डचक्रादीनां संबन्धः । उपादानमेवावस्थाविशेषमापन्नम्‌ उपादेयम्‌ = कार्यमित्युच्यते । 'मृदं घटं करोति' 'काशान्‌ कटं करोति' इति किल व्यवहारः । अतः कारकाणाम् उपादानकारणेन सह संबन्धे सति, उपादानोपादेयोः अभेदस्य पूर्वमेव (श्लो.२०, २१) स्थापितत्वात्‌ असम्बद्धोत्पत्तिर्नास्त्येव ॥   
उत्पत्तेरुत्पत्तिरस्ति, न वा? इत्यादेस्त्वेवमुत्तरं वक्तव्यम्‌ । उत्पत्तिर्नाम कार्यस्य घटादेः धर्मः, न स्वतन्त्रः पदार्थः । 'उत्पन्नो घटः' इत्युक्तौ, उत्पत्तेः घटधर्मत्वं स्पष्टम्‌ । अतः घटादेः उत्पत्तिरेव, उत्पत्तेरप्युत्पत्तिरूपा । अतः अनवस्थादिदोषस्य नावकाशः । मृदः घटाकारेण परिणाम एव खलु घटस्योत्पत्तिरिति परिणामविशेष एवोत्पत्तिपदस्यार्थः । अतः न कश्चन दोषः ॥   
ननु कार्यकारणयोः कः संबन्धः? इति प्रश्ने, 'कार्यकारणभाव एव तयोः संबन्धः' इत्येतत्‌, 'झोऽन्तस्य झोऽन्त एवार्थः' इत्युत्तरवदुपहास्यम्‌ । कार्यकारणभावस्याप्रामाणिकत्वात्‌ स एव संबन्धः कथं भवेत्‌ । एवं कार्यकारणभावापलापवादिनः - आकस्मिकतावादिनः, स्वभाववादिनः, अनिर्वचनीयतावादिन- श्चेतित्रिविधाः । कार्यं सर्वमाकस्मिकमेव, इदमेवास्य कार्यस्य कारणमिति नास्त्येव, सर्वत्रापि व्यभिचारादिदर्शनात्‌ इति वाद आकस्मिकतावादः माध्यमिकादीनाम्‌ । कण्टकतैक्ष्ण्यादिवत्‌ सर्वं स्वभावादेव भवतीति स्वभाववादिनः । केषाञ्चित्कण्टकवृक्षाणां कण्टकानि कियत्तीक्ष्णानि भवन्ति । पुरुषेण तादृशं वस्तु कर्तव्यं चेत्‌, कियान्‌ प्रयत्नः क्लेशश्च भवेत्‌ । तादृशं कण्टकं तत्तद्वस्तुस्वभावादेव भवति, न तु प्रयत्नादिकारणादिति सर्वत्रापि स्वभाववाद एव श्रेयान्‌ । अन्यथा हि 'अस्मादिदमेव कार्यं भवति, न त्वन्यदि 'ति कुतः? इति प्रश्ने, 'तद्वस्तुनः स्वभावस्तादृशः' इत्येवान्ते समर्थनीयमित्येषामाशयः । अयं वादोऽपि चार्वाकानाम्‌ । केनापि प्रकारेण न निर्णेतुमेव शक्यते कार्यकारणभावः, स्वभावस्यापि व्यवस्थितस्याभावादिति अनिर्वचनीयत्व प्रयुक्तनिस्स्वभाववादिनां शून्यवादिनां माध्यमिकानाम्‌, तदनुयायिनां सर्वेषां विवर्तवादिनां चायं तृतीयवादः । तथोक्तम्‌ - 'न निरोधो न चोत्पत्तिर्न बद्धो न च साधकः । न मुमुक्षुर्न वै मुक्त इत्येषा परमार्थतः ॥' (मा.का.वै.३२) इति ॥   
सुसूक्ष्ममीक्षणे एषां वादानां परस्परं साङ्कर्यमपि ज्ञातुं शक्यम्‌ । यतः मानवबुद्धिदृष्ट्या हि सर्वमाकस्मिकम्‌, सर्वं दुर्निरूपमेव । न तावता मानवबुद्धिस्तृष्णीमुपविशति । सर्वेषामपि वादानां प्रवर्तकाः महाज्ञानिन एव सदुद्देशेनैवेमान्‌ वादान्‌ प्रवर्तयामासुः । समनन्तरमागताः शुष्कपण्डितास्तु सर्वं नाशयन्तीति 'आस्थानिवृत्त्यर्थमवादि बौद्धैः ग्राहंगतास्तत्र कथञ्चिदन्ये ॥' (श्लो.वा.निरा.२०१) इत्याह महामेधावी कुमारिलः । सोंऽशोऽत्रापि समानः । मानवबुद्धिदृष्ट्यात्र विद्यमाना समस्येयमेव । कारणवर्गेऽन्ततोऽतीन्द्रियाणां कालेश्वरादृष्टादीनामपि वर्तमानत्वात्‌ कथमन्वयव्यतिरेकवशात्‌ कार्यकारणभावनिर्णयसंभवः? ईश्वरानङ्गीकारपक्षेऽपि तत्तज्जीवीयादृष्टविशेषस्य कारणत्वानपायात्‌ समस्या समानैव । अत एव बहुषु स्थलेषु फलव्यभिचारोऽपि सर्वानुभवसिद्धः । अथापि जनास्सदा स्वेष्टसाधने प्रयत्नशीला एव दृश्यन्ते । क्लेशतो वा कार्यकारणभावस्याग्रहे, कथं जनानां प्रवृत्तिः संभवेत्‌? अतीन्द्रियाणामपि सामग्र्यन्तर्गतत्वात्‌ अन्वयव्यतिरेकग्रहणं क्लिष्टमेव । कार्यकारणभावोऽन्यः, तन्निर्णयश्चान्यः ॥   
एवमन्योऽपि क्लेशो वर्तते । मृद्दण्डचक्रादीनां घटकारणानां बहूनां सत्त्वात्‌, प्रत्येकं तेषां कारणत्वमस्ति, न वा? प्रत्येकं कारणत्वसत्त्वे, एकस्मादपि कार्योत्पत्तिप्रसङ्गः । प्रत्येकं कारणत्वाभावे, समुदिताद्वा कथं कार्यं स्यात्‌? न हि शतमप्यन्धाः पन्थानं पश्येयुः । एतद्दोषपरिहारायैव 'प्रतीत्यसमुदयवादः' आश्रितो बौद्धैः । कारणानि सर्वाणि परस्परं मिलितान्येव कार्यमुत्पादयन्ति, न तु प्रत्येकशः । अतः कारणत्वं न प्रत्येकधर्मः, किन्तु समुदायगतो व्यासज्यवृत्तिधर्मः । एवं व्यासज्यवृत्तित्वादेव, प्रत्येकसमदायविकल्पः न कर्तव्य इति तेऽभिप्रयन्ति । यथा द्वित्वादिकं व्यासज्यवृत्तीत्युच्यते । तत्र प्रत्येकं द्वित्वस्य सत्वे, एकस्मिन्नपि द्वित्वोपलब्धिप्रसङ्ग इति न प्रत्येकं द्वित्वमङ्गीक्रियते, किन्तु मिलितयोरेव । तद्वत्‌ समुदितानामेव कारणत्वमिति वादः 'प्रतीत्यसमुदायवादः' । परन्तु कारणत्वस्य द्वित्वादिवत्‌ व्यासज्यवृत्तित्वमनुभवपराहतम्‌ । तुरीवेमादिकं पश्यन्‌ पुरुषः, 'एतानि पटजनकानि' इति जानात्येव, तथा व्यवहरति च । तर्हि प्रत्येकादेव कृतो न कार्योत्पत्तिरिति चेत्‌, कारणत्वं हि द्विविधं दृश्यते - स्वरूपयोग्यतारूपम्‌, फलोपधायकत्वरूपञ्चेति । आद्यं तदर्हतारूपम्‌, द्वितीयं तु सामग्रीत्वावस्थायां तैरेव फलस्य = कार्यस्योत्पादनरूपम्‌ । असेः निशितस्य छेदनकारणत्वं हि स्वतो वर्तत एव । छेदनकार्यनिष्पत्तिस्तु छेदकच्छेद्यादिसामग्रीमेलनाधीना । स्वरूपयोग्यतारूपकारणत्वस्य प्रत्येकं सत्त्वेऽपि न कापि हानिः, प्रत्येकमसत्त्वे समुदाये कथं सत्त्वम्‌? ॥   
प्रत्येकं कार्योत्पादकत्वादर्शनमात्रादुक्तः प्रतीत्यसमुदयवादोऽपि पलायनवाद एव । न हि येषां केषाञ्चिन्मेलनाद्यत्किञ्चित्कार्यं दृश्यते । मृदादिसमुदायाद्घट एव, तन्त्वादिसमुदायात्पट एवेत्यादिव्यवस्था वा कथम्‌? महारथाद्याकर्षणादौ प्रत्येकमदृष्टा रथाकर्षणशक्तिः मिलितायां जनतायां दृश्यत इति, प्रत्येक- शक्तिरेव न ह्यनपेक्षिता । एवं बहुधा कार्यकारणभावदर्शनेऽपि तदपलापः आत्मवञ्चनायेत । मृदो घटहेतुत्वम्‌, तन्तूनां पटहेतुत्वम्‌, तण्डुलानामन्नहेतुत्वं वा को वा मतिमानपलपेत्‌? । अतः प्रत्येकं विद्यमाना तत्तत्कार्य योग्यता, सामग्र्यवस्थायां फलोपधायिका भवतीत्येव प्रामाणिकम्‌ । अन्ततः भोजनादेः क्षुन्निवृत्तिहतुत्वं केन वा जीवेनापलपितुं शक्यम्‌?   
ननु तर्हि दण्डादौ घटकारणत्ववत्‌, घटनाशकत्वस्यापि दर्शनात्‌, विरुद्धकार्यस्वरूपयोग्यत्वं वक्तव्यम्‌, परस्परविरुद्धधर्मौ कथमेकत्र स्यातामिति चेत्‌, एतत्तु इतरसामग्रीसमवधानादिति, न स्वरूपे विरोधः । आघातादिसामग्रीघटितो दण्डः घटनाशकः, नोदनादिसहितस्तु घटजनको भवतीति का हानिः? 'अन्नं मृत्यं तमु जीवातुमाहुः' (ते. ब्रा.) इत्येकस्यैव परस्परविरुद्धकार्यकारित्वमुच्यते किल । तावता न भुङ्क्षे किं त्वम्‌? सम्यक्‌ प्रयुक्तम्‌ अन्नं जीवातुर्भवति; असम्यक्‌ प्रयुक्तम्‌ अथवाऽसमये प्रयुक्तं तु मृत्युर्भवति । एवम्‌ एक एव दीपः घटादिप्रकाशकः, वर्तिविकारकः, तैलनाशकश्च युगपदेव भवति । एकमेव मुखं देवतास्तुतिहेतुः, देवतानिन्दाहेतुर्वा भवति । परस्परं नाश्यनाशकभावापन्ना हि अग्नितैलकार्पासाः प्रदीपायन्ते । सर्वस्याप्यद्भुतमालोकं वितरन्ति । अत्रान्यतमस्य कारणत्वहानौ जलेनापि दीपः प्रज्वलेत्‌ । पाषाणोऽपि वर्तिकायेत । सूक्ष्मा तत्तत्कार्ययोग्यता तु दृश्यत एव । 'योजकस्तत्र दुर्लभः' इति गाथाप्यत एवागता । एतद्दृष्ट्यैवातिरिक्तातीन्द्रियशक्तिवादोऽप्यवतीर्णः । परन्तु सोऽपि पलायनवाद एव । शक्तेरतीन्द्रियत्वात्तदङ्गीकारमात्रेण को लाभः? ननु तर्हि शक्तिरतिरिक्ता कुतोऽङ्गीकृता सिद्धान्ते? एतत्तु तद्विचारे पश्यामः । तत्तत्कार्ययोग्यता तु दुरपह्नवा । कार्यकारणभावश्च दुरपह्नवः । अतः सामग्रीविशेष एव सर्वत्र कार्यविशेषहेतुः । अतो नायं दोषः ॥   
अत एव तदपलापो बुद्धिदौर्बल्यमूलक एव । अत एवायं पलायनवादः । 'न हि भिक्षुकास्सन्तीति स्थाल्यो नाधिश्रीयन्ते' । अतीन्द्रियसामग्रीघटितत्वात्‌, कथमन्वयव्यतिरेकयोर्निर्णय इति चेत्‌, कार्येण कारणानुमानात्‌, सामान्यतो ज्ञातुं शक्येत । कुत्रचित्सामग्रीलेशवैकल्येऽपि, लोके मानवप्रयत्नसाफल्यस्यापि बहुलमुपलंभात्‌ दुरपह्नवः कार्यकारणभावः । अन्ततो भोजनादिप्रवृत्तेः सर्वजनविदितत्वात्‌, अन्नादेः क्षुन्निवृत्तिसाधनत्वं सर्वानुभवसिद्धं दुरपह्नवम्‌ । दुर्निरूपत्वं तु सर्वेषामपि वस्तूनां कस्याञ्चित्‌ कक्ष्यायामवर्जनीयमेव । तावता प्रथमककक्ष्यायामेव न किञ्चिद्वक्तुं शक्यमिति मौर्ख्यमात्रम्‌ । इक्षुक्षीरगुडादिषु माधुर्यस्य दुर्निरूपत्वेऽपि, वैलक्षण्यं न ज्ञायत एवेति कथनमात्मवञ्चनम्‌, मौढ्यम्‌, परप्रतारणं वा । माधुर्यं तु तिक्तपेक्षया सुनिरूपमेव । अतः तत्तत्कक्ष्याभेदेनैव विषयस्वरूपनिर्णयस्य कर्तव्यत्वात्‌, 'सर्वं न्याय्यं युक्तिमत्वात्‌ विदुषां किमशोभनम्‌ ॥' (भाग.११-२२-२५) इति सम्यगुक्तं सर्वज्ञेन भगवता । ननु यदि सर्वं न्याय्यम्‌, तर्हि हेयोपदेयविभागः कथम्‌? इति चेत्‌; सम्यक्‌ पृष्टमायुष्मता । वर्जनीयेषु द्वन्द्वेषु हेयोपादेयावप्यन्तर्भूतौ मुमुक्षोरिति किं न जानासि? एकमेव वस्तु एकस्यैवाधिकारिणः कालभेदेन हेयम्‌, उपादेयं वा भवति किल । यथा दिवा हेयं क्षीरं, रात्रावुपादेयम्‌ । अतस्सर्वेऽपि वादाः अधिकारिभेदेन, समयभेदेन वोपादेया एव । अधिकं मोक्षप्रकरणे विवृणुमः । मास्तु विस्तारः, इदमेवमुच्यताम्‌! अन्नं सर्वेषामप्युपादेयं किल ! हेयं तत्कस्य? अयि भोः! अतीव बालिशस्त्वम्‌ । क्षुद्रहितस्य कथं तदुपादेयम्‌? अतश्च हेयोपादेयभावः अधिकारि-काल-देशादिभेदेनैव । अतः कार्यकारणभावस्य दुर्निरूपत्ववर्णनं वक्तुरशक्तिं साधयेत्‌, न तु कार्यकारणभावाभावम्‌ । अतोऽस्त्येव स इति निर्णयः ॥ ३२ ॥
</details>



<details><summary>सर्वाङ्कषटीका</summary>

ननु सत्त्वासत्वापेक्षया तृतीयो राशिः कथं भवेत्‌? एकं सत्‌ स्यात्‌ अथवा असत्‌ स्यात्‌ । उभयात्मकं एकं कथं भवेत्‌? परस्परं विरोधात्‌ । अतश्च, सतोऽपि कारणपेक्षा नास्ति, असतोऽपि कारणापेक्षा नास्ति । तृतीयस्तु रशिर्नास्त्येवेति कार्यकारणभावः अप्रामाणिकः, इत्याक्षेपं समाधत्ते - कादाचित्कस्येत्यादिना । अस्तीति प्रतीतिविषयत्त्वं सत्त्वम्‌, तथा नास्तीति प्रतीतिविषयत्त्वम् असत्त्वम्‌ । एतदुभयमपि निरुपाधिकं सोपाधिकं च । सदा सर्वत्र वर्तमानत्वं निरुपाधिकं सत्त्वम्‌ । तत्र सदा वर्तमानत्वं नित्यत्वम्‌ । सर्वत्र वर्तमानत्वं विभुत्वम्‌ । एतदुभयमपि परमात्मन एव । जीवात्मनस्तु अणुत्वात्‌ सर्वत्र वर्तमानत्वं नास्ति । सदा वर्तमानत्वं तु अस्ति । एवं निरुपाधिकमसत्त्वं शशशृङ्गादेरेव । अत्रापि शशशृङ्गयोः संबन्ध एव असत्त्वपर्यवसानम्‌ । शशशृङ्गपदस्यैवाभावात्‌ । अयमर्थो बुद्धिसरे सयुक्तिकं निरूप्यते । परमात्मगुणानां सदा वर्तमानत्वेऽपि सर्वत्र वर्तमानत्वं नास्ति, परमात्मगुणस्य परमात्मन्येव सत्त्वात्‌, अन्यत्रासत्त्वात्‌ । एवमेव केषाञ्चित्‌ अनित्यानां परिमितानां घटादीनां सदा वर्तमानत्वमपि नास्ति, सर्वत्र वर्तमानत्वमपि नास्ति । किन्तु 'अत्र वर्तते, तत्र नास्ति; इदानीं वर्तते, तदानीं नासीत्‌' इत्यादिसार्वजनीनप्रतीतिव्यवहारयोः सत्त्वात्‌, निरुपाधिकं सत्त्वमपि नास्ति, निरुपाधिकमसत्त्वमपि नास्ति । अतस्तेषां कादाचित्कं क्काचित्कं च सत्त्वं सोपाधिकम्‌ । अनयोः आद्यम्‌ अनित्यत्वरूपम्‌, द्वितीयम्‌ अविभुत्वरूपम्‌ = परिमितत्वरूपम्‌ = मूर्तत्वरूपम्‌ । तत्र अनित्यं कादाचित्कं वस्तु कार्यमित्युच्यते । कादाचित्कं वस्त्वेव तृतीयो राशिः । अतश्च 'कादाचित्कस्य' इत्युपक्रमादेव तृतीयराशिरप्यस्तीति राशिद्वये कार्यकारणभावाभावेऽपि, तृतीये राशौ कार्यकारणभावस्यावश्यकता सूचिता । कादाचित्कस्य = कदाचिदेव भवतः घटादेः कार्यस्य कालावधिनियतिकरम्‌ = एतावता असतोऽपि इदानीमेव सतः पूर्वकालावधेः व्यवस्थापकं पूर्वसत्‌ = कार्याव्यवहितपूर्वकाले सत्‌ यत्‌, तदेव कारणं स्यात्‌ = कारणपदवाच्यं भवेत्‌ ॥   
अयं भावः - घटादयो हि पदार्थाः न सर्वदा दृश्यन्ते । नापि कदाचिदपि न दृश्यन्ते इत्यपि । किन्तु कदाचित्‌ दृश्यन्ते, कदाचिन्न दृश्यन्त इति सर्वानुभवसिद्धम्‌ । तत्रापि कदा दृश्यन्ते, कदा न दृश्यन्त इति व्यवस्था नास्तीत्यपि न; किन्तु कुलालादिसामग्रीसमवधाने सति, एतावता कालेनादृश्यमानोऽपि घटः, समनन्तरकाले दृश्यत इत्यनुभवसिद्धम्‌ । एवञ्च घटादेः कादाचित्कत्वेऽपि, कुलालादिव्यापारानन्तरत्वरूपनियतकालविशेषे सत्त्वदर्शनात्‌, तदव्यवहितपूर्वकालस्य तत्पूर्वावधित्वात्‌, तदव्यहितपूर्वकाले विद्यमाना एव पदार्थाः घटस्य कारणानीत्युच्यते । एवञ्च कारणं नाम कार्यस्य पूर्वावधिरेवेति कार्यकारणभावः न दुर्निरूपः ॥   
ननु 'कार्यं प्रागभावप्रतियोगि' इति लक्षणमुच्यते कार्यस्य । अतः प्रागभाव एव पूर्वावधिरस्तु, किमधिकेनेत्यत्राह - भावेत्यादि। भावोपष्टंभशून्यः = भावरूपपदार्थान्तरोपोद्वलनशून्यः प्रागभावोऽपि, तदवधिं = कार्यस्य पूर्वावधिं न खलु कुर्यात्‌ = नैव कुर्यात्‌ । कृत इति चेत्‌, प्रागभावो हि अनादिः । दण्डचक्रकुलालादिसामग्रीसमवधानात्‌ पूर्वमपि घटप्रागभावस्य सत्त्वेन, तदेव घटः कृतो नाभूत्‌? इति प्रश्ने, यदि प्रागभावातिरिक्तं मृदादिकारणान्तरं नाङ्गीक्रियेत, तर्हि उत्तरं वक्तुं न शक्येत । अतश्च दण्डचक्रादिरूपः प्रागभावातिरिक्तः भावरूपोऽपि पदार्थः घटस्य पूर्वावधिभूतः कारणपदवाच्यः आवश्यक एव । ननु नित्यानां यथा कारणानपेक्षत्वं स्वभावः, तथा कार्याणामपि कारणानपेक्षत्वं स्वभावादेव भवत्वित्यत्राह – कार्यमित्यादि । कार्यमपि निर्हेतुकं चेत्‌; नित्यता, तुच्छता वा कथमिव न भवेत्‌ = कार्यं कथं वा हेतुनिरपेक्षं स्वभावात्‌ भवेत्‌, तर्हि नित्यत्वम् अलीकत्वं वा स्यादेव । ननु वह्नेः औष्ण्यम्‌, जलस्य शैत्यं च स्वभावः, न किञ्चित्कारणप्रयुक्तः । एवमेव नित्यानां नित्यत्वं यथा स्वभावः, तथा कादाचित्कत्वमपि स्वभाव एव खलु । एवं सति हेतुसापेक्षत्वं कुतः? इत्यत्राह - कादाचित्कस्वभावादिति इति यदि, न, तत्र हेतुः – नियमनादिति । यद्यपि कादाचित्कत्वं कादाचित्कस्य स्वभाव एव । परन्तु, तत्‌ कादाचित्कत्वम्‌ = कदाचिदेव भवनम्‌, नाव्यवस्थितम्‌, किन्तु व्यवस्थितं खलु दृश्यते । दण्डचक्राद्यनन्तरमेव किल घटः दृश्यते । एवं तन्तुतुरीवेमाद्यनन्तरमेव पटो दृश्यते, न कदापीदं व्यभिचरितं दृष्टम्‌ । न तावन्मात्रम्‌, तुरीतन्तुवेमाद्यनन्तरं पट एव न घटः, दण्डचक्राद्यनन्तरं घट एव न पटः इत्यपि नियमो दृश्यते । अतः कादाचित्कत्वेऽपि व्यवस्थाया दर्शनात्‌, तादृशव्यवस्थाहेतुभूतमेव कारणमित्युच्यते । अतः नियतः कार्यकारणभावः कादाचित्कवस्तुस्थले आवश्यकः । एवं प्रदर्शनेऽपि, यदि हठादुच्यते, कार्यकारणभावो नास्तीति, तत्राह - अन्यथेत्यादि । अन्यथा = कादाचित्कस्य नियतपूर्ववर्ति किञ्चित्‌ कारणं यदि नाङ्गीक्रियते, तदा, अतिप्रसङ्गात्‌ = अतिप्रसङ्गप्रसङ्गः । यदि कार्यकारणभाव एव न स्यात्‌, तर्हि यदा कदाचिदपि दृश्येत कार्यम्‌, न तु दण्डचक्राद्यनन्तरमेव घटः, दण्डचक्राद्यनन्तरं घट एवेति द्विविधनियमोऽपि न स्यात्‌ । तथा नियमदर्शनात्‌ तादृशानियमः आवश्यकः । अतश्च नियतपूर्ववर्ति यत्‌, तदेव कारणमुच्यत इति कार्यकारणभावः नियमसिद्ध: । अन्ततः भोजनादेः क्षुण्णिवृत्तेश्च कार्यकारणभावं ज्ञात्वा प्रतिदिनं सर्वै: क्रियमाणं भोजनादि असम्बद्धमेव स्यात्‌ । अतः तन्निराकरणं त्वात्मवञ्चनमात्रमिति ॥   
ननु अतीन्द्रियाणामपि केषाञ्चित्सामग्र्यन्तर्गतत्वस्य भवतैवोक्तत्वात्‌, कथं कार्यकारणभावश्शक्यनिर्णयः? कथं वा जनानां प्रवृत्तेस्संभवः? अथवा कार्ये प्रवर्तमानास्सर्वे किं भ्रान्ताः? इति चेत्‌, जनानां प्रवृत्तिविषये वक्तव्यं समनन्तरसरे (श्लो.९) ग्रन्थकृतैव विव्रियते । कार्यकारणभावनिर्णयविषये, सृष्टिप्रक्रिया लेशतो वा ज्ञायते चेत्‌, एवं प्रशन एव नोत्तिष्ठेत्‌ । 'पादोऽस्य विश्वा भूतानि । त्रिपादस्यामृतं दिवि ।' इत्युक्तरीत्या इदं हि विश्वं भौतिकम्‌, दैविकम्‌, आत्मिकञ्चेति त्रिलोकीरूपम्‌ । इदं त्रयमपि परस्परसापेक्षम्‌, अत एव परस्परमोतप्रोतञ्च । अस्मदीयं ज्ञानमज्ञानं वा, अङ्गीकारमनङ्गीकारं वा नैतदपेक्षते । स्थूलं जगत्‌, परिदृश्यमानं भौतिकम्‌ । तत्पृष्ठत आधिदैविकविस्तारः । तत्पृष्ठत आध्यात्मिकविस्तारश्चेति त्रयं मिलित्वैव सर्वं प्रचलति । अत इदं प्रथममवगन्तव्यम्‌ - मानवबुद्धिः स्वत एवापरिपूर्णा, यतो मानवः स्वयमपूर्णः । तया स्वीयं भौतिकं क्षेत्रमेव सम्यगवगन्तुं न शक्यते, किमुत बुद्ध्यतीताधिदैविकाध्यात्मिकविषये । अतस्त- दुपायः प्रथममन्वेषणीयः, येनोपायेन देवानात्मानं च ज्ञातुमयं प्रभवेत्‌ । 'भिद्यते हृदयग्रन्थिश्छिद्यन्ते सर्वसंशयाः । क्षीयन्ते चास्य कर्माणि तस्मिन्‌ दृष्टे परावरे ॥'(मु.२-२-९) 'स्मृतिलंभे सर्वग्रन्थीनां   
विप्रमोक्षः' (छां .७-२६-२) 'आत्मा वा अरे द्रष्टव्यः श्रोतव्यो मन्तव्यो निदिध्यासितव्यः । आत्मनि खल्वरे दृष्टे श्रुते मते विज्ञाते सर्वमिदं विज्ञातम्‌' (वृ.४-४-५, ६-५-६) । 'तपसा ब्रह्म विजिज्ञासस्व' (तै.भृ.१) इत्यादीनि प्रमाणानि किं वदन्तीति जिज्ञासितव्यम्‌, अनन्तरं तपसा ज्ञातव्यं च ॥   
वक्ष्यामः क्रमशस्सर्वं तत्त्वं स्वावसरे रहः । यावच्छक्यं यथामानम्‌, सन्तः पश्यन्त्वमत्सराः ॥   
अत एवोच्यते - 'त्रिविधं नरकस्येदं द्वारं नाशनमात्मनः । कामः क्रोधस्तथा लोभस्तस्मादेतत्त्रयं त्यजेत्‌ ॥' (गी.१६-२१) इति । किमिदमुच्यते 'एतत्त्रयं त्यजेत्‌' इति! कथमेषां त्यागस्तावत्सुलभः? चन्द्रानयनवदिदमुच्यते । सत्यम्‌ - मम जानाति किल भवान्‌ । तर्हीदमप्यवधीयताम्‌ - 'तस्माच्छास्त्रं प्रमाणं ते कार्याकार्यव्यवस्थितौ । ज्ञात्वा शास्त्रविधानोक्तं कर्म कर्तुमिहार्हसि ॥' (गी.१६-२४) इति । किमिति भोः विस्मृतं व्यासवचनम्‌ - 'श्रुतिश्च भिन्ना स्मृतयश्च भिन्ना महामतीनां मतयश्च भिन्नाः । नैको ऋषिर्यस्य मतं प्रमाणं महाजनो येन गतस्स पन्थाः' इति । ज्ञायते व्यासवचनम्‌ । किन्तु को लाभः! के ते महाजनाः? किंगोत्राः, किन्नामधेयाः, किंलक्षणा वा ते? पुनः पुनः प्रश्नोत्तरेण को वा लाभः? श्रद्धा, निष्ठा, तितिक्षा वा यदि स्यात्‌, अन्ततः प्रामाणिक्यार्तिर्वा यदि स्यात्‌, तदा नूनं सर्वं सुलभमेव । नूनम्‌! तादृशानां साहाय्ये तिष्ठत्येव सदा सर्वभूतसुहृत्‌ । य एवमाह स्वतः - 'भोक्तारं यज्ञतपसां सर्वलोकमहेश्वरम्‌ । सुहृदं सर्वभूतानां ज्ञात्वा मां शान्तिमृच्छति ॥' (गी.५-२९) इति । किमिति भोः! सर्वं पुराणप्रवचनं संवृत्तम्‌ । मनस्समाधानमृच्यताम्‌! उच्यते किल भवतैव 'पुराणम्‌' इति । तदेव समाधानम्‌ । 'पुरापि नवं यत्‌, तत्‌ खलु पुराणम्‌' । अतस्समस्यापि न नूतना, उत्तरमपि न नूतनम्‌ । आर्तिरैकैवावश्यकीत्यलं विस्तरेण । अत एवोच्यते भगवता वेदार्थसङ्ग्रहे - 'तेषां संसारमोचनं भगवत्प्रपत्तिमन्तरेण नोपपद्यते' इति । प्रपत्तिविषये यद्वक्तव्यं तज्जीवसरे (श्लो.३१) भविष्यति ॥ ३३ ॥
</details>



<details><summary>सर्वाङ्कषटीका</summary>

त्रिगुणद्रव्यस्य जगदुपादानत्वकथनप्रसङ्गे, तद्विपरीतपरमाणूपादानतावादस्य, तत्सङ्गात्‌ कार्यकारणभावस्य च निरूपणमावश्यकमभूत्‌ । एवं प्रसक्तं परिसमाप्य उपक्रान्तं विचारमनुवर्तयति । तत्र प्रथममिन्द्रियाणं सात्विकाहंकारोपादानत्वं न संभवति, तेषां भौतिकत्वादिति वैशेषिकमतं निराकरोति – नेत्रादेरित्यादिना । इन्द्रियाणां सात्विकाहकारोपादानत्वं न सङ्गच्छते; तेषां भौतिकत्वस्य तन्त्रान्तरे साधनात्‌ । तथा हि 'चक्षुरिन्द्रियम्‌ तैजसम्‌, रसाद्यग्राहकत्वे सति रूपग्राहकत्वात्‌, प्रदीपवदि'त्यनुमानम्‌ । नेत्रादेरित्यादिना इतरसर्वेन्द्रियाणां ग्रहणम्‌ । दीपिकादेरिवेति दृष्टान्तः । तैजसत्वादिसाध्ये नियमयुतं रूपादिग्राहकत्वं   
स्पर्शाद्यग्राहकत्वे सति रूपग्राहकत्वादिरूपं यदुक्तम्‌, तत्र रूपग्राहकत्वं किंरूपं विवक्षितम्‌, किं रूपसाक्षात्कारकरणत्वम्‌, उत रूपसाक्षात्कारसहकारित्वम्‌? उत कारणकरणसहकार्यादिसर्वसाधारणं रूपज्ञानकारणत्वम्‌? तत्र, यदि करणतया, तदा असाधारणत्वम्‌ = सर्वसपक्षव्यावृत्तः, पक्षमात्रवृत्तिः हेतुः असाधारण इति यो दोष उक्तः, सः हेतोः स्यात्‌ । रूपसाक्षात्कारकरणत्वरूपं रूपग्राहकत्वं यदि हेतुः, तदा प्रदीपादौ दृष्टान्ते रूपसाक्षात्कारकरणत्वस्याभावात्‌ हेतोः पक्षमात्रवृत्तित्वादसाधारण्यं दोषः । द्वितीये रूपसाक्षात्कारसहकारित्वेन साध्ये, तत्साहाय्यं त्वसिद्धं भवति = साक्षादेव कारणानि तु सहकारीण्युच्यन्ते । 'व्यापारवत्कारणं करणम्‌' इति लक्षणात्‌ सद्वारककारणानि तु करणानीत्युच्यन्ते । एवन्च रूपसाक्षात्कारसहकारित्वं पक्षे चक्षुषि असिद्धम्‌, इन्द्रियस्य करणत्वेन सहकारित्वाभावात्‌ । अतः स्वरूपासिद्धो हेतुः । हेत्वभाववत्पक्षः स्वरूपासिद्ध: इति लक्षणात्‌ । अस्तु तर्हि तृतीयः कल्पः, सर्वस्यापि क्रोडीकारादित्यत्राह - गमकतामात्रमप्यञ्जनादौ असिद्धमिति । नेत्राञ्जनानामौषधादीनामपि नेत्रसहकारित्वात्‌, रूपसाक्षात्कारहेतुत्वमस्ति, अथापि तत्र पार्थिवत्वमेव, न तैजसत्वम्‌ । अतश्च तैजसत्वरूपसाध्याभाववति हेतोः सत्त्वादनैकान्तिको हेतुः । असिद्धम्‌, तैजसत्वमिति शेषः । सकलदोषपरिहारक्षमविशेषणदानादिना परिष्कारेऽपि, न दोषपरिहार इत्याह - अक्षाहङ्कारिकत्वमित्यादि । येन केनापि परिष्कारेणापि श्रुतिपथनिपुणैःघोषितम्‌ अक्षाणाम्‌ = इन्द्रियाणाम्‌ आहङ्कारिकत्वम्‌ = अहङ्कारोपादानकत्वं नैव बाध्यम्‌ = युक्तिभिः नैव बाध्यं भवेत्‌ । युक्त्यपेक्षया शास्त्रस्य बलीयस्त्वात्‌ । 'देवा वैकारिका दश' इति कथनात्‌ इन्द्रियाणां सात्त्विकाहङ्कारोपादानकत्वमेव, न तु भौतिकत्वम्‌ । देवाः = इन्द्रियाणि । 'सहैव सन्तं न विजानन्ति देवाः' (तै.आ.३-११-२४) इत्यत्र वेदे देवाः = इन्द्रियाणि इति व्याख्यानात्‌ । सात्विकाहङ्कारस्य वैकारिक इति संज्ञा (श्लो.११) ॥ एवमेव 'घ्राणेन्द्रियं पार्थिवम्‌, रूपाद्यग्राहकत्वे सति गन्धग्राहकत्वात्‌, कुङ्कुमगन्धाभिव्यञ्जकगोघृतवत्‌' इत्याद्यनुमानान्यपि आगमबाधितानीति ज्ञेयम्‌ । अतश्च वेदान्तिनाम्‌ इन्द्रियाणामाहङ्कारिकत्वेन, अनुमानेन भौतिकत्वसाधनं न शक्यम्‌ ॥ ३४ ॥
</details>



<details><summary>सर्वाङ्कषटीका</summary>

ननु 'इन्द्रियाणि तन्मात्रेषु लीयन्ते' (सुबा.) इति युबालोपनिषदि तन्मात्रेषु इन्द्रियाणां लयः श्रूयते । लयश्च सर्वत्रोपादानकारण एव । एवञ्च इन्द्रियाणां तन्मात्रेषु लयात्‌, तन्मात्राणां भूतसूक्ष्मरूपत्वात्‌, तेषामेवेन्द्रियोपादानत्वात्‌ सिद्धं भौतिकत्वमिन्द्रियाणाम्‌, न त्वाहङ्कारिकत्वमिति शङ्कायामाह - तन्मात्रेष्वि- त्यादि । श्रुतिः = उक्तसौबालश्रुतिः इन्द्रियाणां तन्मात्रेषु लयं न वक्ति, किन्तु प्रवेशम्‌ = संश्लेषमात्रम्‌ । नो चेत्‌ = एवमनङ्गीकारे इह = अस्यां श्रुतौ लयपदम्‌ = 'लीयते' इति लयवाचकं पदं पृथ्व्यादि- वाक्येष्विव = 'पृथिव्यप्सु प्रलीयते' इत्यादिपूर्वतनवाक्येष्विव, व्योम्नि = आकाशविषये, अक्षेषु च = इन्द्रियविषये च स्यात्‌; न चैतदिष्टम्‌ । 'आकाशमिन्द्रियेषु इन्द्रियाणि तन्मात्रेषु' (सुबा.) इति उपनिषदानुपूर्वी ।   
आकाशस्य इन्द्रियेषु लयः संष्लेषमात्रमेव स्यात्‌, न तु मुख्यो लयः । आकाशस्येन्द्रियोपादानकत्वा- भावात्‌ । अतः तन्मात्रेषु इन्द्रियाणां लयः नात्र विवक्षितः । तस्मादिन्द्रियाणि अहङ्कारतत्त्वोपादानकान्येव ॥   
ननु 'घ्राणमुक्तं पृथिव्याः ' 'वाय्वात्मकं स्पर्शनमामन्ति' इत्याद्यायुर्वेदवचनेषु इन्द्रियाणां भौतिकत्वमुक्तं किलेति शङ्कां परिहरति – भूतैरित्यादिना । क्कचित्‌ एषाम्‌ = इन्द्रियाणां भौतिकत्वोक्तिः भूतैराप्यायित- त्वात्‌ उपचरिता । आप्यायनं पोषणम्‌, उपोद्वलनं वा । तत्तद्भूतेः तत्तदिन्द्रियाप्यायनं वर्तत एव । अत उक्तवचनम्‌ औपचारिकम्‌, न मुख्यमित्यवगन्तव्यम्‌ । तत्र श्रुतावप्यौपचारिकप्रयोगे प्रमाणमाह - अन्नेत्यादि । श्रुतिरपि हि मन: प्राणवाचामे अन्नाप्तेजोमयत्वम् आह = 'अन्नमयं हि सौम्य मनः, आपोमयः प्राणः, तेजोमयी वाक्‌' (छां .६-५-४) इति हि श्रुतिः मनस अन्नमयत्वम्‌, प्राणस्याम्मयत्वम्‌, वाचस्तेजोमयत्वं चाह । तत्र मयडर्थः मुख्यः न कस्यापि संमतः । किन्तु पोषकत्वमादायौपचारिकः मयट्‌ इत्येव सर्वसंमतम्‌ । अतः श्रुतावप्यौपचारिकाः प्रयोगास्तात्पर्यविशेषगर्भा दृश्यन्त एव । तद्वदेवेन्द्रियाणां भौतिकत्वोक्तिरप्यौपचारिकी ॥   
ननु मातापितृसहस्रेभ्योऽपि वत्सलतरं वेदाख्यं शास्त्रमित्यसकृदुच्यते । तादृशी मानवहितायैव प्रवृत्ता वाणी विवादस्यावकाशो यथा न लेशतोऽपि स्यात्‌, तथा किमिति सत्यं स्पष्टं नोपदिशतीति चेत्‌, किमित्यङ्ग! न जानासि, इममपि संशयं सैव दैवी वाक्‌ परिहरत्यसकृत्‌ 'परोक्षप्रिया इव हि देवाः । प्रत्यक्षद्विषः' इति । इदमपि 'अपात्रे सत्यं मा गच्छतु' इत्यभिप्रायेणैव । प्रसिद्धैव किलेयं श्रुतिः 'विद्या ह वै ब्राह्मणमाजगाम गोपाय मा शेवधिस्तेऽहमस्मि । असूयकायानृजवेऽयताय न मां ब्रूया वीर्यवती तदा स्याम्‌ ॥' इति । इदमपि वा कुतः? अन्यस्मै तु 'कर्मण्येवाधिकारस्ते मा फलेषु कदाचन' इत्युपदिश्यत इति चेत्‌, सत्यम्‌ । तदप्यन्येषां हितायैव । 'अहिरेव विजानीयादहेः पादान्न संशयः' इति न्यायः प्रसिद्ध एव ॥   
तपसैवाधिगम्येषु विषयेषु स्वबुद्धितः । विवदेयुर्यदि जनाः, किं कुर्याद्दिव्यवागपि ॥   
जिज्ञासेरन्‌ यदात्मार्थं श्रद्धया विनयेन च । नूनं कृपामयी सैव किङ्कुर्याद्दिव्यवागियम्‌ ॥   
अन्तत आचार्यवर्यैश्शिक्षितं स्मर्तव्यम्‌ - 'चिन्तासाफल्यमान्द्ये श्रमबाहुल्ये, तत्रोदासितव्यम्‌' इति (जड.श्लो.१५, ६४) ॥ ३५ ॥
</details>



<details><summary>सर्वाङ्कषटीका</summary>

ज्ञानेन्द्रियवत्‌ कर्मेन्द्रियाणामपि अतिरिक्तत्वं साधयति - रूपादीत्यादि । रूपादिज्ञानसिद्धौ करण- तया यदि धीन्द्रियाणाम्‌ = ज्ञानेन्द्रियाणां कल्पनम्‌ = अनुमानम्‌, तद्वदेव गत्यादिकर्मसु = गमनादित्रियासु करणतया कर्मेन्द्रियाण्यपि सन्तु अनुमानेन सिद्ध्यन्तु । सिद्धिः न निरोद्धुं शक्येत्यर्थः । चक्षुर्गोळकाद्यतिरिक्तं चक्षुरिन्द्रियमावश्यकम्‌; गोळकादीनां सामिचीन्येपि क्कचित्‌ रूपादिग्रहणादर्शनात्‌ गोळकाद्यतिरिक्तं चक्षुरिन्द्रियमावश्यकमिति यदि, तर्हि तेनैव न्यायेन हस्तपादादीनां सामिचीन्यदर्शनेऽपि आदानादितत्कार्याणां क्कचिददर्शनात्‌, हस्ताद्यवयवातिरिक्तं हस्तादिकर्मेन्द्रियं सूक्ष्मम् आवश्यकमेव । ननु चक्षुर्गोळकस्य समीचीनत्वेऽपि कदाचित्‌ रूपादिग्रहणादर्शनात्‌, अतिरिक्तं चक्षुरिन्द्रियमावश्यकम्‌ । न हि तथा हस्तादौ दृश्यते यत्र कार्यवैकल्यम्‌, तत्र सिरावैकल्यं स्यादेवेति - कर्मेन्द्रियाणि नातिरिक्तानि इति चेत्‌, तत्राह - कर्मज्ञानेत्यादि । कर्मज्ञानाक्षहेत्वोः = कर्मेन्द्रियज्ञानेन्द्रिययोः अङ्गीकारे यः हेतुरुच्यते, तत्र अन्यथासिद्धिशङ्का कर्मेन्द्रियस्यातिरिकतस्याभावेऽपि निर्वोढुं शक्यते इति शङ्का, समपरिहरणा = उभयत्रापि परिहर्तुं शक्यैव । अतश्च अङ्गीक्रियते चेदुभयमङ्गीक्रियताम्‌, त्यज्यते चेत्‌ उभयमपि त्यज्यताम्‌, ज्ञानेन्द्रियस्याङ्गीकरणम्‌ कर्मेन्द्रियस्य निराकरणमिति तु सर्वथा न संभवति । हस्तादिषु सूक्ष्मवैकल्यवशादेव आदानादिकार्यस्य लोप इति चेत्‌, ज्ञानेन्द्रियमन्तरापि चक्षुर्गोळकादौ सूक्ष्मवैकल्यादेव रूपादिग्रहणाभावः संभवेदिति शङ्कायाम्‌, तादृश सूक्ष्मवैकल्यादर्शनात्‌, अतिरिक्तचक्षुरिन्द्रियमन्तरा अग्रहणस्य समर्थनासंभवात्‌ चक्षुरिन्द्रियमतिरिक्तमावश्यकमिति समाधानमुच्यते । एतत्सर्वं कर्मेन्द्रियविषयेऽपि समानम्‌ । उपसंहरति - तस्मादिति । उक्तयुक्तिभिः निगमविदः = वेदतत्त्वज्ञाः एकादशाक्षान्यपि = पञ्चज्ञानेन्द्रियाणि, पञ्चकर्मेन्द्रियाणि, मनश्चेति एकादशेन्द्रियाण्यपि न्यायपू्र्वम् = उक्तन्यायपूर्वं मन्वते अङ्गीकुर्वन्ति ॥ ३६ ॥
</details>



<details><summary>सर्वाङ्कषटीका</summary>

एकादशेन्द्रियेषु मनः अन्तः करणमित्युच्यते । तत्र सांख्यादिप्रक्रियामनूद्य निराकरोति - सांख्यै- रित्यादिना । इह = अन्तःकरणविषये सांख्यैः मनोबुद्ध्यहङ्कारभेदात्‌ अन्तःकरणं त्रेधा उक्तम्‌ । अन्ये पातञ्जलाः त्रिभिस्सह चित्तम्‌ इति चतुर्थं च मिलित्वा अन्तःकरणं चतुर्विधमिति विदुः । उभयम्‌ असत् न समीचीनम्‌ । कुतः? इत्यत्र - तादृशश्रुत्यभावादिति । अन्तःकरणचतुर्विधत्वबोधकसुस्पष्टश्रुत्यदर्शनादित्यर्थः । ननु प्रश्नोपनिषदि (४.८) सुवालोपनिषदि च (५ खं) मनोबुद्ध्यङ्कारचित्तानां निर्देशः वर्तते इति शङ्कायामाह - तत्तदित्यादि । तत्तत्तत्त्वानाम् उक्तिमात्रम्‌, करणभिदाम्‌ = अन्तःकरणभेदं न ह्याह । नामनिर्देशमात्रात्‌ अन्तःकरणत्वं तेषां न हि सिद्ध्येत्‌ । मा अस्तु श्रुतिः, अध्यवसायहेतुतया बुद्धिम्‌, अभिमानहेतुतया अहङ्कारम्‌, संङ्कल्पहेतुतया मनः, चिन्तनहेतुतया चित्तं चानुमानेन साधयामः इत्यत्राह - क्लृपिस्तु गुर्वीति ।   
क्लृपिः = कल्पनम्‌ अनुमानेन साधनं तु, गुर्वी ­= गौरवदोषग्रस्ता भवति । मानवबुद्धिस्तु सदा लाघवपक्षपातिनी । अतः अनुमानेन न तत्सिद्धिः । अन्यथा चिन्तनहेतुतया चित्तवत्‌, संशयादिहेतुतया अन्तःकरणान्यनन्तानि भवेयुः । मनसैव तेषां निर्वाहे प्रकृतेऽपि तथैवास्तु । 'सर्वं मन एव' (बृ.३-५-३) इति सर्वेषां मनोवृत्तिशेषरूपतायाः स्पष्टमुक्तेः । 'मनश्चः...बुद्धिश्च' (सुबा.७) इति धीशब्दस्यापि तत्र श्रवणात्‌, बुद्धेः मनोभिन्नत्वात्‌ मनोवृत्तिभेदरूपत्वं तेषां कथमित्यत्राह - बुद्ध्यादीति । इह एतन्मते मनसः वृत्तिवैचित्र्यमात्रात्‌ बुद्ध्याद्याख्या = बुद्ध्यादिसंज्ञा निरूढा = संकेतिता । सहकारिवैचित्र्यवशात्‌ कार्यवैचित्र्यं लोके दृश्यत एव । तद्वन्मनस एव वृत्तिभेदा एते । अन्यथा सिद्धान्ते बुद्धिशब्दस्य धर्मभूतज्ञाने प्रसिद्धेः, धर्मभूतज्ञानमपि मनोवृक्तिरूपं वक्तव्यम्‌ । न चेष्टापत्तिः; धर्मभूतज्ञानस्य जीवधर्मत्वाङ्गीकारात्‌ ॥   
ननु तर्हि मनोवृत्तौ कथं धीशब्दः इति चेत्‌; अयं धीशब्दः धर्मभूतज्ञानवाचिधीशब्दादन्य एवेत्यवगम्यताम्‌ । अत्र प्रथमं 'तादृश्रुत्यभावात्‌' इत्युक्तम्‌ । अनन्तरं श्रुतौ प्रदर्शितायाम्‌, तस्य तात्पर्यमन्यत्‌ इत्युक्तम्‌ । एवञ्चानन्तरकालिकास्सर्वेऽपि विचाराः श्रुतिव्याख्यानभेदप्रत्युक्ता इत्ययमंशः मनसि सुदृढं स्थापनीयः । बुद्धेरध्यवसायहेतुत्वेऽपि, अहंकारस्याभिमानहेतुत्वेऽपि 'अन्तरिन्द्रियम्‌' इति संज्ञा तु मनस एव, नेतरयोरित्यभिप्रायेण वा तथोक्तमित्यवगन्तव्यम्‌ । अतश्च बुद्धिचित्ताहंकाराणामनिन्द्रियत्वेऽप्यन्तःकरणत्वे न कश्चन विरोधः इति वा निर्वाह्यम्‌ ॥ ३७ ॥
</details>



<details><summary>सर्वाङ्कषटीका</summary>

ननु एवं यदि मनसैव सर्वनिर्वाहः, तर्हि इन्द्रियभेदोऽपि मा अस्तु, सर्वेषामप्यहंकारोपादानकत्वस्य समत्वात्‌, इत्याशंक्य समाधत्ते - एकमित्यादिना । देहव्यापि एकम्‌ इन्द्रियं तत्तत्प्रशप्रतिनियततया = चक्षुर्गोळकनासाग्रजिह्वादिप्रदेशानां विलक्षणत्वात्‌, प्रतिनियततया = व्यवस्थितत्वेन शक्तिभेदम्‌ = रूपादितत्तद्विषयग्रहणानुकूलशक्तिविशेषं प्रपन्नम्‌ = प्राप्तं भवति । एक एव प्राणः यथा हृदयाद्युपाधिवशात्‌ पञ्चधा भूत्वा प्राणापानव्यानोदानसमानभेदात्‌ पञ्चधा भवति, एवमेव प्रकृतेऽपि भवतु । अत्र प्राणशब्दः पञ्चप्राणवाची, प्राणविशेषवाची च । एवमेक एव प्राणः उपाधिवशात्‌ परस्परविलक्षणं कार्यं करोति, तथैव देहव्याप्येकमेवेन्द्रियं स्थानभेदात्‌ संज्ञाभेदं प्राप्य कार्यभेदमपि करोतीत्यङ्गीकारे लाघवमस्तीत्यभिप्रायः । चेत्‌ = एवञ्चेत्‌ इह = एतद्विषये प्रथमम्‌ आगमेनैव बाधः = श्रुत्या बाधः भवेत्‌ । श्रुतौ चक्षुरादीनां पृथगेव निर्देशात्‌ श्रुतिविरोधः । श्रुतेरन्यथानयनं क्रियतामिति चेदाह - नो चेदित्यादि । इन्द्रियनानात्वं यदि नोच्यते, तर्हि सर्वजन्तोः = सकलप्राणिनामपि तत्‌ = इन्द्रियं देहभेदप्रतिनियततया = तत्तत्प्रदेशप्रतिनियततया यथा व्यवस्था, तथैव देहभेदेन अनुभवव्यवस्थाया वक्तुं शक्यत्वात्‌ एकं स्यात्‌, तत्पक्षपेक्षयात्यन्तलाघवात्‌ । अस्तु का हानिरिति चेत्‌, तर्हि ततोऽपि लाघवात्‌ देह एवेन्द्रियं भवतु, जीवोपकारत्वरूपस्याकारस्य देहेन्द्रिययोः समानत्वात्‌, तत्तदवयवभेदेन दर्शनादिकार्यभेदस्य वक्तुं शक्यत्वाच्च । अस्तु तदपि, का हानिरिति चेत्‌, भेदाम्नानात्‌ = इन्द्रियाणि ह्याहङ्कारिकाणि, देहस्तु भौतिकः । इन्द्रियाणि अतिसूक्ष्माणि, देहस्तु अतिस्थूलः । एवमादिबहुधाभेदस्य देहेन्द्रिययोः श्रवणात्‌, अक्लृपतेरपि = केवलं तर्कमूलककल्पनायाः सिद्धान्तेऽनङ्गीकाराच्च देह एव इन्द्रियत्वं न च भजते = नैव भजते । लाधवमात्रगणने जीवभेदोऽपि न स्यात्‌ । अत्रापीष्टापत्तौ, समाधानं जीवसरे विस्तरेण भविष्यति ॥ ३८ ॥
</details>



<details><summary>सर्वाङ्कषटीका</summary>

इन्द्रियेषु वक्तव्यान्‌ विशेषानाह - सृक्ष्माणीत्यादिना । एषामाहङ्कारिकत्वकथनेनैवानित्यत्वं सिद्ध- मेव । परिमाणजिज्ञासायाम्‌ 'अणवश्च' (ब्र.सू.२-४-६) इत्यादिसूत्रसिद्धत्वात्‌ एकादशाक्षाण्यपि सूक्ष्माणि = एकादशेन्द्रियाण्यपि अणुपरिमाणानि । सिद्धान्ते परमाणूनामप्यनित्यत्वमवगन्तव्यम्‌ । न यदि = सूक्ष्मत्वं यदि न स्यात्‌, तर्हि, देहतः निष्क्रमादिः कथम्‌? = शरीरात्‌ जीवस्य उत्क्रमणसमये इन्द्रियाणामपि निष्क्रान्तः कथं भवेत्‌? यदीन्द्रियाणाम्‌ अणुत्वं न स्यात्‌, तर्हि मध्यमपरिमाणकत्त्वम्‌, विभुत्वं वा वक्तव्यम्‌ । विभुत्वे निष्क्रान्तिर्न स्यात्‌ । मध्यमपरिणामत्वे सूत्रविरोधः । 'निष्क्रमादि' इत्यत्र आदिपदेन देहान्तरप्रवेशादिकमुच्यते । जीवेन साकमिन्द्रियाणां निष्क्रमणम्‌ 'तमुत्क्रामन्तं प्राणोऽनूत्क्रामति प्राणमनूत्क्रामन्तं सर्वे प्राणा अनूत्क्रामन्ति' (बृ.६-४-२) 'शरीरं यदवाप्नोति यच्चाप्युत्क्रामतीश्वरः । गृहीत्वैतानि संयाति वायुर्गन्धानिवाशयात्‌ (गी.१५-८) इत्यादौ दृश्यते । प्रथमस्य प्राणशब्दस्य मुख्यप्राणः, द्वितीयस्येन्द्रियाणि चार्थः । चित्ताणुत्वे तु = मनसः अणुत्वविषये तु सर्वेन्द्रियसमुदयने = दीर्घशष्कुलीमक्षणादौ सर्वेषामपीन्द्रियाणां विषयसंबन्धे सत्यपि धीक्रमोऽपि = बुद्धेः क्रमेणोत्पत्तिरपि मानम्‌ = प्रमाणम्‌ अस्तु । 'युगपद्ज्ञानानुत्पत्तिर्मनसो लिङ्गम्‌' (न्या.सू.१-१-१६) इति गौतमसूत्रम्‌ । जीवेन सहोत्क्रान्त्या मनसः अणुत्वं सिद्धमेव; अतः 'धीक्रमोऽपि' इति अपिशब्दनिर्देशः । चित्तसंज्ञकस्यातिरिक्तान्तःकरणस्य पूर्वमेव (श्लो.३७) निरासात्‌ मनसि चित्तशब्दप्रयोगः । इन्द्रियाणाम्‌ अणुत्वे शरीर एवावस्थानात्‌, बहिर्गमनाद्यसंभवात्‌ दूरस्थानां वस्तूनां कथं ग्रहणमित्यत्राह - वृत्त्येत्यादि । अक्ष्यादेः = चक्षुरादीन्द्रियस्य वृत्त्या = व्यापारविशेषेण दवीयः प्रमितिजनकता = दूरस्थवस्तुविषयकप्रमात्मकज्ञानजनकत्वं संगच्छते । वृत्तिर्नाम का? इत्यत्र - आप्यायनार्थैः भूतैः जातः प्रसर्पः वृत्तिः इत्युच्यते । इन्द्रियाणामणुत्वेऽपि श्रोत्रादीन्द्रियाणाम् आकाशप्रभृतीनि पञ्च भूतानि यथाक्रमम्‌ आप्यायकानि इत्युच्यन्ते । आप्यायनं नाम तत्तदिन्द्रियैः तत्तत्कार्यजनने सहकारः, उपोद्बलनम्‌, पूरणं वा । एवञ्च इन्द्रियाणामणुत्वेऽपि तत्तत्सहकारिभूततेजःप्रभृतिभूतस्य प्रसरणवशात्‌ चक्षुरादिकं दूरस्थमपि गृह्णाति । अतः नानुपपत्तिः । ननु इन्द्रियाणि प्रकृत्य 'सर्व एवानन्ताः' (बृ. ३-५-१३) इति श्रुतिदर्शनात्‌ कथम्‌ इन्द्रियाणामणुत्वमित्यत्राह - श्रुतीत्यादि । श्रुतिमितम्‌ = उक्तश्रुतिप्रतिपादितमपि एषाम्‌ आनन्त्यम्‌ = अनन्तता स्वकार्यैः = तत्तदिन्द्रियकार्यैः मन्तव्यम्‌ । विभुत्वे दोषस्योक्तत्वात्‌, इन्द्रियाणामसंख्यकार्यकारित्वात्‌, तत्प्रभावदृष्ट्या 'अनन्ताः' इत्युक्तम्‌ । 'अणवश्च' इति सूत्रे 'यो हैताननन्तानुपास्तेऽनन्तं सः लोकं जयति' (बृ. ३-५-१३) इत्यनन्तत्वस्योपासनार्थत्वश्रवणात्‌ न तत्‌ पारमार्थिकमिति भाषितत्वादेवक्तम्‌ । ननु उपासनार्थत्वमात्रात्‌ कथं तस्य पारमार्थिकत्वाभावः? सताप्युपासनसंभवात्‌, अन्यथा उपास्यत्वात्‌ ब्रह्मणोऽप्यसत्त्वप्रसङ्गादिति चेत्‌ सत्यम्‌ । परन्तु 'स यो हैतानन्तवत उपास्तेऽन्तवन्तं स लोकं जयति अथ यो हैताननन्तानुपास्तेऽनन्तं स लोकं जयति' (बृ.३-५-१३) इत्यभिधानात्‌, प्राणानामन्तवत्त्वेनोपासनेऽन्तवल्लोकप्राप्तेः, अनन्तत्वेनोपसनेऽनन्तलोकप्राप्तेश्चाभिधानात्‌, धर्मद्वयस्य परस्परविरुद्धस्यैकत्रासंभवात्‌, नानया तत्स्वरूपनिर्णयसंभवः । किन्तु प्रकरणान्तरगतेन 'तमुत्क्रामन्तम्‌' इत्यादिनैव । धर्मद्वयकथनं तूपासनार्थम्‌ ॥   
ननु श्रुतिर्वा कथं परस्परविरुद्धधर्मद्वयमेकस्मिन्नुपास्यं वदेदिति चेत्‌, अत एवात्रान्तवत्त्वमनन्तत्वं च न स्वरूपगतो धर्मः, किन्तु तेषां कार्यतारतम्यप्रयुक्तो धर्म इत्याहुर्भाष्यकाराः । दृश्यते किल लोके इन्द्रियशक्तितारतम्यं जनेषु । अतो धर्मद्वयमपि पुरुषभेदकृतादुपासनादुपपद्यत इति न कश्चन विरोधः । न चेन्द्रियाणां कार्यतारतम्यप्रयोजकं शक्तितारतम्यं तत्तज्जीवकर्मतारतम्याधीनमिति, अन्तवत्त्वेनानन्तत्वेन वोपासनया किं साधनीयमिति वाच्यम्‌; एतादृशोपासनानां पूर्वकर्मप्रायश्चित्तरूपत्वात्‌ । न च कर्मफ़लस्यावश्यभोक्तव्यत्वश्रवणात्‌, एतादृशोपासनं किं कुर्यादिति वाच्यम्‌; तर्हि प्रायश्चित्तशास्त्रादीनाम्‌, आयुष्यहोमादीनाञ्चानर्थक्यप्रसङ्गात्‌ । न च परमहितरूपं वेदाख्यं शास्त्रं कथमेतादृशसांसारिकफलोपायानुपदिशतीति वाच्यम्‌, परमहितरूपतयैवैषामुपदेशात्‌ । नानाविधाधिकारिभिः व्याप्तेऽस्मिन्‌ जगति तत्तदनुगुणपुरुषार्थसाधनमार्गाणामप्यवश्योपदेश्यत्वात्‌ विश्ववाङ्मयेन वेदेन । श्येनादिकमप्यधिकारिविशेषे आवश्यकमित्यादेः वेदार्थसंग्रहे प्रदर्शनात्‌ । 'त्रैगुण्यविषया वेदाः' (गी.२-४५) इति भगवद्वचनाच्च । अधिकं तु तत्तत्प्रकरणे । अतः एकादशेन्द्रियाण्यप्यणुपरिमाणानि ॥ ३९ ॥
</details>



<details><summary>सर्वाङ्कषटीका</summary>

इन्द्रियाणि आप्यायकभूतद्वारा वस्तुना संबद्धानि गृह्णन्तीत्युक्तम्‌ । अतः तानि प्राप्यकारीणिच = प्राप्य स्वग्राह्यतस्तुना सह संबध्य कारीणि = कार्यकारीणि = ज्ञानजनकानि इति सिद्धम्‌ । बौद्धास्तु चक्षुरिन्द्रियम्‌, श्रोत्रेन्द्रियं द्वयमात्रम्‌ अप्राप्यकारि, इतराणि तु प्राप्यकारीणि इति वदन्ति । न हि चक्षुरिन्द्रियस्य बहिर्विद्यमानस्य च वस्तुनः कश्चन संबन्धो दृश्यते । आप्यायकभूतद्वारा संबन्धोऽस्तीति कथनं प्रतारणमात्रम्‌ । साक्षात्‌ संबन्धस्याभावे, परंपरासंबन्धस्य नियामकत्वे परंपरया सर्वं संबद्धमिति सर्वग्रहणप्रसङ्गः । अतः चक्षुरिन्द्रियं न प्राप्यकारि, किन्तु अप्राप्यकारि = असंबध्य ज्ञानज्ञानकम्‌ । एवं श्रोत्रेन्द्रियमपि । एतत्तु समनन्तरश्लोके विचार्यते । ननु यदि चक्षुरिन्द्रियम् अप्राप्यकारि, तर्हि पृष्ठदेशस्थम्‌, कुड्यादिना व्यवहितं सर्वमपि चक्षुरिन्द्रियं गृह्णीयात्‌ इति चेत्‌, न, चक्षुराभिमुख्यस्य प्रयोजकत्वात्‌ । न ह्याभिमुख्यमात्रं संबन्धरूपं भवेत्‌, अन्धानां पुरतः वस्तुनस्सत्त्वेऽपि अग्रहणात्‌, नैरन्तर्यस्यैव संबन्धरूपत्वात्‌ । नैरन्तर्यं तु विषयचक्षुरिन्द्रिययोः कदापि न संभवि, चक्षुष एवाघातप्रसङ्गात्‌ । अतः चक्षुरिन्द्रियमप्राप्यकारि इति मतं निराकरोति - प्राप्यग्राहीत्यादि । विमतम्‌ = चक्षुरिन्द्रियं प्राप्यकारि, इन्द्रियत्वात्‌, इतरवत्‌ = त्वगादीन्द्रियवत्‌ । न हि त्वगिन्द्रियं स्वासंबद्धं गृह्णाति । तद्वदेव चक्षुरिन्द्रियमपि स्वासंबद्धं कथं गृह्णीयात्‌? अतः चक्षुरिन्द्रियं प्राप्यकारि ॥   
ननु त्वन्मते वैशेषिकमत इव चक्षुषः तैजसत्वानङ्गीकारात्‌, प्रसरणं न संभवि । कथं तर्हि विषयेण संबन्धः? चक्षुरिन्द्रियाप्यायकभूतस्य तेजसः प्रसरणसत्त्वात्‌, तद्द्वारा विषयसंबन्धः प्रत्यक्षकारणं भवति इति चेत्‌; परंपरासंबन्धस्य प्रत्यक्षनियामकत्वेऽनियमप्रसङ्गस्य कथितत्वात्‌ । अतः चक्षुषः कथं प्राप्यकारित्वमित्यत्राह - प्राप्तिरित्यादि । प्राप्तिर्नाम, उक्तप्रकारा = वृत्तिराप्यायनार्थैर्भूतैः जातः प्रसर्प एव विषयेन्द्रियसंबन्धपदस्यार्थः पूर्वश्लोके उक्तः । तथा च नायं परंपरासंबन्धः, किन्तु विलक्षणः इन्द्रियवृत्तिरूपः पदार्थः । अतः साक्षात्संबन्ध एव सः इति भावः । ननु जलान्तर्विद्यमानं वस्तु चक्षुषा गृह्यते । एवं स्वच्छस्फटिकादिना अन्तरितं वस्त्वपि चक्षुषा गृह्यते । अत्र आप्यायकभूतस्य तेजसः प्रसरणं कथं भवेत्‌ । स्पर्शवतां द्रव्याणां सप्रतिघत्वनियमात्‌ जलान्तः, स्फटिकान्तर्वा तेजसः प्रसरणासंभवादित्यत्राह - वृत्तिमित्यादि । अच्छः = स्वच्छ: अम्बुकाचादिः = जलं स्फटिकादिश्च, विरलपटनयात्‌ विरलतन्तुसंयोगजन्यवस्त्रन्यायेन दृष्टेः = चक्षुरिन्द्रियस्य वृत्तिं = वृत्त्याख्यं चक्षुर्व्यापारम्‌, न रुन्धे = न प्रतिरुणद्धि । यत्र वस्त्रे तन्तुसंयोगाः नातिनिबिडा भवन्ति, तादृशं वस्त्रं सूर्यप्रकाशादिकं न संपूर्णतया प्रतिरुणद्धीति प्रत्यक्षसिद्धम्‌ । तद्वत् जलादावपि तेजःप्रसरणं नासंभवि । किं बहुना! अतिरिक्तावयविवादे, अवयवावयविनोः स्पर्शवत्त्वेऽपि एकदेशावच्छेदेनावस्थानं सप्रतिघत्वाभावश्च अङ्गीक्रियते । अुभवानुरोधात्तथात्वमित्यादिकं प्रकृतेऽपि समानम्‌ । प्रतप्ते जले औष्ण्योपलब्ध्या, तेजःकणानां सूक्ष्माणां जले प्रवेशस्यावश्यकत्वाज्जलादौ आप्यायकतेजःप्रसरणे विरोधाभावात्‌ । स्फटिकद्रव्यं तु विलक्षणं प्रकाशप्रसरणं न प्रतिरुणद्धीति वस्तुस्वभावाधीनम्‌ । अतः इन्द्रियवृत्तेः प्रसरणस्य नासंभवः ॥   
एवमनङ्गीकारेऽनिष्टमापादयति - नो चेदित्यादि । नो चेत्‌ = यदि चक्षुरिन्द्रियम्‌ अप्राप्यकार्येव स्यात्‌ तदा, इह = अस्मिन्‌ विषये छादकादौ = आच्छादककुड्यादौ निष्फले = प्रत्यक्षनिरोधनाक्षमे सति योग्यम्‌ = चक्षुर्ग्रहणयोग्यं निखिलम्‌ = समस्तमपि समम्‌ = युगपदेव गृह्येत । यदि चक्षुरिन्द्रियम्‌ अप्राप्यकारि, तर्हि पृष्ठभागस्थितमपि गृह्णीयात्‌ । आभिमुख्यमावश्यकमित्युक्तं किं विस्मृतमिति चेत्‌, तर्हि; चक्षुषः पुरतः विद्यमानस्य, कुड्यादिना, कवाटादिना वा आच्छादने जातेऽपि आभिगुख्यस्यानपायात्‌ अग्रहणं न समर्थयितुं शक्यम्‌ । सिद्धान्ते तु इन्द्रियवृत्तेः तैः निरोधात्‌ न ग्रहणम्‌ । तन्मते तु आभिमुख्यमात्रस्यैव प्रयोजकत्वेनाग्रहणं न सूपपादम्‌ । अतः चक्षुरिन्द्रियमपि प्राप्यकार्येव । अथवा समम्‌ = चक्षुषः पुरतो विद्यमानं पिहितम्‌ अपिहितं द्वयमपि समानतया गृह्येत, आभिमुख्यस्यानपायात्‌ । ननु तत्तद्योग्यतैव तत्तदिन्द्रियग्रहणे हेतुरिति वदतां भवतामिव, कवाटादिना पिधाने योग्यतैव नश्यतीति वदामः । अतः समं न गृह्येतेति नानुपपत्तिरिति चेत्‌, योग्यता यदि नष्टा, तर्हि पुनः कवाटोद्धाटने कथं गृह्येत? वस्तूनां क्षणिकत्वात्‌, तत्तत्क्षणे योग्यतायाः नाशः, पुनरुत्पत्तिर्वा संगच्छेतेति चेत्तत्राह - स्थैर्य इत्यादि । वस्तूनां क्षणिकत्वस्य पूर्वमेव निराकृतत्वेन स्थैर्यसिद्ध्या न तद्वक्तुं शक्यम्‌ । वस्तूनां स्थैर्ये तद्योग्यभावः = तत्तदिन्द्रियग्रहणयोग्यत्वम्‌, न हि गलति = न ह्यपैति । अत एव वयं वस्तूनां क्षणिकत्वं वदाम इति चेत्‌, तत्तु निराकृतमित्युक्तम्‌ । वैभवेनापि वदामः त्वन्मतेऽपि = क्षणिकवादेऽपि सन्ततिः समा = सदृश्येव = एकरूपैव । घटादेः मुद्गराघातादिना पूर्वघटसन्तानविसदृशसन्तानारंभः अङ्गीक्रियते । न ह्येवमत्र कवाटपिधानादिना चक्षुर्ग्रहणयोग्यघटसन्ताननाशपूर्वकं चक्षुर्ग्रहणायोग्यविसदृशघटक्षणारंभहेतुः कश्चिद्दृश्यते । न च कवाटपिधानक्रियैव विसदृशसन्तानारंभहेतुः स्यादिति वक्तुं शक्यम्‌; दूरे जायमानायाः क्रियायाः विषयस्य च संबन्धलेशस्याप्यभावात्‌ । असंबध्यापि किञ्चित्कारित्वे अव्यवस्थाप्रसङ्गात्‌ । पिधानापसरणे पुनरग्रहणप्रसङ्गात्‌ । योग्यक्षणोत्पत्तिहेतोरन्यस्यादर्शनात्‌ । दूरतो वर्तमानस्य पुरुषस्यापेक्षया यदि योग्यता नष्टा, तर्हि स एव विषयः समीपस्थेन तदानीमेव गृह्यते किल! तत्‌ कथमुपपद्येत, योग्यताया नष्टत्वात्‌ । पुरुषापेक्षयापि योग्यता यदि भिद्येत, तर्हि न किञ्चिदपि सुनिरूपं स्यात्‌ । अतः चक्षुरिन्द्रियस्य प्राप्यग्राहित्वाङ्गीकारमन्तरा निर्वाहासंभवात्‌ चक्षुरिन्द्रियमपि प्राप्यग्राहि ॥   
वस्तुतस्तु - 'प्राप्यकारीणि' इत्यस्य इन्द्रियं स्वयं वा आप्यायकभूतद्वारा वा विषयेण संबद्धं सत्‌ विषयं गृह्णाति इत्येवार्थः बौद्धानां विवक्षितः । घ्राणरसनत्वगिन्द्रियाणि हि स्वसंबद्धानेव विषयान्‌ गृह्णन्तीत्यनुभवसिद्धम्‌ । अतस्तानि प्राप्यकारीणि । परन्तु घ्राणादीनि विषयदेशं प्रति न गच्छन्ति, किन्तु विषया एवेन्द्रियदेशमागत्येन्द्रियसंबद्धा भवन्ति । एतादृशो विषयसंबन्धः चक्षुःश्रोत्रयोरपि समानः । अथापि प्रतिफलनरूपस्संबन्धः चक्षुरिन्द्रिये, न तु साक्षाद्विषयसंबन्धः असंभवात्‌ | श्रोत्रेन्द्रियमपि उत्पन्नं शब्दं तथैव न गृह्णाति । वीचीतरङ्गन्यायेन स्वदेशमागतं तत्सदृशमेव शब्दं गृह्णातीत्यभिप्रायेण तयोः अप्राप्यकारित्वम्‌ उच्यते तैः, न तु विषयसंबन्धमन्तरैव चक्षुःश्रोत्रे स्वविषयं गृह्णीत इत्यर्थः । शब्दः दूरे उत्पन्नः वीचीतरङ्गन्यायेन श्रोत्रदेशमागतः श्रोत्रसंबद्धः तेन गृह्यते । एवं चक्षुरिन्द्रियमपि, बहिः अप्रसरदेव छायारूपेणागतं विषयं गह्णाति । एतदर्थमेव विषयाभिमुख्यमपेक्ष्यते । कुड्यादिना व्यवधाने छायापतनस्यासंभवान्न ग्रहणम्‌ । अतश्च अप्राप्यकारि इत्यस्यासंबद्ध्य कारीति नार्थः । किन्तु बहिः अप्रसृत्य करोतीतिमात्रमर्थः । नवीनभौतिकविज्ञानमप्येवमेव वदतीति ज्ञेयम्‌ । आचार्यैस्तर्हि कथमेवमभिधानमिति चेत्‌, आचार्याः खलु अद्यतनभौतिकविज्ञानिन इव भौतिकविज्ञानप्रयोगपरिशोधनादिभिर्नैतादृशानर्थान्‌ निरूपयन्ति । किन्तु, तदानीन्तनसंप्रदायाद्यनुरोधेनैवैवं प्रतिपादयन्ति । अतश्च तदानीं बौद्धैरुक्तयोः प्रक्रिययोस्तदानीं तथात्वात्‌, तत्खण्डनपरन्यायवार्तिकाद्यनुरोधेन तथाभिधानमिति न कश्चन विरोधः ॥ ४० ॥
</details>



<details><summary>सर्वाङ्कषटीका</summary>

अस्तु चक्षरिन्द्रियस्याप्यायकतेजस्संबन्धात्‌ प्राप्यकारित्वम्‌ | श्रोत्रेन्द्रियस्य तु तदपि न संभवति । तदाप्यायकभूतस्याकाशस्य विभुत्वेन प्रसरणासंभवात्‌ । अतः श्रोत्रमप्राप्यकार्येवेति शङ्कामपनयति - शब्दमित्यादिना । बहिः = कर्णशष्कुलीदेशात्‌ बहिः सन्तता = व्याप्ता, प्रसृता श्रोत्रवृत्तिः = श्रोत्रेन्द्रियस्य वृत्तिः दूराभ्युदितमपि शब्दम्‌ = दूरे जातमपि शब्दं गृह्णाति = विषयीकरोति । ननु चक्षुराप्यायकस्य तेजसः प्रसरणं युज्यते । श्रोत्राप्यायकस्य आकाशस्य विभुत्वात्‌ कथं प्रसरणमिति चेत्‌, सांख्यानां सिद्धान्तिनां च आकाशस्याविभुत्वान्न कश्चिदोषः ॥   
शब्दग्रहणविषये पक्षद्वयं प्रतिपादयन्ति विद्वांसः - श्रोत्रमेव आप्यायकभूतसहकारेण बहिः व्याप्य शब्दोत्पत्तिदेशं गत्वा शब्दं गृह्णाति इत्येकः पक्षः । शब्द एव येन केन प्रकारेण कर्णविवरप्रदेशमागतः, तत्रत्येन श्रोत्रेन्द्रियेण गृह्यते इत्यन्यः पक्षः । आद्यः सांख्यानाम्‌, द्वितीयः वैशेषिकाणाम्‌ । प्रथमपक्षे स्वारस्यविशेषं दर्शयति - दिगित्यादिना । श्रोत्रागतस्यैव शब्दस्य ग्रहणमिति पक्षे 'प्राच्यां शब्दः श्रूयते' इत्यादिप्रतीत्यस्वारस्यम्‌ । दिग्भेदः = प्राचीप्रतीच्यादिदिग्विशेषः । तत्र आसन्नः शब्दः, आसन्नता = तत्सन्निहितता शब्दधर्मः । तादृशानाम्‌ ग्रहणमपि तत्र = तत्तद्दिशि तत्सन्निधानात्‌ श्रोत्रेन्द्रियगमनात्‌ युज्यते । न हि श्रोत्रं प्राप्ते शब्दे दिग्भेदोऽस्ति । कर्णशष्कुलीदेशस्यैकत्वात्‌, तत्रागते शब्दे दिग्भेदाभावात्‌ । तर्ह्ययमेव सिद्धान्तो वा? इत्यत्राह - इत्येक इति । एके - सांख्याः । अन्ये तु - सिद्धान्तिनस्तु, अस्य 'आहुः' इत्यनेनान्वयः । एतत्पक्षप्रवृत्तेः मूलमाह - दूरान्तिकेत्यादि । दूरे अन्तिके च गता या जनता = जनसमूहः । तस्य यः तुमुलः शब्दः, तत्र भेदो दृश्यते । दूरे जातः शब्दः, तत्रत्यैः तारतया गृह्यते, टूरस्थैस्तु मन्दतया गृह्यते । दूरे काष्ठच्छेदादौ शब्दग्रहणे कालभेदः प्रत्यक्षसिद्धः । श्रोत्रेन्द्रियवृत्तिः तद्देशं गता शब्दं यदि गृह्णीयात्‌, तदा शब्दस्वरूपे अयं भेदः न युज्येत । धीभेदः = तदनुगुणः तद्विषयकानुभवेऽपि भेदः । एवं कालभेदः = समीपस्थैः शब्दो- त्पत्तिसमनन्तरमेव स गृह्यते । दूरस्थैस्तु स एव शब्दः विलम्बेन गृह्यते । आदिशब्देन वाय्वादिप्रयुक्तग्रहणभेदो ग्राह्यः । यस्यां दिशि वायुर्वाति, तद्दिशि स्थितैः शब्दः स्पष्टं गृह्यते, प्रतिदिशि स्थितैस्तु अस्पष्टं गृह्यते । अतः एतादृशकालभेदादिभिः श्रोत्रायतस्य = श्रोत्रप्रदेशं प्राप्तस्य तस्य = शब्दस्य ग्रहम्‌ = ग्रहणम्‌ आहुः । तर्हि दिग्ग्रहणं कथम्‌? न हि श्रोत्रदेशं प्राप्ते शब्दे दिक्संबन्धोऽस्तीत्यत्राह - अनुमितिमिति । अस्मिन्‌ = द्वितीयपक्षे दिगादेः अनुमितिमपि = अनुमितिं च आहुः । तस्य ग्रहम्‌, दिग्ग्रहणे अनुमितिरूपतां चाहुः । दिगादेः = इत्यादिना आसन्नत्वदूरस्थत्वादीनां ग्रहणम्‌ । 'दूरे शब्दः' 'समीपे शब्दः' इत्यादावपि अनुमितिरेव स्वरसेति भावः । 'वीणानादः' 'भेरीशब्दः' इत्यादौ हि अनुमानमवर्जनीयम्‌, वीणादीनां श्रोत्राग्राह्यत्वात्‌ । एवमेव दिग्ग्रहणमपि अनुमानमेव, श्रोत्रेन्द्रियेण दिग्ग्रहणासंभवात्‌ ॥   
ननु प्रथमपक्षे श्रोत्रेन्द्रियवृत्तेः शब्दोत्पत्तिदेशप्रसरणसंभवेन शब्दग्रहणसंभवेऽपि, द्वितीयपक्षे कथं शब्दस्य श्रोत्रदेशागमनसंभवः, शब्दस्य गुणत्वात्‌, गुणे क्रियाया अभावात्‌ । न च शब्दो द्रव्यमेव किं न स्यादिति वाच्यम्‌, गन्धस्यापि प्रसरणदर्शनेन द्रव्यत्वप्रसङ्गात्‌ । न च तत्रापीष्टपत्तिः, शब्दस्पर्शरूपरसगन्धानां पञ्चभूतगुणत्वेन द्रव्यत्वाभावात्‌ । गुणे च क्रियाया असंभवात्‌ । मा अस्तु गुणत्वं तेषाम्‌ । अत एव द्रव्यगुणविभागोऽपि मास्त्विति चेत्‌, पूर्वमेवास्य वादस्य (श्लो.८) निरस्तत्वात्‌ । अतः शब्दादीनां गुणत्वात्‌, प्रसरणासंभवात्‌ कथमिदं युज्यते इति चेत्‌, शब्दस्य शब्दान्तरजनकत्वेन वीचीतरङ्गन्यायेन, जले तरङ्गात्तरङ्गोत्पत्तिवत्‌, शब्दतरङ्गस्य श्रोत्रप्रााप्त्या ग्रहणात्‌ । अत एव जले तरङ्गानां यथा क्रमशः न्यूनीभावः, तथैव शब्देऽपि क्रमशः क्षयः । अत एव समीपस्थेन तारतया श्रूयमाणः शब्द: दूरस्थेन मन्दतया गृह्यते । दूरात्‌ काष्ठच्छेदादिकं पश्यन्‌ जनः, यदा कुठारपतनं दूरतः पश्यति, तदैव तच्छब्दं न गृह्णाति, किञ्चिदिव विलम्बेनैव गृह्णाति; पार्श्वस्थस्तु तदैव गृह्णाति । एतेन ज्ञायते शब्द एव श्रोत्रदेशमागच्छतीति । न च श्रोत्रेन्द्रियस्य तद्देशगमनेनायं विलम्ब इति शक्यम्‌, शब्दस्य तत्रैव तावत्कालमवस्थानासंभवात्‌ शब्दस्य ग्रहणमेव न स्यात्‌ । अतः द्वितीयपक्ष एवाचार्यसंमतः ॥   
ननु भोः! परिह्रियतामियमत्र समस्या । 'प्राच्यां शब्दः' 'दूरे शब्दः' इति प्राच्यादिदिशः, दूरादिदेशस्य परोक्षत्वादुमितिर्दिगदेरस्तु । 'वीणानादः' 'भेरीशब्दः' इत्यादौ यदा वीणादिः परोक्षः, तदास्तु तदंशेऽपि शब्दवैलक्षण्येन वीणासंबन्धादीनामनुमानम्‌ । वीणाम्‌, भेरीं वा पुरतः पश्यत एव जायमानः 'वीणानादः' 'भेरीशब्दः' इत्यनुभवः किं चाक्षुषः, उत श्रौत्रः? चक्षुरिन्द्रियं तु वीणां गृह्णीयात्‌, न तु नादम्‌ । श्रोत्रेन्द्रियं तु शब्दं गृह्णीयात्‌, न वीणाम्‌, भेरीं वा । न चैतादृशस्थलविशेषे चक्षुरिन्द्रियं, श्रोत्रेन्द्रियं चोभयमपि स्वकार्यं करोतीति वक्तुं शक्यम्‌; चक्षुरिन्द्रियेण शब्दग्रहणस्य, श्रोत्रेन्द्रियेण वीणादिद्रव्यग्रहणस्य वा चक्षुश्रवोऽतिरिक्ते कुत्राप्यसंभवात्‌ । इन्द्रियविषयव्यवस्थायाः पूर्वमेव (श्लो.८) स्थापितत्वाच्च । नैयायिकोक्तालौकिकसन्निकर्षस्य सिद्धान्तेऽनङ्गीकाराच्च । न चेन्द्रियद्वयेनैकं ज्ञानं जायताम्‌? का हानिः? इति वाच्यम्‌; अनुपदमेव 'चित्ताणुत्वे तु सर्वेनद्रियसमुदयने धीक्रमः' (श्लो.३९) इति युगपज्ज्ञानद्वयोत्पत्तेर्निरासात्‌ । न चेदं ज्ञानद्वयरूपमेवेति वाच्यम्‌, वीणायाः शब्दस्य च संबन्धाग्रहणप्रसङ्गात्‌ । अतो 'वीणानादः' इत्यनुभवः कथं निर्वाहः? इति चेत्‌; किमर्थमेवं संभ्रमः? 'अलौकिकसन्निकर्ष'पदं श्रुतवतामयं संभ्रमः । अलौकिकपदमनैन्द्रियकपर्यायम्‌ । ज्ञानमेव सन्निकर्षस्तत्रेत्यर्थः । सर्वत्र शब्दं परित्यज्य प्रमेयम्‌, अनुभवं च पूर्वग्रहं विना परिशीलयतां दुष्परिहरं न किञ्चिदस्ति । अन्ततः अग्रे व्याप्तिग्रहणप्रकारप्रतिपादनसमये 'तज्जात्याधारभावाद्युगपदखिलमप्यक्षिसंबन्धि तत्र' (बु.४७) इत्युक्तः जातिमूलकः संबन्ध एव नैयायिकैः सामान्यलक्षणत्युच्यते । अस्य विस्तरस्तत्प्रकरणे भविष्यति । अतो नैयायिकैरुक्तं सर्वं निरसनीयमिति न निर्बन्धः । प्रत्युत 'व्यवहारे न्यायनयः' इत्येव वरम्‌ । 'वीणानादः' इत्यत्रापि 'सुरभि चन्दनम्‌' इत्यादाविव चक्षुरिन्द्रियजन्यं वीणाज्ञानमेव, स्मृतिद्वारा तादृशविशिष्टज्ञाने वीणामुपस्थापयति । अत्र वीणाभानं ज्ञानलक्षणयैव । अथवा श्रोत्रेन्द्रियजन्यं विलक्षणनादज्ञानमेव विशिष्टज्ञाने चक्षुर्जन्ये वीणाविषयकनादमुपस्थापयति । आद्यं श्रौत्रं प्रत्यक्षम्‌ द्वितीयं तु चाक्षुषमिति विवेकः । 'सुरभि चन्दनम्‌' इत्यत्र हि सौरभं घ्राणग्राह्यम्‌, चन्दनखण्डस्तु चक्षुर्ग्राह्यः । चक्षुरिन्द्रियजन्ये चन्दनज्ञाने, तत्पूर्वं घ्राणेन्द्रियजन्यं सौरभज्ञानमेव सौरभमुपस्थापयति । अथवा घ्राणेन्द्रियजन्ये सौरभज्ञाने, तत्पूर्वक्षणे चक्षुरिन्द्रिय- जन्यं चन्दनज्ञानं चन्दनमुपस्थापयति । आद्यं चाक्षुषम्‌, द्वितीयं घ्राणजम्‌ । एवमेव द्वीन्द्रियजन्यमिव भासमानं सर्वमपि भिन्नेन्द्रियग्राह्यवस्तुद्वयविषयकज्ञानमुपपादनीयम्‌, युगपत्‌ इन्द्रियद्वयव्यापारासंभवात्‌ । अथवा अन्यतरस्यानुमानेन वोपस्थितिरिति ज्ञेयम्‌ ॥ ४१ ॥
</details>



<details><summary>सर्वाङ्कषटीका</summary>

एवं क्रमेणाहंकारिकाणां मध्ये सात्त्विकाहंकारिकाणामिन्द्रियाणां परीक्षानन्तरं तामसाहंकारिकस्य शब्दतन्मात्रस्य परीक्षायां प्रसक्तायामपि, तस्यातीन्द्रियत्वेन श्रुत्यैव सिद्धेः पूर्वमेव प्रतिपादितत्वात्‌ (श्लो.११) तत्राधिकविचाराभावात्‌, तदनन्तरप्राप्तमाकाशं परीचिक्षिषुः, प्रथमं तत्र प्रमाणमाह - प्रत्यक्षमित्यादिना । व्योम = आकाशं प्रत्यक्षम्‌ = प्रत्यक्षविषयः इति प्रतिज्ञा । तत्र हेतुः - हि = यस्मात्‌ नीलं नभः इति मतिः अस्मदादेः चक्षुषैव सिद्धा, अतः व्योम प्रत्यक्षम्‌ इत्यन्वयः । अत्यन्तदूरवर्तिन्याकाशे 'नीलं नभः' इति प्रतीतिः भ्रान्तिः स्यात्‌, समीपस्थे आकाशे तथा प्रतीतेरभावादित्यत आह - कूप इत्यादि । 'असौ कूपः' इति अन्तरालदेशं निर्दिश्य वदन्ति । एवम् 'एतत्‌ रन्ध्रम्‌' इति सूचीरन्ध्रादौ व्यपदिशन्ति । किञ्च दूरे 'खगः इह पतति' = डयते इति प्रयुज्यते । अत्र सर्वत्र कूपरन्ध्रेहपदानामाकाशमेवार्थः । इदं सर्वं चाक्षुषमेव, चक्षुरन्वयव्यतिरेकानुविधानात्‌ । अतः- इत्यादिधीश्च अत्र = आकाशस्य चाक्षुषप्रत्यक्षत्वे मानम्‌ = प्रमाणम्‌ । ननु 'नीलं नभः' इति प्रतीत्या नीलरूपसिद्धावपि, कूपादौ नीलरूपस्याभानात्‌ कथं कूपादीनां चाक्षुषत्वम्‌, रूपशून्यत्वादिति चेत्‌, समनन्तरश्लोके विचार्यते इदम्‌ । सूर्यातपादेरेव तथा निर्देशः, तदन्वयव्यतिरेकानुविधानस्यापि सत्त्वादित्यनूद्य दूषयति - आधार इत्यादिना । अत्र = उक्तप्रतीतिषु आधारः = इहेत्यादिना निर्दिश्यमानः पदार्थः आतपादिः यदि, तर्हिं तस्य च = तस्याप्यातपस्य 'इह' इति बोधः कथं भवति= 'इह सूर्यातपः' इत्यपि प्रतीतिर्दृश्यते । अत्र सूर्यातपस्याप्याधारतया निर्दिश्यमानः 'इह' इत्यत्रेदंपदार्थः कः? न हि स्वस्य स्वाधारत्वसंभवः, एकस्यैवाधाराधेयभावासंभवात्‌ । शङ्कते - तस्य = आतपस्य अंशैः = अवयवैः चेत्‌ = इहेति निर्देश इति यदि, समाधत्ते - त्र्यणावित्यादि । तत्‌ = एवं कथनं त्र्यणौ शिथिलगति = क्षीणप्रक्रियं भवति । 'इह तन्तुषु पटो दृश्यते' इत्यादिव्यवहारात्‌, अवयविनः अवयवा एव मुख्याधारभूताः । अवयविनः अतिरिक्तत्वे अनतिरिक्तत्वे वा व्यवहारः समानः । अतः अवयविनाम्‌ अवयवा एव मुख्याधाराः । देशस्तु दिगुपाधितया आधारतया व्यपदिश्यते, कालवत्‌ । न च सिद्धान्ते दिशोऽतिरिक्ततयानङ्गीकारात्‌ कथमिदमुच्यत इति वाच्यम्‌; अतिरिक्ताया दिशोऽनङ्गीकारेऽपि, यस्य तादृशव्यवहारनियामकत्वम्‌, तस्य भूतलादिरूपोपाधिः भविष्यति । अधिकं तु तत्करणे वक्ष्यते । अतः सर्वाधारः काल इतिवत्‌ दिगपि सर्वाधारा । भूतलादिदेशास्तु दिगुपाधिभूताः, कालस्य सूर्यपरिस्यन्दादिवत्‌ । अतः 'इह आतपः' इत्यत्र आतपाधारतया आतपावयवा एव 'इह' इति निर्दिश्यन्त इति चेत्‌, आतपत्र्यणुकपर्यन्तमेवं वक्तुं शक्यम्‌ । त्र्यणुकस्य तु आधारतया द्व्यणुको निर्देष्टव्यः । द्व्यणुके महत्त्वाभावेनाप्रत्यक्षत्वात्‌ 'इह' इति निर्देशः न हि संभवति । अतः आतपः न 'इह' पदस्यार्थः । अभ्युपगम्येदमुक्तम्‌ । वस्तुतस्तु - न च आतपादौ व्योमवाक्‌ = आकाशशब्दः युज्यते । न ह्यनयोः पदयोः पर्यायता कस्यापीष्टा । चक्षुरुन्मीलनसमनन्तरमेव पुरतः आकाशः दृश्यत एव सर्वस्यापि । कूपादिशब्दा अपि अन्तरालप्रदेशमेव वदन्ति । न च पृथिवीभागाभाव एव कूपपदार्थः, भावरूपतयैव सर्वैर्व्यवहारात्‌ । आकाशस्याभावरूपता त्वनुपदं निरस्यते । अतः आकाशः प्रत्यक्षसिद्धः ॥   
इदमत्र चिन्त्यम्‌- 'इह कृपो दृश्यते' 'इहाकाशे खगो डयते' इत्यादिव्यवहारे 'इह' शब्दस्यार्थः कः? 'इह' इत्यस्य पुरोदेशोऽर्थः इति सर्वोऽपि जानाति । तर्हि पुरोदेशपदार्थः कः? सिद्धान्ते आकाशपदार्थस्य सावयवत्वात्‌, आकाशावयवा एव 'इह'शब्दस्यार्थो वक्तव्यः । अन्तिमः 'इह' शब्दार्थः आकाशत्र्यणुको वक्तव्यः । 'इह आकाशत्र्यणुकः' इति कथने 'इह' शब्दार्थः कः? अवयवधारायाः त्र्यणुके विश्रान्तयङ्गीकारात्‌, त्र्यणुकस्यावयवाभावात्‌ इहेति कस्य निर्देशः? अत एतादृशा आक्षेपास्सर्वत्र समाः । इदं सर्वम्‌ आचार्यवर्याणां वैभवप्रदर्शनमात्रपरं शिष्यबुद्धिश्रद्धादिदार्ढ्यार्थमिति मन्तव्यम्‌ । अतः 'इह' इति सूर्यालोकावच्छिन्नः पुरोभाग एव कथ्यत इति स्वरसम्‌ । अधिकं श्लोके द्रष्टव्यम्‌ ॥ ४२ ॥
</details>



<details><summary>सर्वाङ्कषटीका</summary>

आकाशस्य प्रत्यक्षत्वसंभवमाक्षिप्य समाधत्ते - रूपेत्यादिना । इन्द्रियाणि षट्‌ । तेषु गगनं रूप- स्पर्शोज्झितत्वात्‌ = रूपेण स्पर्शेन च रहितत्वात्‌ दर्शनस्पर्शनार्हं न भवति = चक्षुस्त्वगिन्द्रियग्रहणयोग्यं न भवति । इन्द्रियद्वयमेव द्रव्यग्रहणसमर्थम्‌ । तत्र चाक्षुषप्रत्यक्षं प्रति रूपं कारणम्‌ । स्पार्शनप्रत्यक्षं प्रति स्पर्शः कारणमिति सर्वानुभवसिद्धम्‌ । गगने तु रूपमपि नास्ति; स्पर्शोऽपि नास्ति । ततश्च गगनं न चक्षुषा, नापि त्वचा ग्रहीतुं शक्यमिति, 'नीलं नभः' इति प्रतीतिरपि भ्रान्तिरेव स्यात्‌ । इतरैरिन्द्रियस्तदग्रहणं भवेदिति शङ्कामपनयति - घ्राणेत्यादिना । घ्राणश्रोत्रे रसज्ञापि = घ्राणेन्द्रियम्‌, श्रोत्रेन्द्रियम्‌, रसनेन्द्रियं च द्रव्यं न अवगमयति = द्रव्यविषयप्रत्यक्षं न जनयति, तेषां गन्धशब्दरसात्मकगुणमात्रग्रहणसमर्थत्वात्‌ । अस्तु तर्हि मनः गगनग्राहकम्‌, मनो हि सर्वग्रहणसमर्थम्‌, इत्यत्राह - अन्यदिति । अन्यत्‌ = मनस्तु अबाह्यम्‌ = बाह्यवस्तुग्रहणसमर्थं न । षट्सु इन्द्रियेषु, मनः आन्तरसुखदुः खादिग्रहण एव समर्थम्‌ । बाह्यवस्तुग्रहणविषये मनः तत्तदिन्द्रियसहकारि भवति, न तु स्वातन्त्र्येण बाह्यवस्तुग्रहणसमर्थम्‌ । तदेतद्वैलक्षण्यं 'तु'शब्दः सूचयति । इतरेषु पञ्चस्वपि घ्राणश्रोत्ररसनेन्द्रियाणि यथासंख्यं गन्धशब्दरसमात्रग्राहकाणि, न तु तदाश्रयद्रव्यग्राहकाणि । चक्षुरिन्द्रियम्‌, त्वगिन्द्रियं द्वयमेव रूपस्पर्शादिगुणग्राहकम्‌, तदाश्रयद्रव्यग्राहकं च । इदं द्वयमपि न गगनग्रहणसमर्थम्‌ । रूपाभावात्‌ चक्षुः न गगनं ग्रहीतुमलम्‌ । स्पर्शाभावात्‌ त्वगिन्द्रियमपि नालम्‌ । इन्द्रियजन्यं ज्ञानमेव प्रत्यक्षमित्युच्यते | नैकमपीन्द्रियं गगनग्रहणसमर्थम्‌ । उक्तकारणात्‌ वियत्‌ = गगनम्‌ अध्यक्षवेद्यं न = प्रत्यक्षग्राह्यं न भवति । एवं च 'प्रत्यक्षं व्योम' इति प्रतिज्ञा कथं साधीयसीति । निगमयति - तस्मादित्यादि । तस्मात्‌ वियत्‌ = आकाशम्‌ अध्यक्षवेद्यं न = प्रत्यक्षविषयो न ॥   
इति यदि = इति चेत्‌, न = नेदं युक्तम्‌ । कुत इत्यत्र हेतुः = प्रत्ययस्य = अनुभवस्य आपरोक्ष्यात्‌ = अपरोक्षरूपत्वात्‌ ॥ अयं भावः - ज्ञानं द्विविधम्‌ - स्मृतिः अनुभवश्चेति । अनुभवो द्विविधः - परोक्षः अपरोक्षश्च । परोक्षस्तु व्याप्तिज्ञानजन्यः अनुमितिरूपः, शब्दजन्यशाब्दबोधरूपश्च । प्रकृते चक्षुरुन्मीलनसमनन्तरमेव जायमानः पुरःप्रदेशानुभवः न व्याप्तिज्ञानजन्यः, न वा शब्दजन्यः, उभयोरप्यभावात्‌ । विषये विप्रतिपत्तिस्तु न भवितुमर्हति । ननु अनुभवो यथा प्रत्यक्षः परोक्षश्चेति द्विविधः, तथा विधान्तरमप्यस्ति, प्रमा भ्रमश्चेति । अन्यथा रज्जुसर्पानुभवसत्यसर्पानुभवयोः वैलक्षण्यं न स्यात्‌, उभयोरपरोक्षत्वात्‌ । रज्जुसर्पज्ञानं ह्यपरोक्षरूपमिति सर्वसंमतम्‌ । अतः अपरोक्षत्वमात्रात्‌ न वस्तुसिद्धिरिति चेत्‌, सत्यम्‌; तदपि विचारयामः । ज्ञानस्य भ्रमत्वं हि कारणदोषबाधकप्रत्ययाभ्यां ज्ञातव्यम्‌ । 'नभो न नीलम्‌' इति बाधकप्रत्ययः न हि कस्य चिदस्ति । कूपरन्ध्रादिशब्दवाच्यान्तरालविषयकप्रतीतेः न हि अनन्तरकाले बाधकप्रत्ययो दृश्यते । नापि कश्चन कारणदोषो वा दृष्टचरः । अतोऽयं प्रत्ययः प्रमैव ॥   
ननु नायं प्रत्ययः चाक्षुषः, चाक्षुषप्रत्यक्ष प्रति रूपस्य कारणत्वात्‌, आकाशे च रूपाभावात्‌; तथा चानुमानम्‌ 'कुपादिप्रत्ययः, न चाक्षुषः, रूपरहितवस्तुविषयत्वात्‌'; अथवा 'कूपादिः न चाक्षुषप्रत्यक्षविषयः, रूपरहितत्वात्‌' इति । न चेदमप्रयोजकम्‌, चाक्षुषप्रत्यक्षं प्रति रूपस्य कारणत्वात्‌ । अन्यथा आत्मनोऽपि चाक्षुषत्वं स्यादिति चेत्‌; रूपजातिसंख्यादिप्रत्ययैरनैकान्तिकत्वात्‌ । रूपरहितानामपि रूपादीनां प्रत्यकं चाक्षुषं सर्वसंमतम्‌ । न च रूपरहितत्वेऽपि रूपम्‌ अन्येषां चाक्षुषप्रत्यक्षहेतुः स्वयमचाक्षुषं कथं स्यात्‌ इति चेत्‌; न, अन्येषां चाक्षुषप्रत्यक्षहेतुः चक्षुरिन्द्रियम्‌ न हि प्रत्यक्षम्‌ । लोके चक्षुश्शब्दवाच्यगोलकस्य पार्थिवत्वात्‌, तन्न चक्षुरिन्द्रियम्‌, किन्तु तदतिरिक्तमन्यदेव चक्षुरिन्द्रियम्‌ । तत्तैजसंमितीतरे, तच्चाहङ्कारिकमिति सिद्धान्तः । अत एव तदतीन्द्रियम्‌ । एवञ्च चक्षरिन्द्रियस्याप्रत्यक्षत्वेऽपि तत्‌ घटादिप्रत्यक्षे कारणम्‌ । एवं रूपमपि भवतु । एवं गोत्वादिविषयकं प्रत्यक्षं चाक्षुषम्‌ । गोत्वं तु रूपरहितम्‌ । एवमेव संख्यादिकमपि । किञ्चेदं सर्वं अद्रव्यविषयकम्‌ । अतः द्रव्यविषयकत्वमपि प्रत्ययविशेषणमिष्टम्‌ । कूपादिकं तु द्रव्यमेव । अतः द्रव्यविषयकचाक्षुषं प्रत्येव रूपं साक्षात्कारणम्‌ । जातिगुणादीनां चाक्षुषद्रव्याश्रितत्वादेव चाक्षुषत्वमिति चेत्‌, न । चाक्षुषघटाश्रितस्य गुरुत्वस्य चाक्षुषत्वाभावात्‌ । अभावस्य रूपरहितस्य चाक्षुषत्वात्‌; 'येनेन्द्रियेण यत्‌ गृह्यते, तन्निष्ठा जातिस्तदभावश्च तेनैवेन्द्रियेण गृह्यते' इति किल भवतां नियमः । अतः यथानुभवमेव व्यवस्था वक्तव्या । अन्ततः - पञ्चीकारेणेत्यादि । एतत्सिद्धान्ते पञ्चीकरणप्रक्रियाया अङ्गीकारात्‌, आकाशेऽपि पृथिव्यंशस्य सत्त्वात्‌, तत्संबन्धात्‌ गगनमपि प्रत्यक्षं भवतु । भाषितं = श्रीभाष्येऽभिहितं पञ्चीकारेण = पञ्चीकरणप्रक्रियया नैल्यम्‌ उपकुर्यात्‌ = आकाशप्रत्यक्षे सहकारि स्यात्कामम्‌ । पार्थिवभागगतं रूपम्‌ आकाशप्रत्यक्षहेतुर्भवतु । अन्यप्रत्यक्षं प्रति अन्यदीयं रूपं कथं हेतुः स्यादित्यत्र दृष्टान्तः -पटमलिनवदिति । श्वेतं वस्त्रं मलिनवस्तुसंयोगात्‌ यदा कर्बुरवर्णं भवति, तदा तत्र पटस्थश्वेतरूपस्याग्रहणेऽपि, तत्संयुक्तमलिनवस्तुगतकर्बुरवर्णग्रहणेनैव पटमपि गृह्णाति चक्षुः । तत्र पटचाक्षुषं प्रति स्वाश्रयसंयुक्तत्वसंबन्धेनैव रूपं कारणम्‌ । एवमङ्गीकारे अनुभव एव कारणम्‌ । अतः अनुभवानुरोधेन कारणान्वेषणं कर्तव्यम्‌ । तस्मात्‌ गगनस्य प्रत्यक्षत्वे सिद्धे कारणं यत्किञ्चित्‌ कल्प्यताम्‌ ॥   
वस्तुतस्तु - पुरोवर्तिसमीपदेशे नैल्यादर्शनात्‌ 'नीलं नभः' इति प्रतीतिः दूरत्वादिदोषादेव । पञ्चीकरणप्रक्रियया सर्वं सर्वत्र वर्तत इति 'शुक्तौ रजतावयवसद्भावात्‌' इति श्रीभाष्यमपि गुरुमतानुवादः, संभवस्थलाभिप्रायकं वा, रजतावयवपदेन रजते दृश्यमानफालफल्यहेतुभूतधातुविशेषाभिधानाद्वा वा योजनीयम्‌ । अन्यथा देहे आत्मभ्रमो न स्यात्‌, देहे आत्मावयवाभावादित्यादि तत्रत्यव्याख्यादिषु स्पष्टम्‌ । पञ्चीकरणमपि तत्त्वक्षेत्राभिप्रायकम्‌, न तु स्थूलभौतिकाभिप्रायकम्‌, बहुविधविज्ञानविरोधापत्तेः । अतः इदमपि आचार्याणां तर्ककौशलप्रदर्शनमात्रम्‌ । किमाश्चर्यमितोऽपि, यत्‌ अन्यानि प्रकाशयन्नालोकः तेजो द्रव्यमपि न स्वतः प्रत्यक्षः । कुड्यादिप्रतिघात एव स चाक्षुष इति नव्यविज्ञानिनां प्रयोगपर्यन्तो निर्णयः । एतादृशाभौतिकविषये नवीनं विज्ञानं बहुपराक्रान्तं प्रत्यक्षसिद्धम्‌ । कणादैः कृतमन्वेषणमप्यारंभकालिकम्‌ । वेदान्तशास्त्रं तु तत्त्वविषयकम्‌, न स्थूलजगद्विषयकम्‌ । अत एतादृशविषयेष्विदानीमौदासीन्यमेव वरमिति मन्तव्यम्‌ ॥ ४३ ॥
</details>



<details><summary>सर्वाङ्कषटीका</summary>

एवं स्वपक्षमभिधाय, परोक्तम्‌ आकाशानुमानप्रकारं निराकरोति - शब्दस्येत्यादिना । 'शब्दः पृथिव्याद्यष्टद्रव्यातिरिक्तद्रव्याश्रितः, पृथिव्याद्यष्टद्रव्यानाश्रितत्वे सति द्रव्याश्रितत्वात्‌' इति परिशेषानुमानेन पृथिव्याद्यष्टद्रव्यातिरिक्तस्य नवमद्रव्यस्याकाशस्य सिद्धिरिति वैशेषिकाः । 'शब्दः गुणः द्रव्याश्रितत्वात्‌' इत्यनुमनेनोक्तानुमानहेतौ विशेष्यासिद्धिनिरासः । एवं द्रव्याश्रितत्वेन गुणत्वे सिद्धे, 'शब्दः न पृथिव्यादिचतुष्टयगुणः, अपाकजत्वे सति अकारणगुणपूर्वकविशेषगुणत्वात्‌, सुखादिवत्‌' इत्यनुमानेन, पृथिव्यप्तेजोवायूनां शब्दाश्रयत्वाभावः सिद्ध्यति । पृथिव्यादिचतुष्टये हि विद्यमाना विशेषगुणाः रूपादयः कारणगुणपूर्वका एव दृष्टाः । कार्यगतगुणं प्रति समवायिकारणगतगुणः असमवायिकारणं भवति । यथा पटरूपं प्रति तन्तुरूपम्‌ । शब्दस्तु न तथा दृष्यते; कार्य एव हि शब्दः साक्षादुत्पन्नो दृष्यते । यदि शब्दः पृथिव्यादौ कारणगुणपूर्वकः स्यात्‌, तर्हि भेर्यादौ जायमानः शब्दः भर्यवयवेष्वपि जायेत । न हि तथा दृश्यते । अतः शब्दः न कारणगुणपूर्वकः । अत एव न पृथिव्यादिचतुष्टयविशेषगुणः । पृथिव्यां पाकवशात्‌ यदा रूपादिकमुत्पद्यते, तदा रूपादिकं पाकवशादवयविन्येव साक्षादुत्पद्यते इति पिठरपाकवादिनो नैयायिकाः । अतः रूपादौ व्यभिचार इति अपाकजत्वे सतीति विशेषणम्‌ । पटगतरूपस्यापाकजत्वात्तत्र व्यभिचारवारणाय अकारणगुणपूर्वकत्वविशेषणम्‌ । एवं 'शब्द: न दिक्कालमनसां गुणः, विशेषगुणत्वात्‌' । दिक्कालादिषु न कोऽपि विशेषगुणो वर्तते । अतः शब्दस्य दिगादयः नाश्रया भवन्ति । एवम्‌ 'शब्दः नात्मगुणः, बहिरिन्द्रियग्राह्यत्वात्‌, रूपवत्‌' । आत्मगुणाः सुखादयो हि मनोग्राह्याः । शब्दस्तु श्रोत्रग्राह्यः । अतश्चात्म-गुणत्वाभावसिद्धिः । एवञ्च पृथिव्याद्यष्टद्रव्यानाश्रितत्वे सति द्रव्याश्रितत्वात्‌ शब्दः पृथिव्याद्यष्टद्रव्यातिरिक्तद्रव्याश्रित इति नवमद्रव्यस्य आकाशस्य सिद्धिः ॥   
ननु शब्दः द्रव्यमेव भवतु, मास्तु गुणत्वं तस्येति चेत्‌, न; शब्दो न द्रव्यम्‌, चक्षुस्त्वगन्यतरा- ग्राह्यत्वात्‌ । चक्षुरिन्द्रियम्‌, त्वगिन्द्रियमिति द्वयमेव हि द्रव्यग्राहकं दृष्टं लोके । शब्दस्तु न ताभ्यां गृह्यते । अतः शब्दो न द्रव्यम्‌, किन्तु गुण एव । एवञ्च आकाशस्यातिरिक्तस्य सिद्धिरिति वदन्ति । तदेतदुच्यते - शब्दस्य आधारभूतं गगनम् अनुमातुं न शक्यते । किन्तु पूर्वश्लोकोक्तक्रमेण प्रत्यक्षेणैव सिद्ध्यति । यः पारिशेष्यक्रमः = परिशेषात्‌ सिद्धिक्रमः स्वेच्छातः इह = एतद्विषये कथितः = उक्तः, सः अतिप्रसङ्गादिदुःस्थः = एवमेकैकगुणस्याप्याश्रयतयाऽनेकद्रव्यसिद्धप्रसङ्गः । तत्तद्गुणेष्वपि विचित्रावान्तरगुणानामपि दर्शनात्‌, मृदुत्वकठिनत्वादिवैलक्षण्यदर्शनाच्च तत्तदाश्रयाणामप्यतिरिक्तद्रव्यत्वं स्यात्‌ । अतिप्रसङ्गादीत्यत्रादिपदेन विपरीतप्रसङ्गस्य ग्रहणम्‌ । शब्दो हि नाकाशमात्रगुणः, किन्तु पञ्चभूतानामपि गुणः । एकैकगुणवृद्ध्या सृष्टिः, विपरीतेन च लयः इत्यादिकं हि पूर्वमेव (श्लो. १२) निरूपितम्‌ । अतः शब्दाश्रयतया आकाशानुमानं न साधीयः ॥   
एवं रीत्यन्तरमपि दूषयति निष्क्रान्त्यादेरित्यादिना । आदिना प्रवेशपरिग्रह: । निष्क्रमणं प्रवेशनमित्याकाशलिङ्गम्‌ (वै. सू.२-१-६९) इति सूत्रम्‌ । द्वारात्‌ निष्क्रमणप्रवेशनादिकमपि आकाशसाधकं लिङ्गम्‌ इति ते वदन्ति । तदपि न, कुड्यादेरन्तरपि आकाशो वर्तते । कुड्यस्य पाते आकाशदर्शनात्‌ इति वन्दन्ति । तर्हि कृतस्तत्र निष्क्रमणादिकं न इति चेत्‌, कुड्यस्य प्रतिबन्धकत्वादिति वदन्ति । एवम्‌, न वक्तुं शक्यते । कुत इत्यत्र कुड्यादिके = कुड्याद्यन्तरपि नभसि = आकाशे सति असौ = निष्क्रान्त्यादिः यतः नास्ति । अतः आकाशमात्रं न निष्क्रान्त्यादिकारणम्‌ । रोधः = प्रतिबन्धः आवारकैश्चेत्‌? = आवरणहेतुभिर्यदि, कुड्यादिभिः तर्हि तदभवनवशात्‌ = कुड्याभावमात्रेणापि निष्क्रमादिश्च सिद्ध्येत्‌ = अन्वयव्यतिरेकवशात्‌, प्रतिबन्धकाभावस्य कारणत्वनियमादेव निष्क्रमणादिकार्यसिद्ध्याऽऽकाशोऽन्यथासिद्धः । ततश्च शब्दाश्रयतया, निष्क्रमणादिकारणतया वा नाकाशसिद्धिः, किन्तु श्रुत्यैव ॥ ४४ ॥
</details>



<details><summary>सर्वाङ्कषटीका</summary>

शरीरोपादानभूतानां पञ्चभूतानामसाधारणकार्यगणनप्रकरणे, 'पृथिव्याः धारणम्‌, जलस्य आप्यायनम्‌, तेजसः पाचनम्‌, वायोः शोषणम्‌, आकाशस्य अवकाशदानम्‌' इत्यादि तत्तत्प्रकरणेषु श्रूयते । भूक्तस्यान्नस्य गलद्वाराऽन्तर्गमनाद्यर्थपाकाशस्यावश्यकत्वात्‌ अवकाशदानमाकाशस्य कार्यमित्यर्थः । निष्क्रमणम्‌, प्रवेशनमपि अवकाशदानस्य रूपान्तरम्‌ । अतः कार्येण कारणानुमानस्य सर्वसंमतत्वात्‌, निष्क्रमणादिकार्येण तद्धेतोराकाशस्यानुमाने का हानिः? इत्याशङ्कामनूद्य परिहरति - यत्त्वित्यादिना । यत्तु आकाशः अवकाशप्रदः इति शास्त्रतः कथितम्‌, अत्र 'शरीरेष्ववकाशं च नभः कुर्यात्तथा परः' इति शास्त्रमानन्ददायिन्यामुदाहृतम्‌ । तत्र = तद्विषये इति = एवंप्रकारम् ऐदम्पर्यम्‌ = तात्पर्यम्‌ ऊह्यम्‌ = ऊहनीयम्‌ । एवंप्रकारमिति कोऽयं प्रकारः? इत्यत्राह ~ स्पर्शभाजां या असौ अन्योन्यं विहतिः, सा प्राच्यतत्त्वेष्विव इह न स्यात्‌ इति ऐदंपर्यमृह्यमित्यन्वयः । 'स्पर्शवतां सप्रतिघत्वम्‌' = स्पर्शवन्तः घटपटादयः एककालैकदेशावच्छेदेन न मिलन्ति । द्वौ घटौ, घटपटौ वा एकस्मिन्‌ देशे एकस्मिन्‌ काले स्थातुं न प्रभवतः । तथा मेलने परस्परम्‌ आघातः स्यादिति नियमः । सेयं व्याहतिः आकाशापेक्षया प्राच्यानि = एतदनन्तरपूर्वाणि यानि तत्त्वानि स्पर्शवन्ति वाय्वग्निजलपृथिवीरूपणि, तेष्विव आकाशे न स्यात्‌ = न भवति, आकाशे स्पर्शाभावात्‌ इति बोधनाय = आकाशस्य सर्वत्रावकाशो वर्तत इति ज्ञापनार्थम्‌ 'आकाशोऽवकाशप्रदः' इत्युच्यते, न तु तेनाकाशानुमानमिष्टम्‌ । न यदि = एवमनङ्गीकारे अन्येषु = आकाशात्‌ प्राक्तनेषुं महदहङ्कारादिषु अवकाशः कथमिव लभ्यः? तेषामपि स्पर्शशून्यत्वात्‌ परस्परं सप्रतिघत्वाभावात्‌ अवकाशप्रदत्वं वर्तते । अतः आकाश एक एव अवकाशप्रद इति न युक्तम्‌ ॥   
ननु सिद्धपुरुषाः जले भूमावपि निमज्जन्तीति वदन्ति । भूमेः सिद्धपुरुषदेहस्य च स्पर्शवत्त्वात्‌ सप्रतिघत्वमवर्जनीयमिति, उक्तशास्त्रं कथं प्रमाणम्‌? कथं वा भूमौ निमज्जनमिति चेत्‌, तत्राह - सिद्धादेरित्यादि । आदिना तत्तुल्याः देवाः गृह्यन्ते । तेषां स्वप्रभावात्‌ = सिद्धानां योगाभ्यासादिजन्यात्‌ प्रभावात्‌, देवानां धर्मविशेषवशात्‌ जले इव = जले यथा सर्वेषां मज्जनम्‌, तथा भूमावपि मज्जनादिः = निमज्जनम्‌, उन्मज्जनं च कथितः = योगशासस्त्रेषु अभिहितः युज्यते । स न सहजः । अतः नोक्तनियमविरोधः । 'सर्वे नियमाः सापवादाः' इत्यस्त्याभाणकः । वह्नेर्दाहकत्वं स्वभावस्सर्वविदितः । मणिमन्त्रौषधादिप्रयोगे दाहो न भवति । अत एव नियमानां सर्वेषामपि आदौ 'असति विरोधे' इति योजयन्ति । यथा 'सर्वं वाक्यं सावधारणम्‌' इति नियमस्य 'असति विरोधे सर्वं वाक्यं सावधारणम्‌' इत्येवार्थः । अतः प्रकृते आकाशस्य नानुमानात्सिद्धिः । अस्माभिः जले मज्जनवेलायां जलस्य द्रवत्वेन जलावयवानां पर्श्वतो गमनात्‌ सप्रतिघत्वनियमस्य यथापवादः, तथा पृथिव्यादौ योगजप्रभावात्‌ नियमस्यापवाद इति भावः । तथा च निष्क्रमणादिलिङ्गैरपि नाकाशानुमानसंभवः, किन्तु श्रुत्यैवाकाशसिद्धिः ॥ ४५ ॥
</details>



<details><summary>सर्वाङ्कषटीका</summary>

ननु आकाशाख्यपदार्थस्यैवाभावात्‌, 'सति कुड्ये चित्रकर्म' इति न्यायेन सः प्रत्यक्षो न वा? इति विचार एव हास्यास्पद इति वदतां बौद्धानां मतं निराकरोति - सद्रूपेणेत्यादि । पृथिव्यप्तेजोवायव इति चत्वार्येव भूतानि इति वैभाषिकबौद्धाः । आकाश इति पदस्य आवरणाभावः अर्थः । कुड्यादीनि आवरणरूपाणि सर्वानुभवसिद्धानि । कुड्यादेरपसरणे तत्र कुड्याद्यावरणनिवृत्त्या निष्क्रमणप्रवेशादिकं भवति । अतः आकाशः अभावरूपः, न तु भावपदार्थः । अस्त्वभावोऽपि सप्तमः भावपदार्थ इति चेत्‌, तदपि न, केनाप्यनङ्गीकारात्‌ । सिद्धान्तेऽपि हि अभावः नातिरिक्तः पदार्थः । 'भूतले घटो नास्ति' इत्यत्र न हि कश्चित्पदार्थो दृश्यते । तर्ह्यस्तु घटाभावः भूतलमेवेति पक्षः, तावतापि सिद्ध एव कश्चन पदार्थः इति चेत्‌, कः सिद्धस्तत्र? भूतलं तु पूर्वमेव सिद्धम्‌ । तच्च न घटाभावमात्रम्‌, किन्तु तत्रावर्तमानपटाभावादिसर्वाभावरूपं वक्तव्यमिति कथं घटाभावः भूतलस्वरूप उच्यते । अतः अभावः निरुपाख्यः तुच्छ एव शशशृङ्गादिवदिति बौद्धाः । तदेतन्निराकरोति । अभावः किल चतुर्विधः । अयं किम्‌ आवरणसामान्याभावरूपः, उतावरणविशेषाभावरूपः? न सामान्याभावरूपः । तत्कुतः विहायः = आकाशः वरणाभावमात्रम्‌ = आवरणसामान्याभावमात्ररूपो न भवति । तत्र हेतुः - सद्रूपेणैव भानात्‌ इति । 'अस्ति''नास्ति' इति प्रतीती किल परस्परमत्यन्तविलक्षणे भावाभावविषयिण्यौ दृष्टे । 'अश्वो न' इति अश्वतादात्म्यनिषेधमात्ररूपो गौः कदापि न हि भवति; किन्तु 'गौः अश्वो न' इत्यु्ल्लेखे सति 'गौः' इति स्वस्वरूपेण भावरूपतयापि प्रतीयते । अन्यथा 'अश्वः गौर्न' इति प्रतीतेरपि सत्त्वादन्योन्याश्रयादिः स्यात्‌ । 'सद्रूपेणैव' इत्येवकारेण तुच्छत्वव्यवच्छेदः । शशशृङ्गादिकं हि कदापि कस्यापि 'अस्ति' इति प्रतीतिविषयो न दृष्टः । आकाशस्तु कूपरन्ध्र- द्वारादिप्रतीतिविषयो दृष्टः । न हि द्वारपदार्थः अन्यः कश्चिद्भवितुमर्हति । अतः आकाशः सद्रूपः कश्चित्पदार्थ एव ॥   
एवं सामान्यरूपेणाकाशस्याभावरूपतां निरस्य, विशिष्यापि तस्याभावरूपता न संभवतीति प्रदर्शयन्‌, प्रथमम्‌ 'संसर्गाभावः तादात्म्याभावश्चेति अभावो द्विविधः । संसर्गाभावश्च अत्यन्ताभावः, प्रध्वंसाभावः, प्रागभावश्चेति त्रिविधः' इत्युक्तप्रक्रियया प्रथमं संसर्गाभावसामान्यरूपताम्‌, ततः विशेषरूपतां च क्रमशो निरस्यति - संसर्गेत्यादिना । 'भूतले घटो नास्ति' इत्यादौ हि भूतलसंसर्गिणः =भूतलसंबन्धार्हस्य घटस्य निषेधरूपः दृष्ट: । प्रतियोगिन एवाप्रसिद्धौ न हि निषेधस्य प्रसक्तिः । अतः यतः संसर्गिणः = प्रतियोगिनः बोधः नास्ति, किन्तु केवलस्यैव आकाशस्य स्वतन्त्रतया प्रतीतिः, अतः संसर्गाभावमात्रं न च भवति = नैव भवति । विशेषरूपेणापि संसर्गाभावरूपतां निराकरोति - अत्यन्तेत्यादिना । अत्यन्ताभावनाशौ = अत्यन्ताभावरूपो वा, प्रध्वसाभावरूपो वा, अपि वा = अथवा अजननिः = प्रागभावरूपो वा आकाशो न भवितुमर्हति । कुतः? तेषु = आवरणरूपेषु प्रतियोगिषु सत्स्वेव न स्युः = अत्यन्ताभावः निरुपाधिकः कुत्रापि वक्तुं न शक्यः; देशकालप्रतियोगिविशेषनिर्देशमन्तरा न ह्यत्यन्ताभावप्रतीतिर्भवेत्‌ । 'अत्रेदानीं घटो नास्ति' इत्येव खल्वनुभवः । 'इहेदानीम् आवरणं नास्ति' इति खल्वावरणाभावप्रतीतिर्वक्तव्या । तत्र 'इह' इति कस्य निर्देशः? आकाशस्यैव स निर्देशः वक्तव्यः । सिद्धस्तर्ह्यवरणाभावातिरिक्तः 'इह'शब्दार्थः आकाशः । एवं प्रध्वंसाभावः, प्रागभावश्च न सामान्यधर्मावच्छिन्नप्रतियोगिताकौ । प्रध्वंसः खलु यस्य कस्यचिदेव घटादेः । घटसामान्यध्वंसस्तु प्रलयकाल एव । प्रतियोगिनि घटविशेषे अन्यत्र सत्यपि, अन्यत्र घटव्यक्त्यन्तरध्वंसः व्यवहारार्ह एव । एवमेव प्रागभावोऽपि । 'भविष्यति' इति प्रतीतिः किल न घटसामान्यविषयिणी; सर्वेषां घटानां युगपदुत्पततेरसंभवात्‌ । अतो भविष्यतीति घटविशेषविषयिणी । नीलघटे सत्यपि, 'पीतघटो नष्टः' रक्तघटो भविष्यति' इति व्यवहारस्य सार्वजनिकत्वात्‌ । अतस्तत्र आवरणान्तराभावस्य व्यवहारेऽपि आवरणविशोषस्यापि सत्वेन नाकाशप्रतीतेः संभवः । अतः आवरणप्रध्वंसाभावरूपो वा, आवरणप्रागभावरूपो वा आकाशः न भवितुमर्हति । प्रागभावस्योत्पतत्त्यभावात्‌ तस्य 'अजननि'पदेन निर्देशः ॥   
एवमावरणान्योन्याभावरूपोऽपि नाकाशः । कृत इति चेत्‌ - तं तम् अर्थं विहाय प्रतियोगिनम्‌, अनुयोगिनं चार्थं विहाय, तादात्म्याभावस्य = अन्योन्याभावस्य सिद्धिः कथमिव भवेत्‌?, न कथञ्चिदपि भवेत्‌ । 'अयमयं न' इति खलु अन्योन्याभावः । 'घटः पटो न' इति हि घटस्य पटात्मत्वाभावः कथ्यते ।   
एकस्मिन्‌ आवरणे सत्यपि, आवरणान्तरभेदस्य प्रतिव्यक्त्यावश्यकत्वात्‌, आवरणे सत्यपि आवरणविशेषभेदस्य तस्मिन्‌ सत्त्वात्‌ आकाशप्रतीतिर्वक्तव्या । नन्वावरणविशेषभेदस्यावरणविशेषान्तरे सत्त्वेऽपि अन्योन्याभावस्य सामान्यधर्मावच्छिननप्रतियोगिकत्वमावश्यकम्‌ । अन्यथा 'घटो न घटः' इत्यपि प्रतीत्यापत्तिः । अतः आवरणत्वावच्छिन्रभेद एवावरणतादात्म्याभावः । अतो नोक्तापत्तिरिति चेत्‌, अस्तु तत्‌ । परं तु अनुयोगी कः । 'आकाशः आवरणं न' इति खलु प्रतीतिर्वक्तव्या । तथा च अनुयोगितया सिद्ध एवाकाशः । न चाकाशपदं त्यक्त्वा 'इदमावरणं न' इत्येव प्रतीतिरस्त्विति वाच्यम्‌, तदापीदंपदस्यार्थतया कस्यचित्सिद्धतया नेष्टसिद्धिः । किञ्चाकाशपदावरणाभावपदयोः पर्यायत्वात्‌ 'घटः कलशः' इतिवत्‌ स्यात्‌ । ननु 'घटः घटत्ववान्‌' इति व्यवहारः कथं प्रामाणिकः? तत्र घटपदस्यापि घटत्वाश्रयबोधकत्वात्‌ पर्यायत्वापत्तिः । न च तत्र घटपदस्य घटत्वाश्रयो नार्थः, किन्तु घटपदबोध्यः कश्चिदर्थः । स च घटव्यक्तिमात्रमपि । अतो न तयोः पर्यायत्वमिति चेत्‌, एवं सत्यपि प्रकृते आकाशव्यक्तेस्सिद्ध्या नाकाशोऽभावरूपो भवेत्‌ । अतोऽनुयोगितयाऽऽकाशसिद्धिर्निष्प्रत्यूहैव । अतः अन्योन्याभावात्मकत्वाङ्गीकारमात्रेण नाकाशप्रतीतिर्निर्वोढुं शक्या ॥   
तदेवम्‌ आकाशस्य आवरणाभावरूपत्वासंभवः, अभावस्यातिरिक्ततामङ्गीकृत्य प्रत्यपादि । वस्तुतस्तु सिद्धान्ते, अभावस्य भावान्तररूपताङ्गीकारात्‌ आवरणाभावस्यापि भावान्तररूपत्वमेवावश्यकम्‌ । तच्च भावान्तरम्‌ आकाश एव भवितुमर्हति, नान्यदिति नाकाशस्य तुच्छत्वनिरुपाख्यत्वसिद्धिः । अत्र वक्तव्यमग्रेऽद्रव्यसरे (श्लो.१२९ इत्यादौ) भविष्यति ॥ ४६ ॥
</details>



<details><summary>सर्वाङ्कषटीका</summary>

एवमाकाशस्य तुच्छत्वं निराकृत्य, आकाशे विद्यमानं विवादान्तरमप्याक्षिप्य समाधत्ते - नित्यत्वादीत्यादिना । अम्बरादेः = आकाशादेः, निरवयवद्रव्यताद्यैः = निरवयवद्रव्यत्वादिहेतुभिः, नित्यत्वादि = नित्यत्वादिकं यदि प्रसाध्यम्‌ इष्टम्‌ इति पूर्वपक्षसंग्रहः । नित्यत्वादीत्यत्रादिना विभुत्वग्रहणम्‌ । 'आकाशो नित्यः, निरवयवद्रव्यत्वात्‌;' 'आकाशः विभुः, निरवयवद्रव्यत्वात्‌' इत्यनुमानम्‌ । अम्बरादेरित्यादिना मनसः ग्रहणम्‌, सिद्धान्ते मनसोऽपि जन्यत्वात्‌ । द्रव्यताद्यैः इत्यत्राद्यपदेनामूर्तत्वादिग्रहणम्‌ । यथायोग्यं पक्षसाध्यहेतवो योजनीयाः ॥   
निराकरोति - कः स्यादित्यादिना । विपक्षे = विपरीतपक्षे = हेतोरप्रयोजकशङ्कायाम्‌ बाधः कः स्यात्‌ = वैपरीत्ये आपादिते बाधकतर्कः कः? 'हेतुरस्तु साध्यं मा स्तु' इत्यप्रयोजकशङ्कायां कृतायां तद्वारकः, 'यदि हेतुः न स्यात्‌, तर्हि साध्यमपि न स्यात्‌' इति अनुकूलस्तर्कः प्रदर्शनीयः । यदि न शक्यते, तदा इदमनुमानमप्रमाणं स्यात्‌ । प्रकृते, 'निरवयवद्रव्यत्वमस्तु नाम, नित्यत्वं मास्तु', अथवा 'विभुत्वं मास्तु' इति आपादनं विवक्षितम्‌ । एवमापादिते, 'यदि नित्यत्वं न स्यात्‌, तर्हि निरवयवद्रव्यत्वमपि न स्यात्‌' इत्यनुकूलस्तर्कः वक्तव्यः । अत्रेष्टापत्तौ तादृशतर्कस्याभावात्‌ उक्तानुमानमप्रयोजकम्‌ । लोके हि सावयवं घटादि अनित्यम्‌, अविभु च दृष्टम्‌, तेन निरवयवं नित्यं स्यात्‌, नो चेत्‌ निरवयवं न स्यात्‌ इत्यस्त्यनुकूलस्तर्कः इत्यत्राह - कथमिवेत्यादि । निगमे = 'आकाशः संभूतः' (तै.आ.१) इत्याकाशस्योत्पत्तिप्रतिपादके वेदे बाधके = उक्तानुमानस्य बाधके सति अनुमा = अनुमानं कथमिव स्यात्‌ = प्रतिष्ठितं भवेत्‌ । 'नरशिरः कपालं शुचि, प्राण्यङ्गत्वात्‌, शङ्खुवत्‌' इत्यनुमानम्‌, 'स्पष्टा नरशिरोऽस्थ्यादि सवासा जलमाविशेत्‌' इत्यादि धर्मशास्त्रविरोधात्‌ अप्रमाणं यथा, तथेदमपि । घटादिप्रतिदृष्टान्तः प्रदर्शितः किलेत्यत्राह - बाध इत्यादि । श्रुतिसमधिगते = वेदप्रतिपादिते विषये, सामान्यदृष्ट्या = लोकदृष्टसामान्याकारमादाय बाधः = श्रुत्यर्थबाधः कुत्रापि विषये नैव शक्यः = न वक्तुं शक्यः; श्रुतेः इतरसर्वप्रमाणापेक्षया बलवत्त्वात्‌ । अतः श्रुत्या आकाशस्यानित्यत्वे सिद्धे तद्विरुद्धतयोक्तं अनुमानमप्रमाणम्‌ । एवमेवान्यदपीति प्रदर्शयति - तेनेत्यादि । तेन = श्रुतिविरोधेनैव अमूर्तत्वलिङ्गात्‌ = अमूर्तत्वहेतुना विमतम् = आकाशादि, मूर्तम्‌ = वाय्वादि न सृजति = नोत्पादयति इत्यादि = इत्याद्यनुमानमपि अपास्तम्‌ = निरस्तं द्रष्टव्यम्‌ । आकाशः न वाय्वाद्युपादानम्‌, अमूर्तत्वात्‌, मनोवत्‌' इत्यनुमानप्रयोगः । वायुस्तु मूर्तद्रव्यम्‌ । आकाशं त्वमूर्तम्‌ । अमूर्तात्‌ मूर्तं कथमुत्पद्येतेत्याद्याक्षेपोऽपि 'आकाशाद्वायुः' इति वायोराकाशादुत्पत्तिप्रतिपादकश्रुत्या बाधितत्वादप्रमाणमित्यर्थः ॥ ४७ ॥
</details>



<details><summary>सर्वाङ्कषटीका</summary>

सृष्टिप्रकरणे दिशः कुत्राप्यप्रतिपादनात्‌ अतिरिक्ता दिक्‌ नाङ्गीक्रियते । एवं सति प्राच्यादि- व्यवहारः कथम्‌? इत्याशङ्कानिराकरणेन प्रसङ्गात्‌ दिशं निराकरोति - प्रागित्यादिना । इदं वियत्‌ = संप्रतिपन्नम्‌ आकाशतत्त्वमेव भानुयोगादिभेदात्‌ = सूर्यसंयोगादिभेदात्‌ प्राक्प्रत्यक्त्वादिभेदम्‌ = प्राचीत्वप्रतीचीत्वादिभेदं भजतु = प्राप्नोतु । आकाशस्तु प्रत्यक्षसिद्धः स्थापितः । तत्र सूर्यसंयोगोऽपि प्रत्यक्षसिद्धः । अतश्च 'सूर्योदयसंबद्धः आकाश एव प्राची दिक्‌, सूर्यास्तमयसंबद्धः आकाश एव 'प्रतीची दिक्‌' इति निरूपयितुं शक्यत्वात्‌ अतीन्द्रिया अतिरिक्ता दिक्‌ किमर्थमङ्गीकार्या । तथाङ्गीकारेऽपि तस्या एकत्वात्‌ प्रागादिभेदः उपाधिभेदादेव वक्तव्यः । एवं सति प्रत्यक्षसिद्धेनैव व्यवहारनिर्वाहे अप्रत्यक्षा अतिरिक्ता दिक्‌ गौरवग्रस्ता नाङ्गीक्रियताम्‌ । एवं दैशिकपरत्वापरत्वव्यवहारोऽपि अतिरिक्तदिक्साधको न भवतीति वक्ति - अस्येति । अस्यैव आकाशस्यैव, अधिकदिश इव = अतिरिक्ताया दिशो यथा उपाधिभेदात्‌ प्रदेशसंयोगरूपोपाधिभेदात्‌ परत्वापरत्वे = दिक्कृते दूरत्वसमीपत्वरूपे परत्वापरत्वे स्ताम्‌ = भवताम्‌, असधातोः लोटि प्रथमपुरुषद्विकचनरूपम्‌ । 'दूरे वर्तते' 'समीपे वर्तत' इत्यादिव्यवहारस्सर्वसंमतः । अस्माकं वस्तुनश्च मध्ये प्रदेशाधिक्ये दूरत्वम्‌, प्रदेशन्यूनत्वे समीपत्वम्‌ इति वक्तव्यम्‌ । एतादृशोपाधिभूतप्रदेशसंयोगाधारतया दिक्‌ अङ्गीकार्या इति वैशेषिका वदन्ति । अत्रापि तादृशोपाधिसंयोगस्याधारः आकाश एव परत्वापरत्वव्यवहारनियामको भवतु; अतिरिक्ताया दिशोऽङ्गीकारे गौरवं दुर्वारम्‌ । अतो दिक्‌ नातिरिक्ता ॥   
ननु भवत्सिद्धान्ते आकाशस्य विभुत्वानङ्गीकारात्‌, तद्रहितः देशोऽपि कश्चित्स्यादेव । तत्र कथं दिग्व्यवहार इत्यत्राह - व्योमेत्यादि । व्योमोत्तीर्णे देशेऽपि आकाशरहिते देशेऽपि तदुपाध्यन्वितैः तत्तदर्थैः = आकाशस्य दिग्व्यवहारहेतुभूतप्रदेशभेदसंबद्धाः तत्र तत्र सुलभाः ये पदार्थाः सूर्यातपकालादयः सन्त्येव । तदन्विता ये केचित्‌, तैरेव दूरत्वादिव्यवस्था प्रभवतु = दूरत्वसमीपत्वादिव्यवस्था वर्णयितुं शक्यैव । अतः अन्यथासिद्धत्वात्‌ अतिरिक्तदिशः आवश्यकता नास्त्येव ॥   
ननु उपाध्यन्विताः पदार्थाः के? अपि च एकत्र आकाशेन व्यवहारः, अन्यत्र कालादिना व्यवहारः इति कथनेऽनवस्थागौरवप्रसङ्गादयो भवेयुः । तदपेक्षया एक एव पदार्थः सर्वत्र व्यवहार- हेतुर्यद्युच्यते, तदैव लाघवमिति चेत्‌, एवमपि 'धर्मिकल्पनातो वरं धर्मकल्पना' इति न्यायेन, प्राच्यादिव्यवहारहेतुभूतोपाधिसंयोगविशिष्टतया अतिरिक्तधर्मिणः पदार्थस्य कल्पनापेक्षया, क्ऌप्ते वस्तुनि आकाशे, तादृशोपाधिसंयोगरूपधर्ममात्रस्य कल्पने लाघवमस्त्येव । न चैकस्य पदार्थस्य तथात्वकल्पनाया असंभवात्‌ अव्यवस्था दुर्वारिति चेत्‌, एवमपि लाघवमस्त्येवेत्याह - स्वयमुतेत्यादि । अतः = अपि च स्वयंविभुना = स्वरूपत एव सर्वव्यापिना, स्वयमेव सर्वसमर्थेन वा ब्रहणा = परब्रह्मणा दूरत्वादि व्यवस्था प्रभवतु, परैः = इतरपदार्थैः नः किम्‌ = इति प्रगल्भवादः । अतश्चैकेनैव सर्वत्रापि निर्वाहान्नास्त्यव्यवस्था ॥ ४८ ॥
</details>



<details><summary>सर्वाङ्कषटीका</summary>

ननु दिशः एकत्वेन प्राच्यादिभेदः औपाधिक एव वक्तव्यः । उपाधयश्च सूर्योदयादयः स्वसंबन्धात्‌ दिशि प्राच्यादिभेदमुपजनयन्तः घटदावपि वस्तुनि 'प्राच्यां घटः' 'प्रतीच्यां वाराणसी' इत्यादिव्यवहारहेतवो भवन्ति । यदि दिक्स्थाने आकाश एव तादृशव्यवहारहेतुः स्यात्‌, तर्हि कालेश्वरादिना विनिगमनाविरह; । सर्वेषामेषां पदानां पर्यायता च स्यात्‌ । तथा च व्यवहारव्यवस्था च न स्यात्‌, इत्येतत्समाधत्ते - अन्यस्मिन्नित्यादिना । दिशः अङ्गीकारेऽपि तस्या अतीन्द्नियत्वाङ्गीकारात्‌, सूर्योदयस्थानत्वेन लोके आकाशस्यैव प्रदर्शनात्‌, अन्यस्मिन्‌ = घटादौ अन्यघर्मान्‌ = सूर्योदयावच्छिन्रदेशधर्मान् वियदादि = प्रत्यक्षसिद्धं आकशाद्येव घटयतु = आरोपयतु, तेन प्राच्यादिव्यवहारहेतुः आकाशादिरेव, अत्र अतिप्रसक्तः न = नास्त्येव । उपाधीनामयं स्वभावः, स्वधर्मं स्वसंयुक्ते वस्तुनि आरोप्य व्यवहारजननमिति । यथा जपाकुसुमं स्वस्मिन्‌ विद्यमानं लौहित्यं स्वसंयुक्ते स्फटिके आरोप्य 'लोहितः स्फटिकः' इति व्यवहारहेतुः । तद्वदेव आकाशरूपैकदेशावच्छेदेन सूर्योदयघटयोः संबन्धात्‌ दिग्व्यवहारहेतुत्वम्‌, तदनुगुणशक्तिमत्त्वं चास्तु का हानिः? शब्दसमवायिकारणतया क्लृप्तस्याकाशस्य, प्राच्यादिव्यवहारहेतुत्वं कथमिति न शक्यम्‌; सिद्धान्ते शब्दस्य पञ्चभूतधर्मत्वात्‌ । शब्दस्याकाशमात्रधर्मत्वेऽपि आकाशस्य शब्दजननशक्तस्य, दिग्व्यवहारजननशक्तिरपि कथं स्यादित्यपि न शङ्क्यम्‌, एकस्यैव दीपस्य प्रकाशकारित्वस्य अङ्गुल्यादिदाहकत्वस्य, वर्तिविकारकारित्वस्य, तैलक्षयकारित्वस्य एवमन्यान्यकार्यकारित्वस्य च युगपदेव दर्शनेऽपि न काचिदव्यवस्था दृश्यते । सामग्रीभेदः खलु प्रत्यक्षसिद्धः । तद्वदत्रापि उपाधिभेदात्‌ कार्यविशेषानुकूलायाः शक्तेः, सिद्धे दृष्टे च वस्तुन्यङ्गीकारे का हानिः? तदेतदाह - सिद्ध्यदित्यादि । सिद्ध्यत्‌ यत्‌ कार्यम्‌ = लोकानुभवसिद्धं यत्‌ कार्यम्‌, तदुपयुक्ता = तदनुकूला शक्तिरित्यन्वयः, मध्ये वर्तमानं शक्तिविशेषणम्‌ । तदनुकूला, उपनयननियमोपेता च या तादृशी शक्तिः । उपनयनम्‌ = स्वसन्निहिते आरोपणम्‌ इति यावत्‌ । स्वस्मिन्‌ विद्यमानं स्वसन्निहित एव आरोपयति इति उपाधेः स्वभावः । तस्य यो नियमः पूर्वोक्तः, तदुपेता = तद्विशिष्टा या, सा शक्तिः = उपनयननियमोपेततच्छक्तिः; तस्याः क्लृप्तिः = कल्पनं कार्ये यादृशं दृष्टम्‌, तदनुगुणा शक्तिः कारणे कल्प्यते । सिद्धान्ते शक्तिः अतिरिक्तः पदार्थः । एवञ्च, दर्शनानुरोधेन विषयव्यवस्था, न तु 'एवं सति अन्यदपि कार्यं कुतोऽनेन न भवति' इत्याक्षेपः कर्तुं शक्यः । अन्यस्य कार्यस्यादर्शनात्‌ | कॢप्तपदार्थस्य सप्त अन्यकार्यानुगुणशक्तिमत्त्वकल्पनेनैवोपपतत्तौ, 'धर्मिकल्पनातो वरं धर्मकल्पना' । अयमंशः वैशेषिकाणामपि समानइत्याह - एवमित्यादि । हि प्रसिद्धौ । अधिकायाम्‌ = अतिरिक्तायामङ्गीकृतायामपि भवतः = भवत्संमताया दिशि अतिप्रसङ्गः = इयमेव शक्तिः वर्तते, नान्या वर्तत इति कुतः? इत्यापादनम्‌, निषेध्यः निराकरणीयः, यत्‌ दृश्यते तदनुगुणं कारणं कल्प्यम्‌, नाधिकमिति क्रमेणैव निरस्तव्यः । 'भवतो निषेध्यः' इति वान्वयः । एतावता मतद्वयं समानमिति न भ्रमितव्यमित्याह - धर्मेत्यादि । भवन्मते कारणत्वरूपो धर्मः, तदाश्रयतयाऽतिरिक्ता धर्मी च = दिक्‌ च इति द्वयं कल्पनीयम्‌ । अस्माकं तु क्लृप्ते आकाशो दिग्व्यवहारहेतुत्वरूपधर्ममात्रकल्पनमिति लाघवमस्ति । तर्हि अनेनैव न्यायेनातिरिकितः कालोऽपि मास्त्विति चेत्‌, तत्राह - तदितरतेत्यादि । काले तु = कालविषये तु तदितरता = आकाशाद्यतिरिक्तता स्वमानात्‌ = कालस्यातिरिक्तत्वसाधकप्रमाणात्‌ स्यात्‌ । तत्‌ अग्रे (श्लो.६५) भविष्यति । कालः अतिरिक्तः, दिक्‌ तु नातिरिक्तेत्यर्थः ॥ ४९ ॥
</details>



<details><summary>सर्वाङ्कषटीका</summary>

नन्वेवं सति स्पर्शाश्रयतया अतिरिक्तो वायुरपि न सिद्ध्येत्‌; सिद्धस्यैवाकाशस्य शब्दाश्रयत्ववत्‌ स्पर्शाश्रयत्वकल्पनयाप्युपत्तेः इति शङ्कायाम्‌, यदि वायोः स्पर्शाश्रयतयानुमानम्‌, तदेयमापत्तिः । श्रुत्युक्तत्वादतिरिक्तो वायुः अङ्गीक्रियते । न तथा दिश इति समाधानमाह संखयानमित्यादि । क्वचिदपि = सृष्टिप्रकरणे कुत्रापि दिशः संख्यानम्‌ = गणनम्‌ न । कालवद्वा भेदः न कण्ठोक्तः = 'रूपान्तरं तत्‌ द्विजकालसंज्ञम्‌' (वि.पु.) इति कालस्येव दिशः भेदोऽपि कुत्रापि स्पष्टं नोक्तः । ननु कथं नोक्तमिति । स्मरति हि भगवान्‌ पाणिनिः वेदाङ्गमूर्धन्यस्य व्याकरणस्य कर्ता 'दिग्देशकालेष्वस्तातिः' (पा.सू.५-३-२७) इत्यादीति चेत्‌, तत्राह - व्याक्रियादिव्यवहृतिरपि = व्याकरणशास्त्रीयव्यवहारोऽपि अन्यथैव = व्याकरणस्य शब्दशास्त्रत्वात्‌, अर्थस्यातिरिक्तत्वानतिरिक्तत्वविषये तस्य प्रमाणत्वाभावादिति निर्वाहेणापि उपपन्नम्‌ = उपपत्तियुक्तं भवेत्‌ । ननु 'दिशः श्रोत्रात्‌' (पु.सू.) इति भगवतः श्रोत्रात्‌ दिशः उत्पत्तिः, 'दिशः श्रोत्रम्‌' इति लयसमये दिशि श्रोत्रस्य लयश्च वेदेऽपि कण्ठत एवोक्त इत्यत्राह - श्रोत्रादित्यादि । श्रोत्रात्‌ = भगवतः श्रोत्रात्‌ उक्तः तस्य = दिक्तत्त्वस्य उदयस्तु = 'दिशः श्रोत्रात्‌' इति कथितः दिशः उत्पत्तिः तत्र = श्रोत्रे 'दिशः श्रोत्रम्' इत्युक्तः अप्ययो वा = लयो वा लोकप्रभृतिवत्‌ = 'नाभ्या आसीदन्तरिक्षम्‌' (पु.सू.) इत्यन्तरिक्षलोकस्य नाभेरुत्पत्त्यादिवदेव व्यष्टिविषयतया, ज्ञेय इति शेषः । अथवा 'उक्तः' इति पदस्यावृत्तिः । एतावत्‌ = एतावन्मात्रं तत्त्वभेदम्‌ = दिशः अतिरिक्ततत्त्वतां न गमयति = न बोधयति । तच्छ्रौत्रतां च = दिशः श्रोत्रोपादानकतां च न गमयति । कुतः? आन्यपर्यात्‌ = अन्यपरत्वात्‌ । मनसः चन्द्रोत्पत्त्यादिवदेव व्यष्टौ कदाचित्तथात्वाभिप्रायात्तथोक्तिः इत्यादिक्रमेणान्यथासिद्धत्वात्‌ दिशः अतिरिक्ता नास्ति ॥ ५० ॥
</details>



<details><summary>सर्वाङ्कषटीका</summary>

एवमाकाशपरीक्षां तत्प्रसक्तया दिक्परीक्षां च परिसमाप्य, अनन्तरम्‌ 'आकाशाद्वायुः' इति क्रमप्राप्तवायुपरीक्षामुपक्रमते - वात इत्यादि । वायुः शब्दस्पर्शधृतिकम्पनैरनुमीयत इति वैशेषिकाः । वायुः वेगेन यदा वाति, तदा विचित्रः शब्दः अनुभवसिद्धः । एवं स्पर्शविशेषः, वृक्षदिकंपनम्‌, शीर्णपत्रादीनामाकाशे प्लवनम्‌ इत्यादिकमपि अनुभवसिद्धम्‌ । एभिः तद्धेतुतया वायुः अनुमीयते, न तु वायुः प्रत्यक्षः । बाह्यप्रत्यक्षं प्रति रूपस्य कारणत्वात्‌, वायौ तदभावाच्च वायुः न प्रत्यक्षः । ननु रूपं चाक्षुषप्रत्यक्षं प्रति खलु कारणम्‌ । वायौ रूपाभावात्‌ मास्तु चाक्षुषप्रत्यक्षम्‌, स्पार्शनप्रत्यक्षे रूपं कथं कारणमिति चेत्‌ - सत्यम्‌, तत्तदिन्द्रियजन्यप्रत्यक्षं प्रति तत्तद्गुणा एव कारणम्‌ । परन्त्वयं विशेषकार्यकारणभावः । सामान्यकार्यकारणभाव: आवश्यकः किल । सर्वं हि वस्तु सामान्यविशेषात्मकम्‌ । यथा ज्ञानविशेषाः प्रत्यक्षानुमितिशब्दाः । तेषां करणानि यथासंख्यम्‌ इन्द्रियव्याप्तिज्ञानशब्दाः । एवमपि ज्ञानसामान्यकारणम्‌ आत्ममन- स्संयोगादि । एतदभावे बाह्यप्रत्यक्षमपि न जायेतेति सर्वसंमतम्‌ । तद्वदत्रापि तत्तदिन्द्रियाणि तत्तज्ज्ञानविशेषकारणानि । तथा बाह्यप्रत्यक्षसामान्यकारणमपि किञ्चित्‌ वक्तव्यमेव । एवमेवाद्वितीयं ब्रह्मापि प्रमेयत्वादिना सामान्यात्मकम्‌, बृहत्ववर्धक्त्वादिना(DOU) विशेषात्मकम्‌ । सामान्यविशेषौ च परस्परसापेक्षौ, सामान्यमन्तरा न विशेषः, विशेषमन्तरा च न सामान्यम्‌ । एवं घटादावपि - घटं प्रति मृत्पिण्डः कारणमिति सामान्यम्‌ । तद्घटं प्रति तन्मृत्पिण्डः. कारणमिति विशेषः । परन्तु तन्मृत्पिण्डतद्घटयोरन्वयव्यतिरेकग्रहणासंभवात्‌, अन्वयव्यतिरेकयोस्सामान्यरूपेणैव संभवात्‌, घटत्वावच्छिन्नं प्रति मृत्त्वावच्छिन्नं कारणमिति सामान्यकार्यकारणभावोऽप्यावश्यकः । अतः बाह्यप्रत्यक्षत्वावच्छिन्नं प्रति रूपं सामान्यकारणम्‌; वायो तदभावात्‌ न बाह्यप्रत्यक्षसंभवः । अतः स्पर्शाद्यनुमेयो वायुः । शिष्टं समनन्तरश्लोके ॥   
ननु दर्शनस्पर्शनाभ्यामेकार्थग्रहणादिना द्रव्यं पूर्वं साधितं किल । तत्रान्धकारेऽपि त्वगिन्द्रियेण घटादिप्रत्यक्षमङ्गीकृतं किल । एवं सति अत्र परं कथमुच्यते वायौ रूपाभावात्‌ त्वगिन्द्रियेणाप्यग्रहणम्‌? उच्यते, अन्धकारे त्वचा यद्यपि द्रव्यप्रत्यक्षं भवत्येव । परन्त्विदं विशेषकारणम्‌ । सामान्यकारणं तु बाह्यप्रत्यक्षं प्रति रूपम्‌ । तदस्त्येव घटे । अतः सामान्यसामग्रीसहितया विशेषसामग्र्या घटप्रत्यक्षं भवत्येव । वायौ तु तादृशसामान्यसामग्र्यभावात्‌ न बाह्यप्रक्षसंभवः, तदभावेन च त्वगिन्द्रियं स्पर्शं गृह्णीयात्‌, न तु वायुम्‌ । अन्यथा वायाववात्यपि त्वचा वायुप्रत्यक्षप्रसङ्गः । अतः अनुमेय एव । तदेतन्निराकरोति - वातः = वायुः वाति इति इतरसमा = 'घटो दृश्यते' इत्यादीतरप्रत्यक्षसदृशी यतः, ततः साक्षान्मतिः = साक्षात्काररूपैव प्रमितिः । अन्यथा 'घटो दृश्यते' इति प्रतीतिरपि रूपेण घटानुमितिरूपा स्यात्‌ । ननु घटः, तदाश्रितं रूपं चेति द्वयमीक्ष्यते चक्षुषा । नैवं वायुः, स्पर्शः तदाश्रितश्चेति द्वयमनुभूयते, स्पर्शमात्रं प्रतीयते । तेन च तदाश्रयः वायुस्तु अनुमीयत इत्येव युक्तमित्यत्राह - स्पर्शत इत्यादि । असौ = 'वातो वाति' इति प्रतीतिः स्पर्शतः = सर्शगुणात्‌ नानुमा = न अनुमितिः । एवमनङ्गीकारे अतिप्रसङ्गमाह - अन्ध इत्यादिना । अन्धे = रूपग्रहणसामर्थ्यरहिते पुरुषे अन्येषु = वायुभिन्नपृथिव्यादिष्वपि प्रसङ्गात्‌ = अनुमितिरूपताप्रसङ्गात्‌ । अन्धः घटं स्पृशन्‌ 'घटोऽयम्‌' इति वदति । न हि सः एवं वदति 'मया स्पर्शमात्रं गृह्यते, न त॒ घटः' इति । निमीलितचक्षुषा अनन्धेनापि तथा व्यवहारप्रसङ्गात्‌ । अत एव 'अन्धे' इति पदं रूपग्रहणरहितस्पर्शग्रहीतृपुरुषपरम्‌ । रूपग्रहणराहित्यं च आन्ध्येन वा, अन्धकारादिना वा चक्षुर्निमीलनादिना वा स्यात्‌ । न च तत्र सर्वत्र रूपस्यापि तत्र सत्त्वात्‌ रूपवत्त्वमेव द्रव्यग्रहणप्रयोजकमसित्वति शंक्यम्‌; अन्धेन रूपं न गृह्यते; अथापि त्वचा स्पर्शः, रूपाश्रयो घटश्च गृह्यते इत्यस्यासंबन्धप्रलापत्वापातात्‌ । रूपाश्रयत्वस्य त्वगिन्द्रियग्राह्यत्वस्य च संबन्धाभावात्‌ । तदेतदाह - न पुनरित्यादि । रूपशून्ये वस्तुनि स्पर्शनम्‌ = त्वगिन्द्रियम्‌ अगमकम्‌ = प्रत्यक्षाजनकं न पुनः = रूपशून्यत्वं त्वगिन्द्रियजन्यप्रत्यक्षविरोधि नैव भवेत्‌ । कुत इत्यत्र - अन्याक्षेत्यादि । अन्याक्षग्राह्यतादृग्विधगुणविरहः = अन्यत्‌ अक्षम्‌ = इन्द्रियं चक्षुरादि, तद्ग्राह्यः तादृग्विधः गुणः = रूपम्‌, तद्विरहः = तदभावः अन्यत्‌ अक्षम्‌ = त्वगिन्द्रियं न रुन्धे हि = न प्रतिबध्नाति = प्रतिबन्धकं न भवति हि । रूपाभावः त्वगिन्द्रियेण वस्तुग्रहणं प्रति प्रतिबन्धको न भवति । तत्र संप्रतिपन्नं दृष्टान्तमाह - निर्गन्ध इत्यादिना । निर्गन्धः = गन्धरहितः नीरसोऽपि = रसरहितोऽपि अनलः = तेजः दर्शनस्पर्शनाभ्याम्‌ = चक्षुस्त्वगिन्द्रियाभ्यां यत्‌ स्फुरति = यतः प्रतिभाति, अतः अन्याक्षग्राह्यतादृग्विधगुणविरहः अन्यदक्षं न रुन्धे । गन्धराहित्यं यथा चाक्षुषप्रत्यक्षाप्रतिबन्धकम्‌, तथैव रूपराहित्यमपि त्वाचप्रत्यक्षप्रतिबन्धकं न भवत्येवेत्यर्थः । ननु बाह्यप्रत्यक्षसामान्यसामग्रीभूतस्य रूपस्याभावे कथं केवलविशेषसामग्री कार्यं जनयेत्‌ । अन्यथा आत्ममनस्संयोगाभावेऽपीन्द्रियं प्रत्यक्षजनकं भवेदिति चेत्‌; रूपस्य बाह्यप्रत्यक्षत्वावच्छिन्नं प्रति कारणत्वस्यैभावान्न दोषः । तर्हि बाह्यप्रत्यक्षसामान्यं प्रति किं कारणमिति चेत्‌, न किञ्चिदित्येव । यावत्संभवमेव सामान्यकार्यकारणभावः, न तु सर्वत्र । यद्वा रूपाद्यन्यतमत्वमेवास्तु प्रयोजकम्‌; न तु रूपमात्रम्‌ । अतः वायुः त्वगिन्द्रियजन्यप्रत्यक्षविषय एव । अधिकं समनन्तरश्लोके ॥ ५१ ॥
</details>



<details><summary>सर्वाङ्कषटीका</summary>

वायोः प्रत्यक्षत्वे तद्गतसंख्यादिकमपि प्रत्यक्षतो गृह्येतेत्यादि परोक्तं बाधकमुपन्यस्य निराकरोति - संख्याद्या इत्यादिना । गन्धवाहे = वायौ स्पार्शने = त्वगिन्द्रियग्राह्ये सति, तदधिकरणकाः = वायौ वर्तमानाः संख्याद्याः = संख्यापरिमाणादयोऽपि स्पार्शनाः = त्वगिन्द्रियग्राह्याः स्युः = भवेयुः । तत्र हेतुः - तेषामित्यादि । तेषां = संख्यादीनां द्रव्योपलंभप्रतिनियतनिजाध्यक्षयोग्यत्वतः = द्रव्यस्य = संख्याद्याश्रयस्य द्रव्यस्य उपलंभे = प्रत्यक्षत्वे प्रतिनियतं = नियमेन व्याप्तम्‌, यत्‌ निजाध्यक्षयोग्यत्वम्‌ = आश्रयग्रहणयोग्येन्द्रिय- जन्यप्रत्यक्षविषयत्वम्‌, तन्नियमात्‌ इत्यर्थः । संख्यादीनां गुणानां प्रत्यक्षं प्रति तदाश्रयद्रव्यग्रहणसमर्थमिन्द्रियमेव कारणं दृष्टम्‌, अन्वयव्यतिरेकवशात्‌ । यथा घटगता संख्या, घटग्रहणसमर्थेन्द्रियेण चक्षुषा त्वचा च गृह्यते इति नियमः सर्वसंमतः । एवञ्च वायोः यदि त्वचा ग्रहणम्‌, तर्हि वायुगता संख्यापि त्वचा गृह्येत । चेत्‌ = इति चेत्‌; समाधत्ते - इष्ट त्वंशे । 'प्रथमो वायुः ववौ, द्वितीयो ववौ' इत्याद्या अनुभवा दृश्यन्त एव । अधिकरणग्राहकमिन्द्रियम्‌, तद्गतगुणमपि गृह्णाति' इत्ययं नियमः सर्वांश नेष्टः, घटग्राहकेण चक्षुषा, घटगतगुरुत्वस्याग्रहणात्‌ । अत उक्तम्‌ अंशे = क्वचिद्विषये इष्टमिदम्‌, न तु सर्वत्रेति त्वयापि वक्तव्यमेव । एतादृशं व्याप्तिभङ्गमात्मन्यपि प्रदर्शयति - न चेत्यादि । आत्मप्रभृतिषु =आत्मादिवस्तुषु ते सर्वे = तत्र वर्तमानाः सर्वे गुणाः तैः सह = आश्रयभूतैः आत्मादिभिस्सह न च प्रसिद्ध्यन्ति = नैव गृह्यन्ते । आत्मा तु 'अहम्‌' इति मानसप्रत्यक्षविषयः अङ्गीक्रियते । तत्र आत्मना सह आत्मगताः अणुत्वमहत्त्वपरिमाणादयः धर्माधर्मादयश्च न हि केनापि गृह्यन्ते । अतः 'आश्रयग्राहकम्‌, तदाश्रितमपि गृह्णाति' इति नियमः न सार्वत्रिकः । किन्तु अनुभवानुरोधेनैव व्यवस्था वक्तव्या । पुनश्शङ्कते - तद्बाह्ये = आत्मव्यतिरिक्त एव विषये तद्व्याप्तिः = पूर्वोक्तव्याप्तिः इष्टा यदि = संमता यदि; तर्हि, असौ = व्याप्तिः सततगतेः अपि बाह्ये = वायुभिन्नपृथिव्यादिविषय एव अस्तु, न तु वायौ, इत्यपि कुतो न स्यात्‌ । नियमाः खलु अनुभवेनैव निरूप्यन्ते । अतः वायोः प्रत्यक्षत्वे न कापि हानिः ॥   
वस्तुतस्तु पञ्चस्विन्द्रियेषु द्रव्यग्राहकं द्वयमेव, चक्षुः, त्वक्‌ च । तत्रापि, लोके प्रत्यक्षतो दृष्टम्‌' प्रत्यक्षदर्शनम्‌' इत्यादिव्यवहारास्सर्वेऽपि चाक्षुषा एव दृष्टाः । अतः इतरेन्द्रियजन्यज्ञानानां शास्त्रदृष्ट्या प्रत्यक्षत्वेऽपि, लोकदृष्ट्या चाक्षुषज्ञान एव प्रत्यक्षत्वव्यवहारात्‌, 'बाह्यप्रत्यक्षत्वावच्छिन्नं प्रति रूपं कारणम्‌' इति वायुः न प्रत्यक्षः । न च विपरीतमेव किं न स्यात्‌, बाह्यप्रत्यक्षत्वावच्छिन्नं प्रति स्पर्श एव कारणमस्त्विति शङ्क्यम्‌; आलोकस्याचाक्षुषत्वप्रसङ्गात्‌ । अस्त्वालोकोऽनुमेय एवेति तु नः घटादीनामप्यनुमेयत्वप्रसङ्गात्‌ । अतो रूपमेव बाह्यप्रत्यक्षत्वप्रयोजकमिति तेषामाशयः । किञ्च वायोः त्वगिन्द्रियग्राह्यत्वे, अपवरके वर्तमानो निश्चलो वायुः कुतस्त्वचा न गृह्यते? न च तत्र वायुरेव नास्तीति वाच्यम्‌, तत्र स्थितानां श्वासोच्छ्वासदर्शनात्‌ । अतः वायुर्न प्रत्यक्षः, किन्तु स्पर्शाद्यनुमेयः । वेदान्तिभिस्तु केवललोकव्यवहारापरिगणनात्‌, तन्निराकरणम्‌ । 'वातो वाति' इत्यनुभवोऽपि स्पर्शविषयक एव । एवं च -   
'मर्यादानामसाङ्कर्यात्‌ शास्त्राणां विषयस्थितेः । खण्डनानां नावकाशः भावाविष्करणं परम्‌ ॥   
परं तु कालमाहात्म्यान्महर्ष्याशयदूरगाः । खण्डनैकव्यसनिनो जाता हन्त! विपश्चितः ॥   
बौद्धा यदा विप्रतीपं गताः पाण्डित्यगर्विताः । तदारभ्य व्यसनिनो जाताः प्रायो विपश्चितः ॥   
एतस्माज्जायते प्राणो मनस्सर्वेन्द्रियाणि च । खं वायुर्ज्योतिरापः पृथिवी विश्वस्य धारिणी ॥  
आचार्यसार्वभौमोऽयं न समो यद्यपीतरैः । अवृणोद्यं स्वयं ज्ञानविज्ञानाद्यधिदेवता ॥   
यत्किञ्चित्साधने वापि समर्थो बाधनेऽथवा । चर्चामेवं करोति स्म तत्तत्कालानुरोधतः ॥   
तथापि शिष्यबुद्ध्यादिवैशद्यार्थं तदा तदा । तस्यैवानुग्रहाद्ज्ञेयस्तद्वचोऽर्थो न चान्यथा ॥   
गुरोश्शापस्तु शिष्यःस्याद्भक्तो भगवतस्तथा । स्मर्तव्योऽयं सदा न्यायः बहुसंशयनाशकृत्‌ ॥   
इदं रहस्यं तत्तदवसरे व्यक्तीभविष्यति ॥ ५२ ॥
</details>



<details><summary>सर्वाङ्कषटीका</summary>

वायुसामान्यं विचार्य, वायुविशेषं विचारयति - न प्राण इत्यादि । कर्मिणां शरीरधारणहेतुः प्राण- पदवाच्यः कः? इति प्रश्ने - प्राणः = प्राणपदवाच्यः न वायुमात्रम्‌ = सामान्यवायुरूपः न, प्राणशब्दः न वायुसामान्यवाचीति यावत्‌ । तत्र हेतुः - सहपरिपठनात्‌ = 'एतस्माज्जायते प्राणः - खं वायुः' (मुं.उ.२-१-३) इति एकस्मिन्नेव वाक्ये प्राणस्य, वायोश्च सष्टेः सहैव स्पष्टं पाठात्‌ । उभयोः पर्यायत्वे उभयोः एकत्र पाठः न युक्तः । न क्रिया = उच्छ्वासनिःश्वासादौ प्राणपदप्रयोगदर्शनात्‌ उच्छ्वासादिक्रियैव प्राण इत्यपि न । कुतः? द्रव्यतोक्तेः = अपानाद्यवस्थावत्त्वाभिधानात्‌; क्रियाया अद्रव्यत्वेनावस्थावत्त्वाभावात्‌ । तेजोवत्‌ = तेज इव तत्त्वान्तरं वा न = स्वतन्त्रतत्त्वान्तररूपमपि न । कुतः - अगणनतः = तत्त्वसृष्टिप्रकरणे प्राणस्य गणनादर्शनात्‌ । हेत्वन्तरं - वायुतानुज्झनाच्च = वायुत्वापरित्यागाच्च । 'प्राणवायुः' इति वायुविशेषतयाभिधानादिति यावत्‌ । किं तर्हीत्यत्र सिद्धान्तमाह - तस्मादित्यादि । तस्मात्‌ = उक्तयुक्तिभिः वातः = वायुरेव सन्‌ घनजलकरकान्यायतः = घनः = मेघः, जलं प्रसिद्धम्‌, करका = घनीभूतं जलम्‌, एता विलक्षणा अपामवस्थाविशेषाः । एतन्न्यायात्‌ = एवमेवावस्थातः कंचित्‌ विशेषं पराप्य, देहान्तः = देहस्यान्तरेव, न तु बहिः, प्राणस्य बहिर्निस्सरणे हि मरणमेव; अतः नासिकायां निस्सरन्‌ वायुः प्राणाधीनक्रियावान्‌ वायु विशेषः । वृत्तिभेदैः = विलक्षणव्यापरैः बहुविधोपक्रियः = नानाविधानुपकारान्‌ कुर्वन्‌ दाशविध्यम्‌ = दशधाभेदं भजति = प्रप्नोति ॥   
“प्राणोऽपानस्समानश्चोदानव्यानौ च वायवः । हृदि प्राणो गुदेऽपानः समानो नाभिसंस्थितः ॥ उदानः कण्ठदेशस्थो व्यानस्सर्वशरीरगः । नागश्च कूर्मः कृकरो देवदत्तो धनञ्जयः(पोषणकरः) ॥ वागद्वारे नाग आख्यातः कूर्म उन्मीलने स्मृतः । कृकराच्च क्षुतं ज्ञेयं देवदत्ताद्विजृम्भणम्‌ ॥'  
न जहाति मृतं वाऽपि सर्वव्यापि धनञ्जयः ॥   
इति प्राणस्य कार्यविशेषा अभिहिताः । इदं च स्थूलदृष्ट्या । सूक्ष्माः अनन्ता वृत्तयः वायोः योगशास्त्रादिषूक्ताः द्रष्टव्याः ॥ ५३ ॥
</details>



<details><summary>सर्वाङ्कषटीका</summary>

प्राणविषये पक्षान्तरमनूद्य निराकरोति - प्राण इत्यादिना । प्राणः = प्राणवायुः अक्षम्‌ = इन्द्रियमेव । कुतः? प्राणशब्दात्‌ = प्राणशब्द: यतः इन्द्रियवाच्यप्यस्ति । क्षेत्रिणः = जीवस्य उपकरणतया च = चक्षुरादिवत्‌ उपकारकत्वसामान्याच्च । निराकरोति - इति अयुक्तम्‌ इति । कृतः? शब्दैक्यं हि = शब्दानुपूर्व्यैक्यम् ऐकजात्यं व्यभिचरति = अर्थस्य एकजातीयतां व्यभिचरति; हर्यादिनानार्थकपददर्शनात्‌ । प्राणता = प्राणशब्दवाच्यता अक्षेषु = इन्द्रियेषु न मुख्या, किन्तु इन्द्रियाणामपि प्राणाधीनत्वात्‌ इन्द्रियेषु कदाचित्‌ प्राणशब्दप्रयोगः । जीवोपकारकत्वात्‌ प्राणस्य इन्द्रियवाचित्वं यदि, देहस्य अनक्षभावेऽपि = इन्द्रियत्वाभावेऽपि उपकृतिः = जीवोपकारः अधिकः । एवञ्च शरीरमपि प्राणपदवाच्यं स्यात्‌ । उपकारकत्वातिशयेऽपि शरीरे इन्द्रियपदप्रयोगः नास्तीति प्राणः न शरीरमिति चेत्‌, अक्षोक्त्यदृष्टिः = इन्द्रियवाचित्वादर्शनं तत्समा = इन्द्रियेषु मुख्यतया प्राणपदाप्रयोगोऽपि सम एव । अप्रकम्प्यं प्रमाणमाह - न प्राणे इत्यादि । प्राणे सात्त्विकाहङ्करणविकृतिता न = सात्त्विकाहङ्कारपरिणामरूपता प्राणे नास्त्येव, किन्तु वायुविशेषरूपत्वात्‌ स्पर्शतन्मात्रोपादानकत्वमेव । तेन किमायातम्‌ - तद्धि = सात्त्विकाहङ्कारोपादानकत्वं हि तेषां लक्षणम्‌ = इन्द्रियाणां लक्षणम्‌ । अतः प्राणः नेन्द्रियाणि, किन्तु वायुविशेष एव । जीवप्राणधारणे इति पाठात्‌, जीवस्य व्यवहारेषु अत्यन्तमन्तरङ्गोपाधिषु प्राणः बुद्धिश्च प्रधानभूतौ । अत एव बहुषु जीवशब्दस्थाने प्राणशब्दः, बुद्धिपर्यायविज्ञानशब्दश्च श्रूयते । यथा 'प्राणो ह पिता प्राणो माता' (छां.७-१५-१) 'विज्ञानं यज्ञं तनुते' (तै.आ.५) इत्यादौ । अत्र वक्तव्यमधिकं जीवसरे भविष्यति ॥ ५४ ॥
</details>



<details><summary>सर्वाङ्कषटीका</summary>

वायुनिरूपणानन्तरम्‌ अग्नेर्निरूपणे कर्तव्ये, प्राणविचारप्रसङ्गात्‌ तत्तुल्यस्य अग्नेरप्यवस्थाविशेष- रूपस्य वैश्वानराग्नेः स्मरणात्‌ तद्विचारोपक्रमेणैवाग्निविचारमुपक्रमते - प्राणापानेत्यादिना । प्राणापानाख्यो यो वायुपूरकभस्त्रायन्त्रतुल्यः श्वोसोच्छ्वासयन्त्रः शरीरस्थः, तस्य यः रभसः = वेगः, तेन विसृमरः = प्रसरणशीलः हुताशः = अग्निः वैश्वानराख्याम्‌ = वेश्वानरसंज्ञां प्राप्य, सर्वभक्षः = भुक्तं सर्वं जीर्णयन्‌ जलनिधौ = समुद्रे और्ववत्‌ = बडबाख्याग्निरिव मध्येदेहम्‌ = प्राणिनां शरीरान्तः वसति; हुताशः इति कर्तृवाचकम्‌ । वैश्वानराग्नेः प्राणापानाभ्यां पोषणात्‌, तयोः भस्त्रायन्त्रत्वेन रूपणम्‌ ॥   
'अहं वैश्वानरो भूत्वा प्राणिनां देहमास्थितः । प्राणापानसमायुक्तः पचाम्यन्नं चतुर्विधम्‌ ॥' (गी.१५-१४) इति वचनं स्मर्तव्यम्‌ । प्राणस्य, वैश्वानरस्य च विशेषरूपस्य प्राणिनां पोषकत्वप्रदर्शनम्‌, इतरभूतानामपि उपलक्षकम्‌ । पञ्चापि भूतानि प्राणिनां शरीरे विशेषरूपेण भगवत्सान्निध्यप्रयोजकानि वर्तन्ते । आकाशो दहररूपेण, वायुः प्राणरूपेण, तेजः वैश्वानररूपेण, आपः शुक्ररूपेण, पृथिवी रसरूपेण च वर्तन्ते । एतानि च द्यावापृथिव्योः सङ्घटकानि । अत एव किल प्राणविद्या, वैश्वानरविद्या इति ब्रह्मविद्यासु गण्यते । अधिकमन्यत्र । अध्यात्मशास्त्रे एतत्कथनस्य तात्पर्यमाह - तत्तदित्यादि । दहरविद्यादिरूपासु तत्तद्ब्रह्मविद्यासु वेद्यम्‌ एतादृशं रूपं तु, अन इव = प्राण इव सोऽपि वैश्वानरोऽपि परब्रह्मणः = परमात्मनः रूपम्‌ । परन्तु तौ = प्राणः वैश्वानर आत्मानौ न = न चेतनात्मकौ । कुतः? जडत्वात्‌, पञ्चभूतानि हि जड- रूपाणि । एवं जनिविलयमुखैः = उत्पत्तिनाशादिभिः; 'एतस्माज्जायते प्राणः' इति उत्पत्तेः नाशस्य च दर्शनात्‌ । एवं भेदकण्ठोक्तिभिश्च = प्राणादेः आत्मनश्च स्पष्टं हि भेदः अभिधीयते । प्राणः अन्यः; प्राणी चान्यः । एवमितरत्रापि । अत एते जडतत्त्वेष्वेवान्तर्भवन्ति ॥ ५५ ॥
</details>



<details><summary>सर्वाङ्कषटीका</summary>

सामान्यरूपेण तेजस्तत्त्वस्य सुगमत्वात्‌, तत्र मुख्यान्‌ विचारणीयांशान्‌ प्रतिपिपादयिषुः, सिद्धान्तस्यात्यन्तमवश्यापेक्षितं प्रभाप्रभावद्द्रव्यं प्रथमं निरूपयति - धर्म इत्यादि । धर्मिभूतो दीपो यथा, तथा प्रभा इत्येकाऽपि, अत्रैकशब्दः अन्यपरः, धर्मः = धर्मरूपः भाति = लोके सर्वानुभवविषयो वर्तते । आत्मतत्त्वं हि स्वप्रकाशत्वात्‌ तेजोरूपं वक्तव्यम्‌ । एवं सति तस्य धर्मभूतं ज्ञानमपि स्वप्रकाशं संमतम्‌ । धर्मस्यापि ज्ञानत्वम्‌, धर्मिणोऽपि ज्ञानत्वमिति कथम्‌? इति परेषा प्रश्नः । अत एव दार्शनिकेषु आत्मानम्‌, तद्धर्मं ज्ञानं चाधिकृत्य महान्‌ विवादः प्रसरति । यदि आत्मा ज्ञानस्वरूपः, तर्हि सः न ज्ञानधर्मको भवितुमर्हति । 'अहं ज्ञानवान्‌' इत्यादौ धर्मतया भासमानं तु ज्ञानम्‌, नात्मस्वरूपजातीयं मुख्यं ज्ञानम्‌; किन्तु गौणं बुद्धिवृत्तिरूपमिति सांख्याः, अद्वैतिनः, द्वैतिन इत्यादयः बहवः । विज्ञानवादिनस्तु आत्मा ज्ञानस्वरूपः, निर्धर्मकश्च । धर्मधर्मिभावस्तु संवृत्त्या कल्पित इत्याहुः । वैशेषिकास्तु ज्ञानं मुख्यं धर्म एव, ज्ञाधात्वर्थत्वात्‌ । आश्रयभूतः आत्मा तु न ज्ञानस्वरूपः इत्याशेरते । सिद्धान्ते तु आत्मा ज्ञानस्वरूपः ज्ञानधर्मकश्च । एकजातीययोः कथं धर्मधर्मिभावः? इति शङ्कां दीपदृष्टान्तेन परिहरन्ति श्रीभाष्यकाराः । आत्मनः स्वप्रकाशत्वमात्रात्‌ ज्ञानस्वरूपत्वमुच्यते । धात्वर्थभूतं ज्ञानं तु आत्मधर्मभूतमेव । अत एव सिद्धान्तेऽस्य धर्मभूतज्ञानपदेन व्यवहार: । अधिकं जीवसरे(श्वो.५) । यद्यप्ययं विचारः जीवसरसंबन्धी, विचार्यते च तत्र विस्तरशः । परन्तु तत्र दृष्टान्तभूतस्य दीपस्य जडत्वात्‌, दीपस्वरूपनिर्णयः अत्र क्रियते । 'दीपः' इति धर्मस्य धर्मिणश्च सामान्यशब्द: । 'दीपज्वाला' 'दीपप्रभा' इति व्यवहारस्य सर्वसंप्रतिपन्नत्वात्‌, उभयत्रापि दीपपदयोगाच्च प्रभावतः दीपस्य, प्रभायाश्च धर्मधर्मिभावस्य सर्वानुभवसिद्धत्वाच्च, एकजातीययोरपि धर्मधर्मिभावः संगच्छते इत्याचार्याः । प्रभा प्रभावांश्च एक एव पदार्थः, भेदव्यवहारस्तु 'राहोः शिरः' इतिवदौपचारिक इति परे । यथादर्शनं विषयव्यवस्थायाः कर्तव्यत्वे, विना प्रमाणम्‌ एकस्यौपचारिकत्वकल्पनं न युक्तमित्याचार्याणामाशयः ॥   
ननु यदि प्रभा स्वतन्त्रद्रव्यम्‌, तर्हि दीपे शान्तेऽपि स्वतन्त्रा प्रभा तिष्ठेदेकक्षणं वा । एवं सा प्रभा दीपसमीपे अधिकनिबिडा दृश्यते । दूरदूरे तु क्रमशः विरला दृश्यते । कथमिदम् एकस्यैव वस्तुनः संगच्छत इत्यत्राह - बहलविरलतादीति । दीपसमीपे बहलता = निबिडता, दूरे विरलता च अत्र = प्रकृते दीपप्रभायां दृष्टानुसारात्‌ = अनुभवानुरोधात्‌ संगच्छते । वस्तूनां स्वरूपनिर्णये अनुभव एव हि शरणम्‌ । दीपज्वालापि हि मूलादारभ्याग्रपर्यन्तं नैकरूपा दृश्यते । तत्‌ कुतः? इत्यत्रानुभव एव ह्युत्तरम्‌ ॥   
विशीर्णा दीपावयवा एव प्रभा इति पक्षे दोषमाह - सेत्यादि । सा = प्रभा विशीर्णाः दीपांशाः = दीपावयवा एव इति यदि, बहुधा कल्पनागौरवादिः = अदृश्यमानं विशरणम्‌, दीपकलिकायाः प्रभायाश्च आरंभभागस्य च स्वरूपे अत्यन्तवैलक्षण्यम्‌, दाहकत्वादाहकत्वे, प्रसरणे विलक्षणो वेगः, कलिकायाः, प्रभायाश्च मिलित्वा एकद्रव्यारब्धत्वम्‌ इत्यादिबहुविधकल्पनाप्रयुक्तं गौरवं दुष्परिहरम्‌ । अपि च रत्नादीनां स्थिराणाम् = अक्षणिकानां विशरणविहतेः = विशरणस्य व्याहतत्वात्‌, प्रभायाः प्रसरणं रत्नावयवानामेव वक्तव्यम्‌ । तदा अन्ते रत्नस्यैव नाशः स्यात्‌, तत्तु न दृश्यते, प्रत्युत 'तदेवेदम्‌' इति प्रत्यभिज्ञया विपरीतमेव दृश्यते । अन्ते निष्प्रभत्वमेव = प्रभाशून्यत्वमेव स्यात्‌ । एतदप्यनुभवविरुद्धम्‌ । अतः विशीर्णदीपावयवा एव प्रभेत्ययं पक्षः न साधीयान्‌ ॥   
इदं च लोकव्यवहारमश्रित्य । वस्तुतस्तु रत्नस्य पार्थिवत्वमेव, 'हरिशिलालोकवत्‌' (श्लो.६०) इति आचार्यैरेवाभिधानात्‌ । हरिशिला = मरकतशिला । न हि शिला तेजः पदार्थः । अतः 'हरिशिलालोकः' 'सूर्यालोकः' इत्युभयं न समानम्‌ । आलोकप्रतिफलनाधारत्वात्‌ रत्नस्य, प्रतिफलितायाः प्रभायाः 'रत्नप्रभा' इति व्यवहारः । अतः प्रत्येकं दीपस्य यथा तेजस्त्वम्‌, तथा रत्नस्य तेजस्त्वं नाचार्यसंमतम्‌, शिलात्वाभिधानात्‌ । लोकसंमतं वा । वज्रादेः पार्थिवत्वं हि विज्ञानसिद्धम्‌ । 'मणिप्रदीपप्रभयोः' (बु.द्धि.१२) इत्यादि प्राचीनबौद्धव्यवहारदर्शनात्‌, अन्यैरपि स एव क्रमोऽनुसृतः । अत इदं स्थूलदृष्ट्येति मन्तव्यम्‌ ॥   
तत्‌ = तस्मात्‌ सप्रभाकं = प्रभाविशिष्टमेव तेजः = दीपरूपं द्रव्यं तेजोविशेष एव । ननु प्रभायाः कथं तेजस्त्वम्‌? उष्णस्पर्शाभावात्‌ इत्यत्राह - तिमिरहरतया = भास्वररूपवत्तयेति भावः । एतत्प्रयुक्तं किल तिमिरहरत्वम्‌ । न तु हरणक्रिया सार्वदिकी, क्रियाया नित्याया असंभवात्‌; उपलक्षणं तु भवेत्‌ सा उष्णस्पर्शवत्‌ । ननु तिमिरहरणं किं दीपकलिकायाः क्रिया, उत दीपप्रभाया इति चेत्‌, दीपस्य, न तु तदेकदेशस्य । दीपशब्दः ज्वालायाः, प्रभायाश्च साधारणः । अतः कलिका, प्रभा च प्रत्येकं दीपैकदेश एव । ननु यदि प्रभा स्वतन्त्रं द्रव्यान्तरं तर्हि दीपनाशेऽपि साऽवतिष्ठेत्‌, यथा घटनाशेऽपि पटस्तिष्ठति । घटपटयोरुभयोरपि स्वतन्त्रद्रव्यान्तरत्वप्रयुक्तं ह्येतदिति चेत्‌ द्रव्यान्तरत्वेऽपि स्वातन्त्र्याभावान्न तथा । घटनाशे यथा वा तेन सह तद्रूपादेर्नाशः, तथा चिन्त्यताम्‌ । न च रूपं ह्यद्रव्यम्‌, प्रभा तु द्रव्यमिति वैलक्षण्यं शङ्कनीयम्‌, पारतन्त्र्ये दृष्टान्तोऽयम्‌ । न हि दृष्टान्तदार्ष्टान्तिकयोः सर्वांशसाम्यं कुत्रापि दृष्टम्‌, संमतं वा । अतः प्रभा, प्रभावान्‌ इत्यादिप्रामाणिकप्रयोगात्‌ प्रभायाः द्रव्यान्तरत्वेऽपि यथा वा अवयवावयविनोरुभयोरपि द्रव्यत्वेऽपि नियतं पारतन्त्र्यं परमते, तथा प्रभाप्रभावतोरपि । अतश्च दीपकलिकानाशे दीपप्रभाया अपि नाशो युज्यत इति प्रभा द्रव्यान्तरम्‌, तथैव प्रामाणिकव्यवहारात्‌ ॥ ५६ ॥
</details>



<details><summary>सर्वाङ्कषटीका</summary>

अत्र पक्षान्तरमाशङ्क्य समाधत्ते - भाष्य इत्यादिना । भाष्ये = श्रीभाष्ये, भास्वत्प्रभादौ = सर्यकिरणादौ प्रतिहतिबहलीभावपूर्वम्‌ = सूर्यकिरणस्य हस्तादिना प्रतिहतिः, तत्प्रयुक्तश्च बहुलीभावः इत्येततूर्वकं यत्‌ = प्रसरणम्‌ उक्तम्‌; तेन प्रसरणाभिधानेन एके = केचन सयूथ्याः प्रभायाम्‌ = प्रभायाः स्वरूपविषये परमतनयतः = सांख्यमतन्यायेन स्रोतः समाधिम्‌ = प्रवाहप्रक्रियाम्‌ आहुः । जलं यथा वा प्रवहत्‌ क्रमशः क्षीणं भवति, तथैव प्रभायाः प्रसरणं प्रवाहरूपमाहुः । नो चेत्‌ प्रभायाः प्रतिघातः, संकोचविकासादिकं च दुर्घटं भवेत्‌ । एवञ्च प्रभा प्रभावान्‌ इति स्वतन्त्रं पदार्थद्वयम्‌ इति कथम्‌?   
तर्ह्यस्तु पक्षद्वयमपि, का हानिः? इति चेत्‌ तत्राह - वस्तुनीत्यादि । वस्तुनि विकल्पे अस्ते = निरस्ते सति, स्फुटविघटनयोः = स्पष्टविरोधयोः आप्तस्य वक्तुः वाचोः = वचनयोः, तात्पर्यम्‌, अधिगुणैः = अधिगतप्रज्ञाविवेकविनयादिसद्गुणैः अन्तेवसद्भिः = शिष्यैः तर्कमानानुगुणम्‌ = तर्कसहितप्रमाणानुगुणं यथा, तथा तात्पर्यम्‌ चिन्त्यम्‌ = आलोचनीयम्‌ । अयं भावः - 'क्रिया विकल्प्यते, न तु वस्तु' इति न्यायः प्रसिद्धः । अतः परस्परविरुद्धौ पक्षौ कथं समानतया अङ्गीकर्तुं शक्यौ । क्रियाविषये विकल्पसंभवेऽपि वस्तुनि न संभवः । अन्यतरपक्षस्य परित्याग एव भवत्विति न वक्तुं शक्यम्‌; उभयोरपि पक्षयोराप्तोक्तत्वात्‌ । अतस्तात्पर्यभेदात्कथंचित्‌ समन्वयः कर्तव्यः । अन्ततः, 'परमतमनुसृत्य तथोक्तम्‌' इत्येवं कल्पनया वा विरोधः परिहरणीयः ॥   
तर्कमानानुगुणमित्यत्र तर्कमानेत्यत्र न द्वन्द्वः । तर्कस्य प्रमाणानुग्राहकमात्रत्वेन, प्रमाणत्वाभावात्‌ । अतः तर्कानुगृहीतमानानुगुणमित्येवार्थः । आरोपात्मकस्य तर्कस्य प्रमाणत्वासंभवात्‌ । ननु तर्हि 'प्रमाणतर्कानुगुणम्‌' इति सर्वार्थसिद्धिवचनं कथमिति चेत्‌? किं मन्यसे त्वमत्र महात्मन्‌! जानाम्युपहासम्‌ । किन्तु भवद्दृष्ट्या 'तर्कप्रमाणानुगुणम्‌' इति खलु वक्तव्यम्‌, न तु 'प्रमाणतर्कानुगुणम्‌' इति । 'तर्कमान'पदयोः यथाकथञ्चित्‌, तर्कानुगुणमानपरत्वसंभवः, न तथात्र वक्तुं शक्यम्‌ । प्रमाणानुग्राहकतर्कपरत्वे हि तर्कस्य प्राधान्यमवर्जनीयम्‌ । अतश्च तर्कस्यार्थनिश्चायकत्वसिद्धिरप्यवर्जनीयेति चेत्‌, तर्हि प्रमाणतर्केति वा कथं द्वंद्वः? अल्पाच्तरं हि पूर्वं वक्तव्यम्‌ । न च अभ्यर्हितं पूर्वमिति कुतो न भवेत्‌ इति चेत्‌, तर्हि प्रमाणस्य तर्कापेक्षयाभ्यर्हितत्वमावश्यकम्‌ । अतश्च प्राधान्याप्राधान्यस्वरूपविवेचनक्लेशपरिणामभूतमिदं साङ्कर्यम्‌ । चक्षुषा रूपग्रहणे हि आलोकस्यानिवार्यता वर्तते । न हि तावता रूपग्रहणे आलोकस्यैव प्राधान्यं वक्तुं शक्यम्‌ । अथ सन्त्यनेकानि कारणान्येकस्य कार्यस्य । तेषु कस्य प्राधान्यं विविच्य वक्तुं शक्यमिति चेत्‌; प्रतीत्यसमुदयवादमुपक्षिपसि त्वम्‌ । तत्तु पूर्वमेव (पु.५९) परिशीलितम्‌ । किमधिकोक्त्या? आचार्यवर्यैरेवाग्रे (बुद्धि.४३,६०) 'मानत्यूहघाती' इति प्रमाणानां प्रामाण्यविरोधिशङ्कादिनिरासकस्तर्क इति प्रमाणसरक्षकत्वमेवोक्तं तर्कस्य, न तु स्वयं प्रमाणत्वम्‌ । 'प्रमाणानुग्राहकस्तर्कः' इत्यस्याप्ययमेवार्थ इति विषयसिद्धिः प्रमाणैरेव । मानवस्य विचारप्रियत्वात्‌, अस्ति तर्कस्य महत्‌ स्थानमिति सूचयितुमेवाचार्यैः 'तर्कमानानुगुणम्‌' प्रमाणतर्कानुगुणम्‌' इत्याद्युक्तमिति तर्कः क्वचिदपि विषये न स्वतः प्रमाणमित्यवगन्तव्यम्‌ । किं वृथाशब्दवर्धनेन! 'मानाधीना मेयसिद्धिः' । मानानि च प्रत्यक्षानुमानागमाः इत्येव सिद्धान्तः । अतः तर्कः मानानुग्राहकः, न मानम्‌ । बौद्धैः तर्कस्य स्वातन्त्र्याङ्गीकारादेव ते 'हेतुकाः' संवृत्ताः ॥   
वस्तुतस्तु सत्तर्कः, दुस्तर्कश्चेति तर्को द्विविधः प्रमाणानुग्राहकस्तर्कः सत्तर्कः । प्रमाणाननुग्राहकः उच्छृङ्खलस्तर्कः दुस्तर्कः, कुतर्क इत्यादिशब्दैः व्यवह्रियते । ननु तर्कानुगृहीतमेव प्रमाणं प्रमाणं भवति, प्रमाणानुगुण एव सत्तर्क इति चेदन्योन्याश्रये पर्यसानमिति का गतिरिति चेत्‌, महानयं विचारः । तर्कप्रकरण एव (बुद्धि.६०) विचारयामः, सह्यताम्‌ । विषयानुरोधी सत्तर्कः, तदननुरोधी दुस्तर्कं इति सारो गृह्यताम्‌ ॥   
अत्र आप्तस्य वक्तुः इत्येकवचनेन, वाचोः इति द्विवचनेन च, एकस्यैव वचनयोः परस्परविरोधे, अन्यतराप्रामाण्यं यथा न वक्तुं शक्यम्‌, किन्तु विषयभेदादिना निर्वाहः, उभयोरपि एकेनैवोक्तत्वात्‌, तथा वक्तृभेदेऽपि, उभयोरपि प्रामाणिकत्वेऽन्यतराप्रामाण्यं न वक्तुं शक्यम्‌, किन्तु अधिकारिभेदेन, अवस्थाभेदेन, कालभेदेन वा कथञ्चिन्नयनमेव वरम्‌ । न तु महतां विषये अपचारः कर्तव्यः इति शिक्षयितुमत्राचार्यैरेवमनुगृहीतमिति ज्ञेयम्‌ । अत एव 'धर्मस्य तत्त्वं निहितं गुहायाम्‌' इतिवत्‌ 'तत्त्वस्य तत्त्वं निहितं गुहायाम्‌' इत्याद्यपि पठितव्यम्‌ ॥ ५७ ॥
</details>



<details><summary>सर्वाङ्कषटीका</summary>

ननु पूर्वं 'दीपादीनाम्‌' इत्यादौ दीपस्य क्षणभङ्गुरत्वमुक्तम्‌ । तत्‌ कुतः? इत्यत्र, तत्‌ साधयति- प्राच्य इत्यादि । चरमे इव, अन्तिमे स्रेहादिनाशे = तैलवर्त्योर्नाशे यथा, तथैव प्राच्ये = पूर्वतने स्रेहादि नाशे, अनन्तरं दीपनाशो दृढः । तथा च 'प्राथमिकः तैलनाशः स्वानन्तरक्षणे दीपनाशजनकः, तैलनाशत्वात्‌, अन्तिमतैलनाशवत्‌' इत्यनुमानेन प्रतिक्षणं दीपनाशः सिद्ध्यति । अनेन दीपज्वालाभेदः सिद्धः । एवं ज्वालाभेदानुमानेऽप्रयोजकशङ्कायां तद्वारकमनुकूलतर्कमाह - सामग्रीत्यादिना । अन्या च सामग्री अन्यकार्यं जनयति । कारणभेदात्‌ कार्यभेदः संप्रतिपन्नः । तन्तूनां भेदे पटभेदम्‌, मृदो भेदे घटभेदं को वा न जानाति । प्राथमिकतैलबिन्दुना प्राथमिकज्वालावत्‌, द्वितीयतैलबिन्दुना द्वितीयायाः ज्वालायाः उत्पत्तिरप्यनिवार्या । तथा चानुमानम्‌ - 'द्वितीयः तैलबिन्दुरपि दीपज्वालान्तरजनकः, तैलबिन्दुत्वात्‌, प्राथमिकतैल- बिन्दुवत्‌' इति । ज्वालाभेदसिद्धावपि तेषां नाशे किं प्रमाणमित्यत्र - न चेत्यादि । अनेकदीप- प्रतीतिः = अनेकदीपज्वालानां युगपदनुभवः न च = नैवास्ति । 'यदि स्यादुपलभ्येत' इति योग्यानुपलब्ध्यैव ज्वालानां नाशोऽपि सिद्ध्यत्येव । एवं भेदे सिद्धे 'सेवेयं दीपज्वाला' इति प्रत्यभिज्ञा कथमित्यत्र - साम्यादेः इत्यादि । साम्यादेः = साजात्यादिकारणवशात्‌ तद्धीः = 'सेवेयम्‌' इत्यैक्यधीः स्यात्तु = भवतु कामम्‌, तावता न कापि हानिरिति सूचयितुं तुशब्दः । 'साम्यादेः' इत्यादिपदेन दोषादेरपि ग्रहणम्‌ ॥   
अयं भावः - 'सेवेयं दीपज्वाला' इति कस्य प्रतीतिमादायाक्षेपः? किं ज्वालाभेदज्ञानवतः, उत तद्रहितस्य? ज्ञानवतस्तत्प्रतीतिः साम्यात्‌ = साजात्यात्‌ । 'सैवेयं गूर्जरी' 'ह्यः यदौषधं मया पीतम्‌, तदेवाद्यापि पीतम्‌' इत्यादौ सर्वेषामप्यस्ति तथा प्रतीतिः । ह्यः औषधं यत्‌ पीतम्‌, तत्‌ पीतमेव पूर्वेद्युः, अद्य तस्याभावात्‌ पुनः कथं तस्य पानसंभवः? अतः साजात्यमूलमेव तथा वचनमिति संप्रतिपन्नम्‌ । ज्ञानरहितानां व्यवहारस्तु भ्रममूलक एव । न तेन ज्वालैक्यसिद्धिः । एवं सर्वप्रमाणमूर्धन्ये प्रत्यक्षेऽपि प्रमाभ्रमविभागस्य सत्त्वादेव पक्षभेदाः प्रावर्तन्त । एतत्परिहारः कथं कर्तव्यः? इत्यादिकं बुद्धिसरे (श्लो.९,१०) प्रदर्श्यते ॥   
विचारमुपसंहरति - प्रवहणेत्यादिना । तत्‌ = तस्मात्‌ सप्रभाः प्रदीपाः प्रवहणभिदुराः =भिन्न- भिन्नज्वालानां प्रवाहरूपा एवेत्येव युक्तम्‌ । प्रभाविशिष्ट एव दीपपदार्थः । स च प्रवाहरूपेण स्थिरः, न तु स्वरूपतः । तर्हि प्रत्यभिज्ञा स्थैर्यविषयिणी नास्त्येव किम्‌? इति शङ्कायामाह = निर्बाधित्यादि । भास्करादौ = सूर्यादौ तेजसि निर्बाधा प्रत्यभिज्ञा = बाधकरहिता 'स एवायम्‌' इति प्रत्यभिज्ञा नियतम् = अव्यभिचरितं स्थिरत्वं प्रथयति = प्रकटयति । यत्र वस्तुभेदो निर्णीतः, तत्रैव तथा । वस्तुभेदाभावे तु सूर्यादिरूपज्योतिषि तथात्वं नास्त्येवेति सूर्यादीनां स्थिरत्वसिद्धि: । वस्तुतस्तु घटादौ प्रत्यभिज्ञायाः प्रामाण्यमबाधितमेवेति न कापि हानिः सिद्धान्ते ॥   
ननु शब्दप्रयोगस्य स्वायत्तत्वे ज्वालाभेदं जानतां कृतस्तथा व्यवहार इति चेत्‌, ज्वालाभेदः न हि प्रत्यक्षसिद्ध: । किञ्च स्वायत्ते शब्दप्रयोगे किमिति 'गङ्गायास्तीरे घोषः' इत्यनुक्त्वा 'गङ्गायां घोषः' इति व्यवहरन्ति प्रामाणिका अपि । 'शरो देवदत्तः' इत्यनुक्त्वा 'सिंहो देवदत्तः' इति वदन्ति जनाः । अत्र प्रत्यक्षव्यवहारपेक्षया कुत्रचित्परोक्षव्यवहार एव स्वारस्यातिशयः प्रतीयत इति मन्यन्ते सुशिक्षिता जनाः ।   
अत एवास्या वृत्तेः 'गौणी' इति व्यवहारः । एतादृशस्थले मुख्यव्यवहारापेक्षया गौणमेव व्यवहारमाद्रियन्ते सुशिक्षिताः, यत एव व्यवहारे गुणः प्रकटो भवति । अतः 'स्वायत्ते शब्दप्रयोगे' इत्यादिनियमे 'अर्थविशेषतात्पर्याभावे सति' इत्यपि योजनीयम्‌ । अर्थविशेषतात्पर्ये सति तु गौणोऽपि प्रयोग उपादेय एव । न तावन्मात्रम्‌, गौण एव प्रयोग उपादेयः । एवञ्च प्रकृतेऽपि 'ह्यो यद्दत्तमौषधम्‌, तदेवाद्यापि दत्तम्' इत्यप्रयोगे, 'अद्यान्यदेवौषधं दत्तम्‌' इति कथने ह्यो दत्तौषधं परिवर्त्यान्यदेवौषधं विलक्षणं दत्तमित्यर्थः स्यात्‌ । तेन दिनद्वयौषधयोस्साजात्यं न स्यात्‌ । एवं 'गङ्गायां घोषः' इत्यादावपि 'गङ्गातीरे घोषः' इति कथने तीरपदार्थः कदाचिदपेक्षानुरोधेन अनेकक्रोशपर्यन्तप्रदेशरूपोऽपि भवेत्‌ । तेन विवक्षितार्थो न सिद्ध्येत्‌ । अतः अर्थदृष्ट्या गौणप्रयोग एव श्रेयान्‌, यतः सः 'गौणः' । अत एतादृशप्रयोगस्थले गौणप्रयोग एवादरणीयः । अत एव च 'गौणमुख्ययोर्विरोधे मुख्ये कार्यसंप्रत्ययः' इति नियमोऽपि शब्दशास्त्रमात्रसीमितः, न त्वर्थप्रधानशास्त्रे ॥   
नामव्याकरणं ह्येतच्छब्दशास्त्रं समीरितम्‌ । रूपव्याकरणं चान्यद्वेदोपनिषदादिकम्‌ ॥   
अर्थप्रधानशास्त्रेऽपि 'न विधौ परश्शब्दार्थः' इति नियमोऽपि न्यायप्रदर्शनपरब्रह्मसूत्रादिशास्त्रर- सीमितः । उपदेशप्रधानशास्त्रे तु अर्थस्वारस्यानुरोधेन गौणप्रयोगोऽनिवार्यः । गौणप्रयोगः कीदृशगुणप्रयुक्तः? इत्यत्र तु अनुभव एव शरणम्‌ । अनुभवा अपि कक्ष्याभेदेन यदि भिद्येरन्‌, तदा तत्कक्ष्यानिर्णयेनैव विषयनिर्णयः । प्रकृतेऽध्यात्मशास्त्रे 'प्रस्थानत्रय' वाच्येषु शास्त्रेषु शारीरकमीमांसाशास्त्रं न्यायप्रधानम्‌ । इतरे द्वे उपदेशप्रधाने । तत्राप्युपनिषदः सर्वथानुभवप्रधानाः । गीताशास्त्रमप्युपदेशप्रधानम्‌ । यद्यप्युपासना, भक्तिः, ज्ञानमिति पर्यायपदानि संप्रदायदृष्ट्या, अथाप्यर्थे सूक्ष्मं तारतम्यं वर्तते । त्रयाणामुद्देशैक्येऽपि विन्यासे विशेषो वर्तत एवेत्यादिकं तत्तत्प्रकरणे प्रदर्श्यते ॥   
अत्रेदमवधेयम्‌ - अत्रैव सर्वेऽपि ग्रन्थपण्डिता विफला जाताः, यत्‌ अर्थप्रधानेऽपि शास्त्रे गुणस्य प्राधान्यममन्वाना वृथा शब्दं वर्धयामासुः । सहस्रनामपीठिकायाम्‌ 'यानि नामानि गौणानि विख्यातानि महात्मनः । ऋषिभिः परिगीतानि' इत्येतदवधेयम्‌ । वेदान्तशास्त्रे कथमिदं संभवि? इति तु न प्रष्टव्यम्‌ ॥   
न संभवेद्यदि ब्रह्मन्‌! तृष्णीं तवं तिष्ठ का क्षतिः? कं वा लाभमपश्यन्‌ ते वृथाशब्दविवर्धनात्‌ ॥ सत्यापचारभीत्या हि स्थातव्यं स्वहितेप्सुभिः । वदामो बहुधा सत्यमुपर्यपि तदा तदा ॥   
सर्वदा कटु सत्यं स्यादहंकृतिमतां ध्रुवम्‌ । पूरयेयुर्निन्दयैव पापभीतिं विनैव ते ॥ ५८ ॥
</details>



<details><summary>सर्वाङ्कषटीका</summary>

तेजोविचारे सुवर्णस्य तैजसत्वं वैशेषिकोक्तं निरस्यति - वर्णानामित्यादिना । वर्णानां = पीतिम- वर्णादीनां तादृशत्वात्‌ = पार्थिवत्वात्‌, पीतरूपं हि पृथिव्या एव । अतिकठिनतया = शिलादाविव अत्यन्तसहजकठिनस्पर्शवत्त्वात्‌ गौरवस्य भूम्ना अपि = गुरुत्वस्य अधिकतया च इह = जगति हाटकाद्या धातवः = सुवर्णप्रभृतयः धातवः प्रभूतैः = अधिकतरैः धात्रीभागैः = पृथ्वीभागैः स्फुटम्‌ = स्पष्टं यथा तथा घटिताः मिश्रिता एव । पञ्चीकरणप्रक्रियया पृथिव्यामपि तेजोभागः वर्तत एव । अत एव वर्णे भास्वरत्वं दृश्यते । पर्त पञ्चीकरणे DOUपृथिव्यादिव्यहासभेदकारणस्य (श्लो.२३) अभिहितत्वात्‌ सुवर्णे पृथिवीभागाधिक्य- हेतूनामनुपदमुक्तानां प्राबल्याच्च सुवर्णं पार्थिवमेवेत्याशयः । ननु तर्हि 'भुञ्जीत तेजसे पात्रे' 'तेजसं न यतेर्ग्राह्यम्‌" 'न हरेत्तैजसम्‌' इत्यादौ सुवर्णस्य तैजसत्वेनाभिधानात्‌, कथं पर्थिवत्वमुच्यते इत्यत्राह - तादृक्त्वेऽपीत्यादि । तादृक्त्वेऽपि = पूर्वोक्तयुक्त्या सुवर्णस्य पार्थिवत्वेऽपि, अनितरसुलभम्‌ = तेजोभिन्नेतरभूतेषु द्रष्टुमशक्यम्‌ स्फुरत्तादि = भास्वररूपादिकं किञ्चित्‌ = लेशतः अन्वीक्ष्य = समीक्ष्य, तज्ज्ञैः = तद्रहस्यज्ञैः धर्मशास्त्रकारैः विधितदितरयोः = उक्तरूपयोः विधिनिषेधयोः विषये तन्त्रसौकर्यसिद्ध्यै = शास्त्रीयव्यवहारस्य सौलभ्यसिद्ध्यर्थं तैजसत्वम्‌ = तेजस्यन्तर्भावरूपं तैजसत्वम्‌ व्याख्यातम्‌ = विशेषेण ख्यापितम्‌ । तेजसः स्वतः पावनत्वश्रेष्ठत्वादिगुणयोगात्‌, सुवर्णे तद्दर्शनात्‌ विधिनिषेधौ सार्थकाविति प्रदर्शनवुद्ध्या धर्मशास्त्रकारैः सुवर्णं तैजसमित्युक्तम्‌ । तत्तु प्रकृततत्त्वनिर्णयाय नोपयुज्यत इति भावः । अत्र वक्तव्यं पूर्वमेवोक्तम्‌ (श्लो.१७) ॥ ५९ ॥
</details>



<details><summary>सर्वाङ्कषटीका</summary>

तेजोनिरूपणानन्तरम्‌ अपां निरूपणे प्रसक्ते, तत्र विशिष्यवक्तव्यांशस्याभावात्‌, तदनन्तसप्राप्तां पृथिवीं निरूपयन्‌, आदौ अत्यन्तविवाग्रस्तं तमस्स्वरूपं विचारयति - नैल्यादित्यादिना । तमिस्रम्‌ = तमः भौमम्‌ = पार्थिवम्‌, नैल्यात्‌ = नीलरूपवत्त्वात्‌ । यत्र नैल्यम्‌, तत्र पर्थिवत्वम्‌ इति व्याप्तेः सत्त्वात्‌ तमः न अभावः, नापि मीमांसकमत इवातिरिक्तद्रव्यम्‌, किन्तु पार्थिवम्‌ । नैल्यं रूपमेव तम इति न्यायकन्दलीकारमतम्‌ । तदपि निरस्यति - न नैल्यमिति । तत्र हेतुः - चटुलबहलताद्यन्वयादिति । चटुलत्वं = विरलत्वम्‌, चलनशीलता वा । बहलत्वम्‌ = घनीभूतता । गुणे एतादृशधर्माणामनन्वयात्‌ न नीलरूपमेव तमः । ननु छायापि तमोविशेषः । सा तु नियमेन छायाहेतुभूतपुरुषाद्यधीना । यदि तमः द्रव्यम्‌, तरह पुरुषादिनियतपारतन्त्र्यं कथमित्यत्र - अयसः = लोहविशेषस्य मणौ = कान्तमणौ इव छायावत्पारतन्त्र्यम्‌ = छायाहेतुभूतपुरुषादिपारतन्त्र्यम्‌ दृष्टिसिद्धात्‌ स्वभावात्‌ = प्रत्यक्षसिद्धात्‌ पदार्थानां स्वभावात्‌ भवति । छाया नाम पुरुषादिभिः सूर्यातपस्यावरणात्‌ आलोकाभावप्रयुक्ता भवति । सा तु पुरुषचलनाद्यधीना प्रत्यक्षं दृश्यते । सा कथं स्वतन्त्रं द्रव्यान्तरं स्यात्‌ । अतः छायायाः तमोरूपायाः आलोकाभावरूपता आवश्यकी । अतः तमः नातिरिक्तं द्रव्यमिति चेत्‌, नियतान्यपारतन्त्र्यमात्रात्‌ पदार्थान्तरत्वाभावे, अयसः अयस्कान्तमण्यधीनत्वस्य नियतत्वेऽपि पदार्थान्तरत्वं सर्वैः स्वीकृतम्‌ । अतः नियतपारतन्त्र्यमपि न द्रव्यत्वे बाधकम्‌ । इदमापाततः - अयसो मणिपारतन्त्र्यं सामीप्ये सत्येव, छाया तु पुरुषेणावरणेन सष्टा । अत एव छाया न पदार्थान्तरमित्यन्ते वक्ष्यते । ननु तमः न रूपिद्रव्यम्‌, स्पर्शशून्यत्वात्‌ इति चेत्‌ - सपर्शाख्यातिः = स्पर्शस्याग्रहणम्‌ हरिशिलालोकवत्‌ रूपं न हरति = इन्द्रनीलरत्नप्रभावत्‌ रूपाभावमपि न साधयेत्‌ । इन्द्रनीलरत्नस्य प्रभायां हरितवर्णं दृश्यते, न तु स्पर्शः । यद्यप्यनुपदमुक्तं रत्नादीनां पर्थिवत्वम्‌; अथापि स्थूलदृष्ट्यैवेदम्‌ । अथवा जलसंयुक्तवह्नेः उष्णस्पर्शः गृह्यते, न तु रूपम्‌ । अन्यस्य गुणस्याग्रहणं गृह्यमाणं गुणं कथं अपलपेत्‌? यत्‌ न गृह्यते, तत्र तदभावः सिद्ध्येत्‌, न त्वन्यस्य गृह्यमाणस्यापि अपलापः, जले लीनलवणवत्‌ । नन्वेवमपि तमसः रूपिद्रव्यत्वे आलोकसहकृतचक्षुर्ग्राह्यमत्वं स्यात्‌; रूपिद्रव्यचाक्षुषत्वावच्छित्नं प्रति आलोकस्य सहकारित्व- नियमात्‌ । तथा च 'तमो न रूपिद्रव्यम्‌, आलोकासहकृतचक्षुर्गाह्मत्वात्‌, आलोकाभाववत्‌' इत्यनुमानेन तमसः रूपवद्द्रव्यत्वाभावः साध्यत इति चेत्‌, तत्राह -- तत्र चेत्यादि । तत्र च = तमसः ग्रहणे च, चकारस्त्वर्थः, तेन वैलक्षण्यं सूच्यते । इतररूपवद्द्रव्यविलक्षणत्वात्‌, तत्प्रत्यक्षे अक्ष्णोः = चुरिन्द्रियस्यः नत्र द्विवचनं विवक्षितम्‌, स्वरूपकीर्तनमात्रम्‌, आलोकः न अर्थ्यः = अपेक्षणीयः । घरदे: चाक्षुषे परं कथम्‌ आलोकः अपक्षणीय त्यत्र दृष्टान्तमाह - ससिद्धाञ्जनेत्यादि । सिद्धाञ्जनम्‌ = निधिशास्त्रप्रसिद्धः नेत्राञ्जनविशेषः । तेन सहितम्‌ ससिद्धाञ्जनम्‌, तादृशं नयनम्‌ । दिवाभीताः = घूकाः पक्षिविशेषाः । तेषां दृष्टिः = दर्शनम्‌ । अथवा दृष्टिः = चक्षुरेव । दृग्दृष्ष्टी इत्यमरः । अकर्तरि च कारके संज्ञायां क्तिन्‌ । सिद्धाञ्जनलिप्तं नयनम्‌, घूकादीनां नयनं च दृष्टान्तः । अञ्जनविशेषलिप्तं चक्षुः अन्धकारेऽपि पदार्थान्‌ पश्यति, भूम्या तिरोहितं निध्यादिकमपि गृह्णातीति तन्त्रशास्त्रप्रसिद्धम्‌ । घूकादयस्तु रात्रावेव पश्यन्तीति प्रसिद्धम्‌ । 'दिवाभीतः' इति तेषां नामान्तरम्‌ । एतन्नीत्या = न्यायेन आलोको न अर्थ्यः = अपेक्ष्यः । एवञ्च एषां चक्षुषा द्रव्यग्रहणे आलोकः नापेक्ष्यते । एवं तमसो ग्रहणेऽपि आलोकापेक्षा मास्तु का हानिः? इत्याशयः । ततश्च यथा आलोकविषयकचाक्षुषे आलोको नापेक्ष्यते, तथा तमोविषयकचाक्षुषेऽपि आलोको न कारणमिति अनुभवानुरोधेन कल्प्यताम्‌ । द्रव्यचाक्षुषेऽपि, आलोकविषयके आलोकः न सहकारीति सर्वसंमतम्‌ । तथा च आलोकासहकृतचक्षुर्ग्राह्यत्वं आलोक एवास्ति इति तत्र व्यभिचारः । यदि 'आलोकभिन्नत्वे सति' इति हेतुविशेषणं विवक्षितम्‌, तर्हि 'तमोभिन्नत्वे सति' इत्यप्युच्यताम्‌, अनुभवानुसारात्‌ । तस्मात्‌ तमः पार्थिवमेव ॥   
वस्तुतस्तु - 'यस्तमसि तिष्ठन्‌' (बृ.५-७-१३) इत्याद्यन्तर्यामिब्राह्मणे तमश्शब्दवाच्यस्य परमात्मशरीरत्वोक्त्या, तस्याभावरूपता न संभवतीत्यभिप्रायेणैव तमसः द्रव्यत्वं साध्यते । न च तत्र तमश्शब्दार्थः प्रकृतिरेव, प्रकृतेरवस्थाविशेष एव वा, न तु पर्थिवपदार्थः; 'यस्य पृथिवी शरीरम्‌', इति पृथिव्याः प्रत्येकं निर्देशादिति वाच्यम्‌; पदस्य समानत्वादेव एतत्‌ साधितम्‌ । परन्तु, 'शब्दैक्यं ह्यैकजात्यं व्यभिचरति' (श्लो.५४) इति पूर्वमुक्तन्यायस्यात्रापि समानत्वात्‌, प्रकृतिपर्यायः तमश्शब्दः अन्य एव । 'तमःपरे देवे एकीभवति' (सु.) इति श्रुतिरपि । सूर्येऽस्तमिते, भूम्यैव सूर्यालोकतिरोधाने, भूमिच्छायायामेव लोकेऽन्धकारव्यवहारात्‌, सूर्यालोकाभाव एव लौकिकं तमः इत्येव स्वरसम्‌ । किं बहुना! लोके परिदृश्यमानायाः छायायास्सूर्यालोकाभावरूपता तु सर्वानुभवसिद्धा । सूर्यालोकस्य तिरोधानं हि तत्र प्रत्यक्षसिद्धम्‌ । न च 'छायातपौ' (कठ.३-३-१) इति श्रुत्या छायायाः स्वतन्त्रद्रव्यत्वमावश्यकमिति चिन्त्यम्‌; जीवस्यात्यन्तपारतन्त्र्यबोधनायैव तथानिर्देशात्‌ । छाया हि छायावत्परतन्त्रा । न च सिद्धान्तेऽतिरिक्ताभावानङ्गीकारात्तमसः भावरूपत्वमावश्यकमिति वाच्यम्‌; तथापि छायाया तदधिकरणभूम्यादिरूपतैवेति नातिरिक्तपदार्थत्वसिद्धिः । एवञ्च वैदिकैः पूर्वमीमांसकैः तमसोऽतिरिक्तत्वसाधनमपि तमश्शब्ददृष्ट्यैव । एतज्जानन्तोऽप्याचार्याः 'यथार्थं सर्वविज्ञानमिति वेदविदां मतम्‌' इतिवत्‌, वेदिकजनसौहार्दसूचनायैवं वदन्तीति भाव्यम्‌ ॥ ६० ॥
</details>



<details><summary>सर्वाङ्कषटीका</summary>

तमसः आलोकाभावरूपत्वमपि निराकरोति - नालोकेत्यादिना । तिमिरम्‌ = तमः आलोकाभावमात्रं न । आलोकाभावान्वयव्यतिरेकत्त्वं तमःप्रतीतावस्तीत्यतः तमसः आलोकाभावरूपत्वमङ्गाक्रियते, परन्तु तावन्मात्रं तमः न भवत्येव । तत्र हेतुः - 'नीलम्‌' इत्येव अविरतं दृष्टेः । न ह्यभावस्य नीलरूपत्त्वसंभवः । नाप्यन्यथा कदाचिदपि प्रतीतिः, सर्वदापि एकरूपतयैव प्रतीतेः । कदाचिदपि बाधकप्रत्ययादर्शनादिति भावः । प्रतीतिमात्रान्न वस्तुसिद्धिः, चन्द्राल्पत्वादेरपि सत्यत्वप्रसङ्गात्‌ । तत्र दूरत्वादिर्दोष इति चेत्‌, प्रकृतेऽपीति वदतो न्यायकन्दलीकारस्य मतं निराकरोति - नैल्यं तु आरोपितमेव इति चेत्‌; बाधक- प्रत्ययाद्यभावेऽपि आरोपाङ्गीकारे, क्वापि = यत्र कुत्रापि कस्यापि = यस्य कस्यापि बाधः कथमिव न भवेत्‌ = सर्वत्र सर्वस्यापि बाध एव स्यात्‌, सर्वत्र सर्वस्याप्यारोपसंभवात्‌ । तथा च न किञ्चिदपि सिद्ध्येत्‌ । दूषणान्तरमप्याह - आरोपे चाङ्गीकृते, अत्र = प्रकृते तमसि भास्वरान्यत्वसाम्यात्‌ = भास्वरशुक्लेतरत्वस्य इतरसर्वरूपेषु साम्यात्‌ नैल्यम्‌ नियतं न भवति । आलोके तु भास्वरशुक्लं वर्तते । आलोको यत्र नास्ति, तत्र तदन्यत्‌ यत्किञ्चित्‌ रूपमपि न प्रतीतुमर्हति । एवं सति, सर्वत्र सर्वेषां नीलरूपमेवारोपितं भासत इति कथं नियमः कर्तुं शक्यते । दृश्यते च नीलिमा । सुचितं च 'नैल्यमित्येव' इति एवकारेण । अतः नैल्यस्यारोपो न भवति । ननु अदृष्टविशेषवशात्‌, सर्वेषामपि सर्वदापि नीलरूपस्यैवारोपो भवतु, संसारिणा- मेकरूपतया त्याज्ये उपादेयत्वबुद्धिवदिति चेत्‌ - अत्र अदृष्टं न नियन्तृ = नियामकं न भवितुमर्हति । तत्र हेतुः - प्रतिनियतेत्यादि । प्रतिनियतः गुणः = नैल्यम्‌ । तस्यारोपक्लृप्तेः = आरोपकल्पनस्य गुरुत्वात्‌ = गौरवग्रस्तत्वात्‌ न कल्पनासंभवः । संसारिदृष्टान्तो विषमः, असंसारिणामपि सत्त्वात्‌ । कल्पनस्य लाघवपक्षपातित्वात्‌ । सर्वेषां सर्वदा एकरूपेण अदृष्टं फलोन्मुखं सत्‌ एकरूपामेव प्रतीतिं जनयतीति कल्पनं केवलहठमात्रम्‌ । नैल्यम् आरोपितं चेत्‌, कुत्रारोपितम्‌, आरोपस्याधिष्ठानं किम्‌? न ह्यधिष्ठानमन्तरारोपसंभवः । तादृशाधिष्ठानस्य दुर्वचत्वात्‌ नैल्यमारोपितमिति न साधीयः । अतश्च तमसः अतिरिक्तत्वकल्पन एव लाघवात्‌ तमः अतिरिक्तः पदार्थः, न तेजोभावमात्रम्‌ । तत्रापि मीमांसकमतवत्‌ नातिरिक्तं द्रव्यम्‌, नीलरूपस्य पृथिव्यसाधारणत्वात्‌ । अतः तमः पार्थिवं द्रव्यम्‌ ॥   
वस्तुतस्तु - ग्रीष्मातपेन संतप्तस्य गृहान्तः प्रवेशसमये कृष्णवर्णातिरिक्तं रूपं सर्वथा न प्रतिभातीति सर्वानुभवसिद्धम्‌ । एतेन ज्ञायते चक्षुरिन्द्रियं किञ्चिदपि स्वकार्यं कर्तुं यदा न शक्नोति, चक्षुरिन्द्रियस्यैव स्थगितत्वात्‌, तदा एवं कृष्णवर्णमात्रं भासत इव, न तु वस्तुतः कृष्णवर्णं तत्र वर्तते । अतः 'नीलं तमः' 'नीलं नभः' इत्यादिप्रतीतयः भ्रान्तय एव । अतः पूर्वश्लोकान्ते उक्तः आशयः अत्रापि स्मर्तव्यः ॥ ६१ ॥
</details>



<details><summary>सर्वाङ्कषटीका</summary>

तमसः अभावरूपत्वे श्रुतिविरोधमप्याह - ध्वान्तमित्यादि । ध्वान्तं = तमः तेजश्च नासीत्‌ इति संवर्तवार्ता = प्रलयवर्णना मुनिभिः उपाख्यायि = अभ्यधायि । 'नासीत्‌ तमः ज्योतिरभूत्‌' इति हि प्रलयवर्णना दृष्यते पुराणादौ । तमोऽपि नासीत्‌, ज्योतिरपि नाभूदिति खलुच्यते । यदि तेजोभावस्तमः, तर्हि 'ज्योतिः नाभूत्‌' इत्येव वक्तव्यम्‌ । 'तमोऽपि नासीत्‌' इति प्रत्येकं तमसोऽपि निषेधात्‌, ज्योत्यभावातिरिक्तं तम इति सिध्यति । अस्तु ऋषिवचनम्‌ । किमायातं तावतेत्यत्र तदुपपादयति - भावाभावाविति । भावाभावौ, तदुभयविधिवत्‌ व्याहतत्वात्‌ = पदार्थयोः तत्तदभावरूपत्वेन, उभयोः विधिः यथा व्याहतत्वात्‌ न संभवति, तथा उभयनिषेधोऽपि, व्याहतत्वात्‌, निषेद्धुम्‌ = निषेद्धमपि अशक्यम्‌ । ययोः विरोधः नियतः, तयोर्मध्ये एकस्य निषेधे, अन्यः स्वयमेवागच्छेत्‌ । उभयोर्निषेधस्तु वक्तुमशक्य एव । यथा आलोकतमसोः । आलोकस्य निषधे, तमः तत्र स्यादेव । तमसः निषेधे, आलोकस्तत्र स्यादेव । 'आलोकोऽपि नास्ति, तमोऽपि नास्ति' इति तु कदापि न वक्तुं शक्यम्‌ । तदुभयनिषेधोऽपि तदुभयविधिवत्‌' आलोकोऽ प्यस्ति', 'तमोऽप्यस्ति' इतिवत्‌ व्याहत एव । श्रुतिरपि तमसो द्रव्यत्वे प्रमाणमित्याह - तेजस्सहपठिततमः अन्तर्यन्तुः = अन्तर्यामिणः परमात्मनः देहः इत्यामनन्ति वेदाः । 'यस्य तेजः शरीरम्‌' इत्यनेन साकमेव 'यस्य तमश्शरीरम्‌' इत्यप्यन्तर्यामिब्राह्मणे श्रूयते । तेन तेजोवदेव तमोऽपि द्रव्यान्तरमिति स्पष्टम्‌ । वस्तुतस्तु नास्माभिराग्रहात्‌ तमसः द्रव्यत्वं साध्यते, वस्तुस्थितिकथनमिदमित्याह - स्याच्चेत्यादि । च = किञ्च अतिमथने = कूलंकषविचारे, वक्ष्यमाणक्रमेण = अद्रव्यसरान्ते (श्लो.१२९) 'सोऽभावो यः' इत्यादि क्रमेण अभावोऽपि भावान्तरमेव स्यात्‌, न त्वतिरिक्त इति तेजोभावोऽपि द्रव्यान्तररूप एव । नीलरूपप्रतीत्या, तेजोऽभावः पृथिवीरूपे पर्यवस्यतीति तमः पृथिवी । अत्र वक्तव्यं पूर्वश्लोक एवोक्तम्‌ । शिष्टं तु अभावविचारे ॥ अत्रेदमप्यतिगाढमवधेयम्‌ - प्रकृतिवाचकतमः पदस्यार्थः न कस्याप्यनुभवगोचरः , अव्यक्तत्वादेव । लोके यदुच्यते 'नीलं तमः' इति तु न प्रकृतिविषयकम्‌, प्रकृतौ नीलरूपाभावात्‌ । अतो लोके तमःपदम्‌ । अन्धकारपर्यायम्‌ । अन्धकारो नाम कः? इति विचारे, सूर्यास्तमयानन्तरमेव तमोऽनुभवात्‌, गोलाकाराया भूमेः पार्श्वान्तरे सूर्यस्य गमनात्‌ भूमेः छायैवान्धकारः । यदि सूर्योऽपि कदाचित्क्षीयेत, तदा भूमेः छायाया अपि न प्रसक्तिः । तेजसः आवरणे हि छाया । यदा तेजोऽपि शान्तं भवति, तदानीं छायाया न हि प्रसक्तिः । तदा हि, मध्यावारकस्य पार्श्वद्वयमप्येकरूपमेव खलु भायात्‌ । तदा तस्य नाम किम्‌? प्रकारान्तरेणापि चिन्त्यताम्‌ । गृहान्तर्गाढान्धकारेऽपवरके यदा दीपमारोपयामः, तदा प्रकाशोऽपवरकं व्याप्नोति । तत्र यदि कञ्चन दारुखण्डं मध्ये स्थापयामः, तदा तद्दारुखण्डस्यैकपार्श्वे दीपालोकः, पार्श्वान्तरे दारुखण्डच्छाया च सुस्पष्टमीक्षितुं शक्यते । यदा च दीपमवरोपयामः, तदा दारुखण्डस्य पार्श्वद्वयमप्येकरूपमेव दृश्येत । तदा छाया कुत्र गता? एवमेव सूर्येऽस्तं गते भूमेश्छाया रात्रिरुच्यते । सूर्य एव कदाचिन्नष्टे, अहः कदा? रात्रिःकदा? एतत्कालदृष्ट्यैव, प्रलयकाले तमो नासीत्‌, ज्योतिरपि नासीदित्युच्यते । बृहदारण्यके जनकयाज्ञवल्क्यसंवादे 'किंज्योतिरयं पुरुषः' (बृ.६-३-२) इत्युपक्रम्य 'अस्तमित आदित्ये याज्ञवल्क्य चन्द्रमस्यस्तमिते, शान्तेऽग्नौ, शान्तायां वाचि किंज्योतिरेवायं पुरुषः' इति प्रश्नः, 'आत्मैवास्य ज्योतिः' इत्युत्तरं च कियत्सुन्दरमवर्णीति दृष्ट्वाऽऽनन्दितव्यं मनीषिभिरित्युपरम्यते ॥ ६२ ॥
</details>



<details><summary>सर्वाङ्कषटीका</summary>

पृथिवीतत्त्वनिरूपणप्रसक्त्या पृथिवीगोलमधिकृत्य, पुराणोक्तमनुवदति - तिष्ठतीत्यादि । उर्वी = भूमिः तिष्ठति = स्थिरा एकत्र तिष्ठति । भचक्रम्‌ = ग्रहतारानक्षत्रादिगणः पवनरयवशात्‌ = मरुद्वेगवशात्‌ भ्राम्यति= परिभ्रमते इति आप्तैः पुराणकारैः उक्तम्‌ । भ्रान्तैः कैश्चित्‌ इह = एतद्विषये त्रिलोकीभ्रमणम्‌ = त्रैलोक्या: भ्रमणम्‌ क्लृप्तम्‌ = कल्पितम्‌ । तथा मेदिनीभ्रान्तिपातावपि = आर्यभटदिसंमतः भूभ्रमणवादः, जैनोक्तः भूपतनवादश्च भ्रान्तैः क्लृप्तौ । भूम्रमणपकषे दोषं प्रदर्शयति - तद्भ्रान्तावित्यादि । तदभ्रान्तौ = भुव: भ्रमणे पत्रिणोः = पक्षिणोः प्राक्प्रतीच्योः = प्राग्दिशि, प्रत्यग्दिशि च पतने = डयने तारतम्यं प्रसजति ॥   
अयमर्थः - भूभ्रमणवादिनो हि वदन्ति भूमिः पश्चिमदिशः पूर्वा दिशं भ्रमतीति । एवं तर्हि, द्वौ पक्षिणौ, युगपत्‌ आकाशमुत्पत्योपरि गतौ । ततः तयोरेकः प्राग्दिशम्‌, अपरश्च प्रत्यग्दिशं चाभिमुखीकृत्य युगपत्‌ यदा डयेताम्‌, तदा पक्षिणोः उपर्याकाशो स्थितत्वात्‌ भूमेश्च पूर्वदिगभिमुखं भ्रमणात्‌, पूर्वदिशं प्रति गतः पक्षी स्वलक्ष्यं कदापि न प्राप्नुयात्‌, भूमेः पूर्वदिशि वेगेन भ्रमणे पक्षिणा तल्लक्ष्यप्राप्तेः असंभवात्‌ । प्रत्यग्दिगभिमुखं गतस्तु पक्षी, विनैव पश्चिमदिग्गमनं स्वयमेव स्वलकक्ष्यं प्राप्नुयात्‌ । यावदयमाकाशे क्षणं तिष्ठति तावत्येव भूमिः भ्रममाणा, तत्पक्षिलक्ष्यं स्वयमेव तस्य सुगमं कुर्यात्‌ । एकस्य स्वलक्ष्यप्राप्तिः, अन्यस्य विनैव गमनं स्वलक्ष्यप्राप्तिरिति तयोः पतने तारतम्यं भवेत्‌ । न चैतत्‌ दृश्यते । अतः भूभ्रमणवादो न युक्त इत्याशयः ॥   
इदानीन्तनैस्तु विज्ञानिभिः, केवलं भूमिः न भ्रमति; किन्तु भूमेः परिसरायमाणः उरपरितनवायुमण्डलभागोऽपि तया सह भ्रमति । अतः न तारतम्यमित्युच्यते । अत्राचार्यैः वायुमण्डलरहितकेवलभूभ्रमणवादः खण्ड्यते । भूपतनवादे दोषं प्रदर्शयति - पात इत्यादि । गुर्व्याः = अधिकगुरुत्ववत्याः तस्याः = पृथिव्याः पाते तु = सदाधःपतने तु दिवि = आकाशे समुत्क्षिप्तम् = पुरुषेण उपरि क्षिप्तं प्रलघु = पृथिव्यपेक्षयात्यन्तन्यूनगुरुत्ववत्‌ लोष्टादि एनाम्‌ = भुवम्‌ न यायात्‌ = कदापि न प्राप्नुयात्‌ । भूमेः अत्यन्तगुरुत्वात्‌, लोष्टदेरत्यन्तलघुत्वात्‌, उपरिक्षिप्तं लोष्टं यावदधः पतति, तावत्येव भूमेः बहुदूरमधः पतनात्‌, तल्लोष्टं कदापि भुवं न प्राप्नुयात्‌ ॥   
वस्तुतस्तु - आचार्यैः भूगोळनिर्णयाख्यः स्वतन्त्रो लघु्ग्रन्थः कश्चित्‌ पुराणानुसाराद्विरचतः । विष्णुपुराणादिपुराणप्रक्रियामनुसृत्य तत्र वर्णितम्‌ । पौराणिकी प्रक्रिया हि भूमेः परितः सप्तसागरादिकं वर्णयति । तदत्यन्तं प्रत्यक्षादिविरुद्धम्‌ । भूमेर्गोळरूपतायाः आर्यभटदिभिः ज्योतिष्कैरप्यङ्गीकारात्‌, सप्तसागरादीनां भूमावेव एतैर्निरूपणाच्च खगोळशास्त्राननुगुणमप्येतत्‌ । अतश्च यद्यपीदम्‌ इदानीन्तनवैज्ञानिकदृष्ट्या न समर्धनीयं भवेत्‌; अथापि पौराणिकी प्रक्रिया अबद्धा इति न भ्रमितव्यम्‌ । योगशास्त्ररहस्यज्ञानां सा प्रक्रिया सुगमा स्यात्‌ । आचार्यैरपि योगशास्त्रप्रक्रिययैव वर्णितमिति मन्तव्यम्‌ । अधिकमत्राप्रस्तुतम्‌ ॥ ६३ ॥
</details>



<details><summary>सर्वाङ्कषटीका</summary>

आर्षाणां ग्रन्थानां परस्परं विरोधे, कथमस्माभिः वर्तितव्यम्‌? इत्यत्र तत्त्वं शिक्षयति - ज्योति- रित्यादिना । निगमग्राह्यम्‌ - निगमेन वेदेन स्वाङ्गतया परिग्राहं ज्योतिश्शास्त्रम्‌, पुराणाद्यपि = इतिहासपुराणादिकं च अन्योन्यबाध्यं न हि = परस्परबाध्यबाधकरूपं कदापि न भवति । सर्वं तु विद्यास्थानं - 'अङ्गानि वेदाश्चत्वारो मीमांसा न्यायविस्तरः । पुराणं धर्मशास्त्रं च विद्या होताश्चतुर्दश ॥' इति । 'पुराण तर्कमीमांसाधर्मशास्त्राङ्गमिश्रिताः । वेदाः स्थानानि विद्यानां धर्मस्य च चतुर्दश ॥" इति च ब्रह्मर्षिभिः परिगणितानि मीमांसान्यायविस्तरादीनि विद्यास्थानानि सर्वाणि प्रतिनियतनिजोपक्रियांशे = व्यवस्थिततया तत्तत्साध्योपकारांशो प्रमाणम्‌ । कुत्रचित्तेषां परस्परविरोधप्रतीतौ किं कर्तव्यमित्यत्राह - तात्पर्यमित्यादि । तत्‌ = तस्मात्‌ इह = प्रकृतविषयेषु बहुविदा = अन्यन्तसूक्ष्मविशालबुद्धिमता, भूपरिष्यादिभेदैः = भूमेः परिमाणपरिसरादिविशेषादिभिः तात्पर्यम्‌ = अन्तरङ्गाशयः तर्कणीयम्‌ = ऊहनीयम्‌ । अत्यन्तविरोधप्रतीतौ, तैरेव पक्षभेदप्रदर्शनादौ वा का गतिरित्यत्राह - दुर्ज्ञानामित्यादि । मुनिभिरपि तत्तादृशमहर्षिभिरपि यत्‌ = यादृशं तत्वं दुर्ज्ञानम्‌ = ज्ञातुमशक्यमभूत्‌, यतः पक्षभेदादिकं प्रदर्श्यते, तत्र तु = तादृशविषयेषु परैः = अस्मदादिभिः अनृषिभिः उदासितव्यम्‌ = केवलस्वबुद्ध्या खण्डनमण्डनादिष्वनवतरद्भिः तटस्थबुद्ध्या तूष्णीं स्थातव्यम्‌ । अथवा तपसा तत्त्वमन्वेष्टव्यम्‌ ॥   
अत्रेदमवधेयम्‌ - 'श्रुतिश्च भिन्ना स्मृतयश्च भिन्नाः महामतीनां मतयश्च भिन्नाः । नैको ऋषिर्यस्य मतं प्रमाणम्‌ महाजनो येन गतस्स प्राः ॥' इति महाभारतवचनं सर्वविदितम्‌ । परन्त्विदं धर्मस्य सूक्ष्मतामधिकृत्यैव प्रवृत्तमिति 'पन्थाः' इति पदेनैव ज्ञायते । 'क्रिया विकल्प्यते, न तु वस्तु' इति न्यायेन धर्माचरणविषये विकल्पादिकं सर्वैरङ्गीकृतम्‌ । वस्तुषु विकल्पो न संभवतीत्यपि प्रायिकम्‌ । कृकलासप्रभृतिप्राणिनां शरीरवर्णः स्वावासानुगुणं परिवर्तत इति सर्वप्रसिद्धम्‌ । जलचरः प्राणिविशेषः कश्चित्‌ एकस्मिन्नेव समये स्त्र्यापि भवति, पुमानपि भवति । सुसूक्ष्मपरीक्षणे उपादानोपादेयभावस्थले कदाचिद्वस्तुन्यपि विकल्पास्संभवन्ति । अतः एव - 'एकत्वे सति नानात्वं नानात्वे सति चैकता । अचिन्त्यं ब्रह्मणो रुपं कस्तद्वेदितुमर्हति ॥' वे.सं.) इति ब्रह्मणोऽप्यत्यन्तविचित्ररूपत्वं वर्ण्यते । अत्र 'सति'द्वयेनैकत्वनानात्वयो- स्समानकालिकत्वमुक्तमप्यवधेयम्‌ । एवमेव भगवद्विभूतेरप्यत्यन्तविचित्रत्वं वर्ण्यते 'इदं हि विश्वं भगवानिवेतरः' (भाग.९-५-२०) इति । इदं विश्वं हि इतरो भगवानिवानन्तोऽपरिच्छिन्नः, दुर्ज्ञेयश्चेत्यर्थः । अतो वृथा चर्चाः परित्यज्य तपःप्रभृतिसाधनानुष्ठानपरेर्नरैर्भवितव्यम्‌ । 'भिद्यते हृदयग्रन्थिः छिद्यन्ते सर्वसंशयाः । क्षीयन्ते चास्य कर्माणि तस्मिन्‌ दृष्टे परावरे ॥' (मुं.२-२-८) इति श्रुतिः । अद्य तु खगोळशास्त्रादिकं बहुधाभिवर्धितम्‌ प्रयोगार्हमेव निश्चप्रचं दृश्यते । किं बहुना! शस्त्रचिकित्सया मानवानां हृदयादिकमेव अन्यदीयहृदयादियोजनया परिवर्त्यते चिकित्सकैः । अतः-   
अद्य विज्ञानवृद्धिस्तु बहुधा दृश्यतेऽद्भुता । क्षीणं त्वध्यात्मविज्ञानं समस्या वर्धते ततः ॥ ज्ञानविज्ञाननिकषाशिलादिषु परीक्षकः । दृष्ट्वा धृष्ट्वा पदार्थानां स्वभावादिपरीक्षया ॥   
तत्त्वं सम्यङ्विनिश्चित्य वक्तव्यं विबुधोत्तमैः । नो चेल्लुप्येत श्रद्धादिः, सर्वनाशाय तद्भवेत्‌ ॥   
तपःप्रभृतिभिर्दीर्धकालाविरतसेवितैः । निरुपाधिकभक्त्यादिप्रसन्नस्येश्वरस्य च ॥   
महात्मनां च कृपया प्राप्यं ज्ञानं यदुच्यते । शक्यं कथं वा तल्लब्धुं केवलैर्ग्रन्थपङ्क्तिभिः ॥ ६४ ॥
</details>



<details><summary>सर्वाङ्कषटीका</summary>

प्रकृतिः कालश्चेति द्वेधा विभक्तयोः जडद्रव्ययोः अन्यतरायाः प्रकृतेर्निरूपणं परिसमाप्य, शिष्टस्य कालस्य विषये अधिकवक्तव्यस्याभावात्‌, प्रत्येकसरव्यवस्थाया अनावश्यकतां मन्वानः आचार्यः, तद्विचारमत्रैव क्रोडीकरोति - सूरयेत्यादि । नवीनः शिरोमणिः केवललाघवगौरवगणनापरः परिणामज्ञानशून्यः आकाशकालदिग्रूपाणि विभुद्रव्याणि मा सन्तु, अन्यतमेनैवाकाशेन, अन्ततः ईश्वरेणैव सर्वनिर्वाहादित्याह । तत्पक्षमनुवदति - सूर्यावृत्त्याद्युपाधिव्यतिकरवशतः = सूर्यपरिस्पन्दाद्युपाधिसंबन्धवशात्‌ अम्बरादेः = आकाशस्य, ईश्वरस्यैव वा कालता = कालरूपता अस्तु । आकाशादीनि द्रव्याणि विभूनि नित्यानि च इति वैशेषिकाः । एतानि सर्वाणि किलातीन्द्रियाणि । आत्मवर्गे यद्यपि जीवः स्वस्वानुभवसिद्ध इति केचित्‌ । परन्तु 'अहम्‌' इत्यनुभूयमानः शरीरादिविशिष्ट एव, न तु शुद्ध आत्मा । अतः जीवस्यापि ईश्वरवत्‌ अनुमानेनैव सिद्धिः । अत एव 'इच्छाद्वेषप्रयत्नसुखदुःखज्ञानान्यात्मनो लिङ्गम्‌' (न्या.सू.१-१-१०) इत्युक्तम्‌ । ततश्च किमर्थमतीन्द्रियाण्येतावनति द्रव्याणि । नित्यविभुद्रव्येषु अन्यतमेन सर्वोऽपि व्यवहारो निर्वोढुं शक्यते । एभिः साध्यमानो हि व्यवहारः केवलमौपाधिकः । काले सूर्यपरिस्पन्दादिः उपाधिः । दिशि तत्तद्देशसंबन्धादिः । शब्दाश्रयत्वमप्येषु अन्यतमस्यैव, लाघवात्‌ । अन्ततः ईश्वरोऽपि विभुर्नित्यश्च । तस्यैवोपाधिसंबन्धात्‌ क्षणादिव्यवहारहेतुत्वम्‌, शब्दाश्रयत्वं चास्तु । किमतिरिक्तद्रव्यकल्पनागौरवेण; 'धर्मिकल्पनातो वरं धर्मकल्पना' इतिन्यायादिति पूर्वपक्ष्याशयः । तदेतत्संग्रहेणोच्यते - अन्यस्मिन्नित्यादि । अन्यस्मिन्‌ = स्वसन्निहिते घटादौ अन्यधर्मोपनयननियमः = अन्यस्य उपाधेः ये धर्माः = न्यूनाधिक्यादयः, तेषां उपनयनस्य = स्वसंबन्धादारोपस्य यो नियमः = व्यवस्थाविशेषः वर्तते, सः अत्र = कालेऽपि प्राग्वत्‌ = पूर्वं दिशि प्रतिपादितक्रमेणेव भवति । अतः मास्तु कालः अतिरिक्तः । पूर्वम्‌ 'अन्यस्मिन्‌' इत्यादि (श्लो.४९) श्लोकेऽयमर्थः प्रतिपादितः । कालस्तु स्वयं अतीन्द्रियः । व्यवहारस्सर्वोऽप्यौपाधिकः । एवं सति क्लृप्तेनैव निर्वहि मास्तु अतिरिक्तः कालः इत्याशयः ॥   
एवं वदन्नयं तार्किकशिरोमणिः 'मधु पश्यसि दुर्बुद्धे प्रपातं नैव पयसि' इतीमं न्यायमपि विस- स्मार । विभुद्रव्यमेकं पर्याप्तम्‌, किं द्वितीयेनेति चेत्‌, तर्हि ऐकात्म्यवादी 'ईश्वरेणैवेकेन अन्तः करणरूपोपाधिवशात्‌ सुखदुःखादिवैलक्षण्यादिनिर्वाहे, अतिरिक्ताः जीवा अपि मा सन्तु' इति वदन्‌ कथं तेन प्रतिवक्तव्यः, तत्पक्षे अत्यन्तलाघवसत्त्वात्‌ । यदीष्टापत्तिः, साधितं तार्किकप्रवरेण न्यायशास्त्रप्रामाण्यम्‌ । एवं वदन्‌ स ऐकात्म्यवादी यदि, तर्हि संपूर्णं न्यायशास्त्रमेव परित्यक्तं न जानाति किल? अस्त्वेवं व्यावहारिकं प्रामाण्यं गौतमशास्त्रस्येति चेत्‌, एवं वदन्नस्त्येव कश्चित्‌ वेदान्तिनंमन्यः खण्डनकारः । कुतो न जानाति स वेदान्तिनंमन्यः वेदान्तशास्त्रस्यापि प्रामाण्यं व्यावहारिकमेवेति । अत एवैतान्प्रत्याचार्योपहासः 'अलं वेदिकत्वकञ्चुकवहनवृथाप्रयासेन' इति । अतो न्यायशास्त्रमेवानेन गळहस्तितम्‌ । अत इमं साहसं प्रामाणिकाः वैदिकाः नानुमन्येरन्नित्यभिप्रायेणाह - इति चेन्नेति । केवललाघवपेक्षादिकं लौकिकव्यवहार एव भवेत्‌, न तु अध्यात्मशास्त्रे गहने बुद्ध्यतीत इत्याशयः । प्रकृते काले वक्तव्यमाह - कल्पान्त इत्यादि । कल्पान्तेऽपि = प्रलयेऽपि एककालः = अतिरिक्तः कालः प्रकृतिपुरूषवत्‌ = त्रिगुणद्रव्यजीववदेव अनाद्यन्तः = उत्पत्तिनाशरहितः ब्रह्मणः = परमात्मनः अन्यत्‌ रूपम्‌ इति मुनिभिः = पराशरादिभिः निर्दिष्टः, मुख्यविशेष्यदृष्ट्या पुंल्लिङ्गः । ततः = प्रकृतिपुरुषवदेव नित्यत्वादेव अस्य = कालस्य कार्यता = अनित्यता च भग्ना = निरस्ता । विष्णुपुराणे 'रूपान्तरं तत्‌ द्विजकालसंज्ञम्‌' इति कालस्य रूपान्तरत्वमुक्तम्‌ । 'स्वरूपात्स्वामिनो रूपम्‌' इति रूपशब्दः मूर्तिपरो दृष्टः । तदनुरोधेन श्रीभाष्यकारैरपि 'स्वरूपरूप' इति गद्ये निर्देशः कृतः । अतः कालः परमात्मशरीरभूतत्वात्‌ अतिरिक्त एव ॥ ६५ ॥
</details>



<details><summary>सर्वाङ्कषटीका</summary>

कालस्य परमात्मरूपत्वमाशंक्य समाधत्ते - काल इत्यादिना । 'कालोऽस्मि' इति स्वगीता कथयति 'कालोऽसि लोकक्षयकृत्प्रवृद्धः' (गी.११-३२) इति भगवद्गीता वदति । भगवान्‌ कालः इति आप्तवर्यः = पराशरः कथयति । 'अनादिर्भगवान्‌ कालः' इति विष्णुपुराणवचनम्‌ । च = किञ्च, परः = परमात्मा सर्वस्य जगतः हेतुः = कारणम्‌ इति सर्वसंप्रतिपन्नम् । एवं नित्यः, विभुरपि; अतः सर्वदेशेषु सर्वकालेष्वपि सर्वकारणं भगवान्‌ इति कालेन यत्‌ साध्यम्‌, तत्सर्वं परमात्मनैव साध्यम्‌ । तस्मात्‌ परेण = अतिरिक्तेन कालेन किम्‌ = किं साधनीयम्‌, सर्वस्यापि परमात्मनैव निर्वाहात्‌ । अतः परमात्मातिरिक्तः कालो मास्तु इति चेन्न । कुत इति चेत्‌ - स खलु = परमात्मा किल कालान्तर्यामितादेः समुदितः = कालान्तर्यामित्वादर्हेतोः 'कालोऽस्मि' इत्येवं समुदितः = उक्तः = शरीरशरीरिभावप्रयुक्तसामानाधिकरण्यात्‌ तथोक्तः । एवं शरीरशरीरिभावेन भेदे संप्रतीते = स्पष्टमवगते सति साधर्म्यम्‌ = सर्वकारणत्वनित्यत्वविभुत्वादिभिः परमात्मना सह साधारणधर्मवत्त्वम्‌ ऐक्यहेतुः न = एकत्वसाधकं न भवति । तथा सति सदृशपदार्थयोरभेदस्सर्वत्र स्यात्‌ । किञ्चित्‌ वैधर्म्यमपि वर्तेतेति चेत्‌, प्रकृतेऽपि जडत्वसर्वज्ञत्वादिभिः वेधर्म्यस्यापि सत्त्वात्‌ नष्टसिद्धिः । भेदोऽपि स्पष्टमुच्यत इत्याह - स हीत्यादि । हीति प्रसिद्धौ । स हि = कालो हि तदितरवत्‌ = कालातिरिक्तचतुर्मुखादिवत्‌ तद्विभूतिः = भगवद्विभूतिरूपः घोषितः = मुक्तकण्ठमभिहितः । विभूतिरनाम 'विभूतिरभूतिरैश्वर्यम्‌' इति कोशात्‌ ऐश्वर्यम्‌ । ऐश्वर्यम्‌ नाम ईश्वरस्य भावः । सर्वेश्वरस्य भगवतः भावः = असाधारणः कश्चित्‌ धर्मः यत्र दृश्येत, सः भगवदैश्वर्याविर्भावस्थलभूतः विभूतिरित्यर्थः । 'ब्रह्मा दक्षादयः कालः' इति चतुर्मुखप्रजापतिप्रभृतिभिस्सह कालस्यापि कथनात्‌, कालः अतिरिक्तः पदार्थः ॥   
वस्तुतस्तु - कालस्य भगवद्रूपत्वप्रतिपादकप्रमाणानामेव स्वरसत्वात्‌, भगवतः रूपभेदादिकमादायापि भेदस्य निर्वाहात्‌ कालः नातिरिच्यत इत्येवाचार्याणामन्तरङ्गाशयः। एवं सत्यपि क्लेशेन पदार्थान्तरत्वसाधनं तु ग्रन्थारंभेऽभिहितस्य विभागव्यवहारस्य सुकरत्वार्थम्‌ इति भाति । तादृशविभागस्यान्यथाकरणे पुनः प्रकारान्तरेण क्लेशास्समुन्मिषेयुः । तादृशक्लेशपरिहारश्रमापेक्षया एतदेव वरमित्यभिप्रायेणातिरिक्तत्वमुच्यते ॥   
ननु अतिरिक्तकालानङ्गीकारे तत्त्वविभागे के वा क्लेशाः स्युः? इति चेत्‌; श्रूयतां सावधानम्‌ । प्रथमं तत्त्वं द्रव्याद्रव्यप्रभेदात्‌ द्वेधा विभक्तम्‌ । तत्र द्रव्यं जडमजडमिति द्विविधम्‌ । जडं च प्रकृतिः कालश्चेति द्विविधम्‌ । अत्रातिरिक्तः कालो यदि न स्यात्‌, तदा प्रकृतिरेकैव जडे परिगणनीया । तदा हि जडमजडमिति विभागस्त्याज्यः । किन्तु प्रकृतिः अजड्शेति विभागो वक्तव्यः । अयं विभागो न साक्षात्प्रतिस्पर्धिरूपो भवति । तदपेक्षया प्रकृतिः पुरुषश्चेति विभागो युक्तः । एवं विभागे नित्यविभृतर्धर्मभूतज्ञानस्य विभजनं त्यक्तं भवेत्‌ । अथवा धर्मभूतज्ञानस्य जीवे, नित्यविभूतेः ईश्वरे चान्तर्भावे वक्तव्यः । एवं सति तयोश्चेतनत्वमागच्छेत्‌ अनन्तर्भावि जडत्वं स्यात्‌ । एतादृशक्रुशानां परिहाराय जडाजडविभाग एव युक्तः । एवं सत्येव जीवस्य देहातिरिक्तत्वं स्पष्टं भवेदित्यभिप्रायेण, जडे कालगणनार्थं चातिरिक्तं वक्तव्यमभूदिति ॥   
वैज्ञानिकदृष्ट्या तु कार्यसामान्यस्य देशः (Space) कालश्च (Time) इति द्वयमप्यत्यन्तमावश्यकम्‌ । अतोऽङ्गीक्रियते चेत्‌ कालो दिक्चेति द्वयमप्यङ्गीकर्तव्यम्‌, अथवा द्वयमेव त्याज्यम्‌ । न तु कालमङ्गीकृत्य दिशो निरासो युक्तः । दिगुपाधिरेव, भूतलादिः देशः कालोपाधयश्च सूर्यपरिस्पन्दादयोऽपि कालः । जन्यानां कालोपाधित्वम्‌, मूर्तानां दिगुपाधित्वमिति तत्त्वविदः । कालः, दिक्‌ (देशः) ईश्वरः, अदृष्टं चेति चत्वारि कार्यसामान्यसाधारणकारणानि । परमात्मनैवान्यनिरपेक्षेण सर्वकार्यनिर्वाहसंभवे मास्तु दिगिति चेत्‌, तर्हि मास्तु कालोऽपीति स्यात्‌ । तत्रापीष्टापत्तौ ईश्वरेणैव सर्वनिर्वहि 'अधिष्ठानं तथा कर्ता करणं च पृथग्विधम्‌ । विविधाश्च पृथक्चेष्टा दैवञ्चैवात्र पञ्चमम्‌' (गी.१७-१८) इति पञ्चानां हेतुत्वोक्तिर्विरुध्येत । न च ब्रह्मणस्सर्वशक्तेस्सत्यसड्कल्पस्य संकल्पमात्रेण सर्वस्रष्टृत्वस्य सूत्रभाष्यादिषूक्तत्वत्‌, कालाद्यपेक्षा कुत इति चेत्‌, भो ब्रह्मन्‌! तर्हि 'सापेक्षत्वात्‌' (ब्र.सू.२-१-३४) इति जीवकर्मापेक्षत्वोक्तिः कथमित्युच्यताम्‌ । वैषम्यनैर्घृण्यपरिहारार्थमेव जीवकर्मापेक्षेति चेत्‌, तर्हि देशकालाद्यव्यवस्थापरिहाराय देशकालपेक्षाप्यस्त्येव । अतः 'सर्वकार्ये निमित्तम्‌' (श्लो.६९) इति यदि काल आवश्यकः, तर्हि देशोऽप्यावश्यक एव । ननु देशस्यावश्यकत्वेऽपि दिशः कथमावश्यकतेति चेत्‌, अन्नस्यावश्यकत्वेऽपि तण्डुलस्यावश्यकता नस्तीतिवदुपहास्यमिदम्‌ । मासादेरेव कारणत्वात्‌ कालो वा तर्हि कुतः? तेषां कालोपाधित्वम्‌ यदि, तर्हि देशदेरपि दिगुपाधित्वमेवेति सर्वं समानम्‌ । अत एव 'मूर्तानां दिगुपाधित्वम्‌' इत्यनुपदमुक्तम्‌, वैज्ञानिकं च । अतः शिष्यबुद्धिपरीक्षणार्थमेव, कालप्रत्यक्षत्वसाधनवत्‌ (श्लो.६८) सर्वमिदमिति ज्ञेयम्‌ । कुशलमतिभिस्त्वन्तेवसद्भिः तदनुग्रहादेव तदीयाशयोऽवगन्तव्यः ॥ ६६ ॥
</details>



<details><summary>सर्वाङ्कषटीका</summary>

केचन तान्त्रिकाः (शैवाः) कालमनित्यं वदन्ति । तन्निराकरोति - कालस्येत्यादि । कालस्यानित्यत्ववादी, कालस्य उत्पत्तितः प्राक्‌ = उत्पत्तेः पूर्वम्‌, लयात्‌ परमपि च = कालस्य नाशानन्तरं च कालनास्तित्ववादी = कालः नास्तीति वदन्‌ स्वोक्तिव्याघधातभग्नः = स्ववचनविरोधेनैव निरस्तो भवति । यदि न वदति = उत्पत्तेः पूर्वम्‌, नाशात्परं च कालः नास्तीति यदि नोच्यते, तत्‌ = तर्हि, तदानीमपि कालस्य सत्त्वसिद्ध्या कालसृष्टिं को वदेत्‌ = कालस्य नित्यत्वे सिद्धे कथं कालस्य सृष्टिर्वक्तुं शक्या ॥   
अयं भावः - कालोऽपि ईश्वरेण सृज्यत इति शैवतन्त्रैकदेशिनः । यदि कालः नृतनया सृज्यते, तदा तत्सृष्टेः पूर्वं कालो नासीत्‌ इति सिद्ध्यति । एवं कालस्य नाशे सति, तदनन्तरमपि कालो नास्ति, नष्टत्वादिति वक्तव्यम्‌ । इदं च स्ववचनविरुद्धम्‌ । 'कालस्योत्पत्ते: पूर्वम्‌' इत्यत्र 'पूर्व'पदस्यार्थः काल एव हि भवति । एवं 'कालस्य नाशानन्तरम्‌' इति कथने 'अनन्तर' पदस्यार्थोऽपि काल एव हि भवति । तेन भवदुक्तकालस्य प्राक्‌, पश्चाच्च काले सिद्धे, कालः तदा नास्ति इति कथने वचनविरोधः स्पष्टः । 'तदा' शब्द एव हि कालवाची । एतत्परिहाराय पूर्व परं नास्तीति न वयं वदाम इति चेत्‌, यदि नास्तीति नोच्यते, तर्हि अस्तित्वसिद्ध्या कालस्य सर्वदा अस्तित्वमेव सिद्धमिति, सर्वदा सतः कथं सृष्टिरुच्यते? अतः कालो नित्य इत्येव वक्तव्यमिति ॥   
पाशुपता ह्येते षट्त्रिंशत्तत्त्ववादिनः । शिवः, शक्तिः सदाशिवः, ईश्वरः, विद्या, माया, कालः, कला, अविद्या, नियतिः, रागः, पुरुषः, प्रकृत्यादयश्चतुविंशति इत्याहत्य36 तत्त्वानि । आद्यं तत्त्वद्वयं सर्वोत्तीर्णम्‌ । अनन्तरं पञ्चतत्त्वानि शुद्धतत्त्वानि । कलादि पञ्च तत्त्वान्यशुद्धतत्त्वानि । इतराणि 24 प्रसिद्धानि । प्रकृते कालविषये 'विद्याकालौ भवत्कृतौ' इति कालस्य सृष्टिरुच्यते किल इत्यत्राह - आप्त इत्यादि । आप्तः = प्रामाणिकप्रोक्तः तत्सृष्टिवादः = कालसृष्टिवादः तदुपधिपरिणत्यादिभिः = कालोपाधिविषयकतया, कालपरिमाणविषयकतया वासार्थकः = अर्थवान्‌ स्यात्‌ । उपाध्युपहितयोः अभेदोपचारात्‌, कालोपाधीनां चक्षुर्निमेषादीनामुत्पत्त्या, कालस्योत्पत्तिरुक्ता स्यात्‌ । अथवा, कालस्य परिणामपक्षे, परिणामविशेषप्राप्तौ परिणामिन एवोत्पत्तिव्यवहारवत्‌ स्यात्‌ । यथा सिद्धान्ते धर्मभूतज्ञानस्य नित्यत्वेऽपि घटादिविषयकतया परिणामे प्राप्ते 'घटज्ञानमुत्पन्नम्' इति पटविषयकत्वे जते 'घटज्ञानं नष्टम्‌' इति च व्यवहारः, तद्वत्‌ । नो चेत्‌ = एवमनङ्गीकारे तत्रापि = पूर्वोक्तवचनेऽपिपूर्वापरवचनहतिः = पूर्वापरवाक्यानां व्याघातः दुर्निवारप्रसङ्गा, अयं बहुव्रीहिः, हतेः विशेषणम्‌, वारयितुमशक्यैवेतयर्थः । कालोत्पत्तेः पूर्वम्‌, कालनाशानन्तरं च पूर्वोक्तरीत्या 'पूर्व' 'अनन्तर' पदाभ्यां कालास्तित्वस्यैव सिद्ध्या, तथा अकथने च कालस्य सदातनत्वसिद्ध्या च व्याघातः स्पष्ट एव । अतः कालः नित्यः, अतिरिक्तश्चेत्येव वरम्‌ । 'आप्तस्तत्सृष्टिवादः इति वदन्‌ आचार्यवर्योऽयं 'सांख्यं योगः पञ्चरात्रं वेदाः पाशुपतं तथा । आत्मप्रमाणान्येतानि न हन्तव्यानि हेतुभिः ॥' इति महाभारतवचनं स्मारयति । इदमौदार्यं महतामादर्शभूतं कदापि न विस्मर्तव्यम्‌ । शिष्टं पूर्वश्लोकान्ते द्रष्टव्यम्‌ ॥ ६७ ॥
</details>



<details><summary>सर्वाङ्कषटीका</summary>

एवं कालस्यातिरिक्तत्वं प्रसाध्य, तस्य प्रत्यक्षत्वमप्याह - काल इत्यादिना । कालः क्षण- लवदिवसाद्यंशतः - क्षणलवदिवसमासादिभेदतः अर्थान्‌ = पदार्थान्‌ विशिंषन्‌ = विशेषयन्‌ अध्यक्षावसेयः = प्रत्यक्षविषयो भवति । लोके हि सर्वः घटादिग्रहवेलायामेव 'इदानीं घटः' इति घटस्य वर्तमानतामपि पश्यति । वर्तमानता नाम वर्तमानकालसंबन्धः । अतश्च चक्षुषैव वर्तमानकालग्रहणात्‌ कालः प्रत्यक्षः । एवं तत्तदिन्द्रियैः तत्तद्वस्तुग्रहणवेलायां वर्तमानकालः तत्तदिन्द्रियग्राह्म एव । प्रमाणान्तरादर्शनात्‌, कालव्यवहाराच्च । तच्च वर्तमानत्वं घटादेः भूतात्‌ व्यावर्तकम्‌ । अतः विशिंषन्‌ = भूतादिभ्यः वर्तमानं व्यावर्तयन्नित्यर्थः । एवं व्यावर्तयन्‌ एवं प्रदर्शकत्वादेव, हेतौ शतृ, कालः अध्यक्षावसेय इत्यन्वयः । तत्‌ अनुमानमेव कुतो न स्यादित्यत्राह - साक्षादित्यादि । हि = यतः नः = अस्माकं सर्वेषाम्‌ तत्तदर्थेष्विव = तत्त- त्पदार्थेषु यथा विशेषणानां ग्रहणम्‌, तथैव क्वापि = कुत्रचित्‌ कालान्वयेऽपि = कालसंबन्धेऽपि साक्षाद्भीः = प्रत्यक्षात्मकं ज्ञानमेव भवति । यथा 'नीलो घटः' इति प्रतीतिः नीलरूपविशिष्टघटविषयिणी, तद्वदेव 'सन्‌ घटः' इति वर्तमानत्वरूपविशिष्टघटविषयिणी । अतः उभयोः प्रत्यक्षत्वम्‌ समानम्‌ इति नानुमानमिदम्‌ ॥   
एवं कालस्य प्रत्यक्षत्वे, परत्वादयः = अधिककालसंयोगरूपं परत्वम्‌, न्यूनकालसंयोगरूपमपरत्वं च तत्संयोगाः = कालसंयोगरूपा एव इति च = इत्यपि प्रत्यक्षसिद्धा एव । ततोऽपि हेतोः एषः कालः नैव अनुमेयः । नो चेत्‌ = एवमनङ्गीकारे, अनेहा = कालः अव्यक्तवत्‌ = प्रकृतिवत्‌ क्वापि = कुत्रापि लोकव्यवहृतिविषयः = लोके पामराणामपि दैनन्दिनव्यवहरेष्वपि विषयः न स्यात्‌ । त्रिगुणं प्रकृतिद्रव्यं हि अव्यक्तपदवाच्यम्‌, अत एव कस्यापि न व्यक्तम्‌ = व्यवहारेषु गोचरो न भवतीति सर्वानुभवसिद्धम्‌ । कालस्तु एतद्विपरीततया पामराणामपि 'अद्य' 'तदा' 'श्वः' 'ह्यः' इत्यादिषु प्रतिवाक्यं व्यवहारविषयो भवतीति सर्वप्रसिद्धम्‌ । सर्वथा, सर्वदा अतीन्द्रियश्चेत्‌ कालः कथमेतावत्सु व्यवहारेषु विषयो भवतीति वक्तव्यम्‌ । अतः तावत्प्रसिद्धस्य तस्य प्रत्यक्षत्वमनिवार्यम्‌ । रूपरहितस्य कथं प्रत्यक्षत्वमित्यादिकं तु पूर्वमेव समाहितम्‌ ॥   
वस्तुतस्तु - कालः केनेन्द्रियेण गृह्यते? चक्षुषैव, तथानुभवादिति चेत्‌; अत्रेदं प्रष्टव्यम्‌ - त्वचा घटग्रहणेऽपि घटस्य वर्तमानत्वं गृह्यत एव, अतः चक्षुषैवेति कथम्‌? अस्तु त्वचापि ग्रहणं का हानिरिति चेत्‌; न कापि हानिः, किन्तु घ्राणेन्द्रियादिभिः गन्धादिग्रहणे तत्र गन्धेऽपि वर्तमानत्वं घ्राणादिभिः गृह्यत इति वक्तव्यम्‌ । अस्तु तथैव, सर्वैरपीन्द्रियैरयं गृह्यत इति चेत्‌; जिह्वयापि स गृह्यत एवेति वक्तव्यम्‌ । एवं पञ्चभिरपीन्द्रियैर्ग्राह्यं वस्तु लोके शशशृङ्गादितुल्यम्‌ । अयमेव कालस्तादृशो विलक्षणोऽस्तु, का हानिरिति चेत्‌, घ्राणेन्द्रियादिकं तत्तद्गुणमात्रग्राहकम्‌, न तु द्रव्यग्राहकमिति सर्वसंप्रतिपन्नम्‌ । कालस्तु द्रव्यम्‌ । तस्य कथं घ्राणेन ग्रहणम्‌? गृह्यते किल गन्धस्य तदा तत्राऽस्तित्वमिति चेत्‌, अस्तित्वं हि सत्त्वम्‌ । तच्च प्रमाणसंबन्धमात्रम्‌, न तु कालसंबन्धः । नो चेत्‌ 'पर्वतो वह्निमान्‌' इत्यादौ पर्वते वह्नेरस्तित्वग्रहणात्‌, कालोऽनुमेयोऽपि स्यात्‌ । ततः कालः सर्वप्रमाणगम्यः स्यात्‌ । अतः कालः न प्रत्यक्षः, किन्त्वतीन्द्रिय एव । कालस्यैन्द्रियकत्वे भूतभविष्यतोः कथं ग्रहणम्‌? प्रत्यक्षं हि वर्तमानमात्रग्राहि सर्वेषाम्‌ । मनसेति चेत्‌, मनः न बाह्ये स्वतन्त्रम्‌ । प्रत्यक्षत्वे, कालोपाधिरिव, उपहितः कालोऽपि कस्यापि पृथक्‌ प्रत्यक्षतया गृहत; तथा न गृह्यते । किञ्च गाढान्धकारे भूगृहे निरन्तरं वसता हि सूर्योदयास्ते यदा न गृह्येते, तदा तस्य कालज्ञानमपि न स्यादेव । तत्रापि तस्य त्वगादि कार्यकारि स्यात्‌ । अथापि कालव्यवहारो न भवेदेव । अतः कालस्सर्वथातीन्द्रिय एवेत्येव युक्तम्‌ । आचार्यैरेवं साधनं तु कालस्यातिरिक्तत्वसाधनेनास्याप्यवर्जनीयत्वादिति भाव्यम्‌ । कालस्यातिरिक्तत्वेनाभिधाने तात्पर्यं च पूर्वमेव (श्लो.६६) प्रादर्शि ॥ ६८ ॥
</details>



<details><summary>सर्वाङ्कषटीका</summary>

यदि कालः नित्यः विभुश्च तर्हि क्षणलवदिनादिव्यवहारः कथमित्यस्योत्तरमाह - कालस्येत्यादिना । उपाधिभेदात्‌ = सूर्यपरिस्पन्दचक्षुर्निमिषादिरूपोपाधिभेदात्‌ कालस्य = एकस्य नित्यस्य विभोः कालस्य अब्दमासादिभेदम्‌ = संवत्सरमासादिभेदं कतिचित्‌ = नैयायिकाः, तदनुसारिणः अस्मदीयाश्च केचन अभिदधुः । एके = अन्ये तु 'एके मुख्यान्यकेवलाः' इत्यमरः । कालः तत्तद्रूपेण = संवत्सरमासक्षणादिभेदेन परिणमते = प्रकृतिद्रव्यवत्‌ अस्यापि द्रव्यत्वात्‌ परिणामं प्राप्नोतीति प्राहुः । कालस्य स्वतन्त्रप्रत्यक्षद्रव्यत्वाभ्युपगमे परिणामाङ्गीकार एव स्वरस इति एतत्पक्षे आदरातिशयं सूचयितुं 'प्राहुः' इत्युक्तम्‌ । तदा तु = परिणामाङ्गीकारपक्षेऽपि तत्र = औपाधिकभेदपक्षे ये = सूर्यपरिस्पन्दचक्षुर्निमेषादयः उपाधयः स्युः, ते सर्वे, इह = अस्मिन्‌ परिणामपक्षेऽपि सानुबन्धाः = तत्तदृतुलिङ्गादिसहितास्सन्तः परिणतिं प्राप्नुयुः, अन्यथा स्वतः परिणामासंभवात्‌, अव्यवस्थाप्रसङ्गः । आहत्य तु, स्वरूपतः प्रकृतिवत्‌ नित्यः व्यापी च = विभुश्च सर्वदेशेषु सर्वदा च कालव्यवहारदर्शनात्‌, तादृक्परिणतिभिः = पूर्वोक्ततादृशक्षणदिवसादिपरिणतिविशिष्टस्सन्नेव असौ = कालः सर्वकार्ये = सर्वेष्वपि कार्येषु निमित्तम्‌ = नैयायिकमत इव निमित्तकारणं भवति ॥   
इदं लोकायतदृष्ट्या । वेदान्तदृष्ट्या तु - 'अन्तः पुरुषरूपेण कालरूपेण यो बहिः । समन्वेत्येष सत्त्वानां भगवानात्ममायया ॥' (भाग.३-२६-१८) इत्येतदेव परमं सत्यम्‌ । तथा च कालस्य नित्यविभूतेश्चेश्वरेऽन्तर्भावे, धर्मभूतज्ञानस्य जीवेऽन्तर्भावे च (जीव.४), चित्‌(जीव), अचित्‌ (प्रकृतिः), ईश्वरश्चेति तत्त्वत्रयमेव शिष्यत इति 'भोक्ता भोग्यं प्रेरितारं च मत्त्वा' (१-१२) इत्युक्तः तत्त्वत्रयसिद्धान्त एव साधीयान्‌ । इतरत्सर्वं बुद्धिवैशद्यायैव ॥ ६९ ॥
</details>



<details><summary>सर्वाङ्कषटीका</summary>

वेदान्तिनां युष्माकं परमात्मचिन्तां परित्यज्य काकदन्तपरीक्षावत्‌ एतादृशजडद्रव्यचिन्तनं युक्तं वेत्याक्षेपे, एतच्चिन्ताफलं प्रदर्शयति - वायुरित्यादिना । पौनःपुन्यद्योतनार्थं यङन्तप्रयोगाः । वायुः दोधूयते, धूञ्‌ कम्पने, सदा चलतीति यत्‌, यच्च अयम्‌, उडुगणः = तारानक्षत्रादिसमुदायः खे = निरालम्बे आकाशे, द्रुतम्‌ = अतिवेगेन, बंभ्रमीति = सदा भ्रमति, तेजः जाज्वल्यते इति यत्‌, यदपि जलनिधिः = समुद्रः माधवीम्‌ = 'विष्णुपत्नीं महीं देवीं माधवीं माधवप्रियाम्‌' (भूसूक्तम्‌) इति श्रुत्या माधवपत्नीं भुवम्‌ दोधवीति = स्वतरङ्गार्भटैः सदा चालयतीवेति यत्‌, यङ्लुगन्तः; एवमपि भूः = भूमिः स्थिरचरधृतये = स्थावरजङ्गमानां धारणार्थं बोभवीति = सदा समर्था भवतीति यत्‌, अयमपि यङ्लुगन्तः; तच्च तादृक्‌ च यत्‌ = उक्तं सर्वम्‌, एतादृशमन्यदन्यच्च यादृशं चित्रविचित्रादि जगति वर्तते, तत्‌ सर्वम्‌, स्वायत्तारोषसत्तास्थिति-यतनपरब्रह्मलीलोर्मिचक्रम्‌ = स्वाधीननिखिलचेतनाचेतनस्वरूपरिथतिप्रवृत्तिविशेषस्य अस्मत्प्रभोः परब्रह्मणः अनन्तलीलासागरतरङ्गरूपाणि सर्वाणि । अत एवात्र जगन्मिथ्यात्वसाधनक्लेशोऽपि न स्वीकृतस्तार्किकसिंहैः । निर्विशेषवादफलभूतोऽयं जगन्मिथ्यात्ववादः । निर्विशेषवादस्य निरवकाशत्वप्रदर्शनेनैव स्वयं गळहस्तितो जगन्मिथ्यात्ववादः । शिष्टमपि नायकसरे विस्तरेण भविष्यति ॥   
श्रीतुरगवदनतेजोबृंहिताश्चर्यशक्तिः, अत एव सर्वज्ञः सर्वतन्त्रस्वतन्त्रः परमाचार्योऽयम्‌ अन्ते - 'इत्थं श्रीवेङ्कटेशः श्रुतममत जगन्मूलकन्दं मुकुन्दं विस्तारो यस्य विश्वं मुनिभिरभिदधे विस्तरं वाङ्मयं च' (अद्रव्य. १३४) इति नामरूपविशिष्टं जगत्सर्वं परमात्मविभूतिरूपमभिदधाति । भगवानपि - 'एतां विभूतिं योगं च मम यो वेत्ति तत्त्वतः । सोऽविकम्पेन योगेन युज्यते नात्र संशयः ॥' (गी.१०-७) इति विभूतियोगचिन्तनस्य भक्तिवर्धकत्वं स्पष्टमाह । विभूतिर्नाम भगवद्वैभवम्‌ । अस्य विविधविचित्ररचनस्य जगतो भगवद्वैभवप्रकाशकत्वात्‌, जगदपि तद्विभूतिः । एतदनुगुणविचित्रशक्तिमत्त्वमेव योगः । भगवान्‌ खलु योगेश्वरेश्वर: । 'आराममस्य पश्यति न तं पश्यति कश्चन' (बृ.६-३-१४) इति श्रुतिरत्रानुसन्धेया । ज्ञानिभक्तानामिदं जगत्‌ भगवद्विहारभूमिः = आरामः । अज्ञानिनां तु कारागारः । शुष्कज्ञानिनां तु मिथ्या । 'लोकवत्तु लीलाकैवल्यम्‌' (ब्र.सू.२-९-३३) इति हि भगवान्‌ व्यासः । अत एव अस्य लीलाविभूतिरिति नाम । नित्यलीलारूपोभयविभूतिविशिष्टमेव ब्रह्म सदेति भगवान्‌ रामानुजोऽपि । तच्छिष्यवर्यमात्मानं धन्ययन्नयमप्याचार्यसार्वभौमः 'सर्वमिदमस्मत्प्रभोः प्रभाव एव, पश्यत' इति भगवदनुभवसाम्राज्यं प्रविविक्षूणां कृते भगवद्योगविवृद्ध्यै एतच्चिन्तनम्‌ इति शिक्षयति ॥   
एवमस्य परमात्मविभूतिरूपत्वादेव जगत्सत्यत्वं पृथङ्न स्थाप्यतेऽस्मिन्‌ जडद्रव्यसरे, किन्तु अग्रे (नायक.स.४३ श्लोकादारभ्य) ईश्वरसर एव । ब्रह्मभिन्नं सर्वं मिथ्येति मते साधनं सर्वम्‌, साध्यं च फलम्‌, साधकस्सर्वोऽपि मिथ्या किल भवति । 'न निरोधो न चोत्पत्तिः नः बद्धो न च साधकः । न मुमुक्षुर्न वै मुक्त इत्येषा परमार्थतः ॥' (मां.का.२-३२) इति किल तैः स्पष्टमुच्यते । अत एवैभिरेवाचार्यैः तत्सिद्धान्तं विषयीकृत्य 'चिन्ताशेषदुरर्थदन्तुरवचःकन्थाशतग्रन्थिलाः सिद्धान्ताः' (यति-६१) इत्युक्तम्‌ ॥   
ननु तर्हि 'सर्वं न्याय्यं युक्तिमत्त्वात्‌' इति वदतस्ते शून्यवादो वा जगन्मिथ्यात्ववादो वा कथं निरसनीयः? अयि भोः! जानामि त्वां पुरोभागिनासीरम्‌! जानामि च 'वीरहा विषमः शून्यः' इति भगवन्नामानि । परन्तु त्वमेव न जानासि वार्तानां मर्यादाम्‌ ॥   
रामानुजीया एव प्रायस्तं सूक्ष्मं सम्यङ्न जानन्ति, त्वं कथं जानीयाः! जन्माद्यधिकरणे भगवद्रामानुजैः सत्यपदेन जगद्व्यावृत्तिर्वर्ण्यते । अतो जगतोऽनृतत्वरूपं मिथ्यात्वमस्माकं संमतमेव, असत्यत्वरूपं मिथ्यात्वमेव निरस्यते । को भेदोऽसत्यत्वमिथ्यात्वयोः? अयि भोः! 'सत्यं चानृतं च सत्यमभवत्‌' इति श्रुतिरपि नाधीता त्वया । किं विस्तरेण! 'अशेषचिदचित्प्रकारकं ब्रह्मैकमेव तत्त्वम्‌' (न्या.सि.१) इति प्रतिजानात्ययं सिंहः । अतः ब्रह्म न निर्विशेषम्‌, किन्तु सविशेषमेव । अत एव सविशेषाद्वैतदर्शनमिदम्‌ । भवदाचार्यस्यापीदमेव संमतमिति सर्वमग्रे स्पष्टं भविष्यति ॥   
यदि चास्य जगतः सर्वथा हेयत्वम्‌, तदा हेयाहेयद्वन्द्वापातात्‌ कथं मुक्तिः? ननु तर्हि मोक्षस्योपदेयत्वं न स्यात्‌; उपादेयत्वाङ्गीकारे हेयस्यापि प्राप्त्या द्वन्द्वापातादिति चेत्‌, सत्यम्‌, आरम्भावस्थायामेवेयं स्थितिः । परिपूर्णपक्वावस्थायां तु 'वैकुण्ठवासेऽपि नः मेऽभिलाषः' (व.पञ्चा.४९) इति हि घोषयत्ययमाचार्यतल्लजः । 'इदमर्थवादमात्रम्‌' - इत्यादिकं तु असंप्रदायज्ञानामज्ञानमात्रम्‌ । 'निरन्तरं निर्विशतस्त्वदीयमस्पृष्टचिन्तापदमाभिरूप्यम्‌ । सत्यं शपे वारणशैलनाथ!' इति शिष्टं पादत्रयम्‌ । अतो मुक्तिः उर्वारुकफलबन्धमुक्तिसदृशा येषाम्‌, तेषां प्रत्येकमोक्षापेक्षा न स्यादेव । अत इदं सर्वं संपूर्णफलस्वरूपचिन्तनम्‌, तत्तदधिकारिभेदेन, नेतरसैद्धान्तिकानामिव काकदन्तपरीक्षेति बोधयन्नस्मान्‌ सदाधमर्णीकरोत्ययमाचार्यसार्वभौम इति सर्वं सुमङ्गलम्‌ ॥ ७० ॥   
आचार्यवर्यो ह्ययमेवमत्र सर्वं जगद्विष्णुविभूतिरूपम् ।  
दृष्ट्वातिधन्यो विरजो बभूव तथैव चास्मांश्च चकार धन्यान् ॥  
इति तत्त्वमुक्ताकलापव्याख्यायां सर्वङ्कषाख्यायां जडद्रव्यसरः ।
</details>

