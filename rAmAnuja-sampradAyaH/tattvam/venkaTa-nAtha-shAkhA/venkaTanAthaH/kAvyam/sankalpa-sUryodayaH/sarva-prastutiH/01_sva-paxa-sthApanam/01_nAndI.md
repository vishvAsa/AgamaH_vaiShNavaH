+++
title = "०१ नान्दी"

+++
<details open><summary>विश्वास-प्रस्तुतिः</summary>

यद्-भक्ति-प्रचयात्मके दिन-मुखे दृष्टि-क्षमः क्षेत्रिणः,  
क्षिप्रं **संसृति-शर्वरीं क्षिपति** यत्-सङ्कल्प-सूर्योदयः ।  
तत्त्वैर् +++(तादात्म्येन)+++ अस्त्र-विभूषणैर् **अधिगतः**, स्वाधीन-नित्योन्नतिः  
श्रीमान् अस्तु स मे समस्त-**विपद्-उत्ताराय** नारायणः ॥ १ ॥  
+++(इति भक्ति-प्रतिपादनम्। )+++
</details>

<details><summary>मूलम् - १</summary>

यद्भक्तिप्रचयात्मके दिनमुखे दृष्टिक्षमः क्षेत्रिणः  
क्षिप्रं संसृतिशर्वरीं क्षिपति यत्सङ्कल्पसूर्योदयः ।  
तत्त्वैरस्त्रविभूषणैरधिगतः स्वाधीननित्योन्नतिः  
श्रीमानस्तु स मे समस्तविपदुत्ताराय नारायणः ॥ १ ॥
</details>

<details><summary>प्रभावली - १</summary>

इह खलु वेदान्ताचार्यः सर्व-जगत्-प्रसिद्धः कवि-तार्किक-सिंह+अपर-गुण-नामधेयः वेङ्कटेश-गुरु-सार्वभौमः  
संसार-दव-दहन-दन्दह्यमानं सकलं जनं विलोक्य  
करुणया दोदूयमान-चेतास्  
त्रय्यन्त-सुधा-रस-परिवाहेनाप्लावयिष्यन्  
आलस्याद्य्-उपहत-मनस्कान् कोमल-बुद्धीन् अप्य् अनुजिघृक्षुः  
सर्वोपनिषत्-सारार्थजातं सङ्कल्प-सूर्योदयाख्येन नाटकेन सङ्गृह्य विवक्षुर्  
अविघ्न-परिसमात्य्-आदि-प्रयोजनस्य शिष्टाचार-प्राप्तस्य मङ्गलाचारस्य कर्तव्यतया  
वाचनिक-वृत्त्या ऽभिमत-प्रार्थना-द्योतकम्  
आशीर्वाद-रूपं **मङ्गलम्**  
आदौ तावन् **निबध्नाति** श्लोक-द्वयेन ।  

तत्र प्रथम-श्लोकेन भक्त्य्-उपायं निरूपयति ।  
द्वितीयेन श्लोकेन प्रपत्त्य्-उपायम् इति विवेकः - यद् भक्तीति ।  

**नारायणो मे समस्त-विपद्-उत्तारायास्त्व्** इत्य् अन्वयः ।  
**यत्-सङ्कल्प-सूर्योदयः** यस्य श्रीमतो नारायणस्य **भक्तिर्** निदिध्यासनं,  
तस्य **प्रचयः** दर्शन-समानाकार-रूप-परिपाक-विशेषः,  
तद्-आत्मके **दिन-मुखे** प्रातः-काले दृष्टि-क्षमः  
भक्तिमतां ज्ञान-गोचरः सन्  
**क्षेत्रिणः** जीवस्य ; जात्येकवचनम् ;  
**संसृति-शर्वरीं** संसार-रूप-रात्रिं क्षिप्रं प्रारब्ध-कर्मावसान  
एवं **क्षिपति** निरस्यति । 

अथात्र यच्-छब्दोक्तां स्वाभीष्ट-देवताम्  
उत्तरार्धे शृङ्ग-ग्राहिकया +++(→प्रत्यक्षं)+++ दर्शयति अस्त्रैर् इति । 

**अस्त्राणि** चक्रादीनि **भूषणानि** श्रीवत्सकौस्तुभादीनि ; अस्त्र-विभूषणायमानैस् **तत्त्वैः** प्रकृत्य्-आदिभिः पञ्च-विंशति-सङ्ख्यैर् उपलक्षितः ।  
इत्थं-भावे तृतीया ।  

अनेन भगवतो दिव्य-मङ्गलविग्रहः सूच्यते ।  
**अधिगता** प्राप्ता **स्वाधीना** नित्या  
**उन्नतिः** ज्ञानशक्त्यादि-गुण-सम्पत्तिः सर्वेश्वरता वा येन सः ।  

यद् वा अस्त्र-भूषणैस् तत्त्वैर् अधिगता विदिता स्वाधीना नित्योन्नतिर् यस्य सः श्रीमान्नारायणः  
मम समस्त विपदां प्रारिप्सितग्रन्थसमाप्ति-विघ्न-रूपादि-विपदाम् **उत्ताराय** उत्तरणं कर्तुं भवतु ।  

यद्वा समस्तविपद्भयो मामुत्तारयितुम् अस्तु ।  
पूर्वत्र शर्वरी-क्षेपणं सङ्कल्प-**सूर्योदय-कर्तृकम्** ;  
उत्तरत्र समस्त-विपन्-निवर्तनम् ईश्वर-कर्तृकम् ।  
अस्त्व् इति प्रार्थनाया लोट् ।  

ऐहिक-सर्व-विपद्-अपेक्षया समस्त-शब्दप्रयोगः ।  

अत्र नारायणशब्दं प्रयुञ्जानस्यायं भावः ---  
समस्तविपदुत्तार-प्रार्थनया मोक्षप्राप्तिरपि प्रार्थिता भवति ।  
मोक्षप्रापकत्वं च "ब्रह्मविदाप्नोति परम्" इत्यादिश्रुतिभिः  
पर-ब्रह्म-ज्ञानस्येत्य् आशङ्कय  
"नारायण परं ब्रह्म " इत्य्-आदि-श्रुतेर् नारायण-शब्दार्थं पर्यालोचनया नारायणस्यैव परब्रह्मत्वम् इति ।  

अयमत्र नारायण-शब्दार्थ-सङ्ग्रहः॥  
रीयन्ते क्षीयन्त इति व्युत्पत्त्या र-शब्दः क्षयिष्णु-पदार्थवाचकः ;  
स न भवतीति नग-नैकादि-शब्द-वन् न-समासे **नर**-शब्दो नित्य-पदार्थ-वाचकः ।  
नित्याश् च पदार्थाः प्रकृति-काल-जीवादयः ।  
अतो नर-शब्देन भगवत्-स्वरूप-व्यतिरिक्तम् उभय-विभूति-गतं सर्वम् अप्युच्यते ।  
सर्वे पदार्थाः स्वरूपतः प्रवाहतया वा **नित्याः** ।  
**नार** इत्य् अण्-प्रत्ययेन तत्-समूहा उच्यन्ते ।  

- नाराणां नित्य-पदार्थ-समूहानाम् अयनम् आधार उपायश्चेति नारायणः ।  
- यद्वा नारा अयनं वासस्थानं व्याप्यं च यस्येति नारायणः ।  
  अयनशब्दस्य तत्पुरुष-समासे पुंलिङ्गत्वं छान्दसम् ।  
  ईयतेऽनेनेति व्युत्पत्त्या अयनशब्द **उपायवाचकः** ।  
  ईयत इति कर्मव्युत्पत्त्या **उपेयवाचकः** ;  
  ईयते यत्रेत्य् अधिकरण-व्युत्पत्याधारत्वं व्याप्यत्वं चोच्यते ।  

समास-द्वयेनान्तर्-बहिर्-व्याप्ती उक्ते ।

भक्त्य्-आदीनां साक्षान् मोक्षोपायत्वम् आशङ्कय  
सिद्धोपायत्वं साध्योपायत्वं च नारायणस्यैवेति  
नारायण-शब्दो दर्शयति ।  

महाकवयश् च 

> "स स्वेनैव फल-प्रदः फलम् अपि स्वेनैव नारायणः" 

इत्याहुः ।  

> "उपायः स्व-प्राप्तेर् उपनिषद्-अधीतः स भगवान्" 

इत्युक्तरत्र वेदान्ताचार्याश्च वक्ष्यन्ति ।  

उपायत्वादिकं सर्वं श्रीसहितस्यैवेत्य् अभिप्रेत्य श्रीमान् इत्य् उक्तम् ।  
अत्र श्रीशब्देन निरुपाधिक-मङ्गल-रूपा जगन्-माता विष्णु-पत्नी लक्ष्मीर् उच्यते ।  
श्रीशब्दस्य षोढा व्युत्पत्तिः प्रदर्शिता पूर्वाचार्यैः -  

- स्वेतर-समस्त-देवैः स्व-स्व-कार्यार्थम् आश्रीयत इति श्रीः ।  
- आश्रितार्थं स्वयं भगवन्तं नारायणम् आश्रयतीति श्रीः । 
- आश्रितानाम् आर्त-वाक्यं शृणोतीति श्रीः ।  
- तच् च वाक्यं काले नारायणं श्रावयतीति श्रीः ।  
- शृणात्य्+++(=चूर्णीकरोति)+++ आश्रित-दोषमिति च श्रीः । 
- श्रीणाति गुणैर् आश्रितान् इति च श्रीः । 

शृणाति दोषं, श्रीणाति च गुणैर् इत्य् अनिष्ट-निवर्तकत्वेष्टप्रापकत्वे उच्येते ।  
अत एवास्या उपायत्वं सिद्धम् ।


> “लक्ष्म्या सह हृषीकेशो  
> देव्या कारुण्य-रूपया ।
> रक्षकः सर्व-सिद्धान्ते  
> वेदान्तेषु च गीयते ॥ "

इत्यादीन्य् अत्र प्रमाणवचनानि द्रष्टव्यानि ।  
“अस्येशाना जगतो विष्णुपत्नी "  
इति जगदीशानायाः श्रियः पतित्वेन  
नारायणस्य परत्वं सुगमम् ।  
लक्ष्मीसहितस्यैव रक्षकत्व-स्मृतेर् उपायत्वान्तर्भावश् च तस्याः सुगमः ।  

अथ सर्वातिशायि-दिव्य-मङ्गल-विग्रहवत्वाद् अपि नारायण एव परं ब्रह्मेत्याह —  
**तत्त्वैरित्यादि** ।  
तत्त्वानाम् अस्त्र-भूषणत्वं श्री-विष्णु-पुराणे ऽस्त्र-भूषणाध्याये द्रष्टव्यम् ।  
**नित्योन्नतिः** सर्वस्मात् परत्वम् ।  

संसृतेर् दुर्-उच्छेदानाद्य्-अनन्त-कर्माख्याविद्या-सञ्चितत्वात्  
कथं प्रार्थित-मोक्ष-प्रदत्वं भगवत  
इत्य् अत आह **यत्-सङ्कल्पेति** ।  
"तद्यथेषीक-तूलम् अग्नौ प्रोतं प्रदूयेतैवं हास्य सर्वे पाप्मानः प्रदूयन्ते "  
"एवंविदि पापं कर्म न श्लिष्यते "  
" तद्-अधिगम उत्तर-पूर्वाघयोर् अ-श्लेष-विनाशौ'  
इति श्रुति-स्मृत्य्-आदिभिः  
सर्व-पाप्मनां ब्रह्म-ज्ञानेनाश्लेष-विनाश-दर्शनान् नोक्त-दोष-प्रसङ्गः । 

सङ्कल्पस्य सूर्योदयत्व-रूपणेन तमः-स्थानीयानां कर्मणां क्षिप्र-विनाश्यत्वम् उपपद्यते ।  
तञ् च सर्व-पाप-निवर्तकं ब्रह्म-ज्ञानं कीदृशम् इत्यपेक्षायां  
भक्ति-प्रपत्ती वदन्  
प्रथमं भक्ति दर्शयति- **यद्भक्तीत्यादि** ।  
" स्नेहपूर्वम् अनुध्यानं भक्तिर् इत्य् अभिधीयते "  
इत्युक्तत्वात् भक्ति-शब्देन प्रेम-रूप-निदिध्यासनं विवक्षितम् । 

**दृष्टिक्षमः** ; दर्शन-योग्यः, भगवत्-साक्षात्कार-समर्थन-क्षम इति वार्थः ।  
**क्षेत्रिण** इत्यस्य काकाक्षिवद् उभयत्र सम्बन्धः ।  
तथाचाव्याहत-सङ्कल्पो भगवान्  
भक्ति-प्रीतः सन् जीव-मोक्षं सङ्कल्पयतीति भावः ।  
अनेनैतत् प्रबन्ध-प्रतिपाद्यो जीव-मोक्षः सङ्क्षिप्तो भवति ॥ १ ॥
</details>

<details><summary>प्रभाविलासः - १</summary>

इह खलु भगवान् कवितार्किक-कण्ठीरवः  
सर्व-तन्त्र-स्वतन्त्रः श्रीमान् वेङ्कटनाथनामा वेदान्ताचार्यः  
श्रीमच्-छारीरक-भाष्यस्यातिगहन-गम्भीरतया पत्रायासम् असहमानान् शिष्यान् अवलोक्य  
दयालुतया वेदान्तार्थ-जातं सुखेन प्रतिबोधयितुं  
नाटकापदेशेन प्रकटयन्न्  
आशीराद्य्-अन्यतमस्य  
शिष्टाचारतया ऽऽशीर्वादरूपं मङ्गलमाचरति — यद्भक्तीत्यादिना ।  

**यत्**-पद-द्वयेन नारायणः परामृश्यते ।  
**भक्ति**-पदेन वेदनादि-पद-वाच्यं दर्शन-समानाकारं प्रीति-रूपापन्नं ध्रुवानुस्मरणम् उच्यते ।  
तस्याः प्रचयो विश्लेष-भीरुता-लक्षणं स्थैर्यम् ।  
“ स्थिरा भक्तिः सूते विपद्-उपरतिं पुंसि परमे " इति वक्ष्यमाणानुसारात् ।  
भक्तिप्रचयस्य मोक्षं प्रत्य् अव्यवहित-साधनत्वं वक्तुं दिन-मुखत्व-रूपणम् ।  
अत एव क्षिप्रं क्षिपतीत्युक्तिः । 

**क्षेत्रिणः** ; क्षेत्रम् इति प्रकृतिपरिणाम-भूतं शरीरम् उच्यते ।

> " त्रिगुणा कर्मिणां क्षेत्रं प्रकृते रूपमुच्यते । "

> " इदं शरीरं कौन्तेय क्षेत्रम् इत्य् अभिधीयते ॥"

इति स्मरणात् ।  
प्रशंसायाम् +++(क्षेत्रिणि)+++ इनिः, उपासनानुकूलत्वात् चरम-देहत्वाद् वा ।  
**दृष्टिक्षमः** ; प्रत्यक्ष-सहः, साक्षात्कारः प्रदानसमर्थो वा ।  
**संसृतिः** ; अविद्यासम्बन्धः ।  
संसारहेतुभूतवासनानां निवृत्तिमभिप्रेत्य शर्वरीं क्षिपतीत्युक्तिः । 

**सङ्कल्पः** ; प्रसादरूप इच्छाविशेषः,  
" तमक्रतुं पश्यति वीत-शोको धातुः प्रसादान् महिमानम् ईशम्” इति श्रुतेः ।  

**अस्त्रविभूषणैः** ; अस्त्ररूपैर् विभूषण-रूपैश्च ।  
**तत्त्वैः** ; प्रकृत्यादिभिः ।  
**अधिगतः** ; आधिक्यं प्राप्तः । 

एवम् अचेतनवैलक्षण्यं संसारि-चेतन-वैलक्षण्यं चोक्तम् ।  
अथ नित्यमुक्त-वैलक्षण्यम् आह - **स्वाधीनेति** ; स्वाधीना नित्या उन्नतिर्यस्य स तथोक्तः ।  

उभयावधि-राहित्यं नित्यत्वम् ।  
तेन मुक्त-व्यावृत्तिः ।  
स्वाधीनेति नित्य-व्यावृत्तिः ।  

यद्वा सकल-तत्त्व-शेषित्वं किम् अन्याधीनं,  
किं वा भङ्गुरम् इत्य् आशङ्क्य नेत्याह -- स्वाधीनेति ।  

> " न तस्येशे कश्चन  
> तस्य नाम महद् यशः  
> नित्यो नित्यानां  
> चेतनश् चेतनानाम् " 

इति च श्रुतेः ।  
यद् वा अधिगता प्राप्ता स्वाधीना नित्योन्नतिर् यस्येति विग्रहः[^1] ।  
तत्त्वानाम् अस्त्रादि-रूपत्वम् अभियुक्तैर् उक्तम्-

[^1]: अस्मिन् पक्षे 'अधिगतस्वाधीननित्योन्नतिः' इत्येकं समस्तं पदम् ।

> "चेतश् चक्रति, चेतना+++(=ज्ञानम्)+++ ऽसिर्; अमतिस् तत्+++(=खड्गस्य)+++-संवृतिर्, मालिका  
> भूतानि स्व-गुणैर्, +++(सात्त्विक-तामस+)+++अहं-कृति-युगं शङ्खेन शार्ङ्गायते ।
> बाणाः खानि+++(=ज्ञानकर्मेन्द्रियाणि)+++ दशापि, कौस्तुभमणिर् जीवः, प्रधानं पुनः  
> श्रीवत्सं, कमलापते, तव गदाम् **आहुर्** महान्तं बुधाः ॥”


इति ।

**श्रीमान्** इति ; भूमनित्ययोगयोर् मतुप् । तद् उक्तम् —

> "भूमनिन्दाप्रशंसासु  
> नित्ययोगेऽतिशायने  
> संसर्गेऽस्तिविवक्षायां  
> भवन्ति मतुबादयः ॥"

"अप्रमेयं हि" इति । भूमत्वं चास्या भर्तुर् अप्य् अतिशयाधायकत्वम् ।  
तच् च तत् तेजो यस्य सा जनकात्मजा " इत्यादाव् उक्तम् ।  
नित्य-योगस् तु-

"नित्यैवैषा जगन्माता विष्णोः श्रीरनपायिनी " " अनन्या राघवेणाहं भास्करेण प्रभा यथा" इत्यादावुक्तम् । **सः** ; पूर्वं यच्छब्दद्वयनिर्दिष्टः । **नारायणः** ; नारा आपः, " आपो नारा इति प्रोक्ताः " इत्युक्तेः, अयनं स्थानं यस्य सः । ' यमन्तः समुद्रे कवयो वयन्ति " इति श्रुतेः । "नराज्जातानि तत्त्वानि नाराणीति विदुर्बुधाः" इत्युक्तेर्नाराणां तत्त्वानामयनमिति वा । समासद्वये - नोभयव्याप्तिरुक्ता, " अन्तर्बहिश्च तत्सर्वं व्याप्य नारायणः स्थितः " इति श्रुतेः । विपच्छब्देन **गर्भजन्मजरामरणस्वर्गनरकाध्यात्मिकादयः** ; तदवान्तरभेदाः समस्तशब्दोक्ताः “।

एवं श्रौतमाशीरूपं मङ्गलमाचरितम् । श्लोकादौ मगणयवर्णाभ्यां च मङ्गलं सूचितम् । तदुक्तं चमत्कारचन्द्रिकायाम् – “ क्षेमं सर्वगुरुर्दत्ते मगणो भूमिदैवतः " इति । " मकारः क्षेमकृद्यस्तु श्रीदो रेफस्तु दाहकृत् " इति च । अर्थाच्छास्त्रप्रतिपाद्यार्थसङ्ग्रहः कृतः -- तत्त्वैरस्त्र विभूषणैरधिगत इति सकलतत्त्वशेषित्वोक्त्या समन्वयाध्यायार्थः **सङ्गृहीतः** ; स्वाधीन **नित्योन्नतिरित्यविरोधलक्षणार्थः** ; यद्भक्तिरिति **साधनलक्षणार्थः** ; संसृतिशर्वरीं क्षिपतीति **फललक्षणार्थः** ; तत्त्वैरिति **लीलाविभूतियोगः** ; श्रीमानिति नित्य विभूति - योगः सौलभ्यं च श्रियो **नित्यघटितत्वात्** ; नारायण इति परत्वोभयलिङ्गत्वे । परपक्षप्रतिक्षेपश्चार्थिकः । भक्तेर्मोक्ष हेतुत्वोक्तथा ज्ञानमात्रस्य मोक्षहेतुत्ववादिनो मायिनो निरस्ताः । ईश्वरस्य फलप्रदत्वोक्तया कर्ममीमांसका निरस्ताः । प्रधानादेः पारतन्त्र्योक्तया साङ्ख्या निरस्ताः । स्वाधीनोन्नतिरिति उत्तीर्णब्रह्मवादिनः, नित्योन्नतिरिति क्षणिकाः, नारायण इति हैरण्यगर्भपाशुपतादयो निरस्ताः । काव्यार्थसूचकत्वं च नान्दीश्लोकस्याङ्गीकुर्वन्ति केचित् -" काव्यार्थसूचकैर्वर्णैर्नान्दीश्लोकः प्रशस्यते " इति । विद्यानाथेनाप्युक्तम् -- " अर्थतः शब्दतो वापि मनाक्काव्यार्थसूचनम् " इति । तस्यैषा दिक्-भक्तिदृष्टिशब्दाभ्यां बुद्धयनुप्रविष्टा विवेकव्यवसायसुमतिप्रभृतय **उक्ताः** ; संसृतिपदेन संसारहेतुभूता मोहादयो **विवक्षिताः** ; क्षेत्रीति **वंशद्वयकूटस्थोक्तिः** ; क्षिपतीति युद्धे मोहादिवधो लक्षित इति । इयमष्टादशपदा नान्दी विज्ञेया । तदुक्तमभिनवगुप्ताचार्यैः-

।

" नान्दी पदैर्द्वादशभिरष्टाभिर्वाप्यलङ्कृता ।

षड्भिः षोडशभिर्वापि चतुर्भिस्त्रिभिरेव वा ॥

अष्टादशपदैर्वापि द्वाविंशतिपदैस्तथा ।

शङ्खचक्राब्जचन्द्रेन्द्र कोककैरवशंसिनी ।

त्र्यश्रा वा चतुरश्रा वा तालमार्गानुसारिणी ॥ "

इति । अष्टादशपदनान्द्यास्त्रिषट्करूपत्वात् त्र्यश्रतालानुसारित्वम् । नारायणश्रीपदाभ्यां शङ्खचक्रादिसम्बन्धो ज्ञापितः । द्वितीयव्याख्याने सप्तदशपदत्वेन सङ्ख्यानियमाभावो द्रष्टव्यः । उक्तं च सरस्वतीविलासे - " पदादिनियमोऽपि न" इति । श्लोकद्वयेन पादस्यैव पदत्वमतानुसारेणाष्टपदा वा नान्दी विज्ञेया ।



अत्र श्लोके दिनमुखशर्वरीसूर्योदयानामुपमानानां भक्तिप्रचयसंसृतिसङ्कल्परूपोपमेयतया रूपणात् रूपकालङ्कारः ।

“ उपमेयतया यस्मिन्नुपचारप्रयोगतः ।

उपमानं निरूप्येत रूपकं तन्निरूपितम् ॥”

इति लक्षणात् । वैदर्भी रीतिः । असमासा हि सा । तल्लक्षणं तत्रैव-

" रीतिः पदानां घटना प्रोक्ता रीतिविशारदैः ।

रीङ् गतावित्यतो धातोरियं रीतिरितीर्यते ॥

असमासा समासेन मध्यमेन विभूषिता ।

अतिदीर्घसमासा च मिश्रा चेति चतुर्विधा ॥

इति । अत्र सुकरसमासत्वमेवासमासत्वं नाम । तदुक्तं तत्रैव-

"द्वयोस्त्रयाणां वा पदानां समासेऽपि सहृदयचित्तानामनुद्वेगदायित्वेनासमासत्वमेव " इति ॥ १ ॥
</details>



<details open><summary>विश्वास-प्रस्तुतिः</summary>

अपि च,[^3]

[^3]: अपि च omitted------------ka,kha


लक्ष्ये +++(→आत्मसमर्पणोचिते नारायणे)+++ यत्र श्रुति+++(=श्रवणम्|वेदाः)+++-मित-+++(भगवद्-)+++गुण+++(=पक्षे सूत्रम्)++++आकृष्टि-लब्धावधानैः  
प्रत्यग्+++(→स्वस्मै स्वयम् भासमानो जीवात्म|पूजित|विपरीत)+++-बाणः +++(सम्प्रदाय-प्राप्त-रहस्यार्थ-सहित-)+++प्रणव+++(←पक्षे नव)+++-धनुषा +++(←"ओम् इत्यात्मानं युञ्जीत")+++ सत्त्ववद्भिः +++(महाविश्वासादिभिः→)+++ प्र-युक्तः ।  
+++(लक्ष्यस्य)+++ मध्ये-वक्षः **स्फुरति** +++(कौस्तुभ-लोहित)+++महसा+++(←पक्षे धर्म-भूत-ज्ञानेन)+++ +++(कङ्क|शास्त्र-)+++पत्र-लः +++(जीवाधिदैवत-)+++कौस्तुभात्मा +++(←पक्षे बाण-शल्य-वर्णेन)+++,  
+++(स लक्ष्यैक-भूतः)+++ पद्मा-कान्तः स **भवतु** दया-दुग्ध-सिन्धुः श्रियै+++(→सताम् आत्मज्ञानाय)+++ वः[^4] ॥ २ ॥+++(5)+++  
+++(इति प्रपत्ति-प्रतिपादनम्। )+++

[^4]: नः ---क,ग,छ
</details>

<details><summary>मूलम् - २</summary>

अपि च,[^3]

[^3]: अपि च omitted------------ka,kha


लक्ष्ये यत्र श्रुतिमितगुणाकृष्टिलब्धावधानैः  
प्रत्यग्बाणः प्रणवधनुषा सत्त्ववद्भिः प्रयुक्तः ।  
मध्येवक्षः स्फुरति महसा पत्रलः कौस्तुभात्मा  
पद्माकान्तः स भवतु दयादुग्धसिन्धुः श्रियै वः[^4] ॥ २ ॥

[^4]: नः ---क,ग,छ

</details>

<details><summary>प्रभावली - २</summary>

"अथ नाना शब्दादि-भेदात्” इति सूत्रेण  
सूत्रकार-सूचितायाः " ओम् इत्य् आत्मानं युञ्जीत ” इति प्रतिपादितायाः प्रपत्तेर्  
भगवत्-प्रसादोपायत्वं दर्शयति - लक्ष्य इति ।  
यत्र **लक्ष्ये** श्रीमति नारायणे  
**श्रुति-मित-गुणाकृष्टि-लब्धावधानैः** सत्त्ववद्भिः  
प्रणव-धनुषा प्रयुक्तः कौस्तुभात्मा प्रत्यग्बाणः  
मध्येवक्षः स्फुरति  
दया-दुग्ध-सिन्धुः स नारायणः  
वः श्रियै अस्त्व् इति सम्बन्धः । 

यत्र **लक्ष्ये** शरव्ये **नारायणे** ;  
लक्ष्य इत्य्-अनेन भगवत आत्म-समर्पण-विषयत्वं सूच्यते ।  
" ब्रह्म तल्-लक्ष्यम् उच्यते " इति ह्य् उक्तम् ।  
शरव्यतारोपणेन तद्-एक-मनस्कत्व-सूचनया  
देवतान्तर-भजन-निरास-रूपानन्य-गतित्वं फलितम् ।  

**श्रुति-मित-गुणाकृष्टि-लब्धावधानैः** ;  
श्रुतिषु मितानां प्रतिपन्नानां गुणानां ज्ञान-शक्ति-करुणादीनाम् आकृष्टिर् आकर्षणम् उपसंहारः,  
तत्र **लब्धावधानैः** प्राप्तैकाग्र्यैः ।  
अन्यत्र श्रोत्रपर्यन्तज्याकर्षणे लब्धाभ्यासैः ।  

**सत्त्ववद्भिः** ; सत्त्व-गुणवद्भिः, सात्त्विकैर् इति यावत् ।  
अन्यत्र बलवद्भिः ।  

**प्रणव-धनुषा** ; प्रणवस्य धनुष्ट्व-रूपणं मार्गण-समर्पण साधनत्वात् ;  
"ओम् इत्यात्मानं युञ्जीत" इति हि श्रुतिः ।  
युञ्जीत समर्पयेद् इत्य् अर्थः ।  
**प्रयुक्तः** ; प्रकर्षेण समर्पितः ।  
युञ्जीतेति श्रुतिसूचनाया ऽत्र युजि-धातु-प्रयोगः ।  
**प्र**-शब्देनात्र महाविश्वासो गम्यते ।  

**प्रत्यग्-बाणः** ; प्रत्यग्-आत्मा बाण इव, जीवात्मरूपो बाणः ।
**प्रत्यक्त्वं** स्वस्मै स्वयं भासमानत्वम् ।  
प्रत्यगात्मनो बाणत्वेन रूपणं  
भगवति समर्प्यमाणत्वात् ।  

**मध्येवक्षः** ; वक्षसो मध्ये लक्ष्यभूतब्रह्मणो वक्षसीत्यर्थः ।  
**महसा** ; कौस्तुभ-कान्त्या ।  
**पत्रलः** ; कङ्क-पत्रवान् ।  
**कौस्तुभात्मा** ; कौस्तुभ आत्मा स्वरूपं यस्य, कौस्तुभस्य जीवात्माधि-देवतात्वात् ।  
अन्यत्र कौस्तुभस्यात्मेवात्मा यस्य ।  
तेन लोहितत्वम् उक्तं भवति । 

**स्फुरति** ; सदोज्ज्वलो वर्तते ।  

**दयैव दुग्धं** पयः ; तस्य **सिन्धुत्व**-रूपणेनापारत्वं गम्यते ।  
स **पद्माकान्तः** ; अनेन प्रपत्ति-विषयो भगवान्  
श्रियः पतिर् एवेति सूचितम् ।  
वः **श्रियै** ; एतत्-प्रबन्धस्य पठने श्रवणे च प्रवृत्तानां वः ऐहिकामुष्मिक-रूप-सर्व-सम्पत्-समृद्ध्यै भवत्व्  
इत्य् आशीर्वादः ॥ २ ॥
</details>

<details><summary>प्रभाविलासः - २</summary>

एवं सप्रपञ्चं भजनं निरूपितम् ।  
अथ प्रपदनं निरूपयति - लक्ष्य इति ।  
प्रसिद्ध-परामर्शिना **यत्**-पदेन  
" यतो वा इमानि भूतानि जायन्ते "  
“ यः सर्वज्ञः सर्ववित्" इत्य्-आदि-वेदान्त-प्रसिद्धं ब्रह्माभिधीयते ।+++(4)+++  

यत्र **लक्ष्ये** ; शरव्ये  
" लक्षं लक्ष्यं शरव्यं च " इत्यमरः ।  
**श्रुतिषु** वेदान्तेषु **मिताः** प्रमिता **गुणाः** सर्वज्ञत्वादयो यस्य  
स ईश्वरः,  
**तस्याकृष्टिर्** आकर्षणं वशीकरणमिति यावत्  
तस्यां लब्धम् **अवधानं** कौशलं येषां तैः ।  
अन्यत्र **श्रुतिमितं** श्रवण-पर्यन्तम् ;  
" वेदे श्रवसि च श्रुतिः " इत्यमरः ।  
**गुणस्य** मौर्व्या **आकृष्टाव्** आकर्षणे **लब्धावधानैः** ।  

**प्रत्यग्-बाणः** ; प्रत्यग्-आत्मैव **बाणः**,  
समर्प्यमाण-पदार्थ इति यावत् ।  
अन्यत्र पूजितो **बाणः** ।  
"अञ्चु गतिपूजनयोः " इति धातुः । 

**प्रणवधनुषा** ; प्रणव एव धनुः समर्पण साधनं तेन ।  
साधनत्वं चास्यानुष्ठेयार्थप्रकाशकत्वात्  
" ब्रह्मणे त्वा महस ओम् इत्य् आत्मानं युञ्जीत "  
इति प्रथन-लवनादिवन् मन्त्र-रूपत्वात् ।  
अन्यत्राभिनव-धनुषा दृढेनेति यावत् । 

**सत्त्ववद्भिः** ; सात्त्विकैः बलवद्भिश् च ।  
**महसा** ; धर्म-भूत-ज्ञानेन । **पत्रलः** ; व्यापनशीलः ।  
अन्यत्र **महसा** तेजसा युक्तः । 

**पत्रलः** पत्रवान् । 

**कौस्तुभात्मा** ; कौस्तुभस्वरूपः ।  
अन्यत्र वज्रमयः ।  

**पद्माकान्त** इति मन्त्र-रत्नोक्त श्रीमच्-छब्दार्थो विवृतः ।  
अनेन रक्षकत्व-सामर्थ्यं प्रतीतम् ।  
अथ श्रीसम्बन्धोत्तेजितं सानुक्रोशत्वम् आह – दयेति ।  
तेन शरण्यत्वोपयुक्त-गुणा उक्ताः,  
"सानुक्रोशे समर्थे प्रपदनम् ऋषिभिः स्मर्यते ऽभीष्टसिद्ध्यै " इत्य् उक्तत्वात् । 

**दुग्ध-सिन्धुर्** इति निरतिशय-भोग्यत्वं व्यज्यते ।  

**श्रियै** ; " सा हि श्रीरमृता सताम् ।" इत्युक्त-त्रय्य्-अन्त-सार-भूत-पुरुषार्थाय । अत्र

> " प्रणवो **धनुः**, **शरो** ह्य् आत्मा,  
> ब्रह्म **तल्-लक्ष्यम्** उच्यते ।  
> अप्रमत्तेन वेद्धव्यं  
> शरवत् तन्मयो भवेत् ॥ "+++(5)+++  

इति श्रुत्य्-अर्थोऽभिप्रेतः ।  
**तन्मय** इति तद्-अपृथक्-सिद्धत्वम्, तत्साम्यापत्तिर् इति यावत् -  
न पुनर् ऐक्यम् ।  
अत एव ' मध्येवक्षः स्फुरति ' इत्युक्तम् ।  
न च "ब्रह्म वेद ब्रह्मैव भवति" इति वाक्यान्तरावगतैक्य-स्वारस्याद्  
ऐक्यम् एव वक्तव्यम्  
इति वाच्यम्,  
तत्रापि "विष्णुर् एव भूत्वेमान् लोकान् अभिजयति" इत्यादिवत् साम्य-मात्र-परत्वात्,  
" निरञ्जनः परमं साम्यम् उपैति ” इति श्रुत्य्-अन्तरानुगुण्यात्,  
“सोऽश्नुते सर्वान् कामान् सह । ब्रह्मणा विपश्चिता" इति मुक्तौ भेद-श्रवणाच् च ।  

एवं " प्रसत्त्यै तस्योक्ते प्रपदन-निदिध्यासन-गती "  
इति वक्ष्यमाणानुसारेण भक्ति-प्रपत्त्योर् अपवर्ग-साधनत्वम् उपपादितम् ।  

न च "नान्यः पन्था अयनाय विद्यते " इति श्रुतेः  
प्रपत्तेर् न पृथग् उपायतेति वाच्यम्,  
तस्या अपि ज्ञान-विशेषत्वेन पार्थक्याभावात् ;  
दहरादि-विद्या-भेदवत् विद्या-भेदेनाविरोधाच् चेति ।  

इयं चाष्टादश-पदा नान्दी ।  
पद्मा-पदेन चन्द्र-सम्बन्धो व्यञ्जितः ।

तद् उक्तम् -

> 'नान्दीश्लोको विधातव्यश्  
> चन्द्रनामाङ्क एव सः ।  
> अतो हि चन्द्र-सम्बन्धो  
> लक्ष्यते व्यज्यतेऽथवा ॥'

इति ।  
श्लेषानुप्राणितो रूपकालङ्कारभेदः ।  
पाञ्चाली रीतिः ॥ २ ॥
</details>

