+++
title = "+०१ स्व-पक्ष-स्थापनम्"

+++
श्रीः

<details><summary>विस्तारः (द्रष्टुं नोद्यम्)</summary>

श्रीवेदान्तदेशिकविरचितः  
सङ्कल्पसूर्योदयः  
अहोबलाचार्यकृतेन प्रभाविलासेन, नृसिंहराजकृतया प्रभावल्या च सहितः

श्रीमान् वेङ्कटनाथार्यः  
कवितार्किककेसरी  
वेदान्ताचार्यवर्यो मे  
सन्निधत्तां सदा हृदि ॥
</details>


<details><summary>विस्तारः (द्रष्टुं नोद्यम्)</summary>

Source: [TW](https://archive.org/details/in.ernet.dli.2015.368526/page/n111/mode/2up)
</details>

<details><summary>प्रभावली - ०</summary>

ब्रह्म-तन्त्र-यतीन्द्रोक्त-  
रहस्यार्थ-विचक्षणम् ।  
श्रीशैल-तात-तनयम्  
अनन्तार्यम् अहं भजे ॥

भगवन्तम् इवानन्त-  
कल्याण-गुण-सागरम् ।  
वेदान्त-देशिकं नौमि  
वेङ्कटेश गुरूत्तमम् ॥

संसाराख्य-निशीथ-सुप्त-तनु-भृत्-सम्बोधनायाग्रणीः  
सूरीणां स गुरुर् **व्यधात्** प्रकरणं सङ्कल्प-सूर्योदयम् ।  
तत्रैतत् **परिचिन्वता** स भगवत्-सङ्कल्प-सूर्यो निशा-  
मायां भागवतीं **विमोक्ष्य** विमलां **धत्ते** दृशं शाश्वतीम् ॥

यत्र सर्वे गुणाः पूर्णा  
दोषो यत्र न कश्चन ।
**व्याकुर्महे** तं सङ्कल्प-  
सूर्योदयम् अनुत्तमम् ॥

वेदान्त-देशिक-गिरां  
भावः **केनावगम्यते** ।
अथापि तद्-दयाधारो  
**व्याख्यास्यामि** यथामति ॥



इह सङ्कल्पसूर्योदये सकल-शारीरक-शास्त्रार्थः सङ्गृहीतः ।  
शारीरक-शास्त्रार्थश्च पञ्चविधः ।  
स्वसिद्धान्त-प्रतिष्ठापनं **प्रथमम्** ;  
ततस् **तत्-प्रतिपक्ष-निरासः** ;  
ततस् **तद्-उक्तोपाय-निश्चयः** ;  
ततस् तद्-विरोधि-विलय-पूर्वकम् **उपाय-परिग्रहः** ;  
ततो मोक्ष-प्राप्तिर् इति ।

इमे पञ्चार्थाः पञ्चस्व् अङ्केषु वक्तव्याः ।  
अत्र द्वैगुण्येन दशाङ्काः प्रयुक्ताः ।

तत्र प्रथमेऽङ्के स्वसिद्धान्त-स्थापनम् ।  
द्वितीयेऽङ्के स्वसिद्धान्त-विरोधिनः परसिद्धान्ताः प्रतिक्षिप्ताः ।  
तृतीये तु स्वसिद्धान्तोक्तोपायनिश्चयः ।

चतुर्थादिष्व् अष्टमान्तेषूपाय-विरोधिनो निरस्ताः, उपाय-परिकराश् चोक्ताः ।  
उपाय-विरोधिनः कामक्रोधादयः ।

तत्र चतुर्थेऽङ्के कामादीनाम्  
आपाततः प्राबल्य-कथन-पूर्वकं  
दौर्बल्य-प्रतिपादनम् ।

पञ्चमेऽङ्के डम्भादीनां निरसनीयत्व-ख्यापनम् ।

उपाय-परिकरस् तु द्विविधः  
समाधि-स्थानम् आलम्बनं चेति ।  
समाधिस्थानं निरूपितं षष्ठेऽङ्के ।  
सप्तमे त्व् आलम्बनरूपः शुभाश्रयो निर्णीतः ।

अष्टमे काम-क्रोध-लोभ-मोहादि-विजय उक्तः ।

नवमेऽङ्के जित-विरोधिनः परिगृहीत-स्थान-शुभाश्रयस्य  
समाधि-रूपोपाय-लाभ उक्तः ।

दशमेऽङ्के निःश्रेयस-लाभ उक्तः ।

अयम् एव मुमुक्षूणाम् अनुष्ठान-क्रमश्च ।  
प्रथमं स्वसिद्धान्तं ज्ञात्वा  
ततस्-तत्-प्रतिपक्ष-निरासं ज्ञात्वा,  
स्वसिद्धान्तोक्तोपायं स्व-योग्यं निश्चित्य,  
कामादीनां हेयतां ज्ञात्वा,  
कामादीन् निरस्य,  
समाधि-स्थानं निरूप्य,  
शुभाश्रयं निध्याय,  
स्वशक्यम् उपायं परिगृह्य,  
क्रमेणार्चिर्-आदि-मार्गेण परमपदाधिरोहणम् इति ।

अत्र बीजारम्भ-समन्वय-रूपः प्रथमोऽङ्कः ।  
बिन्दु-यत्न-समन्वय-रूपो द्वितीयः ।  
पताका-प्रात्याशा-समन्वय-रूपस् तृतीयः ।  
प्रकरीनियताप्ति-समन्वय-रूपश् चतुर्थः ।  
कार्य-फल-समन्वय-रूपः पञ्चमः।

बीजारम्भ-समन्वय-रूपो मुख-सन्धिः प्रथम उच्यते ।  
बिन्दु-यत्न-समन्वय-रूपः प्रतिमुख-सन्धिर् द्वितीयः ।  
पताका-प्रात्य्-आशा-समन्वय-रूपस् तृतीयो गर्भसन्धिः ।   
प्रकरी-नियताप्ति-समन्वय-रूपश् चतुर्थो ऽवमर्शसन्धिः ।  
कार्य-फल-समन्वय-रूपः पञ्चम उपसंहारसन्धिः ।

यथोक्तम्-

> मुखं प्रतिमुखं गर्भः  
> सावमर्शोपसंहृतिः ।  
> युक्तयः पञ्च कर्तव्यास्  
> तावन्तः सन्धयः स्मृताः ॥
>
> अङ्का दश प्रयोक्तव्याः  
> शान्तिः स्थायी रसो मतः ।
> चतुर्वर्गफलं तत्र  
> कथा दिव्याश्रया भवेत् ॥

इति ।  
यद्य् अप्य् अयं प्रबन्धः पदवाक्य-प्रमाण-श्रुति-स्मृति-पुराण-  
काव्य-नाटकालङ्कार-
संस्कृत-प्राकृत-भाषा--तत्-संस्कार-जनित-भाषान्तरादि-  
लौकिक-वैदिक-व्यवहार-सरणि-निपुणतर-जनैर् **अनुसरणीयः** ;  
यद्य् अप्य् अत्र सन्धि-तद्-अङ्गोत्तमाधम-पात्र-स्वरूप-  
तद्-उच्यमान-भाषा-विशेष--  
तन्-नैपथ्य-रचना-विशेषाङ्गिकादि-चतुर्-विधाभिनय-प्रकार-  
तद्-अङ्गोपाङ्ग-प्रत्यङ्ग-स्व-रूप-  
तन्-निर्वर्त्याभिनय-विशेष-  
तत्-तद्-अभिनय-विशेष-  
तत्-तद्-अभिनय-साधन-भूत-संयुक्तासंयुक्त-  
नृत्त-हस्त-सभ्य-सभा-शाला-लक्षण-  
वीणा-वेणु-मृदङ्गादि-लक्षणादयः सर्वे **वक्तव्याः** ;  
अथाप्य् अध्यात्म-तत्-पर-मुमुक्षूणाम्  
अत्यन्तानादरणीयत्वाद् अनपेक्षितत्वाच् च नास्माभिस् तत्र प्रयस्यते ।  
मुमुक्ष्व्-अपेक्षितार्थ-विशेषा एव यथामति यथाश्रुतम् अत्र वर्ण्यन्ते ।

सुधा-रस-विधाभृतः शशिकराकृति-व्याकृताः  
पुरस्कृत-तिरस्कृतेक्षु-रस-शर्करा-सत्क्रियाः ।  
**कथं** न्व् अवितथं विशङ्कटित+++(=महित)+++-वेङ्कटार्योक्तयः  
स्फुटं विकट-बुद्धिभिः सपदि **वित्रियेरन्न्** इह ॥

अतीतोदन्वति प्रौढे  
हनूमति तु जाग्रति ।  
सांयात्रिकाः **सञ्चरन्ते**  
किं न पोतैर् महार्णवे ॥

महत्सु सत्सु विद्वत्सु  
सङ्कल्प-मिहिरोदयम् ।  
व्याख्यातुम् उत्सुको मोहाद्  
अहं तत् **क्षन्तुम् अर्हथ** ॥

</details>

<details><summary>प्रभाविलासः - ०</summary>

श्रीशं श्रियं वेङ्कट-देशिकेन्द्रं  
पराङ्कुशार्यं यमिनं **प्रणम्य** ।  
अहोबलोऽयं **विवृणोति** विद्वान्  
सङ्कल्प-सूर्योदयम् अत्रिवंश्यः ॥


</details>
