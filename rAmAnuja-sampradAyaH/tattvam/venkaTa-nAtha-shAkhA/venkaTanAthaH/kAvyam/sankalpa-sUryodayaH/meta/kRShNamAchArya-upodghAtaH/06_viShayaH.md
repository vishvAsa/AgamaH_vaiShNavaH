+++
title = "०६ विषयः"

+++
अथायम् अत्र ग्रन्थे प्रतिपादितो विषयः - 

देहिनां गुणभूता विवेक-सुमति-व्यवसायादयो  
मोह-दुर्मति-लोभादयश् चात्र पात्रतया परिकल्पिताः । 

तत्र विवेक-सुमत्यादयः सात्त्विकाः,  
मोह-दुर्मत्य्-आदयश्च यथायथं तामसा  
राजसाश् च गुणा इति विभागः । 

[^14-1]विवेकोऽत्र धीरोदात्तो नायकः ।  
पुरुषस्य संसारान् मोचनं च तद्-ईहितं प्रयोजनम् ।  
संसृति-दव-दहन-दन्दह्यमानं देहिनम्  
अवितुकामो विवेकः सुमत्यादिसहायः  
पुरुषस्य प्राकृत-वैषयिक सुख-वैमुख्यम् उपजनय्य  
तं समाधाव् अवस्थापयितुं प्रयतते ।  

[^14-1]: 

    > "महासत्त्वोदार-स्थिर-मधुर-गम्भीर-हृदयः  
      कृपोत्साहोत्तुङ्गः कृतविद् अभिगम्यः प्रणयिनाम् ।  
      श्रुत-प्रज्ञा-मेधा-स्मृति-जलधिर् अक्षुद्र-चरितस्  
      त्वम् एकः सर्वासाम् अनघ-भणितीनाम् अभिमतः ॥+++(5)+++  
      धीरोदातानुकूलोत्तम-गुण-महिमा नायकेष्व् अग्र्रणीस् त्वम् " । 
      - सङ्कल्पसू. १० ७०, ७१. 


मोहस्तु तद्-अरातिर् दुर्मत्य्-आदि-सहायः  
पुरुषस्य प्राकृत-वैषयिक-सुख-लोलुपतां सम्पाद्य  
तं संसृताव् एव गाढम् अभिनिवेशयितुम् उद्युङ्क्ते ।  

अन्ततो विवेको मोहं सपरिवारं पराजित्य  
पुरुषं च पर-ब्रह्म-समाधि-प्रवणम् अवस्थाप्य  
तत्-प्रसन्न-भगवत्-कृपोत्थापितेन भगवत्-सङ्कल्पेन  
संसाराद् उन्मोच्य  
परब्रह्मानुभव-रूपं मोक्ष-साम्राज्यं प्रापयति ।  

तत्र च विवेक-सुमत्यादीनां सद्-गुणानां पुरुषोपकार-परत्वं  
मोह-दुर्मत्य्-आदीनां दुर्गुणानां पुरुषापकार-प्रसितत्वं च  
सुनिपुणं सुव्यक्तं चोपपादितं कविना । 


## ०१ स्वपक्ष-प्रकाशः
तत्र स्वपक्ष-प्रकाशो नाम प्रथमोऽङ्कः ।  

आदौ विष्कम्भे  
महा-मोहानुयायिनां काम-रति-वसन्तानां  
मिथः संलाप-मुखेन  
देहिनां तैर् उपजायमाना अनर्था,  
राग-द्वेषादिभिः क्रियमाणो महा-मोहस्योपकारो,  
विवेकस्यापकारश् चेत्य् एते प्रतिपादिताः । 

ततो नित्य-निर्मलानन्द-स्वरूपस्यापि पुरुषस्यानादिसिद्ध-कर्माख्याविद्यया संसृतिबन्धः,  
तन्-मोचको भगवान् श्रियः पतिर् एव पर-तत्त्वम्,  
तद्-इतराणि सर्वाण्य् अप्य् अवर-तत्त्वानि,  
भगवत्-सङ्कल्प एक एव पुरुषं संसारान् मोचयितुं क्षमः,  
भगवत्य् अनन्य-भक्ति-प्रपत्ती एव तत्-प्रसादन-समर्थे,  
सकल-पुरुषार्थ-प्रदाने भगवान् एक एव प्रभुः,  
आत्मनां भगवच्छेषतैकरसत्वम् एव नैसर्गिकं स्व-रूपम्  
इत्यादिकम् उपवर्णितम् । 

[[१५]] 

## ०२ पर-पक्ष-प्रतिक्षेपः
पर-पक्ष-प्रतिक्षेपो नाम द्वितीयोऽङ्कः ।  
तत्र प्रवेशके सुमति-सख्योर् विचारणा-श्रद्धयोः संवाद-मुखेन  
पुरुष-प्रतारणाय महा-मोह-कृतस्य बाह्याबाह्य-कथक-प्रेरणस्योपक्षेपः ।  

ततो गुरु-शिष्ययोः प्रवेशम् उपक्षिप्य,  
विवेक-व्यवसाययोः सन्निधाने सदसि गुर्व्-अनुग्रहात्  
शिष्येण साङ्ख्य-योग-काणादानां, बौद्ध-जैन-पाशुपतानां, भाट्ट-प्राभाकराणां, तथा शाङ्कर-भास्कर-यादवीयानां च मतानां  
निरासो दिङ्-मात्रेण प्रदर्शितः ।  

प्रसङ्गागतं च पाञ्च-रात्राप्रामाण्य-वादं निराकृत्य  
तत्प्रामाण्यं च समर्थितम् ।  
अनेन शारीरके अविरोधाध्याये  
पर-पक्ष-निराकृति-प्रकरण-मध्ये दृश्यमानं पाञ्चरात्राधिकरणं  
पाञ्चरात्र-प्रामाण्य-निरास-परमेव भवितुम् अर्हतीति  
परेषाम् उद्घोषः प्रत्युक्तः,  
तत्र पाञ्चरात्राप्रामाण्य-निरासार्थं प्रवृत्तत्वात् तस्याधिकरणस्येति मन्तव्यम् । 

अनेन च गुरु-शिष्य-वृत्तान्त-प्रसङ्गेन कविर् अयं  
भगवद्-रामानुजं गुरुम्, आत्मानं च शिष्यम् अनामोल्लेखं परिकल्प्य  
चिरात् स्वहृदये विपरिवर्तमानम्  
आत्मनो भगवद्-रामानुज-साक्षाच्-छिष्यत्वालाभ-जनितं खेदं  
लघयितु-काम इव सन्दृश्यते । 

## ०३ मुक्त्युपायारम्भः
मुक्त्य्-उपायारम्भो नाम तृतीयोऽङ्कः ।  
एवं मुक्त्य्-उपाय-प्रवृत्त्य्-औपयिकं पुंसां भगवच्-छेषतैक-रसत्वं  
प्रथमेऽङ्के प्रतिपाद्य  
द्वितीयेऽङ्के तद्-अपलापिनां मतानि निराकृत्य  
तद् एव सुदृढं व्यवस्थापितम् । 

अनन्तरं तृतीयेऽङ्के विष्कम्भे  
विवेक-बलात् दूरी-कृत-निषिद्धाचाराणाम् अपि  
काम-कामानां केवल-कर्मठानां  
त्रिवर्गाभिलाषेण प्रवृत्ति-धर्म-निरतत्वं,  
विरक्ति--विष्णु-भक्त्योस् त्रिवर्ग-वैरस्यापादिकयोर् अपि  
प्रायशो राग-द्वेष-बलान् मोघ-प्रवृत्तित्वं  
चोपपादितम् । 

ततश् चिर-काल-सञ्चित-पुण्य-सञ्चय-महिम्ना  
योगारम्भ-विरोधि-त्रैगुण्य-निरासाय  
भगवन्तं प्रपन्नः पुरुषः  
सर्वेश्वरे भगवति निरवधि-प्रेमानुध्यान-रूपं समाधिं कर्तुम् ईहेत । 

तत्र चालम्बन-भूतस्य समस्त-कल्याण-गुणाकरस्य भगवत्-स्वरूपस्य रस्यतातिशयात्  
तद्-अन्यत्र विरक्तिः स्वयम् एवोदयते ।  
पुंसा विरक्तिर् द्विधा समुदेति -  
एका संसार-दोष-दर्शनात्,  
अपरा पर-ब्रह्म-रस्यतातिशयात् ।+++(5)+++  

[[१६]]

तयोः प्रथमाम् अपेक्ष्य  
द्वितीयैव महते फलाय कल्पते ।  
तदात्वे च पुरुषो नित्य-नैमित्तिकानि कर्माणि  
सात्त्विक-त्याग-पुरः-सरं केवलं भगवद्-आराधन-वेषेणानुतिष्ठन्  
निषिद्धानि काम्यानि च कर्माणि सर्वात्मना स्वरूपतः परित्यजन्  
योगम् अभ्यस्येत् +++(स्वशेषतैकरसत्वात्)+++।  

भगवत्-प्रसाद-लिप्सया समाधिम् आतस्थुषा पुरुषेण  
भागवतापचारो दूर-परिहरणीयः ।  
तथा बलवद् अवहित-चेतसोऽपि योगिनः  
सम्भवन्त्य् अन्तरा ऽन्तरा सिद्धिविरोधिनो  
बहवो ऽन्तरायाः ।  

तथाहि-- योग-निश्रेणिकायां पञ्चषाणि पदान्य् आरूढस्यानुषङ्गिक्यः सिध्यन्त्य् अणिमाद्याः सिद्धयः ।  
यदि तासु मनो रज्येत,  
तदा तत्-प्राप्त्यैव कृत-कृत्यम्-मन्यो ऽसौ  
पुनः संसृताव् एव परिवर्तेत ।  
अतो मनीषिणा ता दूरतः परिहर्तव्याः ।  

प्र-घट्टकम् एनम् अतिक्रम्य  
निश्रेणिकायां तद्-उपरि पञ्चष-पदारोहणे  
स्वात्मानुभवो नाम महान् गर्तो  
ऽस्य पन्थानम् आवृत्य तिष्ठेत् ।  
तत्र निपतितः पुरुषः प्रायशो नान्यल् लिप्सेत ।+++(4)+++  

> "यं लब्ध्वा चापरं लाभं  
मन्यते नाधिकं ततः " (1 भ. गी. ६-२२.) 

इत्य् उक्त-रीत्या तद्-उपजनितम् आनन्दम् एव  
निरतिशय-लाभं मन्वानस्  
तत्रैव निरतो, ब्रह्मानुभव-रूपं मोक्षम् अपि विस्मरेत् । 

तस्माद् एते ऽन्तराया अवहित-मनसा दूरतः परिहरणीयाः ।  
एवं दृढ-सङ्कल्पेन चेतसा  
मुक्त्य्-उपाय-भूतः समाधिर् आरम्भणीयः । 

## ०४ कामादिव्यूहभेदः
कामादिव्यूहभेदो नाम चतुर्थोऽङ्कः ।  
एवम् अवहितेन चेतसा  
समारब्ध-समाधेर् अपि पुरुषस्य चित्तं  
पूर्वानुभूत-विषय-वासना-कलुषितं  
समाधौ न स्थिरतराम् अवस्थितिम् अवाप्नुयात् ।  
विषयेभ्यः प्रसभ-विनिवर्तितम् अपि चेतस्  
तदा तदोद्बोधक-समवधाने  
पुनर् अपि सांसारिक-भोगेभ्यः स्पृहयेत्,  
यथा सौभरि-विश्वामित्रादेः ।  
परं तु योगी  
कञ्चित् कालं वैषयिकं सुखम् अनुभूय  
पुनस् तत्र दोष-दृष्टया विरज्येत ।  
पुनर् उद्बोधक-समवधाने प्राकृत-भोगेषु प्रसजेत् ।  
पुनर् आत्मनो गर्हणीयतमाम् अवस्थाम् अवबुध्यापत्रपेत ।  
एवं महति सङ्कटे वर्तमानो  
ऽत्यन्त-शोचनीयां दशाम् आपद्यातितरां सीदेत् ।  

तदा च केचित् कातर-हृदयाः  
समाधिम् एवात्यन्तायावधूय  
पूर्वं जिहासितां संसृतिम् एव  
पुनः शरणम् अन्विच्छेयुः ।  
तेषु च विवेको ऽकिञ्चित्करः ।  
किञ्च प्रक्रान्त-योगम् एनं यदि कश्चिद् अवजानाति,  
न बहु-मन्यते परैर् उपादीयमानां बहुमति विहन्तिं वा  
तदा योगिनो ऽप्य् अस्य दुर्निवारः क्रोधः शत-गुणितः प्रभवेत् ।  
ततश् चायं प्रक्रान्तं योगम् अवज्ञा-हेतुम् अवधार्य  
तं विहाय  
क्रोधात् समुत्थितो ऽवजानन्तं हन्तुं प्रयतेत ।  
ततस् तद् एव रन्ध्रं समासाद्य  
राग-क्रोधौ मात्सर्यादि-परिवारौ लोभ-तृष्णाभ्यां सहाभेद्यं व्यूहं परिकल्प्य  
पुरुषम् अभिहन्तुं प्रयतेयाताम् ।  

तदा ऽनेन तितिक्षा-मुदितादि-कवचम् उपष्टभ्य  
दृढ-सत्त्व-विवेक-बलात्  
रागादि-व्यूहं भित्त्वा  
समाधौ स्थैर्यं सम्पादनीयम् । 

## ०५ दम्भाद्य्-उपालम्भः
दम्भाद्य्-उपालम्भो नाम पञ्चमोऽङ्कः ।  
तद् एवं रागादि-व्यूह-भेदेन  
पुनः प्रक्रान्त-योगः पुरुषः  
सर्व-जन-समक्षं रागादि-जन्य-प्रवृत्ताव् अपत्रपमाणो ऽपि  
सर्वात्मना ऽऽत्मानं ततो नियन्तुम् अशक्नुवन्  
रहसि तत्-प्रवृत्तिम् ईहते ।  
तदा चात्मनो भ्रंशं निगूहयितुं,  
स्वस्य समाधि-निष्ठतां प्रथयितुं  
तेन प्राकृतान् जनान् प्रतारयितुं च  
दम्भं कुहनां चावलम्बते । 

दर्पश् च तदा स्वयम् एव दम्भस्य साहायकम् आचरति ।  

ततश् चात्मानम् अमानुष-योग-सिद्धि-बल-सम्पन्नं लोकातीत-महिमानं च प्रथयितुम्  
अतथ्ये पथि पदं निदधाति पुरुषः ।  
"सर्वम् अपि लोहं कनकी-कर्तुं प्रभवेयम्"  
इति ब्रुवन्  
सञ्चित्य लोह-जातं पुट-पाके निक्षिप्य धमति ।  
प्रतारिताश् च जना  
अनल्पं वित्तम् अस्मै प्रयच्छन्ति ।  
तेन चाभीष्टान् भोगान् सम्पाद्यानुभवति ।  

तथा ऽऽत्मनो ऽतीतानि जननान्तराणि स्मरन्न् इव  
किम् अपि किम् अप्य् असम्बद्धम् अश्रद्धेयं च प्रलपति ।  
जनाश् च प्रतारिताः  
"संवर्त-भरतादिवद् योग-सिद्धो ऽयम् उन्मत्तचर्य"  
इति विशेषतो बहु मन्यन्ते । 

एवं लब्धावकाशो ऽयं कथा-प्रसङ्गे  
स्ववृत्तान्तम् एवम् अतथ्यम् असम्भाव्यम् अपि  
बहुमत्य वर्णयति - 

> ' पूर्वं जामदग्न्यो वसुन्धरां कृत्स्नां विजित्य  
> सर्वस्व-दक्षिणे यज्ञे  
> तां मह्यं प्रदित्सन्  
> मां प्रतिग्रहीतुं प्रार्थयत ।  
> निःस्पृहस् त्व् अहं तद्-अर्थनां नाकार्षम् '

इति । 

[[१८]] 

अन्यदा चैवं विकत्थते- 

> 'कस्मिंश्चिन् निशीथे  
> जनेषु सर्वेषु सुषुप्तेषु  
> कश्चन दिव्यः पुरुष आगत्य  
> मां ब्रह्मलोकागमनाय प्रार्थयत ।  
> अहम् अपि तद्-अर्थनां निराकर्तुम् अपारयिष्णुः  
> सत्य-लोकम् अगमम् ।  
> तत्र च हिरण्य-गर्भादिभिर् उद्धृतार्घ्यैर्  
> अहम् अनन्य-सामान्यम् अभ्यर्चितः  
> पुनर् अत्र लोकोद्धरणाय प्रेषितः' 

इति । एवम् एभिर् अन्यैश् च प्रतारणैः  
प्रतार्यमाणा जनाः  
प्रभूतं द्रविणम् अस्योपहरन्ति ।  
अयं त्व् अनादरम् अभिनयन् सर्वम् अपि तन् निराकरोति ।  
तेन च जना एधित-श्रद्धास्  
ततोऽप्य् अधिकानि धनानि तच्-छिष्य-व्यपदेशिने कस्मैचिद् अर्पयन्ति ।  
तैर् एव धनैर् उभाव् अपि मिष्टं भोगम् अनुभवत  
इति लोकस्थितिः ।  

अस्मिन्न् एव व्यतिकरे असूया-समाश्लिष्टः  
सर्वान् अपि महत्तरान् विनिन्दितुम् उद्युङ्क्ते ।  
यथा – 

> लोकेऽद्य यावत् प्रसिद्धानि  
> सर्वाण्य् अप्य् अवैदिकानि वेदिकानि वा मतानि  
> न हृदयङ्-गमानि ।  
> 
> तत्र साध्व्--अ-साधु--कर्म-फल--भाज आत्मनो ऽनङ्गीकारात्  
> कृत्याकृत्य-व्यवस्था-वैयाकुली-प्रसङ्गेनावैदिकानि मतानि सर्वाण्य् अपि  
> न हृदयङ्-गमानि ।  
> वैदिक-ब्रुवेष्व् अपि  
> केषुचिन् मतेषु निरीश्वर-वादिषु  
> सृष्टि-प्रलयानुपपत्त्या न विमर्श-सहता ।  
> 
> औपनिषदेष्व् अपि मतेषु निर्विशेषाद्वैत-वादे  
> अ-बाधित-दृष्टापह्नवादयो बहवो दोषाः ।  
> स-विशेषाद्वैत-वादे सर्व-शरीरितया सकल-प्रपञ्च-दोष-भाक्त्वादयो ब्रह्मणो दोषाः ।  
> केवल-द्वैत-वादेऽपि ब्रह्मानुपादानत्व+आनन्द-तारतम्यादयो बहवो दोषा इति,  
> 
> तान्य् अपि न हृदयङ्-गमानि 

\+ इति । 

> तत्-प्रवर्तकाणाम् आचार्याणां न्यूनतैव

+इति ।  
नैतावतापि विश्राम्यन्ति ।  
किन्तु 

> "धर्म-संस्थापनार्थम् अवतीर्ण" इति  
"विग्रहवान् धर्म" इति च  
श्रद्-दधानैर् उद्घुष्यमाणो राघवो  
जुगुप्सनीयतमं स्त्रीवधम् अकरोत्,  
अन्तर्हितो भूत्वा वालिनं जघान,  
समरे वीर-गर्हणीयं द्वित्र-पदापक्रमणम् अनुमेने,  
उपदशान् मासान् राक्षसावासोषितां युवतीं भार्यां  
पुनर् निर्विशङ्कम् अङ्गीचकार  

\+इत्यादिकं वदन्न् आत्मानम् एतादृश-दोष-गन्धासंस्पृष्टं विकत्थते ।  

आत्मानं सकल-तन्त्र-पारदृश्वानं कथयन्  
तत्र तत्र सिद्धान्तेषु दोषान् अशङ्कनीयान् उद्भावयति ।  

[[१९]]

> औपनिषदराद्धान्तिनः भव-भय-भीता  
> भव-रस-निमग्नं श्री-जानिं पुरुषोत्तमम् उपसद्यात्मनो मुक्तान् प्रख्यापयन्तो  
> मुक्तौ कामिताभिः स्त्रीभिर् वा यानैर् वा विहरन्तीति महद् इदं सारस्यम् ।  
> न खलु वृश्चिक-भयात् पलायमानैर्  
> आशी+++(=विषदन्त)+++-मुख-मुखे निपतितव्यम् 

इति च परिहसन्ति ।  
इत्थम् अनर्थ-निदान-भूतेषु दम्भादिषु  
प्रक्रान्त-समाधिभिर् मनो न विधेयम् इति प्रतिपाद्यते । 

## ०६ स्थान-विशेष-सङ्ग्रहः
स्थान-विशेष-सङ्ग्रहो नाम षष्ठोऽङ्कः ।  

> प्रक्रान्त-समाधिना पुरुषेण दम्भ-दर्पादि-रहितेन भाव्यम्  

इत्य् उक्त्वा  

> धारणादि-सिद्ध्यर्थं समाधि-विघातक-विषय-वर्जितं स्थानम् अन्वेष्टव्यम् 

इति वक्तुं  
सर्वेषाम् अपि पुण्य-क्षेत्राणां पुण्य-तीर्थानां चाद्यत्वे  
कलिना प्रदूषितत्वं  
समान्येन विष्कम्भे महा-मोह-कञ्चुकि-वाक्येनाभिधाय  
व्यपदिष्टानां पुण्य-क्षेत्र-तीर्थानां दुष्टत्व-प्रतिपादन-पुरः-सरं  
यत्र कुत्रापि स्थितस्यात्मनो हृदय-गुहैव योगस्य विविक्तं स्थानम्  
इति निर्णीयते ।+++(5)+++ 

तत्र पुण्य-क्षेत्र-तीर्थानां व्यपदिष्टानाम् अपि दुष्टत्वं प्रत्येकम् आह -  

चतुर्दशस्व् अपि भुवनेषु  
क्षितिर् एकैव धर्मास्पदम् ।  
इतराणि तु भोग-भूमयः ।  
क्षित्याम् अपि भारत-खण्ड एव प्रशस्त-तमः ।  

तत्र रजत-गिरिर् यद्य् अपि काम-दहनेन भवानी-पतिनाध्युषितः,  
तथापि न परमैकान्तिनां भागवतानाम् आदरास्पदम् इति  
स हेय एव ।  

गन्ध-मादन-गिरिर् अपि  
त्रैवर्गिक-भोगास्पदम् इति  
न मुमुक्षुभिर् आदरणीयः ।  

गन्धमादन-वनं च यद्य् अपि रघुपति-ध्यानैक-परायणेन मारुतिना संश्रितं,  
तथापि वीणा-मृदङ्गादि-सङ्गीत-रव-प्रचुरम् इति  
चित्त-विक्षोभकम् एव ।  

हिम-गिरिर् अपि विद्या-धरादि--मिथुन-भोग-स्थानम् इति  
न समाधि-स्थानं भवितुम् अर्हति । 

अनन्तरम् आर्यावर्ते च  
साकेत-मधुरे रघु-यदु-पत्य्-अवतार-देश-भूते यद्य् अपि ग्राह्ये,  
तथापि पाषण्डि-गणाकीर्णत्वाद्  
अ-धर्म-विप्लुते इति  
न समाधि-योग्ये । 

हरि-क्षेत्रं च पुण्य-तम--चक्र-तीर्थ-महितम् अपि  
भगवन्-मूर्ति-सालग्राम-भेदिभिर् लुब्धकापशदैर्+++(←अप+शद् पतने)+++ आकीर्णत्वान्  
न वासार्हम् । 

वाराणसी तु +++(रामतापनीयोपनिषद्-उक्त-)+++राम-षड्-अक्षर-ध्यानोपदेश-परेण महादेवेनाध्युषितम् अपि  
म्लेच्छ-प्रायाधिपत्यात्  
लुप्त-सदाचारेति न ग्राह्या । 

[[२०]] 

दक्षिणा-पथे च मरु-भूमिः  
कुसीद-जीविभिर् अनार्यैर् लुब्धैर् अधिष्ठितत्वान् न योग्या ।  

दक्षिण-बदरिका-प्रख्यो भगवद्-रामानुज-विजय-साक्षि-भूतो यादवाचलो  
भगवन्-नारायणस्य स्वयं-व्यक्ति-क्षेत्र-भूतो ऽपि  
दुः-सह-पवनावेग इति  
न साधकस्य स्थानं भवति । 

केरल-देशस् तु श्री-पद्म-नाभावास-भूतोऽपि  
तुरीय-पुरुषार्थोपरोधि-केवल-प्रवृत्ति-धर्मोपदेष्टृ-जामदग्न्य-परिगृहीतत्वान्  
न योग-योग्यं स्थानम् । 

पाण्ड्य-देशो यद्य् अपि महा-भागवतोत्तम-श्री-शठ-कोप-सूर्य्-अवतार-महनीयः,  
तथा ऽपि नल-सेतु-दर्शन--कुतूहलि-जन-सङ्घ--गतागत-घोष-मुखरितत्वान्  
न समाधिम् एधयति । 

चोल-भूमिस् त्व् अपवर्ग-पथ-वैदेशिकैः कु-कविभिर् आकृष्ट-जनतेति  
न सम्भावनार्हा ।  
तत्र यद्य् अपि श्री-रङ्ग-क्षेत्रं स्वयं व्यक्तं पुण्य-तमं माननार्हं विभाति,  
तथा ऽपि तत्रापि सम्भवन्त्य् एव योग-विघ्नाः ।  

एवं तुण्डीर-देशे सत्य-व्रत-क्षेत्रं+++(=काञ्ची)+++  
तत उत्तरतो वेङ्कटाद्रिश् च  
यद्य् अपि भगवद्-अभिव्यक्ति-भूते,  
परन्तु तत्रापि जाग्रत्य् एव योग-प्रत्यूहाः । 

अतो यत्र कुत्रचिद् एकान्ते देश उपविश्य  
हृदय-गुहावसथं परमात्मानम् अन्तर्यामिणं श्रियः पतिं ध्यायेद्  
इति प्रतिपादितम् । 

पूर्वोक्त-विचार-सारः सङ्गृहीतो ऽमुना श्लोकेन कविनैव 

> सा काशीति न चाकशीति+++(=चकास्ति, छान्दस-रूपम्)+++, भुवि सा ऽयोध्येति नाध्यास्यते  
सा ऽवन्तीति न कल्मषाद् अवति, सा काञ्चीति नोदञ्चति ।  
धत्ते सा मधुरेति नोत्तम-धुरां, मान्यापि नान्या पुरी 
या वैकुण्ठ-कथा-सुधा-रस-भुजां रोचेत नो चेतसे।  
> सङ्क. सू. ६.३८.

## ०७ शुभाश्रयनिर्धारणम्
[[૨૪]]

शुभाश्रय-निर्धारणं नाम सप्तमोऽङ्कः ।  
एवं सदाचार-शील-परमैकान्ति-भागवताभिमतं  
यं कञ्चिद् देश-विशेषम् आस्थाय  
हृदय-कमल-रूप-योग-पीठे  
भगवतो ध्यान-प्रकारो ऽत्र प्रतिपाद्यते ।  

तत्र च विष्कम्भे व्युत्थान-दशायां  
सदाचार्योपदेश--भगवच्-छास्त्रादिभिर् अनुभूतस्य  
भगवद्-दिव्य-स्वरूपस्य संस्कारेण  
स्मृति-पथमानीतस्य निदिध्यासनं  
तत्र किञ्चित्-प्रमादादिना निद्रालस्यादि-प्रसङ्गे  
मोहवशात् संस्कार-विच्छेदान् निदिध्यासन-विलय-प्रसङ्गः,  
तदात्वे च दृढेनाध्यवसायेन पुनः संस्कारोद्बोध-सम्भवात्  
भगवद्-अनुध्यान सन्तति-लाभ इत्य्-आदिकम् उच्यते । 

हृदय-कमलाख्ये  
ज्ञान-भक्ति-वैराग्य-शान्त्य्-आख्यैश् चतुर्भिर् मणि-स्तम्भैर् अवष्टब्धे रत्नमण्डपे  

दिव्य-किरीट-हार-केयूर-कटकादि-विभूषितं  
शङ्ख-चक्र-गदा-पद्म-शार्ङ्गादिभिर् उपासितं  
श्री-वत्स-वनमाला--श्री-तुलसी--कौस्तुभोज्ज्वलं  
हरिं पीताम्बर-धरं ध्यायेद्  
इति च सङ्ग्रहेण प्रतिपादितम् । 

ततः संस्कारेण चित्त-भित्तौ लिखितस्य प्र-पञ्चालेख्यस्य  
विवेक-सुमति-व्यवसायैर् दर्शन-व्याजेन  
ध्यानालम्बन-विशेष-निर्णयौपयिक-भगवद्-अवताराणां वर्णनं,  
कर्म-पर-वशानां हिरण्य-गर्भादीनां ध्यान-विषयताऽनर्हतया  
भगवद्-दिव्य-स्वरूप-दिदृक्षा,  
तत्रा ऽपि वासुदेव-सङ्कर्षणादि-पर-व्यूहानां दुर्-अधिगमत्वात्  
मत्स्य-कूर्मादि-दिव्यावतारेषु निदिध्यासन-सौकर्यं,  
निदिध्यासनस्यापि मोक्ष-प्रदत्वं च प्रतिपाद्य,  

> मत्स्यः कूर्मो वराहश् च  
नारसिंहश् च वामनः ।  
रामो रामश् च रामश् च  
कृष्णः कल्की च ते दश ॥ 

इत्य्-आद्य्-उक्तानां दशानाम् अवताराणां  
महिमातिशयम् उपवर्ण्य  
तेष्व् अन्यतमस्यालम्भनार्हता चोपपादिता । 

## ०८ मोहादिपराजयः
मोहादि-पराजयो नामाष्टमोऽङ्कः ।  
एवं व्यूह-भेदनेनापदिशम् अपक्रान्ताः कामादयो  
दुर्वासनाभिनिवेशाभ्याम् उपष्टब्धा  
महा-मोह-साहायकम् आधित्सवः  
पुनर् अपि पुरुषस्योपक्रान्त-समाधेश्  
चित्तं विषयाभिमुखम् आक्रष्टुम् उद्युञ्जते ।  
एतम् एवोचित-कालम् आकलय्य  
महामोहः,  
कामादिभिर् मूल-बलैः परिवृतः  
स्वयम् एव राजानं विवेकम् अभियोक्तुं प्रवर्तते ।  

[[२२]]

ततः सालम्बनं समाधिम् आस्थितस्य पुरुषस्य कामादिभिर् अक्षोभ्यतां  
तत एव विवेकस्य सर्वथा ऽप्य् अजय्यतां चावधार्य  
दुर्वासनाऽभिनिवेशाभ्यां मोह-पक्षाद् अपक्रम्य  
सुवासना-समाध्य्-अभिनिवेशनाम्ना  
स्व-पक्षाश्रिताभ्याम् उपष्टब्धो विवेकः  
कामादीन् स-परिवारान् निहन्तुम् उद्युङ्क्ते । 

ततो नारद-तुम्बुरु-संवाद-मुखेन  
विवेक-महामोहयोः समर-वर्णनम्,  
अन्ते विवेकेन महामोहस्य विध्वंसनं,  
विवेकस्य समाधि-सम्पादन-त्वरेत्य्-आदिकं सरसम् उपवर्णितम् । 

## ०९ समाधि-सम्भवः
समाधि-सम्भवो नाम नवमोऽङ्कः ।  
एवं भगवत्-कटाक्षैधित-विभवेन विवेकेन  
मोहादिषु पराजितेषु  
पुरुषस्य भक्ति-प्रावण्यं भूयो ऽभिवर्धते ।  
परं त्व् इदानीम् अपि कर्म-नाम्न्य् अविद्या  
निरस्तान् अपि कामादीन् पुनर् उद्बोध्य  
पुरुषस्य सत्-कारादिष्व् अभिलाषं पर-परिभवनादिषु क्रोधं चोत्थापयेत् ।+++(5)+++  
अस्मिन् समये योगिना प्रमाद-रहितेनावधातव्यम् ।  
समाधि-सिद्धये भगवन्तं शरणम् उपगम्य  
वर्णाश्रमादि-धर्मेष्व् अवहितेन भाव्यम् ।  
एवम् अहर् अहर् अनुष्ठीयमान-वर्णाश्रम-धर्मानुगृहीतोपासनाख्याराधन-प्रीतो भगवान्  
प्राप्त-कालम् अनन्त-दुस्तर-कर्म-सञ्चयरूपाविद्यां विनिवर्त्य  
समाधि-सिद्धिं प्रयच्छेत् ।  
एवं निष्प्रत्यूह-समाधेः  
पुंसो मोक्ष-सिद्धये कर्तव्यं  
किम् अपि नावशिष्यते ।  
परं शास्त्रीय-मर्यादाम् अनतिलङ्घयन्,  
भगवत्-कृपैक-नियतः  
केवलं शरीर-पात-समय-प्रतीक्षो वर्तेत ।+++(5)+++  
तादात्विकी चास्यैषावस्था स्वापोद्बोध-व्यतिकर-निभा भवेत् ।  
नात्यन्तायास्य परिपूर्ण-ब्रह्मानुभवः,  
नापि यथा-पूर्वं संसारे गाढम् आसङ्गः ।  
अस्मिन्न् अवसरे  
यदृच्छोपनत-सदाचार्योपदिष्ट-मन्त्रानु-सन्धानेन  
समाधेः संसिद्धिर् भवतीति विशदम् उपवर्णितम् । 

## १० निःश्रेयसलाभः
निःश्रेयसलाभो नाम दशमोऽङ्कः ।  
विनिष्पन्न-समाधेः पुरुषस्योपासनाख्येन समाराधनेन  
प्रीतो भगवान् अस्मिन् प्रसीदति ।  
तत्-प्रसादेन च प्रेरितो  
भगवतो दिव्य-सङ्कल्प उदेति ।  
तत्र सुहृत्सु सुकृतानि  
दुष्कृत्सु दुष्कृतानीति विभज्य  
सङ्क्राम्यन्ते ऽस्य कर्माणि ।  

[[२३]]

ततो ऽर्चिर्-आदिना ऽध्वना  
योगिनः परम-पद-प्राप्तिः,  
तत्र च ब्रह्म-सायुज्य-लक्षणं मोक्षं प्राप्तस्य  
निरतिशय-ब्रह्मानन्दानुभवः,  
अ-पुनर्-आवृत्तिः संसृताव्  
इत्य्-आदिकम् उक्त्वा  
स्वकीयं प्रबन्ध-करणं  
सात्त्विक-त्यागेन भगवति वासुदेवे समर्पयति कविः । 
