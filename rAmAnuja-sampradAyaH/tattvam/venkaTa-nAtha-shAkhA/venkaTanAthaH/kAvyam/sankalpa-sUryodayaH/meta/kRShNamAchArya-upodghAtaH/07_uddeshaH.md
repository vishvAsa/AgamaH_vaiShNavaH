+++
title = "०७ उद्देशः"

+++
एवं सुविशदम् अध्यात्म-शास्त्र-रहस्यं प्रतिपादन-परतया  
शारीरक-शास्त्र-प्रकरण-भूतम् इदं रूपकम्  
इति वक्तुं शक्यम् ।  
त्रि-वर्गैक-प्रतिपादन-पराणां  
तत्रापि सांसारिक-भोग-प्रवणाधिकारिकाणां नाटकानाम् **अनुपादेयत्वम्**,  
अपवर्गौपयिक--पर-विद्या--प्रतिपादकानाम् अध्यात्म-शास्त्र-सम्बद्धानां ग्रन्थानाम् **एवोपादेयत्वं** च **मन्यमानेन**  
मान्येनानेन कविना  
नाटकम् इदं लोकानुजिघृक्षया प्रणीतम्  
इति तद्-वाक्येनैवावगम्यते । 

यथा – 

> “आदिष्टो ऽस्मि …  
अधिजिगमिषित-मुक्ति-घण्टा-पथैर्  
… औपनिषद-रहस्योपदेश-देशिकैर् (असमीचीन-पराङ्मुखैर्) आर्यमिश्रैः"  
1 सङ्कल्पसू. P. 13.

इति, 

> अपदिश्य+++(=व्याजीकृत्य)+++ किम् अप्य् +++(रूपकम् इति)+++ अ-शेष+++(-जन)+++-गुप्त्यै  
निगमान्तेषु निरूढ-गौरवेण ।  
प्रविभक्त-हिताहितः प्रयोगः  
कविना कारुणिकेन कल्पितोऽसौ ॥ ११ ॥  
> सङ्कल्पसू. १-११.


इति,  

> नाथ-प्रीत्यै नाटकम् अर्थ्यं **व्यधितैतत्**   
> सङ्कल्पसू. १-१५०


इति च ।  
अनेन चैतत् ज्ञायते  
औपनिषद-मतान्तर-सिद्धान्त-प्रकाशन-परेण केनापि प्रयोगान्तरेणोद्वेजिताः परमैकान्तिनः  
सामाजिका आचार्यम् एनं सद्-दर्शन-रहस्य-प्रकाशक-प्रयोग-करणाय प्रार्थयन्त ।  
ततस् तद्-अभ्यर्थनाम् अङ्गीकृत्य  
वेदान्त-गुरुर् अयं  
मुमुक्षु-जनानुग्रहाय वेदान्त-सम्मत-रहस्यार्थ-प्रकाशकम् एनं ग्रन्थं निरमिमीतेति ।  

"तच् चोद्वेजकं प्रयोगान्तरं किं नाम स्याद्" इति विमर्शे -  
औचित्यात् प्रायेण  
कृष्ण-मिश्र-कृतं प्रबोध-चन्द्रोदयाभिधम् एवेत्य् ऊहितुं साम्प्रतम् ।  

[[२४]]

एवञ् च स्व-मत-स्थापनाभिसन्धिर् एव  
ग्रन्थ-कर्तुर् एतस्य ग्रन्थस्य करणे निदानम्  
इत्य् अवगम्यते ।  

अत्र केचित् कृष्ण-मिश्रेण सहाचार्यस्य वादे प्रसक्ते  
पराभूतेन कृष्णमिश्रेण  
स्वकीये प्रबोधचन्द्रोदये प्रदर्शिते  
तत्-स्पर्धया ग्रन्थम् एनम् अरचयन्न् आचार्या  
इत्य् ऐतिह्यं परिकल्पयन्ति ।  
तत्तु न हृदयङ्गमम् ; न वा विचार-सहम् ।  
आचार्या हीमे स्पर्धादिषु सर्वात्मना विमुखा विरक्ताग्रेसराः  
कालम् अयापयन्न् इति  
तच्-चरित्र-विमर्शकैर् अ-सकृद् उदुघुष्यते ।  
तथा च- 

> यः ख्याति-लाभ-पूजासु  
विमुखो, वैष्णवे जने ।  
+++(शेश-वृत्त्या)+++ क्रयणीय-दशां प्राप्तस्  
तस्मै भव्याय मङ्गलम् ।। 

इति कुमारवेदान्ताचार्याणां मङ्गलाशासनम् । 

किञ् च - कृष्णमिश्रः कीर्तिवर्म-नृप-समकालिक इति तदीय-नाटकाद् अवगम्यते ।  
स कीर्ति-वर्मा 1065 AD. काले बभूवेति  
चरित्र-विमर्शका निरणैषुः ।  
आचार्याश् चेमे ततोऽब्दानां द्विशत्या अनन्तरं 1268 A.D. काले कृतावतारा  
इति कथम् एषां  
तेन कृष्णमिश्रेण वादः स्पर्धा वा युज्यताम् इति  
सुधियो विभावयन्तु । 
