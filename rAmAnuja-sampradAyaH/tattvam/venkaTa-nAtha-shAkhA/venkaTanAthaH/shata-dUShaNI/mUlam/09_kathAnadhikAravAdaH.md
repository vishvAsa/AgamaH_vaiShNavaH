+++
title = "09 कथानधिकारवादः"

+++
।।अथ कथानधिकारवादः नवमः ।।9।।  
हयग्रीवसुधासिन्धुहर्षहेषारवोर्मयः ।  
  
जयन्ति वादवेलान्तक्षिप्तबाह्यकुदृष्टयः ।।  
विस्तरेण कुदृष्टिमतमनुभाष्य, "तदिदम्''इत्यादिना, "न्यायानुगृहीतवाक्यप्रत्यक्षादिसकल प्रमाणवृत्तयाथात्म्यविद्भिरनादरणीयम्'' (श्रीभाष्यं-जिज्ञा) इत्यन्तेन शिष्यान् प्रत्युपदिशतो भाष्यकारस्यायं भावः, सौगतानामिव प्रच्छन्नसौगतानामपि कथायामनधिकार इति ।  
 वेदार्थसंग्रहे च स्पष्टमाह, "सर्वशून्यवादिनो, ब्रह्मव्यतिरिक्तसर्ववस्तुमिथ्यात्ववादिनश्च स्वपक्षस्थापकप्रमाण पारमार्थ्यानभ्युपगमात् अभियुक्तैर्वादानधिकार एव प्रतिपादितः,  
"अधिकारोऽनुपायत्वान्न वादे शून्यवादिनः'' (श्लोकवार्तिके निरालंबनवादः125) इति ।  
  
अयमाशयः,  
"यदि प्रपञ्चमिथ्यात्ववादी वादाधिकारिताम् ।  
 भजेन्माध्यमिकस्यापि भवेत् वादाधिकारिता'' ।।  
"तथाच ब्रह्मतत्त्वं ते निर्गुणं निष्प्रमाणकम् ।  
 कथं मध्यमबौद्धस्य विवादैर्नापलप्यते'' ।।  
एतच्च विस्तरादुपपादयामः ।  
 तत्र यत्तावत्खण्डितम्, कथकयोः प्रमाणादिसत्ताभ्युपगमः कस्य हेतोः? किं तत्सत्ताभ्युपगमसाहित्यनियतस्य व्यवहारस्यान्यथा प्रवर्तयितुमशक्यत्वात्, उत तद्यवहारं प्रति तस्य हेतुत्वात्, लोकव्यवहारसिद्धत्वात्, तदनभ्युपगमास्य कथाफलातिप्रसञ्जकत्वाद्वा?  
न प्रथमः; तमन्तरेण तत्तीर्थकरैस्तदनुसारिभिश्च व्यवहारस्य प्रवर्त्यमानत्वात् ।  
 अन्यथा भवतः तन्निरासप्रयासानुपपत्तेः ।  
 साधनबाधनक्षमो व्यवहारः प्रमाणादिसत्ताभ्युपगमसाहित्यनियत इति तमन्तरेण तत्क्षमत्वं न स्यादिति चेन्न; साधनबाधनक्षमत्वं प्रति सद्वचनाभासलक्षणयोगित्वस्यैव प्रयोजकत्वात् ।  
 सत्त्वाद्यभ्युपगमे सत्यपि आभासे तदक्षमत्वस्य सर्वसंमतेः ।  
 अस्मद्वाक्ये चाऽऽभासत्वस्य दुरुपपादत्वात् ।  
 सत्तानभ्युपगममात्रेणाऽऽभासत्वोक्तौ सताभ्युपगमेन भवद्यवहार एवाऽऽभास इति विपरिवर्तप्रसङ्गात् ।  
 अस्ति च सत्ताभ्युपगमे सत्यपि असिद्धविरुद्धादेरभासत्वम् ।  
  
ननु प्रमाणादिसत्ताभ्युपगमाभावेव्यवहारस्यैव धर्मिणोऽसिद्धौ तस्य कथमाभासत्वसाधनम्; कथं वा   
सद्वचनाभासलक्षणयोगित्वादिप्रयोजकावधारणामुखेन दूषणदूष्यादिव्यवस्थापनम्; सर्वेषां स्थापनबाधनानां प्रमाणाधीनत्वात् ।  
 मैवम्; सत्ताभ्युपगममात्रेण प्रसिद्धिसिद्धैः प्रमाणादिभिरस्माकं व्यवहारोपपत्तेः ।  
 उक्तञ्च इष्टसिद्धिकारैः, "सत्यं प्रसिद्धिरस्ति, अत एव व्यवहरामः; किंतु नास्या मूलं पश्यामः'' इति ।  
 यथा प्रमाणादीनि सद्रूपाणि स्वीकुर्वता भवता, "प्रमाणं साधकम्,   
न तदाभासः' ' इत्यादि व्यवह्नियते, तथा व्यवहारिभिरेव सर्वैः प्रमाणादिसत्त्वचिन्तायामुदासीनैःकथा प्रवर्त्यतामिति ह्यादिशामः ।  
 यदि चैवं नानुमन्यसे, तिष्ठामस्त्वयाऽस्मास्वारोपिते सत्तानभ्युपगमपक्षे ।  
 तथाऽपि मां प्रतित्वदुक्तमाश्रयासिद्ध्यादिदूषणं दुर्वचम् ।  
 दूषणं हीदं कथायां प्रवृत्तस्यैव वाच्यम्; न पुनराहरतो विहरतो वा ।  
साच कथा कयाऽपि मर्यादया प्रवर्तनीया ।  
 तत्र वादिप्रतिवादिभ्यां सत्त्वाभ्युपगमे तादृक्पर्यनुयोगानवकाशः ।  
उभाभ्यामसत्त्वाभ्युपगमे परस्येव स्वस्यापि प्रसङ्गः ।  
 एकेन सत्त्वम् इतरेण चासत्त्वमभयुपगम्य प्रवर्तितायामिदं दूषणमुच्यते चेत्, तद्वदेव कथान्तरस्यापि प्रसक्तिरनिवार्या; कथानियमस्य चोभयाभ्युपगमप्रकारानुरोधित्वात् ।  
 अन्यथा कस्य स्वेच्छया त्वदुक्तेऽपि, वाङ्मात्रेणापि दूषणप्रसङ्गेन जयपराजयव्यवस्थाभङ्गप्रसङ्गात् ।  
 यश्चैकस्तस्यां कथायां प्रमाणादिसत्त्वमिच्छति, तस्यैवैषा   
नियमभरयन्त्रणा ।  
 अथोभाम्यामपि प्रमाणादिसत्त्वाभ्युपगमौदासीन्येन व्यवहारनियमे समयं बद्धवा प्रारब्धायां कथायां दूषणमिदमुच्यते तदा स्वाभ्युपगमविरोध एव त्वयैवाऽऽपादितः स्यात् ।  
  
अथ दुर्वैतण्डिकेन कथां बद्धवा तस्यैव दूषणं न ब्रूमः; अपितु शिष्यादीन् प्रति तस्य कथानधिकारं दर्शयाम इति चेन्न; शिष्यादीन् प्रत्यपि चार्वाकसौगतमायावादिनामयं दोष इति वक्तव्यम्; स च दोषो निग्रहस्थानात्मा, तस्य कथाप्रवेशाप्रवेशयोः न तद्बाधक्षमः; न च कथामन्तरेण निग्रहः ।  
  
नापि द्वितीयः; सत्ताभ्युपगममन्तरेणापि प्रमाणादीनां व्यवहारहेतुत्वस्य माध्यमिकादिषु प्रदर्शितत्वात् ।  
 अथ व्यवहारहेतुत्वादेव प्रमाणादीनां सत्त्वम्, सत्वाच्च तदभ्युपगमः असतोऽभ्युपगमायोगादित्युच्यते, तदपि न; अस्याप्यर्थस्य कयाऽपि नियमस्थित्या प्रवर्तितां कथामन्तरेण दुःसाधत्वात् ।  
 ततश्च सिद्धा सत्ताभ्युपगमात्पूर्वं कथाप्रवृत्तिः ।  
 न च साऽपि नियमस्थितिःसत्ताभ्युपगमगर्भेति वाच्यम्; तत्त्वावधारणपरपराजयौपयिकोभयसंभावतिव्यवहारनियमसमयबन्धमात्रेण समीहितसिद्धेः ।  
 न च समयबन्धेऽपि सत्ताभ्युपगमगन्धः प्रमाणतर्काभ्यां व्यवहर्तव्यम्, परस्परं प्रतिज्ञाहान्याद्यन्यतमनिग्रहस्थानं प्रदर्शनीयम्, तद्व्युत्पादने तद्वतो भङ्गो व्यवहर्तव्यः, अन्यथा तद्व्युत्पादनासमर्थस्य अ(न्य)भग्नस्तु जेतेति व्यवहर्तव्यः, प्रामाणिकतया प्रतीतः पक्षः तत्त्वमिति व्यवहर्तव्य इत्येवमादिस्वरूपे नियमबंधेपि सत्ताभ्युपगमप्रसंगाभावात् ।  
 न च समयबंधोऽपि हेतुर्वाच्यः ।  
 स च कथाप्रवृत्तिमन्तरेण न वक्तुं शक्यः'' इति सत्ताभ्युपगमहेतुत्वाभिधानविषयप्रत्यवस्थान प्रतिबन्द्यवतारः; तत्त्वनिर्णयविजयमूलत्वेन लोकसिद्धस्याविचारितरमणीयस्य व्यवहारनियमस्य हेतुमन्तरेण वादिभ्यां द्वाभ्यामपि स्वेच्छयैव ग्रहणात् ।  
 न चैवं प्रमाणमूलत्वाभावेन विचारतद्विषय तत्फलविप्लवप्रसङ्गः, अनादि पारम्पर्यागतस्य लोकव्युत्पत्तिसंवादिनस्तस्यासंभवान्यथाभावा भावरूपस्वतश्शुद्धिसिद्धत्वात् ।  
 न च प्रमाणादिसत्ताऽपि स्वेच्छयैवाङ्गीकार्या; व्यवहारनियममात्रेणैवान्य व्यतिरेकवता निरपेक्षेण कथाप्रवृत्तितत्फलोपपत्तौ तादृशेतरनिरर्थकसत्ताभ्युपगमायोगात् ।  
  
नापि तृतीयः लोकव्यवहार इति प्रमाणिकव्यवहारविवक्षायां तस्य विचारप्रवृत्तिमन्तरेण दुर्निरूपतया तदर्थमेव पूर्ववत् नियमस्य गवेषणात्; पामरादिव्यवहारविवक्षायां निर्मूलव्यवहारशरण्यस्य ते शरीरात्मत्वादयोऽपि स्वीकर्तव्यास्स्युः ।  
 पश्चात्तनबाधात् तत्परित्यागश्चेत्, प्रमाणादिसत्ताऽपि सामान्यतो विशेषश्चास्मदुक्ताभिर्युक्तिभिर्बाध्यमाना परित्याज्या ।  
 अथ बाधाभावात् तत्परिग्रहः, तथाऽपि न लोक व्यवहारस्य तत्परिग्राहकता ।  
 बाधाभावविचारे च पुनर्नियमान्वेषणावतारः ।  
  
नापि चतुर्थः; प्रमाणादिसतामभ्युपगच्छता त्वयेव तत्सत्त्वासत्त्वानुसरणोदासीनेन मयाऽपि तथाविधस्यैव व्यवहारनियमस्यवलम्बनात् ।  
 तस्य च मां प्रति फलातिप्रसञ्जकत्वे त्वां प्रत्यपि तुल्यप्रसङ्गस्स्यात् ।  
 यथा चाभ्यवहारादिव्यापारेष्वपि सत्तामनिच्छतां माध्यमिकादीनां तत्फलनियमः, तथाऽत्रापि ।  
  
ननु व्यवहारनियमसमयबन्ध एव सत्ताभ्युपगमोऽनुप्रविष्टः ।  
 व्यवहारोऽपि हि क्रिया ।  
 सा च निष्पादनात्मिका; तच्चासतस्सद्रूपताप्रापणम्; प्रमाणादिभिर्व्यवहर्तव्यमित्यत्र प्रमाणादेः करणत्वं नियमान्तर्गतम् ।  
 तच्च कारणत्वविशेषः ।  
 कारणत्वं तु नियतपूर्वकालसत्त्वम् ।  
 दूषणसत्त्वे भङ्गः, साधनाङ्गभूतव्याप्त्यादिसत्त्वे च तद्विषयस्तत्त्वमिति च नियम्यते ।  
 अतो व्यवहारनियमसमयबन्धादावेवव्यवहारक्रिया-तत्कारण-दूषण-साधनाङ्गादेः सत्त्वं कण्ठोक्तमिति कथं सत्तामनभ्युपगम्य   
कथारम्भ इति ।  
मैवम्; एभिरपि सत्तानभ्युपगमबाधकैः कथायां प्रवृत्तायामेव सत्ताभ्युपगमस्य प्रसाधनीयत्वात्; ततश्च पूर्वोक्तबाधाया दुस्तरत्वात् ।।  
इति श्री कवितार्किकसिंस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु शतदूषण्यां कथानधिकारवादः नवमः ।।9।।

<details><summary>टीका</summary>

""अथातो ब्रह्मजिज्ञासेति''(ब्र.सू.1 - 1 - 1)सूत्रानुबंध्यर्थाः परेषां प्रथमं दूषिताः । अतः परं प्रमेयदूषणानि वक्तव्यानि । तत्कथनं च न तैस्सहकथायां तेषामधिकाराभावात्किंतु शिष्यान्प्र्रत्युपदेशरूपेणेति प्रथमं कथानधिकारं तेषां समर्थ्यत इति संगतिमभिप्रेत्य वादार्थं संगृह्णाति ।हयग्रीवेति।वादार्थं सूचयतिवादवेलांतक्षिप्तबाह्यकुदृष्टय इति। बाह्याः बौद्धाः कुदृष्टयो मायिनो वादवेलांतेक्षिप्ताः वादबाह्याः इति यावत् ।""पंचमीति'' (अष्टा - 2 - 1 - 37)योगविभागात् तपरवत्समासः। बाह््यग्रहणं दृष्टांतार्थं ।
ननूपदेशमात्रेण कथमनधिकार इत्यत्राहअयमाशय इति।सौगतानामिवेति। प्रच्छन्न सौगता मायिनः । तेषामधिकारे सौगतानामप्यधिकारस्यादिति भावः । भाष्यग्रंथस्यायमभिप्राय इत्यत्र किन्निदानमित्यत्राहवेदार्थ संग्रहे चेति। अभियुक्ताःपूर्वतंत्रव्याख्यातारः । अभियुक्तवचनमुदाहरतिअधिकार इति। शून्यवादिनामनधिकारवचनस्य कथं प्रकृतसंगतिरित्यत्राहअयमाशय इति। मध्यमो - माध्यमिक स हि कथानधिकारात् निष्कासनीय्य इति मन्यसे तवापि तादृशत्वात् त्वया कथं निष्कासनमिति बंद्युत्थापकत्वान्नासंगतिरिति भावः ।
नापलिप्यत इति अयमाशय इत्यन्वयः । ननु शून्यवादित्वमात्रात्कथानधिकारित्वोक्तौ अशून्यवादित्वादेव कथानधिकार इति किं न स्यादित्यत्राहएतच्चेति। पूर्वपक्षविस्तरमाश्रित्योपपादयामः इत्यर्थः । पूर्वपक्षमाहतत्रेति। यत्रवंडितं तत्र तावदित्यन्वयः । कस्य हेतोःकिमर्थमित्यर्थः । साहित्यनियतस्य साहित्यव्याप्यस्य तद्व्यवहारमिति प्रमाणाधीत वाग्व्यवहारं प्रति सत्ताभ्युपगमस्य हेतुत्वादित्यर्था लोकव्यवहारसिद्धत्वादिति तस्येत्यनुषज्यते । लोके कथकाः प्रमाणादिसत्तामभ्युपगम्य कथायां प्रवर्तत इति कथकानुष्ठानादित्यर्थः।तदनभ्युपगमस्येति। अन्यतरजयादिकथाफलं प्रमाणादिसत्तानभ्युपगमे वादिवाद्यन्यतर विजय नियमोनस्यात् उभयोरविशेषादिति भावः ।
तत्तीर्थकरामायिनां गुरवो माध्यमिकाः । तदनु सारिणो मायिनः तदलापेबाधकमाहअन्यथेति। ननु प्रमाणतर्कयोरसत्वे साधन बाधन क्षमता न स्यात् । अर्थ क्रियाकारित्वासंभवात् ।तन्निरासप्रयासश्च सिद्धांतिनोधिकाराभ्युपगमादप्युपपद्यत इत्याशंकतेसाधनबाधनेति। साधनक्षमः साधकः । बाधकक्षमो बाध्य इत्यर्थः ।सद्वचनेति। उच्यतेऽने नेति। वचनं सत्प्रमाणलक्षणमित्यर्थः आभासयोगित्वं आभासलक्षणयोगित्वमित्यर्थः । तत्र युक्तिमाहसत्वाभ्युपगमइति। आभासेति। आभासलक्षण इति ।अस्मद्वाक्य इति। अस्मद्वाक्यप्रतिपाद्य इत्यर्थः । नियामकाभावेप्युक्तदोषमाहसत्तेति। सतोप्याभासलक्षणयोगं दर्शयतिअस्तिचेति।आभासत्वमितिदृश्यत इति शेषः ।
ननु प्रमाणादिसत्तामनभ्युपगच्छंतः कथं प्रमाणैर्व्यवहरेयुः । कथं व्यवहारासिद्धौ प्रतिवादिपूर्ववाद्युपन्यस्त प्रमाणादेरा भासत्वं साधयत्कथमेवंत्वात् सल्लक्षणयोगि इदमेवं त्वादसल्लक्षणयोगि अत इदं दूषणेन दूष्यं इदं नेति व्यवस्था स्यात् । स्थापनानां बाधनानां प्रमाणाधीनसिद्धत्वात् प्रमाणस्यैवासत्वे कथं लक्षणयोगादि निर्धारणमिति शंकतेप्रमाणादिति । प्रसिद्धिसिद्धैरिति ।प्रसिद्धिःव्यवहारः । तत्सिद्धेः व्यावहारिकैरितियावत् । व्यवहारे प्रमाणादीनां सत्व प्रयोजकमित्यभिप्रायेणइष्टसिद्धिग्रन्थं व्याचष्टेयथेति। तथा व्यवहारिभिरेवेति व्यवहर्तृपुरुषैः प्रमाणं प्रमाणाभास इति उपगतैस्तथा प्रवर्त्यतां इत्युदासीनैः इत्यर्थः । यद्वा व्यावहारिकैरेव प्रमाणैः प्रमाणतदाभासाभ्युपगममात्रेण प्रवर्त्यतामित्यर्थः । सत्वासत्वसत्वौदसीनैरित्यनुपपन्नं । भवन्मते सत्वाभावस्य सिद्धत्वादित्यत आहयदि चैवमिति। ननु सत्तानभ्युपगमे आश्रयासिद्धत्वादिदोषैः निग्रहस्यादित्यत्राहतथापीति। दुर्वचत्वमोवोपपादयतिदूषणं हीदमिति। कयापि मर्यादया प्रवर्तनीयेतिवादिप्रतिवादिभ्यामुभाभ्यां सत्वाभ्युपगमेन समयबंधं कृत्वा कथाप्रवर्तनीया उतासत्वाभ्युपगमेन अथवा एकेन सत्वमितरेणासत्वमभ्युपगम्य आहोस्विदुभाभ्यामपि प्रमाणादिसत्वाभ्युपगमौदासीन्येनेत्यर्थः । तत्राद्यपक्षेतद्दूषणोद्भावनं न संभवतीत्याहतत्रवादिप्रतिवादिभ्यामिति। आश्रयासिद्ध्यादेरभावादिति भावः ।द्वितीये दोषमाहउभाभ्यामिति। स्वव्याघातादिति भावः । तृतीये दोषमाहएतेन सर्वमिति। तद्वदेवेति। यस्यां कथायां दूषणमुद्भाव्यते तद्वदेव कथांतरस्यापि प्रवृत्तिः । अन्यथा आश्रयाभावाद्दूषणमेव नोद्भाव्यं स्यादित्युभयथापि दूषणोद्भावनमयुक्तमिति अर्थः । प्रतिबंदिमुक्त्वा दोषांतरमाहकथनीयस्य चेति।असत्वाभ्युपगंतारं प्रतिवादित्वेनाभ्युपगम्य प्रवृत्तायां कथायां आश्रयासिद्ध्यादिना उद्भाव्यमिति भावः ।अन्यथा उभयाभ्युपगमानुरोधाभावे वाङ्मात्रेणापीति दूषणत्वेनानभ्युपगतस्यापि दूषणतयोद्भावन संभवादिति भावः । सत्वाभ्युपगमेऽनिष्टांतरमाहयश्चैक इति। यङ्लुगन्तादिप्रयोगनियमाभ्युपगन्तुरिव तस्यैवाश्रयासिद्धयादिर्दोष इति भावः । चतुर्थे दूषणमाहअथोभाभ्यामपीति। तथाचासिद्ध्यादिदोषापादने स्वस्यैव पराजय इति भावः ।
ननु कथायां किल स्वव्याद्यातादिदोषः नात्र कथेति शंकतेअथेति।तस्य कथाप्रवेशेति। तथा प्रवेशे आश्रयासिद्ध्यादेरदोषतया 
न निग्रहः । तदनुप्रवेशे तदुद्भावनमेव नास्तीति भावः । नापि प्रमाणाधीनव्यवहारं प्रति सत्ताभ्युपमस्य हेतुत्व पक्षे इत्यर्थः ।
प्रदर्शितत्वादिति। तथा च व्यभिचाराहेतुत्वमित्यर्थः । ननु व्यवहारहेतुत्वं वदता त्वयैव प्रमाणाधीनां सत्वं समर्थितं । हेतुत्वस्य नियतपूर्वसत्वरूपत्वात्तेन सर्वाभ्युपगमस्सिद्धः । असत्वस्य चोक्तासत्वतदभावयोर्व्याघात इति शंकतेअथेति । अस्याप्यर्थस्येति। सत्ताभ्युपगमाभावे व्यवहारादिकं नस्यादित्यादिव्याघातोद्भावनस्यतदनभ्युपगमपूर्वककथाव्यवहारप्रवृत्तिपूर्वकतया तद्वदेवेतरव्यवहारस्यापि संभवे व्याधाताभावादितिभावः । ननु प्रमाणादीन्येव समये निबन्ध्य तेन सत्वमिति कुत इति शंकामनुवदतिन चेति। तत्वावधारणेति।प्रयोजनवतामेव समयबंधो वाच्योऽन्यथातिप्रसंगादितिभावः। सत्ताभ्युपगमस्य कथंचिदपि प्रयोजनाभावात् न समयबंधान्तर्भाव इत्याहन चेति। सत्ताभ्युपग स्यान्तर्भावे हेतुः प्रयोजनाभावः । तमुपपादयतिप्रमाणतर्काभ्यामिति। तद्व्युत्पादने - तदुद्भावने । अन्यथा तदुद्भावन इत्यर्थः । ननु प्रमाणतर्कादि समयबंधस्य कथायां हेतुत्वं, तदनभ्युपगमे कथा प्रवृत्तिर्नस्यादित्यापादनेन समर्थनीयं । तदापादनं च कथायां प्रवृत्तायामिति प्रमाणादिनियमं विना प्रवृत्तकथावदन्यापि कथास्यादिति नियमाभ्युपगमस्यापि सत्ताभ्युपगमवद्वृत्तिचाराद्धेतुत्वं न स्यादिति शंकतेन चेति। प्रयोजनवद्व्यवहारं प्रति हेतुत्वाभावेपि प्रमाणानियमस्य स्वेच्छयैव वादिभ्यां ग्रहरतिं परिहरतितत्वनिर्णयेति।अनादि पारंपर्यगतस्येति। अनादि परंपरया आगते जयादिफलवत्वेन लोकप्रमाणसंवादिनीव्यवहारनियमे च असंभवात् । अन्यथा भावाभावरूपस्वतश्शुद्ध्या सिद्धे फलविप्लवादिप्रसंगो न संभवतीति भावः । अन्यथा स्वेच्छयैरपूर्वैर्नियमांगीकारे वयमपि स्वेच्छया सत्ताभ्युपगमस्य हेतुत्वमंगीकुर्म इत्यत्राहनचेति । व्यवहारनियममात्रेणेति। अनादिव्यवहारसिद्धनियममात्रेणेत्यर्थः । अन्वयव्यतिरेकवता साधनबाधनैस्सहेति शेषः । निरपेक्षेण सत्ताभ्युपगमनिरपेक्षेणेत्यर्थः । तादृशेतरदन्वयव्यतिरेकवद्भिन्नंपूर्ववदिति। ततश्च तद्विचारे न सत्ताप्रवेश इति भावः ।
ननु पामरव्यवहार एव गृह््यते । ननु शरीरात्मप्रति संबंधि शास्त्रश्रवणानंतरं तद्बाधात्परित्यज्य इत्याशंकतेपश्चात्तनेति । सामान्यत इति। प्रपंचो मिथ्या दृश्यत्वादिति पक्षे विवक्षितं विशेषत इतिखंडनोक्तप्रमाणादिखंडनं विवक्षितं । उद्धवाभिप्रायेण शंकतेअथेति। तथा च सामान्यतो विशेषतश्च बोधाबाधित इति भावः। तथापीति । प्रतिज्ञाभंग इति ।भावः । दोषांतरमाह ।बाधाभावेति। तद्विचारे च नसत्ताप्रवेशावकाश इति भावः ।प्रमाणादिति। तथापि न सत्वाभ्युपगममात्रेणार्थनिर्णयः । किंतु साधुहेतुनैव ततश्च सत्तानभ्युपगमेपि नाति प्रसंगः । एवमप्यति प्रसंगापादने सत्वाभ्युपगमवादेपि तथास्यदित्यर्थः । परिहारांतरमाहयथाचेति।
सत्ताभ्युपगमस्य अपरिहार्यत्वं शंकते नन्विति। निष्पादनं तच्चेति। निष्पादनमित्यर्थः । तद्विषयः साध््यादिः।एभिरपीति। सत्ताभ्युपगमं विना कथाप्रवृत्तिरावश्यकीति तथैव सर्वकथापीति भावः ।स्वरूपव्याक्रियैव निराक्रियेति।न्यायेन पूर्वपक्षोपन्यासादेवसिद्धांतस्सिद्ध इति पृथक्सिद्धांतानभिधानं।तथाहि नहि कथानधिकारः कथा व्यवहारमात्रेण मायिनां कथाधिकारस्सिद्धः तस्याः पूर्वपक्षित्वात् । नहि कथा विषयत्वमात्रे पूर्वपक्षित्वमपशूद्राद्यधिकरणविषयाणां शूद्रादीनां तदभावात् । अपितु सिद्धान्तानुसार्येवात्र पूर्वपक्षे । अन्यथा शून्यवादिनोपि तत्प्रसंगेन त्वया तन्निरासायोगात् । नचप्रयोजनविरहात् न सत्तायाः प्रवेशः । कथाफलमनतिप्रसक्तमभ्युपगतस्तस्या अपि प्रवेशस्यावश्यकत्वात् ।नच सल्लक्षणाभासादिभिः तत्संभवः । तेषामपि सत्वभ्युपगमाभावे तथैवातिप्रसंगादारोपितानां तेषां सर्वत्र सुलभत्वात् । नच व्यावहारिक व्यवस्थया व्यवस्थावदुक्तरीत्या तादृश व्यवस्थाया अपि प्रवेशायोगात् । तस्माद्वास्तवानामेव वास्तवजयपराजयहेतुत्वमनतिप्रसंगायाभ्युपगंतव्यमिति प्रमाणादिसत्वशून्यानां कथानधिकार एव । ननु तर्हि प्रपंचमिथ्यात्वादिकथायां का गतिः । तैरेव कथायाःप्रवर्तनीयत्वात्तेषां चानधिकारादिति चेत् तेष्वधिकारमारोप्य प्रमाणादीनां सत्वमभ्युपगमय्य वा प्रवृत्तेः ।यद्वा शिष्यान्् प्रत्युपदेशमात्रमेवास्तु । तावतापि दोषाभावादिति केचित्तु सिद्धांतग्रंथपातमाहुः ।।
।।वत्सकुलजलधिकौस्तुभनृसिंहगुरुसुतेन सिंहदेवेन कृतायां शतदूषणीटीकायां नवमो वादस्समाप्तः।।
</details>

