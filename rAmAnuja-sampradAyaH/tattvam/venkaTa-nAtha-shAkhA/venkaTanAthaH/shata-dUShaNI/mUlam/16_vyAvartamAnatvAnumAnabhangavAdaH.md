+++
title = "16 व्यावर्तमानत्वानुमानभङ्गवादः"

+++
।।अथ व्यावर्तमानत्वानुमानभङ्गवादःषोडशः ।।16।।  
विश्वं व्यावर्तमानत्वान्निवर्तयितुमिच्छतः ।  

निवर्तयामः कुमतीन् कथासंग्रामसीमतः ।।  
यत् तावत् घटादयोऽपरमार्थाः; व्यावर्तमानत्वात्; यदुक्तसाधनं तदुक्तसाध्यम्, यथा रज्जवाद्यधिष्ठानसर्पभूदलनाम्बुधारादि; यत्सत्, न तद्व्यावर्तते, यथा सर्पाद्यधिष्ठानभूता रज्जुः; यद्वा सर्वाधिष्ठानं ब्रह्म ।  
यदि व्यावर्तमानस्यापि सत्त्वम्, तदा सत्यमिथ्यार्थविभागाभावप्रसङ्ग इति तर्कानुग्रहः इति ।  
तत्र किमिदं व्यावर्तमानत्वम्? किं यतःकुत श्चिदन्यत्वम्? अथ यत्र कुत्रचिद्देशादावसत्त्वम्? यद्वा प्रध्वंसवत्त्वम्? उत प्रतिपन्नोपाधौ निषेधप्रतियोगित्वम्? किं वा कदाचित्क्वचिदेव प्रकाशमानत्वम्? अन्यद्वा किंचित्? ।  

नाद्यः, युष्मदर्थादन्येन ब्रह्मणैवानैकान्त्यात् ।  
"युष्मदस्मत्प्रत्ययगोचरयोर्विषयविषयिणोस्तमः   
प्रकाशवद्विरुद्धस्वभावयोरितरेतरभावानुपपत्ति''(शांकरभाष्यं) भवतां भाष्यारम्भे भाषिता ।  
यदिब्रह्मणस्तदन्यत्वं मिथ्या, तर्हि परमार्थतस्तयोरैक्यप्रसक्तिः, यथा घटस्य स्वरूपादन्यत्वे मिथ्याभूते तदैक्यम् ।  
ततश्च मिथ्याभूतप्रपञ्चैक्याद्ब्रह्मणोऽपि मिथ्यात्वं सत्यब्रह्मतादात्म्यात्तस्यापि सत्यत्वं वा स्यात् ।  
किंच ब्रह्मनिष्ठमन्यत्वं मिथ्याभूतमिति वदता किं प्रपञ्चनिष्ठमन्यत्वं सत्यमभिमतम्? तर्हि तेनैवान्यत्वेन परमार्थतो ब्रह्मणोऽन्येनानैकान्तिकत्वसद्धितीयत्वापसिद्धान्ताः ।  
यदि तन्मिथ्या, तथाविधान्यत्वस्य ब्रह्मण्यपि त्वयैवाभ्युपगमाद्दुस्तरमनैकान्त्यम् ।  

न द्वितीयः, तस्य मिथ्यात्वं प्रत्यप्रयोजकत्वात् ।  
न हि शुक्तिरजतादेर्देशान्तरादावभावान्मिथ्यात्वम्, अपि तर्हि प्रतिपन्नदेशादावभावात् ।  
अन्यथा येनाप्याकारेणासत्त्वात् ब्रह्मणोऽपि मिथ्यात्वं स्यात् ।  
न हि ब्रह्मासद्रूपेण वा सदसद्विलक्षणरूपेण वा सदिति भवन्तोऽप्यभ्युपगच्छन्ति ।  
अथ यत्र देशे काले वा तदभावस्तत्रैव मिथ्यात्वं साध्यं तदा सिद्धसाधनं ।  
न हि वयं क्वाचित्कस्य कादाचिक्तस्य च सर्वत्र सर्वदा सत्वं विरोधेन ब्रूमः ।  
तथा सति आपणस्थ रजतस्य सर्वदेशवृत्तिकत्वाविरोधे (न) शुक्तिरूप्यादेरपि सत्यत्वापातात्; कार्यकारणभावविलोपप्रसङ्गाच्च ।  

न तृतीयः, दृष्टान्तस्य साधनविकलत्वात् ।  
न ह्यध्यस्तं सर्पादिकं बाधदशायामपि प्रध्वस्तमिति कश्चिद्वदति, बाधविनाशयोर्विविक्ततयैव व्युत्पत्तेः ।  
प्रतिपन्नस्य नेति निषेधो बाधः ।  
विनाशस्तु लब्धसत्ताकस्य स्वरूप प्रच्युतिः ।  
दण्डादिना निहतेषु सत्येषु हि सर्पादिषु प्रध्वस्तबुद्धिः ।  
तत एव चेदं प्रध्वंसप्रतियोगित्वं देशकालसत्यत्वेन व्याप्तमुपलब्धमिति विपरीतसाधकत्वम् ।  

नापि चतुर्थः, असिद्धेः ।  
नहि स्वदेशादौ घटादयो न सन्तीति बाध्यन्ते ।  
नेदं रजतमितिवन्नायं घट इत्यादिस्वारसिकबाधादर्शनात् ।  
ननु सर्वानुवृत्तस्य सत एव सर्ववस्तुदेशत्वेनाभासात्तत्रैव चास्ति पट इति पटादिविधौ तद्विरोधिघटादेर्निवृत्तिदर्शनान्मिथ्यात्वं स्यादिति चेत्, मैवम्; सतोऽत्र पटादिस्वरूपस्य देशत्वाभावात्, अननुवृत्तेश्च ।  
घटोऽस्ति पटोऽस्तीत्यादिप्रतीतौ सत्त्वं घटादिधर्मत्वेनैव प्रतीयते, नतु घटादीनामाश्रयत्वेन, घटश्चलति पटश्चलति घटो महान् पटो महानित्यादिषु क्रियागुणादिवत् ।  
अतोऽनुवृत्तत्वात्सतो देशत्वमित्यपि निरस्तम् ।  
ब्रह्म तु सर्वानुवृत्तं सदपि न घटोऽस्ति पटोऽस्तीत्यादिधीविषयः।  

न पञ्चमः, अप्रयोजकत्वात्, यत्र कुत्र(क्व)चित्प्रमितत्वमात्रेणैव सत्यत्वसिद्धेः ।  
कालान्तरादौ प्रकाशानुत्पत्तेस्तत्सामग्र्यभावप्रयुक्तत्वात् ।  
नचाप्रकाशमानत्वेन विरुद्धत्वात्प्रमितत्वमेवात्र नास्तीतिवक्तुं युक्तम्, देशकालादिभेदेन विरोधपरिहारात् ।  
अन्यथा विपरिवर्तस्यापि दुर्वारत्वात् ।  
यदिच यथाकथञ्चिदप्रकाश (मानत्वा) नान्मिथ्यात्वम्, तदा ब्रह्मणोऽपि तत्प्रसङ्गः, तस्याप्यामोक्षादविद्यावशेना प्रकाशमानत्वस्य भवद्भिरेव स्वीकारात् ।  
अन्यथा कथमप्रकाशितार्थप्रकाशकत्वादित्यस्य भवदुन्नीतभावरूपाज्ञानानुमानहेतोरत्र सिद्धिः? कथंच ब्रह्माज्ञानसाधनं तिरोधानवाचोयुक्तिश्च? तरोहितस्वरूपस्यापि तस्य सर्वदा कथञ्चित्प्रकाशमानत्वमप्यस्तीति चेत्; तद्धटादेरप्यस्तीति न   
कश्चिद्भेदः ।  
स्वकालावच्छिन्नस्य तत्प्रकाशस्य कालान्तरेऽप्यनपायात् ।  
घटादिप्रकाशस्य कादाचित्कत्वादस्ति भेद इति चेन्न; "नित्यो नित्यानामि (कठ 2 - 7 - 23) त्यादिशास्त्रसिद्धनित्येश्वरबुद्धिविषयत्वेन घटादेरपि नित्यं प्रकाशमानत्वात्, भ्रान्तबुद्धिविषयतया शुक्तिरजतादेश्च ।  
वयं तु तथा न जानीम इति चेन्न; अस्माभिरपि तथाऽङ्गीकारात् ।  
(शास्त्रेणा तथा ज्ञायमानत्वात् ।  
) अस्माकं नित्यं घटादिप्रकाशो नास्तीति विवक्षितमिति चेत्; तुल्यम् ।  
न ह्यस्मदर्थनिष्ठो ब्रह्मप्रकाशो नित्य इति त्वयाऽपि स्वीकृतम् ।  
नित्यस्तु ब्रह्मप्रकाशो नास्मत्प्रतिसम्बन्धिकः ।  
किंच किं प्रकाशस्य नित्यत्वं वस्तुसत्यत्वव्यवस्थापकम्? उतावाधितत्वम्? आद्ये निर्दोषत्वादिमात्रेणैव प्रामाण्यसिद्धौ तन्नित्यत्वस्य प्रामाण्यं प्रत्यनङ्गता ।  
दोषे सति च प्रकाशानुवृत्तेरप्रयोजकत्वम् ।  
द्वितीये तु कादाचित्कस्यापि घटादिप्रकाशस्य तदस्तीति घटादिसत्यत्वमकामेनापि स्वीकार्यम् ।  
ततश्च,व्यावृत्तिरनुवृत्तिर्वा न मिथ्यात्वादिसाधिका ।  
न वाधो जगतोऽध्यक्षाद्ब्रह्मणोऽप्यस्ति यौक्तिकः ।।  
अयमत्र विभागः -   
वाधश्शुक्त्यादिधीरत्र व्यावृत्तिर्भ्रमसंशयः ।  
मिथ्यात्वं रजताद्यर्थस्वरूपाभाव उच्यते ।।  
नापि षष्ठः, तस्य बाधपर्यायस्य तत्फलभूतभ्रान्तिविषयत्वनिवृत्तिलक्षणस्य वाऽनुपलम्भादि निरस्तत्वात् ।  
इतरस्य त्वप्रयोजकत्वात् ।  
व्यतिरेकासिद्धिश्च बहुधा द्रष्टव्या ।  
यन्न मिथ्या तन्न व्यावर्तत इति हि व्यतिरेकः ।  
ब्रह्म तु न मिथ्या, सर्वतो व्यावर्तते, सर्वान्यत्वात्, सर्वत्र स्वयमवर्तमानत्वाच्च ।  
एवमनुवृत्त्यनुमानेऽपि द्रष्टव्यम् ।  
एतेन   
व्यावर्तमानत्वविकल्पदूषणन्यायेन भिन्नत्वात्, क्वाचित्कत्वात्, बाध्यत्वात्, जडत्वात् - इत्यादिप्रपञ्चमिथ्यात्वहेतुजालं समूलोन्मूलितमिति तेषूदासि भाष्यकारैः।  
तर्कश्च दुष्टः, बाधाबाधादिभिरेव सत्यमिथ्यार्थविभागसिद्धेरिति ।।  
।। इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषुशतदूषण्यां व्यावर्तमानत्वानुमानभङ्गवादः षोडशः ।।16।।

<details><summary>टीका</summary>

पूर्ववादसंगतिरेवास्यापि संगतिरिति अभिप्रेत्यवादार्थं संगृह्णातिविश्वमिति। प्रपंचोमिथ्या व्यावर्तमानत्वात् शुक्तिरूप्यवदित्यनुमानेन प्रपंचमिथ्यात्वं साधयत इत्यर्थः । निर्वतनप्रकारं दर्शयितुं प्रतिजानीतेयथेति। उदाहरणान्तरमाहयद्वेति। यथेत्यनुषंगः अधिष्ठानत्वं अधिकरणत्वं यदिति व्यावर्तमानस्य मिथ्यात्वप्रोयजकत्वेन प्रयोजकान्तराभावात् शुक्तिरूप्यमपि मिथ्या न स्यात् इत्यर्थः ।
ननु ब्रह्मणि युष्मदर्थान्यत्वं मिथ्यैव । न हि मिथ्या भूतधूमस्यहृदवृत्तित्वमात्रेण वह्निव्यभिचार इत्यत्राहयदिति।तदैक्यमिति। पारमार्थकमितिशेषः । उक्तबाधकभयान्मिथ्यात्वपरिग्रहमनूद्य दूषयतियदिति।
तर्हि शुक्तिरजतादेर्मिथ्यात्वं न स्यादित्यत्राह ।न हीति । अन्यथेति। यथा कथंचिदसत्वमात्रेण स्वरूपस्यैव मिथ्यात्व इत्यर्थःसदिति। विद्यमानमित्यर्थः । नह्यसद्रूपेण वा सद्विलक्षणरूपेण वा ब्रह्मविद्यत इति अभ्युपगच्छंतीत्यर्थः ।सिद्धसाधनमिति। तद्देशतत्काले च मिथ्यात्वस्य सत्यतावादिभिरपि अभ्युपप ेतत्वादिति भावः। शुक्तिरूप्यादेरपीति। रजतस्य सर्वदेशवृत्तित्वेन शुक्तावपि सत्यस्य आपणस्थ रजतस्यैव विद्यमानस्य रजतप्रतीतिविषयत्वात् मिथ्यारजतं न सिध्येत् इत्यर्थः । कादाचित्कस्य सर्वदा सत्वे दोषमाहकार्यकारणेति। पौर्वापर्याभावादिति भावः ।संवादिकमितिसंवादोऽर्थसत्वेन व्यवहारः । तदस्यास्तीति ठञ् प्रत्ययः ।
ननु विद्यामनस्यापि न व्यवहार नियम इत्यत्राहकश्चिदिति। यस्य कस्यचित् यदा कदाचित् विद्यमानत्वे यदाकदाचिद्व्यवहारस्स्यादिति भावः । ननु बाध्यत्वव्यवहार एव ध्वंस व्यवहार इत्यत आहबाधेति । निषेध इति। अभावबुद्धिरित्यर्थः ।तत एवेति। सत्येष्वेव सर्पादिषु प्रध्वस्तबुद्धिरित्यर्थः ।।विपरीतबाधकत्वमिति। तथाच विरुद्धत्वात् न साधनमिति भावः ।
किमुपाधिपदेन देशकाल रूपाधिकरणं विवक्षितं उत अध्यस्तधिष्ठितमिति विकल्प्य आद्ये आहनहीति। द्वितीयमाहनेदमिति। द्वितीयकल्पमेवोद्बलयतिनन्विति। सन् घटः सन् पटः इति सदेवाधिष्ठानतया प्रतीय्यते । यथा इदं रजतमित्यत्र इदमर्थभूता शुक्तिः । तथा च सन् पटः इति पटविधिदशायां सन्नयं पट एव न तु घट इति निषेध दर्शनात् हेतुसिद्धेर्मिथ्यात्वं स्यादित्यर्थः ।मैवमितिदेशत्वमात्राधिष्ठानत्वं मिथ्यात्वसिद्धिः प्राक् घटादिस्वरूपातिरिक्तसतो सिद्धत्वादिति भावः ।अनुवृत्तेश्चेति।सतो 
घटादितत्तद्वस्तुरूपस्य पटादावनुवृत्त्यभावादित्यर्थः । ननु सत्ता न घटादिस्वरूपं किन्तु ब्रह्मस्वरूपमेवेत्यनु वृत्तिर्युक्तेत्यत्राहघटोस्तीति। आश्रयत्वमधिष्ठानत्वं न च तन्निष्ठतया भासमानायास्सत्तायाः अधिष्ठानत्वं भवतीति भावः ।
ननु त्वन्मते ब्रह्मस्वरूपस्य अनुवर्तमानत्वात्कथं अधिष्ठानं स्यादित्यत्राहब्रह्मत्विति। अनुवृत्तिमात्रान्नाधिष्ठानत्वं अपितु अध्यस्यमानगोचरप्रतीति विषयत्वेनेति भावः ।
नन्वाधारत्वमेवाधिष्ठानत्वं तत्र घटस्सन्निति प्रतीतस्य पटस्सन्निति प्रतीतिदशायां निषेधावगमात् व्यावर्तमानत्वमिति चेन्न । घटसन्निति प्रतीतस्य पटस्सन्निति न निषेधः किन्तु पटस्यापि विधिरेव न चान्यविधिरेव इतर निषेधः घटेरूपरसयोरिव सत्युभयविधिमात्रेण परस्परनिषेधाभावात् । न वात्र घटो न सन्निति प्रतीतिरिस्तिसत्वे वा घट एव सत्तानिषेधो न सति घटस्येति वैपरीत्य प्रसंगादिति दिक् । ननु कालान्तरादौ अप्रकाशमानत्वं शुक्तिरूप्यवत् सद्वैलक्षण्यप्रयुक्तमित्यत्राहकालान्तरादाविति । नचेति।प्रमायाः प्रकाशमानत्वं प्रमितत्वं । तच्च प्रकाशमानत्वरूप सामान्याभावरूपप्रकाशमानत्वेन विरुद्धमिति भावः ।अन्यथेति। देश कालादिभेदेन परिहाराभावे कदाचित्प्रमितत्वेन विरुद्धः । प्रकाशमानत्वाभाव एवन स्यादिति भावः । देशकालभेदेना प्रकाशमानत्व मात्रेण मिथ्यात्वे साध्ये व्यभिचारमाहयथा कथंचिदिति ।अन्यथेति। ब्रह्मणो प्रकाशितत्वाभावे अत्र ब्रह्मणि प्रमाणज्ञानस्या प्रकाशितार्थप्रकाशकत्वरूपहेतु सिद्धिः कथमित्यर्थः । माभूदत्र हेतुसिद्धिः । घटादिगोचरप्रमाणज्ञानमादाय भावरूपाज्ञानसिद्धिः अस्तु इत्यत्राहकथं चेति । सर्वदा कथंचिदिति। देशविशेषे कालविशेषे वा कथंचिदपि प्रकाशमानत्वाभावो हेतुरिति भावः ।तद्धप्देरपीति। तथा च स्वरूपासिद्धिरिति भावः । ननु घटस्य कादाचित्कत्वात् प्रथमविद्यमानकाले प्रकाश इत्यत्राह। स्वकालावच्छिन्नस्येति। स्वकाले विद्यमानत्वाविषयस्येत्यर्थः । ननु घटादिप्रकाशस्यास्य स्मारकस्य नित्यत्वान्नसिद्धिरित्याशंकतेघटादिप्रकाशस्येति।भ्रान्तेति। ईश्वरज्ञानस्य रजतभ्रान्तिविषयस्य तद्विषयरजतविषयत्वावश्यं भावात् सर्वदा प्रकाशमानत्वात् दृष्टान्तस्साधनविकलइति भावः । ननु सर्वदा अस्माभिरीश्वरबुद्धिविषयत्वं नेष्यत एव । ईश्वरस्यानित्यत्वादित्यत्राहवयन्त्विति ।अस्माभिरिति ।अस्मभिस्सर्वदा तद्बुद्धिविषयत्वांगीकारात् अन्यतरासिद्धिरित्यर्थः ।अस्मकमिति। अस्मदीयनित्यप्रकाशविषयत्वाभावो हेतुरिति वयन्त्वितिवाक्ये विवक्षितमिति भावः ।तुल्यमितितथा च ब्रह्मण्यनैकान्त्यमिति भावः । अनैकाविमुपपादयतिन ह्यस्मदर्थेति। अनुमानस्य अप्रयोजकत्वमाहकिं चेति ।आद्येपि किं निर्दोषत्वसहितं तदसहितं वा प्रामाण्यप्रयोजकमिति विकल्पमभिप्रेत्य आद्ये आहनिर्दोषत्वादिति। तथा च निर्दोषत्वेनैव प्रामाण्यात् तादृश प्रकाशाभावो प्रयोजको मिथ्यात्वस्येति भावः ।द्वितीये आहदोषे सतीति । द्वितीयेत्विति। कादाचित्कस्यापि घटादिप्रकाशस्याबाधितत्वात् यौक्तिकबाधस्य तु सर्वसाधारण्यादिति भावः ।
प्रयोजनत्वे अभियुक्तवचन संवादयति ।व्यावृत्तिरिति। व्यावृत्तिर्मिथ्यात्वे प्रयोजकं न भवति । तथाचानुवृत्तिरपि मिथ्यात्वे प्रयोजकं न भवति बाधस्योपाधित्वात् इति भावः । तर्हि बाधो मिथ्यात्वमस्त्वित्यत्राहन बाध इति। हेत्वसिद्धिरित्यर्थः । ननु नासिद्धिः यौक्तिकस्य सत्वादित्यत्राहब्रह्मणोऽपीति। तत्र व्यभिचार इति भावः।
नन्वत्र व्यावृत्तेर्मिथ्यात्वं प्रत्यप्रयोजकत्वं बाधमिथ्यत्वयोस्साध्यसाधन भावश्च प्रतिपाद्यते । कथमेतदुपपद्यते भदाभावादित्यत्राहअयमत्रेति।
अन्यत्किं बाधपर्यायाः तत्फलं वा विवक्षितं । अन्यद्वा नाद्य इत्याहबाधपर्यायस्येति।बाधपर्यायो बाधतुल्यः ।बाधनियत इति यावत् । तत्फलमपि भ्रमनिवृत्तिः । व्यवहारनिवृत्तिश्च तेषामनुपलंभादित्यर्थः द्वितीये आहइतरस्त्विति। तस्य मिथ्यात्वं प्रत्यप्रयोजकत्वात् इत्यर्थः । व्यतिरेकव्याप्तिसिद्धिरित्यर्थः ।बहुधेति। अन्योन्याभावान्त्यन्ता भाव भेदेनेति भावः । सर्वन्यत्वादित्यन्योन्या भावघटितासिध्युद्भावनंसर्वत्र स्वयमपि अत्यन्ताभाव घटितासिद्ध्युद्भावनमेवमिति। सर्वमेवमिति व्यतिरेकासिद्धिरित्यर्थः । यन्न सत्यं तदनुवर्तत इत्यसिद्धिमेव आनुपूर्व्येण सुश्लिष्टबहुभ्रमेष्वारोपितायां एकस्यां नीलरज्जौ व्यभिचारादिति भावः ।एतेनेति। भिन्नत्वं ब्रह्मणि व्यभिचारि । क्वाचित्कत्वकादाचित्कत्वे विरुद्धे । बाध्यत्वमसिद्धं अजडत्वं दृश्यत्वानुमाने दृग्व्यतिरेककल्पदूषणेन निरस्तं । आदिपदेन परिच्छिन्नत्वादि परिग्रहः। सङ्गातोेन्मीलितं - मूलतच्छिन्न संघातमित्यर्थः ।आहिताग्नित्वात्निष्ठायाः परनिपातः ।तर्कश्चेति। सोपाधिकतया व्याप्तिशून्यत्वादा भासइत्यर्थः ।।
वत्सकुलजलधिकौस्तुभेन नृसिंहगुरुसुतेनसिंहदेवेन कृतायां शतदूषणीटीकायां षोडशोवादस्समाप्तः ।
</details>

