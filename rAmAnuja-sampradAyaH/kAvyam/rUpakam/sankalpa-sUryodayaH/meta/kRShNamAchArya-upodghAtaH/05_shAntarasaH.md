+++
title = "०५ शान्तरसः"

+++
## अत्र शान्तः प्रधानः
यतः रसश् चात्र शान्तः प्रधान-भूतः ।  
वीरादयस् तु तद्-अङ्गतया विनिवेशिताः,  
प्रधान-रसस्य रस्यतातिशयः सञ्जायेत ।  
यथोक्तम् -  

> "रसाः कार्य-वशात् सर्वे  
मिलन्त्येव परस्परम् " 

इति ।  

"नाटके वीर-शृङ्गारयोर् अन्यतरस्यैव प्राधान्यम्" इति  
लक्षणकारोक्तिस् तु तत्-प्रायिकत्वाभिप्रायिकैव ।  
अत एव नागानन्दादौ शान्त-रसस्य प्राधान्येन निवेश उपपद्यते ।  
शान्त-रस-विषये विप्रतिपत्तयो विविधा दृश्यन्ते ।  

[^4-2]: भावप्रकाशः Graek. p. 134.
[^4-1]: रगुवंशः १३.५६. 

## आक्षेपाः
### कवि-नट-रसिकाभावः
तथाहि-  
तत्र केचिद् एवम् आहुः - 

> पुंसाम् अनादि-काल-प्रवाहायात-राग-द्वेषादि-कलुषाणाम् अनुच्छेद्यत्वात्  
प्रायशो विद्वांसोऽपि तदाविष्टचेतस एव वर्तन्ते ।  
अतो लोके शान्ति-रसाभिनिवेशवतां कवीनां  
तद्-आस्वाद-रसिकानां च भावुकानां  
सुतराम् असम्भवात्  
काव्येषु तन्निवेशासम्भव एव

+इति । 

### असाम्प्रदायिकता
अन्ये तु — 

> तादृश-कवि-भावुक-नट-सामाजिकासम्भवो दूरत आस्ताम् ।  
सति हि कुड्ये+++(=भित्तौ)+++ तत्र चित्र-लेखन-विचारः ।  
शान्तो नाम रस एवाप्रसिद्धः ।  
नाट्याचार्यो भरत-मुनिर् अपि, 
>
> > " शृङ्गारहास्यकरुणा  
>> रौद्रवीरभयानकाः ।
>> बीभत्साद्भुतसञ्ज्ञौ चेत्य्  
>> अष्टौ नाट्ये रसाः स्मृताः ' 11 
> 
> इत्य् अष्टाव् एव रसान् पर्यजगणत् ।  
> तदनुगुणं चाग्रेऽपि 
> 
>> रतिर् हासश् च शोकश् च  
>> क्रोधोत्साहो भयं तथा ।
>> जुगुप्सा विस्मयश् चेति  
>> स्थायिभावाः प्रकीर्तिताः "
> 
> इत्य् अष्टाव् एव स्थायिभावान् आचष्ट ।  
> अतः शान्तो नाम नवमो रसः  
> शमो नाम तत्स्थायिभावश् च  
> सम्प्रदायविरुद्धाव् एव

+इत्याहुः । 

### दुरभिनेयत्वम्
अपरे तु वस्तुतः शान्त-रसाभाव-वादाभिनिवेशवन्तोऽपि  
तद्-अत्यन्तापलापे स्व-हृदय-संवादम् अलभमाना इवैवं वदन्ति - 

> श्रव्यकाव्येषु यद्य् अपि कथञ्चित् शान्त-रस-निवेशः सम्भवतु नाम,  
> तथापि दृश्य-काव्येष्व् अभिनय-प्रधानेषु सुतरां तदसम्भव एव,  
> समस्त-व्यापार-प्रविलय-रूपस्य शमस्य सर्वथा ऽभिनयायोगात् ।  
> अतो रूपकेषु शान्ति-रस-निवेशो ऽसाम्प्रदायिको ऽप्रामाणिकश् च

+इति । 


[^5-1]: नाट्यशा - ६.१५. (Kāvyamālā)
[^5-2]: नाट्यशा६. १७. 

## उत्तरसङ्क्षेपः
### अस्ति शान्तो रसः
परे तु — 

> अस्त्य् एव शान्तो नाम नवमो रसः ।  
शमस् तस्य स्थायि-भावः ।  
स च श्रव्यकाव्येषु नाटकादिषु च निवेशार्ह एव ।  
सम्भवन्ति च कतिचित्  
परावर-तत्त्वज्ञा जित-राग-द्वेषास् तद्-अभिनय-निपुणा नटाः;  
तथा कतिचन सात्त्विकास् तदास्वाद-रसिकाश् च सामाजिकाः ।  
ते हि निदिध्यासन-बलेन विधूत-कर्माणो राग-द्वेषादीन् विजित्य  
परे निष्कले ब्रह्मणि निहित-मनस्कास् त्रैवर्गिक-पुरुषार्थ-निःस्पृहाश् च सन्तो  
मोक्षौपयिके शान्तरसे निरन्तर-स्पृहयालवो भवन्ति ।  

### साम्प्रदायिकता
> शान्तस्यासाम्प्रदायिकत्ववादस् तु  
>
> > "तस्माद् एवं विच्  
छान्तो दान्त उपरतस् तितिक्षुर्  
आत्मन्य् एवात्मानं पश्येत् [^6-1]”  
>
> इति श्रुति-वाक्योपन्यसनेन प्रत्युत्तरयितव्यः ।  
सा हि श्रुतिः पूर्ववाक्ये 
>
> > "स वा एष महान् अज आत्मा  
> योऽयं विज्ञानमयः  
> प्राणेषु य एषो ऽन्तर् हृदय आकाशस्  
> तस्मिञ् शेते  
> सर्व-वशी सर्वस्येशानः [^6-2]"
>
> इत्य्-आदिना परमात्म-गुणान् अभिधाय  
तस्माद् "एवं विद्" इति एवं-शब्देन  
पूर्वोक्त-गुण-विशिष्टत्वं परमात्मनः प्रत्यभिज्ञाप्य  
विद् इति तज्-ज्ञानं विधाय  
तत्-फलतया शान्तो दान्त इत्य्-आदिना  
शमं दमादि-परिकर्मितम् अभिदधाति ।  
अतः श्रुति-मूलकत्वान् नासाम्प्रदायिकत्व-शङ्का युक्ता । 
>
> नाट्याचार्येण न परिगणित  
इति शङ्काप्य् एवं प्रतिविधातव्या ।  
>
> तत्र हि साम्प्रदायिकोऽयं पाठः-- 
>
> > शृङ्गार-हास्य-करुणा  
रौद्र-वीर-भयानकाः । 
बीभत्साद्भुत-शान्ताश् च  
नव नाटये रसाः स्मृताः ॥[^6-3]  
> > 
> > रतिर् हासश् च शोकश् च  
क्रोधोत्साहो भयं तथा । 
जुगुप्सा विस्मय-शमाः  
स्थायिभावाः प्रकीर्तिताः [^6-4] ॥ " 
>
> इति ।  
उपरि च "अथ शान्तो नाम रसः" इत्य् आरभ्य  
शान्त-रस-स्वरूपं,  
तस्य विभावानुभावादींश् च  
सविस्तरम् उपपादयति भरत-मुनिः । 
>
> तद्-विवरण-कर्ता अभिनव-गुप्तश् चेमम् एव पाठम् ऊरीकृत्य  
शान्त-रस-सद्भावम् अत्र व्यवस्थाप्य ध्वन्यालोक-लोचनेऽपि  
बहुभिर् युक्तिभिस् तं प्रत्यतिष्ठिपत् । 
>

### स्वभिनेयता
> शमस्य समस्त-व्यापार-प्रविलय-रूपस्याभिनयासम्भव-शङ्का तु न विचारसहा ।  
कामम् अस्तु तादृशी दशा पुरुषस्य शान्ति-पर्यन्तावस्थायाम् ।  
ततः पूर्वतनावस्थासु तु यथायथं व्यापार-सम्भवाद्  
अभिनया ऽर्हता ऽस्त्य् एव ।  
अन्यथा शृङ्गारादीनाम् अपि पर्यन्तावस्थासु  
स्त्री-पुंस-सुरतादि-रूपास्व् असभ्यतया ऽभिनयानर्हतैवेति  
तेषाम् अपि रसत्वं परित्याज्यम् आपद्येत


[^6-1]: बृ३. ६.४, २२.
[^6-3]: नाट्यशा -- p. 268. Gaek.
[^6-5]: नाट्यशा -- p. 333. Gaek.
[^6-2]: बृ उ. ६. ४, २०.
[^6-4]: नाट्यशा - p. 269. Gaek.

इति वदन्ति । 

## ग्रन्थकारोपपत्तिः
एषु च चरमं पक्षमवलम्बतेऽयं ग्रन्थकारः ।  
तथा हि 

> सन्तो णाम रसो णत्थित्ति गन्धव्वा अमदेसिएहिं समत्थिज्जइ ।  
> ता अत्थ कहं तारिसस्स रसस्स णिवेसो ?"  

इति नटीचोद्यम् उपक्षिप्य  

> "आर्ये, न खल सम्भावयामि तान् अहं भरतागम-पार-दृश्वनः " 

इति सूत्रधारवाक्येन तत्प्रतिक्षिपन्  
शान्त-रसासत्त्व-वादिनां सम्प्रदायानभिज्ञत्वम् आह ।  

## रसत्वे भरताद्यङ्गीकारः
विपर्यस्त-पाठं प्रभ्रष्ट-पाठं च  
यं कञ्चित् कोशम् आलम्ब्य  
तत्रादर्शन-मात्रेण तद्-असत्त्वत्वादो न विदग्ध-गोष्ठीषु शोभते ।  
बहुषु कोशान्तरेषु यथावत्-पाठो  
व्याख्यातृभिर् आदृतश् च दृश्यत एवेति तदाशयः ।  

अथवा अस्तु नाम तद्-रीत्या भरतेनापरिगणितः शान्तो रस इति ;  
नैतावता सोऽत्यन्ताय निह्नवम् अर्हति ।  
बहवो हि भरताशय-तत्त्व-विद उद्भटादयस्  
तं निर्विशङ्कं लक्षयन्तो निदर्शयन्तश् च दृश्यन्ते । 
यथा काव्यालङ्कार-सार-सङ्ग्रहे उद्भटः 

> "शृङ्गार-हास्य-करुण- 
रौद्र-वीर-भयानकाः ।  
बीभत्साद्भुत-शान्ताश् च  
नव नाटये रसाः स्मृताः ॥  
रतिर्हासश्च शोकश् च  
क्रोधोत्साहौ भयं तथा ।  
जुगुप्सा-विस्मय-शमाः  
स्थायिभावाः प्रकीर्तिताः ॥ 

इति ।  
काव्यप्रकाशे मम्मटोऽपि -  

> " निर्वेद-स्थायि-भावोऽस्ति  
शान्तोऽपि नवमो रसः " 

इति । 

[^7-1]: ' सङ्कल्पसूर्योदयः - p. 46.
[^7-3]: काव्यालङ्कारसारसङ्ग्रहः - p. 33. Gaek.
[^7-4]: काव्यप्रकाशः p. 138. Bombay. 


तथा साहित्यदर्पणे विश्वनाथश्च ---

> शान्तः शम-स्थायि-भाव उत्तम-प्रकृतिर् मतः ।  
कुन्देन्दु-धवल-च्छायः श्री-नारायण-दैवतः ।  
अनित्यत्वादिना ऽशेष-वस्तु-निःसारता तु या । 
परमात्म-स्वरूपं या तस्यालम्बनम् इष्यते ।  
पुण्याश्रम-हरि-क्षेत्र तीर्थ-रम्य-वनादयः ।  
महा-पुरुष-सङ्गाद्यास् तस्योद्दीपन-रूपिणः ।  
रोमाञ्चाद्याश् चानुभावास् तथा स्युर् व्यभिचारिणः ।  
निर्वेद-हर्ष-स्मरण-मति--भूत-दयादयः ॥ " +++(5)+++

इति । सङ्गीत-रत्नाकरे शार्ङ्गदेवश्च-  

> "शृङ्गार-हास्यौ करुणो  
रौद्रो वीरो भयानकः ।  
बीभत्सश् चाद्भुतः शान्तो  
नवधेति रसो मतः ॥  
शान्तस्य शम-साध्यत्वान्  
नटे च तद्-असम्भवात् ।  
अष्टावेव रसा नाट्येष्व्  
इति केचिद् अचूचुदन् ।  
तद् अचोद्यं यतः किञ्चिन्  
न रसं स्वदते नटः ।+++(5)+++  
सामाजिकास् तु लिहते  
रसान्, पात्रं नटो मतः ।।  
ते शुद्ध-हृदयाः शान्तं  
स्व-विभाव-विभावितम् ।  
एकाग्र-चेतसः सन्तो  
ऽनुभवन्तीति युज्यते ॥  
जुगुप्सां स्थायिभावं तु  
शान्ते केचिद् बभाषिरे ।  
उत्साहम् आहुर् अन्येऽन्ये  
शमं सर्वात् परे विदुः ॥ 

इति ।  

अथवा किम् अनेन ग्रन्थान्तर-वचन गवेषण-प्रयासेन ?  
नाट्याचार्यो भरत-मुनिर् एवान्यत्र  
शान्त-रस-महिमानं वर्णयन्  
शान्त-रसाङ्गीकारे हस्तम् अवलम्बयति ।  

यथा - 

[^8-1]: साहित्यदर्पण; ३.
[^8-2]: सङ्गीतरत्नाकरः ७, १३६९-१३७४. 

> स्वं स्वं निमित्तम् आसाद्य  
शान्ताद् उत्पद्यते रसः ।  
पुनर् निमित्तापाये तु  
शान्त एव प्रलीयते ॥ 

इति । अनेन च वचनेन 

> ' शान्त एक एव रसः ।  
अन्ये च शृङ्गारादय  
एतस्यैव विकृतिभूता  
उदधौ वायु-वशात् तरङ्गा इवास्माद् एवोत्पद्यन्ते ।  
वायोर् अपाये वीचयः पुनर् उदधाव् इव  
विभावादीनां नाशे ऽन्ये रसाः  
शान्त एव प्रलीयन्ते '

इति मतम् उक्तं भवति ।  
मतम् एतद् एव  
शृङ्गारम् एकम् एव रसम् अभ्युपगम्य 

> शृङ्गार-वीर-करुणाद्भुत-रौद्र-हास्य- 
बीभत्स-वत्सल-भयानक-शान्त-नाम्नः ।  
आम्नासिषुर् दश रसान् सुधियो वयं तु  
शृङ्गारम् एव रसनाद् रसम् आमनामः ॥ 

इति वदतो भोजस्य मार्गदर्शि भवतीति विभावनीयम् ।  
श्री-वेङ्कट-नाथो ऽप्यन 

> "ललित-मनसां प्रीत्यै बिभ्रद् रसान्तर-भूमिकाम्  
अन्-अवम-गुणो यस्मिन् नाट्ये रसो नवमः स्थितः „ 

इति वदन्  

> शान्त एक एव रसः  
अन्ये रसा एतस्यैव विकृतय  

इति भरत-मुन्युत्थापितं मतम् उपोद्बलयति ।  
शान्तस्य रसान्तर-भूमिका-परिग्रहे निमित्तम् उक्तं  
"ललितमनसां प्रीत्यै" इति ।  
"त्रि-वर्ग-निष्ठानां प्रीत्यै" इति तद्-अर्थः ।  

तथा ऽत्रैव चतुर्थे ऽङ्के- 

> स्व-सम्बोधः **सौधः**, शुभ-गुण-गणो **मण्डन-विधिः**,  
समाधिः **सम्भोगो**, रहसि जपशैली **रति-कथा** ।  
सुषुप्ते लोके ऽद्य श्रुति-परिषद्-अन्तः-पुर-गतो  
**मुनिः** शान्ति-व्याजान् **मुखरयति** शृङ्गार-निगमम् ॥ 

इति ।  
इत्थं शान्त-रसस्यासाम्प्रदायिकत्वं निराकृत्य  
साम्प्रदायिकत्वं स्थापितम् । 

[^9-1]: नाट्यशा. P. 336, Gack.
[^9-3]: सङ्कल्पसू. १ - ३.
[^9-2]: शृङ्गारप्रकाशः १०६.
[^9-4]: सङ्कल्पसू. ४-५७. 

१० 

## रसिकादि-सद्भावः
> अथ पुंसाम्  
अनादि-काल-प्रवाहायात-  
राग-द्वेषादि-कलुष-समाक्रान्त-चित्ततया,  
शान्त-रसाभिनिवेशिनां तद्-आस्वाद-रसिकानां चासम्भवात्  
शान्त-रसासम्भव 

इति वादं  
प्रतिवदत्य् अयं ग्रन्थकारश् चेटीसूत्रकृतोर् वचनेन । यथा - 

> अथवा तादृशान् सभ्यान्  
मत्वा जगति दुर्लभान् ।  
शङ्के शान्ति-रसोल्लासम्  
अशक्यम् अभिमेनिरे ॥ 

इति । अयं भावः -  
सत्यं तद्-आस्वाद-रसिका विरला एव ।  
न त्व् अत्यन्तं तेषाम् असम्भवः ।  
सन्त्य् एव पाञ्च-कालिक-वर्त्मना भगवत्-परिचर्या-रतास्  
तद्-बलाद् एव निर्धूत-राग-द्वेषादि-मलाः  
कतिपये परावर-तत्त्व-ज्ञा भावुकाः,  
ये किल प्रभवन्त्य् अमुकं रसम् आस्वादयितुम् ।  
आह च ध्वन्यालोक-कारः- 

> " शान्तश् च तृष्णा-क्षय-सुखस्य यः परिपोषस्  
तल्-लक्षणो रसः प्रतीयत एव ।  
यदि नाम सर्वजनानुभव-गोचरता तस्य नास्ति,  
नैतावता ऽसाव् अ-लोक-सामान्य-महाऽनुभाव--चित्त-वृत्ति-विशेषवत्  
प्रतिक्षेप्तुं शक्यः " 

इति । इदमत्र विवक्षितम् - 

> ननु शान्तरसः प्रतीयतां नाम कैश्चित;  
किन्तु सर्वेषां श्लाघास्पदं न भवतीति चेत्,  
तर्हि वीतरागाणां शृङ्गारो न श्लाघ्य इति  
सोऽपि रस-भावात् परिच्यवेत

+इति ।  
शान्त-रसाभिनिवेशिनो न सन्तीति चोद्यं तु — 

> "होदु णाम सणअ-सणन्दणादि-मुणिअण-सङ्गहीदो  
> सो वि तारिसो रसो " 

इति सनक-सनन्दनादि-निर्देशेन प्रत्युक्तम् । 

[^10-1]: सङ्कल्पसू. १-१८.
[^10-2]: ध्वन्यालोकः ३-२६.
[^10-3]: सङ्कल्पसू. P. 49. 


## स्वभिनेयता
> शमस्य समस्त-व्यापारोपरति-रूपत्वाद् अभिनयासम्भव 

इति वादश् चैवम् उपक्षिप्य प्रत्य्-उक्तः -

> " नटी - तह वि कहं णिप्पन्द-णिहिल-करण-णिप्पाद-णिज्जजो  
अप्पहाणो एसो सव्व-जण-पेक्ख-णिज्जेण  
णाडअ-उत्तन्देण सम्पाइज्जइ ?  
> सूत्रधारः - आर्ये, मैवं वादीः ।  
> न हि वयम् अवधूत-निखिल-धर्माणाम् अलेपकानां मतम् अभिनेष्यामः,  
> येनैवम् आशङ्कसे ।  
> सन्ति खलु भगवता गीताचार्येण 
> सहस्रशः प्रतिपादिताः  
> सात्त्विकेन त्यागेन परिकर्मिता  
> निवृत्ति-धर्म-पद्धति-नियता विविधा व्यापाराः,  
> यद्-अभिनयेन रङ्गोपजीविनाम् आजीवावकाशः "

इति । 

[[११]]

अयमत्र भावः – 

शान्तो हि रसः परमात्म-योग-निष्ठैः  
सनक-सनन्दनादि-सदृक्षैर् मुमुक्षुभिर् आस्वाद्यः ।  
ते हि सर्वकर्म-परित्यागिनः श्रूयन्ते –  

> “ न कर्मणा न प्रजया धनेन  
> त्यागेनैके अमृतत्वम् आनशुः 

इति ।  

> मोक्षस्य कर्मणां च विरोधात्  
> सर्व-कर्म-परित्यागो मुमुक्षुभिः कर्तव्य  

इति त्यागेनेत्यस्यार्थः ।  
अत एव  

" नैष्कर्म्य-सिद्धिं परमाम्" इत्यादि सङ्गच्छते ।  
अतः 

> सकल-व्यापारोपरतिरूप-योग प्रधानः शान्तो रसोऽभिनेतुं न शक्यत

इति चेत्; नैवम् - न कर्मणेत्यादौ श्रूयमाणस् त्यग-शब्दो  
न कर्म-स्वरूप-त्याग-विषयः ।  
किं तु फल-सङ्ग--कर्तृत्व-त्याग-विषयः,  
यः सात्त्विक-त्याग इत्य् उच्यते तत्त्व-वेदिभिः ।  
यद् आह भगवान् गीताचार्यः  

> “ कार्यम् इत्य् एव यत् कर्म  
> नियतं क्रियतेऽर्जुन ।
> सङ्गं त्यक्त्वा फलं चैव  
> स त्यागः सात्त्विको मतः ॥ " 

इति ।  
कर्मस्वरूपत्यागं स एव विनिन्दति -  

> " मोहात् तस्य परित्यागस्  
> तामसः परिकीर्तितः" 

इति ।  
एवं च परम-मुक्ति-रूप-फल-लब्धेः पूर्वतनावस्थासु  
सर्वास्व् अपि कर्मणां नियतत्वान्  
न सर्व-व्यापारोपरति-प्रसङ्गः ।  
“ शान्तो दान्त उपरतः " इत्यत्रोच्यमानोपरतिस् तु  
प्राकृत-तृष्णा-क्षय-रूपः शान्तस्य स्थायिभाव इति ।  

एवं च समस्त-व्यापारोपरति-रूपावस्था  
न कदापि बद्धावस्थायां पुरुषस्य सम्भवति ।  
अतः शान्तस्य पर्यन्तावस्थायाम् अपि  
पुरुषस्य सव्यापारत्वम् एवेति  
न कदापि शान्तस्याभिनयानर्हता । 

[^11-1]: सङ्कल्पसू. P. 49.
[^11-3]: भ.गी. १८. ४९.
[^11-5]: भ.गी. १८-७.
[^11-2]: तै-उ, २.१०.२१.
[^11-4]: भ. गी. १८. .
[^11-6]: बृ. उ. ६-४-२१, 

[[१२]] 

प्रत्युत रसान्तराणाम् एव पर्यन्तावस्थायाम् अभिनयानर्हता सुस्पष्टेति  
तदपेक्षया शान्त एवाभिनये साधीयान् इत्य् उक्तं भवति ।+++(5)+++  

यद् आहात्रैव- 

> " असभ्य-परिपाटिकाम् अधिकरोति शृङ्गारिता  
परस्पर-तिरस्कृतिं परिचिनोति वीरायितम् ।  
विरुद्ध-गतिर् अद्भुतस्, तद्-अलम् अपसारैः परैः  
शम् अस्तु परिशिष्यते शामित-चित्त-खेदो रसः ॥"+++(5)+++ 

इति । परिपोष-पर्यन्तावस्थायाम् अपि  
शान्तस्य रसनीयत्वं रसनाऽर्ह-सदस्य-सम्पत्तिं चाह  
स्वयम् एव कविः-  
"रसपरिपोषश् च सहृदय-ग्राह्यः" इति । 

एवं स्थिते 

> शान्त-रसस्य सुतराम् असम्भवः,  
तुष्यतु-न्यायेन श्रव्य-काव्येषु तद्-अङ्गीकारेऽपि  
रूपकेषु सुतराम् असम्भवः,  
तथा कृत्वा चिन्तायाम् अपि,  
प्राधान्यस्य सुतराम् असम्भवात्  
तस्य रूपकेष्व् अप्रधानतयैव निवेश 

इति च बहुधा वादेभ्यो बिभ्यतो ये  
"नागानन्दादिषु दया-वीर एव रसो, न शान्तः,  
तत्-सद्-भावे ऽप्य् अङ्गतयैव तन्-निवेशो  
नाङ्गितये"ति वदन्ति,  
तान् मनसि निधायाहात्र कविः- 

> " शम-धन-निधिं सत्त्वप्रायं प्रयोगम् अयोगिनः  
स्व-गुण-वशतः स्तोतुं यद् वा **वरीव्रतु** +++(←वृ)+++ निन्दितुम् ।  
किम् इह बहुभिः, किं नश् छिन्नं, न विश्वम् अनीश्वरं  
तद्-उपनिहिता **जाग्रत्य्** एवं चतुर्-दश +++(→आदित्यचन्द्रावनिलोऽनलश्च …)+++ साक्षिणः ॥ २३ ॥" 

इति । तदेवं शान्तस्य रसत्वे प्राधान्ये च  
मनाग् अपि न विमन्तव्यम् इति स्थितम् । 

## शान्त-रस-प्रधानाः ग्रन्थाः
अथ शान्त-रस-प्रधानेषु ग्रन्थेषु  
कतिचित् प्रधानतमा निर्दिश्यन्ते ।  

ब्रह्म-मीमांसा-परा उपनिषदः  
पञ्चमाम्नायसारो महाभारतं भक्ति-विरक्ति-प्रदं  
श्री-भागवतमित्यादयो ग्रन्थाः  
शान्त-रस-प्रधाना इत्य्-अत्र नास्ति विसंवादो विपश्चिताम् ।

[^12-1]: सङ्कल्पसू. १-१९.
[^12-2]: सङ्कल्पसू. १-२१.
[^12-3]: सङ्कल्पसू. १-२३.उपोद्घातः 

[[१३]] 

बौद्धाचार्याश्वघोषस्य बुद्धचरितं सौन्दरानन्दं च शान्तरस-प्रधानमेव ।  
एवं बहूनि श्रव्य-काव्यानि शान्त-रस-प्रधानानि निर्देष्टुं शक्यन्ते ।  

### रूपकाणि
रूपकेषु च --- 

१. शारीपुत्रप्रकरणम् – अश्वघोषस्य  
२. प्रबोधचन्द्रोदयः  
३. मोहपराजयः – यशःपालस्य -कृष्णमिश्रस्य.. -कृष्ण मिश्रस्य 
४. चैतन्यचन्द्रोदयः कविकर्णपूरस्य.  
५. विद्यापरिणयः - - आनन्दरायमखिनः .  
६. धर्मविजयः – शुक्लभूदेवस्य. 
७. भावनापुरुषोत्तमम् — रत्नखेट-श्री-निवासदीक्षितस्य  
८. मुक्तिपरिणयः - सुन्दरदेवस्य  
९. जीवन्मुक्ति-कल्याणम् - नल्लादीक्षितस्य.  
१०. चित्तवृत्तिकल्याणम् - तस्यैव  
११. सिद्धान्तभेरी —– सुदर्शनाचार्यस्य.  
१२. विवेकविजयः रामानुजकवेः.  
१३. भक्तिवैभवम् — जीवदेवस्य .  
१४. मिथ्याज्ञान-खण्डनम् - रविदासस्य.  
१५. पूर्ण-पुरुषार्थचन्द्रोदयः — जातवेदसः.   
१६. प्रबोधोदयः – शुक्लेश्वरनाथस्य.  
१७. ज्ञानसूर्योदयः - -वादि-चन्द्रस्य.  
१८. स्वानुभूतिनाटकम् - अनन्तपण्डितस्य.  
१९. विवेक-चन्द्रोदयः - शिवकवेः.  
२०. धर्मोदयः - धर्मदेवस्य  
२१. माया-विजयः - अनन्तनारायणस्य.   
२२. ज्ञानचन्द्रोदयः – पद्मसुन्दरस्य.  
२३. षण्मतनाटकम् -- जयन्त भट्टस्य.  
२४. चित्सूर्यालोकः नृसिंह-दैवज्ञस्य  
२५. स्वात्मप्रकाशः - सुन्दर-शास्त्रिणः  
२६. कृष्णभक्ति-चन्द्रिका --- अनन्तदेवस्य.   
२७. भर्तृहरिर्निर्वेदनाटकम् — हरिहरस्य । 

सर्वाण्यप्येतानि शान्तरसप्रधानानि  
कानिचिद् अध्यात्म-विषयाणि चेत्य् अवगन्तव्यम् ।  

(Vide, for more details on these works, pages 36 to 41 of the Number of Rasas by Dr. V. Raghavan, No. 23 of the Publications of the Adyar Library, 1940.)
