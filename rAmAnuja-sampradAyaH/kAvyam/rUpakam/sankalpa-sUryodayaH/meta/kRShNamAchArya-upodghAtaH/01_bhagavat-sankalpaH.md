+++
title = "०१ भगवत्-सङ्कल्पः"

+++
सत्य-सङ्कल्पस्य निरुपाधिकसुहृदो भगवतो यः सङ्कल्पः  
'अमुं मोक्षयिष्यामि ' इत्य्-आद्य्-अध्यवसाय-रूपः,  
स एव मुमुक्षूणां मोक्ष-साधनम् इत्यौपनिपदः सिद्धान्तोऽत्र  
प्रधानप्रतिपाद्यो विषयः ।  
यथा-यथं भक्ति-प्रपत्तिभ्याम् आराधितस्य भगवतो  
निरर्गल-प्रसराया दयाया घनी-भूयम् आपन्नात्  
परवाहाद्+++(=वाहनात्??)+++ एवोदय-गिरेस्  
तदीय-दिव्य-सङ्कल्प-रूपस्य सूर्यस्योदये  
पुंसोऽनादि-सिद्धम् अपि त्रिगुण-त्रियामानु-बन्धि-मोहान्ध-तमसं  
समूल-काषं कषितम् अनवशेषं विलयम् उपैति । 

सूर्यो ह्युदीयमानो  
न तमसो मात्रया ऽप्य् अवशेषं सहते ।  
ततो मुक्तस्य यथाऽभिलषित-मोक्ष-साम्राज्य-सिद्धिर् इति  
भगवद्-रामानुजीयं सिद्धान्त-रहस्यम् ।  
अयम् एव चौपनिषदः सिद्धान्त इति तदीयो निर्णयः ।  

तथाहि- 

> नायमात्मा प्रवचनेन लभ्यो,  
न मेधया, न बहुना श्रुतेन ।  
यम् एवैष वृणुते तेन लभ्यस्,  
तस्यैष आत्मा विवृणुते तनूं स्वाम्' ॥
[^1] 

इति मुण्डके श्रूयते ।  
अत्रात्मशब्दः परमात्मपरः, प्रकरणात् ।  
पूर्वस्मिन् वाक्ये हि " स वेदैतत् परमं ब्रह्म धाम "  
इति परमात्मा प्रस्तुतः ।  
प्रवचन-शब्देन मननं लक्ष्यते ।  
मेधा-शब्दोऽत्र निदिध्यासन-वाची ।  
तद् अयम् अर्थः- **अयम् आत्मा** परमात्मा **प्रवचनेन** केवलमननेन **न लभ्यः** ।  
**मेधया** केवल निदिध्यासनेन च **न लभ्यः** ।  
**बहुना श्रुतेन** 'बहुभ्यः श्रोतव्यं बहुधा श्रोतव्यम् ' इति विहितेन श्रवणेनापि **न लभ्यः** ।  
तर्हि केन पुनर् लभ्य इत्य् अत्राह -  

> यम् एवैष वृणुते तेन लभ्य 

इति । एष परमात्मा यम् उपासकं पुरुषं वृणुते  
' अयं मुक्तो भवतु' इति स्व-सङ्कल्प-विषयं करोति,  
तेन पुरुषेण लभ्यः ।  
तस्यैवोपासकस्य एष परमात्मा  
स्वां **तनूं** स्वस्वरूपं, स्व-याथात्म्यम् इति यावत् ।  
**विवृणुते** प्रकाशयति ।  
स्वानुभवम् उत्पादयतीत्यर्थः ।  

तथा- 

> अणोर् अणीयान् महतो महीयान्  
आत्मा गुहायां निहितोऽस्य जन्तोः ।  
तम् अक्रतुं पश्यति वीतशोको  
धातुः प्रसादान् महिमानम् ईशम् ॥ 

इति । अयम् **आत्मा** परमात्मा  
**अणोर् अणीयान्** सर्वसूक्ष्मवस्तु प्रवेशयोग्यतया, निरतिशय सौक्ष्म्ययुक्तः ।  
**महतो महीयान्** सर्वप्रपञ्च व्यापकः ।  
एतादृश **आत्मा अस्य जन्तोः**** हृदयआत्म्-आगुहायां **निहितः** ।  
**तम् अक्रतुम्** अपहत-पाप्मानं **महिमानं** महिमशालिनम् **ईशं** सर्वशेषिभूतं यदा **पश्यति**,  
तदा **धातुः** सर्व-जगत्-स्रष्टुस् तस्य परमात्मनः **प्रसादात्** प्रसाद-मूलक-सङ्कल्पात् **वीतशोको** भवति - मुक्तो भवतीत्यर्थः । 

भक्त्य्-आदेर् मोक्षोपायत्व-कथनं तु  
भगवत्-प्रसाद-सङ्कल्प-द्वारैवेति ध्येयम्;  
यथा क्षीरस्य कलिल+++(=मिश्रण)+++-द्वारा दध्य्-उत्पादकत्वेऽपि  
क्षीराद् दधीति प्रामाणिकं व्यपदेशः । यद् आहुः- 

[^1]: मुण्ड उ. ३. २. ३.
[^2]: मुण्ड उ. ३.२.१.
[^3]: तै-उ, २. १०, १. 

> " क्षीराद् इदं तत इदं च ततो दधीति  
क्षीराद् दधीति वदतां किल को विशेषः " 11 

इति । तत् सिद्धं भगवत्-सङ्कल्प एव पुंसां मोक्ष-हेतुर् इति ।  
तथा च वक्ष्यत्य् अत्रैव ग्रन्थे -  

"शुभस् तत्-सङ्कल्पश् चुलकयति संसार-जलधिम् " 

इति । अतः सङ्कल्पसूर्योदय इत्यस्य नामधेयमुचितमन्वर्थे चोत्पश्यन्ति विपश्चितः । 
