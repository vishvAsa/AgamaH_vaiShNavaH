+++
title = "रामदेशिकः"
+++

श्रीर् अस्तु।  
श्रीनिवास-परब्रह्मणे नमः ।  
श्रीगोदा-देवी-विरचित-तिरुप्पावै-पद्यानां संस्कृत-श्लोकाः।

## अवतारिका

वैकुण्ठे रमया साकं  
कदाचिज् जगतीपतिः ।  
संसार-सागरे मग्नान्  
जनान् स्मृत्वा व्यचिन्तयत् ॥ १॥

> अहो मोह-वशाद् एते  
> सागरान्तर् निमज्जिताः ।  
> यया कयाऽपि विधयाप्य्  
> उद्धरिष्यामि तान् ध्रुवम् ॥ २॥

एवं सञ्चिन्त्य भगवान्  
वैष्णवाग्रेसरान् बहून् ।  
ससर्ज नौ-समानांस् तान्  
**आल्वार्**-शब्दाभिधान् गुरून् ॥ ३॥

एतेष्व् अन्यतमः सत्त्व-  
शीलाद्यैस्-समलङ्कृतः ।  
**विष्णुचित्ताभिधो**+++(=पॆरियाळ्वार्)+++ विष्णु-  
कुलदीप इवोत्थितः ॥ ४॥

आसीद् भगवतो **धन्वि-  
पुरेशस्य**+++(→श्रीविल्लिपुत्तूर्-स्वामिनः)+++ पदाम्बुजे ।  
कुर्वन् हि तुलसी-पत्र-  
मञ्जर्-अयाद्यैः समर्चनाम् ॥ ५॥

तुलसी-भूमि-खनन-  
वेलायां पेटिकागता ।  
एकदा **बालिका लब्धा**  
विष्णु-भक्त्त-शिखामणेः ॥ ६॥

दिने दिने स्वच्छ-पक्ष-  
कलेव शशिनः शुभा ।  
ववृधे **यौवनं** चापि  
तस्याः प्रादुर् अभूद् वयः ॥ ७॥

सर्वदा भगवन्तं तं  
रङ्गनाथाह्वयं **प्रभुम्** ।  
स्वस्य **भर्तारम् आचिन्त्य**  
तद्-व्यग्रा समभूत् सदा ॥ ८॥

**अनावृष्टिर्** अभूद् वृन्दा-  
वने कृष्णापचारतः ।  
पूर्वम् एतत् समालोच्य  
कर्तुं **कात्यायनी-व्रतम्** ॥ ९॥

ऐहन्त हन्त ता गोप्यः  
साध्यं त्रिंशद् दिनैः शुभम् ।  
**प्रार्थयन्ते** स्म तं **कृष्णं**  
व्रतोपकरणं प्रति ॥ १०॥

अङ्गीकृत्य तदीयां तां  
प्रार्थनां **सफलां व्यधात्** ।  
कृष्णः कमल-पत्राक्षो  
भक्तानाम् अभयप्रदः ॥ ११॥

ततस् ताः सङ्गताः स्वासु  
नियमं पर्यकल्पयन् ।  
या पूर्वं प्रातर् उत्तिष्ठेत्  
**प्रबोधयतु सापराः** ॥ १२॥

इत्थं विधाय नियमं  
तथैव प्रातर् उत्थिताः ।  
यमुनायां सुखं स्नात्वा  
**चक्रिरे व्रतम्** उत्तमम् ॥ १३॥

पूर्णिमायां मार्गशीर्ष-मासि  
पुण्यदिने शुभे ।  
**आख्यायिकाम्** इमां कृत्स्नां  
**स्मरन्ती** मनसा सती ॥ १४॥

गोपिकाभिः कृतं सर्वं  
कार्यजातं त्व् **अमन्यत** ।  
**स्वेनैव क्रियमाणं** सा  
गोदा सर्वाङ्ग-सुन्दरी ॥ १५॥

मत्वा तथैव सा गोदा  
**प्रोवाचेमां कथां** स्मृताम् ।  
त्रिंशता रस-पूर्णाभिः  
दिव्यैर् द्रमिडसूक्तिभिः ॥ १६॥

## अवसानम्
सम्प्रदाय-विदाम् अत्र  
वक्तव्यं बहु शिष्यते ।  
विशिष्टभाव-विस्पष्ट-  
ज्ञानहेतुर् इयं कृतिः ॥

श्रीवीरराघवार्याणां  
उत्तमूर्-चक्रवर्तिनाम् ।  
सर्वशास्त्र-प्रवीणानाम्  
अन्तेवासी ह्ययं जनः ॥

वरदार्य-गुरोः सूनुः  
वात्स्यः श्रीरामदेशिकः ।  
व्यतानीत् श्लोकरूपेण  
गोदादेव्याः कृतिं शुभाम् ॥

श्रीगोदादेव्यै नमः ।
