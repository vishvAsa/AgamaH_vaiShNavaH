+++
title = "सर्वदिव्य-प्रबन्ध-साधारण-मुखपद्यानि"

+++

அருளிச்செயல்கள் அனைத்துக்கும் பொதுவான தனியன்கள்   

॥ सर्वदिव्य-प्रबन्ध-साधारण-मुखपद्यानि ॥   

रामानुजदयापात्रं  
ज्ञानवैराग्यभूषणम् ।  
श्रीमद्वेङ्कटनाथार्यं  
वन्दे वेदान्तदेशिकम् ॥ १ ॥   

लक्ष्मीनाथसमारम्भां  
नाथयामुनमध्यमाम्  
अस्मदाचार्यपर्यन्तां  
वन्दे गुरुपरम्पराम् ॥ २ ॥   

यो नित्यमच्युतपदाम्बुजयुग्मरुक्म-   
व्यामोहतस् तदितराणि तृणाय मेने ।   
अस्मद्गुरोर् भगवतोऽस्य दयैकसिन्धोः   
रामानुजस्य चरणौ शरणं प्रपद्ये ॥ ३ ॥   

माता पिता युवतयस्तनया विभूतिः   
सर्वं यद् एव नियमेन मद्-अन्वयानाम् ।   
आद्यस्य नः कुलपतेर् वकुलाभिरामं   
श्रीमत्तदङ्घ्रि-युगलं प्रणमामि मूर्ध्ना ॥ ४ ॥   

भूतं सरश्च महदाह्वय-भट्टनाथ-   
श्रीभक्तिसार-कुलशेखर-योगिवाहान् ।   
भक्ताङ्घ्रिरेणु-परकाल-यतीन्द्र-मिश्रान्   
श्रीमत्-पराङ्कुश-मुनिं प्रणतोऽस्मि नित्यम् ॥ ५ ॥   


