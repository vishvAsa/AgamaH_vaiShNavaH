+++
title = "द्रमिडोपनिषत्सारः - मेघ-मूलम्"

+++


श्रीः  
श्रीमते रामानुजाय नमः  
श्रीमते निगमान्तमहादेशिकाय नमः  

॥द्रमिडोपनिषत्सारः॥  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सनिधत्तां सदा हृदि ॥  
सेवायोग्योऽतिभोग्यः शुभसुभगतनुः सर्वभोग्यातिशायी  
श्रेयस्तद्धेतुदाता प्रपदनसुलभोऽनिष्टविध्वंसशीलः ।  
भक्तच्छन्दानुवर्ती निरुपधिकसुहृत्सत्पदव्यां सहायः  
श्रीमान् सर्वोचितायामुपनिषदि मिषत्येष गाथाशतैर्नः ॥ 1 ॥  
आद्ये पश्यन्नुपायम् प्रभुमिह परमप्राप्यभूतं द्वितीये  
कल्याणोदारमूर्तेर् द्वितयमिदमिति प्रेक्षमाणस्तृतीये ।  
ऐश्वर्यादेश्चतुर्थे विषमधुतुलयाऽनन्यभोग्यत्वमिच्छन्  
षद्भिः स्वाम् पञ्चमाद्यैरनितरगतितामाचचक्षे मुनीन्द्रः ॥ 2 ॥  
परं निर्वैषम्यं सुलभमपराधप्रसहनं  
सुशीलं स्वाराधं सरसभजनं स्वार्जवगुणम् ।  
सुसात्म्यस्वानन्दप्रदमनघविश्राणनपरम्  
मुकुन्दं निध्यायन्मुनिरधिजगावाद्यशतके ॥ 3 ॥  
द्विकाभ्यां द्व्यष्टाङ्घ्रिर्दुरधिगमनीतिस्थपुटिता  
यदन्त्या मीमांसा श्रुतिशिखरतत्वं व्यवृणुत ।  
तदादौ गाथाभिर् मुनिरधिकविंशाभिरिह नः  
कृती सारग्राहं व्यतरदिह सङ्गृह्य कृपया ॥ 4 ॥  
परत्वाद्यैरित्थम् परिचरणसक्तो गुणगणैः  
प्रभुं सेवायोग्यम् प्रथमशतके वीक्ष्य वरदम् ।  
तमेव स्वात्यर्थप्रियमथ च भोक्तुं व्यवसितो  
वरेण्यत्वं तस्य प्रथमवरणीयम् प्रथयति ॥ 5 ॥  
द्वितीयेऽतिक्लेशक्षणविरहमुत्तुङ्गललितम्  
मिलत्सर्वास्वादं व्यसनशमनं स्वाप्तिमुदितम् ।  
स्ववैमुख्यत्रस्तं स्वजनसुहृदम् मुक्तिरसदं  
स्वकैङ्कर्योद्देश्यं सुभगसविधस्थं निरदिशत् ॥ 6 ॥  
उपायत्वैकान्तम् प्रथममिह सेव्यत्वमुदितं  
ततश्च प्राप्यत्वौपयिकमतिभोग्यत्वमवदत् ।  
द्वयं तत्स्वासाधारणतनुविशिष्टस्य गणयन्  
तृतीये विश्वेशं शुभसुभगरूपं कथयति ॥ 7 ॥  
अनीदृक्सौन्दर्यं तनुविहितसर्गादिसुभगं  
स्वसेवार्थाकारम् प्रगुणवपुषम् मोहनतनुम् ।  
अपश्यल्लभ्यार्चाविभवमतिदास्यावहतनुं  
सदादृश्यं स्तुत्याकृतिमघविरुद्धाकृतिमिह ॥ 8 ॥  
श्रियः कान्तोऽनन्तः शुभतनुविशिष्टः फलमसौ  
फलावाप्तेर्हेतुः स्वयमिति च निर्धार्य शतकैः ।  
इदानीम् बुद्धिस्थक्रमत इह युक्त्या मुनिवरः  
फलत्वं तस्यैव द्रढयति तदन्येषु विमुखः ॥ 9 ॥  
स्थिरैश्वर्यं तुर्ये सहजबहुभोग्यं निरविशन्  
मिथः श्लिष्टं क्लेशावहसहिततुल्यं निजजनम् ।  
कृतार्थीकुर्वन्तम् प्रणयिभिषजं सद्बहुगुणं  
स्वयस्वापेक्ष्यं स्वमतफलमुच्चैः स्ववगतम् ॥ 10 ॥  
उपायत्वं यत्तत् प्रथमशतकेऽभाव्यत विभोर्  
अनन्योपायस्तद् द्रढयति परम् पञ्चममुखैः ।  
निरीहस्तत्रादौ निरवधिक निर्हेतुकदया-  
सरित्स्रोतः पद्मं शरणयति नाथस्य चरणम् ॥ 11 ॥  
दयानिघ्नम् भक्तैरघविमथनम् प्रेमजनकं  
जगद्रक्षादीक्षं स्मृतिजुषम् अहम्भावविषयम् ।  
शरण्यं दीनानां स्वरसकृत दास्याभ्युपगमम्  
प्रचख्यौ तम् प्राप्तम् प्रशकनकृतम् पञ्चमशते ॥ 12 ॥  
अनाद्यन्तानन्दस्वरसकरुणाकन्दजनितः  
प्रणेतुर्व्यापारः प्रपदनविपाकार्ह उदितः ।  
तमाचार्योपज्ञं चिरविरहितस्वात्मघटन-  
स्फुरच्छक्तिं षष्ठे मुनिरशरणो याति शरणम् ॥ 13 ॥  
गुरुद्वारोपेयं स्वयमभिगतं वैरिघटकं  
चरित्रैः कर्षन्तम् परविघटनं स्वान्वितहरम् ।  
निदानं धृत्यादेर् घटकवशभूतिद्वयमगाद्  
अनर्हद्वैघट्यं त्वविकलशरण्यस्थितिमिह ॥ 14 ॥  
तदेवं षष्ठान्ते विहितसविशेषप्रपदनः  
फलालाभात् खिन्नस्त्वरितहृदयः सप्तमशते ।  
अनिष्टोपन्यासप्रभृतिभिरनिष्टप्रशमने  
स्वतः सिध्यच्छीलम् प्रभुमभिमुखं सम्मुखयति ॥ 15 ॥  
सहन् शाठ्याशङ्काम् उपशमितगर्हः प्रकटयन्  
स्वगोप्तृत्वं गुप्तिक्रमम् अखिलजन्तुप्रणयिताम् ।  
श्रिताक्रन्दच्छेत्ता स्मरणविशदश् चित्रविभवः  
स्तुतौ युञ्जन् स्तोतृव्यसनजिद् अदर्शि प्रभुरिह ॥ 16 ॥  
अथानिष्टान् पुंसां स्वयमुपजिहीर्षन्नपि विभुस्  
तदिच्छाम् बाह्येषु प्रशमयितुकामः क्रमवशात् ।  
निजेच्छासंसिद्धत्रिविधचिदचिद्वस्तुविततिः  
श्रितेच्छावैचित्रीवश इति वदत्यष्टमशते ॥ 17 ॥  
दिदृक्षायां दृश्यः प्रभुरगणि निस्सङ्गसुलभः  
स्वविश्लेषैकान्तः श्रितविहितपौष्कल्यविभवः ।  
अपेक्षासापेक्षः स्ववितरणसज्जः हृदि रतः  
स्वदास्यं तन्निष्ठां तदवधिमपीह प्रकटयन् ॥ 18 ॥  
अभीष्टं विश्वस्मिन् विषमफलकाङ्क्षिण्यविषमम्  
प्रयच्छन्तं दृष्ट्वा परमपुरुषार्थैकरसिकः ।  
निरस्तान्यापेक्षो निखिलजगदीशस्य नवमे  
निदानं सिद्धीनां निरुपधि सुहृत्त्वं गणयति ॥ 19 ॥  
अभाव्येको बन्धुश् चिरकृतदयः शीलजलधिः  
स्वसम्बन्धाद् गोप्ता स्वगुणगरिमस्मारणपरः ।  
अशक्यो विस्मर्तुं घटकमृखविस्रम्भविषयः  
सुमज्जानिः सिद्ध्युन्मुखसमय इच्छन्नवसरम् ॥ 20 ॥  
उदन्तैरित्येवम्म्ं निरुपधिकसौहार्दपिशुनैर्  
उदन्यामुद्वेलामुपजनितवन्तं निजपदे ।  
त्रिवर्गातिक्रान्तस्थिरनगरघण्टापथगतेः  
सहायीकुर्वाणश् चरमशतके विन्दति मुनिः ॥ 21 ॥  
गतिं व्यध्वक्लेशच्छिदमपदशङ्कास्पदरसम्  
भजद्भिः सुप्रापं विविधभजनप्रक्रियमिह ।  
फले तीव्रोद्योगं स्वविषयकृतात्यादरमगाद्  
यदृच्छातुष्टं सत्सरणिमपुनर्जन्मसयुजम् ॥ 22 ॥  
परम् प्राप्यम् पश्यन् परिचरणहेतुं विगणयन्  
परिष्कुर्वन्नाज्ञामनितरशरण्यः शरणयन् ।  
अनिष्टप्रध्वंसप्रभृतिषु निदानं च कथयन्  
मुहुर्देवं लक्ष्म्यासहितमिह भेजे मुनिवरः ॥ 23 ॥  
पुरा शोकः श्लोकोऽभवदिति नयादित्युपनिषन्  
मुनेः पुण्यश्लोकादजनि परभक्तेः परिणतिः ।  
व्यपोह्य स्वम् भावम् परिचरणसन्तानकलिकाम्  
अविक्षद्योगी यस्तनुमतनुकारुण्यविवशः ॥ 24 ॥  
सतामित्थं सारं द्रमिडनिगमस्यान्वकथयद्  
बहूनां विद्यानाम् बहुमतिपदं वेङ्कटपतिः ।  
दिशासौधश्रेणी दृढघटितजैत्रध्वजपटी  
परामर्शभ्रश्यत्प्रतिमतनिराबाधनिगमः ॥ 25 ॥  
मनुव्यासप्राचेतसपरिषदर्हा क्वचिदियं  
सुधासिक्ता सूक्तिः स्वयमुदयमन्विच्छति जने ।  
निरुन्ध्युः के विन्ध्याचलविकटसन्ध्यानटजटा-  
परिभ्रान्ता पङ्गोरुपरि यदि गङ्गा निपतति ॥ 26 ॥  
इति कवितार्किकसिम्हस्य सर्वतन्त्रस्वतन्त्रस्य वेदान्ताचार्यस्य  
कृतिषु द्रमिडोपनिषत्सारः समाप्तः  
