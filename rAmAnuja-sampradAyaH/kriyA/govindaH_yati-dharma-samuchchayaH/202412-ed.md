+++
title = "202412 ed"

+++



**यादवप्रकाशविरचितः**

**यतिधर्मसमुच्चयः**

**प्रथमं पर्व**

**पारिव्राज्यविधिः**

> ओङ्कारो वाचको यस्य योगकाले श्रुतो हरेः ।  
> तं श्रुतिश्रेणिनिःश्रेणिश्रयणीयं श्रयामहे ॥ १.१ ॥   
> श्रीमाञ् जयति लोकानां नायको गरुडध्वजः ।  
> पाषण्डेभ्यस् त्रयी त्राता येन प्राग् यतिलिङ्गिना ॥१.२ ॥  
> सन्न्यासविषयाः सर्वाः समाहृत्य श्रुतिस्मृतीः ।  
> क्रियते **यादवेना**यं **यतिधर्मसमुच्चयः** ॥ १.३ ॥   
> विधिः कर्तृदशा लिङ्गं प्रयोगो मुख्यकर्म च ।  
> अहोरात्रक्रियाचारो लिङ्गधर्मा गतिस्थितिः ॥ १.४ ॥  
> प्रायश्चित्तानि संस्कार इत्य् एकादशपर्वकः ।  
> यतिधर्मः क्रमाद् अत्र धर्मशास्त्रेभ्य उद्धृतः ॥१.५ ॥  
> वक्तारो धर्मशास्त्राणां **मनुर् विष्णुर् यमो ऽङ्गिराः** ।  
> **वसिष्ठदक्षसंवर्तशातातपपराशराः** ॥ १.६ ॥  
> **कात्यायनोशनोव्यासा आपस्तम्बो बृहस्पतिः ।**

**हारीतशङ्खलिखितयाज्ञवल्क्यात्रिगौतमाः ॥ १.७ ॥**

**बोधायनो वृद्धदक्षः काश्यपः कपिलः क्रतुः ।**

**शाण्डिल्यो वृद्धजाबालो दत्तात्रेयश् च देवलः ॥ १.८ ॥**

**गार्ग्यो वृद्धवसिष्ठश् च विश्वामित्रश् च गालवः ।**

**मेधातिथिर् भरद्वाजो जमदग्निश् च शौनकः ।**

**पैठीनसिः सत्यकामो वायुश्** चेत्येवमादयः ॥ १.९ ॥

> एषां शास्त्रेषु सन्न्यासप्रदेशेष्व् एव सञ्चितः ।  
> धर्मो ऽयं नान्यदेशेषु नेतिहासपुराणयोः ॥ १.१० ॥

तत्र सन्न्यासविधिर् अस्ति वा न वेति निरूप्यते ॥१.११ ॥ तत्र <u>केचिद्</u> आहुः । श्रुताव् अदृष्टत्वात् श्रुतिविरोधे स्मृतीनाम् अप्रामाण्यात् नस्त्य् एवेति ॥ १.१२ ॥ तथा च **गौतमः**: 


> ऐकाश्रम्यं त्व् आचार्याः प्रत्यक्षविधानाद् गार्हस्थ्यस्येति [ग्ध् ३.३६] ॥ १.१३ ॥ 

आह **बोधायनः** । 


> तस्य ह वा एतस्य चतुर्धा विभेदम् एक आहुः । अदृष्टार्थम् एव चत्वार इति कर्मवाद ऐष्टिकसौमिकपाशुकदार्विकहौमिकानाम् । तद् एषा भवन्ति । ब्रह्मचारी गृहस्थो वानप्रस्थः परिव्राजक इति । ब्रह्मचारी गुरुशुश्रूषुरामरणात् । वानप्रस्थो वैखानसशास्त्रसमुदाचारेण वने मूलफलाशी तपःशीलः श्रामणकेनाग्निं समाधाय सवनेषूदकम् उपस्पृशेत् । अग्राम्यभोजी भैक्षम् अप्य् उपयुञ्जीत । ग्रामं च न प्रविशेत् । जटिलश् चीराजिनवासा नातिसंवत्सरं भुञ्जीत । परिव्राजकः परित्यज्य बन्धून् अपरिग्रहः परिव्रजेत् । अरण्यं गत्वा मुण्डः शिखी वा कौपीनाच्छादनो वर्षास्व् एकत्रस्थः । काषायवासाः सन्नमुसले व्यङ्गारे भुक्तजने निवृत्ते शरावसम्पाते भिक्षेत । वाङ्मनःकायदण्डैर् भूतानाम् अद्रोही । पवित्रभृच् छौचार्थम् उद्धृताभिर् अद्भिः कार्यं कुर्यात् । अपविध्य दैविकाग्निकर्माण्य् उभयतः परिच्छिन्ना मध्यमं संश्लिष्यामह इति ब्रुवन्तः । ऐकाश्रम्यं त्व् आचार्या अप्रजननत्वाद् इतरेषाम् । तत्रोदाहरन्ति ।   
> प्राह्लादिर् वै कापिलो नामासुरिर् आस । स एतान् भेदांश् चकार देवैः स्पर्धमानः । तस्मान् मनीषी नाद्रियेतेति ।   
> दृष्टार्थत्वात् । तद् एषाप्य् अनूद्यते ।   
> एष नित्यो महिमेति । [त्ब् ३.१२.९.७–८]   
> स ब्रूयात् ।   
> येन सूर्यस् तपति ॥ । साम्पराय इति [त्ब् ३.१२.९.७] ।  
> इमे ये नार्वाङ् न परश् चरन्ति न ब्राह्मणासो न सुतेकरासः ।  
> त एते वाचम् अभिपद्य पापया सिरीस्तन्त्रं तन्वते अप्रजज्ञय इति [र्व् १०.७१.९] ॥ प्रजाभिर् अग्ने अमृतत्वम् अश्याम् [र्व् ५.४.१०] ।  
> जायमानो वै ब्राह्मणस् त्रिभिर् ऋणवा जायते । ब्रह्मचर्येणर्षिभ्यो यज्ञेन देवेभ्यः प्रजया पितृभ्य इति [त्स् ६.३.१०.५] ।  
> एवम् ऋणसंयोगवादीन्य् असङ्ख्यातानि भवन्ति निषेधाश् च [ब्ध् २.११.९–३३] ॥ १.१४ ॥ 

**आपस्तम्बः** ।


> त्रयीं विद्यां ब्रह्मचर्यं प्रजातिं श्रद्धां तपो यज्ञम् अनुप्रदानम् । य एतानि कुर्वते तैर् इत् सह स्मो रजो भूत्वा ध्वंसते ऽन्यत् प्रशंसन्न् इति [अप्ध् २.२४.८]   
> ॥ १.१५ ॥

तस्मात् श्रुताव् अदृष्टत्वात् प्रत्यक्षश्रुतिविरोधे स्मृतीनाम् अप्रामाण्यान् न सन्त्य् ऊर्ध्वरेतस आश्रमा इति ॥ १.१६ ॥ 

<u>अथ स्यात्</u> । अस्ति श्रुतिर् वाजसनेयिनां प्रत्यक्षा ।


> एतम् एव प्रव्राजिनो लोकम् इच्छन्तः प्रव्रजन्तीति [बउ ४.४.२२] ।  
> तस्माद् ब्राह्मणः पाण्डित्यं निर्विद्य बाल्येन तिष्ठासेत् । बाल्यं च पाण्डित्यं च निर्विद्याथ मुनिर् इति च [बउ ३.५.१] ॥ १.१७ ॥

आचारं च दर्शयति ।


> एतद् ध स्म वै पूर्वे विद्वांसः प्रजां न कामयन्ते । किं प्रजया करिष्यामो येषां नो ऽयम् आत्मायं लोक इति [बउ ४.४.२२] ।  
> अहिओत्रं न जुहुवाञ् चक्रिर इति च ॥ १.१८ ॥

<u>अत्रोच्यते</u> । किं पारिव्राज्यं पुरुषार्थं विधीयते उत पाणिग्रहणादिवद् अनुष्ठानान्तरार्थम् । पुरुषार्थत्वे तु स स्वर्गः स्याद् इति [प्म्स् ४.३.७.१५] न्यायेन स्वर्गार्थं वा स्याद् अन्यार्थं वा । न तावत् स्वर्गार्थम् अपवर्गप्रकरणविरोधात् । तथा हि सर्वत्रापवर्गप्रकरण एव पारिव्राज्यं विधीयते । तेनापवर्गप्रकरण एव कथञ्चित् सम्बन्धो वाच्यः । सो ऽपि वा न शक्यते वक्तुं ज्ञानाद् एवापवर्गश्रुतेः । 


> तम् एवं विदित्वाति मृत्युम् एति । नान्यः पन्था विद्यते ऽयनायेति [व्स् ३१.१८] ।  
> विद्ययैव तदारोहति यत्र कामाः पराहताः ।  
> न तत्र दक्षिणा यन्ति नाविद्वांस स्तपस्विन इति [स्ब् १०.५.४.१६] ॥ १.१९॥ 

<u>अथ</u> ज्ञानानुष्ठानाङ्गत्वेन विधीयत इति मतम् । 

<u>नैतत्</u> । ज्ञानानुष्ठानं गृहस्थानाम् अपि सम्भवतीति न तदर्थम् आश्रमान्तरविधिः कल्प्यः । कल्प्यमानो ऽपि नाश्रमान्तरं प्रापयेत् । किं त्व् आहिताव्रितवद् गृहस्थानाम् एव किञ्चित् पारिव्राज्यं नाम व्रतं विदध्यात् । तच् च प्रवृत्तगार्हस्थ्याविरोधी कश्चित् सङ्गत्यागात्मको धर्म इति गम्यते । स्मृतिषु दृष्टानां धर्माणां श्रुतिविरोधान् न सङ्ग्रहः । न च पारिव्राज्यशब्द एवाश्रमान्तरवचनो ऽन्यत्र प्रसिद्धः अश्रौतत्वप्रसङ्गात् । तथा च स्मृतिप्रसिद्धं पारिव्राज्यम् इयं श्रुतिर् विद्यास्तुतये ऽनुवदतीति स्याद् इत्थं महीयसी विद्या यद्बलाद् विहितान्य् अपि कर्माणि परित्यजन्तो न प्रत्यवयन्तीति ॥ १.२० ॥

तस्माद् अग्निहोत्रादिवद् असाधारणस्य गृहस्थेष्व् असम्भवतः श्रौतस्याश्रमधर्मस्याभावात् भिक्षाटनादीनां च सन्ध्यावन्दनादिवद् आचारत्वेनाश्रमधर्मार्थत्वात् स्वयम् आश्रमधर्मत्वानुपपत्तेः न पारिव्राज्यं नामाश्रमो ऽस्तीति <u>केचिद् आचार्या मन्यन्ते</u> ॥१.२१ ॥

<u>अत्रोच्यते</u> । अस्त्य् असाधारणो धर्मो ज्ञानयोगो नाम । तथा हि सत्यादीनि मानसान्तानि कर्माण्य् उपन्यस्य 


> तस्मान् न्यासम् एषां तपसाम् अतिरिक्तम् आहुः [म्नु ५३८] ।

इति श्रुत्या सन्न्यासं विधाय 


> आत्मानं युञ्जीत [म्नु ५४०] ।

इति न्यासशब्दवाच्यं ज्ञानयोगं विधत्ते । ज्ञानयोगो नाम केवलस्य ज्ञानमात्रस्यानुष्ठानम् । न ह्य् असौ गृहस्थानां सम्भवति अहिओत्रादेर् अप्य् अनुष्ठेयत्वात् । अतस् तेषां कर्मयोग एव । कर्मयोगो नाम ज्ञानकर्मसमुच्चयानुष्ठानम् ततो मोक्षः । परिव्राजकानां तु ज्ञानयोगाद् एव मोक्षः । अत एषां कर्माभावात् कर्मसम्पादनं परेण दर्शयति, 


> तस्यैवं विदुषो यज्ञस्यात्मा [म्नु ५४३] ।

इत्य् अनुवाकेन इयम् अप्य् अहन्य् अहन्य् अनुष्ठेयैव परिव्राजकस्य विधीयते । न स्तुतिमात्रम् अपूर्वत्वात् ॥ १.२२ ॥

<u>ननु</u> परिव्राजकानाम् अपि सन्ध्यावन्दनादिकर्माणि सन्ति ।

सत्यम् । तेषां समाचारत्वात् आश्रमधर्मार्थत्वम् एव न मोक्षार्थत्वम् । मोक्षार्थं तु ज्ञानयोग एव । तदर्थानि सन्ध्यावन्दनादीनि । न हि सन्ध्याहीनस्य तत्राधिकारः, 


> सन्ध्याहीनो ऽशुचिर् नित्यम् अनर्हः सर्वकर्मसु ।

इति स्मरणात् । 


> आचारहीनं न पुनन्ति वेदाः । 

इति च । जपतपोभिक्षाटनादीनाम् अपि यमनियमेष्व् अन्तर्भावो वर्ण्यते । यमनियमादीनां च योगाङ्गत्वं सर्वशास्त्रसिद्धम् । अतस् तेषाम् अपि ज्ञानयोग एवान्तर्भावः ॥ १.२३ ॥ 

तस्मात् परिव्राजकानां ज्ञानयोगो गृहस्थानां कर्मयोग इति स्थितम् । तथा च,

> न कर्मणा न प्रजया धनेन त्यागेनैके अमृतत्वम् आनशुः [म्नु २२७] ।

इति कर्मत्यागेनैवामृतत्वं श्रूयते । 


> वेदान्तविज्ञानसुनिश्चितार्थाः   
> सन्न्यासयोगाद् यतयः शुद्धसत्त्वाः ।  
> ते ब्रह्मलोके तु परान्तकाले   
> परामृतात् परिमुच्यन्ति सर्वे ॥ [म्नु २२९–३०] 

इति च । तथा च भगवान् वासुदेवः ।

> ज्ञानयोगेन साङ्ख्यानां कर्मयोगेन योगिनाम् । इति [भ्ग् ३.३] ॥ १.२४ ॥

तद् एवम् असाधारणस्य धर्मस्य भावात् अस्ति पारिव्राज्यं नाम श्रौत आश्रमः । तन्मूलत्वाच् च स्मृतीनां प्रामाण्यम् । न चैष धर्मो गृहस्थानां सम्भवति भिक्षाचर्यं चरन्तीति सर्वत्र द्रव्यत्यागश्रवणात् । तस्माद् आश्रमान्तरम् एव पारिव्राज्यम् इति सिद्धम् ॥ १.२५ ॥ 

**इति यादवप्रकाशेन विरचिते यतिधर्मसमुच्चये **

**पारिव्राज्यविधिर् नाम प्रथमं पर्व ॥ १.२६ ॥**



**द्वितीयं पर्व**

**पारिव्राज्याधिकारिदशानिरूपणम्**

अथाधिकारिदशा चिन्त्यते ॥ २.१ ॥ वनवासाद् ऊर्ध्वम् एव पारिव्राज्यम् न ब्रह्मचर्याद् इत्य् एकः पक्षः ॥ २.२ ॥ तथा च **श्रुतिः** । 


> आचार्याय प्रियं धनम् आहृत्य प्रजातन्तुं मा व्यवच्छेत्सीर् इति [तु १.११.१]   
> ॥ २.३ ॥

तथा ।


> जायमानो वै ब्राह्मण इति च । [त्स् ६.३.१०.५]   
> प्रजननं वै प्रतिष्ठा साधु प्रजायास् तन्तुं तन्वानः पितॄणाम् अनृणो भवतीति च । [म्नु ५२५] ॥ २.४ ॥

तथा च **मनुः** ।

> ऋणानि त्रीण्य् अपाकृत्य मनो मोक्षे निवेशयेत् ।  
> अनपाकृत्य मोक्षं तु सेवमानो व्रजत्य् अधः ॥ इति [म्ध् ६.३५] ॥ २.५ ॥

आह **याज्ञवल्क्यः** ।

> अधीतवेदो जपकृत् पुत्रवान् अन्नदो ऽग्निमान् ।  
> शक्त्या च यज्ञकृन् मोक्षे मनः कुर्यात् तु नान्यथा ॥ इति [य्ध् ३.५७] ॥ २.६ ॥

आहतुः **शङ्खलिखितौ** । 

> वनवासाद् ऊर्ध्वं परिणतवयसः कामतः पारिव्राज्यम् इति ॥ २.७ ॥

आह **मेधातिथिः** । 

> पुत्रदारगृहक्षेत्रगोहिरण्यादिबन्धनैः ।  
> विरक्तो मानुषैर् भोगैर् दिव्यैश् च श्रुतिदर्शितैः ॥ २.८ ॥   
> वेदाभ्यासेन यज्ञेन तपसा वीतकल्मषः ।  
> जन्मजन्मान्तराभ्यासाद् विशुद्धात्मा जितेन्द्रियः ॥ २.९ ॥  
> इतिहासपुराणाभ्यां श्रुत्या च प्रतिबोधितः ।  
> यतते परमं स्थानं यतनात् स यतिर् भवेत् ।  
> तस्येयं परमा सिद्धिर् यतेर् नान्यस्य कस्यचित् ॥ इति ॥ २.१० ॥

<u>केचित्</u> तु ब्रह्मचर्याद् गृहाद् वनाद् वा यथाकामं पारिव्राज्यम् इत्य् आहुः ॥ २.११ ॥ 

तथा च **जाबालिश्रुतिः** ।


> ब्रह्मचर्यं समाप्य गृही भवेत् । गृही भूत्वा वनी भवेत् । वनी भूत्वा प्रव्रजेत् । यदि वेतरथा ब्रह्मचर्याद् एव प्रव्रजेद् गृहाद् वनाद् वेति । [जु ६४] ॥ २.१२ ॥

आह **यमः** । 

> चीर्णवेदव्रतो विद्वान् ब्राह्मणो मोक्षम् आश्रयेत् ।   
> समः सर्वेषु भूतेषु स्थावरेषु चरेषु च ॥ २.१३ ॥  
> जातपुत्रो गृहस्थो वा विजितात्मा जितेन्द्रियः ।  
> निःस्पृहः सर्वकामेभ्यः कृतकृत्यः परिव्रजेत् ।  
> वनस्थो वा तप्ततपाः परं पन्थानम् आश्रयेत् ॥ इति ॥ २.१४ ॥ 

अत्र यदि ब्रह्मचारी प्रव्रजेत् चीर्णव्रत एव प्रव्रजेत् । यदि गृहस्थो जातपुत्र एव इष्टयज्ञश् च तान् अग्नीन् हृदि संहृत्येति पूर्वम् उक्तत्वात् । वानप्रस्थश् चेत् तप्ततपा एव प्रव्रजेत् । इति गम्यते । एतद् उत्तरत्रापि योज्यम् । एतद्विषयम् एव **मानवम्** अपि वचनम् ऋणानि त्रीण्य् अपाकृत्येत्यादि ॥ २.१५ ॥ <u>केचिद्</u> आहुः । 

> ब्रह्मचारी गृहस्थो वा मृतदारो वनेचरः ।  
> ज्ञात्वा सम्यक् परं ब्रह्म त्यक्त्वा सङ्गान् परिव्रजेत् ॥इति ॥ २.१६ ॥

अत्र गृहस्थस्य मृतदारस्य पुत्रोत्पत्त्यादेः प्राग् अपि सति वैराग्ये पारिव्राज्यं गम्यते ॥ २.१७ ॥ आह **बृहस्पतिः** ।

> असारम् एव संसारं दृष्ट्वा सारदिदृक्षया ।  
> प्रव्रजेद् अकृतोद्वाहः परं वैराग्यम् आस्थितः ॥ २.१८ ॥  
> अन्यो ऽप्य् उत्पन्नसन्तान इष्ट्वा च विविधैर् मखैः ।  
> पतितार्धशरीरो वा वनाद् अन्यः परिव्रजेत् ॥ इति ॥ २.१९ ॥

अर्धशरीरं भार्या,

> पतत्य् अर्धं शरीरस्य भार्या यस्य सुरां पिबेत् । [वध् २१.१५] 

इति दर्शनात्,

> अर्धो वा एष आत्मनो यत्पत्नी । [त्स् ६.१.८.५] 

इति **श्रुतेश्** च ॥ २.२० ॥ आह **शङ्खः** ।

> एवं नीत्वा वने कालं द्विजो ब्रह्माश्रमी भवेत् ।  
> नानोपनिषदां ज्ञानात् प्राप्तवैराग्यपाटवः ॥ २.२१ ॥  
> समाहृतेन्द्रियग्रामो विषयेभ्यः सुदूरतः ।  
> आत्मैकरामो मनसा निरस्य परिपन्थिनः ॥ २.२२ ॥  
> योगाभ्यासेन बहुशो लब्धात्मा दृढबन्धनः ।  
> सर्वसङ्गनिवृत्तात्मा ब्रह्मचार्य् अपि सुव्रतः ॥ २.२३ ॥  
> एतैर् गुणैर् उपेतश् चेद् गृहस्थो वा प्रजापतेः ।  
> कृत्वेष्टिं विधिवद् दत्त्वा सर्ववेदसदक्षिणाम् ।  
> आत्मन्य् अग्नीन् समारोप्य द्विजो ब्रह्माश्रमी भवेत् ॥ इति ॥ २.२४ ॥

एवं काश्चित् **श्रुतयः स्मृतयश्** च ब्रह्मचर्याद् एव पारिव्राज्यं विदधति काश्चित् तु ऋणापकरणादेर् ऊर्ध्वम् एवेति । एवं विरोधे सति <u>केचिद्</u> आहुः- अन्धपङ्ग्वादीन् कर्मस्व् अनधिकृतान् अधिकृत्य ब्रह्मचर्याद् उत्थानश्रुतयः स्मृतयश् च ॥ २.२५ ॥ तथा चाह **लिखितः** । 

> जन्मकोटिशतारब्धपुण्याप्तं देवकारितम् ।  
> वैराग्यं जायते यस्य तृष्णापि ब्रह्मणि स्थिरा ॥ २.२६ ॥  
> सो ऽधीतवेदतत्त्वार्थो गृहवासम् अशक्नुवन् ।  
> प्रव्रजेद् ब्रह्मचर्याच् च गृहाज् जीर्णो वनाद् अपि ॥ २.२७ ॥  
> नीरुजश् च युवा चैव वसेद् गार्हस्थ्यम् आदृतः ।  
> अन्धः पङ्गुस् तथा कुष्ठी वृद्धो मौनं समाश्रयेत् ॥ इति ॥ २.२८ ॥

<u>अन्ये</u> त्व् आहुः । उभयीषु श्रुतिस्मृतिषु विपरीतः किं न भवेत् । अविरक्तः पारिव्राज्यं कर्तुम् अशक्नुवन् किं न गृही भवेत् । न ह्य् अविरक्तः पारिव्राज्यं कर्तुं शक्नोतीति ॥ २.२९ ॥ तथा च **दक्षः** ।

> सत्त्वोत्कटाः सर्वे ते ऽपि विषयैस् तु वशीकृताः ।  
> किं पुनः क्षुद्रसत्त्वैस् तु मानवैर् अत्र का कथ ॥ २.३० ॥  
> तस्मात् पक्वकषायेण कर्तव्यं दण्डधारणम् ।  
> इतरस् तु न शक्नोति विषयैर् ह्रियते यतः ॥ २.३१ ॥  
> त्रिदण्डं लिङ्गम् आश्रित्य जीवन्ति बहवो द्विजाः ।  
> यो हि ब्रह्म न जानाति त्रिदण्डार्हो न स स्मृतः ॥ इति ॥ २.३२ ॥

आह **लिखितः** ।

> यः कृत्वा सर्वसन्न्यासं प्रत्यापत्तिं भजेद् द्विजः ।  
> तं दास्ये योजयेद् राजा श्वपदेनाङ्कयेत् तथा ॥ २.३३ ॥  
> तस्माद् आशयशुद्धिं प्राग् बहुकालं परीक्ष्य च ।  
> मनो न चलते धर्माद् इति ज्ञात्वाथ सन्न्यसेत् ॥ इति ॥ २.३४ ॥

आह **यमः** ।

> निवृत्तः कामरागादेः प्रशान्तो ब्रह्मतत्परः ।  
> स सन्न्यासे ऽधिकारी स्याद् इतरो जीविकापरः ॥ इति ॥ २.३५ ॥

न चानधिकृतविषया ह्य् उत्थानश्रुतिर् इति युक्तं तेषाम् उत्तरत्र पृथग् एव विधानात् । 

> अथ पुनर् व्रती वाव्रती वा स्नातको वास्नातको वा सारिनकिओ वेत्यादिना ।  
> [जु ६४] ॥ २.३६ ॥

आह वृद्धजाबालिः ।


> व्रतिको वाव्रतिको वा स्नातको वास्नातको वा आवसथ्य् अनावसथी वा अग्निहोत्र्य् अनग्निहोत्री वा ग्रामाद् अग्निम् आहृत्येत्यादि ॥ २.३७ ॥ 

यत् पुनर् उक्तम्,

> अन्धः पङ्गुस् तथा कुष्ठी वृद्धो मौनं समाश्रयेत् ।

इति, तद् अप्य् अविरुद्धम् अन्धादिशब्दानाम् अन्यथा व्याख्यातत्वात् ॥ २.३८ ॥ तथा हि **मेधातिथिः** ।

> अद्यजातां यथा नारीं तथा षोडशवार्षिकीम् ।  
> शतवर्षां च यो दृष्ट्वा निर्विकारः स षण्ढकः ॥ २.३९ ॥  
> भिक्षार्थं गमनं यस्य विण्मूत्रकरणाय च ।  
> योजनान् न परं याति यः सदा पङ्गुर् एव सः ॥ २.४० ॥  
> तिष्ठतो व्रजतो वापि यस्य चक्षुर् न दूरगम् ।  
> चतुर्युगाद् भयं मुक्त्वा परिव्राट् सो ऽन्ध उच्यते ॥ २.४१ ॥  
> हिताहितं मनोरामं वचः शोकावहं च यत् ।  
> श्रुत्वा यो न शृणोतीव बधिरः परिकीर्तितः ॥ इति ॥ २.४२ ॥

न चान्धस्य पारिव्राज्ये ऽधिकारः, 

> दृष्टिपूतं न्यसेत्पादम् । [म्ध् ६.४६] 

इति धर्मविधानात् ॥ २.४३ ॥ नापि पङ्गोः कुष्ठिनो वा, 

> पर्यटन् पुण्यतीर्थानि देवतायतनानि च ।  
> अध्वास्य सूर्यनिर्दिष्टः कीटवच् च महीं चरेत् ॥

इत्यादिधर्मविधानात् ॥ २.४४ ॥ ब्रह्मचर्यविधानान् न षण्ढस्य पारिव्राज्यम् । ब्रह्मचर्यं हि मैथुनवर्जनम् । न हि षण्ढस्य मैथुनवर्जनम् अस्ति तस्य स्थाणुकल्पस्य मैथुने प्राप्त्यभावात् । प्राप्तस्य हि वर्जनं व्रतम् ॥ ४.४५ ॥ तस्माद् ऋणश्रुतिर् अविरक्तविषया । विरक्तस्य तु पारिव्राज्यम् एव ॥ २.४६ ॥ तथा च **बृहस्पतिः** ।

> प्रव्रजेद् अकृतोद्वाहः परं वैराग्यम् आश्रितः । इति ॥ २.४७ ॥

आह **क्रतुः** ।

> ब्रह्मचारी गृहस्थो वा मृतदारो वनेचरः ।  
> ज्ञात्वा सम्यक् परं ब्रह्म त्यक्त्वा सङ्गान् परिव्रजेत् ॥ इति ॥ २.४८ ॥

आह **शङ्खः** ।

> सर्वसङ्गनिवृत्तात्मा ब्रह्मचार्य् अपि सुव्रतः ।  
> एतैर् गुणैर् उपेतश् चेद् गृहस्थो वा प्रजापतेः ॥ २.४९ ॥  
> कृत्वेष्टिं विधिवद् दत्त्वा सर्ववेदसदक्षिणाम् ।  
> आत्मन्य् अग्नीन् समारोप्य द्विजो ब्रह्माश्रमी भवेत् ॥ इति ॥ २.५० ॥

आह **दत्तात्रेयः** ।

> त्रिदण्डं वैष्णवं लिङ्गं विप्राणां मुक्तिसाधनम् ।  
> निर्वाणं सर्वधर्माणाम् इति वेदानुशासनम् ।  
> गृहवासविरक्तानां पुरा प्रोक्तं स्वयम्भुवा ॥ इति ॥ २.५१ ॥

उपकुर्वाणस्य ब्रह्मचारिणश् चतुर्ष्व् आश्रमेषु इच्छाविकल्प इत्य् आचार्याः ॥ २.५२ ॥तथा च **वसिष्ठः** ।


> चत्वार आश्रमाः ब्रह्मचारिगृहस्थवानप्रस्थपरिव्राजकाः । तेषां वेदम् अधीत्य वेदौ वा वेदान् वा चीर्णब्रह्मचर्यो यम् इच्छेत् तम् आवसेद् इति ॥ [वध् ७.१–३] ॥ २.५३ ॥

आह **चापस्तम्बः** ।

> बुद्ध्वा कर्माणि यत् कामयेत तद् आरभेतेति [अप्ध् २.२१.५] ॥ २.५४ ॥

आह भगवान् **व्यासः** ।

> गुरुशुश्रूषया विद्यां सम्प्राप्य विधिवद् द्विजः ।  
> स्नायीत गुर्वनुज्ञातो दत्त्वास्मै दक्षिणां हि गाम् ॥ २.५५ ॥  
> नैष्ठिकं वा मुनेर् वापि पारिव्राज्यकम् एव वा ।  
> यम् इच्छेद् आश्रमं विप्रो वसेत् तत्रैव संयतः ॥ इति ॥ २.५६ ॥

आह **गौतमः** ।

> तस्याश्रमविकल्पम् एके ब्रुवत इति [ग्ध् ३.१] ॥ २.५७ ॥

यद् उक्तम् ऋणानि त्रीण्य् अपाकृत्येति तद् अपि श्रुतिस्मृतिभ्यां विरक्तस्य ब्रह्मचर्याद् एव पारिव्राज्यं विदधतीभ्यां व्यवस्थाप्यमानं रागवति पुरुष एवावतिष्ठते प्राप्तर्णापकरणार्थं वा ॥ २.५८ ॥

> तस्माद् विरक्तस्य ब्रह्मचर्याद् गृहाद् वनाद् वा पारिव्राज्यं सिद्धम् ॥ २.५९ ॥ तथा च **बृहस्पतिः** ।  
> परमात्मनि यो रक्तो विरक्तो ऽपरमात्मनि ।  
> सर्वैषणाविनिर्मुक्तः स भैक्षं भोक्तुम् अर्हति ॥ २.६० ॥

आतुरस्यापि पारिव्राज्यम् **अङ्गिरसो**क्तम् ।

> वनवासात् परिश्रान्तः प्रव्रजेद् विधिपूर्वकम् ।  
> व्याध्याविष्टो विरक्तो वा ब्रह्मवित् सन्न्यसेद् द्विजः ॥ २.६१ ॥  
> प्रव्रजेद् ब्रह्मचर्याच् च प्रव्रजेच् च गृहाद् अपि ।  
> वनाद् वा प्रव्रजेद् विद्वान् आतुरो वाथ दुःखितः ॥ २.६२ ॥  
> उत्पन्ने सङ्कटे घोरे चोरव्याघ्रादिगोचरे ।  
> भयभीतस्य सन्न्यासम् अङ्गिरा मुनिर् अब्रवीत् ॥ २.६३ ॥

तथा च **शातातपः** ।

> सन्न्यस्तम् इति यो ब्रूयात् प्राणैः कण्ठगतैर् अपि ।  
> स तु क्रतुसहस्रेण तुल्यं फलम् अवाप्नुयात् ॥ २.६४ ॥

आह **दत्तात्रेयः** ।

> मुखजानाम् अयं धर्मो विष्णोर् यल् लिङ्गधारणम् ।  
> बाहुजातोरुजातानाम् अयं धर्मो न विद्यते ॥ २.६५ ॥

**इति यतिधर्मसमुच्चये पारिव्राज्याधिकारिदशानिरूपणं नाम **

**द्वितीयं पर्व ॥ २.६६ ॥**



**तृतीयं पर्व**

**लिङ्गनिरूपणम्**

अथ लिङ्गं निरूप्यते । तच् च द्विविधं बाह्यं शारीरं च । तत्र शारीरं यज्ञोपवीतं मुण्डत्वं शिखामात्रधारणं वेति । बाह्यं दण्डकमण्डलुप्रभृति । बाह्यं लिङ्गं मात्रा इत्य् उच्यते ॥ ३.१ ॥ 

> तत्र शारीरम् उच्यते । आह **वसिष्ठः** ।   
> यज्ञोपवीत्य् उदकमण्डलुहस्त इति [वध् १०.३१] ।  
> मुण्डो ऽमदो ऽक्रोधो ऽपरिग्रह इति च [वध् १०.६] ॥ ३.२ ॥

आह **यमः** । 

> नित्यं स्थण्डिलशायी स्याद् अनित्यां वसतिं वसेत् ।  
> अरण्यनित्यो मुण्डः स्यान् मनसा ज्ञानम् अभ्यसेत् ॥ इति ॥ ३.३ ॥

आह **पैठीनसिः** ।

> अप्रतिष्ठो मुनिर् मुण्डो निर्ममो निष्परिग्रहः इति ॥ ३.४ ॥

आह **बोधायनः** ।

> अरण्यं गत्वा शिखी मुण्डो वेति [ब्ध् २.११.१७–१८] ॥ ३.५ ॥

आह **क्रतुः** ।

> स्तुत्वा हंसं त्रिभिः सूक्तैर् मनो वैष्णवपौरुषैः ।  
> मुण्डः शिखी वा काषायी पात्री दण्डी गृहाद् व्रजेत् ॥ ३.६ ॥

आह **सुमन्तुः** ।

> मुनिर् मुण्डो ऽपरिग्रह इति ॥ ३.७ ॥

आह **गौतमः** ।

> मुण्डः शिखी वेति [ग्ध् ३.२१] ॥ ३.८ ॥

तस्मान् मौण्ड्यं शिखा वेति विकल्पः । यज्ञोपवीतं तु सर्वेषां नित्यम् एव ॥ ३.९ ॥ तथ्**आत्रिः** पारिव्राज्यम् एवाधिकृत्याह ।

> ब्रह्मसूत्रं त्रिदैवत्यं ब्रह्मविष्णुशिवात्मकम् ।  
> परित्यजन्ति विप्रा ये मोहात् तर्कोपजीविनः ।  
> स्वर्गापवर्गमार्गाभ्यां प्रच्युतास् ते न संशयः ॥ इति ॥ ३.१० ॥

आह्**ओशनाः** ।

> ब्रह्मसूत्रपरित्यागाद् ब्रह्मचारी गृही वनी ।  
> परिव्राट् चापि पतति तस्मात् तन् न परित्यजेत् ॥ इति ॥ ३.११॥  
> अथ बाह्यलिङ्गम् उच्यते । आह **दक्षः** ।  
> मेखलाजिनदण्डाद्यैर् ब्रह्मचारीति लक्ष्यते ।  
> गृहस्थो यष्टिवेदाद्यैर् नखरोमैर् वनाश्रमी ।  
> त्रिदण्डेन यतिश् चेति लक्षणानि पृथक् पृथक् ॥ ३.१२ ॥

आह **बृहस्पतिः** ।

> एवं सन्न्यसनं कृत्वा त्रिदण्डं सपवित्रकम् ।  
> केशसम्मितम् आदाय पात्रं करकम् एव च ॥ इति ॥ ३.१३ ॥

आहतुः **शङ्खलिखितौ** ।


> सर्वारम्भान् उत्सृज्य त्रिदण्डकुण्डिकापक्ष्मपवित्रप्रयोजनापेक्षी मुण्डः काषायवासा भैक्षवृत्तिर् । इति ॥ ३.१४ ॥

आह्**आङ्गिराः** ।

> यतेर् लिङ्गं प्रवक्ष्यामि येनासौ लक्ष्यते यतिः ।  
> ब्रह्मसूत्रं त्रिदण्डं च वस्त्रं जन्तुनिवारणम् ॥ ३.१५ ॥  
> शिक्यं पात्रं बृसी चैव कौपीनं कटिवेष्टनम् ।  
> यस्यैतद् विद्यते लिङ्गं स यतिर् नेतरो यतिः ॥ इति ॥ ३.१६ ॥

बृसी कूर्मासनम् । आह **देवलः** ।

> काषायमुण्डत्रिदण्डकमण्डलुपात्रपवित्रपादुकासनकन्था मात्रा इति ॥ ३.१७ ॥

आह **गालवः** ।


> अथ परिव्राजको लिङ्गी मुण्डः शिखी वा नित्यं यज्ञोपवीती काषायकर्पटः कौपीनाच्छादनार्थं वासो बिभृयान् नोत्तरीयं त्रिदण्डं जलपवित्रं कमण्डलुं कपालं कन्थां चेति ॥ ३.१८ ॥

आह **लिखितः** ।

> काषायम् एव कार्पासं वासः कन्थां च धारयेत् ।  
> वल्कलं वाजिनं वापि कौशं शणमयं तु वा ॥ ३.१९ ॥  
> शिक्यं सकवचं पात्रं त्रिविष्टब्धेन संयुतम् ।  
> बद्धं जलपवित्रेण त्रिदण्डं वर्तुलासनम् ॥ ३.२० ॥  
> शिखां यज्ञोपवीतं च शौचार्थम् अपि कुण्डिकाम् ।  
> सर्वदा धारयेद् गच्छन्न् आसीनो वापि वा शुचिः ॥ इति ॥ ३.२१ ॥

आह **यमः** ।

> सूची पिप्पलकं चैव त्रिविष्टब्धम् उपानहौ ।  
> कुण्डिका रज्जुशिक्यं च भैक्षभाजनम् आसनम् ।  
> कन्थां कर्पटकं दण्डं लघुमात्रापरिग्रहः ॥ इति ॥ ३.२२ ॥

आह्**ओशनाः** ।

> पात्रं तत्कवचं शिक्यं त्रिदण्डं सपवित्रकम् ।  
> आसनं कटिसूत्रं च कौपीनं कटिवेष्टनम् ।  
> यज्ञोपवीतं कन्थां च सङ्गृह्यान्यत् परित्यजेत् ॥ इति ॥ ३.२३ ॥

आह **क्रतुः** ।

> विंशतिं धारयेन् मात्रा दश वा पञ्च नित्यशः ।  
> कन्था सूच्यजिनं छत्रं पवित्रं कुण्डिकासनम् ॥ ३.२४ ॥   
> पात्रं शिक्याक्षसूत्राणि मृत्खनित्रम् उपानहौ ।  
> गुह्याच्छादस् त्रिपादी च पादुके दण्डपक्ष्मणी ।  
> योगपट्टो बहिर्वासो मात्राख्या विंशतिः स्मृताः ॥ ३.२५ ॥

आसां विंशतिमात्राणां पञ्चमात्रा नित्याः । ताश् च उपवीतत्रिदण्डपवित्रपात्रकौपीन-कटिवस्त्राख्याः ॥ ३.२६ ॥ तथा **विष्णुः** ।

> उपवीतं त्रिदण्डं च पात्रं जलपवित्रकम् ।  
> कौपीनं कटिवस्त्रं च न त्याज्यं यावदायुषम् ॥ इति ॥ ३.२७ ॥

पात्रग्रहणाद् एव तदङ्गभूतशिक्यकवचत्रिविष्टब्धानाम् अपि ग्रहणम् एव । दशमात्रास् तु याः स्मृत्युक्ताः सूची पिप्पलकं चेत्यादि । तत्र सूचीपिप्पलयोर् एकीकरणेन दशत्वम् । पिप्पलं सूत्रम् ॥ ३.२८ ॥ 

> द्विधाकारः परिव्राट् । ज्ञानाभ्यासशीलो योगम् आरुरुक्षुर् एकः अपरस् तु आरूढयोगस् तत्त्वदर्शी अव्यक्तलिङ्गो ऽव्यक्ताचारो ऽनुन्मत्त उन्मत्तवद् आचरन् ॥ ३.२९ ॥ तथा च **क्रतुना** द्वैविध्यं दर्शितम् ।  
> पूर्वाह्णे विचरेद् योगी सम्यग्ज्ञानी तु पश्चिमे । इति ॥ ३.३० ॥ 

तत्र सम्यग्ज्ञानम् अभिप्रेत्य **क्रतुर्** एवाह ।

> शीलं वृत्तं श्रुतं ज्ञानं वैराग्यं धर्मलक्षणम् ।  
> ऐश्वर्यं विद्यते यस्य मात्राभिस् तस्य किं फलम् ॥ ३.३१।   
> ध्यानं शौचं तपः पूजां प्राणायामजपस्तुतीः ।   
> सन्ध्यां भिक्षाम् उपस्थानं कुर्याद् आमरणान्तिकम् ॥ इति ॥ ३.३२ ॥

पञ्च नित्यश इति विधानात् भिक्षाविधानाच् च सम्यग्ज्ञानिनाम् अपि पञ्चमात्राधारणम् अवश्यं कर्तव्यम् एव ॥ ३.३३ ॥

> अथैषाम् उपवीतादीनां लक्षणम् उच्यते१, तत्र तावद् यज्ञोपवीतलक्षणम् ॥ ३.३४ ॥ पारिव्राज्यम् एवाधिकृत्य **दत्तात्रेयात्री** चाहतुः ।  
> तन्तुत्रयम् अधोवृत्तं पुनश् चोर्ध्वं त्रिवृत्त्रिवृत् ।  
> कार्पासं तान्तवं कार्यं तथैकं चोत्तरीयकम् ॥ ३.३५ ॥  
> अधोवृत्तैस् त्रिभिः सूत्रैस् त्रिभिर् ऊर्ध्वं त्रिवृत्कृतम् ।  
> ब्रह्मसूत्रं स्मृतं ब्राह्मं कार्पासं नवतान्तवम् ॥ ३.३६ ॥  
> सङ्ग्रहो नवसूत्रस्य द्विजानां मुक्तिसाधनम् ।  
> विना तेन भवेत् सद्यः सर्वधर्मबहिष्कृतः ॥ इति ॥ ३.३७ ॥

दण्डलक्षणम् उच्यते । **कपिल** आह ।


> अङ्गुलिपरिमाणम् ऋजुं नासायतं वैणवं दण्डं दण्डान् वा धारयेद् आत्मसम्मितं वा ॥ ३.३८ ॥ अथाप्य् उदाहरन्ति ।  
> अङ्कुरा यत्र दृश्यन्ते शुभाः पत्रविनिःसृताः ।  
> तत् तु पर्व विजानीयाच् छेषं मध्यम् इहोच्यते ॥ ३.३९ ॥  
> त्रिपञ्चसप्तनवकं पर्व चैकादशं तथा ।  
> वर्जितो दण्ड इत्य् आहुर् यतेः सर्वत्र तस्य च ।  
> अधस्तात् पर्वणो ऽधस्ताद् ऊर्ध्वाद् ऊर्ध्वाङ्गुलिद्वयम् ॥ ३.४० ॥

इदं गृहस्थानाम् अप्य् अविरुद्धम् । आह **दत्तात्रेयः** ।

> त्रिदण्डान् अङ्गुलिस्थूलान् वैणवान् मूर्धसम्मितान् ।   
> सत्वचान् अव्रणान् सौम्यान् समसन्नतपर्वकान् ।  
> षडष्टदशपर्वाणो योनिहीनांश् च निर्व्रणान् ॥ ३.४१ ॥

**दक्षः** ।

> केशमात्रान् समग्रन्थींस् त्रिदण्डान् वैणवान् यतिः ॥ ३.४२ ॥

धारयेद् इति । **वृद्धदक्षः** ।

> त्रिदण्डं धारयेद् विद्वान् ऊर्ध्वस्थोदपवित्रकम् ॥ ३.४३ ॥

**हारीतः** ।

> त्रिदण्डं पञ्चधा कृत्वा त्रिभागा दूर्ध्वम् एव च ।  
> वेष्टयेत् कृष्णगोवालरज्ज्वा तु चतुरङ्गुलम् ॥ ३.४४ ॥  
> ग्रन्थिधारात्रयोपेतं जलपूतेन चोपरि ।  
> गृह्णीयाद् दक्षिणे हस्ते गुरुदत्तं तु मन्त्रवत् ॥ ३.४५ ॥

जलपूतं जलपवित्रम् । **वृद्धदक्षः** ।

> त्रिदण्डाग्रे च मूले च मध्ये सूत्रेण बन्धयेत् ।  
> अग्राद् द्विभागं हित्वा च तत्रैव चतुरङ्गुलम् ॥ ३.४६ ॥  
> गोवालदाम्ना बध्नीयाद् अथ वा पञ्चबन्धनम् ।  
> रज्ज्वैव बन्धनं कुर्यात् पञ्चधा विभजेत् पुनः ॥ ३.४७ ॥

श्रीपाञ्चरात्रे **तत्वसागरसंहितायाम्** ।

> त्रिदण्डस्याग्रभागं तु संस्मरेत् परमेष्ठिनम् ।  
> द्वितीयं पुरुषात्मानं विश्वात्मानं तु मध्यमम् ॥ ३.४८॥  
> तुर्यं निवृत्तिपुरुषं सर्वात्मानं तु पञ्चमम् ।  
> त्रिदण्डं समुदायेन विष्णुरूपं स्मरेद् यतिः ॥ ३.४९ ॥

**हारीतः** ।

> विष्णुरूपं त्रिदण्डाख्यं सर्वदा धारेद् यतिः ॥ ३.५० ॥

**शौनकः** ।

> ज्ञानदण्डो भवेद् ध्रस्व आत्मदण्डस् तु मध्यमः ।  
> विष्णुदण्डस् तु दीर्घः स्यात् त्रिदण्डं धारयेद् यतिः ॥ ३.५१ ॥

**प्रचेताः** ।

> ब्रह्मसूत्रं त्रिदण्डं च शिखावद् बिभृयात् स्वयम् ।  
> वाहयेद् इतरेणाथ प्रायश्चित्ती भवेद् यतिः ॥ ३.५२ ॥  
> पौरुषेणैव सूक्तेन त्रिदण्डं चाभिषेचयेत् ।  
> सप्तभिर् वैष्णवीऋग्भिः प्राणायामशतं चरेत् ॥ ३.५३ ॥  
> स्नाने चावश्यके चैव भोजने जपकर्मणि ।  
> स्वाध्याये चापि निद्रायाम् उप दण्डेन बन्धयेत् ॥ ३.५४ ॥  
> त्रिदण्डधारणं चैकं वैणवं च तथा यतिः ।  
> कौपीनकटिवस्त्रादि धारणार्थं सदा वहेत् ॥ ३.५५ ॥  
> कुर्यान् मूत्रपुरीषे चेत् त्रिदण्डसहितो यतिः ।  
> शुद्ध्यर्थं सह दण्डेन चरेद् आचमनक्रियाम् ॥ ३.५६ ॥

आह **वृद्धजाबालिः** ।

> अपां पूर्णाञ्जलिं निनीय दण्डं दण्डान् वा गृहीत्वेत्यादि ॥ ३.५७ ॥

आह **बोधायनः** ।

> न चात ऊर्ध्वं शुक्लम् अम्बरं बिभृयात् । एकदण्डी त्रिदण्डी वेति ।  
> [ब्ध् २.१७.४४—१८.१] ॥ ३.५८ ॥

आह **याज्ञवल्क्यः** ।

> एको वा तादृशो दण्डो गोवालरहितो भवेत् । इति ॥ ३.५९ ॥

तस्माद् दण्डविकल्पः । यत्नगौरवाद् भूयसीषु दृष्टत्वाच् च ऐकदण्ड्यात् त्रैदण्ड्यम् एव शस्तम् ॥ ३.६० ॥ तथाह भगवान् **व्यासः** ।

> त्रिदण्डधारणं शस्तं तथैकान्तनिषेवणम् ।  
> लघ्वाहारम् अनायासो यतीनां मुक्तिसाधनम् ॥ इति ॥ ३.६१ ॥

दण्डमात्राभेदाद् इतरमात्राः सन्ध्यावन्दनादयश् च धर्मा न भिद्यन्ते । क्वचित् त्रिदण्डनाशे त्व् एकदण्डो विधीयते ॥ ३.६२ ॥ **अत्रिजाबालाव्** आहतुः ।

> नष्टे जलपवित्रे वा त्रिदण्डे वा प्रमादतः ।  
> गृह्णीयाद् वैणवं चैकं पालाशं वापि मध्यमम् ॥ ३.६३ ॥   
> ब्रह्मपत्रम् अभावे ऽपि कुशस्तम्भम् अथापि वा ।  
> गृहीत्वा विचरेत् तावद् यावद् अन्यं न लभ्यते ॥ इति ॥ ३.६४ ॥

आह **हारीतः** ।

> नष्टे जलपवित्रे वा त्रिदण्डे वा प्रमादतः ।  
> एकं तु वैणवं दण्डं पालाशं मध्यमं तु वा ।  
> गृहीत्वा विचरेत् तावद् यावल् लब्धं त्रिदण्डकम् ॥ ३.६५ ॥  
> यत्नेनान्वेषयेन् नित्यम् अप्रमत्तः समाहितः ।  
> लब्धे त्रिदण्डे गृह्णीयाज् जलपूतम् अथोपरि ॥ इति ॥ ३.६६ ॥

आह **मेधातिथिः** ।

> यावन् न स्युस् त्रयो दण्डास् तावद् एकेन पर्यटेत् ।  
> तत्रापि वस्त्रम् आसज्य त्व् अग्रदेशे ऽम्बुशुद्धये ॥ इति ॥ ३.६७ ॥

**जमदग्निः** ।

> त्रिदण्डे न तु बध्नीयात् कौपीनं कटिवेष्टनम् ।  
> यो मोहाद् बन्धनं कुर्यात् त्रिदण्डम् अवमन्यते ॥ ३.६८ ॥  
> त्रिदण्डम् अन्यदण्डेन सङ्गतं चेत् प्रमादतः ।  
> प्रक्षाल्य मृज्जलैर् भिक्षुः प्राणायामत्रयं चरेत् ॥ ३.६९ ॥

कलौ युगे कुण्डिका न धार्या । तथा च **देवलः** ।

> द्वापरादियुगे चैव पात्रभोजी यतिर् भवेत् ।  
> कलौ स्वपात्रे नैवाद्याद् धारयेन् न तु कुण्डिकाम् ॥ ३.७० ॥

जलपवित्रलक्षणं **मेधातिथिर्** आह ।

> विकेशं सितम् अस्पृष्टम् उभयं द्वादशाङ्गुलम् ।

अस्पृष्टम् अनुपयुक्तम् इत्य् अर्थः ।

> द्विगुणं त्रिगुणं वापि सर्वतो ऽष्टाङ्गुलं तथा ॥ ३.७१ ॥  
> प्रादेशमात्रं वा सूक्ष्मं कार्पासकृतम् अव्रणम् ।  
> चण्डालाद्यकृतं चैव विद्याज् जलपवित्रकम् ॥ ३.७२ ॥

आह्**आङ्गिराः** ।

> यतीनां त्रीणि शुक्लानि भवन्त्य् एतानि नित्यशः ।  
> यज्ञोपवीतं दन्ताश् च तथा जन्तुनिवारणम् ॥ इति ॥ ३.७३ ॥

पात्राण्य् आह्**आत्रिः** ।

> मृद्दार्वलाबुनिर्वृत्तं वैणवं तान्तवौपलम् ।  
> तार्णं पात्रं तथा क्षौमं पात्रं पर्णपुटं तथा ॥ ३.७४ ॥  
> एतेषाम् एकम् आदेयम् आत्मशक्त्यनुरूपतः ।  
> लोभात् पात्रान्तरं गृह्णन् प्राणायामान् दशाचरेत् ॥ ३.७५ ॥

आह **क्रतुः** ।

> वेणुदारुशिलालाबुतृणपर्णमयानि च ।  
> मृन्मयं क्षौमपात्राणि गृह्णीयाद् आत्मशक्तितः ॥ इति ॥ ३.७६ ॥

**मनुः** ।

> अलाबुदारुपात्राणि मृन्मयं वैणवं तु वा ।  
> एतानि यतिपात्राणि मनुः स्वायम्भुवो ऽब्रवीत् ॥ इति [म्ध् ६.५४] ॥ ३.७७ ॥

शिक्यलक्षणं **हारीत** आह ।

> क्षौमं वा कुशसूत्रं वा सूत्रं कार्पासकं तु वा ।   
> तैर् एव ग्रथितं शिक्यं पद्माकारसमन्वितम् ।  
> षड्भिर् वा पञ्चभिर् वापि मुष्टिभिः शिक्यलक्षणम् ॥ इति ॥ ३.७८ ॥

आसनलक्षणं **स एवाह** ।

> आसनं वर्तुलं प्रोक्तं सहस्तं दारुजं यतेः ।  
> शौचार्थम् आसनार्थं च निर्मितं मुनिभिः पुरा ॥ इति ॥ ३.७९ ॥

खनित्रलक्षणं **कपिल** आह ।

> चतुरङ्गुलमात्रमृत्तिकाखननपरिग्रहे न दोष इति ॥ ३.८० ॥

**इति यतिधर्मसमुच्चये लिङ्गनिरूपणं नाम **

**तृतीयं पर्व ॥ ३.८१ ।**



**चतुर्थं पर्व**

**सन्न्यासप्रयोगः**

अथ प्रयोग उच्यते । अथातः **शौनक**प्रोक्तं सन्न्यासविधिं व्याख्यास्यामः । तत्र तस्मिन्न् अनुक्तान्य् अन्यत्रोक्तान्य् अपेक्षितानि तत्र तत्र निगद्यन्ते प्रयोगाङ्गानि ॥ ४.१ ॥ तत्र पुरश्चरणम् आह **कात्यायनः** ।


> कृच्छ्रचतुष्टयं कार्यम् अनाश्रमिभिः । कृच्छ्रम् एकम् आश्रमिभिः । एवं सन्न्यासयोग्यता भवति । द्वादश्यां पौर्णमास्यां वा सङ्कल्प्य वपनं कृत्वा देवश्राद्धं प्रथमम् ऋषिश्राद्धं द्वितीयं दिव्यश्राद्धं तृतीयं पित्र्यं चतुर्थं मातृकं पञ्चमं मानुषं षष्ठं भौतिकं सप्तमम् आत्मनश् चाष्टमम् इति ॥ ४.२ ॥

एवम् आह भगवान् **वृद्धवसिष्ठः** । पौर्णमास्याम् इत्यादि समानम् ॥ ४.३ ॥ आह **शौनकः** ।


> पूर्वेद्युर् नान्दीमुखं कृत्वा ब्राह्मणान् भोजयेत् । अथ पुण्याहं स्वस्ति ऋद्धिम् इति वाचयित्वा केशश्मश्रुलोमनखानि वापयेद् इति ॥ ४.४ ॥

तत्राह भगवान् **जामदग्न्यो** ऽपि ।

> केशश्मश्रुलोमनखानि वापयेद् इति ॥ ४.५ ॥

आह **शौनकः** ।

> अथ यथाविधि स्नात्वा होमादिद्रव्यं वर्जयित्वा सर्वस्वं दद्याद् इति ॥ ४.६ ॥

आह **बोधायनः** ।

> यष्टयः शिक्यं कमण्डलुं जलपवित्रं पात्रम् इत्य् एतानि ।  
> [ब्ध् २.१७.११–१२] ॥ ४.७ ॥

**वसिष्ठः** ।

> त्रिदण्डम् आसनं कन्थां शिक्यं पात्रं कमण्डलुम् ।  
> षण्णां परिग्रहं कुर्याच् छेषं वित्तं त्यजेद् बुधः ॥ ४.८ ॥  
> द्रव्यत्यागं प्रकुर्वीत मलशुद्धिर् विधीयते ।  
> अत्यागे पुत्रवित्तानां सन्न्यासं नैव कारयेत् इति ॥ ४.९ ॥

**कात्यायनः** ।


> त्रिदण्डं जलपवित्रं शिक्यं पात्रं कौपीनं काषायवस्त्रम् असिन्निधौ संसाद्यानग्निमान् अग्निम् उत्पाद्येति ॥ ४.१० ॥

**बोधायनः** ।

> अनग्नीनाम् अग्न्युत्पादनम् एकाग्निविधानेनेति ॥ ४.११ ॥

**शौनकः** ।


> अथ दण्डादीन् सन्निधाप्य देवायतने ग्रामे ग्रामसीमान्ते वा नदीपुलिने पुण्ये वा पूर्वं मनसा ब्रह्माञ्जलिं कृत्वा जपेत् ।  
> ब्रह्मणे नमः । इन्द्राय नमः । सूर्याय नमः । आत्मने नम इति ।   
> अथाप उपस्पृश्य दर्भाञ्जलिं कृत्वा वेदादीञ् जपेत् । अथ सक्तुमुष्टिं प्राश्याचमनं करोति । अथ नाभिदेशम् अभिमन्त्रयेत् ।  
> आत्मने स्वाहा । अन्तरात्मने स्वाहा । प्रजापतये स्वाहेति ।  
> अथ पयो दधि सर्पिर् इति त्रिवृत् प्राश्याचम्योपवसेत् । अपो वा भक्षयेत् । जपेच् च ।  
> ॐ भूः सावित्रीं प्रविशामि । तत् सवितुर् वरेण्यम् ।  
> ॐ भुवः सावित्रीं प्रविशामि । भर्गो देवस्य धीमहि ।  
> ॐ सुवः सावित्रीं प्रविशामि । धियो यो नः प्रचोदयात् ।  
> ॐ भूः सावित्रीं प्रविशामि । तत् सवितुर्वरेण्यं भर्गो देवस्य धीमहि   
> ।ॐ भुवः सावित्रीं प्रविशामि । धियो यो नः प्रचोदया  
> ॐ सुवः सावित्रीं प्रविशामि । तत् सवितुर् वरेण्यं भर्गो देवस्य धीमहि । धियो यो नः प्रचोदयात् ।  
> ॐ भूर् भुवः सुवः सावित्रीं प्रविशामि । तत् सवितुर् वरेण्यं भर्गो देवस्य धीमहि । धियो यो नः प्रचोदयात् ।  
> इत्य् आत्मानम् आश्रमान्तरम् उपनीय ब्रह्मभूतो भवतीति विज्ञायते । अथाप्युदाहरन्ति ।  
> आश्रमाद् आश्रमं गत्वा हुतहोमो जितेन्द्रियः ।  
> भिक्षाबलिपरिश्रान्तः पश्चाद् भवति भिक्षुकः ॥  
> स एव भिक्षुर् आनन्त्यायेति ॥ ४.१२ ॥

आह **शौनकः** ।


> अथ पुनर् आदित्यस्यास्तमयाद् आज्यं विलाप्य उत्पूय स्रुचि चतुर्गृहीतं गृहीत्वा समिद्धे ऽग्नौ पूर्णाहुतिं जुहोति ॐ स्वाहेति । अथ सायम् अग्निकार्यं कृत्वा उत्तरेणाग्निम् तृणानि संस्तीर्य तेषु पात्राणि सादयित्वा दक्षिणेनाग्निं ब्रह्मायतने दर्भान् संस्तीर्य कृष्णाजिनम् अन्तर्धाय तां रात्रिं जागर्ति । अथ ब्राह्मे मुहूर्ते उत्थाय यथाविधि स्नात्वा प्रातरग्निकार्यं करोति । अथ व्याहृतीर् जपित्वान्तर्जले तिष्ठन् तरत् स मन्दीति सूक्तं जपेत् । अथ ब्राह्मणान् अन्नेन परितोष्य पुण्याहं स्वस्ति ऋद्धिम् इति वाचयित्वाग्निम् उपसमाधायाज्याहुतिं जुहोति ।  
> प्राणाय स्वाहा । अपानाय स्वाहा । व्यानाय स्वाहा । उदानाय स्वाहा । समानाय स्वाहेति ।   
> अथ पुरुषसूक्तेन प्रत्यृचं समिदाज्यचरूञ् जुहोति । अथ पुरुषसूक्तं जपित्वा प्रणीतापात्रं संस्तीर्य सौविष्टकृतेन जुहोति । यथाकामं जयादिसौविष्टकृतं जुहोति । अथाचार्यायाज्यपात्रं हिरण्यं धेनुं च दत्त्वा अन्यद् अपि यथाश्रद्धं दद्यात् । अथाचार्यम् उपतिष्ठेत सं मा सिञ्चन्त्व् इति । ततो या ते अग्ने यज्ञिया तनुर् इत्य् आत्मन्य् अग्नीन् समारोपयेत् । अथाग्निपूर्वे ऽन्तर्जले वा तिष्ठन् ॐ भूर् भुवः सुवः सन्न्यस्तं मयेति त्रिर् उपांशु त्रिर् मध्यमेन स्वरेण त्रिर् उच्चैः । अथ अभयं सर्वभूतेभ्यो मत्तः स्वाहेति प्राङ्मुखो ऽपां पूर्णाञ्जलिं निनयतीति ॥ ४.१३ ॥

एवं **बोधायनो** ऽपि ॐ भूर् भुवः सुवः सन्न्यस्तं मयेत्यादि अपो निनयतीत्यन्तम् उक्त्वा [ब्ध् २.१७.२७–२९] ।


> अभयं सर्वभूतेभ्यो दत्त्वा यश् चरते मुनिः ।  
> तस्यापि सर्वभूतेभ्यो न भयं जातु विद्यते ॥ इति [ब्ध् २.१७.३०] ॥ ४.१४ ॥

**वृद्धवसिष्ठः** ।

> सन्न्यस्तं मयेति स्वरक्रमेण त्रिर् वाचो वदन् ।   
> त्रिंशत् परांस् त्रिंशद् अपरांस् त्रिंशच् च परतः परान् ।  
> सद्यः सन्न्यसनाद् एव नरकात् त्रायते पितॄन् ॥ ४.१५ ॥  
> सन्न्यस्तं हि द्विजं दृष्ट्वा स्थानाच् चलति भास्करः ।  
> एष मे मण्डलं भित्वा परं ब्रह्माधिगच्छति ॥ ४.१६ ॥  
> विरक्तेन तु विप्रेण सन्न्यासाश्रमम् इच्छता ।  
> यत्र तत्र मृतश् चापि न स भूयो भविष्यति ॥ ४.१७ ॥

 **स एव्**आह ।

> अनाहिताग्निर् मृतपत्नीको वानेन विधिना सन्न्यासं कुर्याद् इति ॥ ४.१८ ॥

अथ **शौनकः** ।


> अथ युवा सुवासा इति काषायवासो गृह्णाति । सखा मा गोपायेति त्रिदण्डं गृह्णाति । तच् छं योर् आवृणीमह इति यज्ञोपवीतं गृह्णाति । यद् अस्य पारे रजस इति शिक्यं गृह्णाति । ॐ इति पात्रम् । येन देवाः पवित्रेणेति जलपवित्रम् । येन देवा ज्योतिषोर्ध्वा उदायन्न् इति कमण्डलुं गृह्णाति ॥ ४.१९ ॥

सप्तव्याहृतिभिः पात्रम् इति **कात्यायनः** ॥ ४.२० ॥ **वसिष्ठः** ।


> यज्ञोपवीतम् इति उपवीतं समादाय हंसः शुचिषत् उदुत्यम् चित्रम् तच् चक्षुः नमो मित्रस्येति त्रिदण्डादिपञ्च अङ्गम् इत्य् उपस्थाय समिद्धमिति द्वाभ्याम् अग्निं विसृज्य ग्रामसीमान्तं गत्वा त्रिधा बद्धो वृषभो रोरवीतीति त्रिदण्डान् आदद्यात् । पवित्रचतुष्टयत्रिकं जपित्वा त्रीणि पदा विचक्रम इति पदत्रयं गत्वा तद् विष्णोः परमं पदम् इत्य् उपस्थाय स्वयम्भूर् इति जपेत् । जले मत्स्यादीनां स्थले पशुमृगसरीसृपादीनां सर्वप्राणिनाम् अभयं दत्त्वा पुष्पमूलफलोपादान-द्रुमच्छेदमधुमांसानृतदानादानादीन् वर्जयेद् इति ॥ ४.२१ ॥

आह **कात्यायनः** ।


> स्वकीयं ग्रामं बन्धुजनं च परित्यज्यान्यग्रामं प्राप्य जपध्यानपरायणो भवेत् । याचितायाचिताभ्यां भैक्षाभ्यां वर्तयेत् । कामक्रोधरागद्वेषादि वर्जयेत् । यावदायुर् एवं वर्तयन् ब्रह्म सम्पद्यते । न च पुनर् जायत इति ॥ ४.२२ ॥

**शौनकः** ।


> अथानवेक्षमाणो वाचं नियम्य प्राचीम् उदीचीं वा दिशम् अभिप्रव्रजेत् । शमदमादि येन कुर्यात् । श्रवणमनननिदिध्यासनानि कर्तव्यानि । प्रणवम् अभ्यसेन् नित्यम् इति   
> ॥ ४.२३ ॥

इति **शौनकीय**सन्न्यासविधिः समाप्तः ॥ ४.२४ ॥ आह **कपिलः** ।


> अनग्निस् तु मुण्डः शिखी वाहोरात्रम् उपोषितः स्नात्वाप एवाप्सु पाणिना जुहोति । आपो वै सर्वा देवताः सर्वाभ्यो देवताभ्यो जुहोमि स्वाहेति । पुत्रैषणायाश् च वित्तैषणायाश् च लोकैषणायाश् चाप्य् उत्थितो ऽहं स्वाहेति । ॐ भूर् भुवः स्वः सन्न्यस्तं मया । इति त्रिर् उपांशूक्त्वा त्रिर् मध्यमेन त्रिर् उच्चैस् त्रिषत्या हि देवा इति विज्ञायते । अभयं सर्वभूतेभ्यो मत्तः स्वाहा । इत्य् अपां पूर्णाञ्जलिं भूमौ निनीय दण्डं दण्डान् वा जलपवित्रं कमण्डलुं शिक्यं पात्रम् इत्य् एतानि समादाय पुत्रमित्रशत्रुज्ञातीन् अग्निसन्निधानं त्यजेद् इति ॥ ४.२५ ॥

आह **वृद्धवसिष्ठः** ।


> आहिताग्निस् तु प्रातर् उत्थाय व्रीहियवाभ्यां वैश्वानरीं पाथीकृतिं तन्तुमतीं वा निर्वपेत् । अथाहवनीयं गत्वा स्वर्गाय लोकाय स्वाहेति यज्ञपात्राणि जुहुयात् । अयं ते योनिर् ऋत्विय इत्य् आत्मन्य् अग्निं समारोप्य दक्षिणाग्निं गत्वा अयम् अग्निं पुरीष्य इत्य् उलूखलमुसले जुहुयात् । अयं त इत्य् अग्निं समारोप्य गार्हपत्यं गत्वा अयम् अग्निर् गृहपतिर् इत्य् अरणिं जुहुयात् । अयं त इत्य् अग्निं समारोप्य वेदिमध्ये स्थित्वा सहस्रशीर्षा पुरुष इति जपेत् । अद्भ्यः सम्भूत इत्य् उपस्थाय वेदाहम् इत्य् आत्मानम् उपस्थाय पितृभ्यः पिण्डदानं कुर्यात् । प्राच्यां दिशि पितरः सेन्द्रास् तृप्यन्ताम् । त्रातारम् इन्द्रम् इत्य् उपस्थाय पितृभ्यः पिण्डदानं कुर्यात् । आग्नेय्यां दिशि साग्निकाः पितरस् तृप्यन्ताम् । अग्निर् मूर्धेत्य् उपस्थाय पितृभ्यः पिण्डदानं कुर्यात् । दक्षिणायां दिशि सयमाः पितरस् तृप्यन्ताम् । असि यम इत्य् उपस्थाय पितृभ्यः पिण्डदानं कुर्यात् । नैरृत्यां दिशि सनिरृतयः पितरस् तृप्यन्ताम् । एष ते निरृत इत्य् उपस्थाय पितृभ्यः पिण्डदानं कुर्यात् । प्रतीच्यां दिशि सवरुणाः पितरस् तृप्यन्ताम् । उरुं हि राजा वरुण इत्य् उपस्थाय पितृभ्यः पिण्डदानं कुर्यात् । वायव्यां दिशि सवायवः पितरस् तृप्यन्ताम् । वायो शतम् इत्य् उपस्थाय पितृभ्यः पिण्डदानं कुर्यात् । उदीच्यां दिशि ससोमाः पितरस् तृप्यन्ताम् । सोमो राजा इत्य् उपस्थाय पितृभ्यः पिण्डदानं कुर्यात् । ऐशान्यां दिशि सेशानाः पितरस् तृप्यन्ताम् । ईशानम् इत्य् उपस्थाय पितृभ्यः पिण्डदानं कुर्यात् । ऊर्ध्वायां दिशि सब्रह्माणः पितरस् तृप्यन्ताम् । ब्रह्म जज्ञानम् इत्य् उपस्थाय पितृभ्यः पिण्डदानं कुर्यात् । अधरायां दिशि ससर्पाः पितरस् तृप्यन्ताम् । नमो ऽस्तु सर्पेभ्य इत्य् उपस्थाय पितृभ्यः पिण्डदानं कुर्यात् ॥४.२६ ॥

पिण्डं दत्वा बन्धून् अनुमोदयतेत्य् उक्त्वा दर्भान् अनुशतं गृहीत्वा अत ऊर्ध्वं यज्ञोपवीतम् असीत्यादि **शौनकीयो**क्तं द्रष्टव्यम् ॥ ४.२७ ॥

आहिताग्नेर् एव **कपिलो** विशेषम् आह ।


> आहिताग्निश् चेत् प्राजापत्येष्टिं सर्वस्वदक्षिणां विधिवद् दत्त्वा अयं ते योनिर् ऋत्विय इत्य् आत्मन्य् अग्नीन् समारोप्य वेदिमध्ये स्थित्वा देवं नारायणं शङ्खचक्रगदाधरं पीतवाससं किरीटकेयूरकुण्डलधरं हारिणं विष्णुं ध्यात्वा गुर्वनुज्ञातः प्रैषमन्त्रम् उदाहरेद् इति ॥ ४.२८ ॥

**जामदग्न्यः** । 

> ऋतं चेति द्वादशाहम् अनुतिष्ठन्हि मानवः ।  
> वेदार्थान् विधिवच् छ्रुत्वा सन्न्यसेद् अनृणो द्विजः ॥ ४.२९ ॥  
> केशश्मश्रून् वापयित्वा पुण्ये चैव जलाशये ।  
> वाचंयमोपवसति रात्रिं जागर्ति पर्वणि ॥ ४.३० ॥  
> कृत्वा प्रजापतेर् इष्टिं सर्ववेदसदक्षिणाम् ।  
> आत्मन्य् अग्नीन् समारोप्य या ते अग्ने य इत्य् ऋचा ॥ ४.३१ ॥  
> अहं वृक्षस्येति तिष्ठेद् अन्तर्वेदि द्विजोत्तमः ।  
> वेदो ह वै ब्रह्मवृक्षो ब्रह्मभूयाय कल्पते ॥ ४.३२ ॥  
> सत्यं वदेत्य् अनुशास्ति पुत्रं वा शिष्यम् एव वा ।  
> नानुशासनवादाभ्यां भिक्षां लिप्सेत कर्हिचित् ॥ ४.३३ ।  
> ॐ भूर्भुवः सुवः सन्न्यस्तं मयेति त्रिर् उपांश्व् आह त्रिर् मध्यमं त्रिर् उच्चैः ।  
> त्रिषत्या हि देवा इति वदन्ति ब्रह्मवादिनः ॥ ४.३४ ॥  
> त्रीणि पदेति त्रिदण्डं वैणवं धारयेद् यतिः ।  
> मानसं वाचिकं चैव कायिकं च विचक्षणः ॥ ४.३५ ॥  
> अग्निर् देवता गायत्री छन्द इति मन्त्रेणालाबुदारुपात्रं गृह्णीयाद् भिक्षुको द्विजः ।  
> जलपवित्रं गृह्णीयात् प्राजापत्यम् इति ऋचा ।  
> तेन पूतं पिबेत् तोयं पवित्रोपचितो मुनिः ॥ ४.३६ ॥  
> सर्वभूतेभ्यः स्वाहेति यो दद्याद् अभयाञ्जलिम् ।  
> तस्यैव सर्वभूतेभ्यो न भयं जातु विद्यते ॥ ४.३७ ॥  
> ग्रामात् प्राचीम् उदीचीं वा दिशं गत्वा तु वाग्यतः ।  
> स्नानं तु विधिवत् कृत्वा प्राणायामान् षड् आचरेत् ॥ ४.३८ ॥

अथ यज्ञोपवीतम् अप्सु जुहोति भूः स्वाहेति । त्रिदण्डान् आदत्ते सखा मे गोपायेति । **परिशिष्टे** पूर्वयज्ञोपवीतप्रतिपत्तिविधानवाक्यम् अस्ति ॥ ४.३९ ॥ 

अथापत्सन्न्यास उच्यते ॥ ४.४० ॥ तत्र **जाबालिः** । 

> यद्य् आतुरः स्यद् वाचा वा मनसा वापि सन्न्यसेत् ।  
> एष पन्था ब्रह्मणानाम् इहानुविहितस् त्व् इति [जु ६८–६९] ॥ ४.४१ ॥

आह्**आङ्गिराः** ।

> आतुराणां विशेषो ऽस्ति न विधिर् नैव च क्रिय ।  
> प्रैषमात्रस् तु सन्न्यास आतुराणां विधीयते इति ॥ ४.४२ ॥

आह **लिखितः** ।

> व्याघ्राग्निदस्युसर्पाद्यैः सम्पन्नमरणस् तु यः ।  
> महता व्याधिना वापि पीडितो यो मुमूर्षति ।  
> तदैव कुर्यात् सन्न्यासं विधिनाविधिनापि वा ॥ ४.४३ ॥  
> सन्न्यस्तम् इति यो ब्रूयात् कण्ठस्थप्राणवान् अपि ।  
> तारिताः पितरस् तेन स्वयं मुक्तिपथे स्थितः ॥ ४.४४ ॥  
> मुक्तो यः प्राणसन्देहात् कृतसन्न्यसनो द्विजः ।  
> पुनर् निवर्तते ये च तेन संव्यवहारिणः ।  
> सर्वे ते कर्मचण्डालास् तेषां दृष्टा न निष्कृतिः ॥ ४.४५ ॥  
> सन्न्यस्य चापदं तीर्णः सकाशे तु गुरोर् अथ ।  
> लब्ध्वा मन्त्रैस् त्रिदण्डादीन् गृहीत्वा योगम् आचरेत् ॥ ४.४६ ॥  
> तेषां नाशे पुनः प्राप्ते गृहीत्वा मन्त्रवत् स्वयम् ।  
> समुद्रं गच्छ स्वाहेति नष्टान् अप्सु विनिक्षिपेत् ।  
> शिक्षेत यतिधर्मांश् च **लिखितस्य** वचो यथा इति ॥ ४.४७ ॥

आपन्नानां त्रिधा सन्न्यास उक्तः विधिनाविधिनापि वेत्युक्तत्वात् । कथञ्चित् कर्तुं शक्तो विधिना कुर्यात् । अशक्तः सन्न्यस्तं मयेति वाचा प्रैषमात्रम् उच्चारयेत् । तत्राप्य् अशक्तश् चेन् मनसैव सङ्गत्यागं कुर्यात् । इत्य् आपत्सन्न्यासविधिः ॥ ४.४८ ॥

**इति यतिधर्मसमुच्चये सन्न्यासप्रयोगो नाम **

**चतुर्थं पर्व ॥ ४.४९ ॥**



**पञ्चमं पर्व**

**मुख्यकर्मविधिः**

अथ यतीनां मुख्यकर्मोच्यते ॥ ५.१ ॥ तत्राह्**ओशनाः** ।

> ब्रह्मचार्य् उपकुर्वाणो नैष्ठिको ऽप्य् अपरस् तथा ।  
> सदारो न्यस्तदारश् च वानप्रस्थो द्विधा स्मृतः ॥ ५.२ ॥  
> भिक्षू द्वौ भिक्षुसन्न्यासी वेदसन्न्यासिकस् तथा ।  
> बहुधा गृहिणो भिन्नाः शालीनादय एव ते ॥ ५.३ ॥  
> द्विधैवाश्रमिणां भेदश् चतुर्णां मनुर् अब्रवीत् ।  
> तेषां यो भिक्षुसन्न्यासी तस्येदं शृणुताधुना ॥ ५.४ ॥  
> इहामुत्रोपभोगेषु विरक्तः प्रव्रजेद् द्विजः ।  
> वैश्वानरीं निरूप्येष्टिं सर्ववेदसदक्षिणाम् इति ॥ ५.५ ॥

एवं परिव्राजकस्य द्विधा भेदो ऽभ्युपगतः ॥ ५.६ ॥ <u>केचित्</u> तु चतुर्विधत्वं वर्णयन्ति ।

> चतुर्विधा भिक्षवस् तु कुटीचकबहूदकौ ।  
> हंसः परमहंसश् च यो यः पश्चात् स उत्तमः इति ॥ ५.७ ॥ 

एतद् अपि पाञ्चरात्रसिद्धं साङ्ख्यसिद्धं च न वेदसिद्धम् इति केचिद् आहुः ॥ ५.८ ॥ **आपस्तम्ब** इमं पक्षं प्रतिषेधति ।


> सर्वतः परिमोक्षम् एके । सत्यानृते सुखदुःखे वेदान् इमं लोकम् अमुं च परित्यज्यात्मानम् अन्विच्छेत् । बुद्धे क्षेमप्रापणम् । तच् छास्त्रैर् विप्रतिषिद्धम् । बुद्धे चेत् क्षेमप्रापणम् इहैव न दुःखम् उपलभेत । एतेन परं व्याख्यातम् इति [अप्ध् २.२१.१२–१७] ॥ ५.९ ॥

आह्**आत्रिः** ।

> शिखिनश् च श्रुताः केचित् केचिन् मुण्डास् तु भिक्षुकाः ।  
> चतुर्धा भिक्षवो विप्राः सर्वे चैव त्रिदण्डिनः इति ॥ ५.१० ॥

आह **पराशरः** ।


> तत्र परिव्राजकाश् चतुर्विधा भवन्ति । कुटीचका बहूदका हंसाः परमहंसाश् चेति । तत्र कुटीचका नाम पुत्रादिभिः कुटीं कारयित्वा कामक्रोधलोभमोहमदमात्सर्यादीन् परित्यज्य विधिवत् सन्न्यासं कृत्वा त्रिदण्डजलपवित्रकाषायवस्त्रधारिणः स्नानशौचाचमनजपस्वाध्यायब्रह्मचर्यध्यानतत्पराः पुत्रादेर् एव भिक्षाकाले ऽन्नं यात्रामात्रम् उपयुञ्जानास् तस्यां कुटौ नित्यं वसन्त आत्मानं मोक्षयन्ते । बहूदका नाम त्रिदण्डकमण्डलुपक्ष्मपवित्रशिक्यकाषायवस्त्रधारिणो वेदान्तार्थावबोधकाः साधुवृत्तेषु ब्राह्मणेषु भिक्षाचर्यं चरन्त आत्मानं मोक्षयन्ते । हंसा नाम त्रिदण्डजलपवित्रशिक्ययज्ञोपवीतिनो गोमूत्रगोमयाहारा एकरात्रत्रिरात्रमासोपवासपक्षोपवासकृच्छ्रचान्द्रायणसान्तपनमहासान्तपन-पराकतुलापुरुषादीनि व्रतानि चरन्तो गोद्विजाढ्येषु पुण्येशु देशेषु वसन्त आत्मानं मोक्षयन्ते । परमहंसा नाम त्रिदण्डजलपवित्रशिक्ययज्ञोपवीतिनो ऽन्तर्वासोबहिर्वासधारिणो ग्रामैकरात्रवासिनो नगरतीर्थावसथेषु पञ्चरात्रिका भिक्षाकाले शीर्णपर्णपुटं कृत्वा ब्राह्मणकुलाद् एव भैक्षं गृहीत्वाष्टौ ग्रासान् एव भुञ्जानाः सन्ध्योपासनतत्परा नित्यं वृक्षमूले वसन्त आत्मानं मोक्षयन्त इति   
> ॥ ५.११ ॥

तत्र **मनुः** वेदसन्न्यासिकानामाह ।

> एष धर्मो ऽनुशिष्टो ऽन्यो यतीनां नियतात्मनाम् ।  
> वेदसन्न्यासकानां तु कर्मयोगं निबोधत इति [म्ध् ६.८६] ॥ ५.१२ ॥

ऋणानि त्रीण्य् अपाकृत्येति त्रयः श्लोका अस्मिन्न् अवसरे पठ्यन्ते केषुचित् प्रदेशेषु ।

> ब्रह्मचारी गृहस्थश् च वानप्रस्थो ऽथ भिक्षुकः ।  
> एते गृहस्थप्रभवाश् चत्वारः पृथग् आश्रमाः ॥ ५.१३ ॥  
> सर्वे ऽपि क्रमशस् त्व् एते यथाशास्त्रं निषेविताः ।  
> यथोक्तकारिणं विप्रं नयन्ति परमां गतिम् ॥ ५.१४ ॥  
> सर्वेषाम् अपि चैतेषां वेदश्रुतिविधानतः ।  
> गृहस्थ उच्यते श्रेष्ठः स त्रीन् एतान् बिभर्ति हि ॥ ५.१५ ॥  
> यथा नदीनदाः सर्वे सागरे यान्ति संस्थितिम् ।  
> तथैवाश्रमिणः सर्वे गृहस्थे यान्ति संस्थितिम् ॥ ५.१६ ॥  
> चतुर्भिर् एतैर् अपि तु नित्यम् आश्रमिभिर् द्विजैः ।  
> दशलक्षणको धर्मः सेवितव्यः प्रयत्नतः ॥ ५.१७ ॥  
> धृतिः क्षमा दमो ऽस्तेयं शौचम् इन्द्रियनिग्रहः ।  
> ह्रीर् विद्या सत्यम् अक्रोधो दशकं धर्मलक्षणम् ॥ ५.१८ ॥  
> दश चिह्नानि धर्मस्य ये विप्राः समधीयते ।  
> अधीत्य चानुवर्तन्ते ते यान्ति परमां गतिम् ॥ ५.१९ ॥  
> दशलक्षणकं धर्मम् अनुतिष्ठन्हि मानवः ।  
> वेदान्तान् विधिवच् छ्रुत्वा सन्न्यसेद् अनृणो द्विजः ॥ ५.२० ॥  
> सन्न्यस्य सर्वकर्माणि कर्मदोषान् अपानुदन् ।  
> नियतो वेदम् अभ्यस्य पुत्रैश्वर्ये सुखं वसेत् इति ॥ ५.२१ ॥  
> [म्ध् ६.८७–९६] 

एवम् एव कुटीचक इति <u>केचिद्</u> आहुः । दश चिह्नानि धर्मस्येति चिह्नग्रहणम् आश्रमधर्मं प्रति शेषत्वख्यापनार्थम् । ततश् च सर्वैर् आश्रमिभिः स्वं स्वं धर्मम् अनुतिष्ठद्भिर् धृत्यादिदशधर्मोपेतैर् भवितव्यम् इति भावः ॥ ५.२२ ॥

तत्र भिक्षुसन्न्यासिनाम् आश्रमधर्म उच्यते । आह **क्रतुः** ।

> साङ्ख्यं योगो हरेर् भक्तिर् अप्रमादो विरागता ।  
> एतत् सारम् अतः शेष आश्रमो धर्म उच्यते इति ॥ ५.२३ ॥

एतद् उक्तं भवति । साङ्ख्यं तत्त्वज्ञानम् । योगो ऽष्टाङ्गः षडङ्गो वा । हरेर् भक्तिर् ईश्वरोपासनं परमात्मनि स्नेहः । अप्रमादः सदा प्रतिबुद्धताः । विरागता विषयेष्व् अस्नेहता ॥ ५.२४ ॥ तथाह **बृहस्पतिः** ।

> परमात्मनि यो रक्तो विरक्तो ऽपरमात्मनि ।  
> सर्वैषणाविनिर्मुक्तः स भैक्षं भोक्तुम् अर्हति इति ॥ ५.२५ ॥

एतत् सारम् अतः शेष इति । एष एव प्रधानधर्म आश्रमस्य । शेषस् तु धर्मः सन्ध्यावन्दनादिलक्षण आश्रम एव आश्रमधर्मः स्वरूपम् एव । तन्निष्ठ आश्रमनिष्ठ एव स्यात् नाश्रमधर्मनिष्ठः । सन्ध्यावन्दनादयो व्यापारा आश्रमधर्माङ्गत्वम् आपन्ना न स्वयम् आश्रमधर्माः ॥ ५.२६ ॥ तथाह **दक्षः** ।

> सन्ध्याहीनो ऽशुचिर् नित्यम् अनर्हः सर्वकर्मसु ।  
> यद् अन्यत् कुरुते कर्म न तस्य फलभाग् भवेत् इति ॥ ५.२७ ॥

तत्र साङ्ख्यमुच्यते । आह **यमः** ।

> पञ्चविंशतितत्त्वज्ञो यत्र तत्राश्रमे रतः ।  
> प्रकृतिज्ञो विकारज्ञः स दुःखात् परिमुच्यते ॥ ५.२८ ॥  
> मनो बुद्धिर् अहङ्कारः खानिलाग्निजलानि भूः ।  
> एताः प्रकृतयस् त्व् अष्टौ विकाराः षोडशापरे ॥ ५.२९ ॥  
> श्रोत्राक्षिरसनाघ्राणं त्वक् च सङ्कल्प एव च ।  
> शब्दरूपरसस्पर्शगन्धवाक्पाणिपायवः ।  
> उपस्थपादाव् इति च विकाराः शोडश स्मृताः ॥ ५.३० ॥

सङ्कल्पः अन्तःकरणानां वृत्तयः ।

> चर्तुर्विंशकम् इत्य् एतज् ज्ञानम् आहुर् मनीषिणः ।  
> पञ्चविंशकम् अव्यक्तं षड्विंशः पुरुषोत्तमः ।  
> एतज् ज्ञात्वा तु मुच्यन्ते यतयः शान्तबुद्धयः ॥ ५.३१ ॥  
> अशब्दम् अरसस्पर्शम् अरूपं गन्धवर्जितम् ।  
> निर्दुःखं सुसुखं शुद्धं तद् विष्णोः परमं पदम् ॥ ५.३२ ॥  
> अजं निरञ्जनं शान्तम् अव्यक्तं ज्ञानम् अक्षरम् ।  
> अनादिनिधनं ब्रह्म तद् विष्णोः परमं पदम् इति ॥ ५.३३ ॥

**बृहस्पतिः** ।

> तद् एतत् परमं भूतं यस्माद् भूतान्य् अनेकशः ।  
> पृथिव्या इव भाण्डानि प्रभवन्ति विशन्ति च ॥ ५.३४ ॥  
> तद् एतत् परमं ज्योतिस् तस्यान्ये विस्फुलिङ्गवत् ।  
> विक्षिप्तं सूर्यचन्द्राग्निविद्युत्ताराग्रहादिषु ॥ ५.३५ ॥  
> स एष परमानन्दो याश् चान्याः सुखविप्रुषः ।  
> पिबन्ति पुण्यकर्माणो ब्रह्मेन्द्रपितृमानवाः ॥ ५.३६ ॥  
> नानात्वैकत्वभावेन सर्वभावस्थितं प्रभुम् ।  
> इदं तु परमैकत्वं परा सत्ता परा गतिः ॥ ५.३७ ॥

इत्य् उपक्रम्यान्ते च ।

> य एवं ब्रह्म जानाति संसारात् स विमुच्यते इति ॥ ५.३८ ॥

आह **शौनकः** ।

> पृथिव्य् आपस् तथा तेजो वायुर् आकाश एव च ।  
> पञ्चैतानि विजानीयान् महाभूतानि पण्डितः ॥ ५.३९ ॥  
> श्रोत्रं चक्षुः स्पर्शनं च रसनं घ्राणम् एव च ।  
> बुद्धीन्द्रियाणि जानीयात् पञ्चैवास्मिञ् छरीरके ॥ ५.४० ॥  
> मनो बुद्धिस् तथैवात्मा ह्य् अव्यक्तं च तथापरम् ।  
> इन्द्रियेभ्यः पराण्य् आहुश् चत्वारि कथितानि तु ॥ ५.४१ ॥  
> शब्दं रूपं तथा स्पर्शं रसं गन्धं तथैव च ।  
> इन्द्रियार्थान् विजानीयात् पञ्चैव सततं बुधः ॥ ५.४२ ॥  
> हस्तपादाव् उपस्थं च जिह्वा पायुस् तथैव च ।  
> कर्मेन्द्रियाणि पञ्चैव नित्यम् अस्मिञ् छरीरके ॥ ५.४३ ॥  
> चर्तुर्विंशतिर् एतानि तत्त्वानि कथितानि तु ।  
> मत्वात्मानं तद्रहितं पुरुषं पञ्चविंशकम् ॥ ५.४४ ॥  
> यज् ज्ञात्वा तु विमुच्यन्ते यतयः शान्तबुद्धयः ।  
> एतत् तत् परमं गुह्यम् एतद् अक्षरम् उत्तमम् ॥ ५.४५ ॥

अशब्दम् अरसस्पर्शम् इत्यादि **याम्य**पाठ एव । एवम् अन्यत्राप्**ईतिहासपुराणेषु** **मानवादिषु** वेदान्तेषु च साङ्ख्यशब्दवाच्यं तत्त्वज्ञानम् अन्वेषणीयम् ॥ ५.४६ ॥

अथ ज्ञानतत्त्वस्य योग उच्यते । सो ऽष्टाङ्ग उक्तः **पातञ्जले** । 


> यमनियमासनप्राणायामप्रत्याहारधारणाध्यानसमाधयो ऽष्टाङ्गानि । तत्र अहिंसासत्यास्तेयब्रह्मचर्यापरिग्रहा यमाः । शौचसन्तोषतपःस्वाध्यायेश्वरप्रणिधानानि नियमाः । स्थिरसुखम् आसनम् । प्राणगतिविच्छेदः प्राणायामः । स्वविषयासम्प्रयोगे चित्तस्वरूपानुकार एवेन्द्रियाणां प्रत्याहारः । देशबन्धश् चित्तस्य धारणा । तत्र प्रत्ययैकतानता ध्यानम् । तद् एवार्थमात्रनिर्भासं स्वरूपशून्यम् इव समाधिः  
> ॥ ५.४७ ॥ [य्स् २.२९—३.३] 

एषाम् अष्टानाम् अङ्गानां प्रत्याहारादीनि स्वरूपाङ्गानि देवदत्तस्येव हस्तादीनि इतराणि साधनत्वेनाङ्गानि । तेषाम् अन्तरङ्गविरोधे ऽन्तरङ्गाण्य् एव पालनीयानि ॥ ५.४८ ॥

तथा च भगवान् **व्यासः** । 


> यमान् यतेत सततं बाधित्वापीतरान् बुधः ।  
> यमान् पतत्य् अकुर्वाणो नियमान् केवलं भजन् इति ॥ ५.४९ ॥

तानीमान्य् अङ्गानि व्याख्यायन्ते स्मृतिषु नानाप्रकारेण । तत्र तावत् **क्रतुः** ।

> योगाङ्गैर् वा यमादिभिः [सेए ६.२३] ।

इत्य् उक्त्वाह ।

> धृतिः क्षमा दमो ऽस्तेयं शौचम् इन्द्रियनिग्रहः ।  
> ह्रीर् विद्या सत्यम् अक्रोध एतद् धर्मस्य लक्षणम् ॥ ५.५० ॥  
> अहिंसा समतास्तेयं क्षमादमशमादयः ।  
> तुष्टिर् अद्रोहताकल्कं निर्वैरत्वं यमाः स्मृताः ॥ ५.५१ ॥  
> विकल्पो दम्भ आलस्यं सङ्गः कर्मफलं भयम् ।  
> परिग्रहो ममत्वं च त्यागश् चोपयमाः स्मृताः ॥ ५.५२ ॥

एषां त्यागस् त्याग इत्य् अर्थः ।

> कामरागद्वन्द्वनिद्रामोहक्षुत्पापचेतसाम् ।  
> द्वेषाहङ्कारलोभानां विजयाः संयमाः स्मृताः ॥ ५.५३ ॥  
> सन्नतिः शीलम् आस्तिक्यं योगो वृत्तं श्रुतं क्रिय ।  
> औदासीन्यं मृदु स्थैर्यं वैराग्यं च परा यमाः ॥ ५.५४ ॥  
> अप्रार्थनम् असङ्कल्पम् अस्पर्शनम् अदर्शनम् ।  
> ध्यानं प्रसादमाधुर्यं मौनं सन्नियमान् विदुः ॥ ५.५५ ॥

**शौनकः** ।

> दश व्रतानि सर्वेषां यतीनां विहितानि वै ।  
> अहिंसा सत्यम् अस्तेयं ब्रह्मचर्यापरिग्रहौ ॥ ५.५६ ॥  
> अक्रोधो गुरुशुश्रूषा शौचं दुर्वृत्तिवर्जनम् ।  
> वाङ्मनःकायचेष्टासु प्रमादस्य च वर्जनम् इति ॥ ५.५७ ॥

आह **बोधायनः** ।


> अथैतानि व्रतानि भवन्ति । अहिंसा सत्यम् अस्तेयं मैथुनस्य च वर्जनं त्याग इति । पञ्चैवोपव्रतानि भवन्ति । अक्रोधो गुरुशुश्रूषाप्रमादः शौचम् आहारशुद्धिश् चेति [ब्ध् २.१८.२–३] ॥ ५.५८ ॥

**यमः** ।

> अथादित्यो यमो राजा यतीनां भावितात्मनाम् ।  
> जगाद विहितान् धर्मान् वेदसन्न्यासिनाम् अपि ॥ ५.५९ ॥  
> अहिंसा सत्यम् अक्रोधो ब्रह्मचर्यं तपः श्रुतम् ।  
> अस्तेयाव्यभिचारौ च धर्मो दशविधः स्मृतः ॥ ५.६० ॥

तपसो वाङ्मनःकायभेदेन भिन्नत्वाद् दशविधत्वम् । 

> सन्तोषो गुरुशुश्रूषा ह्य् अप्रमादः क्षमा दया ।  
> मौनम् आहारशुद्धिश् च शौचम् अष्टौ व्रतानि च ॥ ५.६१ ॥

ननु हिंसाभेदाद् अहिंसापि भिद्यते । हिंसा च दशविधा । तथा हि उद्वेगकरणं सन्तापकरणं रुजाकरणं शोणितोत्पादनं पैशुन्यं सुखापनयनम् अतिक्रमः सङ्कोचो हितप्रतिषेधो वध इति ॥ ५.६२ ॥ अप्रसिद्धांश् च भेदान् **वृद्धजाबालिर्** आह । 

> हन्ता चैवानुमन्ता च विशस्ता क्रयविक्रयी ।  
> संस्कर्ता चोपकर्ता च खादकश् चाष्ट घातकाः इति ॥ ५.६३ ॥

सत्यं **वायुर्** आह । 

> न धर्मयुक्तम् अनृतं हिनस्तीति मनीषिणः ।  
> तथापि तन् न वक्तव्यं प्रसङ्गो ऽप्य् एष दारुणः ॥ ५.६४ ॥

अस्तेयं च **स एवाह** । 

> असद्वादो न कर्तव्यो यतिना धर्मलिप्सुना ।  
> न चैवापद्गतेनापि स्तेयं कार्यं कदाचन ॥ ५.६५ ॥

ब्रह्मचर्यभेदं **बृहस्पतिर्** आह ।

> स्मरणं कीर्तनं केलिः प्रेक्षणं गुह्यभाषणम् ।  
> सङ्कल्पो ऽध्यवसायश् च क्रियानिवृत्तिर् एव च ॥ ५.६६ ॥  
> एतन् मैथुनम् अष्टाङ्गं प्रवदन्ति मनीषिणः ।  
> विपरीतं ब्रह्मचर्यम् एतद् एवाष्टलक्षणम् ॥ ५.६७ ॥

अपरिग्रहं **लिखित** आह ।

> संस्कृतां न वदेद् वाणीं बालवन् मूकवच् चरेत् ।  
> न द्रव्यसञ्चयं कुर्यान् मात्राम् अप्य् अन्यकालिकाम् ॥ ५.६८ ॥

शौचम् उपरि व्याख्यास्यते **गर्गेण** [सेए ६.५] ॥ ५.६९ ॥ स्वाध्यायं **यम** आहः । 

> जप्येनापि नयेत् कालं ध्यानश्रान्तो यतिः सदा ।  
> ध्यानेन जपविश्रान्तः पुनर् ध्यायेत् पुनर् जपेत् ॥ ५.७० ॥  
> चत्वारः पाकयज्ञास् तु विधियज्ञसमन्विताः ।  
> सर्वे ते जपयज्ञस्य कलां नार्हन्ति षोडशीम् ॥ ५.७१ ॥  
> विधियज्ञाज् जपो यज्ञो विशिष्टो दशभिर् गुणैः ।  
> उपांशु स्याच् छतगुणः सहस्रो मानसः स्मृतः इति ॥ ५.७२ ॥

**मनुः** ।

> अधियज्ञं ब्रह्म जपेद् आधिदैविकम् एव च ।  
> आध्यात्मिकं च सततं वेदान्ताभिहितं च यत् ॥ ५.७३ ॥ [म्ध् ६.८३] वेदान्ताभिहितं प्रणवः । **आपस्तम्बः** ।  
> स्वाध्याय एवोत्सृजमानो वाचम् इति ॥ ५.७४ ॥ [अप्ध् २.२१.१०] 

**बोधायनः** ।


> सायम्प्रातर् अग्निहोत्रमन्त्राञ् जपेत् [ब्ध् २.१८.२०] । यो ऽग्निहोत्री भूत्वा प्रव्रजति तस्यायं विधिः ॥ ५.७५ ॥

ईश्वरप्रणिधानं **कपिल** आह ।

> प्रातःस्नानं जपो मौनं नित्यम् एकान्तशीलता ।  
> नमस्कारोपवासौ च भक्तिर् विष्णौ तथा गुरौ ॥ ५.७६ ॥  
> आस्तिक्यं ब्रह्मसंस्पर्शः प्राणायामरतिस् तथा ।  
> त्रैकाल्यम् अर्चनं विष्णोः परमं मुक्तिसाधनम् ॥ ५.७७ ॥

**अत्रिः** ।

> त्रैकाल्यम् अर्चनं विष्णोर् देवानां च तदात्मनाम् ।  
> नमस्कारार्चनादीनि कुर्यान् नान्यस्य कस्यचित् इति ॥ ५.७८ ॥

आह **क्रतुः** ।

> ईश्वरो भगवान् विष्णुः परमात्मा महान् अजः ।  
> शास्ता चराचरस्यैको यतीनां परमा गतिः ॥ ५.७९ ॥

पुनः **स एवाह** ।

> ध्यायते ऽर्चयते यो ऽन्यं विष्णुलिङ्गम् उपाश्रितः ।  
> कल्पकोटिशतैश् चापि गतिस् तस्य न विद्यते ॥ ५.८० ॥

अथापि **स एवाह** ।

> पूजां पुरुषसूक्तेन वेदगुह्यस्तवैः स्तुतिम् ।  
> ॐ इत्य् एकाक्षरं ध्यायेद् अधियज्ञं तथा जपेत् ।  
> त्रिकं पुरुषसूक्तं च चतुष्कं प्राणसंयमैः ॥ ५.८१ ॥

त्रिकं प्रणवव्याहृतिगायत्र्यः । ता एव सशिरस्काश् चतुष्कम् । आसनं **शङ्ख** आह ।

> शून्ये गृहे देवगृहे गुहायां गिरिगह्वरे ।  
> यत्र वा रमते बुद्धिस् तत्रासीत प्रसन्नधीः ॥ ५.८२ ॥  
> योगशास्त्रोक्तमार्गेण कृतासनपरिग्रहः ।  
> योगं युञ्जीत सततं सन्ध्यासु तु विशेषतः ॥ ५.८३ ॥

**विश्वामित्रः** ।

> ततो निवातके रम्ये निम्नोन्नतविवर्जिते ।  
> कुशाजिनसुचेलानाम् उपर्य् उपरि विन्यसेत् ॥ ५.८४ ॥  
> पद्मासनं तु तत्रैव कृत्वाङ्गानि समं नयेत् ।  
> प्राणायामांस् ततः कुर्याद् यावत् कालं समाहितः ॥ ५.८५ ॥

प्राणायामप्रत्याहारधारणाध्यानानां लक्षणं **शङ्ख** आह ।

> प्राणायामैर् दहेद् दोषान् धारणाभिश् च किल्बिषान् ।  
> प्रत्याहारेण संसर्गान् ध्यानेनानैश्वरान् गुणान् ॥ ५.८६ ॥  
> सव्याहृतिं सप्रणवां गायत्रीं शिरसा सह ।   
> त्रिः पठेद् आयतप्राणः प्राणायामः स उच्यते ॥ ५.८७ ॥  
> संयमश् चेन्द्रियाणां हि प्रत्याहारः प्रकीर्तितः ।  
> मनःसंयमनं तज्ज्ञैर् धारणेति निगद्यते ॥ ५.८८ ॥  
> ब्रह्मणि ध्यानयोगेन देवदेवस्य दर्शनम् ।  
> ध्यानं प्रोक्तं प्रवक्ष्यामि ध्यानयोगम् अतः शुभम् ॥ ५.८९ ॥

ध्यानं समाधिः । ध्यानयोगस् तु ध्यानम् । तदाह ।

> हृदिस्था देवताः सर्वा हृदि प्राणाः प्रतिष्ठिताः ।  
> हृदि ज्योतींषि सूर्यश् च हृदि सर्वं प्रतिष्ठितम् ॥ ५.९० ॥  
> स्वदेहम् अरणिं कृत्वा प्रणवं चोत्तरारणिम् ।  
> ध्याननिर्मथनाभ्यासाद् विष्णुं पश्येद् धृदि स्थितम् ॥ ५.९१ ॥

 ओङ्कारेण ब्रह्म ध्यायेद् अन्यांस् त्यक्त्वा शब्दादीन् इत्य् अभिप्रायः । तथा च **श्रुतिः** ।

> ॐ इत्य् आत्मानं युञ्जीतेति ॥ ५.९२ ॥ [म्नु ५४०] 

तथा ।

> अन्या वाचो विमुञ्चथ । [मुउ २.२.५] 

इत्युक्त्वाह ।

> ॐ इत्य् एव ध्यायतात्मानम् इति । [मुउ २.२.६]   
> नानुध्यायेद् बहूञ् छब्दान् । [बउ ४.४.२१] 

इति च ॥ ५.९३ ॥ आह **यमः** ।

> द्वे ब्रह्मणी वेदितव्ये शब्दब्रह्म परं च यत् ।  
> शब्दब्रह्मणि निष्णातः परं ब्रह्माधिगच्छति ॥ ५.९४ ॥

शब्दब्रह्म प्रणवः । **यमः शङ्खश्** च ।

> रविमध्ये स्थितः सोमस् तस्य मध्ये हुताशनः ।   
> तेजोमध्ये स्थितं तत्त्वं तत्त्वमध्ये स्थितो ऽच्युतः ॥ ५.९५ ॥

**विश्वामित्रः** ।

> प्रसीदति मनो यावत् तावच् चित्तं नियम्य तु ।  
> चिन्तयेद् धृदि मध्ये तु प्रदीप्तं सूर्यमण्डलम् ॥ ५.९६ ॥  
> तस्य मध्ये स्थितं सोमम् अग्निं ब्रह्म महच्छिखम् ।  
> सर्वविघ्नप्रशान्त्यर्थं हृत्पद्मे देवम् अच्युतम् ॥ ५.९७ ॥  
> शुद्धस्फटिकसङ्काशं चतुर्बाहुम् अनुस्मरेत् ।  
> ततः स निष्कलं ध्यायेद् ब्रह्मपूर्वम् अतन्द्रितः ॥ ५.९८ ॥

ब्रह्मपूर्वं प्रणवपूर्वं नारायणम् इत्य् अर्थः । 

> सर्वं सर्वात्मकं तत्त्वं विष्ण्वाख्यं परमं पदम् ।  
> पुनः पुनः स्वचित्तस्थं निर्मलं यन् निरामयम् ॥ ५.९९ ॥  
> तद् ब्रह्म चाहम् एवास्मि सर्वगं त्व् आत्मनः परम् ।  
> निरस्य विषयासक्तिं सन्निरुध्य मनो हृदि ॥ ५.१०० ॥  
> यदा यस्य मनोभावं तद् एवं परमं पदम् ।  
> वीक्षितां बुद्धिम् आदद्यात् पुनर् अप्य् आत्मनीश्वरे ॥ ५.१०१ ॥  
> न निर्वेदं मुनिर् गच्छेन् निरुन्ध्याद् एव मानसम् ।  
> तावद् एव निरोद्धव्यं हृदि यावत् क्षयं गतम् ॥ ५.१०२ ॥  
> एतज् ज्ञानं च ध्यानं च शेषो ऽन्यो ग्रन्थविस्तरः ।  
> इन्द्रियेषु निरुद्धेषु मनसि स्पन्दवर्जिते ।  
> आत्मा प्रकाशते शुद्धो बोधाकारो निराकुलः इति ॥ ५.१०३ ॥

**लिखितः** ।

> विचार्य च पुराणार्थान् वेदान्तान् भक्तिम् आस्थितः ।  
> विष्णुं सदा हृदि ध्यायेत् साकारं निष्कलं तु वा ॥ ५.१०४ ॥  
> इदं तु सर्वधर्माणां यद् योगेनात्मदर्शनम् ।  
> श्रेष्ठम् एतद् विरोध्य् अन्यत् त्यजेद् आवश्यकाद् ऋते ॥ ५.१०५ ॥

**बृहस्पतिः** ।

> क्षमा तीर्थं दमस् तीर्थं तीर्थम् इन्द्रियनिग्रहः  
> सर्वभूतदया तीर्थं ध्यानतीर्थम् अनुत्तमम् ॥ ५.१०६ ॥  
> एतानि पञ्च तीर्थानि सत्यं षष्ठं तु सर्वदा ।  
> देहे तिष्ठन्ति सर्वत्र तेषु स्नानं समाचरेत् ॥ ५.१०७ ॥  
> न तथा पुष्करे स्नातो गङ्गायां कुरुजाङ्गले ।  
> मुच्यते पुरुषः पापैर् यथा स्नातः क्षमादिषु ॥ ५.१०८ ॥  
> निगृहीतेन्द्रियग्रामो यत्र यत्र वसेन् नरः ।  
> तत्र तत्र कुरुक्षेत्रं नैमिषं पुष्करं तथा ॥ ५.१०९ ॥  
> इदं तीर्थम् इदं नेति ये नरा भेदवादिनः ।  
> तेषां विधीयते तीर्थगमनं तत्फलं च यत् ॥ ५.११० ॥  
> सर्वं ब्रह्मेति यो वेत्ति नातीर्थं तस्य किञ्चन ।  
> जाग्रत्स्वप्नसुषुप्तेषु ब्रह्मण्य् एव स वर्तते ॥ ५.१११ ॥  
> स एव परमो धर्मो ये त्व् अन्ये तस्य बिन्दवः ।  
> यज्ञं दानं तपो वेदास् तीर्थरूपेण संस्थिताः ॥ ५.११२ ॥

योगं योगाङ्गानि च प्राणायामप्रत्याहारधारणाध्यानसमाधीन् **क्रतुः** स्तौति ।

> रत्नैर् ब्रह्माण्डम् आपूर्य वेदविद्भ्यो निवेदिते ।  
> क्षयिष्णु तत्फलं दृष्टं न विष्णोः स्मरणं सकृत् ॥ ५.११३ ॥  
> पञ्चाग्निजलमध्यस्थाः खस्थाश् चैवाग्निधूमपाः ।  
> प्राणायामस्थितस्यैते कलां नार्हन्ति षोडशीम् ॥ ५.११४ ॥  
> त्वक्पत्रपुष्पशाकाम्बुफलमूलानिलादनैः ।  
> द्वादशाब्दैस् तत्त्वशुद्धिः प्रत्याहारेण वत्सरात् ॥ ५.११५ ॥  
> सुस्थेयं शक्तिचक्रासिबाणाश्रयहितैषिणा ।  
> धारणायां तु योगस्य दुःस्थेयम् अकृतात्मभिः ॥ ५.११६ ॥  
> शक्यते ऽग्नौ हिमे युद्धे स्वाध्याये तपसि व्रते ।  
> पापध्वंसिन्य् अवस्थातुं न स्थाने क्षणम् अप्य् अलम् ॥ ५.११७ ॥  
> कुष्ठज्वरगरव्याधीन् मर्षयन्तीह मानवाः ।  
> ये जना दुःसहा लोके योगनिश्चलकारकाः ॥ ५.११८ ॥  
> त्यक्तबन्धस्य शुद्धस्य समाधिस्थस्य योगिनः ।  
> विरजाकाशकल्पस्य सा काष्ठा वैष्णवी गतिः ॥ ५.११९ ॥  
> रवीन्दुवह्निद्युतयः शुद्धस्फटिकनिर्मलाः ।  
> तरन्ति तमसः पारं योगाङ्गैस् तोषिते हरौ ॥ ५.१२० ॥  
> मनोवाग्देहजान् दोषान् अज्ञानोत्थान् प्रमादतः ।  
> सर्वान् दहति योगाग्निस् तूलराशिम् इवानलः ।  
> भक्तियुक्तो हरिं पश्येद् योगदीपिकया सदा ॥ ५.१२१ ॥

योगावसानं **हारीत** आह ।

> आत्मलाभसुखं यावत् तावद् ध्यानम् उदाहृतम् ।  
> श्रुतिस्मृत्युदितं कर्म तदूर्ध्वं च समाचरेत् ॥ ५.१२२ ॥

निष्कलध्यानाशक्तौ ध्यानं **बृहस्पतिर्** आह ।

> ब्रह्मण्य् एव निराकारे ध्यानं कर्तुम् अशक्नुवन् ।  
> प्राणायामेन संशुद्धस् तन्मूर्तिध्यानम् आचरेत् ॥ ५.१२३ ॥  
> सव्याहृतिं सप्रणवां गायत्रीं शिरसा सह ।  
> त्रिः पठेद् आयतप्राणः प्राणायामः स उच्यते ॥ ५.१२४ ॥  
> प्राणायामैर् दहेद् दोषान् मनोवाक्कायसम्भवान् ।  
> प्रत्याहारेण संसर्गान् ध्यानेनानीश्वरान् गुणान् ॥ ५.१२५ ॥  
> ध्मायमानं यथा भ्रश्येद् धातूनां सम्भृतं मलम् ।  
> तथेन्द्रियकृतो दोषः प्राणायामेन दह्यते ॥ ५.१२६ ॥  
> आधानं रोधम् उत्सर्गं वायोस् त्रिस् त्रिः समभ्यसेत् ।  
> ब्रह्माणं केशवं शम्भुं ध्यायन् मुच्येत बन्धनात् ॥ ५.१२७ ॥  
> रक्तं पितामहं ध्यायेद् विष्णुं नीलोत्पलप्रभम् ।  
> श्वेतं त्रिलोचनं शम्भुं संसारार्णवतारणम् ॥ ५.१२८ ॥  
> योगाभ्यासपरो नित्यम् एवं यो वर्तते यतिः ।  
> प्राप्तवैराग्यसर्वस्वः स याति परमां गतिम् ॥ ५.१२९ ॥  
> वासुदेवः परं ब्रह्म परमात्मा जगन्मयः ।  
> तस्यैव मूर्तयस् त्व् एता भिद्यन्ते ह्य् आख्यया त्रिधा ॥ ५.१३० ॥  
> नारायणं जगद्योनिं सर्वलोकेश्वरं हरिम् ।  
> चिन्तयेद् अन्वहं भक्त्या सर्वकारणकारणम् ॥ ५.१३१ ॥  
> शङ्खचक्रधरं सौम्यं चतुर्बाहुं किरीटिनम् ।  
> श्रीवत्सकौस्तुभोरस्कं दिव्यरत्नविभूषितम् ॥ ५.१३२ ॥  
> पीताम्बरम् उदाराङ्गं प्रसन्नेन्दुनिभाननम् ।  
> श्यामलं पुण्डरीकाक्षं स्फुरन्मकरकुण्डलम् ॥ ५.१३३ ॥  
> सन्तापनाशनं सद्यः कालमेघम् इवोदितम् ।  
> सर्वतेजोमयं पुण्यं शरण्यं शरणार्थिनाम् ॥ ५.१३४ ॥  
> चिन्तयेत् पुण्डरीकाक्षं नारायणम् अनामयम् ।  
> मनसा षोडशैः सम्यग् उपचारैः प्रयत्नतः इति ॥ ५.१३५ ॥

आह **दत्तात्रेयः** ।

> अष्टादशोपचारेण भगवान् पुरुषोत्तमः ।  
> हृदये ऽग्नौ तथादित्ये पूज्यते च मुमुक्षुभिः ॥ ५.१३६ ॥  
> पलाशैः पद्मकुसुमैर् अर्चनं शस्यते हरेः ।  
> एवम् अभ्यर्च्य देवेशं नारायणम् अतन्द्रितः ॥ ५.१३७ ॥  
> तद्रूपं चिन्तयेद् योगी प्रणवेन समाहितः ।  
> साकारं वा यथायोगं नित्यं मनसि धारयेत् ॥ ५.१३८ ॥  
> आदित्यवर्णं पुरुषं पुण्डरीकनिभेक्षणम् ।  
> शङ्खचक्रगदापाणिं पीतनिर्मलवाससम् ॥ ५.१३९ ॥  
> किरीटचारुकेयूरकटकादिविभूषितम् ।  
> श्रीवत्सवक्षसं श्रीशं कौस्तुभोद्भ्राजिवक्षसम् ॥ ५.१४० ॥  
> श्यामलं वा हृषीकेशं पुण्डरीकाक्षम् अच्युतम् ।  
> हृत्पद्मकर्णिकामध्ये स्थितम् आसीनम् एव वा ॥ ५.१४१ ॥  
> एवं सञ्चिन्तयेद् देवं सर्वलोकमहेश्वरम् ।  
> समस्तक्लेशहन्तारं कार्यकारणसंस्थितम् ॥ ५.१४२ ॥

योगाभ्यासफलं **शङ्ख** आह ।

> सर्वेषु योगशास्त्रेषु वेदान्तेषु च निष्ठितः ।  
> सदा तद् भावयेद् योगी तैस् तैर् ब्रह्म विशेषणैः ॥ ५.१४३ ॥  
> पुनः पुनर् अनिर्विण्णो ज्योतिस् तल् लभते ध्रुवम् ।  
> सौम्यम् आनन्दम् अद्वैतं बहुशस् तत्प्रकाशितम् ।  
> तन्मयत्वेन लब्ध्वासौ परं निर्वाणम् ऋच्छति ॥ ५.१४४ ॥

आह **याज्ञवल्क्यः** ।

> इज्याचारदमाहिंसादानस्वाध्यायकर्मणाम् ।  
> अयं तु परमो धर्मो यद् योगेनात्मदर्शनम् ॥ ५.१४५ ॥

आह **विश्वामित्रः** ।

> एवं हि ध्यायतस् तस्य ब्रह्मनिष्ठस्य योगिनः ।  
> साङ्ख्यम् आनन्दम् अद्वैतं परं ब्रह्म प्रकाशते ॥ ५.१४६ ॥  
> प्रकाशितेन तत्त्वेन मुक्तिर् उक्ता मनीषिणाम् ।  
> नान्येन योगहीनेन कर्महीनेन लभ्यते ॥ ५.१४७ ॥  
> तस्मात् कर्म च कर्तव्यं यथाकालं दिने दिने ।  
> ज्ञानयुक्तं च तत् कर्म कर्तव्यं मोक्षकाङ्क्षिभिः ॥ ५.१४८ ॥

**बृहस्पतिः** ।

> एवं भावयतस् तस्य व्यपैत्य् अज्ञानवासना ।  
> ज्ञानदीपोदयश् च स्यात् तमः सूर्योदये यथा ॥ ५.१४९ ॥  
> कुर्याच् छुद्धिम् अशुद्धस्य सर्वेणानेन चेतसः ।  
> तस्मिंस् तु विमलीभूते लयो ब्रह्मणि नान्यथा ॥ ५.१५० ॥

मुक्तस्वरूपं **मेधातिथिर्** आह ।

> विमुक्तः परम् अप्येति सरितः सागरं यथा ।  
> तदाख्यस् तन्मयो भूत्वा स पुनर् नेह जायते ॥ ५.१५१ ॥  
> साधिभूताधिदैवस्य साधियज्ञस्य चैव हि ।  
> आत्मा भवति सर्वस्य तथैवाध्यात्मिकस्य च ॥ ५.१५२ ॥  
> स ब्रह्मा स शिवो विष्णुः शक्रः सो ऽहर्पतिर् यमः ।  
> हुताशो निरृतिर् वायुर् ईशानः सर्वभूतराट् ॥ ५.१५३ ॥  
> वेदा यज्ञास् तथा देवाः पशवो दक्षिणादयः ।  
> श्रद्धादयो हविः कालः क्रिया कर्ता धृतिर् विधिः ।  
> सर्वात्मा सर्वभूतेशः सर्वस्यायतनं च सः इति ॥ ५.१५४ ॥

साङ्ख्ययोगं तत्फलं च **क्रतुर्** आह ।

> कर्मेन्द्रियाणि मनसा बुद्धिं ज्ञानेन शोधयेत् ।  
> वृत्तिं संशोधनेनैव विद्याविद्ये गुरोर् गिरा ॥ ५.१५५ ॥  
> राज्ञी बुद्धिर् गुणो ऽमात्यः प्रतिहारो मनो मतम् ।  
> सेनापतिम् अहङ्कारं कारयेद् अभिमानतः ॥ ५.१५६ ॥  
> दशग्रामाधिपतयस् तेषां सङ्कल्पनं विना ।  
> त्रिभिर् आवरणैर् युक्तं पाञ्चभूतं महत् पुरम् ॥ ५.१५७ ॥  
> योगैश्वर्यासनारूढो राजेव पुरुषः स्थितः ।  
> पश्यते गुणवैषम्यं सर्वं ज्ञात्वा तु साक्षिवत् ॥ ५.१५८ ॥  
> भावनाकल्पनाचिन्ताभयविक्षेपवर्जितः ।  
> सम्बन्धम् अर्थधर्मांश् च देशजातिगुणाश्रयान् ॥ ५.१५९ ॥  
> सर्वभावान् परित्यज्य सद् अस्मीत्य् एव भावयेत् ।  
> दिवारात्रौ सदैकाकी भूत्वा मनसि चिन्तयेत् ।  
> ततो रागक्षयाद् आत्मा परे विशति तत्क्षणात् इति ॥ ५.१६० ॥

**इति यतिधर्मसमुच्चये मुख्यकर्मविधिर्नाम **

**पञ्चमं पर्व ॥ ५.१६१ ॥**



**षष्ठं पर्व**

**अहोरात्रक्रिया**

अथ यतीनाम् अहोरात्रक्रियोच्यते । तत्रानुक्तम् अपेक्षितं ब्रह्मचारिधर्माद् गृहीतव्यम् । 

> इतरेषां चैतद् अविरोधि । [ग्ध् ३.१०] 

इत्य् अनुज्ञानात् । तत्राप्य् असम्भवे गृहस्थधर्मेभ्यो गृहीतव्यम् ॥ ६.१ ॥ तथा च भगवान् **व्यासः** । 

> सर्वाश्रमाणां धर्माः स्युर् ये ऽविरुद्धाः परस्परम् ।  
> सर्वाश्रमाणां ते सर्वे साधारण्यम् अवाप्नुयुः इति ॥ ६.२ ॥

**विश्वामित्रः** ।

> उषःकाले समुत्थाय शौचं कृत्वा विधानतः ।  
> दन्तकाष्ठम् अथाचम्य पर्ववर्जम् अतन्द्रितः ॥ ६.३ ॥  
> कृतस्नानो जपेत् तावद् यावद् आदित्यदर्शनम् ।  
> उत्तिष्ठ ब्रह्मणेत्यादिर् उत्थाने मन्त्र ईरितः ॥ ६.४ ॥

**गर्गः** ।


> अथ भिक्षूणां नियमसंयमशौचप्रायश्चित्तं व्याख्यास्यामः । तत्र पूर्वं मूत्रशौचम् । मृत्तिकया पर्वत्रयपूरणं कृत्वा लिङ्गं चतसृभिः प्रक्षालयेत् सव्यहस्तं द्वादशभिः द्वौ हस्ताव् अष्टाभिर् मृत्तिकाभिः । एवं यथोक्तं लिङ्गमूत्रशौचं कृत्वा पश्चाद् गुदशौचम् आचरेत् । प्रथमा प्रसृतिर् एका दातव्या द्वितीया च तृतीया च तदर्धार्धेन । एवं यथोक्तक्रमेण विंशत्या मृत्तिकाभिर् गुदशौचं कृत्वा द्विगुणेन सव्यहस्तं प्रक्षालयेत् द्वौ हस्ताव् अष्टाविंशत्या । मृत्तिकात्रयेण पादौ प्रक्षाल्य हस्तौ चाचम्य प्राणायामत्रयं कृत्वा पुनराचामेत्   
> ॥ ६.५ ॥   
> मृत्तिकाभावे वालुकाभिर् यदा शौचं करोति तदा द्विगुणं कुर्यात् । स्वस्थावस्थो भिक्षुः शौचशैथिल्यं न कुर्यात् । शौचशैथिल्ये प्रत्यवायो भवति । तत्प्रत्यवायनिराकरणाय प्राणायामत्रयं कृत्वा पुनर् आचामेत् ॥ ६.६ ॥  
> ब्राह्मे मुहूर्ते उत्थाय वसुर् अण्वो विभुर् इति ।  
> अनेन परमात्मानं ध्यायेद् अहर् अहर् हृदि ॥ ६.७ ॥  
> तत आवश्यकं कृत्वा पूर्वम् आदाय मृत्तिकाम् ।  
> शौचं चतुर्गुणं कुर्याद् विहिताद् गृहमेधिनः ।  
> आददानस् तु वै पश्चात् सचेलो जलम् आविशेत् ॥ ६.८ ॥

**देवलः** ।

> शोधयेच् च चतुर्लिङ्गम् अङ्गुलिनां त्रिपर्वकम् ।  
> यथा मृत्तिकया पूर्णं सा सङ्ख्यैका मृदः स्मृता ॥ ६.९ ॥  
> हस्तं द्वादशभिः सव्यम् अष्टाभिः संहतौ करौ ।  
> गुदशौचं ततः कुर्याद् विंशतिस् तु मृदो गुदे ॥ ६.१० ॥  
> प्रथमा प्रसृतिर् देया उत्तरे तु तदर्धके ।  
> चत्वारिंशत् करे सव्ये करयोः साष्टविंशतिः ॥ ६.११ ॥  
> पादयोश् च त्रिर् एकस्मिन् द्विगुणं वालुका यदि ।  
> द्विर् आचम्य त्रिर् आचम्य प्राणान् अप्य् आचमेत् पुनः इति ॥ ६.१२ ॥

**स एवाह** ।

> विण्मूत्रकरणात् पूर्वम् आदद्यान् मृत्तिकां सदा ।  
> आददानस् तु वै पश्चात् सचेलो जलम् आविशेत् ॥ ६.१३ ॥

आह **जमदग्निः** ।

> अन्यद् एव दिव शौचम् अन्यद् रात्रौ विधीयते ।  
> अन्यथा बाधमानेषु स्वस्थादिषु यथोदितम् ॥ ६.१४ ॥  
> यथोदितं दिव शौचम् अर्धं रात्रौ विधीयते ।  
> आतुरस्य तदर्धं स्यात् तदर्धं पथि गच्छतः ॥ ६.१५ ॥

**देवलः** ।

> एको द्वौ वा त्रयो मूत्रे पुरीषे चाथ वा पुनः ।  
> प्राणायामान् यतिः कुर्याद् देशकालाद्यपेक्षया ॥ ६.१६ ॥

**स एवाह** ।

> ध्याने दैवतपूजायां भोजने दन्तधावने ।  
> अवश्यकार्ये स्नाने च षट्सु मौनं विधीयते ॥ ६.१७ ॥

**वायुः** ।

> आकर्णप्रावृतशिरा अप्सु यानगतस् तथा ।  
> अधौतपादस् तिष्ठन् वा जल्पन् मुक्तशिखो ऽपि वा ।  
> यज्ञोपवीतेन विना स्वाचान्तो ऽप्य् अशुचिर् भवेत् ॥ ६.१८ ॥

**देवलः** ।

> विरिक्तवान्तविण्मूत्रकरणेष्व् अथ सन्ध्ययोः ।  
> स्नात्वान्तरान्तरादित्यं प्राणायामत्रयं चरेत् ॥ ६.१९ ॥  
> एकेन प्रणवेनैव प्राणायामा निशि स्मृताः ।  
> मध्याह्नकाले नैकेन काष्ठस्थो नाचमेद् यतिः ॥ ६.२० ॥

**गर्गः** ।

> ब्रह्मचारी यतिश् चैव अन्तर्लिङ्गं न शोधयेत् ।  
> अन्तर्लिङ्गस्य शौचेन तयोश् चान्द्रायणं चरेत् ॥ ६.२१ ॥

ततो दन्तधावनं कृत्वा स्नानं कुर्यात् । **क्रतुर्** आह ।

> यतिर् योगी ब्रह्मचारी शतायुः सत्यवाग् व्रती ।  
> सती च दानशीलश् च स्नाताः शुद्धाश् च ते सदा ॥ ६.२२ ॥  
> प्राक्शौचं नैव च स्नायाद् ब्राह्मं वा स्नानम् इष्यते ।  
> वृद्धातुराणाम् उष्णाभिर् योगाङ्गैर् वा यमादिभिः ।  
> अब्लिङ्गैर् वारुणं स्नानं कुर्यान् मन्त्रैः सदा यतिः ॥ ६.२३ ॥

**दक्षः** ।

> उषःकाले तु सम्प्राप्ते शौचं कृत्वा यथाविधि ।  
> ततः स्नानं प्रकुर्वीत दन्तधावनपूर्वकम् ॥ ६.२४ ॥  
> अत्यन्तमलिनः कायो नवद्वारसमन्वितः ।  
> स्रवत्य् एव दिवारात्रं प्रातःस्नानं विशोधनम् ॥ ६.२५ ॥  
> उपर्य् उषसि यत् स्नानं सन्ध्यायाम् उदिते ऽपि वा ।  
> प्राजापत्येन तत् तुल्यं सर्वपापप्रणाशनम् ॥ ६.२६ ॥  
> प्रातर् उत्थाय यो विप्रः सन्ध्यास्नानं समाचरेत् ।  
> सप्तजन्मकृतं पापं त्रिभिर् वर्षैर् व्यपोहति ॥ ६.२७ ॥  
> ध्यायेन् नारायणं देवं स्नानादिषु च कर्मसु ।  
> प्रायश्चित्तं हि सर्वस्य दुष्कृतस्येति वै श्रुतिः ॥ ६.२८ ॥  
> गुणा दश स्नानपरस्य साधो   
> रूपं च तेजश् च बलं च शौचम् ।  
> आयुष्यम् आरोग्यम् अलोलुपत्वं   
> दुःस्वप्ननाशश् च तपश् च मेधा ॥ ६.२९ ॥

**कपिलः** ।


> प्रातः स्नाने चासमर्थो नाभेर् अधः प्रक्षाल्य जलार्द्रेण कर्पटेन सशिरस्कम् अङ्गम् अमलं कृत्वान्तर्वासो विपरिधाय सन्ध्याम् उपासीत । नित्यं मध्याह्नाद् अर्वाग् ऊर्ध्वं वा स्नायात् । अथाचम्य प्राणायामत्रयं कृत्वा पुनर् आचामेत् ॥ ६.३० ॥

**विश्वामित्रः** ।

> प्रातःस्नाने त्व् अशक्तश् चेत् कापिलस्नानम् आचरेत् ।   
> तस्मिन्न् अप्य् असमर्थश् चेन् मन्त्रस्नानं समाचरेत् ॥ ६.३१ ॥

**अङ्गिराः** ।

> स्नानकाले तु सम्प्राप्ते वस्त्रार्धं परिधापयेत् ।  
> तस्यार्धं जपकाले तु कटिवेष्टनशाटिकाम् ॥ ६.३२ ॥

एवं सवनत्रये स्नानं कुर्यात् । मार्जनमन्त्राः पठ्यन्ते अव ते हेड उद् उत्तमं दधिक्राव्ण आपो हि ष्ठेति तिसृभिः । हिरण्यवर्णा इति चतस्रः पवमानानुवाकश् च मार्जने विहिताः ॥ ६.३३ ॥

अथ मन्त्राचमनम् । तत्र **क्रतुः** । 

> चतुष्केणाप आचम्य द्रुपदाद्यघमर्षणैः ।  
> मार्जयित्वा च पूताद्भिः पितृदेवांश् च तर्पयेत् इति ॥ ६.३४ ॥

अस्यार्थः चतुष्केणैव मन्त्रेण चतुष्कृत्वः पिबेद् अप इति । **मनुः** ।

> दशभिः प्रणवैर् युक्तां सप्तव्याहृतिपूर्विकाम् ।  
> गायत्रीं शिरसोपेताम् आहुः पापप्रणाशिनीम् इति ॥ ६.३५ ॥

अयं वेदगुह्यो ऽनुवाकश् चतुष्कः । प्रणवव्याहृतिगायत्र्यः सशिरस्काश् चतुष्क इत्य् एके । **देवलः** ।

> त्रिपदेत्य् अनयैवर्चा साघमर्षणसूक्तया ।  
> प्रोक्ष्याङ्गं चुलुकैर् विष्णुस् तर्प्यो द्वादशनामभिः ॥ ६.३६ ॥  
> प्रणवाद्यैर् नमो ऽन्तैस् तु प्रतिमन्त्रं यतिः शुचिः ।  
> तर्पयेद् एकहस्तेन पूर्वं द्वादशनामभिः ॥ ६.३७ ॥

ॐ केशवाय नम इत्यादि । अथ देवतर्पणं पितृतर्पणं च । 

> गोशृङ्गमात्रम् उद्धृत्याञ्जलिना तर्पयेत् सुरान् ।  
> पितॄंश् च तर्पयेत् पश्चात् पूर्ववत् सुकृताञ्जलिः ॥ ६.३८ ॥  
> पैतृकं देवतीर्थेन तथा यज्ञोपवीतिना ।  
> अन्ते महर् नमो वाच्यं तर्पयामीति चोच्चरेत् इति ॥ ६.३९ ॥

ॐ भूस् तर्पयामि । ॐ भुवस् तर्पयामि । ॐ सुवस् तर्पयामि । ॐ भूर्भुवःसुवर्महर्नमस् तर्पयामीति । ॐ भूः स्वधोम् । ॐ भुवः स्वधोम् । ॐ सुवः स्वधोम् । ॐ भूर्भुवःसुवर्महर्नमः स्वधोम् । स्वधान्तम् एतत् ॥ ६.४० ॥ स्नानं समाप्य त्रीन् प्राणायामान् कृत्वा मन्त्राचमनादि सन्ध्योपासनं पूर्ववत् । आचमनादिषु पञ्चसु जलपवित्रस्य सम्बन्धः । विद्यमाने जलपवित्रे ऽन्येनाचमनमार्जन-तर्पणादित्योपस्थानकुण्डिकापूरणसावित्रीजपान् यः करोति तदास्य सर्वं निष्फलं 

भवति ॥ ६.४१ ॥ **मेधातिथिः** ।

> स तेनाचमनं कुर्यान् मार्जनं तर्पणं तथा ।  
> उपस्थानं सहस्रांशोः कुण्डिकायाश् च पूरणम् इति ॥ ६.४२ ॥

**गालवः** ।

> सदा जलपवित्रेण मार्जनाचामतर्पणम् ।  
> उपस्थानं रवेस् चापि यो यतिः कुरुते न च ।  
> सर्वं तन् निष्फलं तस्य प्रायश्चित्तम् अथाचरेत् ॥ ६.४३ ॥

**अत्रिः** ।

> उद्धृतासु स्रवन्तीषु ह्रदेषु विमलेषु च ।  
> वस्त्रपूता न कर्तव्या आपः शुद्धा इति श्रुतिः ॥ ६.४४ ॥

**हारीतः** ।

> स्नात्वा चाचम्य विधिवत् तिष्ठन्न् आसीन एव वा ।  
> बिभ्रज्जलपवित्रं चाप्य् अक्षसूत्रं करद्वये ॥ ६.४५ ॥  
> तद्वत् पवित्रे गोवालकृते दुष्कृतनाशने ।  
> उदयाद् विधिवत् सन्ध्याम् उपास्य त्रिकजप्यवत् ॥ ६.४६ ॥  
> मित्रस्य चर्षणीत्याद्यैर् उपस्थाय रविं त्रिभिः ।  
> प्रातः सायं चोपतिष्ठेद् वारुणीभिश् च पञ्चभिः ॥ ६.४७ ॥  
> त्रिकालं दद्याद् अर्घ्यं तु लोहितार्काय सो यतिः ।  
> भुक्तोत्तरे च तद् दद्यात् परमात्मपरायणः ॥ ६.४८ ॥

भुक्तोपस्थानम् उद्वयेन भिक्षाकाले हंसमन्त्रेण ।

> दिवाकरोदये दद्यात् सावित्र्यार्घ्यं समाहितः ।  
> जपमध्यगते भानौ जपान्ते ऽर्घ्यं प्रदापयेत् ॥ ६.४९ ॥

**देवलः** ।

> उपस्थानं प्रकुर्वीत भास्करस्य त्रिसन्ध्यकम् ।  
> प्रदक्षिणं ततः कुर्याज् जानुभ्यां शिरसा नमेत् ॥ ६.५० ॥  
> न नामग्रहणं कुर्याद् आत्मनः प्रणमेद् रविम् ।  
> पूर्ववत् तर्पयित्वाथ जपेत् सम्यक् समाहितः इति ॥ ६.५१ ॥

**बोधायनः** ।

> वारुणीभिः सायंसन्ध्याम् उपतिष्ठेत मैत्रीभिः प्रातः ॥ ६.५२ ॥ [ब्ध् २.१८.२१] **शौनकः** ।  
> सुप्तोत्थितो ऽभिध्यायेत् । अथ कृतावश्यक्रियः शुद्ध आचान्तो दन्तधावनपूर्वकम् उपर्य् उषसि यथाविधि स्नात्वापोमन्त्रवद् आपो हि ष्ठेति तिसृभिर् मार्जयित्वा पूर्वाभिमुखो गायत्र्याप ऊर्ध्वं विक्षिप्य दर्भपाणिर् आदित्योदयात् तिष्ठन् गायत्रीम् अभ्यसेत् । अथ जपध्यानस्तुतिभिर् अहःशेषं समापयेत् ॥ ६.५३ ॥ 

**कपिलः** ।


> भूम्यां पादौ प्रतिष्ठाप्य जप्यं भोजनम् अर्चनं च कुर्यात् । अथ तिष्ठन् प्राङ्मुख आसीनो वा पवित्रपाणिर् अक्षसूत्रैर् अङ्गुलिभिर् वा यथाशक्ति त्रिकं जपेत् । त्रिसन्ध्यं प्राणायामत्रयं कुर्यात् । अज्ञातप्राणिवधशुद्धये जलपवित्रेणाचमनमार्जनतर्पणकमण्डलुपूरणादि कुर्यात् । सजलाञ्जलिर् आदित्योपस्थानम् इति ॥ ६.५४ ॥

एवं सन्ध्योपासनं कृत्वा ततः पूर्वोक्तं योगमाचरेत् । **विश्वामित्रः** । 

> कृतस्नानो जपेत् तावद् यावद् आदित्यदर्शनम् ।  
> ततो निवातके रम्ये निम्नोन्नतविवर्जिते ॥

इत्यादि ॥ ६.५५ ॥ एवं योगं कृत्वा तस्यैवं विदुषो यज्ञस्येत्य् उक्तकर्मसम्पादनं च कृत्वा ततो योगाद् विरम्य जपित्वा गत्वा ग्रामैकरात्रचारी चेद् ग्रामान्तरं गच्छेत् । तदाह **शङ्खः** । 

> आत्मलाभसुखं यावत् तावद् ध्यात्वा शनैः शनैः ।  
> विरम्य योगात् प्रणवं जपेत् स्वाध्यायम् एव च ।  
> अन्यत्र विहरेद् ग्रामाद् ग्रामान्तरम् इति स्थितिः ॥ ६.५६ ॥

यदि ग्रामान्तरं न गच्छेत् तदा स्तुतिजपध्यानादि कुर्वन्न् आसीत । तद् आह **बृहस्पतिः** ।

> उशसः पूर्वम् उत्थाय कृतावश्यक्रियः शुचिः ।  
> गायत्रीम् अभ्यसेत् तावद् यावद् आदित्यदर्शनम् ॥ ६.५७ ॥  
> प्राणायामैर् जपैर् ध्यानैः स्तुतिभिश् चेतिहासकैः ।  
> पुराणैर् वेददृष्टैश् च किञ्चिद् अह्नो ऽवशेषयेत् ॥ ६.५८ ॥

इति प्रातःकाल्यं समाप्तम् ॥ ६.५९ ॥

अथ मध्याह्नकर्मोच्यते । तत्राह **शौनकः** ।


> अथ यथाविधि स्नात्वाचम्य आपो हि ष्ठा मयो भुव इति तिसृभिर् मार्जयित्वान्तर्जलगतो ऽघमर्षणेन षोडशप्राणायामान् धारयित्वोत्तीर्य वासः पीडयित्वा मृदम्भसा जङ्घयोः शौचं कृत्वा अन्यत् प्रयतं कौपीनं बहिर्वासश् च परिधाय अप आचम्य ॐ भूर् भुवः सुवर् इति जलपवित्रम् आदाय तर्पयति ॐ भूस् तर्पयामीति ॥ ६.६० ॥

पूर्ववत् सुकृताञ्जलिर् इत्यन्तम् [सेए ६.३८] । अथ उद् उ त्यं चित्रम् इति द्वाभ्याम् आदित्यम् उपतिष्ठते । प्राणायामान् षड् धारयित्वा गायत्र्याष्टशतं जपेद् इति ॥ ६.६१ ॥ **बोधायनः** । 


> उद् उ त्यं चित्रम् इति द्वाभ्याम् आदित्यम् उपतिष्ठते । ॐ इति ब्रह्म ब्रह्म वा एतज् ज्योतिः य एष तपति एष वेदो य एष तपति वेद्यम् एतद् य एष तपति । एवम् एवैष आत्मानं तर्पयति । आत्मने नमस्करोति । आत्मा ब्रह्म । आत्मा ज्योतिर् इति । अथ सावित्रीं सहस्रकृत्व आवर्तयेत् शतकृत्वो ऽपरिमितकृत्वः । ॐ भूर् भुवः सुवर् इति जलपवित्रम् आदायापो गृह्णाति [ब्ध् २.१७.३९–४२] ॥ ६.६२ ॥

हारीतः ।

> स्नात्वा ह्य् आचम्य विधिवज् जलपूतास्रवेण वै ।  
> वारिणा तर्पयित्वा तु मन्त्रवद् भास्करं नमेत् ॥ ६.६३ ॥

**क्रतुः** ।

> उद् उ त्यं चित्रं तच् चक्षुः शिवसङ्कल्पं पौरुषम् ।  
> सूक्तं च वैष्णवं भिक्षुः स्नात्वार्कस्याग्रतो जपेत् ॥ ६.६४ ॥  
> प्रातः सायं चोपतिष्ठेत् सूर्यं मैत्रैश् च वारुणैः ।  
> भुक्ते ग्रामे ऽह्नि भिक्षार्थी हंसमन्त्रेण पर्यटेत् ॥ ६.६५ ॥  
> त्रिभिस् त्रिभिर् वाच्यलिङ्गैः पावमान्यघमर्षणैः ।  
> मार्जयित्वा सुपूताद्भिर् गायत्र्यष्टशतं जपेत् ॥ ६.६६ ॥

**विश्वामित्रः** ।

> मध्याह्ने च ततः स्नात्वा सावित्रीं च समाहितः ।  
> जपं कृत्वा तु मेधावी वैदिकं किञ्चिद् आचरेत् ॥ ६.६७ ॥  
> वैष्णवं पावमानं च वारुणं रौद्रम् एव च ।  
> सौरं चोपनिषच् चैव जप्त्वा शुद्ध्यर्थम् आत्मनः ।  
> ध्यानं च विधिवत् कृत्वा ततो भिक्षां समाचरेत् ॥ ६.६८ ॥

**हारीतः** ।

> आसीनः प्राङ्मुखो मौनी प्राणायामत्रयं चरेत् ।  
> गायत्रीं च यथाशक्ति जप्त्वा ध्यायेत् परं पदम् ।  
> स्थित्यर्थम् आत्मनो नित्यं भिक्षाटनम् अथाचरेत् ॥ ६.६९ ॥

**देवलः** ।

> ऋग्वेदादीञ् जपेन् मन्त्रान् स्तोकांश् च प्राङ्मुखो यतिः ।  
> तेषां च नस्त्य् अनध्यायो नित्यकर्म हि तत् स्मृतम् ॥ ६.७० ॥  
> वैदिकेन विधानेन पूजां कुर्याद् धरेस् ततः ।  
> अभावे वेदमन्त्राणां पाञ्चरात्रोदितेन वा ॥ ६.७१ ॥

**मनुः** ।

> अह्नि रात्रौ च यान् जन्तून् हिनस्त्य् अज्ञानतो यतिः ।  
> तेषां स्नात्वा विशुद्ध्यर्थं प्राणायामान् षड् आचरेत् ॥ ६.७२ ॥ [म्ध् ६.६९] 

कथं पूजां प्रकुर्वीतेति । पुरुषसूक्तेन वेदगुह्यैर् अन्यैर् मन्त्रैश् च फलपुष्पोत्पाटने प्रायश्चित्तविधानात् अद्भिः कर्तव्यम् अन्याहृतैर् वा ॥ ६.७३ ॥ **आपस्तम्बः** ।


> स्वाध्याय एवोत्सृजमानो वाचं ग्रामे प्राणवृत्तिं प्रतिलभ्यानिहो ऽनमुत्रश् चरेत् । तस्य मुक्तम् आच्छादनं विहितम् । सर्वतः परिमोक्षम् एके ॥ ६.७४ ॥   
> [अप्ध् २.२१.१०–१२] 

**मनुः** ।

> अधियज्ञं ब्रह्म जपेद् आधिदैविकम् एव च ।  
> आध्यात्मिकं च सततं वेदान्ताभिहितं च यत् ॥ ६.७५ ॥ [म्ध् ६.८३]   
> संयोगं च वियोगं च वियोगस्य च साधनम् ।  
> जीवेश्वरप्रधानानां स्वरूपाणि विचिन्तयेत् ॥ ६.७६ ॥  
> इतिहासपुराणाभ्यां ध्यानाध्ययनसम्पदा ।  
> आमध्याह्नदिनं प्राप्य मध्याह्ने ऽप्य् एष वै विधिः ॥ ६.७७ ॥  
> स्नानस्य विधिकर्मान्ते प्रदायार्घ्यं यथोदितम्  
> उद् उ त्यं चित्रम् इत्य् आभ्याम् उपस्थाय ततो जपेत् ॥ ६.७८ ॥

इति मध्याह्नस्नानं समाप्तम् ॥ ६.७९ ॥

अथ भिक्षाटनम् उच्यते । तत्र्**ओशनाः** ।

> माधूकरम् असङ्कॢप्तं प्राक्प्रणीतम् अयाचितम् ।  
> तात्कालिकोपपन्नं च भैक्षं पञ्चविधं स्मृतम् ॥ ६.८० ॥  
> मनःसङ्कल्परहितान् गृहांस् त्रीन् पञ्च सप्त वा ।  
> गत्वा मधुवद् उद्धारो यत् तन् माधूकरं स्मृतम् ॥ ६.८१ ॥  
> शयनोत्थानतः प्राग् यत् प्रार्थितं भक्तिसंयुतैः ।  
> तत् प्राक्प्रणीतम् इत्य् आह भगवान् **उशना** मुनिः ॥ ६.८२ ॥  
> भिक्षाटनसमुद्योगात् प्राग् येनापि निमन्त्रितम् ।  
> अयाचितं च तद् भैक्षं भोक्तव्यं **मनुर्** अब्रवीत् ॥ ६.८३ ॥  
> उपस्थाने च यत् प्रोक्तं भिक्षार्थं ब्राह्मणेन हि ।  
> तात्कालिकम् इति प्रोक्तं तच् च प्राश्यं मुमुक्षुणा ॥ ६.८४ ॥  
> सिद्धम् अन्नं भक्तजनैर् आनीतं यन् मठं प्रति ।  
> उपपन्नं तद् इत्य् आहुर् मुनयो मोक्षकाङ्क्षिणः ॥ ६.८५ ॥  
> भिक्षाः पञ्चविधा ह्य् एताः सोमपानसमाः स्मृताः ।  
> आसाम् इहैकतमया वर्तयञ् छुद्धिम् आप्नुयात् ॥ ६.८६ ॥

**विश्वामित्रः** ।

> भैक्षप्रतिकृतीर् एता विदुर् माधूकरे स्थिते ।  
> शक्तो माधूकरे त्व् एताः कुर्वन् किल्बिषम् आप्नुयात् ॥ ६.८७ ॥

एकान्नं मधु मांसं चेत्य् एवमादयो निषेधा अनेनैकवाक्यत्वान् माधूकरसमर्थस्यैव द्रष्टव्याः [सेए १०.५९] । समर्थस्याप्य् अनुग्रहार्थम् एकान्नं न दुष्यति ॥ ६.८८ ॥ आह **मेधातिथिः** ।

> एकान्नं न तु भुञ्जीत न शूद्रान्नं न बह्व् अपि ।  
> अशक्तो ऽनुग्रहार्थं वा विप्राद् एकान्नभुग् भवेत् ॥ ६.८९ ॥

**कात्यायनः** ।

> याचितायाचिताभ्यां तु भैक्षाभ्यां वर्तयेद् यतिः ॥ ६.९० ॥

**अङ्गिराः** ।

> व्याधितानां यतीनां तु वृद्धानां दीर्घरोगिणाम् ।  
> एकान्नाशनदोषेण नैनस् तेषां तु विद्यते ॥ ६.९१ ॥

**बोधायनः** ।

> यात्रामात्रं भुञ्जीतेति ॥ ६.९२ ॥ [ब्ध् २.१८.१२] 

**कपिलः** ।

> असाङ्केतिकतात्कालिकादिप्रशस्तान्नं भुञ्जीत । प्रेतान्नं वर्जयेद् यतिर् इति ॥ ६.९३ ॥

**यमः** ।

> चरेन् माधूकरं भैक्षं यतिर् म्लेच्छकुलाद् अपि ।  
> एकान्नं न तु भुञ्जीत बृहस्पतिसमाद् अपि ॥ ६.९४ ॥  
> ब्राह्मणेभ्यः परं नास्ति वासुदेवात् परो न च ।  
> वर्णाश्रमात् परो नास्ति नास्ति वेदसमा श्रुतिः ।  
> नास्ति भैक्षसमा शुद्धिस् तपो नानशनात् परम् ॥ ६.९५ ॥  
> भैक्षं माधूकरं यत् तन् महापातकनाशनम् ।  
> तस्मात् तेनैव वर्तेत शुद्धे पात्रे ऽथ निर्व्रणे इति ॥ ६.९६ ॥

अथ माधूकरधर्माः । तत्र कालं **मनुर्** आह ।

> विधूमे सन्नमुसले व्यङ्गारे भुक्तवर्जिते ।  
> वृत्ते शरावसम्पाते भिक्षां नित्यं यतिश् चरेत् ॥ ६.९७ ॥ [म्ध् ६.५६] 

**क्रतुः** ।

> पूर्वाह्णे विचरेद् योगी सम्यग्ज्ञानी तु पश्चिमे ।  
> मध्याह्ने भिक्षयन् भिक्षुस् तेन ह्य् आप्नोति किल्बिषम् ॥ ६.९८ ॥

पञ्चदशघटिकाया ऊर्ध्वं पादोनचतस्रो मध्याह्नः यत् प्रतीचीनं सङ्गवात् प्राचीनं मध्यन्दिनाद् इति लिङ्गदर्शनात् ॥ ६.९९ ॥ **कपिलः** ।

> अत्यन्तं बुभुक्षितो न जघन्यं कलम् उदीक्षेतेति ॥ ६.१०० ॥

भैक्षदेशनियमे **बोधायनः** ।


> अथ भैक्षचर्या । ब्राह्मणानां शालीनयायावराणां प्रवृत्ते वैश्वदेवे भिक्षां लिप्सेतेति ॥ ६.१०१ ॥ [ब्ध् २.१८.४] 

**विष्णुः** ।

> भैक्षं चरेद् गृहस्थेषु यायावरगृहेषु च ।  
> श्रेष्ठा तु प्रथमा चेयं वृत्तिर् अत्रोपदिश्यते ॥ ६.१०२ ॥  
> अत ऊर्ध्वं गृहस्थेषु साग्निकेषु चरेद् यतिः ।  
> श्रद्दधानेषु दान्तेषु श्रोत्रियेषु महात्मसु ॥ ६.१०३ ॥  
> अत ऊर्ध्वम् अशूद्रेषु त्व् अदुष्टापतितेषु च ।  
> भैक्षचर्या त्व् इयं तस्य त्रिप्रकारा प्रकीर्तिता ॥ ६.१०४ ॥

**मेधातिथिः** ।

> ब्राह्मणक्षत्रियविशां मध्ये तद् भैक्षम् आचरेत् ।  
> तत्राप्य् असम्भवे पूर्वाद् आददीतोत्तरोत्तरात् ॥ ६.१०५ ॥  
> सर्वेषाम् अप्य् अभावे तु भक्तत्रयम् अनश्नतः ।  
> भैक्षं शूद्राद् अपि ग्राह्यं रक्ष्याः प्राणास् तु भिक्षया ॥ ६.१०६ ॥   
> धर्मार्थकाममोक्षाणां प्राणाः संस्थितिहेतवः ।  
> तान् निघ्नतां किं न हतं रक्षतां किं न रक्षितम् ॥ ६.१०७ ॥  
> प्राणायामशतं कुर्याच् छतार्धं पादम् एव वा ।  
> शूद्रविट्क्षत्रभैक्षेषु ह्य् आपत्सु च विशुद्धये ।  
> अज्ञानाद् अर्धम् एतस्य प्रायश्चित्तं विशुद्धये ॥ ६.१०८ ॥

**क्रतुः** ।

> न क्रियायोगचरणं शौचाशौचं शुभाशुभम् ।  
> पृच्छेन् माधूकरे भैक्षे शीलं वृत्तं श्रुतं कुलम् ।  
> पात्रे तु पतिते भैक्षे शौचाशौचं विनश्यति ॥ ५.१०९ ॥

**वृद्धजाबालिः** ।

> न वर्णविचयं कुर्यान् न च पृच्छेच् छुभाशुभम् ।  
> पात्रे तु पतिते भैक्षे शौचाशौचं न चिन्तयेत् ॥ ५.११० ॥

विनश्यतीति वा पाठः । **अत्रिः** ।


> न ज्ञातीनां कुले भिक्षेत् । अन्तेवासिपरिपन्थिज्ञातीश्वरप्रेतसूतकगृहेषु भिक्षाम् उपलभ्य न गृह्णीयात् । आत्मना संस्कृतं परबाधाकरं च वर्जयेत् ॥ ५.१११ ॥

**कपिलः** ।

> सुजीर्णश् च कृशो रोगी प्रशान्तो विकलेन्द्रियः ।  
> शिष्यबन्धुसुतभ्रातृसखिभ्यो भैक्षम् आचरेत् ॥ ९.११२ ॥  
> अश्वशय्यासनादीनां बाह्यानां स्पर्शलक्षणैः ।  
> याजनाध्यापनव्याख्यावस्त्रभाण्डपरिग्रहैः ॥ ९.११३ ॥  
> मैथुनेक्षणसङ्कल्पैः सङ्करी स्याद् यतिः कृतैः ।  
> तस्मात् पुत्राद् भैक्षम् इच्छेद् गृहे ऽरण्ये ऽपि वाश्रयन् ॥ ९.११४ ॥

**स एवाह** ।

> सुजीर्णो ऽतिकृशो रोगी शताब्दो विकलेन्द्रियः ।  
> शिष्यबन्धुसुतभ्रातृसुहृद्भ्यो भैक्षम् आचरेत् ॥ ९.११५ ॥  
> कुब्जवामनकुण्डाश् च छिन्नपङ्ग्वन्धरोगिणः ।  
> भिक्षादोषैर् न लिप्यन्ते यदि राजा न पालयेत् ॥ ९.११६ ॥ 

गृहसङ्ख्यां **वसिष्ठ** आह ।


> सप्तागाराण्य् असङ्कल्पितानि चरेद् विधूमे सन्नमुसले एकशाटीपरिवृतो ऽजिनेन वा   
> ॥ ९.११७ ॥ [वध् १०.७–९] 

**देवलः** ।

> सर्वं वा विचरेद् ग्रामं पूर्वोक्तानाम् असम्भवे ।  
> नियम्य प्रयतो वाचम् अभिशस्तांश् च वर्जयेत् ॥ ९.११८ ॥  
> श्रोत्रियस्य कदर्यस्य वदान्यस्य च वार्द्धुषेः ।  
> मीमांसित्वोभयं देवाः समम् अन्नम् अकल्पयन् ॥ ९.११९ ॥  
> तान् प्रजापतिर् इत्य् आह मा कृध्वं विषमं समम् ।  
> श्रद्धापूतं वदान्यस्य हतम् अश्रद्धयेतरत् ॥ ९.१२० ॥  
> उद्यतं चाप्य् अभोज्यान्नं यच् च व्याधिप्रकोपनम् ।  
> निराकृतान्नं वान्येन नाददीत विचक्षणः ॥ ९.१२१ ॥

**अत्रिः** ।

> अथ भैक्षविधिं कृत्स्नं वक्ष्ये वर्ज्यांश् च नित्यशः ।  
> यम् अकुर्वन् पतत्य् आशु यतिः कुर्वन् विमुच्यते ॥ ९.१२२ ॥  
> माधूकरेण वर्तेत न कुर्याद् इतराः सदा ।  
> ताः सर्वाः कुत्सिता वृत्तिर् अनिन्द्या मन्त्रणाद् ऋते ॥ ९.१२३ ॥  
> माधूकरम् असङ्कॢप्तम् उपपन्नं यदृच्छया ।  
> तद् अश्नीयाद् अनिन्द्यान्नं निःस्पृहेणैव चेतसा ॥ ९.१२४ ॥  
> षट् त्रीन् वापि च सप्ताष्टौ नित्यं भिक्षुर् गृहांश् चरेत् ।  
> माधूकरम् इदं श्रेष्ठम् ऊर्ध्वं वा कामतश् चरेत् ॥ ९.१२५ ॥  
> कणयावकपिण्याकशाकतक्रपयोदधि ।  
> भिक्षां सर्वरसोपेतां हिंसावर्जं समाहरेत् ॥ ९.१२६ ॥  
> व्रताविरुद्धं यद् यस्य तस्य तद् भक्षणं भवेत् ।  
> हितं मितं सदाश्नीयाद् यत्स् उखेनैव जीर्यते ।  
> धातुः प्रकुप्यते येन तद् अन्नं वर्जयेद् यतिः ॥ ९.१२७ ॥  
> कुटुम्बसङ्कटं चैव लोभेनोपहतं गृहम् ।  
> पीडयान्नं प्रयच्छेत तस्मात् तद् वर्जयेद् गृहम् ॥ ९.१२८ ॥  
> शाठ्यं वाप्य् अथ दैन्यं वा लक्ष्यते यद् गृहे क्वचित् ।  
> वर्जयेत् तद् गृहं भिक्षुः काकजग्धं यथा हविः ॥ ९.१२९ ॥  
> उदक्याचोदितं ह्य् अन्नं द्विजान्नं शूद्रचोदितम् ।  
> प्राण्यङ्गे चायसे वापि कॢप्तान्नं वर्जयेद् यतिः ॥ ९.१३० ॥  
> पित्रर्थं कल्पितं पूर्वं देवार्थं वान्यकारणात् ।  
> वर्जयेत् तादृशीं भिक्षां परबाधाकरीं तथा ॥ ९.१३१ ॥  
> नोत्पन्ना सन्ततिः काचिद् यत्र स्त्रीपुंसयोर् गृहे ।  
> नाश्नीयात् तद्गृहे भिक्षुर् भुक्त्वा चान्द्रायणं चरेत् ॥ ९.१३२ ॥  
> दृष्टं भ्रूणहपाषण्डैः कुष्ठ्यादिभिर् उदक्यया ।  
> श्वषण्डकाकचण्डालैर् अन्यैर् वान्तेऽवसायिभिः ॥ ९.१३३ ॥  
> पश्यंश् चैतान् न भिक्षेत भिक्षंश् चान्द्रायणं चरेत् ।  
> एतैर् न चापि सम्भाषेन् मार्गप्रश्नाद् भयाद् विना ॥ ९.१३४ ॥  
> महापातकिनः सर्वान् पतितान् परिवर्जयेत् ।  
> सर्वेषु व्यवहारेषु भोजनार्थे विशेषतः ॥ ९.१३५ ॥  
> कृते देशं त्यजेद् ग्रामं त्रेतायां द्वापरे कुलम् ।  
> कर्तारं तु कलौ दुष्टं त्यक्त्वा भैक्ष्यं चरेद् यतिः ॥ ९.१३६ ॥  
> कर्ता चैवानुमन्ता च प्रेरकश् चानुमोदकः ।  
> पुण्ये चैव तथा पापे भवन्ति फलभागिनः ॥ ९.१३७ ॥  
> सगोत्रम् असगोत्रं वा यद्गृहे सूतकं भवेत् ।  
> न तावच् छुध्यते भूमिर् यावत् तत् स्याद् अनिर्दशम् ॥ ९.१३८ ॥  
> न तत्र कर्म कुरुते पितृदेवादिकं क्वचित् ।  
> भिक्षां भिक्षुर् न भिक्षेत भिक्षंश् चान्द्रायणं चरेत् ॥ ९.१३९ ॥  
> न ज्ञातीनां कुले भिक्षुर् न चेश्वरगृहे क्वचित् ।  
> न शिष्यबन्धुमित्रादीन् भिक्षां लिप्सेत कर्हिचित् ॥ ९.१४० ॥  
> नाश्नन्ति पितरो देवा नाश्नन्ति वृषलीपतेः ।  
> स्त्रीजितस्यापि नाश्नन्ति तदन्नं वर्जयेद् यतिः ॥ ९.१४१ ॥  
> वर्णानाम् आश्रमाणां च स्वधर्मो वीरसञ्ज्ञितः ।  
> ये तु तस्मिन् प्रवर्तन्ते वीरास् ते विप्रकीर्तिताः ।  
> यस् तं लोपयते धर्मं तं वीरघ्नं यतिस् त्यजेत् ॥ ९.१४२ ॥  
> अथ दिग्वाससीं कन्यां गर्भिणीं मलिनां तथा ।  
> प्रमत्तां मुदितां क्रुद्धाम् अन्नं भोक्तुं समुद्यताम् ॥ ९.१४३ ॥  
> गर्भभर्तृद्रुहां चैव स्वैरिणीं कामचारिणीम् ।  
> अवीरां कुष्ठिनीं चान्धां पुनर्भूं कृत्रिमां तथा ॥ ९.१४४ ॥  
> मुक्तकेशीं सुखासीनां सरागां विस्मयान्विताम् ।  
> शठां दीनां दुराचारां सखेदां व्याधिपीडिताम् ॥ ९.१४५ ॥  
> निर्लज्जां वर्धकीं श्रान्तां प्रेष्यां क्लीबां सुनिष्ठुराम् ।  
> भिक्षां भिक्षुर् न भिक्षेत पाययन्तीं स्तनं शिशुम् ॥ ९.१४६ ॥

**कपिलः** ।


> कुटुम्बसङ्कटं सोपरोधं वा गृहं न विशेत् । सुप्तां मत्तां प्रमत्तां प्रमुदितां सखेदां सुखासीनाम् अन्तर्वत्नीं व्याधितां भर्तृगतां सरागाम् अन्नं भोक्तुम् उद्यतां बाललग्नस्तनां भिक्षां न याचेत । रजस्वलाप्रयुक्तां नग्नवधूहस्तगताम् अवज्ञोपहतां कुमार्यानीतां भिक्षां न याचेत न गृह्णीयाच् च  
> ॥ ९.१४७ ॥

**क्रतुः** ।

> प्रत्यक्षलवणं मांसं मधु शावकसौतकम् ।  
> मूर्खाभिशस्तपतितक्लीबान्नानि च वर्जयेत् ॥ ९.१४८ ॥  
> अधीरां स्वैरिणीं कुष्ठीं गर्भभर्तृद्रुहाम् अपि ।  
> कन्यां धात्रीं पुनर्भूं च नग्नां भिक्षेत न क्वचित् ॥ ९.१४९ ॥

**वृद्धजाबालिः** ।

> द्वाव् एवाश्रमिणौ भोज्यौ वानप्रस्थो गृही तथा ।   
> अभोज्यम् अन्नम् अन्येषाम् इतरेषां च लिङ्गिनाम् इति ॥ ९.१५० ॥

अथ भिक्षाचर्या । तत्राह **शौनकः** । 


> अथ सप्तव्याहृतिभिर् गोवालरज्ज्वा सोदकया पात्रं प्रक्षाल्य हंसः शुचिषद् इत्य् आदित्यम् उपस्थाय वाग्यतः प्रसन्नात्मा च गच्छेद् इति ॥ ९.१५१ ॥

**शङ्खलिखितौ** ।


> काष्ठालाबुविदलपार्थिवानाम् एकैकं भैक्षभाजनम् । तस्य गोवालरज्ज्वा सोदकपाणिना परिघर्षणं कृत्वा साधुवृत्तेषु ब्राह्मणेषु भैक्षचर्यां चरेत्   
> ॥ ६.१५२ ॥

**अत्रिः** ।

> सव्येनादाय पात्रं तु त्रिदण्डं दक्षिणे करे ।  
> उपस्थानं रवेः कुर्याद् ध्यात्वा चैकत्वम् आत्मनः ॥ ६.१५३ ॥  
> जपेद् विरजसं मन्त्रं देवं ध्यायन् समाहितः ।  
> यो ऽसौ विष्ण्वाख्य आदित्ये पुरुषो ऽन्तर्हृदि स्थितः ॥ ६.१५४ ॥  
> सो ऽहं नारायणो देवः पुरुषो लोकसाक्षिकः ।  
> एवं ध्यात्वात्मनात्मानं पुरुषं विश्वभावनम् ॥ ६.१५५ ॥  
> प्रदक्षिणं ततः कृत्वा नमस्येत् तिमिरापहम् ।  
> नमस्कृत्य पुनर् भूमौ समारोहेद् उपानहौ ॥ ६.१५६ ॥  
> शौचार्थं विचरेद् भिक्षुः पादत्राणे तु न त्यजेत् ।  
> उदपात्रं तथा भिक्षां विना दुष्यत्य् उपानहौ ॥ ६.१५७ ॥  
> उपानहाव् अवष्टभ्य व्रजेद् भिक्षुः स्मरन् हरिम् ।  
> विष्णुस् तिर्यग् अधोर्ध्वं मे वैकुण्ठो विदिशो दिशः ॥ ६.१५८ ॥  
> पातु मां सर्वतो रामो धन्वी चक्री च केशवः ।  
> स मां रक्षतु गोविन्दः सोमपो हव्यकव्यभुक् ॥ ६.१५९ ॥  
> विष्णुस् तार्क्ष्यासनो ऽनन्तश् चक्री वामनरूपधृक् ।  
> यो ऽसौ सर्वगतः सूक्ष्मः परमात्मा सनातनः ॥ ६.१६० ॥  
> निर्गुणो निष्कलश् चैव श्वेतमूर्तिधरो ऽव्ययः ।  
> अनाद्यन्तः सदानन्ते फणामणिविभूषिते ।  
> श्वेते क्षीरार्णवे मध्ये स मां रक्षतु माधवः ॥ ६.१६१ ॥  
> सबाह्याभ्यन्तरं देहम् आपादतलमस्तकम् ।  
> सर्वायुधः सर्वशक्तिः पातु मां गरुडध्वजः ॥ ६.१६२ ॥  
> स मां रक्षतु सर्वात्मा माधवः परमेश्वरः ।  
> यस्य नाभ्यम्बुजाज् जातो ब्रह्मा सर्गकरः प्रभुः ॥ ६.१६३ ॥  
> एवं ध्यायन्न् एकवासा उपवीती च पर्यटेत् ।  
> वासो हि ब्रह्मणा सृष्टं सर्वधर्मप्रसिद्धये ।  
> वस्त्राभावे क्रियाः सर्वा निष्फलाः परिकीर्तिताः ॥ ६.१६४ ॥

**देवलः** ।


> आत्मानं ब्रह्मस्वरूपसंस्थानं कृत्वा नमो ब्रह्मण इत्य् एतैर् नमस्कारं कृत्वा विरजसं मन्त्रं जपित्वा आ सत्येनेति प्रदक्षिणं कृत्वा ये ते पन्थान इति जपित्वा वाग्यतः परिव्रजेत् ॥ ६.१६५ ॥

**यमः** ।

> मेध्यं भैक्षं चरेन् नित्यं सायाह्ने वाग्यतः शुचिः ।  
> एकवासा अवासा वा मन्दगामी युगान्तदृक् ॥ ६.१६६ ॥  
> एक एव चरेद् भैक्षम् एकदृष्टिर् अलोलुपः ।  
> तृप्तिप्रयोजनो न स्याद् यो ‘नग्निर् अनिकेतनः ॥ ६.१६७ ॥

**मेधातिथिः** ।

> ऊर्ध्वं जान्वोर् अधो नाभेः परिधायैकम् अम्बरम् ।  
> द्वितीयम् अन्तर्वासश् च परिधाय रविं ततः ॥ ६.१६८ ॥  
> उपस्थायाथ भैक्षार्थं पात्री दण्डी गृहान् व्रजेत् ।  
> तिष्ठेत् सन्दर्शने द्वारि याच्य भिक्षाम् अधोमुखः ॥ ६.१६९ ॥  
> वाग्यतः सुप्रसन्नात्मा स्वपन् ध्यायन् दिवापि च ।  
> अदृष्टोपक्रमे काले तूष्णीं गोदोहसम्मितम् ॥ ६.१७० ॥  
> यदि नोद्यमते कश्चिद् दृष्ट्वाप्य् अन्यगृहं व्रजेत् ।  
> तावत् प्रतिश्रुते तिष्ठेद् यावद् भैक्षं प्रदीयते ॥ ६.१७१ ॥

**क्रतुः** ।

> दृष्टिपूतपदन्यासी मौनी तु सुमतिः शमी ।  
> एकवस्त्र्य् एकपात्री च निःसङ्गः सुप्तवच् चरेत् ॥ ६.१७२ ॥  
> चतुःषडष्टकाले वा यतिश् चान्द्रायणेन वा ।  
> पञ्चसप्तगृहेभ्यो वा भिक्षाम् इच्छेत् क्रियावताम् ॥ ६.१७३ ॥  
> भवत्पूर्वं सकृद् याचेत् तिष्ठन् भिक्षाम् अधोमुखः ।  
> गोदोहमात्रम् आकाङ्क्षेन् निष्क्रान्तो न पुनर् व्रजेत् ॥ ६.१७४ ॥

**बोधायनः** ।

> भवत्पूर्वं प्रचोदयात् । गोदोहनम् आकाङ्क्षेत् ॥ ६.१७५ ॥ [ब्ध् २.१८.५–६] 

**देवलः** ।

> भिक्षाकाले सदा कार्यं यतीनां छत्रधारणम् ।  
> वर्षमाणे तु पर्जन्ये न तु घर्मार्कतापनात् ॥ ६.१७६ ॥

**अत्रिः** ।

> एकवस्त्र्य् एकपात्री च सदैकाकी व्रजेद् यतिः ।  
> एककालं चरेद् भैक्षं न जघन्यं कथञ्चन ॥ ६.१७७ ॥  
> ऊर्ध्वं न तिर्यग् दूरं वा निरीक्षेत् पर्यटन् यतिः ।  
> युगमात्रं महीपृष्ठं भिक्षुर् गच्छेद् विलोकयन् ॥ ६.१७८ ॥  
> न वीक्षेद् द्वाररन्ध्रेण भिक्षालिप्सुर् गृहान्तरम् ।  
> न कुर्याद् घोषणं तत्र न द्वारं ताडयेद् यतिः ॥ ६.१७९ ॥  
> अतिक्रम्य गृहं पूर्वं प्रविशेन् न पुनस् तु तत् ।  
> प्रविश्य भिक्षाम् आदाय त्रिंशत् प्राणायमांश् चरेत् ॥ ६.१८० ॥  
> नैव सव्यापसव्येन भिक्षाकाले चरेद् गृहम् ।  
> अनिन्द्यातिक्रमं कृत्वा प्राणायामशतं चरेत् ॥ ६.१८१ ॥  
> पूर्वासङ्कल्पितगृहं स्वयं विवृतम् आश्रयेत् ।  
> देशकालविभागेन सामर्थ्यापेक्षयापि च ॥ ६.१८२ ॥  
> अनागते परे भिक्षौ भिक्षार्थं प्रविशेद् गृहम् ।  
> प्रविश्य भैक्षभुग् गेहं निष्प्रकम्पेन चेतसा ॥ ६.१८३ ॥  
> गृहिणीदर्शने वापि वह्न्यागारे ऽपि वा स्थितः ।  
> सव्येनादाय पात्रं तु त्रिदण्डं दक्षिणेन तु ॥ ६.१८४ ॥  
> प्रणवादि भवत्पूर्वं भिक्षां देहीति याचयेत् ।  
> भिक्षार्थं चोदनं कृत्वा शक्तो नोपविशेत् क्वचित् ॥ ६.१८५ ॥  
> न चान्यद् वस्तु याचेत तृप्तिलोभेन किञ्चन ।  
> कृत्वा भिक्षां दृष्टिपूतां दातुश् च करसंस्थिताम् ॥ ६.१८६ ॥  
> त्रिदण्डं दक्षिणे त्व् अंसे यतिः सन्धाय पाणिना ।  
> उत्पाट्य पात्रकवचं दक्षिणेन करेण तु ।  
> पात्रं वामकरे स्थाप्यं न क्वचिद् दक्षिणे करे ॥ ६.१८७ ॥

**लिखितः** ।

> नैकान्नं म्रियमाणो ऽपि भुञ्जीतापि निषादजात् ।  
> माधूकरेण वर्तेत सत्त्वशुद्धिकरं हि तत् ॥ ६.१८८ ॥  
> नैकस्मिन् नापि कुत्रापि प्रत्याख्यातो गृहे पुनः ।  
> प्रविशेद् भैक्षसमये न च गेहान्तरेण वा ।  
> अन्यार्थं पूर्वकॢप्तं वा भिक्षां नैवाददीत च ॥ ६.१८९ ॥

**काश्यपः** ।


> चतुरङ्गुलान्तरितः समपादो निश्चलस् तिष्ठेत् । काष्ठपाषाणमृण्मयवर्जम् अशुचिर् इति न जुगुप्सेत शुचिर् इति मत्वा गृह्णीयात् । मुखमण्डलं न कदाचिन् निरीक्षेत । हस्तमात्रं चक्षुषा पश्येत् । तथाग्रतो युगमात्रावलोकी । पार्श्वं पृष्ठतश् च मुहुर् मुहुर् नावलोकयेत् । विवृतद्वाराणि प्रविशेत् । अपद्वाराणि न प्रविशेत् । द्वारं न हन्यात् न घोषयेत् । क्षिप्रं न निर्गच्छेत् । चिरं न तिष्ठेद् इति ॥ ६.१९० ॥

**देवलः** ।

> ग्रामे प्रविष्टे भिक्षार्थे यदि विघ्नो भवेत् क्वचित् ।  
> पुनर् भैक्षं न भिक्षेत बहिर् ग्रामाद् विनिर्गतः ॥ ६.१९१ ॥

**जमदग्निः** ।

> पञ्चाहं सप्तरात्रं वा यस्मिन् भिक्षा न लभ्यते ।  
> तद् गृहं वर्जयेन् नित्यं चण्डालगृहवद् यतिः ॥ ६.१९२ ॥  
> तद्दिनानि गृहस्थस्य निराशो भिक्षुको व्रजेत् ।  
> स्वाध्यायं होमदानं च सर्वम् आदाय गच्छति ॥ ६.१९३ ॥

**स एवाह** ।

> आहारमात्राद् अधिकं यतिर् भैक्षं तु नाहरेत् ।  
> अन्यायेन तु पक्वान्नं चोरवद् दण्डम् अर्हति ॥ ६.१९४ ॥

**वृद्धजाबालिः** ।

> एकपात्रेण भुञ्जीत निर्दिष्टं व्रतम् उत्तमम् ।  
> नैव दोषो द्विपात्रेण त्व् अशक्तो व्याधिपीडने ॥ ६.१९५ ॥  
> शक्तश् च नीरुजश् चैव नैकपात्रेण वर्तयन् ।  
> पात्रलोभी स दुष्टात्मा नरकं प्रतिपद्यते ॥ ६.१९६ ॥  
> लोभमानस् तु यो भिक्षुः पात्रपूरणम् इच्छति ।  
> दाता स्वर्गम् अवाप्नोति भोक्ता भुञ्जीत किल्बिषम् ॥ ६.१९७ ॥  
> निमन्त्रितस् तु सन्न्यासी यदा भिक्षां समाचरेत् ।  
> लोभं तत्र प्रकुर्याच् चेत् पतत्य् एव न संशयः ॥ ६.१९८ ॥  
> देहि देहीति यो ब्रूयाल् लवणव्यञ्जनादि वा ।  
> गोमांसतुल्यं तद् भैक्षं भुक्त्वा चान्द्रायणं चरेत् ॥ ६.१९९ ॥  
> यत् किञ्चिद् दीयमानं तु गृहिणीकरसंस्थितम् ।  
> न गृह्णात्य् अल्पबुद्ध्या चेत् काकयोनिषु जायते ॥ ६.२०० ॥

**कपिलः** ।


> भिक्षित्वा न चिरम् आसीत । नेत्य् उक्ते चादोषमनाः परिवर्तेत । नैकपात्रपूरणम् अन्विच्छेत् ॥ ६.२०१ ॥ 

**भरद्वाजः** ।

> पूर्णा दर्वि परापत इति जपित्वा पुनर् नम इति परिवर्तेत ॥ ६.२०२ ॥

अथ भोजनविधिः । तत्र **शौनकः** ।


> तत उपावृत्य शुचौ देशे पात्रं न्यस्य पादौ प्रक्षाल्याचम्य त्रीन् प्राणायामान् धारयित्वाप आचम्य ॐ इति वारिणा भैक्ष्यं प्रोक्ष्य गायत्र्याभिमन्त्र्य इदं विष्णुर् विचक्रम इति विष्णवे हविर् निवेदयेत् । उद् उ त्यं चित्रम् इति द्वाभ्याम् आदित्याय ब्रह्म जज्ञानम् इति ब्रह्मणे भूतेभ्यो नम इति भूतेभ्यो निवेदयेत् । अथ शेषम् औषधवत् प्राश्नीयात् ॥ ६.२०३ ॥

**बोधायनः** ।


> अथ भैक्षचर्याया उपावृत्य पात्रं शुचौ देशे न्यस्य हस्तं पादं च प्रक्षाल्याचम्य उद् उ त्यं चित्रम् इत्य् आदित्यस्याग्रे निवेदयेत् । ब्रह्म जज्ञानम् इति ब्रह्मणे इदं विष्णुर् इति विष्णवे भूतेभ्यो नम इति भूतेभ्यो निवेदयेद् इति । विज्ञायते । आधानप्रभृति यजमान एवाग्नयो भवन्ति । तस्य प्राणो गार्हपत्यः अपानो ऽन्वाहार्यपचनः व्यान आहवनीयः समानोदानौ सभ्यावसथ्यौ । पञ्च वा एते ऽय आत्मस्था आत्मन्य् एव जुहोति । स एवात्मयज्ञ आत्मनिष्ठ आत्मप्रतिष्ठित आत्मानं क्षेमं नयतीति विज्ञायते । भूतेभ्यो दयापूर्वं संसृज्य शेषम् अद्भिः संस्पृश्य औषधवत् प्राश्नीयात् ॥ ६.२०४ ॥ [ब्ध् २.१८.७–१०] 

**यमः** ।

> न भैक्षपात्रे भुञ्जीत पात्रे नाचमनं चरेत् ।  
> कृतत्रेताद्वापरेषु पात्रभोजी यतिर् भवेत् ।  
> कलौ न पात्रे भुञ्जीत धारयेन् न च कुण्डिकाम् ॥ ६.२०५ ॥

**भरद्वाजः** ।


> यत् किञ्चिज् जीर्णपर्णं पतितं पात्रं लब्ध्वा तत्राश्नीयान् न तैजसे कदाचन । तैजसपात्रे भोजनं कृत्वा प्राजापत्यं समाचरेत् । ग्रामान्ते विजने ऽरण्ये तटाके विजने नदीपुलिने पुष्करिणीषु गत्वा तद् अन्नम् उपयुञ्जीत । तीर्थदेशे प्रक्षालनं कृत्वा सान्तर्धानं पात्रं स्थापयेत् । मृत्तिकात्रयेण तु पादौ प्रक्षाल्य हस्तौ च तथैव प्रक्षाल्याचम्य प्राणायामान् षड् आचरेत् । प्रणवेन गायत्र्या अन्नसूक्तं जपित्वा परमात्मस्वरूपं ध्यात्वा अमृतोपस्तरणम् असित्य् अपः प्राश्य प्राणाहुतिं जुहोति । भोजनमध्ये यत् किञ्चित् सूक्ष्मकेशमक्षिकाभिहतं च तद् अन्नं पिण्डमात्रम् उद्धृत्य हस्तप्रक्षालणं कृत्वा भोजनं करोति । मुखे केशं लग्नं तत्क्षणात् क्षिपेद् ग्रासमास्येन द्वादशगण्डूषैर् मुखप्रक्षालणं कृत्वा भोजनं करोति  
> ॥ ६.२०६ ॥ 

**बृहस्पतिः** ।

> सुगुप्तवाङ्मनश्चक्षुर् गुप्तगुह्यः कृताह्निकः ।  
> सुगुप्तभैक्षम् आहृत्य सुगुप्तं भोजनं चरेत् ॥ ६.२०७ ॥  
> न स्पृशेद् वामहस्तेन भुञ्जानो ऽन्नं कदाचन ।  
> न पादौ न शिरोपस्थं न पद्भ्यां भोजनं स्पृशेत् ॥ ६.२०८ ॥  
> न किञ्चिद् भेषजाद् अन्यत् तत् तथा दन्तधावनात् ।  
> विना भोजनकालेन न भक्ष्यान् भक्षयेद् यतिः ॥ ६.२०९ ॥

**विष्णुः** ।

> भैक्षं यवाग्रं भुञ्जीत पयो घृतम् अथापि वा ।  
> सुपक्वं फलमूलं वा शाकपिण्याकसक्तु वा ॥ ६.२१० ॥  
> इत्य् एते ह्य् अशनाकारा योगिनः सिद्धिकारकाः ।  
> तत् प्रयुञ्ज्याद् अहर् अहः परमेण समाधिना ॥ ६.२११ ॥  
> अपः पीत्वा सकृत् तूष्णीं भुञ्जानः प्राक् समाहितः ।  
> प्राणायेति तु भुञ्जीत प्रथमाम् आहुतिं यतिः ॥ ६.२१२ ॥  
> अपानाय द्वितीया स्याद् व्यानायेति ततः परा ।  
> उदानाय चतुर्थी स्यात् समानायेति पञ्चमी ॥ ६.२१३ ॥  
> इत्थं प्राणाहुतीर् हुत्वा शेषं भुञ्जीत वाग्यतः ।  
> अपः पुनः सकृत् प्राश्य त्व् आचम्य हृदयं स्पृशेत् ॥ ६.२१४ ॥

**यमः** ।

> विधूमे सन्नमुसले वृत्ते वा यज्ञसंस्तरे ।  
> न श्ववृत्तिसमाकीर्णे न तापससमाकुले ॥ ६.२१५ ॥  
> नाभुक्तवति लोके वा भैक्षं भिक्षेत भिक्षुकः ।  
> यात्रामात्रं तु गृह्णीयात् केवलं प्राणधारणम् ।  
> यथालब्धं च नाश्नीयात् कामं भुञ्जीत न क्वचित् ॥ ६.२१६ ॥  
> भैक्षस्यागमशुद्धस्य प्रोक्षितस्य हुतस्य च ।  
> यावतो ग्रसते ग्रासांस् तावद्भिः क्रतुभिः समाः ॥ ६.२१७ ॥  
> प्रोक्षितं प्रणवेनैव हुतम् आध्यात्मिकाग्निषु ।  
> प्राणादिषु दशार्धेषु स्वाहाकारैः पृथक् पृथक् ॥ ६.२१८ ॥  
> प्राणश् चक्षुर् दिवं सूर्यो व्यानः श्रोत्रं निशा शशी ।  
> अपानो वाङ् मनो वह्निः समानो ऽपो मनो ऽशनिः ॥ ६.२१९ ॥  
> उदानो वायुर् आकाशस् तृप्यन्त्व् अन्नं समाहितः ।  
> दत्वैषां भक्षयंस् तृप्तिं मुच्यते स ऋणत्रयात् ॥ ६.२२० ॥

भैक्षस्य भोजनं सर्वत्रोक्तं प्रक्षाल्य भोजनम् । आह **संवर्तः** ।

> अष्टौ भिक्षाः समादाय स मुनिः पञ्च सप्त वा ।  
> अद्भिः प्रक्षाल्य तत् सर्वं भुञ्जीत सुसमाहितः ॥ ६.२२१ ॥

**कपिलः** ।


> अथ ग्रामाद् आगत्य एकपात्रेण भैक्षम् उदकेन प्लाव्य सकृद् भुञ्जीत । न केनचित् सह सम्भाषेत किञ्चन । न किञ्चन याचेद् औषधाद् अन्यत् । एवं वर्तमानो यावज्जीवं भिक्षुको मुक्तो भवेत् ॥ ६.२२२ ॥

दोषाशङ्कायामिदं द्रष्टव्यम् । क्रतुः ।

> चतुष्कैः प्रोक्षयेद् भिक्षां तल्लिङ्गैर् बलिम् आहरेत् ।  
> विष्णुब्रह्मार्कभूतेभ्यो दद्याद् वा किञ्चिद् अर्थिने ॥ ६.२२३ ॥  
> पद्मम् ऊर्ध्वमुखं कृत्वा प्राणाद्यैः पूरकादिभिः ।  
> प्रादेशमात्रे ब्रह्माग्नौ हुत्वान्नं मुच्यते मलैः ॥ ६.२२४ ॥  
> न स्वादयीत भुञ्जानः षड् रसान् नैव कीर्तयेत् ।  
> सत्कृतासत्कृते तुल्यो नाभिनन्देत न द्विषेत् ॥ ६.२२५ ॥

**स एवाह** ।

> नोत्सृजेन् नातिभुञ्जीत न निन्देन् नाधिकं हरेत् ।  
> गोब्राह्मणार्कसोमाग्निमरुदापो न कुत्सयेत् ॥ ६.२२६ ॥

**कपिलः** ।


> व्रताविरुद्धं यत् किञ्चित् पर्युषितम् अपि गृह्णीयाद् आप्याययितुकामः प्राणायामत्रयं कृत्वा पुनर् आचामेत् त्रिर् द्विर् वा प्रक्षाल्य देशं पात्रं वा यन्त्रम् आरोप्य प्रणवेनाभ्युक्ष्य त्रिकेणाभिमन्त्रयेद् भिक्षाम् । इदं विष्णुर् इति ग्रासमात्रम् अपि पूजयेत् । नानिवेद्यं भुञ्जीत । भूतबलिदानादिकम् अर्थिने संविभागशीलतापि प्रशस्ता  
> ॥ ६.२२७ ॥  
> सुखं जीवन्ति मुनयो भैक्षवृत्तिम् उपाश्रिताः ।  
> अद्रोहाः सर्वभूतानां सारङ्गा इव षट्पदाः ॥ ६.२२८ ॥  
> सोम एवान्नम् अश्नीयाद् इति ध्यात्वा यो ऽन्नम् अत्ति सो ऽमृतम् अत्ति । प्राणाय स्वाहेति प्राणे ऽन्नम् अत्ति । अपानाय स्वाहेत्य् अपानेऽन्नम् अत्ति । व्यानाय स्वाहेति व्याने ऽन्नम् अत्ति । उदानाय स्वाहेत्य् उदाने ऽन्नम् अत्ति । समानाय स्वाहेति समाने ऽन्नम् अत्ति । यो यो ऽन्नम् अत्ति स सो ‘ग्निः । यद् अन्नम् अद्यते तत् सर्वं सोमः । प्रक्षाल्य पात्रं त्रिकेणाभिमन्त्रितं प्रतिगृह्णीत । प्रतिमुच्यते भुक्त्वा पापाद् इति ॥ ६.२२९ ॥

**विश्वामित्रः** ।

> माधूकरे यथापूर्वं चतुर्थायोत्सृजेद् यतिः ।  
> शेषेषु च चतुर्ष्व् एव यतिस् तन् न विसर्जयेत् ॥ ६.२३० ॥  
> उद् उ त्यं चित्रम् इत्य् आभ्याम् आदित्याय निवेदयेत् ।  
> ब्रह्म जज्ञानम् इत्य् उक्त्वा ब्रह्मणे ऽन्नं निवेदयेत् ।  
> इदं विष्णुर् इत्य् अनेन विष्णवे ऽथ निवेदयेत् ॥ ६.२३१ ॥  
> ततस् तु सर्वभूतेभ्यो बलिं दत्त्वा चतुर्थकम् ।  
> ग्रासमात्रं तु दातव्यं सूर्यादीनां यथाक्रमम् ॥ ६.२३२ ॥  
> यः परान्नं समाहृत्य त्यजत्य् अन्नं दिने दिने ।  
> तस्य दोषेण युज्येत प्रायश्चित्ती भवेद् यतिः ॥ ६.२३३ ॥  
> अपि चास्य कुतो दानं दत्त्वा चास्य कुतः फलम् ।  
> दाता प्रतिग्रहीता च प्रेत्य वै नरकं व्रजेत् ॥ ६.२३४ ॥

**हारीतः** ।

> उत्पाटयेच् च कवचं दक्षिणेन करेण वै ।  
> पात्रं वामकरे स्थाप्य दक्षिणेनानुश्लेषयेत् ॥ ६.२३५ ॥  
> यावद् अन्नक्षुधार्तिः स्यात् तावद् भैक्षं समाचरेत् ।  
> ततो निवृत्य तत् पात्रं संस्थाप्याचम्य संयमी ॥ ६.२३६ ॥  
> चतुरङ्गुलैः प्रच्छाद्य ग्रासमात्रं समाहितः ।  
> सर्वव्यञ्जनसंयुक्तं पृथक् पात्रे निवेदयेत् ॥ ६.२३७ ॥  
> सूर्यादिदेवभूतेभ्यो दत्त्वान्नं प्रोक्ष्य वारिणा ।  
> भुञ्जीत पर्णपुटके न पात्रे वाग्यतो यतिः ॥ ६.२३८ ॥  
> वटार्काश्वत्थपत्रेषु कुम्भीतिन्दुकपत्रयोः ।  
> कोविदारकरञ्जेषु न भुञ्जीत कदाचन ॥ ६.२३९ ॥  
> न च कांस्ये तु भुञ्जीत त्व् आपद्य् अपि कदाचन ।  
> पलाशाः सर्व उच्यन्ते यतयः कांस्यभोजिनः ॥ ६.२४० ॥  
> कांस्यकस्य च यत् पापं गृहस्थस्य तथैव च ।  
> कांस्यभोजी यतिः सर्वं प्राप्नुयात् किल्बिषं तयोः ॥ ६.२४१ ॥

**यमः** ।

> हिरण्मयानि पात्राणि कृष्णायसमयानि च ।  
> यतीनां तान्य् अपात्राणि भैक्षे वा भोजने ऽपि वा ॥ ६.२४२ ॥  
> सुवर्णरूप्यपात्रेषु ताम्रकांस्यायसेषु च ।  
> भिक्षां दत्त्वा न धर्मो ऽस्ति गृहीत्वा नरकं व्रजेत् ॥ ६.२४३ ॥

**लिखितः** ।

> न भैक्षपात्रे भुञ्जीत पात्रे नाचमनं चरेत् ।  
> कृतत्रेताद्वापरेषु पात्रभोजी यतिर् भवेत् ॥ ६.२४४ ॥  
> कलौ न पात्रे भुञ्जीत धारयेन् न च कुण्डिकाम् ।  
> भुञ्जीत पर्णपुटके पर्णपृष्ठे न जातुचित् ॥ ६.२४५ ॥  
> पलाशपद्मकदलीदलाभावे ह्य् अभोजनम् ।  
> अभावे ऽप्य् अन्यपात्राणां न कांस्ये नैव राजते ॥ ६.२४६ ॥  
> नापि कार्ष्णायसे नापि सौवर्णे नापि ताम्रके ।  
> न प्राण्यङ्गे नैव भूमौ न कुशादितृणेषु वा ॥ ६.२४७ ॥  
> पलाशपर्णे भुञ्जीत पाणिपात्रे ऽथ वापदि ।  
> पलाशपद्मपत्रेषु गृही भुक्त्वैन्दवं चरेत् ।  
> यतिर् वनस्थश् च ततो लभते चैन्दवं फलम् ॥ ६.२४८ ॥

**मेधातिथिः** ।

> सुवर्णकांस्यरूप्येषु ताम्राब्जाश्ममयेषु च ।  
> भुञ्जन् भिक्षुर् न दुष्येत दुष्यते तु परिग्रहात् ॥ ६.२४९ ॥

सुवर्णादीनि पात्राणि भैक्षाय भोजनाय वा स्वयं न परिग्राह्याणीति **यम-लिखितयोर्** अभिप्रायः । **मेधातिथेस्** तु स्वयं परिग्रहे ऽपि परकीयेषु तेष्व् आपदि भुञ्जानो न दुष्यतीति मतम् । परकीयानाम् अप्य् अभावे पाणिपात्रभोजनम् । कांस्यादिषु पर्णाभावमात्रेण न भोक्तव्यं किं तु मुमूर्षावस्थाप्राप्तौ **हारीतेन** त्व् आपद्य् अपि कदाचनेत्य् उक्तत्वात् ॥ ६.२५० ॥ बलिदानस्य विनियोगम् **अत्रिर्** आह । 

> निवेद्यं नार्थिने दद्याद् यथेष्टं नोत्सृजेत वा ।  
> प्रक्षिपेत् तज् जले विद्वान् निखनेद् वा महीतले ॥ ६.२५१ ॥

भिक्षान्नस्य दानं भोजनविघ्ने समुत्पन्ने तस्यान्नस्य विनियोगं च **क्रतुर्** आह । 

> माधूकरं समाहृत्य ब्राह्मणेभ्यो ददाति यः ।  
> स याति नरकं घोरं भोक्ता चान्द्रायणं चरेत् ॥ ६.२५२ ॥  
> प्रायश्चित्तव्रतापत्सु भैक्षम् उक्तं द्विजातिषु ।  
> तद् देयं स्तेयम् अन्येषां यतीनां तु मखैः समम् ॥ ६.२५३ ॥

यतेः सकृद्भोजनं **शाण्डिल्य** आह ।

> ग्रामं गत्वा तु सायाह्ने भैक्षम् आहृत्य वाग्यतः ।  
> अष्टौ ग्रासान् समश्नीयात् प्रत्यहं सकृद् एव तु ॥ ६.२५४ ॥

**वृद्धजाबालिः** ।

> न क्वचिन् निशि भुञ्जीत भुक्त्वा भुञ्जीत नो पुनः ।  
> भुञ्जानो निशि सन्न्यासी पतते नात्र संशयः ॥ ६.२५५ ॥  
> सन्ध्याकाले तु सम्प्राप्ते निशि भुञ्जीत यो यतिः ।  
> उपस्थानं च जप्यं च प्राणायामो बलिस् तथा ।  
> सर्वे ते निष्फलास् तस्य प्रायश्चित्तं विधीयते ॥ ६.२५६ ॥

द्विर्भोजने **वसिष्ठः** ।


> ब्राह्मणकुले यल् लभते तद् भुञ्जीत सायं प्रातर् मधुमांसवर्जं न च तृप्येद् इति । (वध् १०.२४–२५) 

तद् एतद् अशक्तविषयम् ॥ ६.२५७ ॥

अथ भोजनोत्तरक्रिया । तत्र **शौनकः** ।


> प्राश्याप आचम्य वाङ्म आसन्नसोः प्राण इति जपित्वाचम्य उद् वयं तमसस् परित्य् आदित्यम् उपस्थाय सप्तव्याहृतिभिर् गोवालरज्ज्वा सोदकेन पात्रं प्रक्षाल्य त्रीन् प्राणायामान् धारयित्वा गायत्र्याष्टशतं जपेत् । जपध्यानाभ्यां शिष्टकालं नयेत् । अथास्तमितभास्करां सायंसन्ध्याम् आतारकोदयम् उपासीनो गायत्रीजपं कुर्यात् । अथ यावद् अवशम् उपागतस् तावद् ध्यायेत् । सुप्तोत्थितो ऽपि ध्यायेत् ॥ ६.२५८ ॥

**यमः** ।

> सुवर्णस्याथ रूप्यस्य यज्ञेषु चमसस्य च ।  
> यतीनां चैव पात्राणाम् अद्भिः शौचं विधीयते ॥ ६.२५९ ॥

**लिखितः** ।

> भुक्त्वोपस्थाय मार्ताण्डं पुराणानि सदा पठेत् ।  
> भावशुद्ध्या हरौ भक्तिः पुराणश्रवणाद् भवेत् ॥ ६.२६० ॥

**शङ्खलिखितौ** ।


> काष्ठालाबुविदलपार्थिवानाम् एकं भैक्षभाजनम् । तस्य गोवालरज्ज्वा सोदकया परिघर्षणम् । प्रत्याह्निकं शौचम् । नात्राचामेत् । न भूमौ क्षिपेत् । नाशुचिभिः संस्पृशेत् । भुक्त्वाचान्तः पुनर् आचम्य द्रव्याण्य् अभ्युक्षेत् । रज्जुशिक्यं यथान्यद् अविरुद्धं स्यात् ॥ ६.२६१ ॥

**शङ्खः** ।

> भुक्त्वा सूर्यम् उपस्थाय प्राणान् आयम्य चासने ।  
> गायत्र्यष्टशतं जप्त्वा ध्यायेन् नारायणं पुनः ॥ ६.२६२ ॥  
> दिनशेषं पुराणाद्यैर् नीत्वोपास्य च पश्चिमाम् ।  
> सन्ध्यां ततो ऽभ्यसेद् योगं निद्रान्ते ऽपि पुनस् तथा ॥ ६.२६३ ॥  
> एवं दिने दिने कुर्वन् ध्यानम् एव प्रधानतः ।  
> कर्माण्य् अपि च कुर्वाणो ब्रह्मभूयाय कल्पते ॥ ६.२६४ ॥

**विश्वामित्रः** ।

> भुक्त्वा पुनर् उपस्थानम् उद् वयं तमसस् परि ।  
> भिक्षाटनविधिर् भिक्षोः प्रोक्तः पञ्चविधो मया ॥ ६.२६५ ॥  
> य एवं वर्तते भिक्षुः स यतिः साश्रमी स च ।  
> सन्ध्याम् उपास्य विधिवद् ध्यानकर्म समाचरेत् ॥ ६.२६६ ॥  
> मैत्रीभिर् ऋग्भिः पूर्वायां सन्ध्यायाम् उपतिष्ठते ।  
> मध्याह्नसन्ध्यां सौरीभिः सायं वरुणदेवतैः ॥ ६.२६७ ॥  
> सेयं सारस्वती ज्ञेया सन्ध्या याभ्युदयाश्रया ।  
> शाङ्करी चैव मध्याह्ने अपराह्णे तु वैष्णवी ॥ ६.२६८ ॥  
> एवं ध्यानं सदा कार्यं ब्राह्मणेन विपश्चिता ।  
> जपयज्ञार्थसिद्ध्यर्थं ध्यानम् एतन् मयोदितम् ॥ ६.२६९ ॥  
> गवां वालपवित्रैस् तु यः सन्ध्यां समुपासते ।  
> यत् कृतं दुष्कृतं तेन तस्य सद्यो विनश्यति ॥ ६.२७० ॥  
> दर्भेषु दर्भपाणिः सन् प्राङ्मुखः सुसमाहितः ।  
> सहस्रकृत्वः सावित्रीं शतकृत्वो ऽपि वा जपेत् ॥ ६.२७१ ॥  
> ओङ्कारपूर्विकास् तिस्रो महाव्याहृतयो ऽमलाः ।  
> त्रिपदा चैव गायत्री विज्ञेया परमं पदम् ॥ ६.२७२ ॥  
> पवित्रं धारयेन् नित्यं कौशेयं दक्षिणे करे ।  
> भुञ्जानस् तु विशेषेण सो ऽन्नदोषैर् न लिप्यते ॥ ६.२७३ ॥  
> उपवीती त्रिदण्डी च शिखी पीठी कुसुम्भवान् ।  
> श्रुतिस्मृत्युक्तकर्माणि यानि तानि समाचरेत् ।  
> अनुतिष्ठन् सदा योगं यतिः सिध्यति नान्यथा ॥ ६.२७४ ॥

**मेधातिथिः** ।

> गोवालरज्ज्वा सोदक्या पात्रं प्रक्षालयेत् स्वयम् ।  
> भुक्त्वा व्याहृतिभिश् चैव गायत्र्या प्रणवेन वा ॥ ६.२७५ ॥  
> प्राणायामत्रयं कृत्वा गायत्र्यष्टशतं जपेत् ।  
> अर्थमात्रं वदेत् किञ्चिद् वक्तव्यं यदि विद्यते ॥ ६.२७६ ॥  
> ध्यानेन दिनशेषं यत् ततो ऽव्यग्रः समापयेत् ।  
> लोहितार्काम् उपासीत सन्ध्याम् आ तारकोदयात् ॥ ६.२७७ ॥   
> तावद् ध्यायेत् पुनर् यावन् निद्रावशम् उपागतः ।  
> सुप्तोत्थितः पुनर् ध्यायेत् तिष्ठन् सन्ध्यां पुनर् जपेत् ॥ ६.२७८ ॥

**भरद्वाजः** ।


> अमृतापिधानम् असीति चुलुकं गृहीत्वा प्रणवेन दन्तधावनं करोति । उच्छिष्टम् अन्नं पात्रं चाप्सु प्रक्षिप्याचम्य प्राणायामत्रयं कृत्वा पुनर् आचम्य वाङ्म आसन्न् इति जपित्वा आपो हि ष्ठेति मार्जयित्वा उद् वयं तमसस् परित्य् उपस्थानं कुर्यात् । प्रणवेन पात्रं प्रक्षालयेत् । गायत्र्यष्टशतं जपेत् । गोवालं गृहीत्वा प्रणवेनैव शुष्कं पात्रं मार्जयेत् । दिशः प्रदिश इति बन्धनं कृत्वा गायत्र्या स्थापयेत् । लोहितार्कम् उपासीत । एवं यथोक्तविधानेन भोजनं कृत्वा भिक्षुः परां गतिं प्राप्नोतीति ॥ ६.२७९ ॥

अथ सायंसन्ध्योपासनम् । तत्र **शौनकः** ।

> स्नानादि सायम् एवं स्यात् समाप्य सकलं विधिम् ।  
> अर्घ्यं च पूर्ववद् दद्याल् लोहितायति भास्करे ॥ ६.२८० ॥  
> वारुणीभिर् उपस्थानं ततः सन्ध्याविधिक्रिया ।  
> ध्यायन्न् आसीत चैतावद् यावन् निद्रावशं गतः ।  
> ध्यायेत् पुनः प्रबुद्धश् चेद् ब्रह्मभूयाय कल्पते ॥ ६.२८१ ॥

रात्रिवसनदेशं **हारीत** आह ।

> भुक्त्वा पात्रे यतिर् नित्यं क्षालयेन् मन्त्रपूर्वकम् ।  
> न दुष्येत् तस्य तत् पात्रं यज्ञेषु चमसं यथा ॥ ६.२८२ ॥  
> अथाचम्य निरुद्धासुर् उपतिष्ठेत भास्करम् ।  
> जपध्यानेतिहासैस् तु दिनशेषं समापयेत् ।  
> कृतसन्ध्यस् ततो रात्रिं नयेद् देवगृहादिषु ॥ ६.२८३ ॥

**शाण्डिल्यः** ।

> वेदं विहाय कर्माणि सर्वाण्य् एव तु सन्न्यसेत् ।  
> ग्रामाद् बहिः कुटीं कृत्वा वृक्षमूले ऽपि वा वसेत् ॥ ६.२८४ ॥

**क्रतुः** ।

> शून्यागारे गुहायां वा वह्न्यागारे सुरालये ।  
> वसेद् असङ्गो निःशङ्को निर्मलो योगम् आस्थितः ॥ ६.२८५ ॥

खट्वादिनिषेधम् आस्तरणं स्थण्डिलशायित्वं वासदेशं च **वसिष्ठ** आह ।


> एकशाटीपरिवृतो ऽजिनेन वा गोप्रलूनैस् तृणैर् अवस्तृतशरीरः स्थण्डिलशायी नित्यं वसतिं वसेत् । ग्रामान्ते देवगृहे शून्यागारे वृक्षमूले वा मनसा स्वाध्यायम् अधीयानो ऽरण्यनित्यो न ग्राम्यपशूनां सन्दर्शने विचरेत् ॥ ६.२८६ ॥ [वध् १०.९-१६] 

**स एवाह** ।


> न च तृप्येत् । ग्रामे वसेत् । अजिह्मो ऽशठो ऽसङ्कुसुकः ॥ ६.२८७ ॥ [वध् १०.२५-२७] 

असहवासम् आवसथार्हत्वानर्हत्वे च **दक्ष** आह ।

> एको भिक्षुर् यथोक्तस् तु द्वाव् एव मिथुनं स्मृतम् ।  
> त्रयो ग्रामः समाख्यात ऊर्ध्वं तु नगरायते ॥ ६.२८८ ॥  
> नगरं तु न कर्तव्यं ग्रामो वा मिथुनं तु वा ।  
> एतत् त्रयं प्रकुर्वाणः स्वधर्माच् च्यवते यतिः ॥ ६.२८९ ॥  
> राजवार्तादि तेषां च भिक्षावार्ता परस्परम् ।  
> स्नेहपैशुन्यमात्सर्यं सन्निकर्षाद् भविष्यति ॥ ६.२९० ॥  
> तपोजपैः कृशीभूता व्याधिता वसथार्हकाः ।  
> वृद्धा ग्रहगृहीताश् च ये चान्ये विकलेन्द्रियाः ॥ ६.२९१ ॥  
> नीरुजश् च युवा चैव भिक्षुर् नावसथार्हकः ।  
> वसन्न् आवसथे भिक्षुर् मैथुनं यदि सेवते ।  
> स दूषयति तत् स्थानं वृद्धान् सम्पीडयेद् अपि ॥ ६.२९२ ॥

**कपिलस्** तु सहवासम् अनुमोदते ।


> गुरुवृद्धतपस्विन आगतान् अभिवदेत् । चतुर्भुजवत् पश्येत् । करणे यथाशक्ति संविभागशीलतापि प्रशस्ता ।अनुद्वेगकारिभिस् तपस्विभिः समानशीलैः सह संवसेत्  
> ॥ ६.२९३ ॥ 

**शौनकः** ।


> शरणं न कुर्यान् न च कारयेत् । कृतं प्रविशेत् । अथ ब्रह्मोपासीत । तच्चित्त एव शयीत । अनिन्दके देवगृहे वा प्रविष्टो यथाकथञ्चिच् छर्वरीं नयेत् जाग्रद् एव सुषुप्तः । आसीनो ऽथाचम्य प्राणायामत्रयं कृत्वा पुनर् आचामेत् । काष्ठारोपितकमण्डलुना रात्राव् आचामेत् दिवा स्रवन्त्या । अभिरुचितं प्रभूतोदकं पुण्यस्थानं न त्यजेत् । न तीर्थलोलुपः ॥ ६.२९४ ॥

**वायुः** ।

> निशान्ते ऽभ्युद्धृता आपः शुद्धे पात्रे यथाविधि ।  
> अहोरात्रोषितास् तास् तु त्याज्या मेध्या अपि स्वयम् ॥ ६.२९५ ॥

अथ ग्रासवासादिनिमित्तं भिक्षाव् आगते गृहस्थस्य कर्तव्यम् उच्यते । तत्र **वृद्धजाबालिः** ।

> चतुर्वेदो ऽपि यो विप्रः सोमयाजी शतक्रतुः ।  
> तस्माद् अपि यतिः श्रेष्ठस् तिलमेरुवद् अन्तरम् ॥ ६.२९६ ॥  
> आसनं शयनं वापि यतिं दृष्ट्वा त्यजेन् न यः ।  
> स मूढात्मा मृतस् तस्मात् तिर्यग्योनिषु जायते ॥ ६.२९७ ॥  
> दुर्वृत्ते वा सुवृत्ते वा यतौ निन्दां न कारयेत् ।  
> यतीनां द्विष्यमाणस् तु नरकं प्रतिपद्यते ॥ ६.२९८ ॥

**दत्तात्रेयः** ।

> त्रिदण्डरूपधृग् विप्रः साक्षान् नारायणात्मकः ।  
> यस् तं पूजयते भक्त्या विष्णुस् तेन प्रपूजितः ॥ ६.२९९ ॥  
> सगुणो निर्गुणो वापि व्रतज्येष्ठो युवापि सः ।  
> सम्पूज्यो ऽभिक्षुभिर् भिक्षुः स्वधर्मे संस्थितो यतिः ॥ ६.३०० ॥  
> अष्टाक्षरेण मन्त्रेण नित्यं नारायणात्मना ।  
> नमस्यो भक्तिभावेन विष्णुरूपी त्रिदण्डधृक् ॥ ६.३०१ ॥  
> त्रिदण्डं वैष्णवं लिङ्गं विप्राणां मुक्तिसाधनम् ।  
> निर्वाणं सर्वधर्माणाम् इति वेदानुशासनम् ॥ ६.३०२ ॥  
> काणादशाक्यपाषण्डैस् त्रयीधर्मो विलोपितः ।  
> त्रिदण्डधारिणा पूर्वं विष्णुना रक्षिता त्रयी ॥ ६.३०३ ॥

**जमदग्निः** ।

> शुष्कम् अन्नं पृथक् पाकं यतये यः प्रयच्छति ।  
> स मूढो नरकं याति तेन पापेन कर्मणा ॥ ६.३०४ ॥  
> यतिश् च ब्रह्मचारी च पक्वान्नस्वामिनाव् उभौ ।  
> तयोर् अन्नम् अदत्वा तु भुक्त्वा चान्द्रायणं चरेत् ॥ ६.३०५ ॥  
> यतिहस्ते जलं दद्याद् भैक्षं दद्यात् पुनर् जलम् ।  
> तद् भैक्षं मेरुणा तुल्यं तज् जलं सागरोपमम् ॥ ६.३०६ ॥  
> यतिर् यस्य गृहे भुङ्क्ते तत्र भुङ्क्ते हरिः स्वयम् ।  
> हरिर् यस्य गृहे भुङ्क्ते तत्र भुङ्क्ते जगत् त्रयम् ॥ ६.३०७ ॥  
> सञ्चितं यद् गृहस्थस्य पापम् आमरणान्तिकम् ।  
> निर्दहिष्यति तत् सर्वम् एकरात्रोषितो यतिः ॥ ६.३०८ ॥  
> अपचन्तं परित्यज्य पचन्तं यस् तु भोजयेत् ।  
> दैवे कर्मणि पित्र्ये च वृथा तस्य परिश्रमः ॥ ६.३०९ ॥  
> अदुष्टापतितं साधुं यो यतिं परिवर्जयेत् ।  
> स तस्य सुकृतं दत्वा दुष्कृतं प्रतिपद्यते ॥ ६.३१० ॥  
> दुर्वृत्तो वा सुवृत्तो वा मूर्खः पण्डित एव वा ।  
> काषायदण्डमात्रेण यतिः पूज्यो युधिष्ठिर ॥ ६.३११ ॥

**अत्रिः** ।

> भैक्षदाता सदा भिक्षोः सलिलं दक्षिणे करे ।  
> दत्वा भिक्षां प्रयच्छेत पात्रे सव्ये करे स्थिते ॥ ६.३१२ ॥  
> तृप्त्यर्थं पितृदेवानां तत्प्रदाने ऽम्बु कल्पितम् ।  
> तदन्नेनैव दत्तेन भवेत् तद् उपपादितम् ॥ ६.३१३ ॥  
> भैक्षं संस्कृत्य यो दद्याद् विष्णुरूपाय भिक्षवे ।  
> कृत्स्नां वा पृथिवीं दद्यात् तेन तुल्यं न तद् भवेत् ॥ ६.३१४ ॥  
> पात्रासनं तथा दण्डं शिक्यं जलपवित्रकम् ।  
> सन्न्यासिने प्रदायैव गोदानफलम् आप्नुयात् ॥ ६.३१५ ॥  
> व्याधितानां च भिक्षूणां कुर्याद् आश्रममण्डपम् ।  
> पथ्याद्यैर् वा परिचरेत् सो ऽनन्तफलम् अश्नुते ॥ ६.३१६ ॥

**वृद्धजाबालिः** ।

> पृथक्कृता तु या भिक्षा घ्राता मार्जारमूषकैः ।  
> वातोपवाता शुष्कान्ना मधुमांससमा भवेत् ॥ ६.३१७ ॥  
> पर्युषिता तु या भिक्षा या च नैवेद्यकल्पिता ।  
> सा गृह्णतो न दोषाय दाता तु नरकं व्रजेत् ॥ ६.३१८ ॥  
> भिक्षोः पाणौ जलं दद्याद् भैक्षं दद्यात् पुनर् जलम् ।  
> सा भिक्षा पर्वतैस् तुल्या तज् जलं सागरोपमम् ।  
> एवं दत्तं तु यद्ब् हैक्षं तेन तृप्यन्ति देवताः ॥ ६.३१९ ॥

**जाबालिः** ।

> यतिहस्तगतं द्रव्यं यो गृह्णाति नरः क्वचित् ।  
> स मूढो नरकं याति तेन पापेन कर्मणा ॥ ६.३२० ॥  
> त्रिदण्डम् अप्पवित्रं च भैक्षभाजनम् आसनम् ।  
> सन्न्यासिने ददानो हि गोसहस्रफलं लभेत् ॥ ६.३२१ ॥  
> पात्रं चतुर्विधं युक्तं यो ददाति त्रिदण्डिने ।  
> पूरयित्वा हविष्यान्नैर् आत्मानं च निवेदयेत् ॥ ६.३२२ ॥  
> ये के च नरकस्थाने पच्यन्ते ऽप्य् अतिपापिनः ।  
> उद्धरंश् चात्मनात्मानं स गच्छेत् परमां गतिम् ॥ ६.३२३ ॥  
> यावन्ति यतिपात्राणि यावन्त्य् अन्नानि तत्र च ।  
> तावद्वर्षसहस्राणि स्वर्गलोके महीयते ॥ ६.३२४ ॥

**इति यतिधर्मसमुच्चये अहोरात्रक्रिया नाम **

**षष्ठं पर्व ॥ ६.३२५ ॥**



**सप्तमं पर्व**

**आचारः**

अथाचारः । तत्र **मनुः** । 

> अनग्निर् अनिकेतः स्याद् ग्रामम् अन्नार्थम् आश्रयेत् ।  
> उपेक्षको ऽसञ्चयिको मुनिर् भावसमन्वितः ॥ ७.१ ॥ [म्ध् ६.४३]   
> कपालं वृक्षमूलानि कुचेलम् असहायता ।  
> समता चैव सर्वस्मिन्न् एतन् मुक्तस्य लक्षणम् ॥ ७.२ ॥[म्ध् ६.४४]   
> नाभिनन्देत मरणं नाभिनन्देत जीवितम् ।  
> कलम् एव प्रतीक्षेत निर्वेशं भृतको यथा ॥ ७.३ ॥ [म्ध् ६.४५]   
> दृष्टिपूतं न्यसेत् पादं वस्त्रपूतं जलं पिबेत् ।  
> सत्यपूतां वदेद् वाचं मनःपूतं समाचरेत् ॥ ७.४ ॥ [म्ध् ६.४६]   
> अतिवादांस् तितिक्षेत नावमन्येत कञ्चन ।  
> न चैनं देहम् आश्रित्य वैरं कुर्वीत केनचित् ॥ ७.५ ॥ [म्ध् ६.४७]   
> क्रुध्यन्तं न प्रतिक्रुध्येद् आक्रुष्टः कुशलं वदेत् ।  
> सप्तद्वारावकीर्णां च न वाचम् अनृतां वदेत् ॥ ७.६ ॥ [म्ध् ६.४८]   
> अध्यात्मरतिर् आसीनो निरपेक्षो निरामिषः ।  
> आत्मनैव सहायेन सुखार्थं विचरेद् दिव ॥ ७.७ ॥ [म्ध् ६.४९]   
> न चोत्पातनिमित्ताभ्यां न नक्षत्राङ्गविद्यया ।  
> नानुशासनवादाभ्यां भिक्षां लिप्सेत कर्हिचित् ॥ ७.८ ॥ [म्ध् ६.५०]   
> न तापसैर् ब्राह्मणैर् वा वयोभिर् अपि वा श्वभिः ।  
> आकीर्णं भिक्षुकैर् वान्यैर् अगारम् उपसंव्रजेत् ॥ ७.९ ॥ [म्ध् ६.५१]   
> अभिपूजितलाभांस् तु जुगुप्सेतैव सर्वशः ।  
> अभिपूजितलाभैस् तु यतिर् मुक्तो ऽपि बध्यते ॥ ७.१० ॥ [म्ध् ६.५८] अल्पान्नाभ्यवहारेण रहःस्थेनासनेन च ।  
> ह्रियमाणानि विषयैर् इन्द्रियाणि निवर्तयेत् ॥ ७.११ ॥ [म्ध् ६.५९]   
> इन्द्रियाणां निरोधेन रागद्वेषक्षयेण च ।  
> अहिंसया च भूतानाम् अमृतत्वाय कल्पते ॥ ७.१२ ॥ [म्ध् ६.६०]   
> अवेक्षेत गतीर् नॄणां कर्मदोषसमुद्भवाः ।  
> निरये चैव पतनं यातनां च यमक्षये ॥ ७.१३ ॥ [म्ध् ६.६१]   
> विप्रयोगं प्रियैश् चैव सम्प्रयोगम् अथाप्रियैः ।  
> जरया चाभिभवनं व्याधिभिश् चोपपीडनम् ॥ ७.१४ ॥ [म्ध् ६.६२]   
> देहाद् उत्क्रमणं चास्मात् पुनर् गर्भे च सम्भवम् ।  
> योनिकोटिसहस्रेषु सृतीश् चास्यान्तरात्मनः ॥ ७.१५ ॥ [म्ध् ६.६३]   
> अधर्मप्रभवं चैव दुःखयोगं शरीरिणाम् ।  
> धर्मार्थप्रभवं चैव सुखसंयोगम् अक्षयम् ॥ ७.१६ ॥ [म्ध् ६.६४]   
> सूक्ष्मतां चान्ववेक्षेत योगेन परमात्मनः ।  
> देहेषु चैवोपपत्तिम् उत्तमेष्व् अधमेषु च ॥ ७.१७ ॥ [म्ध् ६.६५] 

**विष्णुः** ।

> मानावमानौ याव् एतौ प्रीत्युद्वेगकरौ नृणाम् ।  
> ताव् एव विपरीतार्थौ योगिनः सिद्धिकारकौ ॥ ॥ ७.१८ ॥  
> मानावमानौ याव् एतौ ताव् एवाहुर् विषामृते ।  
> अवमानो ऽमृतं तत्र मानस् तु परमं विषम् ॥ ७.१९ ॥

उत्तरत्र ।

> यथा चैवावमन्यन्ते जनाः परिवदन्ति च ।  
> तथा युक्तश् चरेद् योगी सतां धर्मम् अदूषयन् ॥ ७.२० ॥

पुनस् **तत्रैव** । 

> सारभूतम् उपासीत येन मुक्तिम् अवाप्नुयात् ।  
> क्रियान्या बहुधा या तु योगविघ्नकरी हि सा ॥ ७.२१ ॥  
> काम्यानि यानि कर्माणि प्रतिषिद्धानि यानि च ।  
> तानि तानि परित्यज्य नित्यं कर्म समाचरेत् ॥ ७.२२ ॥

**यमः** ।

> यश् चास्य दक्षिणं बाहुं चन्दनेनानुलिम्पति ।  
> सव्यं वास्य च यस् तक्षेत् समौ ताव् अवधारयेत् ॥ ७.२३ ॥  
> एवम् अस्य भवेद् भावो नित्यम् एव प्रियाप्रिये ।  
> इष्टे वा यदि वा द्वेष्ये समः सर्वत्र वर्तयेत् ॥ ७.२४ ॥  
> समः साधौ च पापे च शत्रौ मित्रे च वै समः ।  
> शीतोष्णसुखदुःखेषु समः सङ्गविवर्जितः ॥ ७.२५ ॥  
> न प्रहृष्यति सन्माने नावमाने च कुप्यति ।  
> रागद्वेषौ समौ यस्य स मुनिः सर्वनिःस्पृहः ॥ ७.२६ ॥  
> श्रुत्वा स्पृष्ट्वा च दृष्ट्वा च भुक्त्वा घ्रात्वा च यो नरः ।  
> न हृष्यति ग्लायति वा स विज्ञेयो जितेन्द्रियः ॥ ७.२७ ॥  
> न पाणिपादचपलो न नेत्रचपलो भवेत् ।  
> न च वाक्चपलश् च स्याद् इति शिष्टस्य लक्षणम् ॥ ७.२८ ॥

तथा ।

> अन्नाच् छुद्धागमाच् छुद्धाद् विशेषरसवर्जितात् ।  
> निर्मलं जायते सत्त्वं मलिनं मलिनाद् भवेत् ॥ ७.२९ ॥  
> मांसशोणितसङ्घातं मेदोमज्जास्थिसञ्चयम् ।  
> नखरोमसमायुक्तं वसाप्रभृतिकर्दमम् ॥ ७.३० ॥  
> पूर्णं मूत्रपुरीषाभ्यां दुर्गन्धं चर्मबन्धनम् ।  
> देहो ऽनिलमयं धाम मलाधारम् असारकम् ॥ ७.३१ ॥  
> चित्रभित्तिप्रतीकाशम् अपां फेनोपमं परम् ।  
> नित्यानित्यसमायुक्तं रागद्वेषसमुच्चयम् ॥ ७.३२ ॥  
> एकस्तम्भं नवद्वारं त्रिस्थूणं पाञ्चभौतिकम् ।  
> प्रीतिप्राकारसंयुक्तं मनःप्रबलनायकम् ॥ ७.३३ ॥   
> दशेन्द्रियभटाकीर्णं व्याधिश्वापदसेवितम् ।  
> विशेषविषयाक्रान्तं चेतनाधिष्ठितं पुरम् ॥ ७.३४ ॥  
> जराशोकसमाविष्टं रोगायतनम् आतुरम् ।  
> रजस्वलम् अनित्यं च भूतावासम् इमं त्यजेत् ॥ ७.३५ ॥  
> स्नानं जपं तथा ध्यानं शौचम् आहारलाघवम् ।  
> य एतत् पञ्चकं कुर्यान् मुक्तो भवति नान्यथा ॥ ७.३६ ॥  
> पुराणश्रवणाभ्यासं भक्तितो नित्यम् आचरेत् ।  
> पुराणश्रवणे भक्तिर् मूर्खस्यापि प्रजायते ॥ ७.३७ ॥  
> भक्त्याविच्छिन्नया मुक्तिस् तस्मात्पौराणम् अभ्यसेत् ।  
> तदभ्यासात् परं ब्रह्मभावम् आपद्यते मुनिः इति ॥ ७.३८ ॥

**वसिष्ठः** ।


> परिव्राजकः सर्वभूताभयं दत्वा प्रतिष्ठेत । [वध् १०.१]   
> तथाप्य् उदाहरन्ति ।  
> अभयं सर्वभूतेभ्यो दत्वा चरति यो मुनिः ।  
> तस्यापि सर्वभूतेभ्यो न भयं जातु विद्यते ॥ ७.३९ ॥ [वध् १०.२]   
> अभयं सर्वभूतेभ्यो ऽदत्वा यस् तु निवर्तते ।  
> हन्ति जातान् अजातांश् च [द्रव्याणि प्रतिगृह्य च] ॥ ७.४० ॥ [वध् १०.३]   
> एकाक्षरं परं ब्रह्म प्राणायामः परं तपः ।  
> उपवासात् परं भैक्षं दया दानाद् विशिष्यते ॥ ७.४१ ॥ [वध् १०.५] 

तथोत्तरत्र ।


> अव्यक्तलिङ्गो ऽव्यक्ताचारो ऽनुन्मत्त उन्मत्तवेषः ।   
> अथाप्य् उदाहरन्ति ।  
> न शब्दशास्त्राभिरतस्य मोक्षो   
> न लोकचित्तग्रहणे रतस्य ।  
> न भोजनाच्छादनतत्परस्य   
> न चैव रम्यावसथप्रियस्य ॥ ७.४२ ॥ [वध् १०.१८–२०]   
> नाध्येतव्यं न वक्तव्यं न श्रोतव्यं कथञ्चन ।  
> एतैः पूर्वं सुनिष्पन्नो यतिर् भवति नान्यथा ॥ ७.४३ ॥  
> पारिव्राज्यं गृहीत्वा तु यः स्वधर्मे न तिष्ठति ।  
> श्वपदेनाङ्कयित्वा तं राजा राष्ट्रात् प्रवासयेत् ॥ ७.४४ ॥

उत्तरत्र।

> लाभपूजानिमित्तं हि व्याख्यानं शिष्यसङ्ग्रहः ।  
> एते चान्ये च बहवः प्रपञ्चाः कुतपस्विनाम् ॥ ७.४५ ॥  
> ध्यानं शौचं तथा भिक्षा नित्यम् एकान्तशीलता ।  
> भिक्षोश् चत्वारि कर्माणि पञ्चमं नोपपद्यते ॥ ७.४६ ॥  
> अत्रात्मव्यतिरेकेण द्वितीयं यदि पश्यति ।  
> ततः शास्त्राण्य् अधीयन्ते श्रूयते ग्रन्थविस्तरः ॥ ७.४७ ॥  
> अग्निं आत्मनि संस्थाप्य द्विजः प्रव्रजितो भवेत् ।  
> वेदाभ्यासपरो नित्यम् आत्मविद्यापरायणः ॥ ७.४८ ॥  
> संसेव्य चाश्रमान् सर्वान् जितक्रोधो जितेन्द्रियः ।  
> ब्रह्मलोकम् अवाप्नोति वेदशास्त्रार्थविद् द्विजः ।  
> आश्रमेषु तु सर्वेषु प्रोक्तः प्राणान्तिको विधिः ॥ ७.४९ ॥

**शातातपः** ।

> आरूढो नैष्ठिकं धर्मं यस् तु प्रच्यवते यतिः ।  
> प्रायश्चित्तं न पश्यामि येन शुद्ध्येत् स आत्महा ॥ ७.५० ॥  
> पारिव्राज्यं गृहीत्वा तु गृहस्थो यो भवेत् पुनः ।  
> षष्टिर् वर्षसहस्राणि विष्ठायां जायते कृमिः ॥ ७.५१ ॥  
> इह पूर्वं प्रतिज्ञाय सन्न्यासं न करोति यः ।  
> मिथ्यावचनदग्धो ऽसौ सो ऽन्धे तमसि मज्जति ॥ ७.५२ ॥  
> यस् तु प्रव्रजितो भूत्वा पुनः सेवेत मैथुनम् ।  
> षष्टिर् वर्षसहस्राणि विष्ठायां जायते कृमिः ॥ ७.५३ ॥  
> शून्यागारेषु घोरेषु भवत्य् आखुः सुदारुणः ।  
> सो ऽचिराज् जायते गर्भे श्वा स्याद् द्वादशजन्मसु ॥ ७.५४ ॥  
> भासो विंशतिवर्षाणि नववर्षाणि सूकरः ।  
> अपुष्पो विफलो वृक्षो जायते कण्टकावृतः ॥ ७.५५ ॥  
> ततो दावाग्निना दग्धः स्थाणुर् भवति कामुकः ।  
> ततो वर्षशतान्य् अष्टौ द्वे च तिष्ठत्य् अचेतनः ॥ ७.५६ ॥  
> पूर्णे वर्षसहस्रे तु जायते ब्रह्मराक्षसः ।  
> क्षुत्पिपासापरिश्रान्तः क्रव्यादो रुधिराशनः ।  
> क्रमेण लभते मोक्षं कुलस्योत्सादनेन च ॥ ७.५७ ॥  
> सन्न्यासं पातयेद् यस् तु पतितः सन्न्यसेच् च यः ।  
> सन्न्यासविघ्नकर्ता च त्रयस् ते पतिताः स्मृताः ॥ ७.५८ ॥  
> बिन्दुला नाम चण्डालाः परिव्राजकरूपिणः ।  
> तेषां जातान्य् अपत्यानि चण्डालैः सह वासयेत् ॥७.५९ ॥

**हारीतः** ।

> विधिना बुद्धिपूर्वेण यः सन्न्यस्य गृही भवेत् ।  
> स एवारूढपतितः सर्वधर्मबहिष्कृतः ॥ ७.६० ॥  
> पारिव्राज्यं परित्यज्य गृहस्थो यो भवेत् पुनः ।  
> षष्टिर् वर्षसहस्राणि विष्ठायां जायते कृमिः ॥ ७.६१ ॥

इत्यादिपरं **शातातपेय**पाठवत् । 

> आरूढपतितो हन्याद् दश पूर्वान् दशापरान् ।  
> तान् एव तारयेद् विप्रो यतिः सम्यग् व्यवस्थितः ॥ ७.६२ ॥  
> तस्मात् सर्वप्रयत्नेन त्रिदण्डं धारयेद् यतिः ।  
> नेह भूयः स जायेत यतिधर्मस्य पालनात् ॥ ७.६३ ॥  
> सर्वेषाम् आश्रमाणां तु त्रिदण्डी ह्य् उत्तमाश्रमी ।  
> स एवास्य नमस्यः स्याद् भक्त्या सन्मार्गवर्तिनः ॥ ७.६४ ॥  
> त्रिदण्डरूपधृग् विप्रः साक्षान् नारायणात्मकः ।  
> यस् तं पूजयते भक्त्या विष्णुस् तेन प्रपूजितः ॥ ७.६५ ॥  
> अष्टाक्षरेण मन्त्रेण नित्यं नारायणात्मना ।  
> नमस्यो भक्तिभावेन विष्णुरूपी त्रिदण्डधृक् ॥ ७.६६ ॥  
> एवं वः कथितो विप्राः सन्मार्गो ऽयं सनातनः ।  
> प्राप्ते कलियुगे घोरे इतो ऽन्ये क्षुद्रलिङ्गिनः ॥ ७.६७ ॥  
> सम्भविष्यन्ति ते सर्वे गौतमाग्निविदीपिताः ।  
> वेदार्थं चान्यथा सर्वं प्रवक्ष्यन्ति कलौ युगे ॥ ७.६८ ॥  
> नग्नाः प्रच्छन्नबौद्धाश् च विनिन्दन्ति त्रयीमयम् ।  
> रात्रौ वेदरहस्यानि पठिष्यन्त्य् अल्पमेधसः ॥ ७.६९ ॥  
> भक्षयिष्यन्ति शूद्रान्नं वयं मुक्ता इति स्थिताः ।  
> अन्यान् अपि स्वधर्मस्थान् प्रेरयिष्यन्ति ते कलुअ ॥ ७.७० ॥  
> एकवेणुं समाश्रित्य जीवन्ति बहवो द्विजाः ।  
> नरके रौरवे घोरे कर्मत्यागात् पतन्ति ते ॥ ७.७१ ॥  
> तस्मात् तान् नालपेत् प्राज्ञो न निरीक्षेत वापि तान् ।  
> आलोकने च तेषां तु शुध्यते भानुदर्शनात् ॥ ७.७२ ॥  
> नग्नं वानुपनीतं वा यः श्राद्धे भोजयेद् द्विजम् ।  
> रेतोमूत्रपुरीषाणि स पितृभ्यः प्रयच्छति ॥ ७.७३ ॥  
> प्रेरणाद् अथ वा लोभाद् एकदण्डं समाश्रितः ।  
> भूयो निर्वेदम् आपन्नस् त्रिदण्डं धारयेद् बुधः ॥ ७.७४ ॥

**पराशरः** ।

> द्वाव् इमौ पुरुषौ यातो भित्त्वा वै सूर्यमण्डलम् ।  
> परिव्राड् योगयुक्तश् च रणे चाभिमुखो हतः ॥ ७.७५ ॥  
> सन्न्यस्तं तं द्विजं दृष्ट्वा स्थानाच् चलति भास्करः ।  
> एष मे मण्डलं भित्त्वा परं ब्रह्माधिगच्छति ॥ ७.७६ ॥

**कात्यायनः** ।

> कामक्रोधादिकान् दोषान् वर्जयेद् यावदायुषम् ।  
> एवं संवर्तयन् नित्यं ब्रह्म सम्पद्यते यतिः ॥ ७.७७ ॥

**उशनाः** ।

> त्यक्तसङ्गो जितक्रोधो लघ्वाहारो जितेन्द्रियः ।  
> पिधाय बुद्ध्या द्वाराणि मनो ध्याने निवेशयेत् ॥ ७.७८ ॥

**व्यासः** ।

> यत् पूर्वम् अभिनिर्दिष्टम् आत्मज्ञानं मया पुरा ।  
> तत् सर्वं यत्नतो ऽभ्यस्येत् सर्ववित् सङ्गवर्जितः ॥ ७.७९ ॥  
> लोकयात्रां प्रयत्नेन वर्जयेद् आत्मचिन्तकः ।  
> नानोपनिषदो यत्नाद् अभ्यस्येन् मुक्तिहेतुकीः ॥ ७.८० ॥

**आपस्तम्बः** ।


> अथ परिव्राजकः । अत एव ब्रह्मचर्यात् परिव्रजति । तस्योपदिशन्ति । अनग्निर् अनिकेतः स्याद् अशर्माशरणो मुनिः । स्वाध्याय एवोत्सृजमानो वाचं ग्रामे प्राणवृत्तिं प्रतिलभ्यानिहो ऽनमुत्रश् चरेत् ॥ ७.८१ ॥ [अप्ध् २.२१.७–१०] 

**बृहस्पतिः** ।

> आत्यन्तिकं ब्रह्मचर्यम् आश्रमत्रयवासिनाम् ।  
> स्वदारनियमाद् एव गृहस्थो ब्रह्मचर्यवान् ॥ ७.८२ ॥

उत्तरत्र ।

> न ज्ञातिपुत्रमित्रादीन् न प्रशस्तान् द्विजातिषु ।  
> देशान्तरे ऽपि तान् दृष्ट्वा न च तैः सह संविशेत् ।  
> अवश्यं भाविनी तत्र रागद्वेषादिषु स्थितिः ॥ ७.८३ ॥

तथैव ।

> न तीर्थवासी नित्यं स्यान् नोपवासपरो यतिः ।  
> न चाध्यापनशीलः स्यान् न व्याख्यानपरो भवेत् ॥ ७.८४ ॥

**शङ्खः** ।

> चन्दनेनोक्षितं बाहुं वास्यैकं वापि तक्षतः ।  
> कल्याणं वाप्य् अकल्याणं तयोर् अपि न चिन्तयेत् ।  
> सर्वभूतहितो मैत्रः समलोष्ठाश्मकाञ्चनः ॥ ७.८५ ॥

**लिखितः** ।

> नानध्यात्मग्रन्थरतिर् न च ज्यौतिषिको भवेत् ।  
> न व्याधिविषवेतालांश् चिकित्सेद् धर्मतो ऽपि च ॥ ७.८६ ॥  
> न शिष्यसङ्ग्रहं कुर्यान् न स्वविद्यां प्रकाशयेत् ।  
> संस्कृतां न वदेद् वाणीं बालवन् मूकवच् चरेत् ॥ ७.८७ ॥

उत्तरत्र ।

> सन्न्यस्य यतिधर्मांश् च कुर्वाणो वत्सरत्रयम् ।  
> योगनिष्ठः सदा भूत्वा मोक्षं प्रेत्य स विन्दति ॥ ७.८८ ॥  
> तस्माद् ऐश्वर्यम् आकाङ्क्षेत् तद् विष्णोः परमं पदम् ।  
> कैवल्याश्रमम् आसाद्य चरेद् दिनम् अपि द्विजः ॥ ७.८९ ॥

**शङ्खलिखितौ** ।


> भैक्षवृत्तिर् असंविभागरुचिर् अभिशस्तपतितवर्जं निन्दकोपहतान्नजीवी कौपीनाच्छादनमात्रावरणपरितुष्टः परिपक्वकषायः कालकाङ्क्षी सदायुक्त आत्मरतिर् असन्निधानशीलः कुहककल्कदम्भवर्जितः सदा नैकग्रामवासी सङ्गदोषान् परित्यज्य पर्यटनशीलः स्यात् । आत्मज्ञानविवेकार्थकुशल ऊर्ध्वं वार्षिकाभ्यां नैकस्थानवासाभिरुचिर् उद्धृताभिर् अद्भिर् मूत्रपुरीषशौचाचमनादि कुर्यात्  
> ॥ ७.९० ॥

तथा ।

> वाग्बाणान् दुर्जनैर् मुक्तान् सहते यो न कुप्यति ।  
> भावेन च सुसंहृष्टः स दमस् तस्य बुद्धिजः ॥ ७.९१ ॥  
> शीतोष्णादीनि च द्वन्द्वान् दुर्जनप्रहितानि च ।  
> यथा धारयते बुद्ध्या सा तितिक्षा क्षमा स्मृता ॥ ७.९२ ॥  
> इष्टानिष्टेषु भूतेषु व्यसनाभ्युदयेषु च ।  
> उपशान्तः परां प्रज्ञां प्राप्तः शमदमात्मकः ॥ ७.९३ ॥  
> तपोज्ञानदमैश्वर्यैः सर्वदा यो न कुप्यति ।  
> वाग्बाणाभिहतस् तीक्ष्णैर् धीरः सो ऽत्र न मुह्यति ॥ ७.९४ ॥  
> यो यतिर् मृदुभावेन मोक्षधर्मं चरेद् इह ।  
> भवबन्धं विहायाशु सो ऽमृतत्वाय कल्पते ॥ ७.९५ ॥

तथैव ।

> चातुर्वर्ण्यं चरेद् भैक्षं पतितेषु च वर्जयेत् ।  
> नियतेन्द्रियवाक्चक्षुः पूर्वं पूर्वं विवर्जयेत् ॥ ७.९६ ॥

**वृद्धदक्षः** ।

> वाग्दण्डो ऽथ मनोदण्डः कर्मदण्डस् तथापरः ।  
> एतैर् दण्डैस् तु दण्डी स्यान् न तु वैणवधारणात् ॥ ७.९७ ॥  
> वाग्दण्डो मौनसंयोगः कर्मदण्डस् त्व् अहिंसनम् ।  
> मनसः स तु दण्डः स्यात् प्राणायमस्य धारणम् ॥ ७.९८ ॥

**कपिलः** ।


> स्वस्त्याशिषं वर्जयेत् । शरणं न कुर्यान् न कारयेत् । कृतं प्रविशेत् । अथ ब्रह्मोपासीत । तच्चित्त एव शयीत । अनिन्दके देवगृहे वा प्रविष्टो यथा कथञ्चिच् छर्वरीं नयेत् जाग्रद् एव सुषुप्तः । आसीनो ऽथाचम्य प्राणायामत्रयं कृत्वा पुनर् आचामेत् । काष्ठारोपितकमण्डलुना रात्राव् आचामेत् दिवा स्रवन्त्या । अभिरुचितं प्रभूतोदकं पुण्यस्थानं न त्यजेत् । न लोलुपो नेतिहासपुराणव्याख्यानपरः ॥ ७.९९ ॥ 

उत्तरत्र ।


> निर्जन्तुकैः स्वपतितैर् इन्धनैर् असहिष्णुर् अग्निम् इन्धीत । बीजशून्यमूलफलभक्षणे न दोषः । चेतनाचेतनम् अल्पप्रयोजनाय न द्रुह्येत् । कमण्डलुजलपवित्रकुसीद-तैजसादिसङ्ग्रहे न दोषः । कोपितो ऽपि न कुप्येत् । तोषितो ऽपि न तुष्येत् । मर्तुं नेच्छेन् न जीवितुं वा । अदग्धं पात्रं न त्यजेत् । शौचार्थं पूतिकाकरणात् क्षणम् अपि सद्यः सन्निहितोदके जपनीयं जपेत् । ततश् चतुर्भुजं चिन्तयेत् । नैकदेवतापक्षपातित्वं दर्शयेत् । सन्निकृष्टं साश्रयं शरणं सन्त्यजेत् । सुरूपां स्त्रियं दृष्ट्वा न क्वचित् प्रेक्षेत । सङ्कोचयेद् अक्षिणी । ॐ इति नैव कम्पयेत् ॥ ७.१०० ॥

तथैव ।

> सर्वेन्द्रियाणां सङ्कोचो दृष्टादृष्टकरो यतेः ।  
> अप्रमत्तेन कर्तव्यः सुखम् अत्यन्तम् इच्छता ॥ ७.१०१ ॥  
> गीतानां गानशीलस्य प्राणायामपरस्य च ।  
> नैवोक्षन्ति च पापानि जन्मान्तरकृतान्य् अपि ॥ ७.१०२ ॥

**क्रतुः** ।

> बीजघ्नं तैजसं पात्रं शुक्लोत्सर्गः सिताम्बरम् ।  
> दिवास्वापो वृथाजल्पो यतीनां पतनानि षट् ॥ ७.१०३ ॥  
> चिरस्थितानि द्रव्याणि सञ्चयादीनि सर्वदा ।  
> तृणमृद्दारुतोयाश्मपत्रमूलफलानि च ।  
> अप्रयुक्तं न गृह्णीत प्रयुक्तं न च सञ्चयेत् ॥ ७.१०४ ॥  
> दासीदासं गृहं यानं गोभूधान्यधनं रसम् ।  
> प्रतिगृह्याप्रतिग्राह्यं हन्यात् कुलशतद्वयम् ॥ ७.१०५ ॥

 **वृद्धजाबालिः** ।

> आतिथ्यश्राद्धयज्ञेषु देवयात्रोत्सवादिषु ।  
> कुतूहलेषु सर्वेषु न गच्छेद् यतिर् आत्मवान् ॥ ७.१०६ ॥

उत्तरत्र ।

> यस् तु दानपरो भिक्षुर् वस्त्रादीनां च सङ्ग्रही ।  
> उभौ तौ मन्दबुद्धित्वात् पूतीनरकपातिनौ ॥ ७.१०७ ॥

**दत्तात्रेयः** ।

> आदाय वैष्णवं लिङ्गं यस् तु त्यजति मूढधीः ।  
> स याति नरकं घोरं तीव्रं सङ्कटदारुणम् ॥ ७.१०८ ॥

**देवलः** ।


> तुल्यारिमित्रो निष्परिग्रहो ब्रह्मचारी मङ्गल्यव्यवहारो संस्कारो जीवशिक्षारत्नधनधान्यविषयोपभोगसम्पर्केर्ष्यादर्पमायामोहहर्ष-विरोधविस्मयविवादत्रासवितर्कादिवर्जनम् इति यतिधर्माः ॥ ७.१०९ ॥  
> आहारम् औषधं चैव सद्गृहस्थगृहे यतिः ।  
> प्रत्यहं चैव भिक्षेत यथा शेषं न तिष्ठति ॥ ७.११० ॥  
> आहारम् औषधं चैव तत्कालार्थाधिकं यतिः ।  
> आत्मार्थं धारयेन् मोहान् नरकं प्रतिपद्यते ॥ ७.१११ ॥  
> आददीत प्रवृत्तेभ्यः साधुभ्यो धर्मसाधनम् ।  
> नाददीत निवृत्तेभ्यः प्रमादाद् अपि किञ्चन ॥ ७.११२ ॥

**गर्गः** ।

> सर्वधर्मान् परित्यज्य यतिधर्मं समाश्रयेत् ।  
> यतिधर्मात् परिभ्रष्टो न धर्मफलम् अश्नुते ॥ ७.११३ ॥

**वृद्धवसिष्ठः** ।


> पुष्पमूलफलपाटनाग्रच्छेदनमधुमांसदानादानानि वर्जयेत् ॥ ७.११४ ॥

**मेधातिथिः** ।

> त्रिदण्डं कुण्डिकां शिक्यं भैक्षभाजनम् आसनम् ।  
> कौपीनाच्छादनं वासः षड् एतानि परिग्रहः ॥ ७.११५ ॥  
> स्थावरं जङ्गमं बीजं तैजसं विषम् आयुधम् ।  
> षड् एतानि न गृह्णीयाद् यतिर् मूत्रपुरीषवत् ॥ ७.११६ ॥  
> भिक्षाटनं जपः स्नानं ध्यानं शौचं सुरार्चनम् ।  
> कर्तव्यानि षड् एतानि सर्वदा नृपदण्डवत् ॥ ७.११७ ॥  
> रसज्ञानं क्रियावादो ज्योतिषं क्रयविक्रयौ ।  
> विविधानि च शिल्पानि वर्जयेत् परदारवत् ॥ ७.११८ ॥  
> नटादिप्रेक्षणं द्यूतं प्रमदां सुहृदस् तथा ।  
> भक्ष्यभोज्यम् उदक्यां च षण् ण पश्येत् पुरीषवत् ॥ ७.११९ ॥  
> स्कन्धावारे पुरे सार्थे खले गोष्ठे तथा गृहे ।  
> न वसेत यतिः षट्सु स्थानेष्व् एतेषु कर्हिचित् ॥ ७.१२० ॥  
> रात्र्यध्वानं च यानं च स्त्रीकथा लौल्यम् एव च ।  
> मञ्चकं शुक्लवस्त्रं च यतीनां पतनानि षट् ॥ ७.१२१ ॥  
> रागद्वेषौ मदं मानं दम्भं द्रोहं परात्मसु ।  
> षड् एतानि यतिर् नित्यं मनसापि न चिन्तयेत् ॥ ७.१२२ ॥  
> आसनं पात्रलोपश् च सञ्चयः शिष्यसङ्ग्रहः ।  
> दिवास्वापो वृथाजल्पो यतेर् बन्धकराणि षट् ॥ ७.१२३ ॥  
> एकाहात् परतो ग्रामे पञ्चाहात् परतः पुरे ।  
> वर्षाभ्यो ऽन्यत्र यत् स्थानम् उक्तं तद् दुष्टम् आसनम् ॥ ७.१२४ ॥  
> उक्तानां यतिपात्राणाम् एकस्यापि न सङ्ग्रहः ।  
> भिक्षोर् भैक्षभुजश् चापि पात्रलोपः स उच्यते ॥ ७.१२५ ॥  
> पात्रस्यापि त्रिदण्डादेर् द्वितीयस्य परिग्रहः ।  
> कालान्तरोपभोगार्थं सो ऽपि स्याद् द्रव्यसञ्चयः ॥ ७.१२६ ॥  
> शुश्रूषालाभपूजार्थं यशो ऽर्थं वा परिग्रहः ।  
> शिष्याणां न तु कारुण्यात् स ज्ञेयः शिष्यसङ्ग्रहः ॥ ७.१२७ ॥  
> विद्या दिवा प्रकाशत्वाद् अविद्या रात्रिर् उच्यते ।  
> विद्याभ्यासप्रमादो यः स दिवास्वाप उच्यते ॥ ७.१२८ ॥  
> आध्यात्मिकां कथां मुक्त्वा भिक्षायात्रां सुरस्तुतिम् ।  
> अनुग्रहं पथिप्रश्नं वृथाजल्पो ऽन्य उच्यते ॥ ७.१२९ ॥  
> अजिह्वः षण्ढकः पङ्गुर् अन्धो बधिर एव च ।  
> मुग्धः स उच्यते भिक्षुः षड्भिर् एतैर् न संशयः ॥ ७.१३० ॥  
> इदं मृष्टम् इदं नेति यो ऽश्नन्न् अपि न सज्जते ।  
> इदं तीक्ष्णम् इदं स्वादु तम् अजिह्वं प्रचक्षते ॥ ७.१३१ ॥  
> अद्यजातां यथा नारीं तथा षोडशवार्षिकीम् ।  
> शतवर्षां च यो दृष्ट्वा निर्विकारः स षण्ढकः ॥ ७.१३२ ॥  
> भिक्षार्थम् अटनं यस्य विण्मूत्रकरणाय च ।  
> योजनान् न परं याति य सदा पङ्गुर् एव सः ॥ ७.१३३ ॥  
> तिष्ठतो व्रजतो वापि यस्य चक्षुर् न दूरगम् ।  
> चतुर्युगाद् भयं मुक्त्वा परिव्राट् सो ऽन्ध उच्यते ॥ ७.१३४ ॥  
> हिताहितं मनोरामं वचः शोकावहं च यत् ।  
> श्रुत्वा यो न शृणोतीव बधिरः स तु कीर्तितः ॥ ७.१३५ ॥  
> सन्निधौ परकीयाणां समौनो ऽविकलेन्द्रियः ।  
> सुप्तवद् वर्तते यो ऽपि स भिक्षुर् मुग्ध उच्यते ॥ ७.१३६ ॥  
> श्रद्धया परयोपेतः परमात्मपरायणः ।  
> स्थूलसूक्ष्मशरीराभ्यां मुच्यते दशषट्कवित् ॥ ७.१३७ ॥

जमदग्निः ।

> धान्यवृक्षलतावल्लीः स्थावरं जङ्गमं तथा ।  
> उत्पाटयेद् यो मूढात्मा नरकं प्रतिपद्यते ॥ ७.१३८ ॥  
> एकान्नी द्विप्रती चैव भैक्षजीवस् त्रिसङ्ग्रही ।  
> चत्वारः पतिता ह्य् एते यतयो नात्र संशयः ॥ ७.१३९ ॥  
> ताम्बूलाभ्यञ्जने चैव कांस्यपात्रे च भोजनम् ।  
> यतिश् च ब्रह्मचारी च विधवा च विवर्जयेत् ॥ ७.१४० ॥  
> द्वे एते समवीर्ये तु सुरा ताम्बूलम् एव च ।  
> तस्मात् सर्वप्रयत्नेन ताम्बूलं वर्जयेद् यतिः ॥ ७.१४१ ॥

**शौनकः** ।


> न स्वगुणं कीर्तयेत् । त्रासितो ऽपि न कुप्येत् । पूजितो ऽपि न मुदं व्रजेत् । त्रिषवणं दण्डवत् स्नानम् आचरेत् । तथा न लङ्घयेत नदीं न बाहुभ्यां तरेत् । मृत्युं जीवितं वा न काङ्क्षेत् । रात्रौ न चरेत् सन्ध्ययोश् च । ताम्बूलभक्षणं वर्जयेत् । अभ्यङ्गं द्विरन्नं न लिप्सेत । आतिथ्यश्राद्धयज्ञेषु देवयात्रोत्सवेषु न गच्छेत् । सार्थसमवायेषु वानप्रस्थगृहस्थाभ्यां प्रीतिं च वर्जयेत् ॥ ७.१४२ ॥

**पैठीनसिः** ।


> स्थूयमानो न तुष्येत । निन्द्यमानो न कुप्येत् । समम् एव वर्तेत विद्यया तपसा च तद् उभयं प्राप्येति ॥ ७.१४३ ॥

**सत्यकामः** ।

> सर्वधर्मान् परित्यज्य मोक्षधर्मं समाश्रयेत् ।  
> मोक्षधर्मात् परिभ्रष्टः संस्कारं प्रतिपद्यते ॥ ७.१४४ ॥  
> नादृष्टां भूमिम् आतिष्ठेन् नासूर्यं मार्गम् आव्रजेत् ।  
> न हिंस्यात् सर्वभूतानि कर्मणा मनसा गिरा ॥ ७.१४५ ॥

**इति यतिधर्मसमुच्चये आचारो नाम **

**सप्तमं पर्व॥**



**अष्टमं पर्व**

**लिङ्गधर्मप्रायश्चित्तविधिः**

अथ लिङ्गधर्मा वपनादयः सप्रायश्चित्ता उच्यन्ते । तत्र **शौनकः** । 

> शिखावर्जम् ऋतुसन्धिषु वापयेत् । न रोमाणि वापयेत् ॥ ८.१ ॥

**देवलः** ।

> ऊर्ध्वं सितचतुर्दश्याः प्रतिपत्तो ऽधरा तिथिः ।  
> ऋतुसन्धिः स विज्ञेयो वपनं तत्र कारयेत् ॥ ८.२ ॥

**लिखितः** ।

> ऋतुसन्धिषु सर्वत्र चातुर्मास्यान्तरं विना ।  
> पौर्णमास्यां शिखावर्जं मुण्डयेत शिरो यतिः ॥ ८.३ ॥  
> अलाभे व्याधिपीडायां राजचोराद्युपद्रवे ।  
> वापयेत् पौर्णमास्यादि यावत् स्यात् कृष्णपञ्चमी ॥ ८.४ ॥

ऋतुसन्धिकालः सितचतुर्दश्या ऊर्ध्वं प्रतिपद्यधरा तिथिः या सा ज्ञेया । अपरपक्षादि-प्रतिपत्पञ्चदश्योः सन्धिमदहोरात्रं यत् तस्मिन् वपनं कुर्याद् इत्य् अर्थः ॥ ८.५ ॥

**देवलः** ।

> चातुर्मास्यानन्तरं केशश्मश्रूण्य् अपनयेत् नाधोरोमाणि ॥ ८.६ ॥

**मनुः** ।

> कृत्तकेशनखश्मश्रुः पात्री दण्डी कुसुम्भवान् ।  
> विचरेन् नियतो नित्यं सर्वभूतान्य् अपीडयन् ॥ ८.७ ॥ [म्ध् ६.५२] 

**देवलः** ।

> मौण्ड्यं शिखाविकल्पो वा यदि लुम्पेत् प्रमादतः ।  
> प्राजापत्येन कृच्छ्रेण शुध्यते नात्र संशयः ॥ ८.८ ॥

**गालवः** ।


> त्रिस्थानलोमवपनं कृत्वा प्राजापत्यं कृत्वा प्राणायामशतं कुर्यात् ॥ ८.९ ॥

**जमदग्निः** ।

> कक्षोपस्थादिवपने प्रायश्चित्ती भवेद् यतिः ।  
> प्राजापत्यत्रयं कृत्वा प्राणायामशतानि च ॥ ८.१० ॥

इदं कक्षोपस्थादिवपनसमुच्चये प्रायश्चित्तम् । **मेधातिथिः** । 

> कक्षोपस्थशिखावर्जम् ऋतुसन्धिषु वापयेत् ।  
> न त्रैमुण्ड्यम् अतिक्रामेद् भिक्षुः संवत्सरे क्वचित् ॥ ८.११ ॥  
> वपनानन्तरं स्नात्वा मृद्भिर् द्वादशभिर् यतिः ।  
> प्राणायामत्रयं कृत्वा वारुणीभिश् च मार्जयेत् ॥ ८.१२ ॥  
> स्नात्वोत्तीर्य च शेषेण जङ्घाशौचं मृदम्भसा ।  
> अपवित्रीकृतो भिक्षुः कौपीनस्राविवारिणा ॥ ८.१३ ॥  
> कुर्यान् मूत्रपुरीषे चेद् द्विगुणं स्नानम् आचरेत् ।  
> मुहूर्तद्वयम् अस्नात्वा पिबन् खादंश् च षड्गुणम् ॥ ८.१४ ॥  
> गृहीतं यदि दण्डाद्यम् अविनष्टं तु न त्यजेत् ।  
> समुद्रं गच्छ स्वाहेति विनष्टं प्रक्षिपेज् जले ॥ ८.१५ ॥  
> प्रक्षिप्य चान्यद् आदद्याद् गायत्र्या प्रणवेन वा ।  
> तच् छं योर् इत्य् उपवीतम् अब्लिङ्गाभिः कमण्डलुम् ॥ ८.१६ ॥  
> कुण्डिकाम् इषुमात्रोर्ध्वां निक्षिपेच् च विहायसि ।  
> सोदकां रज्जुसंलग्नाम् अन्यथा दुष्यते यतिः ॥ ८.१७ ॥  
> अरण्ये त्रीन् इषुक्षेपान् त्रिदण्डेन विना व्रजेत् ।  
> न दुष्येद् दुष्यति ग्रामे गृहाद् गृहम् अपि व्रजन् ॥ ८.१८ ॥

तथा ।

> प्रगृहीतान् त्रिदण्डादीन् अविनष्टान् यदि त्यजेत् ।  
> एकरात्रोषितः कुर्यात् प्राणायामशतानि च ॥ ८.१९ ॥

**गालवः** ।


> विद्यमानेन जलपवित्रेणाचमनतर्पणोपस्थानानि न करोति यः तस्य सर्वं निष्फलं भवेत् । तस्य प्रायश्चित्तं विधीयते । प्राणायामांस् त्रिशतं कृत्वा जपेत् त्रिकशतत्रयम् इति । जलपवित्रं विनापः प्राश्य दश प्राणायामान् धारयेत् ॥ ८.२० ॥

**अत्रिः** ।

> गन्धवर्णरसैर् दुष्टम् अस्वच्छं केशदूषितम् ।  
> विना वस्त्रं पिबन्न् अम्भः प्राणायामान् दशाचरेत् ॥ ८.२१ ॥

तत्र ।

> उद्धृतासु स्रवन्तीषु ह्रदेषु विमलेषु च ।  
> वस्त्रपूता न कर्तव्या आपः शुद्धा इति श्रुतिः ॥ 

इति **तेनैव** पूर्वम् एव परिहृतम् [सेए ६.४४] ॥ ८.२२ ॥

**गालवः** ।


> जलपवित्रादानं बन्धनं च प्रणवेन कुर्यात् । त्रिदण्डजलपवित्रवियोगं न कुर्यात् । प्रमादात् करणे आचम्य प्राणायामत्रयं कृत्वा पुनर् आचामेत् । स्नानभोजनकाले तु त्रिदण्डवियोगं न कुर्यात् । प्रमादात् करणे आचम्य प्राणायामत्रयं कृत्वा पुनर् आचामेत् । प्रागुदक्शिरसं विष्णोः स्थानम सीति त्रिदण्डं स्थापयेत् । अधःपतने उत्तिष्ठ ब्रह्मणस्पत इति जपेत् । अन्यदण्डेषु दण्डान् स्पृष्ट्वा विष्णोर् मनसा पूतेस्थ इति प्रक्षाल्य प्राणायामांस् त्रीन् कुर्यात् । अज्ञानात् करणे प्रणवेन प्रक्षाल्य प्रणवं दशधावर्तयेत् ॥ ८.२३ ॥

**गर्गः** ।


> दण्डसङ्घर्षणं कृत्वा वनस्पते विड्वाङ्ग इति जपित्वा विष्णोर् मनसा पूतेस्थ इति प्रक्षाल्य प्राणायामांस् त्रीन् कुर्यात् । अज्ञानात् कृत्वा प्रणवेन प्रक्षालयेत् । प्रणवं दशकृत्व आवर्तयेत् ॥ ८.२४ ॥

**गालवः** ।


> कमण्डलुजलपवित्रपात्रसङ्घर्षणे सद्यस् त्यागो विधीयते ॥ ८.२५ ॥

**अत्रिः** ।


> पात्रस्नेहसङ्घर्षणं न कुर्यात् । अज्ञानात् कृते ऽपवित्रतां व्रजेत् ॥ ८.२६ ॥

**स एवाह** ।


> अभिन्नम् अदुष्टं वा पात्रं त्रिदण्डादीन् वा त्यक्त्वा अहोरात्रम् उपोष्य गायत्र्यष्टशतं जपेत् । भिन्नपात्रं धारयित्वोपवासत्रयं चरेत् ॥ ८.२७ ॥

**जमदग्निः** ।

> शौचभेदे शतं कुर्यात् पात्रभेदे तथैव च ।  
> भिन्ने त्व् अन्यधृते पात्रे उपवासत्रयं चरेत् ॥ ८.२८ ॥

उत्तरत्र ।

> पूयशोणितमांसैस् तु विण्मूत्राभ्यां तथापि वा ।  
> रेतोऽश्रुश्लेष्मभिः स्पृष्टं पात्रं यदि यतिस् त्यजेत् ॥ ८.२९ ॥   
> श्वकाकाखुगवोष्ट्रांश् च जम्बुकं वानरं तथा ।  
> चण्डालं पतितं स्पृष्ट्वा हस्तस्थं पात्रम् उत्सृजेत् ॥ ८.३० ॥  
> मज्जामूत्रपुरीषैस् तु शुक्लकीलालशोणितैः ।  
> स्पृष्टं दण्डं त्यजेद् भिक्षुः शेषं संस्कारम् अर्हति ॥ ८.३१ ॥  
> न दण्डेन विना ग्रामे गृहाद् गृहम् अपि व्रजेत् ।  
> प्राणायामांस् तथा कुर्याद् वने चाध्वव्यतिक्रमे ॥ ८.३२ ॥  
> यद्य् अदण्डो गृहं गच्छेद् वनं वा त्रीषुमात्रतः ।  
> नीडं प्रतिनिवर्तेत प्राणायामांस् त्रयस्त्रयः ॥ ८.३३ ॥  
> त्रिदण्डासनपात्रादेर् न वियोगः कथञ्चन ।  
> वियोगात् पतते भिक्षुः प्रायश्चित्तं तद् उच्यते ॥ ८.३४ ॥  
> त्रिदण्डस्य वियोगे तु प्राणायामशतं चरेत् ।  
> शतार्धं कुण्डिकायाः स्यात् पात्रे वै षोडश स्मृताः ॥ ८.३५ ॥  
> पवित्रे चाष्ट विज्ञेयाः शिक्ये षट् च प्रकीर्तिताः ।  
> चत्वारश् चासने ज्ञेयाः पवित्रीकरणं त्व् इदम् ॥ ८.३६ ॥

**सत्यकाम-जाबालौ** ।


> अथ भिक्षूणां प्रायश्चित्तं व्याख्यास्यामः । पात्रं क्रोशमात्रं त्यक्त्वा व्रजति चेत् प्रायश्चित्तेन युज्यते । त्रिंशत् प्राणायामान् कृत्वा जपेत् त्रिकशतत्रयम् । त्रिदण्डं पात्रासनं वा त्यक्त्वा समुद्रगाया नद्याः पारं व्रजति चेद् उपवासत्रयं कृत्वा प्राणायामशतं चरेत् ॥ ८.३७ ॥

उत्तरत्र ।


> स्त्रीशूद्रे दण्डान्तरं गते प्राणायामांस् त्रीन् कुर्यात् । खरोष्ट्रे ऽन्तरं गते प्राणायामान् षड् आचरेत् । श्वानसूकरचण्डालेष्व् अन्तरं गतेषु प्राणायामान् द्वादश धारयेत् । विहितातिक्रमं कृत्वा प्राणायामान् द्वादश धारयेत् ॥ ८.३८ ॥

**दक्षः** ।

> दण्डान् पात्रं परित्यज्य एकरात्रोषितो यतिः ।  
> दण्डान् मन्त्रेण गृह्णीयाद् भिक्षापात्रं परित्यजेत् ॥ ८.३९ ॥

**अत्रिः** ।

> यदि भूमौ क्षिपेद् दण्डान् पात्रं वापि कदाचन ।  
> षोडशासुयमान् कुर्याद् अष्टौ षड् द्वादशापि वा ॥ ८.४० ॥

**देवलः** ।

> दण्डादौ दूषिते विष्ठाक्रव्यादाद्यैर् महामुने ।  
> किं तत्र वद कर्तव्यं संस्कारो येन जायते ॥ ८.४१ ॥  
> दण्डान् मृद्भिर् द्वादशभिर् अद्भिः संशोध्य यत्नतः ।  
> जप्त्वाथ पौरुषं सूक्तम् अद्भिः संशोधयेद् अपि ।  
> इतरेषां तु राजेन्द्र सद्यस् त्यागो विधीयते ॥ ८.४२ ॥  
> शुक्लोच्छिष्टाश्रुविण्मूत्रश्लेष्मशूद्रगवानलैः ।  
> त्यजेत् पात्रपवित्रादीन् स्पृष्ट्वा वा तस्करादिभिः ॥ ८.४३ ॥  
> गृह्य शूद्रादिवर्णेभ्यः क्रमाद् दण्डादिकं यतिः ।  
> शतं शतार्धं पञ्च च प्राणायामान् दशापि च ॥ ८.४४ ॥

**अत्रिः** ।

> उपानच्छत्रवस्त्रादि भिक्षायाः साधनं तथा ।  
> गृह्य शूद्राच् छतं कुर्याद् वैश्याद् अर्धशतं तथा ।  
> क्षत्रियात् पञ्चविंशच् च हीनविप्राद् दशैव तु ॥ ८.४५ ॥

**वृद्धजाबालिः** ।

> त्रिदण्डम् अप्पवित्रं च त्यक्त्वा भिक्षुर् गृहान्तरे ।  
> जपेत् पुरुषसूक्तं च प्राणायामान् दशाचरेत् ॥ ८.४६ ॥

**देवलः** ।

> गृहस्थः परपाकाशी पात्रलोपी च भिक्षुकः ।  
> दशवर्षसहस्राणि तिर्यग्योनिषु जायते ॥ ८.४७ ॥  
> पात्राभावे यतेर् नित्यं पात्रं पर्णपुटं भवेत् ।  
> तत् पात्रं तावद् एव स्याद् यावन् मुख्यं न लभ्यते ॥ ८.४८ ॥

**कपिलः** ।


> सूचीनखनिकृन्तने जलपवित्रपात्रे अन्तर्वासोबहिर् वाससी चाशक्तौ धारयेत् ॥ ८.४९ ॥

**अत्रिः** ।

> त्यक्त्वा यज्ञोपवीतं तु षट् कृच्छ्राणि समाचरेत् ।  
> गायत्रीसहितान्य् एव पुनश् चाप्य् उपनाययेत् ॥ ८.५० ॥

**वृद्धजाबालिः** ।

> हीनो यज्ञोपवीतेन यदि स्याद् ध्यानभिक्षुकः ।  
> तस्य क्रिया निष्फलाः स्युः प्रायश्चित्तं विधीयते ॥ ८.५१ ॥  
> गायत्रीसहितान् एव प्राजापत्यान् षड् आचरेत् ।  
> पुनः संस्कारम् आहृत्य धार्यं यज्ञोपवीतकम् ॥ ८.५२ ॥  
> कुर्यात् त्रिदण्डग्रहणं कालक्षेपं न कारयेत् ।  
> एवं न याति नरकं सुगतिं चापि गच्छति ॥ ८.५३ ॥

इदम् एव यज्ञोपवीतत्यागात्मकं पारिव्राज्यं कृतवतां प्रायश्चित्तम् । **हारीतः** ।

> विना यज्ञोपवीतेन यत् कृतं भोजनादिकम् ।  
> तत्पापप्रशमायालं प्रायश्चित्तं ब्रवीमि वः ॥ ८.५४ ॥  
> तेषां तु भोजनादीनां प्रत्यहं सुसमाहितः ।  
> सहस्रार्धैर् असुयमैर् विधिपूर्वकृतैः शुचिः ॥ ८.५५ ॥  
> योगाभ्यासरतस्येह नश्यन्ते पातकानि तु ।  
> तस्माद् योगरतो भूत्वा ध्यायेन् नित्यं क्रियान्तरे ॥ ८.५६ ॥

**स एवाह** ।

> अज्ञानेन तु विप्रेन्द्रो विना यज्ञोपवीतकम् ।  
> कृत्वा मूत्रपुरीषाणि प्राणायामान् षड् आचरेत् ॥ ८.५७ ॥  
> नित्यं यज्ञोपवीती स्याद् ऋते त्व् आवश्यकक्रियाम् ।  
> कुर्वन्न् आवश्यकं कर्म निवीतं पृष्ठतः क्षिपेत् ॥ ८.५८ ॥

अथ वस्त्रम् उच्यते । तत्राह **गौतमः** ।


> कौपीनाच्छादनार्थं वासो बिभृयात् । प्रहीणम् एके निर्णिज्य ॥ ८.५९ ॥ [ग्ध् ३.१८–१९] 

**बृहस्पतिः** ।

> कौपीनाच्छादनार्थं च बिभृयाज् जीर्णम् अम्बरम् ।  
> प्रहीणम् एके निर्णिज्य बहिस् त्याज्यं तु यद् भवेत् ॥ ८.६० ॥

**हारीतः** ।

> कौपीनाच्छादनं वासः कन्थां शीतनिवारिणीम् ।  
> पादुके चापि गृह्णीयात् कुर्यान् नान्यस्य सङ्ग्रहम् ॥ ८.६१ ॥

**जाबालिः** ।

> कार्पासं धारयेद् वस्त्रं पटं वल्कलवर्जितम्  
> नान्यथाचमने शुध्येत् सन्ध्योपासन एव च ।  
> काषायम् एव कार्पासं वासः कन्थां च धारयेत् ॥ ८.६२ ॥

**शङ्खलिखितौ** ।


> त्रिदण्डपवित्रपाणिर् विपरिधानं कुशचीरवल्कलवासाः शीतत्राणार्थं कम्बलम् एके  
> ॥ ८.६३ ॥ 

यद्य् अपि काषायम् इत्य् अविशेषेणोक्तं तथापि गैरिकाख्यधातुना रक्तं कर्तव्यम् । तथा हि पारिव्राज्यलिङ्गधारणं गृहस्थस्य प्रतिषेधयन्न् एतज् ज्ञापयति **वृद्धजाबालिः** ।

> न धारयेद् धातुवस्त्रं शिक्यं चापि न धारयेत् ।  
> न धारयेत् त्रिविष्टब्धम् एतत् स्नातकलक्षणम् ॥ ८.६४ ॥

**दत्तात्रेयः** ।

> मोक्षाश्रमे स्मृतं वस्त्रं रक्तं गैरिकधातुना ।  
> धार्यं यज्ञोपवीतं तु सितं नवगुणान्वितम् ॥ ८.६५ ॥

एतासु विहितास्व् अपि मात्रासु सङ्गो न कर्तव्यः । तथा च **देवलः** ।


> सममृत्काञ्चनः स्वमात्रास्व् अप्य् असक्तो मध्यस्थः ॥ ८.६६ ॥

**मनुः** ।

> मात्रासङ्गाद्विनिर्गतः इति ॥ ८.६७ ॥

**वसिष्ठः** ।

> न कुट्यां नोदके सङ्गो न चेले न त्रिपुष्करे ।  
> नागारे नासने नान्ने यस्य वै मोक्षवित् तु सः ॥ ८.६८ ॥ [वध् १०.२३] 

**इति यतिधर्मसमुच्चये लिङ्गधर्मप्रायश्चित्तविधिर् नाम**

**अष्टमं पर्व ॥ ८.६९ ॥**



**नवमं पर्व**

**गतिस्थितिनिरूपणम्**

अथ यतीनां गतिस्थितिर् निरूप्यते । तत्र **गौतमः** ।

> ऊर्ध्वरेता ध्रुवशीलो वर्षासु ॥ ९.१ ॥ [ग्ध् ३.११–१२] 

**मेधातिथिः** ।

> उदिते ऽन्यत्र मध्याह्ने अन्यत्रास्तमिते रवौ ।  
> दृश्यते त्व् अनिकेतः स्यात् सूर्यवत् सङ्गवर्जितः ॥ ९.२ ॥  
> देवालयाग्न्यागारेषु त्व् एकदेशे निशां नयेत् ।  
> अन्यत्र मरणत्रासान् महतश् चाप्य् उपद्रवात् ॥ ९.३ ॥  
> वार्षिकांश् चतुरो मासान् बहिर्ग्रामात् समापयेत् ।  
> तत्राप्य् उपक्रमे हेतू पूर्वोक्ताव् अनिवारितौ ॥ ९.४ ॥

अत्र वर्षास्व् एकत्र वस्तव्यम् अन्यथा न वस्तव्यम् इति प्रतीयते । तत्राल्पानुग्रहं **मनुर्** आह । 

> ग्रैष्महैमन्तिकान् मासान् अष्टौ प्रायेण पर्यटेत् ।  
> दयार्थं सर्वभूतानां वर्षास्व् एकत्र संवसेत् ॥ ९.५ ॥

अत्र प्रायेणेति सूचितम् अनुग्रहं **क्रतुर्** विशिनष्टि ।

> ग्रामे दिनं पुरे त्रीणि नगरे पञ्च सप्त वा ।  
> तिष्ठेद् एकत्र वर्षासु व्रजेत् सूर्योदिते पथि ॥ ९.६ ॥

**लिखितः** ।

> परे ब्रह्मणि सन्न्यस्य कुर्वन् कर्माणि शक्तितः ।  
> योगाभ्यासप्रधानस् तु जपशीलः क्षमापरः ॥ ९.७ ॥  
> पर्यटेत् पुण्यतीर्थानि देवतायतनानि च ।  
> कृच्छ्रचान्द्रायणादीनि कुर्याच् छुद्ध्यर्थम् आत्मनः ॥ ९.८ ॥  
> अनन्धो ऽव्याधितो ऽपङ्गुः षड्रात्रं न वसेत् क्वचित् ।   
> धर्मधीर् अन्यदेशाच् चेद् वसेद् वा सार्वकालिकम् ॥ ९.९ ॥  
> श्रावणं मासम् आरभ्य यावन् मासचतुष्टयम् ।  
> वसेयुः सर्वयतय एकत्रैवेति निश्चयः ॥ ९.१० ॥

**देवलः** ।


> न चिरम् एकत्र वसेद् अन्यत्र वार्षिकात् । श्रावणादिचतुर्मासिको वार्षिकः । तस्मिन् न यायी स्यात् ॥ ९.११ ॥

**गालवः** ।


> शून्यागारे वृक्षमूले वा वर्षास्व् एकत्र निवसेत् ॥ ९.१२ ॥

**विश्वामित्रः** ।


> वर्षाभ्यो ऽन्यत्राप्य् एकत्र वसेद् एव ॥ ९.१३ ॥

**वृद्धमनुः** ।


> धर्मवृद्धो त्व् आ मरणाद् एकत्रापि वसेत् । अन्यत्र व्रजनशीलः स्याद् इत्य् आचार्याः ॥ ९.१४ ॥

प्रकारं देशं **यम** आह ।

> ग्रामैकरात्रवासी स्यान् नगरे पञ्चरात्रिकः ।  
> एकत्र निवसेन् मासांश् चतुरो वार्षिकान् मुनिः ॥ ९.१५ ॥  
> जले जीवाः स्थले जीवा आकाशे जीवमालिका ।  
> जीवमालिकाकुले लोके वर्षास्व् एकत्र संवसेत् ॥ ९.१६ ॥  
> अध्वा सूर्यस्य निर्दिष्टः कीटवच् च चरेन् महीम् ।  
> अश्वस्तननिधानस् तु सुमतिः सुसमाहितः ॥ ९.१७ ॥  
> भयं प्राणान्तिकं त्यक्त्वा विण्मूत्रोत्सर्गम् एव च ।  
> नान्यत्र विचरेद् रात्रौ न मध्याह्ने न सन्ध्ययोः ॥ ९.१८ ॥  
> एकाकी विचरेन् नित्यं मुक्तात्मा त्व् असहायकः ।  
> एकस्य हि समः पन्था जायते ऽन्यत्र जीयते ॥ ९.१९ ॥  
> दृष्टिपूतं न्यसेत् पादं वस्त्रपूतं जलं पिबेत् ।  
> सूनृताम् ईरयेद् वाचं सर्वसत्त्वहितं चरेत् ॥ ९.२० ॥  
> एकशाट्य् एकभक्तश् च एकपात्री च भिक्षुकः ।  
> एकैकं विचरेद् ग्रामं तत् पुराणम् ऋषिव्रतम् ॥ ९.२१ ॥  
> नित्यं स्थण्डिलशायी स्याद् अनित्यां वसतिं वसेत् ।  
> अरण्यनित्यो मुण्डी स्यान् मनसा ध्यानम् अभ्यसेत् ॥ ९.२२ ॥  
> भैक्षदेशं नृपज्ञातिपुत्रमित्रादियोषितः ।  
> उपकारकथाश् चैव मनसापि न चिन्तयेत् ॥ ९.२३ ॥  
> आगच्छ गच्छ तिष्ठेति स्वागतं सुहृदं प्रति ।  
> सम्मानम् अपि न ब्रूयान् मुनिर् मोक्षपरायणः ॥ ९.२४ ॥  
> यतीनां व्रतवृद्धानां स्वधर्मम् अनुवर्तिनाम् ।  
> विष्णुरूपेण वै कुर्यान् नमस्कारं दिने दिने ॥ ९.२५ ॥  
> यो भवेत् पूर्वसन्न्यासी तुल्यो वा धर्मतो यतिः ।  
> नमस्कारार्चनादीनि कुर्यान् नान्यस्य कस्यचित् ॥ ९.२६ ॥  
> स्वधर्मस्थान् यतीन् वृद्धान् देवांश् च प्रणमेद् यतिः ।  
> नान्यम् आश्रमिणं कञ्चित् प्रशस्तम् अपि तं नमेत् ॥ ९.२७ ॥  
> सायं प्रातर् न तृप्येत न प्रसज्जेत भोजने ।  
> नेन्द्रियार्थेषु सज्जेत कदाचिद् अपि कामतः ॥ ९.२८ ॥  
> पन्थानम् अपि पृच्छेच् च भिक्षां देहीति च द्वयम् ।  
> तावद् एव व्याहरणं शेषम् अन्यन् निषिध्यते ॥ ९.२९ ॥

**अत्रिः** ।

> गूढधर्माश्रितो विद्वान् अज्ञानचरणे स्थितः ।  
> अमूढो मूढरूपेण चरेद् धर्मम् अदूषयन् ॥ ९.३० ॥

**कपिलः** ।


> वृद्धातुरवद् यथाकथञ्चित् स्थितिं सम्पादयेत् ॥ ९.३१ ॥

**बृहस्पतिः** ।

> नैवाददीत पाथेयं यतिर् वै यद् अनापदि ।  
> पक्वम् आपत्सु गृह्णीयाद् यावद् अह्नोपयुज्यते ॥ ९.३२ ॥

**जमदग्निः** ।

> अरण्ये निर्जने देशे चोरव्याघ्राकुले पथि ।  
> कृत्वा मूत्रपुरीषं च द्रव्यहस्तो न दुष्यति ॥ ९.३३ ॥  
> भूमौ निधाय तद् द्रव्यं शौचं कृत्वा यथाविधि ।  
> उत्सङ्गे गृह्य तद् द्रव्यम् आचान्तः प्रयतः शुचिः ॥ ९.३४ ॥

**गालवः** ।


> योजनाधिकगमने द्वादश प्राणायामान् धारयेत् ॥ ९.३५ ॥

अथ चातुर्मास्यकाल उच्यते । आषाढ्यां पौर्णमास्याम् आरभ्य कार्त्तिक्याम् उत्थानम् । अथ वा श्रावण्याम् आरभ्य मार्गशीर्ष्याम् । <u>अन्ये</u> त्व् एवम् आहुः । वर्षासु ध्रुवशील इत्य् अनेन ऋतुविधानात् मासद्वयेन व्रतसमाप्तिर् इति ॥ ९.३६ ॥ **जाबालिः** ।

> ग्रैष्महैमन्तिकान् मासान् अष्टौ भिक्षुर् विपर्यटेत् ।  
> दयार्थं सर्वभूतानां वर्षास्व् एकत्र संवसेत् ॥ ९.३७ ॥  
> चातुर्मास्यान् वसेद् ग्रामे श्रद्धाभक्तिसमन्वितः ।  
> स्थितिभङ्गम् अकुर्वन् हि शाश्वतं पदम् आप्नुयात् ॥ ९.३८ ॥   
> यावद् वर्षत्य् अकाले ऽपि यावत् क्लिन्ना च मेदिनी ।  
> ग्रामे सीमाधिकं नेयाद् विस्तीर्णे क्रोशतः परम् ॥ ९.३९ ॥

**मेधातिथिः** ।

> प्रशस्तां मृत्तिकां शुष्कां गृह्णीयाच् छुचिशुक्रयोः ।  
> द्वादश्यां मृदम् आदाय शुभां किञ्चिद् अपीडयन् ॥ ९.४० ॥  
> यावद् वर्षत्य् अकाले ऽपि यावत् क्लिन्ना च मेदिनी ।  
> तावन् न विचरेद् भिक्षुः स्वधर्मम् अनुपालयन् ।  
> आषाढादि वसेन् मासांश् चतुरः कार्त्तिकोदयात् ॥ ९.४१ ॥

**अत्रिः** ।

> चातुर्मास्यविधिं वक्ष्ये यतीनां नियतात्मनाम् ।  
> यम् आश्रित्य सदा मुक्तो भविष्यति न संशयः ॥ ९.४२ ॥  
> शुक्लमासादिकः कालो यावद् आषाढपूर्णिमा ।  
> तत्र पुण्ये ऽह्नि कस्मिंश्चित् सङ्कल्पदिवसे ऽपि वा ॥ ९.४३ ॥  
> शर्कराश्मलतावल्लीलोष्टादिरहितां शुभाम् ।  
> शुष्कां साधारणीं भूमिं गत्वा ससिकतां यतिः ॥ ९.४४ ॥  
> स्मरन् वराहरूपेण धारयन्तं महीं हरिम् ।  
> सर्वभूताधिवासेन वासुदेवेन पावनीम् ॥ ९.४५ ॥  
> अधिवासितासि देवि त्वं प्रणवेन स्वयम्भुवा ।  
> पवित्रत्वाय यस्मात् त्वं देवदेवेन निर्मिता ॥ ९.४६ ॥  
> प्रणवेन तथा पृथ्वी देवि त्वम् अधिवासिता ।  
> अधिवास्य क्षमाम् एवं मन्त्रैः सप्रणवैस् ततः ॥ ९.४७ ॥

अश्वक्रान्त इत्य् आरभ्य पदे पदे, उद्धृतासि, भूमिर् धेनुः, मृत्तिके हन, त्वया हतेन, मृत्तिके देहि, गन्धद्वाराम्, ईश्वरीम् ॥ ९.४८ ॥

> येनोद्धृतासि देवि त्वं क्रोधरूपेण दंष्ट्रिणा ।  
> त्वया सह स मां पातु केशवो धरणीधरः ॥ ९.४९ ॥  
> आधारः सर्वभूतानां त्वं देवि वसुधे स्मृता ।  
> पालनी पावनी धात्री सर्वभूताभयङ्करी ॥ ९.५० ॥  
> विष्णुक्रान्तासि देवि त्वं विश्वक्रान्तासि मेदिनी ।  
> पाहि मां सर्वभूतेभ्यो विष्णुना सह माधवी ।  
> इति विज्ञाप्य युक्तात्मा माधवीं लोकधारिणीम् ॥ ९.५१ ॥  
> मृत्तिके ब्रह्मदत्तासि काश्यपेनाभिमन्त्रिता ।  
> मृत्तिके जहि तत् सर्वं यन् मया दुष्कृतं कृतम् ॥ ९.५२ ॥  
> इदं विष्णुर् इति द्वाभ्यां शुभां गृह्णीत मृत्तिकाम् ।  
> अथ दर्भकरस् तेषु चासीनः प्राङ्मुखो यतिः ।  
> वार्षिकं व्रतम् एतत् तु चातुर्मासिकम् आहरेत् ॥ ९.५३ ॥  
> माधवश् चतुरो मासान् सर्वभूतहिताय वै ।  
> स्वापं यास्यति शेषाङ्के लक्ष्म्या सह जगत्पतिः ॥ ९.५४ ॥  
> सुप्तश् चैवोत्थितो यावन् न भवेत् स सनातनः ।  
> अहं तावन् निवत्स्यामि सर्वभूतहिताय वै ॥ ९.५५ ॥  
> ध्रुवा द्यौर् इत्य् ऋचं जप्त्वा ततो भूमिं च संस्पृशेत् ।  
> अनेनैव विधानेन आषाढे मासि भिक्षुकः ॥ ९.५६ ॥  
> द्वादश्यां शुक्लपक्षस्य पौर्णमास्याम् अथापि वा ।  
> उत्तराषाढयुक्तायां यदि खण्डा तु पूर्णिमा ॥ ९.५७ ॥  
> मृदं गृहीत्वेदं विष्णुर् इति ताम् आनयेन् मृदम् ।  
> अनेनैव तु मन्त्रेण तीर्थान् सम्पूजयेत् ततः ॥ ९.५८ ॥  
> नमस्कृत्य विधानेन वृद्धानुक्रमतो यतीन् ।  
> ज्यायसे यतये दद्याद् यवीयान् मृत्तिकां यतिः ॥ ९.५९ ॥  
> पिण्डम् एकम् अथ द्वौ वा मन्त्रेणानेन पूजयेत् ।  
> गृहाण मृत्तिकां भिक्षो सर्वपापहरां शिवाम् ॥ ९.६० ॥  
> युष्मान् अस्मान् इयं देवी विष्णुना सह रक्षतु ।  
> मृदम् इत्थं गृहीत्वा तां तया स्नानादि साधयेत् ॥ ९.६१ ॥  
> आहृत्य मृत्तिकाम् एवं तत्कालहृतया मृदा ।  
> कुर्यान् मृच्छौचकर्माणि यावन् मासचतुष्टयम् ॥ ९.६२ ॥  
> श्वोभाविनीं प्रतिपदम् आरभ्य श्रावणीं यतिः ।  
> न प्रयायाच् चतुर्मासान् वपनं कारयेन् न च ॥ ९.६३ ॥  
> आरम्भोत्थानदिनयोर् वापयेद् वपने ऽपि तु ।  
> अधःकण्ठशिखाक्षिभ्रूरोमाणि न हि जातुचित् ॥ ९.६४ ॥  
> द्वादश्यां पौर्णमास्यां वानारम्भो विघ्नतो यदि ।  
> स्थानाभावाद् व्रजेत् तावद् यावत् स्यात् कृष्णपञ्चमी ॥ ९.६५ ॥  
> प्रायश्चित्तेन युज्येत तदूर्ध्वं हि व्रजन् यतिः ।  
> कृच्छ्रम् एकं चरेद् भिक्षुर् यदि व्याजेन गच्छति ॥ ९.६६ ॥  
> विस्तीर्णे ग्रामसीमान्ते क्रोशाद् ऊर्ध्वं व्रजेद् यदि ।  
> त्रिंशत् प्राणायामान् कृत्वा जपेत् त्रिकशतत्रयम् ॥ ९.६७ ॥

इदं प्रायश्चित्तं तस्मिन्न् एवाहनि पुनः प्रत्यागतस्य । तत्रैव रात्रिम् अध्युषितस्य तु प्रायश्चित्तं **वृद्धजाबालिर्** आह ।

> ग्रामे सीमाधिकं नेयाद् विस्तीर्णे क्रोशतः परम् ।  
> यदि कश्चित् प्रमादेन क्रोशमात्राधिकं व्रजेत् ।  
> प्राजापत्येन शुध्येत षोडशासुयमैस् तथा ॥ ९.६८॥

**वायुः** ।

> वर्षाभेदं तु यः कुर्याद् ब्राह्मणो योगदीक्षितः ।  
> तप्तकृच्छ्रेण शुद्धात्मा विरजा जायते पुनः ॥ ९.६९ ॥  
> शारीरं दृश्यते यत्र भयं कस्यांश्चिद् आपदि ।  
> दुर्भिक्षे राष्ट्रभङ्गे वा वर्षास्व् अपि तम् उत्सृजेत् ॥ ९.७० ॥  
> चोरैर् उपद्रुतं देशं दुर्भिक्षव्याधिपीडितम् ।  
> चक्रेणान्येन वाक्रान्तं वर्षास्व् अप्य् आशु तं त्यजेत् ॥ ९.७१ ॥

**अत्रिः** ।

> वर्षर्तौ तु विना विघ्नं शरणं सन्त्यजेद् यदि ।  
> जपेत् त्रिकसहस्रं वै प्राणायामशतं तथा ॥ ९.७२ ॥  
> वर्षाकाले विना विघ्नं विशेत् स्थानान्तरं यदि ।  
> जपेत् त्रिकसहस्रं वै प्राणायामशतत्रयम् ॥ ९.७३ ॥  
> स्थितियोग्यान् बहून् ग्रामान् यदि वर्षासु लङ्घयेत् ।  
> प्रत्येकं तु चरेत् कृच्छ्रं ततः पापात् प्रमुच्यते ॥ ९.७४ ॥  
> समुद्रज्येष्ठादिभिर् मन्त्रैश् चतुर्भिः शिरसोदकम् ।  
> चतुर्दिशं जलैर् वापः सं नः शिशीहि मन्त्रतः ॥ ९.७५ ॥  
> क्षुराभिमन्त्रणं कुर्याद् व्याधितस्यातुरस्य च ।  
> आपञ्चम्याः प्रशस्ताः स्युर् यतेः क्षौरादिकाः क्रियाः ॥ ९.७६ ॥  
> द्वादश्यां कार्त्तिके मासि पौर्णमास्याम् अथापि वा ।  
> कृतवापो मृदं शिष्टाम् उर्व् इति प्रक्षिपेज् जले ॥ ९.७७ ॥  
> श्वोभूते ऽथ त्रयोदश्यां प्रतिपद्य् अपि वा क्वचित् ।  
> उत्थायेष्टं व्रजेद् देशं तदा त्रीणि पदेत्य् ऋचा ॥ ९.७८ ॥  
> महि त्रीणाम् ऋचस् तिस्रो ये ते पन्थान इत्य् अपि ।  
> जपित्वैता ऋचो गच्छेद् आरभ्य प्राग् उदक् च वा ॥ ९.७९ ॥

**गौतमः** ।


> न द्वितीयाम् अपर्तु रात्रिं ग्रामे वसेत् ॥ ९.८० ॥ [ग्ध् ३.२१] 

अपगते ऋतौ द्वितीयां रात्रिं ग्रामे न वसेत् । एकस्मिन् ग्रामे दिनद्वयं न वसेद् इत्य् अर्थः । ग्रामग्रहणाद् अरण्ये न दोष इति **मस्करी** । न द्वितीयाम् अपर्तु रात्रिम् इति यद्य् अपि ऋतुर् अविशेषितः तथापि वार्षिको ग्राह्यः । ऊर्ध्वं वार्षिकाभ्यां नैकस्थानं विधीयत इति **शङ्खः** । यौ च श्रावणभाद्रपदौ अशक्तस्य तौ । चत्वारो मासाः **देवलः** । 


> न चिरम् एकत्र वसेद् अन्यत्र वार्षिकात् । श्रावणादयश् चत्वारो मासा वार्षिकाः [सेए ६.११] ।

इति **विश्वरूपः** ॥ ९.८२ ॥ 

**सत्यकाम-जाबालौ** ।


> ग्रामे नगरे पुरे वा प्राप्ते वर्षाकाले स्थितिम् एव करोति भिक्षुस् तस्मिन्न् एव स्थाने ऊर्ध्वकालं क्षणम् अपि स्थितिं न कुर्यात् । अज्ञानात् स्थितिं कृत्वा प्राजापत्यं समाचरेत्  
> ॥ ९.८३ ॥

पुनर् **अत्रिः** ।

> जपित्वैता ऋचो गच्छेद् आरभ्य प्राग् उदक् च वा ।  
> ग्रामैकरात्रं विहरेद् दीर्घम् आसीत वा क्वचित् ।  
> अन्धवज् जडवच् चापि बधिरोन्मत्तमूकवत् ॥ ९.८४ ॥  
> नामगोत्रादिचरणं देशं वंशं श्रुतं कुलम् ।  
> वयो वृत्तं व्रतं शीलं ख्यापयन् नैव सिद्ध्यति ।  
> प्रख्यापनाद् यतेर् हानिः पुण्यस्य स्यान् न संशयः ॥ ९.८५ ॥  
> गूढधर्माश्रितो विद्वान् अज्ञातचरिते स्थितः ।  
> अमूढो मूढरूपेण चरेद् धर्मम् अदूषयन् ॥ ९.८६ ॥

**इति** **यतिधर्मसमुच्चये गतिस्थितिनिरूपणं नाम**

**नवमं पर्व ॥ ९.८७ ॥**



**दशमं पर्व**

**प्रायश्चित्तविधिः**

अथ प्रायश्चित्तान्य् उच्यन्ते । तत्र **वायुः** । 

> प्रायश्चित्तानि कार्याणि यान्य् अकामकृतानि च ।  
> कृतानि कामतश् चापि तत्र चेत्य् अपरे विदुः ॥ १०.१ ॥  
> पापं तु त्रिविधं ज्ञेयं वाङ्मनःकायसम्भवम् ।  
> सन्ततं स्याद् अहोरात्रं येनेदं दह्यते जनः ॥ १०.२ ॥  
> न कर्माणि न चाप्य् आयुस् तिष्ठतीति परा श्रुतिः ।  
> प्रायश्चित्तं क्षणेनाथ प्रयुञ्ज्याद् आयुषि स्थिते ॥ १०.३ ॥  
> अभ्यासाद् रमते पापे वर्धते दिनसङ्ख्यया ।  
> अभ्यासे बुद्धिपूर्वे च प्रायश्चित्तेन शोधयेत् ।  
> शोधयेत् तावद् आत्मानं यावच् चित्तं प्रसीदति ॥ १०.४ ॥  
> यदि स्यात् पातकं किञ्चिद् योगी कुर्यात् प्रमादतः ।  
> योगम् एव निषेवेत नान्यां कुर्वीत निष्कृतिम् ॥ १०.५ ॥  
> प्राणायामप्रत्याहारध्यानयोगसमन्वितः ।  
> नश्येत् प्रमादजो दोषो व्रतैर् नान्यैर् अनुष्ठितैः ॥ १०.६ ॥

अभ्यासे बुद्धिपूर्वे च व्रतानुष्ठानं प्रमादकृते योग इत्य् उक्तम् । तद् आह **हारीतः** । 

> योगाभ्यासरतस्येह नश्यन्ते पातकानि तु ॥ १०.७ ॥ [सेए ८.५६] 

**अत्रिः** ।

> चान्द्रायणं पराकं वा कृच्छ्रं सान्तपनादि वा ।  
> न शक्नोति यतिः कर्तुं स कुर्यात् प्राणसंयमम् ॥ १०.८ ॥  
> यत् पापं नश्यते पुंसाम् एकाह्नो ऽभोजनेन तु ।  
> जपात् त्रिकसहस्रस्य तत् पापं नश्यति ध्रुवम् ॥ १०.९ ॥  
> जपात् त्रिकसहस्रस्य यत् पापं नाशयेद् द्विजः ।  
> प्राणायामशतेनैव तत् पापं नश्यते ऽखिलम् ॥ १०.१० ॥  
> प्राणायामसहस्रेण यत् पापं नश्यते द्विजैः ।  
> क्षणमात्रेण तत् सम्यग् घरेर् ध्यानात् प्रणश्यति ॥ १०.११ ॥  
> प्राणायामाज् जपाद् ध्यानान् नान्यद् भिक्षोर् विशोधनम् ।  
> तस्मात् तान्य् एव कुर्वीत यतिः शुद्ध्यर्थम् आत्मनः ॥ १०.१२ ॥  
> प्राणायामशतं भिक्षुर् यः करोति दिने दिने ।  
> पितृमातृगुरुघ्नो ऽपि त्रिभिर् एभिर् विमुच्यते ॥ १०.१३ ॥

**जमदग्निः** ।

> प्राणायामैश् च ध्यानैश् च जपैश् च सततं कृतैः ।  
> दह्यन्ते सर्वपापानि पावकेनेन्धनं यथा ॥ १०.१४ ॥

**व्यासः** ।

> उपपातकेषु सर्वेषु पातकेषु महत्सु च ।  
> रजन्याः पादम् एकं तु ब्रह्मध्यानेन शुध्यति ॥ १०.१५ ॥

**गालवः** ।

> ईश्वरदर्शनं सर्वप्रायश्चित्तम् इति ॥ १०.१६ ॥

**वायुः** ।

> भवेद् योगो ऽप्रमत्तस्य योगो हि परमो मतः ।  
> न हि योगात् परं किञ्चिन् नराणां विद्यते हितम् ॥ १०.१७ ॥  
> पवित्राणां पवित्रं तत् पावनानां च पावनम् ।  
> तस्माद् योगं प्रशंसन्ति तत् क्षमस्य मनीषिणः ॥ १०.१८ ॥

**जमदग्निः** ।

> अथ वा यद् गुरुर् ब्रूयात् तत् कार्यम् अविशङ्कया ।  
> निग्रहे ऽनुग्रहे वापि गुरुः सर्वत्र कारणम् ॥ १०.१९ ॥

**वायुः** ।

> व्यतिक्रमेत् तु यः कश्चिद् वाङ्मनःकायकर्मभिः ।  
> सभ्याः सर्वे विनिश्चित्य यद् ब्रूयुस् तत् समाचरेत् ॥ १०.२० ॥

**अत्रिः** ।

> उपपातकिनो भिक्षोस् तथा लघ्वशनं जपः ।  
> मौनं कालत्रयस्नानं विहितानि विशेषतः ॥ १०.२१ ॥  
> सहस्रासुयमान् कृत्वा प्रणवस्यायुतं जपेत् ।  
> ततस् त्रिकसहस्राणां विधिना पञ्चविंशतिः ।  
> अरण्ये व्रतम् एतत् तु कृत्वा भिक्षुर् विशुध्यति ॥ १०.२२ ॥

अथ सन्ध्यातिक्रमप्रायश्चित्तम् उच्यते । तत्र **देवलः** ।

> सन्ध्यालोपो ऽनातुरस्य यदि जातः प्रमादतः ।  
> जपात् त्रिकसहस्रस्य शुध्यते नात्र संशयः ॥ १०.२३ ॥

**गर्गः** ।

> भिक्षुः सन्ध्याम् अतिक्रम्य प्रायश्चित्तेन युज्यते ।  
> जपेत् त्रिकसहस्रं तु प्राणायामशतं तथा ॥ १०.२४ ॥

**गालवः** ।


> अर्धोदित उपस्थानं कुर्यात् । कालातिक्रमं कृत्वा प्राणायामान् द्वादशैव तु धारयेत्   
> ॥ १०.२५ ॥

अथ भिक्षाटनप्रायश्चित्तम् । तत्र **देवलः** ।


> उपस्थानं कृत्वा चिरकालं न तिष्ठेत् । चिरकालं स्थित्वा प्राणायामान् षोडशाचरेत् । उपस्थानं कृत्वा देवतावृद्धादीनां नमस्कारं न कुर्यात् । अज्ञानात् कृत्वा षोडश प्राणायामान् धारयेत् । उपस्थानं कृत्वा भिक्षाग्रहं न व्यतिक्रमेत् । व्यतिक्रमं कृत्वा प्राणायामांस् त्रिंशच् चरेत् । उपस्थानं कृत्वा एकभिक्षां न समाचरेत् । यदि समाचरेत् प्राजापत्यं समाचरेत् ॥ १०.२६ ॥

**भरद्वाजः** ।


> सम्भाषणादीन् परिहरेत् । अज्ञानात् कृत्वा प्राणायामत्रयं कुर्यात् । सव्येनादाय पात्रं त्रिदण्डं दक्षिणे न क्वचिद् अपि परिवर्तयेत् । अज्ञानात् परिवर्तनं कृत्वा त्रीन् प्राणायामांश् चरेत् । सव्येनादाय पात्रं दक्षिणस्थत्रिदण्डे न संश्लेषयेत् । संश्लेषणं यदा करोति तदा प्राणायामान् षड् आचरेत् । भिक्षार्थं चोपस्थानं कृत्वा प्रविश्य नोपविशेत् । क्वचिद् उपविशन् प्राणायामान् द्वादश धारयेत् । यदि भिक्षुः प्रमादेन शूद्रोदक्याचोदितं गृह्णाति भैक्षं प्राणायामान् षोडश धारयेत् । त्रिदण्डं बहिः स्थाप्य भिक्षां न याचयेत् न च गृह्णीयात् । यदि गृह्णीयात् प्राणायामान् षोडश धारयेत् । त्रिदण्डं कराद् विहाय भिक्षां न याचयेत् न गृह्णीयात् । अज्ञानात् कृत्वा प्राणायामशतं चरेत् ॥ १०.२७ ॥

**देवल-काश्यपौ** ।

> श्वखरोष्ट्राखुमार्जारभासवानरसूकरान् ।  
> नीलीकाष्ठाग्निचयने नरास्थि ग्रामकुक्कुटम् ॥ १०.२८ ॥  
> सृगालं च कृतघ्नं च शूद्रं मद्यपम् एव च ।  
> त्यक्तोपवीतं नग्नं च पाषण्डानुगतं द्विजम् ॥ १०.२९ ॥  
> विश्रम्भघातिनं चैव देवब्राह्मणनिन्दकम् ।  
> अगारदाहिनं चैव धर्मविक्रयिणं तथा ॥ १०.३० ॥  
> अमेध्यनिचयं षण्ढं स्पृष्ट्वा देवलकं यतिः ।  
> स्थाप्य पात्रं शुचौ देशे शुभं गच्छेज् जलाशयम् ॥ १०.३१ ॥  
> शौचं कृत्वा यथान्यायं क्षालयेच् च मृदम्भसा ।  
> यत् स्याद् उपहतं चाङ्गं मृद्भिर् द्वादशभिर् यतिः ॥ १०.३२ ॥  
> अद्भिः संशोध्य तत् सर्वं तथा स्नानं समाचरेत् ।  
> आचम्य प्रयतो भुक्त्वा प्राणायामान् षड् आचरेत् ॥ १०.३३ ॥  
> आपो हि ष्ठेति तिसृभिर् मार्जयित्वा पुनः पुनः ।  
> जले ऽघमर्षणं कृत्वा पुनः स्नानं समाचरेत् ॥ १०.३४ ॥  
> भिक्षाधारं समादद्यात् त्रिकेणाभ्युक्ष्य वारिणा ।  
> निमज्जयेत् पुनस् तोये शुद्ध्यर्थं सकरे तथा ॥ १०.३५ ॥  
> एवम् एषां तु संस्पर्शे भिक्षा भिक्षोर् विशुद्ध्यति ।  
> यदि पात्रे ऽन्यसंसर्गस् तदा शुध्यति नान्यथा ॥ १०.३६ ॥  
> यदि पात्रे ऽन्यसंस्पृष्टिः श्वकाकादिभिर् अन्त्यजैः ।  
> यदा च चरते तत्र तदा चान्द्रायणं चरेत् ॥ १०.३७ ॥

**जमदग्निः** ।

> श्वकाकक्रोडवेश्याविट्खरोष्ट्रस्पर्शने यतिः ।  
> सभैक्षस् तु जले मग्नः शुध्येज् जप्त्वाघमर्षणम् ॥ १०.३८ ॥

**वृद्धजाबालिः** ।

> भिक्षाम् अटन् यः सन्न्यासी शुनो ऽमेध्यं च वा स्पृशेत् ।  
> भिक्षां गृहीत्वा स्नात्वा च प्राणायामान् षड् आचरेत् ॥ १०.३९ ॥  
> भिक्षां पवित्रां कुर्वीत गायत्र्या प्रणवेन च ।  
> वारुणेन तु मन्त्रेण प्रोक्षितं तु ततः शुचिः ॥ १०.४० ॥

**गर्गः** ।


> पतिते पात्रे भिक्षां गृहीत्वा प्राणायामांस् त्रिंशच् चरेत् ॥ १०.४१ ॥

**गालवः** ।


> मत्स्यमांसं यद् गृहे पच्यते तद् गृहं वर्जयेत् । तत्र गृहीत्वा प्राणायामान् द्वादश धारयेत् ॥ १०.४२ ॥

**देवलः** ।

> ग्रामाद् बहिस् तथा ग्रामे यदि भिक्षां समाचरेत् ।  
> उभयत्र च गृह्णानश् चरेत् सान्तपनव्रतम् ॥ १०.४३ ॥

**जमदग्निः** ।

> ग्रामे प्रविष्टे भिक्षार्थं यदि भिक्षा न लभ्यते ।  
> ग्रामे द्वितीये भिक्षित्वा तप्तकृच्छ्रं समाचरेत् ॥ १०.४४ ॥  
> पात्रे तु पतिते भैक्षे एकभिक्षां समाचरेत् ।  
> प्राणायामशतं कुर्याच् छुध्यर्थं यतिर् आत्मनः ॥ १०.४५ ॥  
> भिक्षां माधूकरीम् अश्नन् नैवेद्यम् अपि वर्जयेत् ।  
> प्राजापत्येन कृच्छ्रेण शुध्यते नात्र संशयः ॥ १०.४६ ॥  
> भिक्षां माधूकरीम् अश्नन् नैवेद्ये तु विसर्जिते ।  
> परतो ऽन्नम् अभुञ्जानस् त्रिरात्रेणैव शुध्यति ॥ १०.४७ ॥

**गालवः** ।


> परान्नं भिक्षान्नं चैकस्मिन्न् अह्नि भुक्त्वा गायत्रीम् अयुतं जपेत् ॥ १०.४८ ॥

**देवलः** ।

> पात्रे कृत्वा निवेद्यं तु यदि मन्त्रं न विन्यसेत् ।  
> जपात् त्रिकसहस्रस्य विरजा जायते यतिः ॥ १०.४९ ॥  
> उदक्याशवचण्डालचोरनग्नकपालिनः ।  
> पतितान् पिशुनान् स्पृष्ट्वा भिक्षां भिक्षुः परित्यजेत् ॥ १०.५० ॥  
> पतितान्नं सकृद् भुक्त्वा प्रायश्चित्तं चरेद् यतिः ।  
> वज्रकृच्छ्रत्रयं कृत्वा शुध्यते नात्र संशयः ॥ १०.५१ ॥  
> यवप्रसृतिमात्रं तु गवां मूत्रेण सम्पचेत् ।  
> अमावास्यायाम् अश्नीयाद् वज्रकृच्छ्रम् इदं महत् ॥ १०.५२ ॥  
> प्राजापत्यं तु वा कृच्छ्रं चरेत् पतितभोजने ।  
> अज्ञानात् तु सकृद् भुक्त्वा प्राजापत्येन शुध्यति ॥ १०.५३ ॥  
> प्राणायामशतं कुर्यात् पादकृच्छ्रं समाचरेत् ।  
> त्रिरात्रं शङ्खपुष्पं वा पक्त्वाढ्यं पयसा पिबेत् ॥ १०.५४ ॥

**हारीतः** ।

> शङ्कास्थाने समुत्पन्ने भक्ष्यभोज्यस्य सङ्करे ।  
> आहारशुद्धिं वक्ष्यामि तन् मे निगदतः शृणु ॥ १०.५५ ॥  
> अक्षारलवणां कृत्वा पिबेद् ब्रह्मसुवर्चलाम् ।  
> त्रिरात्रं शङ्खपुष्पं वा पयसा सह पाययेत् ॥ १०.५६ ॥  
> पालाशबिल्वपत्राणि कुशान् पद्मान् उदुम्बरान् ।  
> क्वाथयित्वा पिबेद् आपस् त्रिरात्रेण विशुध्यति ॥ १०.५७ ॥  
> कपिलापञ्चगव्येन विधियुक्तेन वा पुनः ।  
> पीत्वा शुद्धिम् अवाप्नोति अभक्ष्यान्नस्य भक्षणात् ॥ १०.५८ ॥

**अत्रिः** ।

> एकान्नं मधु मांसं चाप्य् अन्नं विष्ठादिदूषितम् ।  
> हन्तकारम् अनैवेद्यं प्रत्यक्षलवणानि च ॥ १०.५९ ॥  
> एषाम् एकं यतिर् भुक्त्वा प्राजापत्यं समाचरेत् ।  
> मधुमांसाशनैर् भुक्त्वा पराकं तु समाचरेत् ।  
> त्रिकस्य च जपेल् लक्षं जपश् चेद् वत्सरं जपः ॥ १०.६० ॥  
> अपःप्राण्यङ्गभोक्ता यो मधुमांसस्य चापदि ।  
> जपेत् त्रिकसहस्रं वै प्राणायामशतं तथा ॥ १०.६१ ॥

**वृद्धजाबालिः** ।

> दयापूर्वम् अदत्तं च दत्त्वा च प्रतिगृह्य च ।  
> दत्त्वा सौम्यं महत् कृच्छ्रं प्राजापत्यम् अथापि च ॥ १०.६२ ॥  
> भिक्षुर् भुङ्क्ते य एकान्नं दाक्षिण्याल् लौल्यतो ऽपि वा ।  
> प्राजापत्येन कृच्छ्रेण प्राणायामशतेन च ॥ १०.६३ ॥

**देवलः** ।

> व्रणात् क्रिमिसमुद्भूते भक्षणे मधुमांसयोः ।  
> उपवासत्रयं कृत्वा प्राणायामशतं चरेत् ॥ १०.६४ ॥

**गालवः** ।


> मांसं मधु वा भक्षयित्वा पराकं कुर्यात् । ताम्बूलं भक्षयित्वाहोरात्रम् उपवसेत् । बुद्धिपूर्वे प्राजापत्यं चरेत् ॥ १०.६५ ॥

**जमदग्निः** ।

> एकान्नं मधु मांसं च नवश्राद्धं च सौतिकम् ।  
> अभोज्यानि यतीनां तु प्रत्यक्षलवणं तथा ।  
> एकैकातिक्रमे तेषां प्राजापत्येन शुध्यति ॥ १०.६६ ॥

**क्रतुः** ।

> श्वाखुमार्जारकाकानां केशकीटास्थिवाससाम् ।  
> दूषितान्नं यतिर् भुक्त्वा पञ्चगव्येन शुध्यति ॥ १०.६७ ॥

**भरद्वाजः** ।


> भोजनमध्ये यत् किञ्चित् सूक्ष्मकेशकीटमक्षिकाभिहतं चेत्यादि ॥ १०.६८ ॥

**देवलः** ।

> क्रव्यादाशुद्धिसम्पाते भुञ्जानस्य कथञ्चन ।  
> पूर्वं त्यक्त्वा भोजनं तु पश्चात् स्नानं समाचरेत् ।  
> जपेत् त्रिकसहस्रं तु प्राणायामशतं चरेत् ॥ १०.६९ ॥

**जमदग्निः** ।

> भुञ्जानस्य तु विप्रस्य कदाचित् प्रस्रवेद् गुदम् ।  
> उच्छिष्टताशुचित्वं च तस्य शौचं कथं भवेत् ॥ १०.७० ॥  
> पूर्वं कृत्वाथ शौचं तु तत्र पश्चाद् उपस्पृशेत् ।  
> अहोरात्रोषितः स्नात्वा पञ्चगव्येन शुध्यति ॥ १०.७१ ॥  
> भैक्षशेषं तु यत् किञ्चिद् यदि भिक्षुः समुत्सृजेत् ।  
> ग्रासे ग्रासे तु कर्तव्याः प्राणायामास् त्रयस् त्रयः ॥ १०.७२ ॥  
> सकर्दमं तु वर्षासु प्रविश्य ग्रामसङ्कटम् ।  
> जङ्घयोर् मृत्तिकास् तिस्रः प्रदद्यात् सप्त पादयोः ॥ १०.७३ ॥

**देवलः** ।

> केशश्मश्रुगतं तोयं पात्रे तु पतितं यदि ।  
> त्यजेद् भिक्षां तथा पात्रं त्यक्त्वा चोपवसेद् यतिः ॥ १०.७४ ॥  
> विरिक्तवान्तविण्मूत्रस्कन्दनैकान्नजग्धिषु ।  
> स्नात्वा भिक्षाटनाद् एत्य प्राणायामास् त्रयस् त्रयः ॥ १०.७५ ॥

**जमदग्निः** ।

> घ्रात्वा गन्धं सुरायाश् च तथा मूत्रपुरीषयोः ।  
> क्रव्यादपूतिगन्धं वा प्राणायामास् त्रयस् त्रयः ॥ १०.७६ ॥  
> छर्दिमूत्रपुरीषं वा दृष्ट्वा तु सहसा यतिः ।  
> प्राणायामेन शुध्येत कृत्वा तद्द्विगुणं चरेत् ॥ १०.७७ ॥

**गालवः** ।


> पूतिविण्मूत्रक्रव्यादसुरागन्धाघ्राणं कृत्वा प्राणायामांस् त्रींस् त्रीन् कुर्यात् ॥ १०.७८ ॥   
> नियमांस् तु सदा कुर्याद् यमांस् तेभ्यो ऽभिपालयेत् ।  
> आपत्काले ऽप्य् अशक्तौ वा पने ऽपां भेषजादने ॥ १०.७९ ॥  
> हविषि ब्राह्मणेच्छायां पुष्पमूलफलादने ।  
> दध्नि दुग्धे गुरोर् वाक्ये त्वक्पत्रे दन्तधावने ।  
> नियमातिक्रमो नास्ति ब्राह्मणानाम् अनुज्ञया ॥ १०.८० ॥  
> तेषां पुण्याहघोषेण कार्यं पापापनोदनम् ।  
> अकामकृतपापेभ्यस् तत् कृत्वा विप्रमुच्यते ॥ १०.८१ ॥

**बोधायनः** ।


> अथ यत्रोपनिषदम् आचार्या ब्रुवते तत्रोदाहरन्ति । स्थानमौनासनं सवनोपस्पर्शनं चतुर्थषष्ठाष्टमकालव्रतयुक्तत्वं कणपिण्याकयावकदधिपयोव्रतत्वं च । तत्र मौनयुक्तस् त्रैविद्यवृद्धैर् आचार्यैर् मुनिभिर् अन्यैर् वाश्रमिभिर् बहुश्रुतैर् दन्तैर् दन्तान् सन्धायान्तर्मुख एव यावदर्थं सम्भाषेत एवं न यत्र लोपो भवतीति विज्ञायते । स्थानमौनवीरासनानाम् अन्यतमेन सम्प्रयोगो न त्रयं सन्निपातयेत् । यत्र गतश् चेद् यावन् मात्रम् अनुव्रजेद् आपत्सु न यत्र लोपो भवतीति विज्ञायते । स्थानमौनवीरासनोपस्पर्शनचतुर्थषष्ठाष्टमकालव्रतयुक्तस्य ॥ १०.८२ ॥  
> अष्टौ तान्य् अव्रतघ्नानि आपो मूलं घृतं पयः ।  
> हविर् ब्राह्मणकामाय गुरोर् वचनम् औषधम् ॥ १०.८३ ॥ [ब्ध् २.१८.१५–१९] 

**देवलः** ।

> यदि कश्चित् प्रमादेन स्वापाचारं तु विस्मरेत् ।  
> जपेत् त्रिकसहस्रं तु शुध्यते नात्र संशयः ॥ १०.८४ ॥

अथ रात्रिजानाम् अपराधानां निष्कृतिर् उच्यते । तत्र **वृद्धजाबालिः** ।

> सन्ध्याकाले तु सम्प्राप्ते निशि भुञ्जीत यो यतिः ।

	 उपस्थानं च जप्यं च प्राणायामो बलिस् तथा ॥ १०.८५ ॥

> सर्वे ते निष्फलास् तस्य प्रायश्चित्तं विधीयते ।  
> एकरात्रोपवासश् च प्राणायामाश् च षोडश ॥ १०.८६ ॥

**जमदग्निः** ।

> आहारग्रहणे रात्रौ प्राणायामा दश स्मृताः ।  
> जलमृद्ग्रहणे चापि निशायां तद्वद् आचरेत् ॥ १०.८७ ॥  
> गृहीतनाशे धर्मेण स्रवन्तीषु सरित्सु च ।  
> सकृद् गृह्णन् न लिप्येत देवतायतनेषु च ॥ १०.८८ ॥  
> रात्रौ तु क्षरणे स्नात्वा द्वादशासुयमांश् चरेत् ।  
> प्राणायामैर् विशुद्धात्मा विरजा जायते यतिः ॥ १०.८९ ॥

**शौनकः** ।


> पूर्वसम्भोगान् न स्मरेत् । प्रमादात् स्मरणे आचम्य प्राणायामत्रयं कृत्वा पुनर् आचामेत् । प्रमादात् स्त्रीदर्शने प्राणायामान् आचरेत् । स्वप्नसम्भोगे त्रिकसहस्रं जप्त्वा प्राणायामान् द्वादश धारयेत् । सम्भोगे स्वप्नक्षरणे द्वादश तु धारयेत् । मेहमानो द्वयं कृत्वा पुनर् आचामेत् ॥ १०.९० ॥

**कपिलः** ।


> स्वप्नसम्भोगे स्नात्वा त्रिकसहस्रं जपेत् । कण्डूयनरुधिरक्षरणे उपवासः   
> ॥ १०.९१ ॥

**गालवः** ।


> कामाद् रेतौत्सर्गे त्रीन् पराकान् धारयेत् । अकामतः स्वप्ने स्त्रीसम्भोगे द्वादश प्राणायामान् धारयेत् । निद्रायां प्रमादात् क्षरणे द्वादश प्राणायामान् धारयेत् । प्राणायामांस् त्रींस् त्रीन् गुह्यप्रमाददर्शने धारयेत् । स्वप्ने एतद्दर्शने अघमर्षणम् । सदा चाप्रयत्नोत्सर्गं कृत्वा रेतस षोडश प्राणायामान् धारयेत् । प्रयत्नेन रेतःसेकं कृत्वा चान्द्रायणं चरेत् ॥ १०.९२ ॥

**जाबालिः** ।

> शुक्लोत्सर्गं यदा कुर्यात् कामाद् अभ्यासतो ऽपि वा ।  
> पराकत्रयसंयुक्तं प्राणायामशतं चरेत् ॥ १०.९३ ॥  
> दिवा तु स्कन्दयेद् रेतः प्रायश्चित्ती प्रमादतः ।  
> स त्रिरात्रोपवासेन प्राणायामशतं चरेत् ॥ १०.९४ ॥  
> स्कन्न इन्द्रियदौर्बल्यात् स्त्रियं दृष्ट्वा प्रमादतः ।  
> तेन धारयितव्याः स्युः प्राणायमास् तु षोडश ॥ १०.९५ ॥

**वायुः** ।

> शुक्लोत्सर्गं यदा कुर्यात् क्वचिद् भिक्षुस् तु कामतः ।  
> प्राजापत्यत्रयं कुर्यात् प्राणायामशतानि च ॥ १०.९६ ॥

**वृद्धपराशरः** ।

> वासुदेव प्रसुप्तो ऽसि यावन् नोदयते रविः ।  
> अहं तावन् निवत्स्यामि सर्वभूतहिताय वै ॥ १०.९७ ॥  
> सप्त ऋषयः प्रतिहिताः शरीरे   
> सप्त रक्षन्ति सदम् अप्रमादम् ।  
> सप्तापः स्वपतो लोकम् ईयुस् तत्र   
> जागृतो अस्वप्नजौ सत्रदौ च देवौ ॥ १०.९८ ॥ [व्स् ३४.५५]   
> आभ्यां मन्त्राभ्यां शयीत । यदि न कुर्यात् प्राणायामषट्कं कृत्वा पुनर् अपि मन्त्राभ्यां शयीत । उत्तिष्ठेत्य् उत्थानं प्रातःकाले कुर्यात् । यदि न कुर्यात् प्राणायामत्रयं कृत्वा पुनर् उत्तिष्ठेद् इति ॥ १०.९९ ॥

अथ नियमातिक्रमे प्रायश्चित्तानि । तत्र **वायुः** ।

> व्रतानि यानि भिक्षूणां तथैवोपव्रतानि च ।  
> एकैकातिक्रमे तेषां प्रायश्चित्तं विधीयते ॥ १०.१०० ॥  
> उपेत्य तु स्त्रियं कामात् प्रायश्चित्ती भवेद् यतिः ।  
> प्राणायामसमायुक्तं कृच्छ्रम् अब्दं समाचरेत् ॥ १०.१०१ ॥  
> ततश् चरितनिर्वेदः कृच्छ्रध्याने समाहितः ।  
> भूयो निर्वेदम् आपन्नश् चरेद् भिक्षाम् अतन्द्रितः ॥ १०.१०२ ॥

**कपिलः** ।


> सकृत्सम्भोगे द्वादशरात्रम् उपवासः त्रिकलक्षं जपश् च । अभ्यासे त्रिरात्रं संवत्सरं जपेत् । सकृद् अन्त्यजां गत्वारण्ये बिल्वादीनि स्वयम्पतितानि प्रक्षाल्योपयुञ्जीत ब्रह्मावर्तयन् यावत् स मृत्युतः शुद्धो भवति ॥ १०.१०३ ॥

**जाबालिः** ।

> उपेत्य तु स्त्रियं कामात् प्रायश्चित्ती भवेद् यतिः ।  
> प्राणायामसमायुक्तम् अब्दं सान्तपनं चरेत् ॥ १०.१०४ ॥

**गालवः** ।


> सकृत् साधारणीं गत्वा ब्रह्महत्याप्रायश्चित्तं चरेत् ॥ १०.१०५ ॥

**अत्रिः** ।

> महापातकजाद् दोषाच् छुद्ध्यर्थं वर्तयेद् यतिः ।  
> त्रिकलक्षं जपेद् योगी प्राणायामायुतं तथा ।  
> ततः शतसहस्राणि प्रणवानां जपेद् यतिः ॥ १०.१०६ ॥  
> स्त्रीसम्भोगे सकृद् मोहाद् विधिनानेन शुध्यति ।  
> कामतो वा तथाभ्यासे प्रायश्चित्तेन शुध्यति ॥ १०.१०७ ॥

**वायुः** ।

> यद् एतद् द्रविणं नाम प्राणा ह्य् एते बहिश्चराः ।  
> स तस्य हरति प्राणान् यो ऽस्य संहरते धनम् ॥ १०.१०८ ॥  
> एवं कृत्वा स दुष्टात्मा भिन्नवृत्ताश्रमो यतिः ।  
> ततो निर्वेदम् आपन्नश् चरेच् चान्द्रायणव्रतम् ।  
> विधिना शास्त्रदृष्टेन संवत्सरम् इति श्रुतिः ॥ १०.१०९ ॥  
> ततः संवत्सरस्यान्ते भूयः प्रक्षीणकल्मषः ।  
> भूयो निर्वेदम् आपन्नो भिक्षां भिक्षुः समाचरेत् ॥ १०.११० ॥

**गालवः** ।


> धनगोभूमितिलादीनां बुद्धिपूर्वं परिगृह्य पतितवत् प्रायश्चित्तं कुर्यात् ॥ १०.१११ ॥

**जमदग्निः** ।

> लब्धद्रव्यं परित्यज्य उपवासत्रयं चरेत् ।  
> गायत्रीम् अयुतं जप्त्वा मुच्यते सर्वपातकैः ॥ १०.११२ ॥

**स एवाह** ।

> भूमिर् गावो हिरण्यं वा यतेर् यस्य परिग्रहः ।  
> तादृशं कश्मलं दृष्ट्वा सवासा जलम् आविशेत् ॥ १०.११३ ॥

**वायुः** ।

> प्राणायामशतं कुर्याद् उपवासे वदन् मृषा ।  
> असद्वादो न कर्तव्यो यतिना धर्मलिप्सुना ॥ १०.११४ ॥

**गालवः** ।


> अनृतम् उक्त्वा त्रिरात्रम् उपवसेत् । धर्मयुक्तम् अनृतम् अनूच्याहोरात्रम् उपोष्य प्राणायामशतं कुर्यात् ॥ १०.११५ ॥

**जमदग्निः** ।

> वाङ्मनःकायहिंसायां चरेषु स्थावरेषु च ।  
> येन येनोपरुध्येत तेन तेन विशोधयेत् ॥ १०.११६ ॥  
> वाक्सम्प्रयोगे वाग्दण्डः प्राणदण्डस् तु मानसे ।  
> कर्मदण्डः शरीरस्य बुद्ध्या निर्वेदम् आदिशेत् ॥ १०.११७ ॥  
> वाग्दण्डो हन्ति वै ज्ञानं मनोदण्डः परां गतिम् ।  
> कर्मदण्डस् तु लोकांस् त्रीन् हन्याद् अपरिरक्षितः ॥ १०.११८ ॥  
> वाग्दण्डं मौनम् आतिष्ठेत् कर्मदण्डस् त्व् अभोजनम् ।  
> मनसः स तु दण्डः स्यात् प्राणायामस्य धारणम् ॥ १०.११९ ॥  
> समुत्पन्नेषु दोषेषु स्याद् अनेन तु निष्कृतिः ।  
> अतीव चिरकाले तु द्विगुणं व्रतम् आचरेत् ॥ १०.१२० ॥

**गालवः** ।

> चतुष्पदान् मृगान् हत्वा व्रतं चान्द्रायणं चरेत् ।  
> कर्कटचित्ररोमादीन् दशरात्राण्य् उपवसेत् ॥ १०.१२१ ॥  
> कामाद् एव तु हिंसीत यदि भिक्षुः पशून् मृगान् ।  
> कृच्छ्रातिकृच्छ्रे कुर्वीत चान्द्रायणम् अथापि वा ॥ १०.१२२ ॥

**जमदग्निः** ।

> कृकलासे क्षीरगले मण्डूके गृहगोलिके ।  
> कुररादिषु भूतेषु दशाहं चार्धभोजनम् ॥ १०.१२३ ॥  
> मार्जारे मूषके सर्पे स्थूलमत्स्येषु पक्षिषु ।  
> नकुलादिषु भूतेषु चरेच् चान्द्रायणं व्रतम् ।  
> पिपीलिकायां सूक्ष्मायां प्राणायामास् त्रयस् त्रयः ॥ १०.१२४ ॥  
> सूक्ष्मास्थिमद्वधे भिक्षोः प्रायश्चित्तं विधीयते ।  
> त्रिंशत् प्राणायामान्कृत्वा एकाहं त्व् अर्धभुग् भवेत् ॥ १०.१२५ ॥

**गालवः** ।


> पर्णमूलाङ्कुरपुष्पाणां छेदनं कृत्वा त्रिंशत् प्राणायामान् धारयेत् ॥ १०.१२६ ॥

**दत्तात्रेयः** ।

> नग्नं वानुपनीतं वा विप्रं दृष्ट्वा प्रमादतः ।  
> मृद्भिर् द्वादशभिः स्नात्वा वासोभिः सह शुध्यति ॥ १०.१२७ ॥

**हारीतः** ।

> नग्नं वानुपनीतं वा यः श्राद्धे भोजयेद् द्विजम् ।  
> रेतोमूत्रपुरीषाणि स पितृभ्यः प्रयच्छति ॥ १०.१२८ ॥  
> प्रेरणाद् अथ वा लोभाद् एकदण्डं समाश्रितः ।  
> भूयो निर्वेदम् आपन्नस् त्रिदण्डं धारयेद् बुधः ॥ १०.१२९ ॥  
> प्राजापत्यं चरेत् कृच्छ्रं नियतो माससङ्ख्यया ।  
> उपस्पृशंस् त्रिषवणं गायत्रीं च सदा जपेत् ॥ १०.१३० ॥  
> अथ चेत् त्वरते कर्तुं दिवसं मारुताशनः ।  
> रात्रौ स्थित्वा जले व्युष्टः प्राजापत्यफलं लभेत् ॥ १०.१३१ ॥  
> गायत्र्यष्टसहस्रं तु जपं कृत्वोत्थिते रवौ ।  
> मुच्यते सर्वपापेभ्यो यदि न भ्रूणहा भवेत् ॥ १०.१३२ ॥  
> सर्वेषाम् एव पापानां सङ्करे समुपस्थिते ।  
> दशसाहस्रम् अभ्यस्य गायत्री शोधनं परम् ॥ १०.१३३ ॥  
> सव्याहृतिं सप्रणवां गायत्रीं शिरसा सह ।  
> त्रिः पठेद् आयतप्राणः प्राणायामः स उच्यते ॥ १०.१३४ ॥   
> प्राणायामान् धारयेत् त्रीन् यथाविधि समाहितः ।  
> अहोरात्रकृतं पापं तत्क्षणाद् एव नश्यति ॥ १०.१३५ ॥  
> कर्मणा मनसा वाचा यद् अह्ना कुरुते द्विजः ।  
> आसीनः पश्चिमां सन्ध्यां प्राणायामेन शुध्यति ॥ १०.१३६ ॥  
> सहस्रपरमां देवीं शतमध्यां दशावराम् ।  
> गायत्रीं यो जपेन् नित्यं न स पापेन लिप्यते ॥ १०.१३७ ॥  
> सव्याहृतिकाः सप्रणवाः प्राणायामास् तु षोडश ।  
> अपि भ्रूणहतं मासात् पुनन्त्य् अहर् अहः कृताः ॥ १०.१३८ ॥  
> दुरितानां दुरिष्ठानां पापानां महतां तथा ।  
> कृच्छ्रं चान्द्रायणं चैव सर्वपापप्रणाशनम् ॥ १०.१३९ ॥

**संवर्तः** ।

> सन्न्यासात् प्रच्युतानां तु निष्कृतिं श्रोतुम् अर्हथ ।  
> सन्न्यस्य दुर्मतिः कश्चित् प्रत्यापत्तिं भजेत् तु यः ॥ १०.१४० ॥  
> स कुर्यात् कृच्छ्रम् अश्रान्तं षण्मासात् प्रत्यनन्तरम् ।  
> यतेर् विपत्तौ सन्दृष्टः प्रायश्चित्तविधिक्रमः ॥ १०.१४१ ॥

**स एवाह** ।

> चतुर्विद्योपपन्नस्य ब्रह्मघ्नो गुरुघातिनः ।  
> सेतुबन्धपथे युक्तं प्रायश्चित्तं विनिर्दिशेत् ॥ १०.१४२ ॥  
> सेतुबन्धपथे भिक्षां चातुर्वर्ण्यं समाचरेत् ।  
> ख्यापयंश् च स्वकर्माणि छत्रोपानहवर्जितः ॥ १०.१४३ ॥  
> अहं दुष्कृतात्मा वै महापातककारकः ।  
> वेश्मद्वारेषु तिष्ठामि भिक्षार्थी ब्रह्मघातकः ॥ १०.१४४ ॥  
> गोकुलेषु च गोष्ठेषु ग्रामेषु नगरेषु च ।  
> पर्यटंश् चैव तीर्थानि पुण्यं गत्वा तु सागरम् ॥ १०.१४५ ॥  
> सेतुबन्धं ततः पश्येल् लङ्कामार्गं महोदधेः ।  
> दशयोजनविस्तीर्णं शतयोजनम् आयतम् ॥ १०.१४६ ॥  
> राघवस्य समादेशान् नलसञ्चयसञ्चितम् ।  
> सेतुबन्धं ततो दृष्ट्वा राजानं पृथिवीपतिम् ।  
> यजन्तम् अश्वमेधेन दृष्ट्वा सद्यः शुचिर् भवेत् ॥ १०.१४७ ॥

**देवलः** ।

> रजस्वलां तु नारीं वा वेश्यां वा मद्यपां तु वा ।  
> शवोपस्करकाष्ठं वा स्पृष्ट्वा स्नात्वा द्वयं जपेत् ॥ १०.१४८ ॥

**स एवाह** ।

> यूकोत्पत्तिः शरीरे चेत् प्रायश्चित्तं विधीयते ।  
> कृत्वोपवासम् एकं तु प्राणायामान् षड् आचरेत् ॥ १०.१४९ ॥

**गर्गः** ।


> भिक्षवः परस्परं न गृह्णीयुः । प्रमादाद् ग्रहणे मित्रस्य चर्षणी धृत इति जपेयुः प्राणायामास् त्रयश् च ॥ १०.१५० ॥

**गालवः** ।


> कण्डूयनरुधिरक्षरणे ऽहोरात्रम् उपवासः ॥ १०.१५१ ॥

**जमदग्निः** ।

> मातरं पितरं पुत्रं मनसापि न चिन्तयेत् ।  
> यदि स्नेहो भवेत् तेषु प्राणायामास् तु षोडश ॥ १०.१५२ ॥

**सत्यकाम-जाबालौ** ।


> एकवषट्कारस्वाहास्वधावषट्कारं करोति कारयेद् वा सर्वं तन् निष्फलं भवति । तस्य प्रायश्चित्तं विधीयते । स्वयम् एव प्रयुञ्जानः प्राजापत्यत्रयं कृत्वा प्राणायामान् द्वादश धारयेत् ॥ १०.१५३ ॥

अनुक्तानां सर्वेषां प्रायश्चित्तं **सत्यकाम** आह ।


> विहितातिक्रमं कृत्वा प्राणायामान् द्वादश धारयेत् ॥ १०.१५४ ॥

अशक्तस्य देशकालाद्यपेक्षया गुरूणि लघूनि प्रायश्चित्तानि व्यवस्थापनीयान् । ऋषीणां मतभेदात् तु विकल्प इति <u>केचित्</u> ॥ १०.१५५ ॥ तथान्ये ऽपि धर्मास् तत्प्रायश्चित्तं च गृहस्थधर्माद् एव योजनीयम् ॥ १०.१५६ ॥

**इति यतिधर्मसमुच्चये प्रायश्चित्तविधिर् नाम **

**दशमं पर्व ॥ १०.१५७ ॥**



**एकादशं पर्व**

**यतिसंस्कारविधिः**

अथ यतीनां संस्कारविधिर् उच्यते । तत्र **बोधायनः** ।

> यतीनां प्रेतसंस्कारविधिं वक्ष्याम्य् अशेषतः ।  
> स्नात्वा गृहस्थः शुद्धात्मा यतिसंस्कारम् आचरेत् ॥ ११.१ ॥  
> शिक्ये शरीरम् आरोप्य गन्धमाल्यैर् अलङ्कृतम् ।  
> घोषितं जयशब्देन दुन्दुभीनां रवेण च ।  
> प्राचीम् उदीचीं वा गत्वा शुद्धदेशं समाश्रयेत् ॥ ११.२ ॥  
> नदीतीरे ऽश्वत्थवृक्षे देवगृहे गोष्ठे ब्रह्मवृक्षस्याधस्ताद् वा व्याहृतिभिर् दण्डायामप्रमाणं देवयजनं खात्वा सप्तव्याहृतिभिः प्रोक्ष्य पुरुषसूक्तेन स्नापयित्वा गन्धादिभिर् अलङ्कृत्य विष्णो रक्षस्वेति निदधाति । इदं विष्णुर् विचक्रम इति दक्षिणहस्ते दण्डं निदधाति । हंसः शुचिषद् इत्य् ऋचा हृदयदेशे जपेत् । पुरुषसूक्तं भ्रुवोर् मध्ये जपेत् । ब्रह्म जज्ञानम् इति मूर्ध्नि देशे जपेत् । भूमिर् भूमिम् अगाद् इति मूर्धानं भेदयेत् । गायत्र्याभिमर्षणं । प्रणवेन देवयजनं पूरयेत् । पुनः पुनर् गायत्र्या देशसंस्कारः । सृगालकाकादिबाधो यदि दोषम् आपादयेत् कर्तुस् तद्देशे ऽनावृष्टिर् भविष्यति । तस्मात् पुनः पुनः पूरयेत् । तस्मिन् प्रच्छादयेत् । नाशौचं नोदकक्रिया । यतेर् वहनखननस्पर्शनाच् च सद्यो ऽवभृथस्नानं भवति । पदे पदे ऽश्वमेधफलं पुरुषः प्राप्नोति ।

इत्य् आह भगवान् **बोधायनः** ॥ ११.३ ॥

> ब्रह्मनिष्ठे मृते पुत्रः खनेच् छिष्यो ऽथ वा गृही ।  
> तस्य तेनैव कर्तव्यो नारायणबलिस् तथा ॥ ११.४ ॥  
> न वह्निर् नोदकं श्राद्धं नापि ब्राह्मणतर्पणम् ।  
> सर्वं नारायणोद्दिष्टम् एकोद्दिष्टवद् आचरेत् ॥ ११.५ ॥  
> यतिमात्रे मृते ऽप्य् एतद् विधानं कवयो विदुः ।  
> अहन्य् एकादशे प्राप्ते पार्वणं तु विधीयते ॥ ११.६ ॥  
> सपिण्डीकरणं चैषां न कुर्वीत कदाचन ।  
> त्रिदण्डग्रहणाद् एव प्रेतत्वं नैव गच्छति ॥ ११.७ ॥  
> एतद् एव हि पर्याप्तं भिक्षोर् एकान्तशीलिनः ।  
> न चास्य क्रियते कश्चित् क्रियते न स कस्यचित् ॥ ११.८ ॥  
> अथापरो विधिर् दृष्टो व्याहृतिभिस् तु पूर्ववत् ।  
> ताभिर् एव निधायैनं ताभिः कृत्वा तथावटम् ॥ ११.९ ॥  
> सप्तव्याहृतिभिश् चैव प्रोक्ष्य तच् चावटं पुनः ।  
> पिष्टप्रस्कन्दमन्त्रेण देवो वः सवितादिना ॥ ११.१० ॥  
> दत्वा शिक्यं तु निक्षिप्य पार्श्वे दण्डं तु निक्षिपेत् ।  
> सखा मेत्यादिना शिक्यं हृदये ऽस्य विनिक्षिपेत् ॥ ११.११ ॥  
> येन देवाः पवित्रेण मुखे जलपवित्रकम् ।  
> त्वं नो अग्न इति न्यस्य कुण्डिकां दक्षिणे करे ॥ ११.१२ ॥  
> भूमिर् भूमिम् अगान् मन्त्रम् उक्त्वा पात्रं तथोदरे ।  
> होतृभिः समुपस्थाय प्रोक्ष्य व्याहृतिसप्तकैः ॥ ११.१३ ॥  
> पूरयेद् अवटं मन्त्रम् अग्निनाग्निः समिध्यते ।  
> यथा सृगालाः श्वानो वा नोद्धरेयुः पुनस् तथा ॥ ११.१४ ॥  
> प्राक्साग्निकानां भिक्षूणां निदध्याद् वा बिले क्षितौ ।  
> निरग्नीनां दहेद् विप्रः संसिद्धानां कलेवरम् ॥ ११.१५ ॥  
> एकोद्दिष्टं जलं पिण्डम् आशौचं प्रेतसंस्क्रियाः ।  
> एतेषां तु विधानेन कुर्याद् अब्दे सपिण्डताम् ।  
> न कुर्यात् पार्वणाद् अन्यद् ब्रह्मभूताय भिक्षवे ॥ ११.१६ ॥

**अत्रिः** ।

> पुत्रो गृहस्थः शुद्धात्मा यतिसंस्कारम् आचरेत् ।  
> शिक्ये शरीरम् आरोप्य गन्धमाल्यैर् अलङ्कृतम् ॥ ११.१७ ॥  
> तुषाग्निम् अत्र चोत्पाद्य संस्कारार्थं यतेर् हरेत् ।  
> घोषितं जयशब्देन दुन्दुभीनां रवेण च ।  
> प्राचीम् उदीचीं वा गत्वा शुद्धदेशं समाचरेत् ॥ ११.१८ ॥  
> खात्वा व्याहृतिभिर् भूमिं दण्डायामप्रमाणकम् ।  
> सप्तव्याहृतिभिः प्रोक्ष्य तत्र दारुचितिर् भवेत् ॥ ११.१९ ॥  
> याज्ञीयैस् तु यथाशक्ति काष्ठैर् अन्यैर् अनिन्दितैः ।  
> ततः शरीरं प्रक्षाल्य सावित्र्या शुद्धमानसः ॥ ११.२० ॥  
> विष्णो हव्यं रक्षस्वेति दारुचित्यां निधाय तत् ।  
> पवित्रम् इत्य् अनेनैव पवित्रं स्थापयेन् मुखे ॥ ११.२१ ॥  
> त्रिदण्डं दक्षिणे पाणाव् इदं विष्णुर् इति न्यसेत् ।  
> सव्ये शिक्यं यद् अस्येति स्वाहान्तेन निधाय तत् ॥ ११.२२ ॥  
> सावित्र्या चोदरे पात्रं गुह्यस्थाने कमण्डलुम् ।  
> भूमिर् भूमिम् अगाद् इति स्थापयेद् विधिकोविदः ॥ ११.२३ ॥  
> श्वभ्रे काष्ठे ऽथ निक्षिप्तं सर्वसाधनसंयुतम् ।  
> शरीरं होतृभिः कर्ता अभिमन्त्र्योपतिष्ठते ।  
> तुषाग्निना दहेद् देहं यावद् भस्मीभविष्यति ॥ ११.२४ ॥  
> अथाप्य् उदाहरन्तीमं वेदार्थनिपुणा बुधाः ।  
> निषेकादिश्मशानान्ता विधयो ब्राह्मणे स्मृताः ।  
> तस्माद् यतेश् च संस्कारं मन्त्रवत् कुरुते गृही ॥ ११.२५ ॥  
> आत्मन्य् अग्नीन् समारोप्य यः प्रैषम् अवदद् यतिः ।  
> तस्य पुत्रो विधानेन ह्य् अवरोप्याग्निना दहेत् ॥ ११.२६ ॥  
> अपि होत्रविधानेन गायत्र्या प्रणवेन वा ।  
> कर्मनिष्ठे तु सन्न्यस्ते पितर्य् उपरते सुतैः ।  
> दहनं तस्य कर्तव्यं श्राद्धं पिण्डोदकक्रियाः ॥ ११.२७ ॥  
> आदाव् एव विकल्पेन ब्रह्मचारी यतिर् भवेत् ।  
> तस्य सर्वं गृहस्थेन कर्तव्यं सन्निधौ हरेः ॥ ११.२८ ॥  
> यतीन् वहन् दहन् स्पर्शन् स्नानमात्रेण शुध्यति ।  
> पदे पदे ऽश्वमेधस्य फलं प्राप्नोति मानवः ॥ ११.२९ ॥

**शौनकः** ।

> सर्वसङ्गनिवृत्तस्य ध्यानयोगरतस्य च ।  
> न तस्य दहनं कार्यं नैव पिण्डोदकक्रियाः ॥ ११.३० ॥  
> निदध्यात् प्रणवेनैव ध्यानभिक्षोः कलेवरम् ।  
> प्रोक्षणं खननं चैव सर्वं तेनैव कारयेत् ॥ ११.३१ ॥  
> यतीन् वहन् स्पृशन् वापि स्नानमात्रेण शुध्यति ।  
> अश्वमेधफलं सर्वे पृथक् पृथग् अवाप्नुयुः इति ॥ ११.३२ ॥

एतम् एवाह भगवान् वृद्धयाज्ञवल्क्यः ॥ ११.३३ ॥

**इति यादवप्रकाशीये यतिधर्मसमुच्चये यतिसंस्कारविधिर् नाम **

**एकादशं पर्व ॥ ११.३४ ॥**
