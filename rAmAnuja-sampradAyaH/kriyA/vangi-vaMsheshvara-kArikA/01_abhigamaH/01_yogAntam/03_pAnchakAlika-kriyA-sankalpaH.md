+++
title = "०३ पाञ्चकालिक-क्रिया-संकल्पः"

+++
<details open><summary>विश्वास-प्रस्तुतिः</summary>

इत ऊर्ध्वम् अहं तावत्  
यावज् जीवं श्रियःश्रियः ।  
पदयोर् अर्चनं कर्तुं  
**यतमानस्** समाहितः ॥ 33
</details>

<details><summary>मूलम्</summary>

इत ऊर्ध्वमहं तावत् यावज्जीवं श्रियःश्रियः ।  
पदयोरर्चनं कर्तुं यतमानस्समाहितः ॥ 33
</details>

<details><summary>आह्निकार्थप्रकाशिका</summary>

सात्त्विकधृत्यालम्बनप्रकारम् आह - **इत ऊर्ध्वम्** इत्यादिना।

तदुक्तं +++(वेदान्तदेशिकेन पाञ्चरात्ररक्षायां नित्यव्याख्याने)+++

> तस्मिन्न् एव शयने समासीनः

इत्यारभ्य

> नियतेन्द्रियस् समाहितो  
> ऽतिक्रान्तम् अनन्तं कालं निरर्थकम् अवलोक्य  
> निर्वेदं परं गच्छेत् -  
> निर्वेदप्रकाराश्च विविधास् तत्-तत्-संहिताविशेषेष्व् अनुसन्धेयाः ।
>
> तदित्थं सङ्गृहीतं नारायणमुनिभिः -
>
>> ब्राह्मे मुहूर्ते सत्वस्थो  
>> हरिर्हरिरिति ब्रुवन् ।  
>> उत्थाय शयने तत्र  
>> समासीनस् समाहितः ॥  
>> व्यर्थं वीक्ष्य गतं कालं  
>> निर्विद्याहम् इतः परम् ।
>
> इति। विस्तरेणोद्धृतं चैतद्वङ्गिवंशेश्वरैः

इत्यादि,

>यद्यपि मुमुक्षोः
>
> > परीक्ष्य लोकान् कर्मचितान् ब्राह्मणो निर्वेदमायान् - नास्त्यकृतः कृतेन, तद्विज्ञानार्थं स गुरुम् एवाभिगच्छेत्  
> > +++(मुण्डके-१-२-१२)+++
>
> इति प्राथमिक-गुरूपसत्ति-कालात् पूर्वम् एव  
तृणीकृत-हिरण्य-गर्भादि-भोगः  
परिपूर्णो निर्वेदस् संवृत्तः  
तथापि विषम-विपाक-विशेष-गुण-त्रयाश्रय-भूत-  
प्रकृति-सम्बद्धतया  
सम्भावित-विषय-सङ्गादि-दोष-परिहाराय  
तथाविध एव _निर्वेदो ऽनुवर्तनीयः_ ।
>
> अगीयत चास्य नित्यानुवर्तनीयत्वं - अमानित्वादि-गुण-गण-मध्ये -
>
>> जन्म-मृत्यु-जरा-व्याधि-दुःख-दोषाऽनुदर्शनम्
>
> इति।  
अतः सिद्धोपायस्यापि   
पराङ्कुश-परकालादीनाम् इव  
भगवद्-अनुभव-च्छेदकतया   
हेयतम-रजस्-तमोमय-निद्रादि-प्रतिकूल-वर्ग-प्रवाहानुवृत्ति-दर्शनेन   
संसार-वैराग्योपचर्यार्थम्  
अहर्-अहस् तद्-उचितावसरेषु  
निर्वेदः कर्तव्य एव ।
>
> एवं सति विवेक-विमोकादि-  
सप्तकान्यतम-भूतानवसाद-विरुद्धावसाद-वशाद्  
उत्तर-कैङ्कर्य-प्रवृत्तेर् अनिष्पत्तिः स्याद् इति  
तत्-परिहारायानन्तरम् उच्यते -
>
>> इति निर्विद्य तदनु  
>> धृतिमालम्ब्य सात्त्विकीम् ।  
>> विधूय चेमं निर्वेदं  
>> सर्वकार्यावसादकम् ॥
>
>
> इत्यादिना गत-जल-सेतु-बन्धनाभिलाष-तुल्यानुताप-प्रशमन-पूर्वकं   
सात्त्विक-धृत्य्-अवलम्बनात्मकागामि-काल-शक्य-कैङ्कर्य-निश्चयः ।

इत्यादि ।
</details>

<details open><summary>विश्वास-प्रस्तुतिः</summary>

**अभिगच्छन्** हरिं प्रातः  
पश्चाद् द्रव्याणि **चार्जयन्** ।  
**अर्चयंश्** च ततो देवं  
ततो मन्त्रान् **जपन्न्** अपि ॥ 34
</details>

<details><summary>मूलम्</summary>

अभिगच्छन् हरिं प्रातः पश्चात् द्रव्याणि चार्जयन् ।  
अर्चयंश्च ततो देवं ततो मन्त्रान् जपन्नपि ॥ 34
</details>


<details open><summary>विश्वास-प्रस्तुतिः</summary>

**ध्यायन्न्** अपि परं देवं  
कालेषूक्तेषु पंचसु ।  
**वर्तमानस्** सदा चैवं  
पाञ्चकालिक वर्त्मना ॥ 35
</details>

<details><summary>मूलम्</summary>

ध्यायन्नपि परं देवं कालेषूक्तेषु पंचसु ।  
वर्तमानस्सदा चैवं पाञ्चकालिक वर्त्मना ॥ 35
</details>


<details open><summary>विश्वास-प्रस्तुतिः</summary>

स्वार्जितैः गन्धपुष्पाद्यैः  
शुभैः शक्त्य्-अनुरूपतः ।  
**आराधयन्** हरिं भक्त्या  
**गमयिष्यामि** वासरान् ॥ 36
</details>

<details><summary>मूलम्</summary>

स्वार्जितैः गन्धपुष्पाद्यैः शुभैः शक्त्यनुरूपतः ।  
आराधयन् हरिं भक्त्या गमयिष्यामि वासरान् ॥ 36
</details>
