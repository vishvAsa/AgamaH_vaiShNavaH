+++
title = "०१ पूर्वपक्षः"

+++
तत्रैवं पूर्वपक्षी **प्रत्यवतिष्ठते**-  

"भगवन्-निवेदितं भोज्यम्" इत्य्-अत्र   
किं भोज्य-द्रव्यत्व-मात्रं विवक्षितम्?  
उत भोक्तुः प्रत्यवायानाधायकत्वम्?  
यद् वा भोक्तुर् हितत्वम् इति?  

नाद्यः, +++(अन्यद् अपि भोज्यम् एवेति)+++ अविवादात् ।  


न द्वितीयतृतीयौ -  
दृष्ट-प्रत्यवाय-निवृत्तौ दृष्ट-रूप-हितत्वे च अविवादाद् एव;  

अलौकिकस्य तु प्रत्यवायस्य प्रायश्चित्तादि-शास्त्रावगतत्वेन  
+++(हितत्वे सति प्रदर्शयिष्यमाणस्य)+++ तन्+++(←भगवन्-निवेदित)+++-निषेधस्याशक्यत्वात्;  
विध्य्-अभावेनालौकिक-हितत्वासिद्धेश् च ।  

## निर्माल्य-निषेधः
स्मर्यते हि-

> निर्माल्यं च निवेद्यं च  
> भुक्त्वा चान्द्रायणं चरेद् 

इति । 

## उच्छिष्ट-निषेधः
तथा च मनुना चाभक्ष्य-प्रकरणे पठितम्-  

> वृथा-कृसर-संयावं  
> पायसापूपम् एव च ।  
> अनुपाकृत-मांसानि  
> देवान्नानि हवींषि च ॥ ५.७ ॥

इति ।  

### न सोमोच्छिष्टवत्
उच्छिष्ट-मात्र-निषेधाच् च  
निवेदित-भक्षणम् अपि निषिद्धम् एव ।  
न च सामान्यतः प्रवृत्तस्य निषेधस्य  
+अग्नीषोमीय-हिंसा--सोमोच्छिष्टादि-विधानवद्  
अत्रापवादो दृश्यते । 

### न पित्रद्य्-उच्छिष्टवत्
न च वाच्यं  

> > पितृ-गुरु-भर्तृ-स्वामिनाम् उच्छिष्टं  
पुत्र-शिष्य-भार्या-भृत्यैर् भोज्यम् 
>
> इति धर्म-ज्ञ-संमतत्वाज्  
जगद्-अपेक्षया च भगवतः पितृ-त्वादेः  
>
> "भगवतः अहं पुत्रः, प्रेष्यः, शिष्यश् चे"ति शास्त्र-शत-सिद्धत्वात्  
> तद्-उच्छिष्टं सर्वेषां भोज्यत्वेन संमतम् 

इति;  
उच्छिष्ट-भक्षणानुमति-हेतु-भूत--पितृत्वादेर् अत्रासिद्धेः,  
सिद्धस्य जगन्-निमित्तत्वादि-मात्र-रूपस्य तद्-अप्रयोजकत्वात्;  
प्रयोजकत्वे चातिप्रसङ्गात् +++(वक्ष्यमाण-रीत्या)+++।  

### जगन्-निमित्ततया ऽतिप्रसङ्गः
#### शास्त्रादि-प्रवर्तकता
अस्ति हि कथंचित् तथा-विधं पितृत्वादिकं हिरण्य-गर्भ-रुद्रादेर् अपि,  
कतिपय-विषयेऽपि कारणत्व-शास्त्र-प्रवर्तकत्व-पतित्वादिभिस् तत्-सिद्धेः।  
"अस्मद्-अपेक्षया तेषां साक्षात्-पितृत्वादिकं नास्ती"ति चेत्, न,  
प्रकृतेऽपि समानत्वात्।  

#### पित्र्-आदि-शरीरता ऽपेक्षिता
पित्र्-आदि-भूत--तत्-तत्-पुरुष-शरीरकत्वेन वा  
स्व-शरीरात् प्रजा-सर्ग-करण-मात्रेण वा भगवतोऽपि हि पितृत्वम्;  
न पुनस् समर्चन-कर्म-भूत-वासुदेवादि-दिव्य-मङ्गल-विग्रह-विशिष्टत्वेन ।  

> पित्र्-आदि-शरीरकत्वम् अपि  
हिरण्य-गर्भादेर् नास्तीति विशेष  

इति चेत् सत्यम्,  
तथाऽपि पित्रादि-शरीरकेण भगवता भुक्तोज्झितम् एव भोक्तव्यत्वेनानुमतम्  
इति मन्तव्यम्;  
न तु शरीरान्तरविशिष्ट-भुक्तोज्झितमपि ।  

##### विग्रहे व्यवधानं समानम्
अन्यथा ब्रह्म-रुद्रेन्द्रादि-शरीरक-भगवद्-भुक्तोज्ज्ञितस्यापि भोक्तव्यत्व-प्रसङ्गात् ।  

> पित्रादिभिर् अव्यवधानेन भुक्तोच्छिष्टं भोक्तव्यम्  
> इति नातिप्रसङ्ग 

इति चेन् न,  
वासुदेवादि-विग्रहार्चने  
विग्रह-द्वारेणैव भगवतोऽपि भोक्तृत्वाद्  
विग्रह-मात्र-व्यवधानस्यादोषत्वे  
सर्वेषाम् अपि तद्-विग्रहत्वस्य शास्त्र-सिद्धत्वेनातिप्रसङ्गस्य दुष्परिहरत्वात् । 

### निगमनम्
अतो लोकसिद्धम् एव पितृत्वादिकं तत्र विवक्षितम्,  
तच् च भगवतोऽप्य् अवतारेषु  
यद्-अपेक्षया विद्यते,  
त एव तदुच्छिष्टं भुञ्जीरन्  
न त्व् अन्य  
इति नियमः । 

### हिरण्य-गर्भोऽपि भ्राता
यदि च पित्रादि-भूता भगवान्  
इति तद्-उच्छिष्टं भोक्तव्यं स्यात्  
ततस् तज्-ज्येष्ठ-षुत्रत्वेन श्रुत्य्-आदि-सिद्धस्य हिरण्य-गर्भस्योच्छिष्टम् अपि भोक्तव्यम् इत्य् आयातम्,  
ज्येष्ठभ्रातुर् अपि पितृ-समत्वं,  
तद्-उच्छिष्ट-भोजनं च शास्त्रीयम् एव । 

> अत्र निषेधात् तत् परित्याग 

इति चेन् न, अत्रापि सामान्य-निषेध-पर्यवसानस्य दर्शितत्वात् । 

### मातृत्वादि
किं च भगवतः पितृत्वादिवन् मातृत्वादेर् अपि 

> माता पिता भ्राता निवासः  
> शरणं सुहृद् गतिर् नारायणः 

इत्य्-आदि-वाक्य-सहस्र-सिद्धत्वान्  
मात्राद्य्-उच्छिष्ट-भक्षणस्याननुमतत्वाद्  
भगवद्-भुक्तोज्ज्ञितम् अप्य् अननुमतमेव किं न स्यात्?
