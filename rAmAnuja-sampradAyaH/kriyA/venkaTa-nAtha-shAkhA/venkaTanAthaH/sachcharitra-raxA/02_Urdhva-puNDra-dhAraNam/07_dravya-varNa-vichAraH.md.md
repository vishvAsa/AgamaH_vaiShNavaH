+++
title = "०७ द्रव्य-वर्ण-विचारः"

+++
## वर्णः

श्वेतैव चेयं मृत्तिका मुमुक्षुभिर् धार्या ।  

तथा हि श्रीनारदीये सप्ततितमे ऽध्याये-  

> श्वेता प्रधानतो ग्राह्या  
ऊर्ध्वपुण्ड्रस्य धारणे ।  

तथा पारमेष्ठ्य-संहितायाम्-  

> श्यामं शान्तिकरं पीतं  
> पुष्टिदं रक्त-मृत् तथा ।  +++(5)+++

यत् तत्रानन्तरम् उक्तम्-  

> श्वेतमृत्तिकया वाऽपि  
श्यामया पीतयाऽपि वा ।  
ऊर्ध्वपुण्ड्रं द्विजैः कार्यं  
वैष्णवैश्च विशेषतः ॥

इति,  
तद् अपि प्रथमोदित-व्यवस्थानुसारेण  
तत्-तत्-फल-काम-विषयतया भाव्यम् ।

किंचास्य वचनस्य  
वैष्णवानां भस्मादिवर्जने त्रिपुण्डादिवर्जने च तात्पर्यं स्फुटम्  
इत्य् अन्य-परैतद्-वचनानुसारेण  
न पूर्वम् अन्यथा कार्यम् ।  
नापि तुल्य-विकल्पश् शक्यः ।  
अत्रापि प्राधान्येन श्वेत-मृत्तिकैव प्रथमम् उपात्ता,  
अनन्तरं श्यामादि-वर्णनम् अपि  
भस्मादिभ्यः श्यामादि-वर्ण-विशिष्टाया अपि मृत्तिकायाः प्राशस्त्य-परम् ।  
किंचात्र मृत्प्राधान्यादौ तात्पर्यम् अनन्तर श्लोकैर् व्यक्तम्-

> ध्यानहोमजपाश् चैव  
सर्वाः पुण्याः क्रियास् तथा ।  
विफलिष्यन्ति विप्राणाम्  
ऊर्ध्वपुण्ड्रं विना कृताः ॥ 
चन्दनागुरुभिश् चैव  
कर्तव्यं क्षत्रियैर् बुधैः ।  
वैश्यैश् च बिल्व-मूलेन 
शूद्रैर् भूत्या सतोयया ॥  
सर्वैः श्वेत-मृदा कार्यम्  
ऊर्ध्वपुण्ड्रं यथाविधि ।  
ऋजूनि सान्तरालानि  
अङ्गेषु द्वादशस्वपि ॥

इति ।  
सर्वैर् इत्य्-आदिकं वैष्णव-विषयम्;  
पूर्वं तु सर्व-सामान्यम् इति स्थलान्तरे ऽप्य् उक्तम् ।  
तथा ब्रह्माण्डे- 

> द्रव्याणां तु गृहीतानां  
वर्णतः फलम् **उच्यते** ।  
श्यामं शान्तिकरं प्रोक्तं  
रक्तं वश्यकरं तया ॥  
श्रीकरं पीतम् इत्य् **आहुः**  
वैष्णवं श्वेतम् **उच्यते** ॥

इति ।  

तत्रैवाध्यायान्तरे-

> द्रव्याणामेव सर्वेषां  
> फलमेवं विधीयते ।  
> श्यामं शान्तिकरं प्रोक्तं  
> रक्तं वश्यकरं भवेत् ॥  
> श्रीकरं पीतमित्याहुः  
> मुक्तिदं श्वेतमुच्यते ॥

ब्रह्मरात्रे-

> श्यामं शान्तिकरं प्रोक्तं  
> रक्तं वश्यकरं भवेत् ।  
> श्रीकरं पीतमित्येव  
> मुक्तिदं श्वेतमुच्यते ॥  

भरद्वाजसंहितायाम्-  

> असङ्कलितया स्निग्ध-  
> श्वेतया श्लक्ष्णया मृदा ।  
> ऊर्ध्वपुण्ड्राणि सौम्यानि  
> कुर्यात् सुरभि-गन्धया ॥  
> न पीतया नासितया  
> नातिगौर्या न रक्तया ।  
> न धूम्रवर्णया नापि  
> रूक्षया नासुगन्धया ॥

इति ।  


अयं वर्णान्तरनिषेधो मुमुक्षुविषयः ।  
सुरभित्व-विधिर् अविशेषात् सर्व-वर्ण-साधारणः ।  
एकस्मिन्न् अपि वर्णविशेषे  
वचनभेदेन फलान्तरं विहितम्  
अविरोधात् समुच्चेयम्,  
तत्-तत्-कामिनां तत्-तत्-सिद्धिर् इति ।

अतश्वेतैव मृत्तिका प्रशस्ततमा ;  
वर्णान्तर-विशिष्टास् तु तत्-तत्-फल-विशेषाभिलाषिणां विहिता  
इति न वर्णविशेषस्य सर्वपुरुषेषु विकल्प इति। 

