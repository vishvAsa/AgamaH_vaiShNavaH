+++
title = "१५ पुण्ड्रपरिमाणं संख्या च"

+++
तथा पारमेष्ठ्य-संहितायां शारीर-भगवत्-क्षेत्र-वर्णने-  

विस्तारं त्र्यङ्गुलं **प्रोक्तं**  
द्व्यङ्गलं वा **ललाटके** ।  
तत् केशवाभिधानस्य  
विष्णोः स्थानमनुत्तमम् ॥  
**कुक्षौ** तु **नाभेर् ऊर्ध्वं** च  
द्वादशाङ्गुलमायतम् ।  
तत्रापि त्र्यङ्गुलं **प्रोक्तं**  
विस्तरं मुनिसत्तम ॥  
नारायणाभिधानस्य  
विष्णोः स्थानमनुत्तमम् ।  
स्थानान्तरेऽपि च तथा  
**कुर्यात्** प्रादेशम् आयतम् ॥  
**प्रोक्तं** तत्र च देवर्षे  
विस्तारं चतुरङ्गलम् ।  
स्थानं लक्ष्मीसहायस्य  
माधवस्य शुभं मतम् ॥  
**कण्ठकूपेऽपि** च तथा  
त्र्यङ्गुलायत-विस्तृतम् ।  
तद् गोविन्दाभिधानस्य  
विष्णोस् स्थानमनुत्तमम् ॥  
**दक्षिणे कुक्षिपार्श्वे** तु  
आयतं द्वादशाङ्गुलम् ।  
विस्तारं त्र्यङ्गुलं तत्र  
तद्विष्णोः परमं पदम् ॥  
**दक्षिणे तु भुजे** कुर्याद्  
आयतं च दशाङ्गुलम् ।  
यथापूर्वं तु विस्तारं  
मधुसूदन-केतनम् ॥  
**जत्रौ** त्र्यङ्गुलम् आयामं  
विस्तारं तु तथैव च ।  
त्रिविक्रमाभिधानस्य  
केतनं तद् इहोच्यते ॥  
**वामे च कुक्षिपार्श्वे** तु  
द्वादशाङ्गुलम् आयतम् ॥  
विस्तृतं त्र्यङ्गुलं तच्च  
वामनायतनं महत् ॥  
**वामे भुजे** च **जत्रौ** च  
**कुर्याद्** दक्षिणपार्श्ववत् ।  
स्थानं च श्रीधरस्यापि  
हृपीकेशस्य वै क्रमात् ॥  
भागेऽपरे तथा **कुर्याद्**  
अधस्ताज् **जघनोपरि** ।  
वंशे त्र्यङ्गुलम् आयामं  
विस्तारं तु तथैव च ॥  
स्थानं तत्पद्मनाभस्य  
ऋषे स्थानम् अनुत्तमम् ।  
**ककुदे** च तथा कुर्यात्  
त्र्यङ्गुलायाम-विस्तरम् ।  
एतानि द्वादशाङ्गानि  
तवोक्तानि महामुने ।  
दैवतं च तथा प्रोक्तं  
यथाऽऽह भगवान् ऋषिः॥  
तत्स्थानं पद्मनाभस्य  
स्थानम् इत्यन्वयः क्रमात् ॥  
स्थानं दामोदराख्यस्य  
विष्णोर् उक्तं महामुने ॥  
ऊर्ध्व-पुण्ड्र-विधानं च  
लक्षणं च तथैव च ॥  
धृतोर्ध्वपुण्ड्रो विधिवन्  
**न्यस्य** नामानि द्वादश  
नमोऽन्तान्य् अञ्जलिं **कुर्यान्**  
नामान्य् **उक्त्वा** यथाक्रमम्  

इति ।

पारमेश्वरे च-

> एवं तदीया विप्राश्च  
> क्षत्रिया वैश्य-जातयः ।  
> मृदैव वा चन्दनेन  
> कल्पितैर् ऊर्ध्व-पुण्ड्रकैः ॥  
> द्वादशैक-चतुर्भिर् वा  
> भूषिताः स्युस् सदा द्विज ।

इति ।  
ब्रह्माण्डे तु एषाम् आयाम-प्रमाणम् उत्तम-मध्यमादि-रूपेण वहुधा प्रतिपादितम् । यथा-  

> दशाङ्गुलप्रमाणं तु  
> उत्तमोत्तमम् **उच्यते** ।  
> नवाङ्गुलं मध्यमं स्याद्  
> अष्टाङ्गुलम् अथाधमम् ॥  
> सप्त-षट्-पञ्चभिः पुण्ड्रं  
> मध्यमं त्रिविधं भवेत् ।  
> चतुस्-त्रयं द्वयं **कुर्याद्**  
> अधमं त्रिविधं भवेत् ॥

इति ।  

शेषं च स्मृतिचन्द्रिकादिषु द्रष्टव्यम् ।  

एवं बहु-प्रकार-संख्या-प्रधाने  
का सङ्ख्या प्रधानभूतेति चेद् उच्यते-  
गुरु-लघु-विकल्पस्यैकस्मिन्न् असंभवाद्  
गुरोर् एव तावत् मुख्यत्वं सिद्धम्;  
यत्र तु कर्म-विशेषाङ्गतया वा फल-विशेषम् उद्दिश्य वा न्यूनसङ्ख्याविधानं, 
तत्र विशेषवचनबलान् न्यूनतयैव तत्परिग्रहः ।  
अन्यत्र त्वधिकपरिग्रह एव मुख्यः ।  
द्रव्यालाभासामर्थ्यादि-दशासु तु  
गत्यन्तराभावान् न्यून-परिग्रहः,  
अत्यन्ताकरणाद् यथा-शक्ति-करणस्यापि नित्येषु शास्त्रीयत्वात्;+++(5)+++  
काम्येष्व् अपि केषुचिद् यथा-शक्त्य्-अनुष्ठानेऽपि  
तत्-तद्-यत्नानुरूप-फल-प्राप्तेः प्रतिपादितत्वात्, यथा दानादिषु ।+++(5)+++  
उक्तं चाहिर्बुध्न्य-संहितायाम्-  

> अस्मिन् समाधि-विरही ललित-क्रियोऽपि  
> यत्नोचितं **लभत** एव फलं मनुष्यः ।

इति ।  
तद् अयं संग्रहः-  

**त्याज्यं** विप्रैस् त्रिपुण्ड्रादिकम् इति विहितं विष्णु-भक्तैस् तथाऽन्यैः,  
कर्माङ्गत्वादिनोर्ध्व-ग्रहणम् इह, सदा मृत् प्रशस्तेतरेभ्यः ।  
विष्णु-क्षेत्रोद्भवा सा, सित-रुचि-रुचिरा, ऽनामिकादेर् विकल्पः  
स-च्छिद्रं, कच्छपान्यद्+++(अन्वयः??)+++-+हरि-पद-सदृशं मुख्यम् अन्यूनता च ॥

श्रीमद्वेङ्कटनाथेन  
श्रुतिस्मृतिशतैरिति ।  
विधानम् ऊर्ध्वपुण्ड्रस्य  
विस्तरेण निरूपितम् ॥

इति सच्चरित्ररक्षायां ऊर्ध्वपुण्ड्रधारणविधिर्नाम द्वितीयोऽधिकारः ॥