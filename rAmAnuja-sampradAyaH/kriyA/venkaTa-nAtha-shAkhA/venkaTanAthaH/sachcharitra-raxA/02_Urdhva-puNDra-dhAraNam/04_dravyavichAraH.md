+++
title = "०४ द्रव्यविचारः"

+++

## भस्म क्वाचित्कम्
अस्य च निर्माणे मृद् एव प्रशस्ततमा;  
द्रव्यान्तराणि तु अधिकारि-विशेष-प्रतिनियतान्य् एव ।  

[[६५]]

> ननु, भस्मनोऽपि शुद्धतम-द्रव्यत्वाद् ऊर्ध्व-पुण्ड्र-धारणे मुख्यत्वम् एष्टव्यम् 

इति चेन् न;  
भस्मनः स्वतः शुद्धत्वासिद्धेः ।  
भस्माद्य्-अधिष्ठित-देशस्य हि चण्डालाद्य्-अधिष्ठित-देशवत्  
तत्-तद्-अनुगुण-**शोधनानि** द्रव्य-शुद्धि-प्रकरणेषु **विधीयन्ते** ।  
न हि शुद्ध-द्रव्य-संस्पृष्ट-प्रदेशस्य क्वचिच् छोधनम् उपदिश्यते ।  

आह च शङ्खः-  

> दीपाग्निर् दीप-तैलं च  
> भस्म चास्थि रजस्वला ।  
> एतानि ब्राह्मणः स्पृष्ट्वा  
> स-वासा जलम् **आविशेत्** ॥+++(4)+++

इति ।  

तथा निषिध्यमान-तुष-लोष्टाद्य्--अ-शुद्ध-द्रव्य-समभिव्याहार-बलात्  
स्वतोऽशुद्धत्वमेव हि भस्मनः प्रतीतम् ।  
यथोक्तं गौतमेन- 

> **न** भस्म-केश-तुष-कपालामेध्यान्य् **अधितिष्ठेद्** इति । 

उक्तं चापस्तम्बेन 

> भस्म-तुषाधिष्ठानं  
> पदा पादस्य प्रक्षालनम् अधिष्ठानं च  
> **वर्जयेद्** 

इति ।

एवमन्यत्रापि ।

> ननु 
>
>> भस्म-करीष-च्छायासु  
> मूत्रं **न विसृजेद्** 
> 
> इति प्रशस्त-सह-पाठोऽपि दृश्यत 

इति चेन् न -  
करीषस्य प्रशस्तत्वेऽपि  
छायायाः प्राशस्त्व-नियमाभावत्;  
अप्रशस्ता एव हि स्नुहि-करञ्जादि-च्छायाः ।  
तस्माद् अ-शुद्धम् एव स्वतो भस्म । 

> कथं तर्हि 
>
>> आग्नेयं भस्मना स्नानं  
> वायव्यं गोरजस् स्मृतम् 
> 
> इति स्नान-करणतया  
> तस्य विधिर् 

इति चेत्, इत्थम्-  

न हि तत्र भस्मनः स्वतः शुद्धत्वम् अभिधीयते ।  
अपि त्व् अवगाहनाद्य्--अ-शक्त--विषयामुख्य-स्नान-विधान-परतया  
तस्य तदानीं शुद्ध्यापादकत्व-मात्रम् ।+++(4)+++ 

न च क्वचिच् छुद्धि-हेतोस् सर्वत्र शुद्धत्वम् इति नियमः;  
सुरा-प-शोधकाग्नि-स्पृष्ट-सुराया, अवकीर्णि-पशु-भूत-गर्दभादेश् च स्वतश् शुद्धत्व-प्रसङ्गात् ।+++(4)+++ 

[[६६]]

एतेन  

> मद्यं पीत्वा गुरुदारांश् च **गत्वा**  
स्तेयं **कृत्वा** ब्रह्म-हत्याश् च **कृत्वा** ।
भस्म-च्छन्नो भस्म-शय्या-शयानो  
रुद्राध्यायी **मुच्यते** सर्वपापैः ॥  

इति शातातप-वचनम् अपि निर्व्यूढम्;  
अस्यापि प्रायश्चित्त-व्रत-विशेष-विधि-परत्वाद् इति ।  
यत् पुनर् अथर्व-शिरसि  
"अग्निरिति भस्मे"त्यादिना "विमृज्याङ्गानि संस्पृशेद्" इत्यन्तेन  
समन्त्रकं भस्मग्रहणं विहितम्;  
तद् अपि "व्रतम् एतत् पाशुपतम्" इति  
तत्र विधीयमान-पाशुपत-व्रताङ्गम्  
इति न सार्वत्रिकं भवितुम् अर्हति ।+++(4)+++  
उक्तं चैतद् वरद-गुरुभिस् तत्त्व-सारे-  

> **प्रस्तुत्य** रुद्र-वपुषः पुरुषोत्तमस्य  
विद्याम् अथर्व-शिरसीरितम् अङ्गम् अस्याः ।  
भस्म-**प्रसक्तिर्** इतरत्र **न चास्ति** यद्वत्  
सौत्रामगी-प्रकरणोक्त-सुरा-ग्रहस्य ॥+++(5)+++

इति ।  
अग्नि-होत्र-भस्म-ग्रहणं तु कल्प-सूत्र-काराद्य्-अननुशिष्टत्वात्  
न क्रियाङ्गम्;  
भस्मापेक्षायां तु  
शुद्ध-स्थलात् तद्-उपादानम् उचितम् इति  
तत्र तद्-ग्रहः ।  


एतद्-अभिप्रायेण ह्य् उक्तं ब्रह्माण्डे-  

> अथ द्रव्यं **प्रवक्ष्ये**ऽहम्  
ऊर्ध्वपुण्ड्रस्य पद्मज ।  
मृच्-चन्दन-जलान्य् आहुस्  
तथा भस्माग्निहोत्र-जम् ॥ +++(5)+++

इत्यादिकम् ।  

## मृद् वरम्
अस्तु वा शुद्धत्वं भस्मनोऽपि,  
वचन-बलात् ब्राह्मण-मात्रस्यापि मृद् एव प्रशस्ततमा ।  
मृद् एव प्रशस्ततमा ।  
वैष्णवैस्तु भस्म परित्याज्यम् एव ।  
न हि वचनविरोधे न्यायप्रसरो मीमांसकैर् अनुमतः ।  
सन्ति च बहूनि वचांसि । तथा हि-  

मार्कण्डेये- 

> ऊर्ध्वपुण्ड्रं मृदा **धार्यं**  
विप्रेण ब्रह्मवादिना । 
उद्धृताऽसीति मन्त्रेण  
वैष्णवेन विशेषतः ॥  

इति ।

पारमेष्ठ्यसंहितायाम्-  

> श्वेतमृत्तिकया वाऽपि  
> श्यामया पीतयाऽपि वा ।  
> ऊर्ध्वपुण्ड्रं द्विजैः कार्यं  
> वैष्णावैश् च विशेषतः॥  

इत्यादि ।  तथा कुण्ठिनप्रोक्ते श्रीकृष्णमन्त्रकल्पे-  

> स्नात्वा विधानतः पूर्वम्  
> ऊर्ध्वपुण्ड्रं तु धारयेत् ।  
> मृदैव वैष्णवः **कुर्याद्**  
> अलाभे चन्दनेन वा ॥  
> **न** भस्मना कदाचिच् च  
> ऊर्ध्वपुण्ड्रं **समाचरेत्** ॥+++(4)+++

इति ।  
ब्रह्मरात्रे-

> चन्दनं पञ्चगव्यं च  
> बिल्वं पञ्चाङ्ग-मृत्तिका ।  
> न प्राण्य्-अङ्ग-सुगन्धानि  
> श्रीपत्रं भस्म तोयकम् ॥  
वैष्णवेन विशेषेण  
धार्या पञ्चाङ्गमृत्तिका ।  
चन्दनं पञ्चगव्यं च ब्राह्मणेन विशेषतः ॥  

इति ।

एतद् ब्राह्मणस्य भस्मादि-निषेधपरम्,  
न तु चन्दनादेः मृद्वत् प्रशस्ततमत्व-परम्  
इति स्व-प्रकरण-समान-प्रकरणाभ्यां व्यक्तम् ।  

अतोऽत्र [प्रशस्त ] मृद्-अलाभ-दशायां  
ब्राह्मणस्य चन्दन--पञ्च-गव्ययोर् अनुमति-मात्रम्-

> श्रीकामो धारयेद् बिल्वं  
> श्रीपत्रं चन्दनं तु वा ।  
> राजा प्राणिसुगन्धानि  
> चन्दनं चागुरुं तथा ॥  
> भस्म विच्-छूद्रयोः कॢप्तं  
> पञ्चगव्यं विशोऽपि वा ।  
> शूद्रेणैव सदा धार्यं  
> भस्म तोयकम् एव च ॥

इत्यादि ।  

तथा- 

> मृदैव वैष्णवः कुर्याद्  
> अलाभे चन्दनेन वा ।  
> न भस्मना कदाचिच् च  
> द्रव्येणान्यतमेन वा ॥
चन्दनं प्राणिगन्धं च  
श्रीपत्रम् अगुरुं तथा ।  
राजस-द्रव्यम् एवैतद्  
**वदन्ति** ब्रह्मवादिनः ॥  
> पञ्चगव्यं च बिल्वं च  
> श्रीपत्रं भस्म तोयकम् ।  
> तामस-द्रव्यम् एवैतत्  
> सात्त्विकी पञ्च-मृत्तिका ॥

इति ।  
तथा किञ्चिद् अनन्तरम् अतिक्रम्योक्तम्  

> सौभाग्यैश्वर्य-विज्ञानं  
> चन्दनं समुदाहृतम् ।  
> आयुष्यमगुरुश्चैव  
> श्रीपत्रं शान्तिदं स्मृतम् ॥  

इत्युपक्रम्य,  

[[६७]]

> मुक्ति-दा पञ्चमृच् चैव  
> श्रीकरो बिल्व एव च ।  
> सर्व-गन्धानि वश्यानि  
> पुण्या केदार-मृत्तिका ॥

इति ।  

श्रीनारदीये च मृच्-चन्दनादि-विकल्पो व्यवस्थित-विषयः;  
मृद्-अलाभ-दशायां चेतर-द्रव्य-ग्रहणम् इति निर्णीतम् ।  

तथा हि- 

> मृद्दव्यं प्रथमं श्रेष्ठं  
> तत्र कारणम् उच्यते 

इत्युक्त्वा, 

"उद्धृताऽसी"त्य्-आदिकां "प्रतिष्ठितम्" इत्य्-अन्तां श्रुतिम् उपादाय,

> तस्मात्तु मृत्तिका ग्राह्या  
> सर्वद्रव्येषु नित्यशः ।  
> मृत्तिकायाः प्रधानत्वं  
> वक्ति तत्रापरा श्रुतिः ॥ 

इत्युक्त्वा, 

> अश्वकान्तेति मन्त्रम् उपादाय  
> प्रत्यक्षा श्रुतिर् 

इत्य् आह  
तस्माच् छ्रेष्ठतमा तु मृद् इत्युक्तम् ।
अनन्तरं च,  

> ब्राह्मणस्य तु मृत् प्रोक्ता  
क्षत्रियाणां च चन्दनम् ।  
वैश्यस्य बिल्व-मूलं तु  
शूद्राणां भस्म चोच्यते ॥  

इति वर्ण-व्यवस्थथा,  
द्रव्याणि विभज्यालाभ-दशायां  
प्रतिनियतानुकल्प-फल-विशेषादि-मूलाधिकारि-विशेषाभिप्रायेणोक्तम्-  

> सर्वेषां वा यथायोगं  
मृत्तिका वाऽथ चन्दनम् ।  
बिल्व-मूलं तथा भस्म  
**निर्दिष्टानि** पुरातनैः ॥  
तस्माद् अन्यतमं तेषां  
मृदित्वा मन्त्र-संयुतम् ।  
ऊर्ध्वपुण्ड्रं नरः कुर्याद्  
रक्षसां चापनुत्तये ॥

इति ।  
एवम् अन्यान्य् अपि तथा-विधानि वचनानि  
मृद्--अ-लाभ--दशापेक्षया प्रवृत्तानीति मन्तव्यम् ।  
तथा नारदीय-संहितायां चतुर्-विंशाध्याये  

> ऊर्ध्वपुण्ड्रं मृदा शुक्लं  
> यो **धत्ते** नित्यम् आत्मवान् ।  
> तस्य **प्रसादं कुरुते**  
> विष्णुर् लोक-**नमस्-कृतः** ॥

इति ।  
स्मृतिषु वृद्ध-वसिष्ठ-स्मृतौ  

> ऊर्ध्व-पुण्ड्रं मृदा कार्यं  
यतीनां च विशेषतः ।  
भस्म-चन्दन-गन्धादीन्  
**वर्जयेद्** यावद् आयुषम् ॥

इति ।  

इदं च यति-तुल्य-भगवद्+++(-बिम्ब)+++-असाधारण्याद् वचनान्तरानुरोधाच् चान्येषाम् अपि वैष्णवानां ग्राह्यम् ।  

एवं श्रीपाद्मसंहितायाम्-  

> प्रशस्ते पर्वताग्रादौ  
> जातया श्वेतमुत्स्त्नया ।  
> **उच्चार्य** केशवादीनि  
> नामान्य् अङ्गे यथाक्रमम् ॥
  
इत्यादि ।

तत्रैव समाराधनम् अधिकृत्य-

> पूजकोऽलङ्कृतः स्रग्वी  
शुक्लाम्बरधरः शुचिः ।  
शुक्लोत्तरीयवान् रम्य-  
चन्दनाद्य्-अनुलेपनः ॥  
चन्दन-श्वेतमृत्स्नाम्बु-  
कल्पिताग्र्योर्ध्व-पुण्ड्रकः ॥  

इति ।  
पारमेश्वरे कुमुदादीनां ध्यानोपदेशे  
तेषाम् ऊर्ध्व-पुण्ड्र-धारणोक्त्य्-अनन्तरम् उक्तम्-  

> एवं तदीया विप्राश्च  
क्षत्रिया वैश्यजातयः ।  
मृदैव वा चन्दनेन  
कल्पितैर् ऊर्ध्वपुण्ड्रकैः ॥ 
द्वादशैकचतुर्भिर् वा  
**भूषितास् स्युस्** सदा द्विज । 

इति।

मृदैव वा चन्दनेनेति- मृदैव, तद्-अलाभे चन्दनेन वेत्यर्थः ।  

## भस्म-वारणम्
आदित्य-पुराणे गौतम-शापः-  

> त्रिपुण्ड्रधारिणो नित्यं  
> भस्मोद्धूलन-तत्-पराः ।  
> **भविष्यथ** त्रयीबाह्या  
> मिथ्याज्ञान-प्रलापिनः  

इति । 

> अन्ये भस्मजटोपेता  
> यथोक्तं गौतमात् पुरा 

इति च ।
एवं वाराहेऽपि-

> गोवध्याकरण मह्यं  
यावत् **पश्यति** योगवित्।  
ऋषीणां मायया सर्वम्  
इति **संचिन्त्य** तत्र वै ॥
**शशाप** तान् जटाभस्म-  
मिथ्या-व्रत-धरांस् तथा ॥

इति ।
तत्रैव क्षेत्र-माहात्म्याभिधान-भागे-  

> कुलीनो ब्राह्मणो विद्वान्  
> भस्मधारी **भवेद्** यदि ।  
> **वर्जयेत्** तादृशं देवि  
> मद्योच्छिष्टघटं यथा ॥

इति ।  

मार्कण्डेये - 

> ऊर्ध्वपुण्ड्रं मृदा धार्यं  
> विप्रेण ब्रह्मवादिना । 
> उद्धृताऽसीति मन्त्रेण  
> वैष्णवेन विशेषतः ॥


इति ।  

## भस्म क्वाचित्कम्
[[६८]]
 
> ननु भागवतासाधारणे श्रीसात्त्वते-  
>
> > जल-निर्मथितेनैव  
> ऊर्ध्वपुण्ड्र-चतुष्टयम् ।  
> हृद्य् अंसयोर् ललाटे च  
> **कुर्याद्** दीपशिखाकृति ॥
>
> इति विधानात्  
> भस्मापि वैष्णवैर्ग्राह्यम् 

इति चेत्,  
किं विहितत्व-मात्रेण तैस् तद् ग्राह्यम्?  
उत तान् प्रति विहितत्वेन?  
नाद्यः, अतिप्रसङ्गात्;  
तान् प्रति तन्-निषेध-शतस्योक्तत्वात् ।  
अत एव न द्वितीयोऽपि,  
तान् प्रति विहितत्वासिद्धेश् च।  

> ननु भगवत्-समाराधनाधिकृतः
>
> > नाविष्णुर्विष्णुम् अर्चयेद् 
> 
> इत्यादिभिः विष्णुभूतः किम् अवैष्णवः 

इति चेत्, शान्तं पापम्, केनैवम् उक्तम् ?  

> तान् प्रति विहिते  
वैष्णवान् प्रति विहितत्वं नास्तीति वदता त्वयैव

इति चेत्,  
हन्त ???विशे;  
तत्र हि पूर्वम् एव धृतोर्ध्वपुण्ड्रस्य समाराधित-वासुदेवस्याग्निकार्य-समनन्तरम् इदं +++(→"जल-निर्मथितेनैव")+++ विधीयमानं  
तत्रत्याग्निकार्यानुप्रविष्टं मन्तव्यम् आयुष्मता;  
न पुनर् वैष्णव-मात्र-प्रयुक्तोऽयं विधिः ;  
नापि समाराधनस्यापि सार्वत्रिकः ।

न हि क्वचित् कर्मणि विहितं सार्वत्रिकं भवितुम् अर्हति,  
अतिप्रसङ्गाद् इति ।  
एतेन विखनस्-सूत्राद्य्-उक्तम् अपि तत्-कर्म-मात्राङ्गत्वेन निर्व्यूढम् ।  
एवं च यान्य् अपि कल्पेषु-  

> अन्नाद्य-कामो जुहुयाद्  
> एवम् एव समाहितः ।  
> तद् भस्म धारयेन् नित्यं  
> भवेद् अन्नाद्यवान् भुवि ॥  

इत्यादीनि वचनानि,  
तान्य् अपि तत्-तत्-कामान् अधिकृत्य प्रवृत्तानीति  
न पूर्वोक्तेन निषेधेन विरुद्धानि ॥


## श्रीवकुलभूषणदिव्यसूरिचरिवचनस्य भस्मासाधकता

> ननु समस्त-भागवत-सार्थ-संगृहीत--वकुल-धर--महर्षि-दृष्टे द्रमिड-निगमे  
> कथं भगवत्-किङ्कर-लाञ्छनतया भस्मोर्ध्वपुण्ड्र-प्रतिपादनम्?  
+++(नीरु शेव्वे इडक्काणिल ( ४. ४. ७) इति गाथाऽत्रानुसन्धेया ।)+++

इत्थम् - सादृश्य-मूल-भ्रान्ति-प्रतिपादन-परत्वात् तस्य वाक्यस्य ।  
यद्वा, न तत्र भस्मासाधारणः शब्दः प्रयुक्तः  
तत्र हि प्रयुक्तः शब्दो  
भगवद्-भक्त-पाद-रजसि तेनैव प्रयुक्तः;  
अतो दिव्य-चूर्ण-विषयतयाऽपि तच्-छक्यं निर्वोढुम् ।

> नन्वस्तु तत्र तथा;  
> धवल-चूर्ण-परामर्शेन भगवत्-कामुक-नायिकोन्माद-प्रशमनाभिधानं कथम् 

इति चेन् न,  
पूर्व-वाक्य-परामर्शाद् धवल-चूर्ण-परामर्शेन तच्-छान्तिर् इति वाक्यार्थ-परत्वात् ।  
अनन्तर-गाथायां भगवद्-भक्त-पाद-रजसा तच्-छान्तिस् सिद्धान्तिता ।  
धवल-शब्दस्यापि "सित-मनसम्" इतिवत् विशुद्ध-मात्र-परतयोत्तरैकार्थ्यं वा । 
एतेन भगवत एव वलक्ष+++(=विधूसर)+++-चूर्ण-धारण-वचनम् अपि निर्व्यूढम् ।  
चक्षुषि च तद्-धारणं तत्र विहितम् इति  
अञ्जन-परत्वम् आहुर् आचार्याः ।  
वलक्ष-शब्दोऽपि पूर्ववत् ।  
न हि तत्र वलक्ष-शब्दोऽपभ्रंश-प्रयुक्तः,  
अपि त्व् अञ्जनार्थतयैव द्रमिडादि-भाषा-रूढं शब्दान्तरम् एवेति तद्भाषाविदः ।  
वकुल-धर-मह-र्षेश् च श्रुति-स्मृत्य्-आद्य्-उपबृंहण-प्रवृत्तत्वान् न तद्-विरोधेन निर्वाहः शक्यः ।  

अतो मृदेवोर्ध्वपुण्ड्रे प्रशस्ततमा ।  
सैव च वैष्णवैरुपादयेति सिद्धम् ।