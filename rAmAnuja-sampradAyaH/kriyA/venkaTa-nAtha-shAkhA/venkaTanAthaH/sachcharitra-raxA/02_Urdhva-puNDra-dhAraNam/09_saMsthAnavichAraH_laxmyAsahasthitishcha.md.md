+++
title = "०९ संस्थानविचारः लक्ष्म्यासहस्थितिश्च"

+++

## हरिपाद-संस्थानत्वं सान्तरालत्वं च

क्रियमाणस्य चोर्ध्वपुण्ड्रस्य  
हरि-पाद-संस्थानत्वं सान्तरालत्वं च  
"हरेः पादाकृतिम्" इत्य्-आदिकया श्रुत्या प्राग् उपात्तया प्रदर्शितम् ।  
सन्ति च पुराणादिष्व् अपि तथात्वे वचांसि ।  
तथा हि श्रीवाराहे-  

> एकान्तिनो महाभागा  
> मत्-स्वरूप-विदोऽमलाः ।  
> सान्तरालान् **प्रकुर्वीरन्**  
> पुण्ड्रान् मम पदाकृतीन् ॥  
रक्षार्थं मङ्गलार्थं च  
पवित्रार्थं वरानने ।  
मन्त्रम् **उच्चार्य** विधिवद्  
**धारयेद्** ऊर्ध्वपुण्ड्रकान् ॥

इति ।  

स्कान्दे- 

> ऊर्ध्वपुण्ड्रं द्विजः कुर्याद्  
> दण्डाकारं सुशोभनम् ।  
> मध्य-च्छिद्रं वैष्णवस् तु  
> नमोऽन्तैः केशवादिभिः ॥ 

इति।  
ब्रह्माण्डेऽपि-

> अथ कर्म **प्रवक्ष्ये** ऽहम्  
> ऊर्ध्वपुण्ड्रस्य तत्त्वतः ।  
> ऋजुं सुपार्श्वम् ऊर्ध्वाग्रम्  
> ऊर्ध्वपुण्ड्रं **मतं** मम ॥  
सान्तरालम् ऋजुं सौम्यं  
सु-पार्श्वं सुमनोहरम् ।  
मत्-सायुज्यं च सारूप्यं  
सालोक्यं वा **लभेत** सः।  
यश्चिन्तयन् मां सततं  
**धारयेद्** ऊर्ध्वपुण्ड्रकम् ॥  
विमलान्य् ऊर्ध्वपुण्ड्राणि  
सान्तरालानि यो नरः ।  
**करोति** विपुलं तत्र  
मन्दिरं मे **करोति** सः ॥+++(5)+++  
ऊर्ध्वपुण्ड्रस्य मध्ये तु  
विशालेऽतिमनोहरे ।  
लक्ष्म्या सार्धं समासीनो  
**रमे**ऽहं तत्र निर्वृतः ॥
निरन्तरालं यः **कुर्याद्**  
ऊर्ध्वपुण्ड्रं द्विजाधमः ।  
स हि तत्र स्थितं विष्णुं  
श्रियं चैव **व्यपोहति** ॥ 

इत्य्-आदि ।

आह च मरीचिः  

> चतुर्-अङ्गुलम् ऊर्ध्वा  
> द्व्य्-अङ्गुलं विस्तृतं मृदा ।  
> द्विजः पुण्ड्रम् ऋजुं सौम्यं  
> सान्तरालं तु **कारयेत्** ॥
>
> अच्छिद्रम् ऊर्ध्वपुण्ड्रं तु  
यः **करोति** विमूढधीः ।  
स पर्यायेण तान् याति  
नरकान् एक-विंशतिम् ॥
>
> विमलान्य् ऊर्ध्वपुण्ड्राणि  
सान्तरालानि यो नरः ।  
**करोति** विपुलं तत्र  
मन्दिरं मे **करोति** सः ॥+++(5)+++

तथा पारमेष्ठ्यसंहितायाम्-

> ऋजूनि सान्तरालानि  
> अङ्गेषु द्वादशस्वपि

इति ।

[[७२]]

तथा ब्रह्मरात्रे -

> ऊर्ध्वपुण्ड्रं द्विजः **कुर्याद्**  
> दण्डाकारं सुशोभनम् ।  
> मध्ये च्छिद्रं **विजानीयाद्**  
> वैष्णवानां विशेषतः ॥
मद्भक्तोऽपि विशुद्धात्मा  
मृद्धारी चेन् मम प्रियः ।  
निरन्तरालं यः **कुर्याद्**  
ऊर्ध्वपुण्ड्रं **विमोहितः** ॥  
स हि तत्र स्थितं विष्णुं  
श्रियं च **पिदधाति** हि ।  
बहुना किं प्रलापेन  
हृद्यं सौम्यं सुदर्शनम् ॥  
ऋजुं सुपार्श्वम् ऊर्ध्वाग्रं  
**कुर्याद्** अत्यच्छ-मध्यमम् ।  
पार्श्वयोर् घनविन्यासम्  
ऊर्ध्वपुण्ड्रम् **इहोच्यते** ॥

इति ।


अत्यच्छ-मध्यमम् इत्य् अन्तराल-विधिपरम् एव, तत्-प्रसङ्गात्,  
न पुनर् अत्य्-अच्छ-मृद्-विन्यास-परम् ।  

एवम् 

> मध्येऽच्छान् पार्श्वतस् स्थितान् 

इति वचनान्तरम् अपीति ।  
यद्वा अत्यच्छ-मृद्-विन्यासेऽपि  
अन्तरालाविरोधात् तावन्-मात्रस्यातिमात्र-[वर्जन]निर्बन्धो न कार्य  
इति तात्पर्यम् । 

तद् एवं हरिपाद-संस्थानत्वं सान्तरालत्वं च  
सोपबृंहण-श्रुति-सिद्धम्,  
भगवद्-असाधारण्यातिशय-लिङ्गत्वौचित्याच् चेति,  
तद् एव भागवतैर् अङ्गीकार्यम् ;  
निरन्तरालं तु निषिद्धम् एवेत्य् अनादरणीयम्;  
संस्थानान्तराणि त्व् अ-मुख्यानीति विभागः ।+++(5)+++

## संस्थानान्तराणि
> ननु दीप-शिखा-दण्डाकारादि-संस्थानस्य  
> कथं वैष्णवैर् हेयत्वम्?  
> तद् अपि प्रमाण-भूत-शास्त्र-विहितम् एव ।  
यथा ईश्वर-संहितायाम् -  
> 
> > लक्ष्म दीपशिखाकारं  
> ललाटे तु मृदा **चरेद्** 
> 
> इति ।  
> भगवच्छास्त्र-रत्न-भूते श्रीसात्त्वते च-  
> 
>> जल-निर्मथितेनैव  
> ऊर्ध्व-पुण्ड्र-चतुष्टयम् ।  
> हृद्य् अंसयोर् ललाटे च  
> **कुर्याद्** दीप-शिखाकृति ।
>
> इति ।  
> ब्रह्माण्डे - 
> 
> > ऊर्ध्वपुण्ड्र-प्रमाणानि  
> द्रव्य-वर्णानि कर्म च ।  
> स्थान-मन्त्राङ्गुलीश् चैवं  
> **प्रवक्ष्यामि** फलानि च ॥  
> 
>> वर्ति-दीपाकृतिं चैव  
> वेणु-पत्राकृतिं तथा ।  
> **कुर्यात्** स्वाङ्गेषु मनसा  
> **चिन्तयन्** मां सदा नरः ॥
> 
> इति ।  
> तत्रैवाध्यायान्तरे -  
> 
>>  वर्तिदीपाकृतिं चैव  
> वेणु[शङ्ख]पत्राकृतिं तथा ।  
> पद्मस्य मुकुलाकारं  
> कुमुदस्योत्पलस्य वा ॥  
> मत्स्य-कूर्माकृतिं चैव  
> शङ्खाकारम् अथापि वा ।  
> ऋजुं संभाव्यम् ऊर्ध्वाग्रम्  
> ऊर्ध्वपुण्ड्रम् **इहोच्यते** ॥
>
> इति । पारमेष्ठ्य-संहितायाम्-
>
>> **शृणु** वत्स यथान्यायम्  
> अङ्गानि **गदतो** मम ।  
> लक्षणानि च सर्वेषां  
> मृत्-पुण्ड्राणां यथाविधि ॥  
> वेणुपत्राकृतिं चैव  
> दीपाकारं तथैव च ।  
> अब्जकुड्मल-सङ्काशं  
> शङ्खाकारं तथैव च ॥  
> मत्स्याकृतिं तथा **प्रोक्तं**  
> कूर्माकारं तथैव च ।  
> एवं सलक्षणं प्रोक्तं  
> द्विजानां मुनिसत्तम ॥  
> बालेन्दु-वत् क्षत्रियाणां  
> वैश्यानां वर्तुलाकृति ।  
> त्रिपुण्ड्रं शूद्रजातीनां  
> विधिर् एष सनातनः ॥  
> ऊर्ध्व-पुण्ड्र-**धरा** ये वै  
> ते तु भागवताः **स्मृताः** ।  
> क्षत्रिया वाऽथ वैश्या वा  
> शूद्रा वा मुनिसत्तम ॥  
> ब्राह्मणानां च सर्वेषाम्  
> उत्तमौ मत्स्य-कूर्मकौ ।  
> सर्वे ह्यूर्ध्व-मुखाः **प्रोक्ता**  
> मुने मत्स्याकृतिं विना ॥  
> अधोमुखं त्व् एककोणं  
> न्यूनम् अन्यत् ततोऽधिकम् ।  
> मध्यं किंचित् तु वक्रं स्याद्  
> ऊर्ध्व-भाग-विशालकम् ॥  
> सान्तरालम् ऋजुं मध्ये  
> मात्स्यम् एतत् **कृतो** विधिः ।  
> समकोणम् अधोभागम्  
> ऊर्ध्वभागं [वि]सकोणकम् ॥  
> नीरन्ध्रम् एव तत् **प्रोक्तं**  
> लक्षणं कमठाकृतेः ॥
>
> इति ।  
तथा ब्रह्मरात्रे -
>
> 
>> दीपाकारं ततश्चापि  
> वेणुपत्रसमाकृति ।  
> पद्मस्य मुकुलाकारं  
> कुमुदस्योत्पलस्य वा ॥  
> मत्स्याकारं तथा वाऽपि  
> कूर्माकारं तथाऽपि वा ।  
> शङ्खाकारम् अथाऽपि स्यान्  
> मम पादाकृतिं तथा ॥  
> शूर्पाकारम् इति **प्राहुर्**  
> एकचक्राकृतिं तथा ।  
> मोहिनी-पुष्प-संकाशं  
> चक्राकारम् इदं बुधाः ॥  
> ऊर्ध्वपुण्ड्रं द्विजः **कुर्याद्**  
> दण्डाकारं सुशोभनम् । 
> 
> इत्यादि ।  
> श्रीनारदीये एकोनसप्ततितमेऽध्याये-  
>
> [[७३]]
> 
>> यद्दृष्ट्वा वैष्णवश् चेति  
> निस्संशयम् **अभून्** मुने ।  
> तादृशं लक्षण वक्ष्ये  
> वैष्णवानां प्रधानतः ॥
वैष्णवौ द्वौ सदा सम्यक्  
**सङ्गतौ** तु परस्परम् ।  
**प्रणामं कुरुतस्** तत्र  
तयोर् मध्ये **स्थितो** हरिः ॥+++(5)+++  
तस्माद् अवश्यं **कर्तव्यं**  
वैष्णवस्य तु लक्षणम् ।  
ललाटमध्ये तिलकम्  
ऊर्ध्वरूपं समाहितः ॥  
यः कुर्यान्मन्त्रसंयुक्तम्  
ऊर्ध्वपुण्ड्रम् इति **स्मृतम्** ।  
**कर्तव्यं** प्रथमं पद्म-  
पुष्पाकारं सुपूजितम् ॥  
कूर्माकारं ततः कुर्याच्  
छङ्खाकारं ततः परम् ।  
अश्वत्थपत्र-सदृशं  
**कुर्यात्** सर्वत्र पूजितम् ॥  
अहम् अश्वत्थ-रूपेण  
**पालयामि** जगत्-त्रयम् ।  
इत्याह भगवान्विष्णुः  
स्वयमेव ततः परम् ॥  
अश्वत्थश् चास्मि वृक्षाणाम्  
इत्याह परमेश्वरः ।  
वेणुपत्र-समाकारं  
पूजितं ब्रह्मणा पुरा ॥  
दीपाकारं ततः श्रेष्ठम्  
ऊर्ध्व-पुण्ड्रस्य नित्यशः ।  
मालती-पुष्प-सङ्काशं  
श्रेष्ठं सर्वत्र पूजितम् ॥  
तिन्त्रिणीपत्रसदृशं  
**कुर्याद्** अग्निशिखोपमम् ।  
**उक्तानि** लक्षणान्य् एवं  
ब्राह्मणस्येति तत् **स्मृतम्** ॥  
> 
> इत्यादि ।  
> एवं च विकल्पितेषु मत्स्य-कूर्म-संस्थानयोर् एवोत्तमत्वं प्रतीतम् ;  
> न तु हरिपाद-संस्थानस्य ।  
> अतोऽस्य सर्वातिशायित्वे किं प्रमाणम् ?  

इति चेत्; दत्तोत्तरम् इदम् ।  
तथा हि-  
सोपबृंहण-श्रुति-सिद्धस्य भगवद्-असाधारण्यातिशय-लिङ्गत्वौचित्यात्  
तद् एव हि भगवच्-छेषत्व-ज्ञान-पौष्कल्यवद्भिर् विचक्षणैर् उपादेयम् ।  

मत्स्य-कूर्म-पद्माश्वत्थ-पत्रादि-संस्थानेष्व् अपि हि प्राशस्त्य-वादो  
भगवद्-विग्रह-विशेष-साधर्म्य--भगवच्-चिह्नत्व--  
भगवद्-अनुप्रवेश-विशेषादि--निबन्धन इति तत्र-तत्रैव व्यक्तम् ।  

अस्ति च -  
"एकान्तिनो महाभागा" इत्यादिविशेषविधिः ।  
ततश्च बहुधा विकल्पितेष्व् अपि संस्थानेषु  
तात्पर्य-पर्यालोचनया ऽस्यैव प्रधानत्वम् अवसितम् ।  

यच् च कमठ-संस्थानस्योर्ध्व-पुण्ड्रस्य नीरन्धत्वं विहितम्,  
तद् अपि तावन्-मात्र-निष्ठम् एव वचन-बलात् स्वी-क्रियते ।  
अन्यत्र तु सान्तरालत्व-विधेर् निरन्तरालत्व-निषेधस्य च सङ्कोचकाभावात् सान्तरालत्वम् एव ग्राह्यम् ।  

यच् च दीपाकार-विधि-परं श्रीसात्त्वत-वचनं  
तद् अपि विशेष-विषयम् इति प्राग् एव निर्णीतम् ।  
एवम् अन्यद् अपि भाव्यम् ।  
न च संस्थानान्तरस्य वैष्णवैर् अत्यन्ताननुष्ठाने वचन-विरोधः ;  
एकान्तित्व-रहित-वैष्णव-मात्र-विषयतया ऽपि वचनस्य चरितार्थत्वात् ।+++(4)+++

> ननु भगवदर्चावतारेषु दीप-शिखाकारोर्ध्व-पुण्ड्रस्य दर्शनात्  
> "यच्-छीलस् स्वामी"ति न्यायेन  
> भागवतैर् अपि तथैवानुष्ठेयम् 

इति चेन् न, वचन-विरोधे न्यायस्यानवतारात् ।+++(5)+++  
अन्यथा भगवद्-अनुष्ठित-गोप-कन्योन्मादन--  
स्व-कुल-विनाशन--बुद्ध-समय-प्रवर्तनादेर् अपि प्रसङ्गात् । 

अतो न स्वामिकृतं सर्वं भृत्येनाप्य् आचरणीयम् ।  
लोके चैतद् एवं द्रष्टव्यम् ।  

न च दीपशिखाकारम् एवार्चावतारेषु - "ऊर्ध्वपुण्ड्रं कुर्वीते"ति विधिरस्ति,  
येन संस्थानान्तराणि परित्यज्येरन् ।  
यदि च वचनं दृष्टं  
तद् अपि तन्-मात्र-विषयम्  
इति नास्माभिर् अनुष्ठेयम् ।  
किं च अलङ्करण-रूपतया हि भगवतस् तद्-धारणम् ;  
तत्र शोभैव प्रधान-भूतेति  
यथा शोभाभिमानस्  
तथैव कुर्वन्तीति किं विरुध्यते ?  

अतः श्रुत्य्-आदि-विहित-हरिपादादि-संस्थानम् एव  
भागवतैर् उपादेयम् इति स्थितम् । 
