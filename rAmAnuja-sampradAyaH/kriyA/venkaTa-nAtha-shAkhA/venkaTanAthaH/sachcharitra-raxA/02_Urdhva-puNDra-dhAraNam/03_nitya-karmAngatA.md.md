+++
title = "०३ नित्य-कर्माङ्गता"

+++
[[६३]]

अस्य चोर्ध्व-पुण्ड्र-धारणस्य  
नित्य-नैमित्तिकादि-सर्वकर्माङ्गत्व-  
पवित्रत्व-मङ्गलत्व-फलातिशयत्व-हेतुत्वादिभिस्  
स्वतः पुरुषार्थ-साधनत्वं च प्रपञ्चयन्ति ।  

तथा हि श्रीविष्णुस्मृतौ-  

> उपवीतं शिखा-बन्धम्  
ऊर्ध्वपुण्ड्रं **विना कृतम्**  
अपवित्रकरं कर्म  
विप्रस्य **विफलं भवेत्** ॥

आह च बोधायनः-  

> होमपूजादिसमये  
सायं प्रातः समाहितः ।  
ऊर्ध्व-पुण्ड्रधरो विप्रो  
**भवेच्छुद्धो** न चान्यथा ॥

स्मृत्य्-अन्तरेषु च

> स्वाध्याये भोजने चैव  
> होमे मङ्गल-कर्मणि ।  
> ऊर्ध्व-पुण्ड्र-**धरो** नित्यं  
> रक्षसां **चापनुत्तये** ॥

इति ।  

दक्षः-

> स्नात्वा ललाटे तिलकं  
> मृदा **कुर्याद्** अतन्द्रितः ।  
> पाषण्डपतितादीनां  
> दर्शनस्यापनुत्तये ॥

इति ।  

अत्र तिलकशब्दोऽपि सामान्येनोर्ध्वपुण्ड्रम् अभिधत्ते;  
श्रुति-स्सृत्यन्तरानुरोधात्;  
अभियुक्त-प्रयोगतश् च -  

> उद्धरत्य् उपरि भक्त-जनान्  
इत्य् ऊर्ध्वताश्रयण-सूचित-शक्तिम् ।  
ऊर्ध्व-पुण्ड्र-तिलकं  
बहुमानात् किं बिभर्षि वरद स्व-ललाटे ॥+++(5)+++

इति ।  
वामने- 

> रक्षार्थम् अघनाशार्थं  
मङ्गलार्थं च भामिनि ।  
**धारयेद्** ऊर्ध्वपुण्ड्रं तु  
शिरसाऽहर्निशं सदा ॥ 

इत्यादि।  
तथा पाराशर्यसंहितायाम्-  

> निरूर्ध्वपुण्ड्रस् तु **भवेन्**  
> **न** कदाचिद् अपि द्विजः ।  
> वैष्णवश् चेद्विशेषेण  
> सर्वकर्माणि नार्हति ॥  

इति *।  
आह च भार्गवः-  

> यज्ञो दानं तपो होमो  
भोजनं पितृतर्पणम् ।  
सर्वे **भवन्ति विफला**  
ऊर्ध्वपुण्ड्रं विना कृताः ॥  
**द्रष्टव्यं नास्य** कार्यं तच्  
छ्मशान-सदृशं स्मृतम् ॥

इति ।  

ब्रह्माण्डे च -

> मद्-आराधनकाले च  
> सदा यज्ञादिकर्मणि ।  
> अवश्यं **धारयेद्** एतद्  
> ऊर्ध्वपुण्ड्रं द्विजोत्तमः ॥  
> 
> यज्ञदानतपोहोम--  
जपस्वाध्यायकर्मसु ।  
तत्-फल-प्राप्तयेऽवश्यं  
**धारयेद्** ऊर्ध्वपुण्ड्रकम् ॥   
> 
> श्रौतस्मार्तक्रियाः सर्वा  
ऊर्ध्वपुण्ड्रम् **अकुर्वताम्** ।  
**जायन्ते निष्फला** ब्रह्मन्  
**बाधिताश्** च भवन्ति ताः ॥  
मत्-प्रियार्थं शुभार्थं वा  
रक्षार्थं चतुरानन ।  
मद्भक्तो **धारयेन्** नित्यम्  
ऊर्ध्वपुण्ड्रम् अतन्द्रितः ॥  
ऊर्ध्वपुण्ड्र ऋजुः सौम्यो  
ललाटे यस्य **दृश्यते** ।  
चण्डालोऽपि विशुद्धात्मा  
**पूज्य** एव न संशयः ॥  
अशुचिश् चाप्य् अनाचारो  
मनसा पापम् आचरन् ।  
सद्यश् **शुद्धो भवेत्** तात  
ऊर्ध्वपुण्ड्रधरो नरः ॥  
ऊर्ध्वपुण्ड्रधरो विप्रो  
मृतो वा यत्रकुत्रचित् ।  
श्वपचोऽपि विमान-**स्थो**  
मम लोके **महीयते** ॥

इति ।

[[६४]]

तत्रैवाध्यायान्तरेऽपि मत्प्रियार्थम् इत्यादयः श्लोका एव किञ्चिद्भिन्नाः कृताः। 

तथोत्तरत्र-  

> पाषण्ड-दर्शन-स्पर्श-  
> सम्भाषण-परोऽपि यः ।  
> सोऽपि **पूतो भवेद्** ब्रह्मन्न्  
> ऊर्ध्वपुण्ड्रस्य धारणात् ॥  
> 
> ब्रह्मचारी गृहस्थो वा  
> वानप्रस्थोऽथवा यतिः ।  
> अवश्यं **धारयेत्** पुण्यम्  
> ऊर्ध्वपुण्ड्रं सुशोभनम् ॥  
> 
> यो मासमात्रं सततं  
**धारयेद्** ऊर्ध्व-पुण्ड्रकम् ।  
यावज्-जीवम् इदं पुण्यम्  
ऊर्ध्वपुण्ड्रं **दधाति** यः।  
चित्तप्रसादं शान्तिं च  
मद्भक्तिं **लभते** च सः ॥
यावज्जीवमिदं पुण्यम्  
ऊर्ध्वपुण्ड्रं **दधाति** यः ।  
जन्मन्य् अनन्तरे मुक्तिं  
सद्यः **प्राप्नोति** दुर्लभाम् ॥
विद्या-विनय-संपन्ना  
ब्राह्मणा वेदपारगाः ।  
मयि भक्तिं **न कुर्वन्ति**  
चण्डालसदृशा हि ते ॥  
ऊर्ध्वपुण्ड्रं मृदा **धार्यं**  
विप्रेण ब्रह्मवादिना ।
उद्धृताऽसीति मन्त्रेण  
वैष्णवेन विशेषतः ॥

इति ।

पारमेष्ठ्यसंहितायाम्-  

> धृतोर्ध्वपुण्ड्रो विधिवन्  
> नामानि द्वादश **न्यसेत्** ।  
> नमोन्तान्य् **अञ्जलिं कुर्यान्**  
> नामान्य् **उक्त्वा** यथाक्रमम् ॥  
>
> जपं होमं तर्पणं वा  
दानम् आराधनं हरेः ।  
अन्यानि शुभ-कर्माणि  
पश्चात् **कुर्याद्** विजोत्तमः ॥ 
>
> द्विज-राजन्य-वणिजां  
शूद्राणाम् अन्त्य-जन्मनाम् ।  
एतत् सामान्यतः प्रोक्तं  
पितृदेवार्चनादिषु ॥  
>
> शिखोपवीतवद् **धार्यम्**  
ऊर्ध्वपुण्ड्रं द्विजन्मनाम् ।  
विना कृताद् विफलाः  
क्रियाः सर्वा महामते ॥ 
>
> तस्मात्सर्वेषु कार्येषु  
धार्यं विप्रस्य धीमतः ।  
भूत-प्रेत-पिशाचादि-  
कूश्माण्ड-ब्रह्म-रक्षसाम् ॥  
रेवती-पूतना-मातृ-  
डाकिनी-गुह्यकादिनाम् ।  
**रक्षाकारं** दुर्ग्रहाणां  
संसार-ग्रह-नाशनम् ॥  
> 
> ऊर्ध्वपुण्ड्रात् परं नान्यद्  
दृष्टं ज्ञातं श्रुतं मया ।

इति ।  

तथा ब्रह्मरात्रे 

> पूजाकाले च होमे च  
सायं प्रातः समाहितः ।  
सावित्रीजपकाले च  
वेदाध्ययन एव च ॥  
याने च भोजने चैव  
शयने च विशेषतः ।  
मन्त्रान् उच्चार्य विधिना  
**धारयेद्** ऊर्ध्वपुण्ड्रकान् ॥  
रक्षार्थं वंश-वृद्ध्य्-अर्थं  
मङ्गलार्थं तु पद्मज ।  
आभिर् अङ्गुलिभिः पुण्ड्रान्  
**धारयन्न् अनघो भवेत्** ॥  
दृष्ट्वा प्रयाणकाले तु  
ऊर्ध्वपुण्ड्राङ्कितं नरम्  
सर्व-पाप-विनिर्मुक्तः  
**सायुज्यम्** अधिगच्छति ।  
>
> मृत्युर् **अभ्यर्चनं** कुर्याद्  
गुप्तं वैष्णव-तेजसा ॥  
सर्वपाप-विनिर्मुक्तः  
**सायुज्यम्** अधिगच्छति ।

तत्रैवाध्याये- 

> शयने होमकाले च  
सायं प्रातः समाहितः  
मन्त्रमुच्चार्य विधिना  
**धारयेद्** ऊर्ध्वपुण्ड्रकम् ॥   
>
> एवं यः **कुरुते** नित्यं  
मत्-सायुज्यम् **अवाप्नुयात्** ।

इत्य्-आदि ।  

तत्रैव-

> मद्भक्तो धारयेन् नित्यम्  
> ऊर्ध्व-पुण्ड्रम् अतन्द्रितः ।  
> जितेन्द्रियो जितक्रोधः  
> फलम् **एष्यति** कर्मणाम् ॥
>
> दैवे च मानुषे पित्र्ये  
कर्मण्येव विशेषतः ।  
रक्षार्थं पापनाशार्थं  
वर्धनार्थं ममात्मज ॥  
ताभिर् अङ्गुलीभिश् च  
**कारयेन्, न स्पृशेन्** नखैः ।
ऊर्ध्वपुण्ड्रं ऋजुः सौम्यो  
ललाटे यत्र **दृश्यते** ।  
चण्डालोऽपि विशुद्धात्मा  
**पूज्य** एव न संशयः ॥  
अशुचिश् चाप्य् अनाचारो  
मनसा **पापम् आचरन्** ।  
शुचिर् एव भवेन् नित्यम्  
ऊर्ध्वपुण्ड्रधरो नरः ॥  
ऊर्ध्वपुण्ड्रधरो नित्यं  
मम लोके **महीयते** ।  
श्वपाको वाऽथ गोघ्नो वा  
**मामेवैष्यत्य्** असंशयम् ॥  
ऊर्ध्वपुण्ड्रम् ऋजुं **कुर्यान्**  
मम पादम् **अनुस्मरन्** ।  
सर्वापद्भ्यो **विनिर्मुक्तस्**  
सायुज्यं मोक्षम् **ऋच्छति** ॥

इति ।


श्रीनारदप्रोक्तायां श्रीमद्-अष्टाक्षर-ब्रह्म-विद्यायाम्-  

> असङ्ख्याताच् च सङ्ख्यातः  
> सहस्र-गुण **उच्यते** ।  
> सङ्ख्याताद् अपि साहस्र  
> ऊर्ध्व-पुण्ड्र-तनोर् **जपः**+++(5)+++  

इति ।  
श्रीनारदीये त्रिसप्ततितमेऽध्याये-  

> ऊर्ध्वपुण्ड्राङ्कितो मर्त्यो  
> यत् **कुर्यात्** कर्म वैदिकम् ।  
> तत्सर्वं सफलं तस्य  
> भवत्येव न संशयः॥
>
> नित्यं नैमित्तिकं चैव  
लौकिकं कर्म वैदिकम् ।  
ऊर्ध्वपुण्ड्राङ्कितः **कुर्यात्**  
तत्-तत्-फलम् **अवाप्नुयात्** ॥
>
> ऊर्ध्वपुण्ड्राङ्कितं गात्रं  
चण्डालस्यापि दृष्टवान् ।  
पुरुषो **हर्षयुक्तश्** च  
**भवत्य्** एव महामुने ॥  
सर्पं दृष्ट्वा यथा लोके  
दर्दुरा भय-संयुताः ।  
ऊर्ध्वपुण्ड्राङ्कितं तद्वत्  
**कम्पन्ते** यम-किङ्कराः ॥  
ऊर्ध्वपुण्ड्रेण संयुक्तो  
**म्रियते** यस्तु मानवः ।  
चण्डालोऽपि विशुद्धात्मा  
विष्णुलोके **महीयते** ॥  
यो विना चोर्ध्वपुण्ड्रेण  
यत् **कुर्यात्** कर्म वैदिकम् ।  
निष्फलं तस्य तत्कर्म  
भस्मनीव हुतं हविः ॥  
तस्मात् कर्मादिषु श्रेष्ठम्  
ऊर्ध्वपुण्ड्रं विचक्षणः ।  
**धारयेत्** प्रयतः सम्यक्  
तत्कर्मफलसिद्धये ॥  
ऊर्ध्वपुण्ड्रं **विना** यस्य  
शरीरं **भवति** द्विज ।  
तं दृष्ट्वा गगने सूर्यो  
**निरीक्ष्यः** साधुभिस् सदा ॥  
ऊर्ध्वपुण्ड्रेण संयुक्तो  
विष्णुभक्तश्च यो नरः ।  
तस्य लोकस्य **सिद्धिः स्याद्**  
विष्णोरमिततेजसः ॥  
केवलस्योर्ध्वपुण्ड्रस्य  
**धारणाद्** अपि मानवः ।  
देहजैः पापसङ्घातैर्  
**मुच्यते** नात्र संशयः ॥  
श्वपचोऽपि द्विजश्रेष्ठ  
ऊर्ध्वपुण्ड्रेण संयुतः ।  
विष्णुभक्तस्तु भवति  
विष्णुलोकं स **गच्छति** ॥  
ऊर्ध्वगत्यां हि यस्येच्छा  
तस्योर्ध्वं पुण्ड्रमुच्यते ।  
ऊर्ध्वगत्या तु देवत्वं  
प्राप्नोतीह न संशयः ॥  
ऊर्ध्वं नयति यत्पुण्ड्रं  
प्राणिनः पापकारिणः ।  
तस्याख्या ह्यूर्ध्वपुण्ड्रेति  
तस्मात् तद् धारयेद्बुधः ॥

इति ।  

अतस् सिद्धं कर्माङ्गत्वादिभिर् ऊर्ध्व-पुण्ड्रस्य अवश्य-धार्यत्वम् ।