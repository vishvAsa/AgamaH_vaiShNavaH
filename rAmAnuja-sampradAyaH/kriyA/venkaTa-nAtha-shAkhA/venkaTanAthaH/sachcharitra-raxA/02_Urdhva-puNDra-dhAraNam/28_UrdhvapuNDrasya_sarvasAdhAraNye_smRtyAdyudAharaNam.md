+++
title = "28 सर्व-साधारण्यम् - स्मृतिः"

+++
इदं चोर्ध्व-पुण्ड्रधारणं सर्व-जाति-साधारणम् ।  
क्षत्रियादिष्व् अर्धचन्द्रादि-भेदः;+++(4)+++  
तत्रापि वैष्णवानाम् ऊर्ध्वपुण्ड्र-धारणम् एव कार्यम्;  
अवैष्णवानाम् अपि विप्र-मात्राणाम् एतद् एवेति  
व्यक्तं स्मरन्ति;  

यथा अग्निवैश्यगृह्ये-  

> किं त्रिपुण्ड्रं ब्राह्मणो विद्वल्ँ  
लीलयाऽपि **न धारयेत्** ।  
**धारयेत्** प्रयतस् सम्यग्  
ऊर्ध्वपुण्ड्रं प्रयत्नतः ॥

इति ।  

[[६२]]

उक्तं च बोधायनेन-  

> होमपूजादिसमये  
सायं प्रातस् **समाहितः** ।  
ऊर्ध्वपुण्ड्रधरो विप्रो  
**भवेच्** छुद्धो न चान्यथा ॥

इति ।  
अन्यथेत्यनेन त्रिपुण्ड्रादेर्धारणम् ऊर्ध्व-पुण्ड्रादेर् अधारणं च निषिध्यते ।  
आह च वृद्धजाबालि-  

> शस्त्रधार्य[स्त्र]सिधारी च  
> धनुर्धारी धनापहः ।  
> तिर्यक्-पुण्ड्रधरो विप्रः  
> स चण्डाल-समो भवेत् ॥

इति ।  
शातातपश्च-  

> त्रिपुण्ड्रं ब्राह्मणो विद्वाल्ँ  
> लीलयाऽपि **न धारयेत्** ।  
> त्रिपुण्ड्रधारणाद् विप्रः  
> **पतत्य्** एव न संशयः ॥  
यच्छरीरं मनुष्याणाम्  
ऊर्ध्वपुण्ड्रं **विना भवेत्** ।  
**द्रष्टव्यो नैव** तद् देहः  
श्मशानसदृशो हि सः ॥  

पुराणेषु च मात्स्ये-, 

> **न** त्रिपुण्ड्रं द्विजः **कुर्यान्**  
> **न तत्पूजां** तथैव च

इति । तत्रैव-  

> त्रिपुण्ड्रं ब्राह्मणो विद्वाल्ँ  
> लीलयाऽपि **न धारयेत्** ।  
> **धारयेत्** प्रयतस् सम्यग्  
> ऊर्ध्वपुण्ड्रं तु नित्यशः ॥  

श्रीनारदीये च  
पद्मपुष्पाकारादिकान् अग्निशिखाकार-पर्यन्तान् ऊर्ध्व-पुण्ड्र-संस्थान-भेदान् अभिधाय  

> उक्तानि लक्षणान्य् एवं  
> ब्राह्मणस्येति तत् **स्मृतम्** ।  
> त्रिपुण्ड्रं शूद्रकल्पानां  
> शूद्राणां च **विधीयते**  

इत्यन्तेन वर्णानुरूप-संस्थानं विधायानन्तरम् उच्यते-  

> सर्वजातिषु यो मर्त्यो  
विष्णुभक्तो भवेन्मुने ।  
तस्योर्ध्वपुण्ड्र-करणे  
अधिकारो बुधैः **स्मृतः** ॥

तथा पारमेष्ठ्यसंहितायां शारीर-भगवत्-क्षेत्रवर्णनाध्याये-  

> श्वेतमृत्तिकया वाऽपि  
श्यामया पीतयाऽपि वा  
ऊर्ध्वपुण्ड्रं द्विजैः **कार्यं**  
वैष्णवैश्च विशेषतः ॥  
>
> ध्यान-होम-जपाश् चैव  
सर्वाः पुण्याः क्रियास् तथा ।  
विफलिष्यन्ति विप्राणाम्  
ऊर्ध्वपुण्ड्रं विना कृताः ॥
>
> चन्दनागरुभिश्चैव  
कर्तव्यं क्षत्रियैर्बुधैः ।  
वैश्यैश्च बिल्वमूलेन  
शूद्रैर् भूत्या सतोयया ॥+++(4)+++  
>
> सर्वैः श्वेतमृदा **कार्यम्**  
ऊर्ध्वपुण्ड्रं यथाविधि ।  
ऋजूनि सान्तरालानि  
अङ्गेषु द्वादशस्वपि ॥  

इति ।  
चन्दनागरुभिर् इत्य्-आदिकं सामान्य-क्षत्रियादि-विषयम् ।  
सर्वैर् इत्य्-आदि तु  
विशेष-विषयम् ।  

तथा ब्रह्मरात्रे-

> ब्राह्मणस्योर्ध्वपुण्ड्रं **स्यात्**  
क्षत्रियस्यार्धचन्द्रकम् ।  
वैश्यस्य वर्तुलाकारं  
शूद्रस्यैव त्रिपुण्ड्रकम् ॥  
> 
> त्रिपुण्ड्रं ब्राह्यणो विद्वाल्ँ  
लीलयाऽपि **न धारयेत्** ।  
**धारयेत्** प्रयतस् सम्यग्  
ऊर्ध्व-पुण्ड्रं प्रयत्नतः ॥  
>
> ब्राह्मणस्य **न कर्तव्यं**  
तिर्यक्-पुण्ड्रस्य **धारणम्** ।  
स शूद्र इति मन्तव्यस्  
तिर्यक्-पुण्ड्रस्य धारणात्  
>
> ममार्चने विशेषेण  
> ऊर्ध्वपुण्ड्रधरो द्विजः ।  
> कुलं **तारयते** सप्त  
> स **गच्छेत्** समतां मम ॥  
उपवीतं शिखा-**बन्धम्**  
ऊर्ध्व-पुण्ड्रं विना **कृतम्** ।  
**अ-पवित्र-करं कर्म**  
विप्रस्य **विफलं** भवेत् ॥ 

इति।  

तत्रैवाध्याये पश्चादपि चतुर्णां वर्णानाम्  
ऊर्ध्वप-ुण्ड्र एव विशेष उक्तः-  

> ब्राह्मणस्य गदाकारं  
> चक्राकारं नृपस्य तु ।  
> वैश्यस्य पद्मपत्राभं  
> शूद्राणां शङ्खसन्निभम् ॥  
पद्म-पत्रायतं **शस्तं**  
सर्वेषां भोगसिद्धये ।  
एवं वैष्णवचिह्नैस् तु  
सततं **चिह्नितो भवेत्** ॥  
पिशाचभूतवेताल-  
कूष्माण्डाद्या महागणाः ।  
अस्यान्तिके **न तिष्ठन्ति**  
वैष्णवस्य महात्मनः ॥  
प्रणवेनैव मन्त्रेण  
मृदा वै माम् अनुस्मरन् ।  
ललाटे **धारयेन्** नित्यं  
मत्-**सायुज्यम् अवाप्नुयात्** ॥

इति॥  
ब्रह्माण्डे-  

> सर्ववर्णेषु मद्भक्ताः  
**कुर्वीरन्न्** ऊर्ध्व-पुण्ड्रकम् ।  
ब्राह्मणाश्च विशेषेण  
जपहोमपरायणाः ॥  
किमत्रोक्तेन बहुना  
**धारयेद्** ऊर्ध्वपुण्ड्रकम् ।  
यो न धारयते मर्त्यो  
मामकं चिह्नम् ईदृशम् ॥  
तं **त्यजामि** दुरात्मानं  
मदीयाज्ञातिलङ्घिनम्।  
ऊर्ध्वपुण्ड्रम् इदं **धार्यं**  
सद्यः संसार-**मोचनम्** ।  
**नैनम्** अन्तिम-काले तु  
**बाधन्ते** यम-किङ्कराः ॥  
तस्मान् मां **प्राप्तुम् इच्छद्भिर्**  
वैष्णवैर् विमलाशयैः ॥  
यमश् **चोद्विजते**  
नित्यम् ऊर्ध्वपुण्ड्र-धरान् नरात् ॥  

इति ।  

तद् एवं सर्वेषां विप्राणाम् अन्येषाम् अपि वैष्णवानाम्  
ऊर्ध्व-पुण्ड्र-धारणम् एव कार्यम् ।  

अर्ध-चन्द्र-वृत्तादि-विधिस् तु  
ब्राह्मण-व्यतिरिक्त-जातिष्व् अप्य् अ-वैष्णव-विषय  
इति सिद्धम् ।+++(4)+++