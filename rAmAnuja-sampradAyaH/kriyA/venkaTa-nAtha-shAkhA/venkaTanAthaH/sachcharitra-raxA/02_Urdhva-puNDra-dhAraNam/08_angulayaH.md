+++
title = "०८ अङ्गुलयः"

+++
एवम् अङ्गुलयोऽपि तत्-तत्-पुरुषार्थ-भेदेन व्यवस्थाप्यन्ते ।  
तथा हि पारमेष्ठ्यसंहितायाम्-

> अनामिका कामदा स्यान्  
> मुक्तिदा च प्रदेशिनी ।  
> कनिष्ठाऽऽयुष्यदा प्रोक्ता  
> अङ्गुष्ठः पुष्टिदो भवेत् ॥  
> निषिद्धा मध्यमा प्रोक्ता  
> चोर्ध्वपुण्ड्रविधौ मुने ॥

इति ।  
श्रीनारदीये-

> दक्षिणस्य तु हस्तस्य  
> अङ्गुल्यस् **संप्रकीर्तिताः** ।  
> आयुष्कामेन मर्त्येन  
> **ग्राह्या** तत्र कनिष्ठिका ॥  
> 
> अपत्यकामो यो मर्त्यो  
अङ्गुल्याऽनामिकाख्यया ।  
ऊर्ध्वपुण्ड्रस्य करणे  
**निषिद्धा** मध्यमाऽङ्गुलिः ॥  
>
> **निष्फलं** चोर्ध्वपुण्ड्रं **स्यात्**  
> तया केवलया **कृतम्** ।  
> मुक्तिः **सिद्धा** प्रदेशिन्या  
> कृतेन मुनिसत्तम ॥  
> 
> तस्मात् तया कृतं पुण्यं  
> पापं **हरति** तन् नृणाम् ।  
> अङ्गुष्ठेनार्थकामस्तु  
> नित्यं **कुर्याद्** अतन्द्रितः ॥  
>
> सर्वाभिरङ्गुलीभिर् वा नित्यं  
कुर्यात्समाहितः ।  
चतुर्भिर्वा ततः कुर्यात्  
कृतं तत्र प्रशस्यते ॥  
येनोर्ध्वपुण्ड्रं सौम्यं स्याद्  
आर्जवं च कृतं भवेत् ।  
तेन कुर्यात् प्रकारेण  
तादृशं फलदं भवेत् ॥

इति ।  

तथा ब्रह्माण्डे- 

> अङ्गुष्ठं मोक्षदं प्रोक्तं  
मध्यमा ऽऽयुष्करी भवेत् ।  
अनामिका नित्यवश्या  
तर्जनी पापनाशिनी ॥

इति ।  

तत्रैवाध्यायान्तरे-

> अङ्गुष्ठं [भ]मुक्तिदं प्रोक्तं  
> मध्यमाऽऽयुष्करी तथा ।  
> अनामिका कामदोक्ता  
> मुक्तिदा च प्रदेशिनी ॥

इति ।


[[७१]]

ब्रह्मरात्रे - 

> अङ्गुष्ठं [पुष्टि] मुक्तिदं प्रोक्तं  
> मध्यमाऽऽयुष्करी तथा ।  
> अनामी कामदा प्रोक्ता  
> मुक्तिदा तर्जनी स्मृता ॥
>
> कनिष्ठिका कदाचिच्च  
न योग्या भवति ध्रुवम् ।  
ब्राह्मणस्य विशेषेण  
कल्पिताऽनामिका स्मृता ॥
>
> अङ्गुष्ठमेव राज्ञश्च  
तर्जनी विश एव च ।  
शूद्रस्य मध्यमा प्रोक्ता  
सर्वेषां वाऽप्यनामिका ॥
>
> तर्जनी भिक्षुकस्यैव  
वनस्थस्य तु मध्यमा ।  
अनामिका गृहस्थस्य  
अङ्गुष्ठाग्रम् अथापि वा ॥  
अङ्गुष्ठेन ब्रह्मचारी  
सर्वेषां स्याद् अनामिका ।

इति ।

तस्मिन्नेवाध्याये-

> नाचरेद् वामहस्तेन  
> न नखैरपि कारयेत् ।  
> आत्मनैवात्मनोऽङ्गेषु  
> नेतरेण तु कारयेत् ॥

इति ।  

अयं वामहस्तनिषेधो दक्षिणाशक्त+++(→दक्षिण-शक्त??)+++-विषयः,  
शक्त्य्-अनुसारेण शास्त्र-प्रवृत्तेः ।+++(5)+++  

तथा भरद्वाजसंहितायाम्-  

> ऊर्ध्वपुण्ड्रविधौ मोक्षम्  
> अङ्गुष्ठं तर्जनी श्रियम् ।  
> मध्यमा पशुपुत्रादि  
> मोक्षैश्वर्यम् अनामिका ॥  
> वश्यं कनिष्ठिका **कुर्यान्**  
> **न** चान्येन **विधीयते** ।  
> यथाकामं तु सर्वाभिर्  
> न नखैर् इति केचन ॥

इति ।  

अत्र मध्यमाकनिष्ठिकयोर् निषेधः;  
क्वचिच्च तयोर् एव फलान्तर-साधनतया विधिश् च दृश्यते;  
तत् कथम् उपपद्यते?  
उच्यते-  
विशेषविधाने सति  
सामन्यनिषेधो विहित-व्यतिरिक्त-विषयतया व्यवस्थाप्यः ।  
अतो विधायक-वाक्यावगत-फल-विशेष-निरपेक्षान् प्रति तन्-निषेधः ।  
यद्वा तत्-तद्-वाक्य-प्रकृत-फल-विशेषापेक्षया निषेध  
इत्य् आसक्तेर् व्यवस्थापनीयम् -  
या चात्र वर्णाश्रम-विषयतया ऽङ्गुलि-व्यवस्था  
सा तत्-तत्-फल-विशेष-निरपेक्षणात्  
तत्-तत्-कर्माङ्गत्वादि-मात्रेणोर्ध्व-पुण्ड्र-करण-दशायाम्  
इति मन्तव्यमिति ।