+++
title = "32 भगवत्क्षेत्रतो द्रव्यग्राह्यता"

+++
इयं च भगवत्-क्षेत्रत्व-विशेषितेष्व् एव पर्वताग्रादिषु मृत्तिका ग्राह्या ।  
तथा हि पारमेष्ठ्यसंहितायां मध्यम-खण्डे शारीर-भगवत्-क्षेत्र-वर्णने-  

> गिरौ नदी-तटे वाऽथ  
वल्मीके जलधेस् तटे ।  
श्रीमत्-तुलसिका-मूले  
विष्णुक्षेत्रे यदि द्विज ॥  
सर्वतः **सन्ति** सरितो  
वल्मीकाः **सन्ति** भूतले ।  
पर्वताः **सन्ति** बहवः  
समुद्राः सर्वतो **वृताः** ॥  
+++(एतद्-भिन्नेषु)+++ तत्र तत्र च **न ग्राह्या**  
मृत्तिका मुनिसत्तम ।  
ग्राह्या भगवतः क्षेत्रे  
तद्-वर्णानां फलं **शृणु** ॥

इति ।  

ब्रह्माण्डे च-

> सिन्धु-तीरेऽथ वल्मीके  
बिल्वमूले जलाशये ।  
पर्वताग्रे नदीतीरे  
मम क्षेत्रे विशेषतः ॥  
अन्येष्व् अपि च तीर्थेषु  
नलिनी-मूलकेषु च ।  
स्थानेष्व् एतेषु **गृह्णीयात्**  
**कुर्यान् नान्यत्र** मानवः ॥

इति ।  

तत्रैवाध्यायान्तरे-

तत्रैवाध्यायान्तरे - 

> पर्वताग्रे नदीतीरे  
मम क्षेत्रे विशेषतः ।  
सिन्धुतीरेऽथ वल्मीके  
तुलसीमूलम् आश्रिते ॥
मृद एताश् च **संग्राह्या**  
**वर्ज्याश्** चान्यत्र मृत्तिकाः ॥

इति । 

[[६९]] 

अत्र "मम क्षेत्रे विशेषत" इत्येतत् सर्वत्रान्वेतव्यम्,  
विशेषत इत्य्-एतद्-आञ्जस्याद्, वचनान्तरानुरोधाच् च । 

यत्तु तत्र त्रि-चतुर-वचन-व्यवधानेन पृथग् एवोक्तम्-

> मूले कृष्ण-तुलस्या यत् तन्  
> मेऽतीव प्रियं भवेत् ।  
> मत्-सायुज्यं च सारूप्यं  
> सालोक्यं वा लभेत सः ॥  

इति,  

तद् भगवत्-क्षेत्रत्व-प्रसिद्ध्य्--अ-भावेऽपि  
कृष्ण-तुलसी-संबन्ध-मात्रेण भागवतत्वं सिद्धम् इति ज्ञापनार्थम् +++(5)+++;  
तुलसी मात्रात् कृष्ण-तुलस्या वैशिष्ट्य-ज्ञापनार्थं वा । 


तथा ब्रह्मरात्रे -

> तस्मात् सर्वप्रयत्नेन  
> **संग्राह्याः** पञ्च मृत्तिकाः ।  
> पर्वताग्रे नदीतीरे  
> मम क्षेत्रे विशेषतः ॥  
> सिन्धुतीरेऽथ वल्मीके  
> तुलसीमूलमाश्रिते ।  
> मृद एतास्तु **संग्राह्या**  
> **वर्जयेद्** अन्यमृत्तिकाः ॥

इति ।

अत्र पर्वताग्र--नदी-तीर--सिन्धु-तीर--वल्मीक--तुलसी-मूलानि पञ्चापि विशेष्यन्ते, "मम क्षेत्रे विशेषत" इति ।  

तथा भरद्वाजसंहितायाम्-  

> प्रशस्ते पर्वताग्रादौ  
> यत्रास्ते मधुसूदनः ।  
> तत्रोद्धृत-मृदा **कार्यम्**  
> ऊर्ध्वपुण्ड्रं विधानतः ॥

इति ।  

तथा नारदीये सप्ततितमेऽध्याये

> श्वेता प्रधानतो **ग्राह्या**  
> ऊर्ध्वपुण्ड्रस्य धारणे ।  
> सा च स्थान-विशेषेण  
> विशेष-फल-दा भवेत् ॥  +++(4)+++

इत्य् उपक्रम्य  
श्रीमद्-वेङ्कटाद्रि--श्री-मुष्ण--वृषभाद्रि--श्री-रङ्गादि--  
भगवद्--अ-साधारण-स्थान-गत-पुष्करणीषु मृत्तिकाया ग्राह्यत्वम् उक्तम् ।  

गङ्गा-तीर-मृत्तिकाया अपि  
विष्णु-पाद-संबन्ध-पुरस्कारेण ग्राह्यत्वं प्रदर्शितम् ।  
तथा हि-

> विष्णुपादाब्ज-संभूता  
> गङ्गा नाम महानदी ।  
> तस्यास् तीरे समुद्भूता  
> मृदं मूर्ध्ना तु धारयेत् ॥

इति ।  
यच् च तत्र सामान्येनोक्तम्-  

> महानदीनां पुण्यानां  
> तीरे मृच् चापि साधिनी ।  
> गिरीणाम् अग्रसंभूता  
> पुण्यानां मृत्तिका शुभा ॥  
> साधनं चोर्ध्व-पुण्ड्रस्य  
> आश्रमेषूत्तमेषु च ॥ 

इति,  
तद् अप्य् अत्र पूर्वानुपात्त-भगवत्-संबन्धि-स्थल-विशेषान्तर-परम् ।  
पूर्वापर-परामर्शाद् अत्रापि  
पुण्यत्वम् उत्तमत्वं च भगवत्-सम्बन्धाधीनम् एव विवक्षितम्  
इति गम्यते ।  

उपसंहारे चैतद्व्यक्तम्-  

> अन्यानि क्षेत्रजातानि  
> पुण्यानि हरिमेधसः ।  
> तेषाम् अपि मृदा कार्यम्  
> ऊर्ध्वपुण्ड्रं हितेच्छुभिः ॥

इति ।  

अतस् सिद्धं भगवत्-क्षेत्रत्व-विशेषितेष्व् एव पर्वताग्रादिषु भगवद्-असाधारण-तुलसी-मूलादिषु वा संग्राह्येयम् ऊर्ध्व-पुण्ड्र-मृत्तिकेति ।
