+++
title = "०४ विनियोगान्वर्थता"
+++

## बह्व्-अर्थताङ्गीकारः

यत्त्व्

> आम्नातानां
"पवित्रं ते" इत्य्-आदीनाम्  
अन्यत्र विनियोगेनान्य-परत्वाद् अभिमतासिद्धिर्

इति, तद् अपि मन्दम्;  
यथाऽन्यत्र **विनियोगात्**  
तत्[-त]द्-अर्थ-परत्वम् **अङ्गीक्रियते**,  
तथा भगवच्-छास्त्रे

> तत्-तत्-स्थापन-काले तु  
> तत्-तत्-संज्ञान् मनून् जपेद्

इत्य् उपक्रमेण सौदर्शनत्वेनाभिधानात्,  
सौदर्शने प्रतिष्ठा-स्नपनादौ विनियोगाच् **छ्रूयमाणार्थानुगुण्याच्** च  
तद्-अर्थ-परत्वम् अपि **किं नेष्यते**?  
यद्य् एकार्थ-परत्वाद् एव तद्-अन्यार्थ-परत्वं निषिध्यते,  
तर्हि सौदर्शन-विनियोगाधीन-तद्-अर्थ-परत्वाद् एव  
तद्-अन्यार्थ-परत्वम् एव किं न निषिध्यते? +++(4)+++

## न श्रौतार्थानिवार्यता

> श्रौत-स्मार्त-विनियोगयोः परस्-पर-**विरोधे**  
श्रौत-विनियोगानुसारेणार्थ-**निर्णयः**
इत्य्-उक्तम्

इति चेत्;

### विनियोगान्तर-त्याग-प्रसङ्गः
कुतोऽयं निष्कर्षः?

> श्रुति-मूलायाः स्मृतेस्  
तद्-विरोधेनोदेतुम् अशक्यत्वाद्

इति चेत्;  
तर्हि स्मृत्या तेषां मन्त्राणां गौणोऽपि **विनियोगो न स्यात्**;  
अर्थान्तरपरत्वाविशेषेण विरोधस्यावर्जनीयत्वात् ।  
**न** ह्य्  
अभिधा-वृत्त्यैवार्थान्तर-परत्वे **विरोधः**,  
वृत्त्य्-अन्तरेणार्थान्तर-परत्वे **न विरोध** इति **नियामकम्** अस्ति ।

अतः श्रुत्या स्मृत्या च  
यत्र यत्र **विनियोगः**,  
तत्रापि यत्र शब्द-शक्त्य्-अनुसाराद् बाधकाभावाच् च मुख्यतया **निर्वाहश् शक्यः**,  
तत्रैकस्मिन्न् अनेकस्मिन् वा मुख्यत्वम् एवेति **निर्वोढव्यम्** ।

### अविरोधः
कश् चात्र विरोधः?

> एकस्यैव तत्-परत्वातत्परत्व-लक्षण

इति चेन् न,  
गौणतया स्मार्त-**विनियोगासिद्धि-प्रसङ्गस्योक्तत्वात्** ।  
श्रुताव् अपि -

> ऐन्द्र्या र्गाहपत्यम् **उपतिष्ठते**

इति रूढि-परित्यागेन निर्वचन-मात्रानुसारिणो विनियोगस्य लोप-प्रसङ्गात् +++(=??)+++।

> तद्-अभिधायित्वातद्-अभिधायित्व-लक्षणो विरोध

इति  
चेत्, किम् अयमेकस्मिन्न् एव प्रयोगे?  
उत प्रयोगभेदेऽपि?

नाद्यः, अनभ्युपगमात् ।  
न द्वितीयः, प्रयोग-भेदाद् एव विरोध परिहारात्;  
नाना-शक्तिशालिनः शब्दस्य  
समभिव्याहृत--तत्-तत्-पदान्तरार्थानुसारेण तत्-तद्-उचितार्थाभिधायित्वात्;  
अन्यथा अनेकार्थ-शब्दानां सर्वेषाम् अपि परित्याग-प्रसङ्गात् ।+++(4)+++

### पाञ्चरात्रस्यैव प्राधान्यम्
**अस्तु** वा **विरोधः** ।  
अस्तु च श्रुतिमूलायाः स्मृतेः **श्रुत्यनुसरिता** ।  
तथाऽपि स्वाभाविक-समस्तार्थ-साक्षात्कारिणा  
निरतिशय-कारुण्यादि-गुण-गणेन श्रुति-शिरश्-शेखरेण भगवता पुरुषोत्तमेन  
विप्रकीर्णानन्त-दुर्-अवगाह--निखिल-निगमान्त-तत्त्वार्थ-विशदी-करणाय  
प्रणीत--पञ्च-रात्र-शास्त्र-विनियोगानुसारेण श्रुतिर् अपि **नेतव्या** ।

### न रूढिर् एव
**न** हि श्रौतो विनियोगः सर्वो  
रूढ्यैव मुख्यतयैवेति **नियन्तुं शक्यम्**;  
ऐन्द्री-न्यायादि-विलोप-प्रसङ्गात् ।

### पुराणादि-समर्थना
यश् चायम् अर्थो विनियोगानुसाराद्  
अक्षरानुगुण्याच् चास्माभिर् **उपवर्ण्यते**  
स न केवलम् उन्नयन-मात्र-प्रभवः,  
अपि तु वक्ष्यमाण--स्फुटतरेतिहास-पुराणदि-वचन-संवादाद्  
इति सर्वथा स-मूलत्वम् एव ।

अतस् सिद्धम् अन्यत्र **विनियुक्तानाम्** अपि  
सौदर्शन-विनियोगात् तद्-अर्थ-परत्वम् ।

## विनियुक्तेनापि विधिः
