+++
title = "07 इतिहासोदाहरणम्"

+++

सन्ति चेतिहासाः ।  
यथा श्रीविष्णुधर्मे द्व्य्-अशीतितमे ऽध्याये  
यम-किङ्कर-संवादे -  

> भवतां **भ्रमताम्** अत्र  
> विष्णु-संश्रय-मुद्रया ।  
> विना - **ऽऽज्ञा-भङ्ग-कृन् नैव**  
> **भविष्यति** नरः क्वचित् ॥  

इत्यादि ।  

एतेन, 

> **वसति** मनसि यस्य सोऽव्ययात्मा  
पुरुष-वरस्य न तस्य दृष्टि-पाते ।  
तव **गतिर्** अथवा ममास्ति चक्र-  
**प्रतिहत**-वीर्य-बलस्य, सो ऽन्यलोक्यः ॥  

इति श्री-विष्णु-पुराण-गत--यम-किङ्कर-संवाद-वचनम् अपि  
गति-सामान्य-न्यायेन **व्याख्यातम्**; 

> **परिहर** मधुसूदन-प्रपन्नान् 

इति प्रपन्न-प्रकरणौचित्याद्  
वाचिक-मानसिक-शुद्धिवत्  
कायिक-शुद्धेर् अपि वक्तव्यत्वात्  
स्व-वाक्यौचित्याद् अध्याहारादि-निरपेक्षत्वाच् च ।  

अयम् एवार्थो  
मात्स्ये ऽन्यत्र च  
यम-कृष्णार्जुन-संवादे ऽपि स्पष्टः -  

> मच्चक्राङ्कितदेहो यो मद्भक्तो भुवि दुर्लभः ।  
नैवाप्नोति वशं मृत्योरप्याज्ञाभङ्गकृन्नरः ॥  
नान्यं देवं नमस्कुर्यान्नान्यं देवं निरीक्षयेत् ।  
नान्यप्रासादमारोहेन्नान्यदायतनं विशेत् ॥  
चक्राङ्कितस्सदा तिष्ठेन्मद्भक्तः पाण्डुनन्दन ॥

इति ।  
एवं चक्रादिधारणान्मुत्युवशत्वाभावः श्रीविष्णुतत्त्वेऽपि नरकप्रस्तावे प्रोक्तः -  

> चक्रादिधारण पुंसां परसंबन्धवेदनम् । पतिव्रतानिमित्तं हि वलयादिविभूषणम् ॥  
वैष्णवेभ्यो हि बिभ्यन्ति देवा नरकरक्षकाः । अवमानक्रिया तेषां संहरत्यखिलं जगत् ॥  
कालेनैतावता तेषु नरकेषु तु कश्चन । न दृश्यते महावीर्य प्रभावात्परमेष्ठिनः ॥

इति ।  
एवं भारतेतिहाससारतया सर्वशिष्टपरिगृहीतेतिहाससमुच्चये द्वात्रिंशेऽध्याये श्रीपुण्डरीकाख्याने -  

> केचिच्चक्राङ्कितास्तत्र प्राणिनः पुण्यदर्शनाः । विचरन्ति यथाकामं पुण्यतीर्थप्रशंसिनः ॥ इत्यादि ।  
न चैतत्तत्र प्रतिक्षेप्यपक्षानुप्रविष्टम्; अङ्गिनो नारायणोपासनस्यैवानन्तरं विधीयमानत्वात्, पूर्वोत्तरगतनानागम  
नानापक्षविकल्पानुप्रविष्टत्वाभावात्, सालग्रामक्षेत्रप्रशंसारूपत्वाच्चास्य वाक्यस्य । तथा -  

> नारदोऽहमनुप्राप्तस्त्वद्दर्शनकुतूहलात् । प्रभवो भगवद्भक्ता मादृशां सततं द्विज ॥  
स्मृतस्सभाषितो वाऽपि पूजितो वा द्विजोत्तम । पुनाति भगवद्भक्तश्चण्डालोऽपि यदृच्छया ॥  
इति भगवद्भक्तप्रशंसातात्पर्यदर्शनाच्च । तिष्ठतु चान्यत्सर्वं,  
स्पष्टमुक्तं हि भगवता व्यासेनैव पञ्चमे वेदे भीष्मपर्वणि चतुर्थेऽह्नि देवगुह्ये  
-  

> ब्राह्मणैः क्षत्रियैर् वैश्यैः  
शूद्रैश् च **कृत-लक्षणैः** ।  
**अर्चनीयश् च सेव्यश् च**  
नित्य-**युक्तैस्** स्व-कर्मसु ॥  
सात्त्वतं विधिम् **आस्थाय**  
**गीतः** संकर्षणेन यः॥

इति ।  

लाच्छनं लक्ष्म लक्षणम् इति पर्यायः ।  
**न** चैतद्  
आसत्त्या शूद्र-मात्र-विषयम्  
इति **वक्तुं युक्तम्**,  
चतुर्णाम् अपि समुचितानाम्  
अ-विशेषेण तद्-अन्वय-**प्रतीतेः** ।

## कृत-लक्षण-शब्दार्थ-प्रपञ्चनम्

ये तु
> कृतलक्षणैरित्येतत्कृतचीर्णाचारैरिति व्याचख्युः, तेषां नूनमाग्रहग्रहेण पदार्थज्ञान  
मपि मुषितम्; लक्षणशब्दस्याचारवाचकत्वेन प्रसिद्ध्यभावात्प्रसिद्धार्थे बाधकाभावेनोपचारस्याप्रसिद्धयोगस्य वाऽङ्गीकारा  
योगात् । आचारबोधकत्वानुरूपस्य च योगोपचारयोर्निमित्तस्य निर्वचनसादृश्यसंबन्धादेः स्फुटस्यादर्शनात्; यथा  
कथञ्चिदन्यथाकरणेऽतिप्रसङ्गात् । ये तु कृतयज्ञोपवीतादिलक्षणैरिति व्याचख्युस्तेऽपि तेनैवाग्रहग्रहेण शूद्रैश्चेति पदस्य  
तदन्वयस्य वा विस्मारिताः । न चान्यत्किञ्चिदस्ति शूद्रचिह्नं येनादिशब्देन तत्संग्रहस्स्यात् ॥  
ननु शूद्राणामपि -
> कृतयज्ञोपवीतादिलक्षणैरित्यादौ कृतयुगे यज्ञोपवीतादिधारणमितिहासादिषु श्रुतमिति चेत्,  
अहो महत्त्वमैतिहासिकत्वस्य, यद्ग्रन्थानां तात्पर्यार्थवदाभिधानिकार्थमपि तिरोधत्ते । आदिकृतयुगे शूद्राणामभाव एव हि  
महाभारतादिषु प्रपञ्चितः । ततश्च तत्र काले सर्वेषां यज्ञोपवीतधारणवचनमपि पश्चाद्धृत्तिभेदेन शूद्रीभविष्यतां तदातन  
ब्राह्मणविशेषाणां तद्धारणेन चरितार्थम् । अस्तु वा तदानीं वचनबलाच्छूद्राणामपि तद्धारणम्; तथाऽपि नात्र श्लोके  
तद्विवक्षा शक्या, तेषामाद्यत्रेतायुगात्प्रभृति तत्प्रसङ्गा[त्; अत्र च]भावात्; ततश्च कालविशेषस्यानन्तरश्लोकेऽभिहितत्वात् -

> सात्त्वतं विधिमास्थाय गीतस्संकर्षणेन यः । द्वापरस्य युगस्यान्ते आदौ कलियुगस्य च ॥

इति ।  
इदं च कालविशेषविधानं न कालान्तरनिषेधपरम्, सार्वकालिकत्वेन वचनान्तरशतैर्विहितित्वात् । अत एव गीतिकाल  
विशेषपरत्वेऽपि न दोषः । किं च भगवत्समाराधनविधायके वाक्ये तदसाधारणं किञ्चिदङ्गत्वेन विधातुं युक्तम् । यद्यपि च  
वर्णाश्रमाचारपरित्यागशङ्कानिवृत्त्यर्थं यज्ञोपवीतादिविधानमपि युक्तम्; तथाऽपि -

> सन्ध्याहीनोऽशुचिर्नित्यमनर्हस्सर्वकर्मसु,

> ब्रह्मसूत्रपरित्यागाद्ब्रह्मचारी गृही वनी । परिव्राट् चापि पतितस्तस्मात्तन्न परित्यजेत् ॥  
इत्यादिस्मृतिशतसुप्रतिष्ठितत्वादस्यार्थस्यात्र न तद्विधानापेक्षानिबन्धः । तदेवमाचारयज्ञोपवीतादेस्सर्वदेवतार्चनसाधारणत्वान्नात्र  
विशेषविध्यपेक्षेति युक्तमनुसंधत्स्व । किंच

> सात्त्वतं विधिमास्थाय गीतस्संकर्षणेन यः इति भगवच्छास्त्रपुस्स्कारेण  
समाराधनविधानात् कृतलक्षणपदस्यापि तदनुसारेण व्याख्या युक्ता । तत्र हि ब्राह्मणादीनां भगवदर्चनप्रवृत्तानां  
चक्रादेरवश्यधार्यत्वम् कृतलक्षणशब्दस्य च तद्विषयत्वं सुस्पष्टम् । यथा श्रीविष्णुमन्दिरे प्रतिष्ठाध्याये -

> प्रतिष्ठादिवसं ज्ञात्वा ऋत्विग्भिर्द्विजसत्तमैः । एकान्तिमुनिमुख्यैस्तु कृतचक्रादिलक्षणैः ॥  
यजमानः प्रकुर्वीत वेद्यादिस्थापनं पुरा ॥

इति ।  
तथा पारमेश्वरे च प्रतिष्ठाध्याये -
-

> येषु व्यक्तेषु चिह्नानि नाभिव्यक्तानि सत्तम । तान्यपि स्वानि चिह्नानि ललाटे चांसपट्टयोः ॥  
पृष्ठे वाऽप्यङ्कपट्टे वा पाणिपादतलेपु वा । मूर्ध्नि वा दधते तस्मात्तत्र तत्र निरीक्षयेत् ॥  
यस्मादलक्षणा व्यक्तिर्विद्यते न कदाचन । एवं तदीया विप्राश्च क्षत्रिया वैश्यजातयः ॥  
मौद्गल्याद्यास्तथाऽन्ये च न तच्चिह्नविवर्जिताः । भवेयुस्सर्वदा तस्माच्छङ्खचक्रगदाम्बुजैः  
॥ लोहैरनलसन्तप्तैस्तत्तन्मन्त्राधिवासितैः ।  
पूजितैरर्घ्यगन्धाद्यैरङ्कितव्याः क्षणेन तु ॥  
त्रय्यन्तज्ञानसंपन्ना यथोक्ताचारनिष्ठिताः  
। विप्राद्यास्ते च शूद्राश्च यदैवं कृतलक्षणाः ॥  
तदा तु योग्या विज्ञेयाः समयश्रवणादिषु । शास्त्रोदितासु सर्वासु सामग्रीषु महामते  
॥ यागोपकरणान्येवमर्ग्यपाद्यादिकान्यपि । सँल्लाञ्छ्यानि यथायोगं शङ्खचक्रादिलक्षणैः  
॥  
तथा यानासनादीनि विभोस्सर्वाणि यत्नतः । स्वात्मोपकरणं सर्वमासनादिविवर्जितम् ॥  
अङ्गलीयकपर्यन्तं भूषणं कटकादिकम् । उत्तमाङ्गसमुद्धार्यं सर्वमुष्णीषपूर्वकम् ॥  
चक्रादिलाञ्छितं कुर्यात्तदीयाश्च गवादयः । विप्रादिवल्लाञ्छितव्यास्तदीया भूरुहादयः ॥  
लाञ्छितव्या यथायोगं चक्रशङ्खादिलक्षणैः ।आराधकाद्याः कर्मण्या एवं चक्रादिलाञ्छिताः  
॥  
देवतान्तरचिह्नैस्तु अकर्मण्याश्च लाञ्छिताः ।  
यत्र वा भगवनार्तौ लाञ्छनं न प्रदृश्यते ॥  
तत्र वै लक्षणन्यासं न कुर्यात्स्वेच्छया द्विजः । यथास्थितैव सा व्यक्तिः पूज्या व्यापकमन्त्रतः  
॥  
तदन्ये लाञ्छितव्यास्स्युस्सर्वे पूर्वमलाञ्छिताः  
॥  
इति ।  
श्रीविष्णुतत्त्वे तृतीयपादे प्रथमे पटले -

> एवं विज्ञापिताश्शिष्याश्चक्रलिङ्गसमन्विताः  
। देवा एव भवन्त्येते नान्येषां कर्मकारकाः  
इति ।  
द्वितीये पटले -
> इति तेनाभ्यनुज्ञातश्चक्रलिङ्गधरो भवेत् ।  
नवमे पटले -
> संस्कारव्यञ्जितात्मानः प्रतिचिह्नेन लाञ्छिताः । देवाभिधानवन्तश्च त्यक्तास्पदपरिग्रहाः ॥  
तमेव सर्वभावेन संप्रयान्तु महामुने ।

इति ।  
अत्रान्तिमे पटले -
> चक्रादिधारणं पुंसामित्यादि प्रागेवोक्तम् । तत्रोपरितने चतुर्थे पटले -

> ब्रह्मचारी गृहस्थो वा वानप्रस्थोऽथ भिक्षुकः । एते ह्याश्रमिणः प्रोक्ताश्चत्वारः क्रमयोगतः ॥  
इत्यारभ्य

> चक्रलिङ्गधरास्सर्वे समयव्रतनिष्ठिताः

इति । भवेयुरिति शेषः ।  
पराशरसंहितायां गृहार्चाप्रतिष्ठायाम् -

> श्रोत्रियो विष्णुभक्तस्तु गृहस्थश्शास्त्रवित्तमः ।  
चक्रलिङ्गधरो विप्रः प्रतिष्ठां कर्तुमर्हति ॥  
तेन प्रतिष्ठि[ते]तस्तत्र सन्निधत्ते सदा हरिः ।  
देवतान्तरभक्तो वा समबुद्धिरथापि वा ॥  
नास्तिको वेदहीनो वा न प्रतिष्ठां समाचरेत् ॥  
इति ।  
नारदीयपद्धतौ च -

> गृहस्थः श्रोत्रियो विप्रो नित्यकर्मरतः शुचिः । शान्तश्चक्रधरो दान्तस्सद्भक्तो दोषवर्जितः  
।  
शास्त्रज्ञः कर्मदक्षश्च प्रतिष्ठां कर्तुमर्हति ॥

इति ।  
सर्वसंहितासारभूते श्रीसात्त्वते च विभवमूर्तिपरिच्छेदे -

> नास्त्रैर्वस्त्रैर्ध्वजैर्येषां व्यक्तिर्व्यक्ता जगत्त्रये । तेऽपि लाञ्छनवृन्दं तु धारयन्त्यङ्घ्रिगोचरे ॥  
ललाटे वांसपट्टे वा पृष्ठे पाणितलद्वये । तनूरुहचये मूर्ध्नि कर्मिणां प्रतिपत्तये ॥  
अपि संसारिणो जन्तोः स्वभावाद्वैष्णवस्य च । न जहात्याच्युतं लिङ्गं किं पुनर्विभवाकृतेः  
॥

इति ।  
न च वाच्यम्
> असूयत शुभाचारं वासुदवपरायणम् । शुभलक्षणसंपन्नं चक्राङ्कितमनुत्तमम् ॥  
इति लैङ्गवच[नात् ]नवत् इदमपि सहजचिह्नपरमिति; तस्मिन्नपि लैङ्गवचने सहजचिह्नपरत्वे नियामकाभावात्,
> शुभलक्षण  
संपन्नमित्यनेन गतार्थत्वात्, शुभाचारमितिवत्पाश्चात्यार्थवर्णनोपपत्तेश्च । अस्तु वा तत्र शुभलक्षणशब्दस्य गोवलीवर्द  
न्यायात्सङ्कोचः, अत्र तु सहितान्तरश्रुत्याद्यनुसारादङ्कनविषय[मेवेति]मिति मन्तव्यम् । एवं सनत्कुमारसंहितादिष्वपि -

> सर्वपापविनाशार्हं रथाङ्गस्य तु धारणम् । सर्वकल्याणदमिह पश्चात्संसारनाशनम् ॥  
सुवर्णरूप्यताम्राद्यैर्लोहेन च तथैव वा । तथा रथाङ्गमष्टारं सुनाभिं च सुवृत्तकम् ॥  
ज्वालाचतुष्कसंयुक्तं कृत्वा चैवं विधानतः । अग्नौ प्रताप्य विधिवद्धारयेद्भक्तिसंयुतः ॥ इत्यादि द्रष्टव्यम् ।

### निगमनम्
तद् एवं भगवच्-छास्त्रे  
समाराधकादीनां सर्वेषाम् अपि  
चक्रादि-लाञ्छन-धारणस्यावश्य-कर्तव्यतया ऽभिहितत्वात्  
प्रमाणान्तर-गवेषणं चापवरक-निहित-हिरण्य-निधेः पुरुषस्य  
कोद्रवाद्य्-अर्थं कृपण-जन-याचनम्  
इति परिहसन्ति सन्तः ।+++(5)+++ 

तेनाहित-लक्षण-पर्यायतया  
कृत-लक्षण-शब्दस्याप्रसिद्ध-रूढि-विशेषाश्रयणम् अपि निरस्तम् । अतः - 

> ब्राह्मणैः क्षत्रियैर्वैश्यैश्शूद्रैश्च कृतलक्षणैरिति  
चक्रादिविषयमेव ।  
एतेन यदुक्तं हरिवंशे सप्तचत्वारिंशच्छततमेऽध्याये यात्रारम्भे -  

> चक्राङ्किताः प्रवेष्टव्या यावदागमनं मम । नामुद्रिताः प्रवेष्टव्या यावदागमनं मम ॥ इति,  
तदपि यथोपलम्भं सामान्यतस्सर्वजनविषयमेवेति निर्व्यूढम् । यद्यपि तत्र नगररक्षाभिधाने तात्पर्यम्; तथाऽपि भगवदसाधारणचिह्नमिदमित्यपि सिद्धं भवति, 
> वैष्णवानां विशेषतः इत्यादिवचनान्तरानुसाराच्च । न च नगररक्षौपयिकभटादिमात्रविषयमिदमिति वक्तुं शक्यम्, तावन्तं कालं ब्राह्मणादेस्तत्र संचारनिरोधे प्रमाणाभावात्, ब्राह्मणादेश्चकाङ्कित  
त्वाभावे प्रमाणाभावाच्च, प्रत्युत श्रुतिस्मृत्यादिविहितत्वेन तद्वत्त्वादेव । नन्वचक्राङ्कितस्यापि ब्राह्मणादेर्निवारणमत्रानुपयुक्त  
मिति चेन्न, अभागवतानां ब्राह्मणानामप्यसितमनसामाशयपरिज्ञानायोगेन तन्निवारणस्यापि नगररक्षणौपयिकत्वात् । अतो  
ये चक्राङ्कितास्ते प्रवेष्टव्या एव न तु निवारणीयाः; ये तु न चक्राङ्कितास्ते न प्रवेष्टव्या इति वचनव्यक्तावनुवादांशस्य  
पुरोवादसापेक्षत्वेन श्रुत्याद्युपस्थापितब्राह्मणादिसर्ववर्णसंभवभगवदसाधारणजनविषयोऽयं ये चक्राङ्किता इत्यनुवादः;  
तद्व्यतिरिक्तविषयश्च निषेधः । ये प्रवेष्टव्यास्ते चक्राङ्किता एव स्युरिति वचनव्यक्त्या लोहितोष्णीषन्यायेन विशेषणविधानतात्पर्येऽपि नगरप्रवेशस्य प्रतिनियतजातिविषयत्वाभावेन साधारण्येनानुवादात्तत्तज्जातीयेषु चक्राङ्किता एव प्रवेष्टव्या  
नामुद्रिताः इति वाक्यार्थः स्यात्, तथाऽपि ब्राह्मणादेस्तद्वत्त्वं सिद्धम् ॥