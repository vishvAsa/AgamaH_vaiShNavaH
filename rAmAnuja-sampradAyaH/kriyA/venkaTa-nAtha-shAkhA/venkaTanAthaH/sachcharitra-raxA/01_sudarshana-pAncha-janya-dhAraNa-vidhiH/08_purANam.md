+++
title = "०८ पुराणम्"

+++
पौराणिकानि च परश्शतानि वचांसि ।  

पाद्मे- 

> **धारयेद्** विष्णु-भक्तस् तु  
चक्रं बाहौ तु दक्षिणे ।  
वामे तु शङ्ख-राजानं  
**धारयेद्** विष्णुम् **आप्नुयात्** ॥  
**चक्रेणैवाङ्कितो** विद्वान्  
वासुदेवं **समाश्रयेत्** ।  
**भावभक्तिं** समास्थाय  
ब्रह्म-लोकं प्रयास्यति ॥ 

इति।  

श्रीभागवते - 

> चक्राङ्कितस्य **सान्निध्ये**  
> तपः **कुर्यात् प्रयत्नतः** ।  
> स्नानं दानं जपं होमं  
> तत् सर्वं **चाक्षयं** भवेत् ॥  
संवत्सरेण यत्पापं  
> मनसा कर्मणा कृतम् ।  
> तत्सर्वं नश्यते तेषां  
> सकृच् चक्राङ्क-**दर्शनात्** ॥  
ज्वर-दाह-भयं चैव  
> चोराग्नि-ज-भयं तथा ।  
> तत् सर्वं प्रशमं **याति**  
> यत्र चक्राङ्कितो **वसेत्** ॥

इति ।  
आग्नेये - 

> पञ्चायुधानि **धार्याणि**  
> भक्ति-**श्रद्धोपबृंहितैः** ।  
> ललाटे मूर्द्नि हृद्-बाह्वोर्  
> एकत्रैकं पृथक् पृथक् ॥  
> 
> ललाटे तु गदा **धार्या**  
> मूर्ध्नि चापस् ततः परम् ।  
> नन्दकं चैव हृन्-मध्ये  
> शङ्ख-चक्रे भुज-द्वये ॥  
> 
> [य]तथा च विधिवत् **कृत्वा**  
> पञ्चायुध-विधानतः ।  
> तत्-तन्-मन्त्रेण मन्त्र-**ज्ञः**  
> **प्रतिष्ठाप्य** पृथक् पृथक् ॥  
> वह्निमध्ये **समारोप्य**  
> विधिवत् **पूजयेत्** पुनः ।  
> **अङ्कयेद्** विधिवद् ब्रह्मन्न्  
> अ-प्रमत्तस् **समाहितः** ॥  
> 
> वर्णाश्रमेषु निष्ठानाम्  
> अन्येषां च विधानतः ।  
> **कर्तव्यं** भगवद्-भक्तैस्  
> सिद्धैर् मुक्तैश् च योगिभिः ॥  
> 
> चक्रादि-**धारणाद्** ब्रह्मन्  
> विष्णुलोके **महीयते** ।

इति ।  
सिद्धैः - सिद्धि-कामैः; मुक्तैः- मुमुक्षुभिर् इत्यर्थः ।+++(4)+++  
आदिकर्मणि क्तः, आशंसायां वा । भविष्यत्पुराणे -  

> चक्राङ्कित-भुजं दृष्ट्वा  
> यस्तु तं **नाभिवादयत्** ।  
> तिर्यग्-योनि-शतं **प्राप्य**  
> विष्ठायां **जायते** कृमिः ॥  

ब्रह्मवैवर्ते - 

> चक्राङ्कितभुजं मर्त्यं 
> यो **निन्दयति** सर्वदा ।  
> स **याति** नरकं घोरं  
> यावद् आभूत-संप्लवम् ॥

इति ।  
लैङ्ग्ये - 

> अष्टाक्षर-**विदस्** सर्वे  
> विष्णु-चक्राङ्कितास् तथा ।  
> **श्रावका** वासुदेवस्य  
> तथैव नट-नर्तकाः ॥  
> अन्ये च वैष्णवास् तत्र  
> सर्वे चक्रेण **लाञ्छिताः** ।

इति ।  
श्रीवाराहे - 

> वासुदेवाङ्कनं कुर्याद्  
> आत्मनो बाहु-मूलयोः ।  
> सो ऽश्व-मेध-फलं **प्राप्य**  
> विष्णु-लोके **महीयते** ॥

इति ।  
तत्रैव क्षेत्र-माहात्म्ये -  

> मच्-**चक्राङ्कित**-देहो यो  
> मद्-भक्तो भुवि **दुर्-लभः**।  
> **मामेवैष्यति** धर्मात्मा  
> मद्-एकान्तेन चेतसा॥  
> 
> चक्राङ्कित-भुजाः केचिद्  
> यत्र कुत्र **वसन्ति** वै।  
> योजनानि तथा त्रीणि  
> मम क्षेत्रं वसुन्धरे ॥+++(4)+++  
> 
> ये केचिद् यत्र पुरुषा  
> विष्णु-चक्राङ्क-**मुद्रिताः** ।  
> तेषां **दर्शन**-मात्रेण  
> महा-पातक-**नाशनम्** ॥  
> 
> भूत-प्रेत-पिशाचाश् च  
> डाकिन्यश् च वसुन्धरे ।  
> तत् सर्वं **प्रशमं याति**  
> यत्र चक्राङ्कितो **वसेत्** ॥ 

इत्य्-आदयः।  
स्कान्दे यम-वचनम् -  

> येषां चक्राङ्कितं गात्रं  
शूद्रेष्व् अपि च **दृश्यते**।  
ते वै स्वर्गस्य नेतारो  
ब्रह्मणा भुवि दवताः ॥  

इति /। 

"शूद्रेष्वपि च दृश्यते" इत्यस्य स्थाने -  
"लोकेषु परिदृश्यते" इति वरद-राजीय-स्मृतिसंग्रहे यम-स्मृति-पाठस् संगृहीतः।   

वामनेऽपि-

> लीलयाऽपि **लिखेद्** यस् तु  
> बाहु-मूले सुदर्शनम् ।  
> कुल-कोटिं **समुद्धृत्य**  
> स **गच्छेत्** परमं पदम् ॥

इति ।  
मात्स्ये- 

> चक्राङ्कित-भुजाः केचिच्  
> छङ्खाङ्कित-भुजास् तथा ।  
> शङ्खचक्र-**धराः** केचित्  
> कुले विष्णु-परिग्रहे ॥  
> 
> शङ्ख्य-चक्राङ्कनं कुर्याद्  
> आत्मनो बाहु-मूलयोः ।  
> कलत्राप्रत्यभृत्येषु  
> पश्वादिषु च मुक्तये ॥  
>
> मच्-चक्राङ्कित-देहो यो  
> मद्-भक्तो भुवि **दुर्लभः**।  
> **नैवाप्नोति वशं** मृत्योर्  
> अप्य् आज्ञा-**भङ्ग-कृन्**-नरः ॥

इति ।  

श्रीगारुडे-

> विष्वक्सेनस् त्व् अयं चक्रम्  
> **आदायाप्य-विभूषणम्** ।  
> **प्रयच्छति** महातेजा  
> हरि-भक्तानुकम्पया ॥
> 
> विष्णु-चक्राङ्कितं गात्रं  
> **पवित्रम्** इति वै श्रुतिः ।  
> चक्राङ्किताय **दातव्यं**  
> हव्यं कव्यं द्विजोत्तमैः।  
> अ-चक्र-**धारिणं** विप्रं  
> यश् श्राद्धे **भोजयिष्यति** ।  
> रेतो-मूत्र-पुरीषादीन्  
> स पितृभ्यः **प्रयच्छति** ॥

तथा- 

> अग्निनैव तु **संतप्तं**  
> चक्रम् **आदाय** वैष्णवम् ।  
> **दाहयेत्** सर्ववर्णानां  
> हरिसालोक्य-**सिद्धये** ॥  

इत्यादि।  

तथा ब्रह्माण्डे श्रीविष्णुरहस्ये त्रयस्त्रिंशेऽध्याये-  

> श्रावका वासुदेवस्य  
तथैव नटनर्तकाः ।  
> कये च वैष्णवास् तत्र  
> सर्वे चक्रेण लाञ्छिताः ॥  

इति ।  
तत्रैव प्रथमेऽध्याये-  

> वैष्णवा मुनयः पूज्याः  
> पुण्या विष्णु-लक्षण-लक्षिताः ।  
> ध्यायिनो योगनिरताः  
> सदा विष्णु-परायणाः॥  

इति । तत्रैव मोक्षधर्मे उमामहेश्वरसंवादे श्रीवैष्णवमाहात्म्ये-  


> शङ्खचक्राङ्कितान् भक्त्या  
> यः पूजयति मानवः ।  
> स साक्षाद्विष्णुसामीप्यं  
> लभते नात्र संशयः ॥


इत्यारभ्य महता ग्रन्थेनायमर्थः प्रपञ्चितः ।