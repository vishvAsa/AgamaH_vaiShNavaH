+++
title = "०३ खिलानाम् आश्वसनीयता"

+++

## आक्षेपः
> नन्व् अत्र 
> खिलानाम् **अनाश्वसनीयत्वाद्**,  
आम्नातानाम् अन्यत्र विनियोगेनान्यपरत्वात्,  
स्मार्त-विनियोगस्य सतोऽपि श्रौत-विनियोगानुरोधेन नेयत्वाद्,  
विनियुक्त-मन्त्राणां विधि-परत्वायोगाद्,  
अ-विनियुक्तस्य खिलस्याखिलस्य च त्वयैवानभ्युपगमाच्  
चाभिमतासिद्धिर् 

इति चेत्; अतिमन्दमेतत् ।


## खिलाश्वसनीयता

तथा हि - खिलानां तावत् किं खिलत्वमात्राद् अनाश्वसनीयत्वम्?  
अथ तद्-विशेषत्वात्?  

नाद्यः, यज्ञोपवीतादि-मन्त्राणाम् अप्य् अनाश्वास-पदत्व-प्रसङ्गात् ।+++(4)+++  

न द्वितीयः, वैषम्यासिद्धेः । 

### न श्रुति-निषेधः
न ह्य् अत्र प्रत्यक्ष-श्रुति-विरोध--तद्-अभाव-लक्षणं वैषम्यम् अस्ति,  
"ब्राह्मणादिभिश् चक्रादिकं न धार्यम्" इति प्रतिपादयन्त्याः श्रुतेर् अदर्शनात् ।  
तद्-दर्शनेऽपि प्रत्यक्ष--बहु-श्रुत्य्-अन्तर--तत्-सदृश-भगवच्-छास्त्र--महा-भारतादि-विरोधे सत्य्  
अन्य-परतया निर्वाह्यत्वात् । 

न चात्र निषेध-संभवः,  
चक्रादि-धारणस्य दुःखैक-रूपतयोपलभ्यमानस्य राग-प्राप्तत्वायोगेन निषेधाविषयत्वात् ।+++(4)+++  

### न विकल्पः
विधि-प्राप्तत्वे तु विधिर् एव परिपन्थी;  
न ह्य् अत्र विकल्पो ऽपि संभवति,  
एकस्मिन्न् एवाधिकारिणि दुःख--तद्--अ-भाव--रूपयोस् तद्-अयोगात्,  
व्यवस्थापकस्यापि कॢप्तौ गौरवाद् अतिप्रसङ्गाच् च । 

### न स्मृति-विरोधः
> स्मृति--विरोध--तद्-अभावाभ्यां वैषम्यम् 

इति चेत्;  
स्मृत्य्-अन्तर-संगृहीत-श्रुति-विरुद्धायाः स्मृतेर् **एवानुदयात्**;  
उदितायाश् च यथाकथञ्चिद् अ-विरोधेन **नेयत्वात्**;  
अत्यन्त-विरोधे तु विरोधाधिकरण-न्यायेन **परित्याज्यत्वात्** ।+++(4)+++ 

न चात्यन्त-विरोधः,   
सामान्यतो व्रण-करणादि-निषेधस्योत्सर्गापवाद-न्यायेन  
समर्थयिष्यमाणैः श्रुति-स्मृतीतिहास--पञ्च-रात्रैर्  
ऐक-कण्ठ्येन **प्रतिपादितार्थ**-व्यतिरिक्त-विषयत्वात्,  
अन्यथाऽग्नीषोमीय-हिंसादेर् अपि  
"न हिंस्याद्" इत्यादिना निषिद्धत्वेनाधर्मत्व-प्रसङ्गात् । 

### प्रसिद्धिः
> प्रसिद्धि-तद्-अभावाभ्यां वैषम्यम् 

इति चेत्; केयं प्रसिद्धिः?  
किम् अधीतत्वम् एव?  
उत संप्रतिपन्नत्वम्?  
किं वा खिलत्वेन श्रवण-परम्परागतत्वम्?  
यद्वा सूत्रकारादिभिर् उपात्तत्वम्? 

नाद्यः +++(अधीतत्वम् इति)+++, खिलत्व-विरोधात् ।  

#### सम्प्रतिपन्नत्वम्
न द्वितीयः +++(संप्रतिपन्नत्वम् इति)+++, धार्ष्ट्यात् ।  
त्वाम् इव विप्रतिपद्यमानं प्रति तद्-अ-सिद्धेः ।  
"इतः पूर्वं तत्र विप्रतिपत्तिर् नास्ती"ति चेन् न,  
अत्रापि पूर्वे[र्वोत्तरे]षु सत्त्वोत्तरेषु कालेषु  
विप्रतिपत्ति-सद्भावे प्रमाणाभावात्;  
इदानीम् अपि सात्त्विकानां विशिष्ट-देशादि-भाजाम् अपि प्रतिपन्नत्वात् । 

ये पुनः

> हरिबाह्यास्तु बाह्लीकाः  
> न स्मरन्ति हरिं क्वचित्,
> बाह्लीकांस्तु निरीक्ष्य वै 

इत्य्-आदि-महाभारतादि-वचन-प्रतिपन्न--तामस-देश-विशेष-वासिनः,  
येऽपि सात्त्विकेष्व् अपि देशेषु  
कलि-बल-विलसित-तमः-प्राया हरि-बाह्याः,  
तेषां विप्रतिपत्तिर् न दोषाय;  
अन्यथा विप्रतिपत्ति-मात्रेण  
किञ्चित्-करत्वे संप्रति नाना-समय-सङ्कीर्ण-सङ्कुचित--निगम-धर्माश्रय-देशात्  
समधिक-चतुर्-दश-गुण--सुगत-मत-साम्राज्य-देश-वासि-पुरुष-विमति-विहतत्वेन  
वेद-मात्रस्यैव कण्ठ-गत-जीवितत्व-प्रसङ्गात्;+++(5)+++  
इतः पूर्वं विप्रतिपत्त्य्--अ-भावाच् च ।  

यद् अङ्गीकृतम् आयुष्मता  
तद् अपि नूनम् इदं प्रथम-कल्पित-विमति-वश--गतानुगतिक-त्वद्-अधिक--कु-मति-शत-परम्पराभिस्  
त्वत्-पुत्र-पौत्रेषु त्वम् इव  
**जलाञ्जलिं प्राप्स्यति** ।+++(5)+++  

#### खिलत्वम्
न च तृतीयः,  
अननुष्ठातॄणाम्  
अनु[ष्ठानेऽपि]तिष्ठताम् अपि पर-प्रत्यय-शरणानां च  
तच्-छ्रवण-पारम्पर्य-नैरपेक्ष्येण  
तेषु तद्--अ-भावस्याकिञ्चित्-करत्वात्,  
अनुतिष्ठतां तु स्वयं बुभुत्सूनां तत्-पारम्पर्य-सिद्धेर् अवैषम्यात् । 

#### सूत्र-कार-निभ--पाञ्चरात्रिक-ग्रहणम्
चतुर्थस्तु परिशिष्यते।  
तत्र किं सूत्र-कारादिभिर्  
देवानां-प्रियेण रुचि-मात्र-परिगृहीतैः  
पुरुष-विशेषैर् उपादानं विवक्षितम्?  
उताविशेषेणाप्तैर् उपादानम्?  

न प्रथमः, अप्रयोजकत्वात् ।  
स-जातीय--जनान्तर-रुचि-परिगृहीत--पुरुषान्तरानुपात्तत्वेन  
त्वद्-अभिमतस्यापि विलय-प्रसङ्गात् ॥  

न द्वितीयः, अस्मद्-अभिमतेऽपि तत्-सद्भावेन वैषम्यासिद्धेः ।  

> चक्रादि-धारण-विषय-खिलानां  
कैर् आप्तैर् उपादानम् 

इति चेत्,  
आप्ततम-पुरुषोत्तम-दयोदञ्चित--पञ्च-रात्र-संहिता-भेद-कथकैर् महर्षिभिः ।+++(4)+++ 

तस्य च शास्त्रस्य वेदाविरुद्ध-**तत्त्वानुष्ठान-प्रतिपादकत्वात्**,  
क्वाचित्-कानुष्ठान-विरोधस्य प्रत्यक्षैकायन-श्रुति-संवादेन तत्-तच्छाखान्तर-प्रतिनियत-धर्मान्तरवद्-**विकल्पतः परिहरणीयत्वात्**,  
जीवोत्पत्त्य्-आदि-वादस्य जीवाद्य्-अभिमानि-सङ्कर्षणाद्य्-अवतार-विषयत्वेन तत्रैव **सिद्धत्वात्**,  
तस्मिन्नेव शास्त्रे -

> व्याप्ति-रूपेण संबन्धस्  
> तस्याश् च पुरुषस्य च ।  
> स ह्य् अनादिर् अनन्तश् च  
> परमार्थेन निश्चितः ॥  

इत्य्-आदिना जीव-नित्यत्वस्यैव **स्थापनात्**,

> साङ्गेषु वेदेषु निष्ठाम् अलभमानश् शाण्डिल्यः  
> पञ्च-रात्र-शास्त्रम् अधीतवान् 

इत्यादेः

> न हि निन्दा निन्द्यं निन्दितुं प्रवर्तते,  
> अपि तर्हि निन्दिताद् इतरत् प्रशंसितुम् +++(5)+++

इति न्यायेनानुदित-होम-निन्दावद् वा  
ऽर्थानभिव्यक्ति-तात्पर्येण वा  
भूम-विद्योपक्रम-गत--  
तद्-इतर-समस्त-वेदाद्य्-अध्ययनात्म-वेदन-हेतुत्वाभाव-वचनवन् **निर्वाहात्**,  

> अलाभे वेद-मन्त्राणां पञ्चरात्रोदितेन वा 

इति स्मृति-कारानुमतत्वात्,  

महाभारते परश्-शतेषु प्रदेशेषु तत्-प्रामाण्यस्यात्यादेरण प्रपञ्चितत्वाच् च  
प्रामाण्यं दुर्-अपह्नवम् । 

सूत्रितं च तेनैव निखिल-निगम-व्यसन-व्यसनिना  
मति-मन्थान-निर्मथित-निगम-सिन्धु-समुदित--  
महा-भारत--चन्द्र-चन्द्रिका-निकराशेष-मुषित-भुवन-भवनोदर-तिमिरेण  
नारायणेन भगवता बादरायणेन -

> उत्पत्त्य्-असंभवात्,  
> न च कर्तुः करणम् 

इति सूत्रद्वयेन पूर्वपक्षम् उपक्षिप्य

> विज्ञानादि-भावे वा तद्-अ-प्रतिषेधः,  
> विप्रतिषेधाच् च 

इति सिद्धान्तकरणात् ।  
भाष्यादिषु च विस्तरेणेदम् अनुसन्धेयम् ।  

##### पारमेश्वर-संहिता
तत्र च शास्त्रे पारमेश्वर-संहितायां प्रतिष्ठाध्याये चक्र-प्रतिष्ठायाम् -

> तत्-तत्-स्थापन-काले तु  
> तत्-तत्-संज्ञान् मनून् **जपेत्** ।  
> विद्याङ्गताम् इत्य्-आद्यं यत्  
> **पाठयेत्** तद्-विदो जनान् ॥

इति ।

> चमूषच्छ्येन इति च
> प्र ते विष्णो इति तृचौ ।  
> **पाठयेद् बह्व्-ऋचान्** पश्चाच्  
> छाकुनं सूक्तम् एव च ॥
>
> धृतोर्ध्वपुण्ड्रः कृतचक्रेति मन्त्रं ततः परम् ।
> पवित्रं ते विततम् इत्य्-एतन्-मन्त्रं **यजुर्मयान्** ॥
>
> क्षुरोहरेति **सामज्ञान्**  
> पवित्रम् इत्य् अग्निर् इत्य् अपि ।  
> एभिर् वयम् उरुक्रमस्य  
> इत्य् **आथर्वणान्** द्विजान् ॥  
>
> एवं **संस्थाप्य** विधिवन्  
> नवभिः कलशैस् ततः ।  
> **स्नापयेद्** ब्रह्म-सूक्त-स्थैर्  
> मन्त्रैर् अष्टाभिर् एव च ॥

इति ।  
अत्रादाव् एव

> तत्-तत्-स्थापनकाले तु  
> तत्तत्संज्ञान्मनून् जपेद् 

इति वचनाद्  
एषां मुख्यतया संज्ञान्वयेन सुदर्शन-परत्वं ज्ञापितम् ।  

तत्रैव स्नापयेद् इत्य्-अनुवृत्तौ -

> धृतोर्ध्व-पुण्ड्र इति च  
> यातुधानी-गतेन वै ।
> दक्षिणे तु भुजे विप्र  
> इति पश्चिम-गेन वै ॥  
> विष्णुनात्तम् **अश्नन्तीति**  
> वायोर् दिक्-संस्थितेन तु ॥

इति ।  

अत्र "धृतोर्ध्वपुण्ड्रः", "विष्णुनात्तम् अश्नन्ति" इत्य् उभाभ्याम्  
ऊर्ध्व-पुण्ड्र-**धारण**--भगवन्-निवेदितान्न-पानाद्य्-**उपयोगश् च सिद्धः** । +++(4)+++  
तत्-तत्-प्रकरणे च **प्रपञ्चयिष्यामः** ।  
तत्रैव स्नापनाध्याये सहस्र-कलश-स्नपने -

> पौरुषेण तु सूक्तेन  
> समस्तेन शनैश् शनैः ।  
> स्नापयेद् देव-देवेशं  
> मध्य-स्थ-नवकेन तु ॥  

यद् वा

> सर्वस्य वशिनम् इत्य्-आद्यैर् मनुभिः क्रमात् ।  
> महोपनिषद्-अन्त-स्थैर् दिक्-स्थितैः कलशाष्टकैः ॥  
> एक एव नारायणः इति मध्य-गतेन तु ॥

इति ।  

अत्र ब्रह्म-सूक्तम् इति महोपनिषन्-मध्य-गताः सहस्र-शीर्षेत्याद्या एकोनविंशति-मन्त्राः;  
[तत उ] तत्रोपरितनाष्टौ मन्त्राः  
"सर्वस्य वशिनम्" इत्य्-आद्याः ।  
तत्र "दक्षिणे तु भुजे विप्रः" इति पञ्चमो मन्त्रः ।  
"एक एव नारायणः" इति महोपनिषद्-आद्यो मन्त्रः ।  

###### सुदर्शन-वाच्यता
अत्र नारायण-पराणाम् अपि पुरुष-सूक्त-महोपनिषद्-आदीनां  
सौदर्शनेष्व् अपि कर्मसु **विनियोगः**  
सु-दर्शनस्यापि सङ्कर्षणादिवद् वासुदेवात्मकत्वस्य  
तस्मिन्न् एव शास्त्रे  
अहिर्-बुध्न्य-संहितायाम् ऐदम्-पर्येण **प्रतिपादनाद् उपपन्नः** ।  
वासिष्ठ-संहितायां **चोक्तम्** -

> न हेतिर्, नाङ्गकमयं,  
> परमात्मेति नः श्रुतम् 

इत्य्-आदि ।   
तन्त्रान्तरानुसारिभिश् चोक्तम्

> चक्राभिधानो हरिर् 

इति । 
एवं स्थिते  
"परम-व्योम-निलयो भगवन्-नित्य-किङ्करः" इत्य्-आदीनाम् अहिर्-बुध्न्य-संहितादि-गतानाम् एव **विरोध-परिहाराय**  
क्वचित् सुदर्शनादि-शब्दानां भगवच्-छरीर-भूत-जीव-विशेष-**क्रोडी-कारेणं** भगवति **वृत्तिर् अङ्गीक्रियते** ।  

यथा प्रतर्दन-विद्यायां  
प्रसिद्धेन्द्र-लिङ्ग-भूत-त्वाष्ट्र-वधाद्य्--अ-साधारण-विशेषणोपादान-वशेन  
प्रसिद्धेन्द्र-शरीरकः परमात्मोपास्य  
इति निर्णीयते, तद्वद् अत्रापि ।  

एवं च सति विशेष्याभिप्रायेण, विशिष्टोपास्याभिप्रायेण वा

> न हेतिर् नाङ्गकम् अयम् 

इत्य्-आदिकम् उक्तम्;  
विशेषणांशमात्राभिप्रायेण प्रकरणान्तरे

> भगवन्-नित्य-किङ्करः 

इत्य्-आदिकम् उक्तम् इत्य् अलम् अतिप्रसङ्गेन ।  

###### उत्सवाध्याये
तत्रैव पारमेश्वरसंहितायाम् उत्सवाध्याये दमनकोत्सव-स्नपने 

> कं धृतो वै

इति । तत्रैव रक्षार्थे चूर्णलपने --

> दक्षिणे तु भुजे विप्रः  
> इति **प्राक्**-संस्थितेन तु ।  
> निचिक्षेप सुषणम् इति **वह्नि**-गतेन तु ॥
> प्रते विष्णो अब्-ज--चक्रे  
> इति **याम्य**-गतेन तु ।  
> एभिर् वयमुरु-क्रमस्येति **यातुधान**-गतेन तु ॥
> धृतोर्ध्वपुण्ड्रः कृत-चक्रेति **पश्चिम**-गतेन तु ।  
> पवित्रमित्यग्निरिति ततो वायुगतेन तु ॥  
> चरणं पवित्रं विततम् इति **सोम**--गतेन तु ।  
> लोकस्य द्वारम् अर्चिमद् इति **रुद्र**-गतेन तु ॥  
> मन्त्रैर् एतैस् तु चाष्टाभिर्  
> अन्यैस् सौदर्शनैस् तथा ।  
> संस्थाप्य मध्यकुम्भेन  
> शुद्धोदैर् अभिषिच्य च ॥  

एवम् एकस्याम् एव संहितायाम्  
अनेकेष्व् अध्यायेषु सौदर्शनतया विनियोगो दृष्टः ।  

##### विष्णु-तत्त्वम्
तथा बह्वीष्व् अपि संहितासु तेषां विनियोगो दृश्यते ।  
तथा हि - विष्णु-तत्त्वे चर्यापादे षष्ठे पटले -

> दिव्यान्तरिक्ष-भौमानाम्  
उत्पातानां प्रशान्तये।  
प्रत्यृचं जुहुयाद् आज्यं  
पुंसूक्तेन शतं शतम् ॥
> 
> सर्वस्य वशिनेत्याद्यैश्  
> चतुर्भिश् च शतं दधि ।  

> दक्षिणे तु भुजेत्य्-आद्यैश्  
> चतुर्भिश् चापि तण्डुलैः ॥

इति ।  

##### कालोत्तर-संहिता
कालोत्तर-संहितायां सुदर्शन-समाराधनाध्याये -

> एवं प्रासाद-शिखरे  
> चक्रं संस्थापयेद् बुधः ।  
> द्वादशारम् अथाष्टारं  
> षडरं वा महामते ॥  
संस्थाप्य विधिवत् प्राग्वत्  
पश्चात्-कुम्भैर् द्वादशभिः क्रमात् । 

> दक्षिणे तु भुजे विप्र  
> इति क्षीरेण सेचयेत् ॥

> निचिक्षेप सुषणमिति  
> दध्ना स्नापयेत् ततः । 

> प्रते विष्णो इत्यनेन  
> घृतेन ह्यभिषेचयेत् ॥

> एभिर् वयम् उरुक्रमस्य  
> मधुना स्नापयेद् बुधः 

> धृतोर्ध्वपुण्ड्रः कृतचक्रेत्य्  
> ऐक्षवेण रसेन तु ॥

> पवित्रम् इत्य् अग्निर् इति  
> पञ्चगव्येन सेचयेत् ॥

इति ।  

##### श्रीविष्णुमन्दिरम् 
श्रीविष्णुमन्दिरे --

> प्रत्यङ्गिरं शिखाशीर्षं  
> ब्रह्मसूक्तं तथैव च ।  
> वैष्णवं पौरुषं चैवम्  
> अन्यान् मङ्गलवाचकान् ॥

इति ।  
तथा - 

> सूक्तं तु परमात्माख्यं  
> वैष्णवं सूक्तमेव च ।  
> अध्यापयेत् पौरुषं च  
> ध्रुवा द्यौरिति वाचयेत् ॥

इति ।  

अत्रापि ब्रह्म-सूक्त--परमात्म-सूक्त-शब्दाभ्यां  
महोपनिषत्-पठितम् एकोन-विंशति-मन्त्रात्मकं ब्रह्म-सूक्तमेव परिगृहीतम्,  
शब्दतो ऽर्थतश्च प्रत्यभिज्ञानात् ।  

##### आनन्दाख्यसंहिता
आनन्दाख्यसंहितायां प्रतिष्ठाध्याये -

> मत्-षड्-अक्षर-मन्त्रेण  
> गोघृतेनैव देशिकः ।  
> पुरुषाध्यात्म-सूक्तैश् च  
> महोपनिषदं तथा ॥  
> श्रीसूक्तं तु जपंस् तत्र  
> रात्रिशेषं नयेद् बुधः ।

इति ।  

अत्र श्रीसूक्तस्य जप-विधिर्  
मङ्गलतमत्वात्,  
भगवत्-पत्नीत्वेन भगवत्-सह-धर्म-चारिणी-विषयत्वात्,  
परमात्म-देवताकत्वस्य कैश्चिद् अनुस्मृतत्वाच् च ।  

##### श्रीविष्णुतन्त्रम्
तथा श्रीविष्णुतन्त्रे चतुःपञ्चाशत्तमेऽध्याये - 

> पुरुषाध्यात्मसूक्तं च महोपनिषदं तथा

इति ।  

##### उपसंहारः
एवम् आप्त-प्रणीत-भगवच्-छास्त्र-**विनियोगात्**  
कल्प-कार-विनियुक्त--यज्ञोपवीतादि-मन्त्राणाम् इव  
खिलानाम् अपि श्रुतित्वम् **असंदिग्धम्** ।  
एतेन महोपनिषदः कैश्चिद् अनुदाहृतत्व-चोद्यम् अपास्तम् ।  

#### वेदान्ति-ग्रहणम्
कति कति दृश्यन्ते भाष्यकारादिभिर् **अनुपात्ता** उपनिषदः ।  
न केवलं भगवद्-रामानुज-मुनिभिर् एव महोपनिषद् **उपात्ता**,  
अपि तु तत्-परमाचार्यैर् भगवद्-यामुन-मुनिभिर् अपि  
पुरुष-निर्णये **समुपात्ता** ।  
**न** चैवम् एक-सिद्धान्त-निष्ठैर् एव अभियुक्तैः तद्-**उपादानम्**,  
अपि तु तद्-विरुद्ध--सन्-मात्र--ब्रह्म--भेदाभेद-निष्णातैर् यादव-प्रकाशैर् अपि  
भगवद्-गीता-भाष्ये ऽष्टमेऽध्याये;  
तथा तन्-मतानुसारिभिर् नारायणाचार्यैर् अपि  
तत्त्व-निर्णये श्रुति-तात्पर्य-निर्णयाधिकारे  
सोपबृंहण-नाना-विध-श्रुति-शिखर-निकरोदाहरणावसरे महोपनिषदाद्यान् -  

> एक एव नारायणः 

इत्य्-आदिकांश् चतुरो मन्त्रान् **उदाहृत्य**,  

> > एषा चोपनिषत्
>
> > एतौ द्वौ विबुधश्रेष्ठौ  
> प्रसादक्रोधजौ स्मृतौ ।  
> तदादर्शित-पन्थानौ  
> सृष्टि-संहार-कारकौ ॥  
>
> इत्य्-आदिभिर् इतिहासैः, 
>
> > तत्-क्रोध-संभवो रुद्रः  
> प्रसादाच्च पितामहः, 
>
> > यस्य प्रसाद-जो ब्रह्मा  
> रुद्रश्च क्रोधसंभवः 
>
> इत्य्-आदिभिः पुराणैश् चोपबृंहितेत्य् उक्तम् ।  

एवं खिलानाम् अनाश्वसनीयत्वाद् इति जल्पितं **प्रत्युक्तम्** ।
  

