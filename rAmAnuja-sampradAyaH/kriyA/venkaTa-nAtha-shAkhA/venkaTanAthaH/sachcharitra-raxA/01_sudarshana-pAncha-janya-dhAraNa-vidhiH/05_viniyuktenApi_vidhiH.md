+++
title = "०५ विनियुक्तेनापि विधिः"
+++


यत् तु

> खिलानाम् अ-खिलानां वा सर्वेषां  
> सौदर्शने कर्मणि, ततोऽन्यत्र च विनियोगस्याभ्युपगतत्वाद्  
> विनियुक्तानां च मन्त्राणां विधि-परत्वायोगाद् अभिमतासिद्धिर्

इति, तदपि विचारणीयम् ।  
किं मन्त्रत्वाद् एव विधि-परत्वासिद्धिः?  
उत विनियुक्तत्वात्?  
यद् वा विनियुक्तत्वे सति मन्त्रत्वात्?

न प्रथमः +++(मन्त्रत्वाद् इति)+++, यच् छब्दाद्य्-अनुपहत-विधि-शक्तीनां मन्त्राणां विधिपरत्वस्य  
मीमांसकैर् एव स्वीकृतत्वात् ।

> वसन्ताय कपिञ्जलान् आलभते

इत्य्-आदिषु [मन्त्रत्व-प्रसिद्ध्या]  
मन्त्रत्वं विधि-परत्वं च वर्णितं मीमांसकाचार्यैः ।

न द्वितीयः +++(विनियुक्तत्वाद् इति)+++,

> यं यं क्रतुम् अधीते  
> तेन तेनास्येष्टं भवति

इति तत्-तत्-क्रतु-फल-तुल्य-फल-प्राप्त्यर्थे जपाध्ययने विनियुक्तस्यापि ब्राह्मण-भागस्य  
तत्-तद्-विधि-परत्वानपायात्,+++(5)+++  
अन्यथा क्रतूनाम् एव निर्मूलत्व-प्रसङ्गात् ।

न च तृतीयः +++(विनियुक्तत्वे सति मन्त्रत्वाद् इति)+++,  
विनियुक्तत्व-मन्त्रत्वयोर् द्वयोर् अपि विधि-शक्ति-विरोधित्वाभावे  
समुच्चितयोर् अपि तयोस् तद्विरोधित्वे प्रमाणाभावात् ।

> विनियुक्तानां मन्त्राणां विधिपरत्वं न दृष्टम्

इति चेन् न,

> वसन्ताय कपिञ्जलान् आलभते

इत्य्-अस्यैव कृत्स्न-वेद-जपाद्य्-अनुप्रवेशेन विनियुक्तस्य मन्त्रस्यापि  
विधि-परत्व-स्वीकारात् ।

उक्तं च भगवता शौनकेन -

> शौनकोऽहं **प्रवक्ष्यामि**  
> नित्यं विष्ण्व्-**अर्चनं** परम् ।  
> प्रवर-[पान्थ]पान्तम् अन्धसो  
> **ऽधीत्यर्धर्च**-विधानतः ॥

> प्रवः[पान्थ]पान्तम् अन्धसो ऽधीयाय  
> ते महेश्वराय विष्णवे ऽर्चते

इत्य् अयम् अर्धर्चो ह्य् अच्छावाक-शस्त्रतया द्वादशाहे **विनियुक्तः** ।

## अविधित्व-कारणम्
येषु तु मन्त्रेषु विधि-परत्वं **न दृश्यते**  
तेष्व् अपि **न** विनियुक्तत्वेन, मन्त्रत्वेन, तत्-समुदायेन वा  
विधि-परत्वम् **अपक्रान्तम्**, अपि त्व् अनुवाद-लिङ्ग-प्राप्तार्थत्वादिभिः ।

न ह्य् एष्व् अपि मन्त्रेषु  
तैर् एव विधिपरत्वाभावस् स्यात्,  
सर्वानुवाद-लिङ्गत्वस्याप्राप्तार्थत्वस्य विद्यमानत्वात् -

> यद् आग्नेयो ऽष्टाकपालः

> उपरि हि देवेभ्यो धारयति

इत्यादिषु ।

## विधि-सलक्षणम्
असूत्रयच्च भगवान् जैमिनिः -

> वचनानि त्व् अपूर्वत्वाद्

इति,

> विधिस् तु धारणे ऽपूर्वत्वाद्

इति च । आह च भगवान् बादरायणः -

> विधिर्वा धारणवद्

इति ।

## दक्षिणे तु भुजे विप्रः

> दक्षिणे तु भुजे विप्रो  
> (**बिभृयाद्** वै सुदर्शनम् ।  
> सव्ये तु शङ्खं बिभृयाद्  
> इति ब्रह्म-विदो **विदुः** ॥)  

इत्यत्र बिभृयाद् इति विधिर् एव प्रतीयते ।  
अयम् अस्यार्थः -  
यो विप्रः ब्राह्मणः,  
स भगवच्-चिह्न-भूतं सुदर्शनं शङ्खं च बिभृयात् ।  
तथा सति हि विप्रत्वानुरूपं कृतं भवतीति भावः ।

> विष्णुं क्रान्तं वासुदेवं विजानन्  
विप्रो विप्रत्वं गच्छते तत्त्व-दर्शी

इति वचनात् तस्य तत्त्व-दर्शित्वं हि सिद्धम् ।  
ततश् च

> सर्वान्तरात्मत्वेन सर्वशेषिणं वासुदेवं  
विशेषतो यथावस्थितं जानन्  
ब्राह्मणः स्वात्मनः शेषत्वानुरूपं शेषिणो वासुदेवस्य लाञ्छनं  
चक्रं शङ्खं च बिभृयाद् इति वेदवित्-सिद्धान्तः,

इति ।

ब्रह्म-शब्देन पर-ब्रह्म-विवक्षायाम् अपि  
**फलितो** ऽयम् एवार्थः ।

### नित्यत्वम्
अस्य चैवम् अ-कामो[पनिबन्ध]पाधि-निबद्ध--विधि-प्राप्तत्वान्  
नित्यत्वं सिद्धम्,+++(5)+++  
विप्र इति निर्देशेनैव नियोज्याकाङ्क्षा-शान्तेः नियोज्यान्तर-कल्पनानवकाशात् ।  

यद्य् अपि चास्योपासनाङ्गत्वं श्रुत्य्-अन्तरे प्रतीतम्;  
तथाऽपि ज्योतिष्टोमादीनाम् इव नित्यत्वम् अपि न विरुध्यते,  
विनियोगभेदात् ।+++(4)+++  

उपवीतादिवद् इति हि स्मरन्ति ।  

भगवच्-छास्त्रोक्त-काल-विशेषादिकम् अपि  
न नित्यत्व-विरुद्धम्,  
वसन्ताष्टवर्षादिवत् ।

### नेतर-प्रतिषेधः
> ब्राह्मणस्य विशेषेण  
वैष्णवस्य विशेषतः 

इत्यपि वचनं न ब्राह्मण-मात्रस्यावश्य-कर्तव्यत्वाद् इतर-प्रतिषेध-परम्,  
अपि त्व् अकरणे प्रत्यवायलाघवपरम् ।+++(4)+++ 

सामान्यतो ऽसत्य-वचन-निषेधे ऽप्य्  
आहिताग्नौ

> तस्माद् आहिताग्निर् नानृतं वदेद् 

इति निषेध-वचनम्  
आहिताग्नेर् अ-सत्य-वचने प्रत्यवाय-भूयस्त्वम्  
अन्यस्यासत्य-वचने प्रत्यवायाल्पत्वं च ज्ञापयति,  
न पुनर् अन्यस्यासत्य-वचनम् अनुमन्यते; तद्वदत्रापि ।+++(5)+++  

### फल-काङ्क्षायाम् अपि नित्यत्वम्
न च वाच्यं - 

> धारणे फल-विशेषस्योदाहरिष्यमाणानेक-श्रुति-सिद्धत्वाद्  
विध्य्-अपेक्षितस्य च रात्रि-सत्र-न्यायेन वाक्य-शेष-श्रुत्य्-अन्तराद्य्-अवगतस्य हानायोगेन  
> विश्वजिन्-न्यायानवतारात्  
> कामाधिकारत्वे च प्रवृत्ति-शैष्य-हेतौ संभवति  
> नित्यत्व-कल्पनायोगात्
>
>> दक्षिणे तु भुजे विप्रः
>
> इति फलनिर्देश-रहित-विधि-वाक्येऽपि  
श्रुत्य्-अन्तर-सिद्धम् एव फलम् 

इति; उक्तोत्तरत्वात्,
निराकाङ्क्षस्य नित्यत्वेन स्मृतस्य  
फलान्तरापेक्षानियमाभावत् ।

विनियोग-भेदात् तु  
मोक्षाधिकारे नित्य-कर्मान्वयस्येव  
निःश्रेयस-साधन-सह-कारित्वम् अप्य् **उपपद्यत** एव ।  

### मुमुक्षवे नित्यम्
अस्तु वोपासनाङ्गत्वेनास्य तद्-एक-फलत्वम् ।  
तथाऽपि मुमुक्षुणा तावद्-उपासकेनावश्यं **कर्तव्यम्** इति सिद्धम्,  
अङ्गाननुष्ठाने ऽङ्गिनो वैकल्यात् ।  

### क्षत्रियाद्य्-अधिकारः
अत्रापि विप्रवचनं न क्षत्रियादि-व्यवच्छेदार्थम्;  
तेषामपि वचनान्तरेण विहितत्वात् । यथा -

> अष्टवर्षं ब्राह्मणम् उपनयीत,  
> तम् अध्यापयेत्,
> युक्तश् छन्दांस्य् अधीयीत  
> मासान् विप्रो ऽर्ध-पञ्चमान् 

इत्य्-आदिषु ब्राह्मण-विप्र-शब्दौ  
न क्षत्रियाद्य्-अध्ययन-निवारणाय प्रयुक्तौ,  
क्षत्रिय-वैश्ययोर् अप्य् उपनीतयोर् अध्ययनस्य सिद्धत्वात् ।  

ततश् च प्रकृष्टाधिकारित्व-मात्राद्  
अ-करणे प्रत्यवाय-भूयस्त्वाच् चात्र विशेष-निर्देशः ।  

### तु-शब्दः
तु-शब्दो ऽवधारणार्थः;  
दक्षिण एव सुदर्शनं सव्य एव शङ्खम् इत्य् अर्थः ।  

यद् वा दक्षिण-सव्य-शब्द-प्रयोग-नैष्फल्यायोगाद् एव नियम-सिद्धेः

> मूले बाह्वोः 

इत्य्-आदि-वाक्यान्तर-प्रतिपन्न-भुजांश-विशेषद्योतनार्थस् तु-शब्दः ।  

### वै, ब्रह्म-विदो विदुः
वै-शब्देन प्रसिद्धता-संप्रतिपत्तिरेव सिद्धा ॥

> ब्रह्म-विदो विदुर् 

इत्य् अपि पर-ब्रह्म-भूत--परम-पुरुष-प्रतिपादक-वेद-वित्--  
सिद्धान्त-प्रसिद्धि-परम् एवेति।

## धृतोर्ध्व-पुण्ड्रः …

(धृतोर्ध्व-पुण्ड्रः कृत-चक्र-धारी  
विष्णुं परं **ध्यायति** यो महात्मा ।  
स्वरेण मन्त्रेण सदा हृदि **स्थितं**  
परात् परं यन् महतो महान्तम् ॥)

तथा कठ-शाखायाम् "धृतोर्ध्वपुण्ड्रः" इत्यादि ।  
अत्रोर्ध्व-पुण्ड्रादिवच् चक्रादि-धारणस्यापि **ध्यानाङ्गत्वं स्पष्टम्** ।  
अत्र चक्र-शब्दो वचनान्तर-विहित-शङ्खादेर् अप्य् **उपलक्षणार्थः** ।  

व्यापनशीलत्वाद् **विष्णुः**;  
तेनाप्य् अन्तर्यामित्वे तात्पर्याच्  
**छेषित्वं सूचितम्** ।

> परं परात् परम् 

इत्य् उभाभ्याम् अशुद्धेभ्यस् संसारिभ्यश्  
शुद्धेभ्यो ऽसंसारिभ्यश् च **व्यावृत्तिः** ।  
यद् वा **परम्** इति केवल-पर्यायः ।  
**विष्णुं** केवलं **ध्यायीतेत्य्** अर्थः ।  

**महतो महान्तं** -  
स्वरूपतो गुणतो वा ये पदार्था उत्कर्षवन्तस्  
तेभ्यस् सर्वेभ्यो ऽप्य् अतिशयितोत्कर्षवन्तम् इत्य् अर्थः ।  
यद्वा सर्वेभ्यः पृथुभ्यः पृथुतरम् इत्यर्थः ।  


सदा हृदि स्थितं परात् परं यद् इति पृथग्वाक्यम्,  
ततश्च **यच्** छब्दस् सामान्यतो वस्तुमात्रत्वेनानुवदति;  
अन्यथा लिङ्ग-विरोधात् ।  

तम् एवं-भूतं **विष्णुं**  
तत्-प्रतिपादकेन **स्वरेण** -  
**स्वर**-प्रधानतया स्वर-शब्द-निर्दिष्टेन प्रणवाख्येन मन्त्रेण  
यो महात्मा ध्यायति  
स भगवत्-प्राप्ति-विरोधिभ्यः सर्वेभ्यः पापेभ्यो **मुच्यत** इति वाक्यशेषार्थः ।  
**स्वर**-प्रधानतया स्वरत्वं चाम्नातं प्रणवस्य -  

> यद् वेदादौ स्वरः **प्रोक्तो**  
> वेदान्ते च **प्रतिष्ठितः**

इति । एकायनब्राह्मणे च -

> ओङ्कारः स्वरः  
> मकारो व्यञ्जनं  
> यः स्वरस् सा प्रकृतिः 

इति स्वरप्राधान्यमेवोक्तम् ॥  

अयम् अत्र विध्यर्थः - सर्वपापप्रमोक्षकामः ऊर्ध्वपुस्फुक्रादिधारी प्रणवेन प्रतिपादकेन विष्णुं ध्यायेदिति ।  
यो महात्मा स ध्यायेदित्यनध्याहारेण वा योजना;  
यो ध्यायति स महात्मा भवेदिति वा वचनव्यक्तिः ॥