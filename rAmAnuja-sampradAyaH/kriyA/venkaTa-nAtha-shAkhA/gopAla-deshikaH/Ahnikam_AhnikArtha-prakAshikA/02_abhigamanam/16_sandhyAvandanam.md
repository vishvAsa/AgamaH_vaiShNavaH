+++
title = "१६ सन्ध्यावन्दनम्"

+++
<details open><summary>विश्वास-प्रस्तुतिः</summary>

ततः द्विराचम्य,  
</details>

<details><summary>मूलम्</summary>

ततः द्विराचम्य, 
</details>



<details><summary>आह्निकार्थप्रकाशिका</summary>

प्रातस्सन्ध्योपास्तिप्रकारम् आह - **तत** इति ।  
सन्ध्योपासन-नित्यत्व-प्रमाणानि  
श्रीपाञ्चरात्ररक्षायां तत्तन्निबन्धनेषु च  
बहुधा उदाहृतानि ।  

पाद-प्रक्षालन-पूर्वकाचमन-द्वय-प्रमाणम्  
आचमन-प्रकरणे  
पूर्वं प्रदर्शितम् ।  

कर्मप्रदीपे -

> देवार्चने जपे होमे  
स्वाध्याये श्राद्धकर्मणि ।  
स्नाने दाने तथा ध्याने  
प्राणायामास् त्रयस् त्रयः ॥  
आदाव् अन्ते च गायत्र्याः  
प्राणायामास् त्रयस् त्रयः ।  
सन्ध्यायाम् अर्घ्यदाने च  
प्राणायामैकम् उच्यते ॥  
>
> अङ्गुष्ठानामिकाभ्यां तु  
तथैव च कनिष्ठया ।  
प्राणायामस् तु कर्तव्यो  
मध्यमां तर्जनीं विना ॥ 

बृहस्पतिः -

> बद्ध्वासनं नियम्यासून्  
स्मृत्वा चर्ष्यादिकं तथा ।  
सन्निमीलित-दृङ्-मौनी  
प्राणायामं समाचरेत् ॥ 

संवर्त :- 

> प्रणवेन तु संयुक्ता  
व्याहृतीस् सप्त नित्यशः ।  
गायत्रीं शिरसा सार्धं  
मनसा त्रिः पठेत् द्विजः ॥ 

योगयाज्ञवल्क्य :- 

> पूरकः कुम्भको रेच्यः  
प्राणायामस् **त्रिलक्षणः** ।  
नासिकाकृष्ट उच्छ्वासो  
ध्मातः **पूरक** उच्यते ॥  
**कुम्भको** निश्चलश्वासो  
रेच्यमानस्तु **रेचकः** ।  
कुम्भकेन **जपं कुर्यात्**  
प्राणायामस्य लक्षणम् ॥  
शनैर् नासापुटे वायुम्  
**उत्सृजेन्** न तु वेगतः ।  
**न कम्पयेच्** छरीरं तु  
स योगः परमो मतः ॥ 

अत्रिः -

> दक्षिणघ्राण-रन्ध्रेण  
**रेचयेत्** प्रथमं द्विजः ।  
प्राणायामेऽथ वामेन  
नासारन्ध्रेण **पूरयेत्** ।  
तं वायुं धारयेच् छक्यं  
दक्षिणेनाथ रेचयेत् ॥ 

इत्यादीनि रत्नाकर-स्थ-वचनान्य् अत्र भाव्यानि । 
</details>

[[85]]



<details open><summary>विश्वास-प्रस्तुतिः</summary>

"श्रीभगवदाज्ञया भगवत्प्रीत्यर्थं प्रातस्सन्ध्यामुपासिष्य"  
इति **सङ्कल्प्य**  
"कृतञ्चे"त्यादि-सात्त्विकत्यागं **कृत्वा**,  
भगवन्तं श्रीभूमिनीलासमेतं **ध्यात्वा**
</details>

<details><summary>मूलम्</summary>

श्रीभगवदाज्ञया भगवत्प्रीत्यर्थं प्रातस्सन्ध्यामुपासिष्य इति सङ्कल्प्य कृतञ्चेत्यादिसात्त्विकत्यागं कृत्वा, भगवन्तं श्रीभूमिनीलासमेतं ध्यात्वा
</details>



<details><summary>आह्निकार्थप्रकाशिका</summary>

**प्रातस्सन्ध्यामुपासिष्ये इति सङ्कल्प्ये**ति । 

> प्रीत्यर्थं देवदेवस्य  
श्रीशस्य जगतीपतेः ।  
नित्यकर्माणि कुर्वीत  
तथा नैमित्तिकान्यपि ॥  
ततस् सम्यक् द्विराचम्य  
प्रणम्य गरुडध्वजम् ।  
शुचौ देशे समासीनः  
प्राङ्मुखोदङ्मुखोऽपि वा ॥  
प्रातस्सन्ध्याम् उपासिष्ये  
प्रीत्यर्थं श्रीपतेरहम्  
इति सङ्कल्प्य मनसा  
प्रातस्सन्ध्यां समाचरेत् 

इति वासिष्ठसंहितावचनान्यत्रानुसन्धेयानि । 

> आयम्यासून् करिष्ये सकलशुभकृते यज्ञसूत्र-प्रतिष्ठां  
> सङ्कल्प्येत्थम् …

इत्युक्त्वा 

> … विविध-मुनिमतां यज्ञसूत्रप्रतिष्ठाम् 

इत्यभिधानात् धर्मशास्त्रसूत्रविहितकर्मसु  
"तत्तत्कर्म करिष्ये" इति सङ्कल्प एवाचार्यपादाभिप्रेतः शिष्टाचारसिद्धश्च । तदुक्तम् - 

> स्वसूत्रविहितम् एव सन्ध्योपासनादिकं कर्तुम् उचितम् 

इति ।  

एतेन, 

>> ओं  
>> भगवन् नित्येन प्रातस्-सन्ध्योपासनेन भगवत्-कर्मणा  
>> भगवन्तम् अर्चयिष्यामि 
>
> +इति सङ्कल्पं,  
> बलमन्त्रं+++(=भगवतो बलेन, भगवतो वीर्येण …)+++,  
>
>> भगवान् एव स्वकीयेनैव कल्याणतमेन प्रातस्-सन्ध्योपासनेन  
>> +अखिल-परिजन-परिच्छदान्वितं स्वात्मानं  
>> स्वयम् एव प्रीतं कारयितुम् उपक्रमते, 
>
> इति च सात्त्विकत्यागं कृत्वा,  
> एवं तत्र तत्र सङ्कल्प-सात्त्विकत्यागाव् अवगन्तव्याव्  

इत्य् अपरोक्तं परास्तम् । 

> विशुद्ध-परिवारस्य  
> -नित्यं शुद्धा हरेः क्रिया 

इति शुद्ध-याजि-विचारे  
स्वोदाहृत-भरद्वाज-संहिता-वचनेन  
पूर्वं स्नान-प्रकरणोक्त-युक्त्या च  
इज्यायाम् एव  
परिजन-परिच्छदान्वित-प्रीत्य्-उद्देश्यकानुष्ठानावगमात्,  
क्रियान्तरे भगवत्-प्रीत्य्-उद्देश्यकानुष्ठानस्य तत्र तत्राचार्यपादोद्घोषितत्वाच् च । 

[[86]]

भरद्वाजः -

> प्रारभ्यातारकाज्योतिर्  
आभानूदयदर्शनात् ।  
प्रातस्-सन्ध्येत्य् अभिहिता  
स्वाध्यायैश् च महर्षिभिः ॥  
>
> सूर्यस्यास्तमयात् पूर्वम्  
आरभ्यातारकोदयात् ।  
सायं सन्ध्येति सा मध्यम्  
एतयोर्मध्यमा स्मृता ॥ 

विष्णुपुराणे - 

> सन्ध्या मुहूर्तमात्रा वै  
> ह्रासवृद्धी न कारणम् 

इति रत्नाकरस्थवचनानि । यत्तु 

> द्विघटी तूदयात्पूर्व-  
प्रहरार्धं तथोपरि ।  
सन्ध्याकालस् स विज्ञेयो  
ह्य् अन्यथा लङ्घनं स्मृतम् ॥ 

इति तद्-गौण-कालाभ्यनुज्ञापरम् । तदाह वृद्धमनुः -

> न प्रातर् न प्रदोषञ् च  
सन्ध्याकालोऽतिपद्यते ।  
मुख्यकल्पो ऽनुकल्पश् च  
सर्वस्मिन् कर्मणि स्मृतः ॥ 

मध्याह्न-सन्ध्या-गौण-कालमाह दक्षः - 

> अध्यर्धयामाद् आसायं  
> सन्ध्या माध्याह्निकीष्यते ।

इत्याह्निक-काण्डस्थ-वचनानि चात्र भाव्यानि ।
</details>



<details open><summary>विश्वास-प्रस्तुतिः</summary>

पूर्वं पुण्ड्राधारणे उदकोर्ध्वपुण्ड्रं धृत्वा 
</details>

<details><summary>मूलम्</summary>

पूर्वं पुण्ड्राधारणे उदकोर्ध्वपुण्ड्रं धृत्वा 
</details>

 

<details><summary>आह्निकार्थप्रकाशिका</summary>

कर्माङ्गोर्ध्व-पुण्ड्र-धारणानुपपत्तौ कर्तव्यम् आह **पूर्वमि**त्यादिना । 

> जपकाले मृदा धार्यं सन्ध्या-कालेषु वारिणा 

इति ब्रह्मकैवर्तवचनम् अत्र प्रमाणम् । 
</details>

## मार्जनम्

<details open><summary>विश्वास-प्रस्तुतिः</summary>

आपोहिष्ठेति मन्त्रस्य  
सिन्धुद्वीप ऋषिः, देवी गायत्री छन्दः, आपो देवता इति, 

> शिरो-जिह्वा-हृदयेषु  
> सर्वत्र ऋषि-छन्दो देवताः न्यसेत् ।

इत्युक्तरीत्या ऽनङ्गुष्ठाभिर् अङ्गुलीभिर् न्यस्य,  
"प्रोक्षणे विनियोग" इत्य् उक्त्वा  
वामहस्तेन तोयं संस्पृश्य,  

देवतीर्थेनोर्ध्वमुखेन शिरसि प्रणवेनैकवारं,  
समस्तव्याहृतिभिर् एकवारं,  
गायत्र्या च एकवारं,  

प्रणवादिभिः आपोहिष्ठेत्य्-आदिभिः प्रत्येकं सम्प्रोक्ष्य  
"ओम् यस्य क्षयाय जिन्वथे"ति पादद्वये सम्प्रोक्ष्य,  
"ओं आपो जनयथा च न" इति पुनश्शिरसि प्रोक्ष्य,  
समस्तव्याहृतिभिर् आत्मानं परिषिच्य,  
</details>

<details><summary>मूलम्</summary>

आपोहिष्ठेति मन्त्रस्य सिन्धुद्वीप ऋषिः, देवी गायत्री छन्दः, आपो देवता इति, 

> शिरोजिह्वाहृदयेषु सर्वत्र ऋषिछन्दो देवताः न्यसेत् । 

इत्युक्तरीत्यानङ्गुष्ठाभिरङ्गुलीभिर्न्यस्य, प्रोक्षणे विनियोग इत्युक्त्वा वामहस्तेन तोयं संस्पृश्य, देवतीर्थेनोर्ध्वमुखेन शिरसि प्रणवेनैकवारं, समस्तव्याहृतिभिरेकवारं, गायत्र्या च एकवारं, प्रणवादिभिः आपोहिष्ठेत्यादिभिः प्रत्येकं सम्प्रोक्ष्य ओम् यस्य क्षयाय जिन्वथेति पादद्वये सम्प्रोक्ष्य, ओं आपो जनयथा च न इति पुनश्शिरसि प्रोक्ष्य, समस्तव्याहृतिभिरात्मानं परिषिच्य, 
</details>



[[88]]

<details><summary>आह्निकार्थप्रकाशिका</summary>

**आपोहिष्ठेति मन्त्रस्ये**त्यादि । अत्र हारीतः - 

> मार्जनार्चन-बलि-कर्म-होम-भोजनानि देवतीर्थेन कुर्यात् 

इति । एतेन विखनस्-सूत्रोक्ताग्नि-तीर्थेन वेत्यपरोक्तं परास्तं,  
देवतीर्थेनैव शिष्टाचारात्  
विखनस्-सूत्रोक्तस्य तत्-सूत्र-निष्ठ-विषयत्वाच् च ।  

चतुर्विधं मार्जनमाह -

> शिरसि मार्जनं कुर्यात्  
सकुशोदकबिन्दुभिः ।  
प्रणवो भूर्भुवः स्वश्च  
गायत्री च तृतीयका ।  
अब्दैवत्य-त्रयं चैव  
चतुर्थम् इति मार्जनम् ॥ 

प्रणवेन प्रथमं,  
भूर्भुवस्सुवरिति द्वितीयं,  
गायत्र्या तृतीयं,  
आपोहिष्ठेति त्र्यृचेन चतुर्थम् इति मार्जनक्रमः । 

त्र्यृचे विशेषम् आह शौनकः -

> नवप्रणव-युक्तेन  
आपोहिष्ठेत्यृचेन +++(←बहुव्रीहिः)+++ च ।  
संवत्सरकृतं पापं  
मार्जनान्ते विनश्यति ॥  
आपोहिष्ठेत्यृचा कुर्यान्  
मार्जनन्तु कुशोदकैः ।  
प्रति-प्रणव-संयुक्तं  
क्षिपेद् वारि पदे पदे ॥  
विप्रुषो ऽष्टौ क्षिपेद् ऊर्ध्वम्  
अधो "यस्य क्षयाय च" ॥ 

अधः = अधश्शरीरे इत्यर्थः ।  
नवभिरिति नियमात् प्रत्र्य्-ऋचं+++(→पादं)+++ मार्जनं कार्यम् । 

भरद्वाजः - 

> आपोहिष्ठादिर्भिर् मन्त्रैः  
शिरस् सन्मार्जयेद् द्विजः ।  
सिन्धु-द्वीप-ऋषिश् छन्दो  
गायत्र्य् आपो हि देवताः ।  
मार्जने विनियोगस् तु  
>
> सूर्यश्चेति जलं पिबेत् ।  
अस्यानुवाकस्याग्निर् ऋ-  
षिः छन्दो गायत्र्य् अंशुमान् ।  
देवता विनियोगोऽपां  
प्राशने, समुपस्पृशेत् ।  
> 
> आत्मानं प्रोक्षयेत् पश्चात्  
दधिक्राविण्ण इत्यृचा ।  
आपोहिष्ठादि-तिसृभिः  
ऋग्भिस् सकुसुमैर् जलैः ।  
दधिक्राविण्ण इत्यस्य  
वामदेव ऋषिः स्मृतः ।
>
> छन्दो ऽनुष्टुब् विश्वे देवा  
देवताः प्रोक्षणे स्मृताः ।  
>
> ततोऽपसव्यं व्याहृत्या  
परिषिच्य समस्तया ।  
>
> पश्चादुभाभ्यां हस्ताभ्याम्  
आदायापस् समाहितः ।  
रवेर् अभिमुखस् तिष्ठन्  
प्रणव-व्याहृति-पूर्वया ।  
गायत्र्या चाभिमन्त्र्यापस्  
त्रिः क्षिपेद्द्विजसत्तमः । 

[[89]]
</details>


<details><summary>आह्निकार्थप्रकाशिका</summary>



देवलः - 

> सन्ध्यातिक्रमे कृच्छ्रं कुर्यात् । 

बोधायनः -

> सायम् अतिक्रमे रात्र्युपवासः । 
>
> प्रातरतिक्रमे ऽहर् उपवासः । 

इति ।

> अर्घ्यप्रदानतः पूर्वम्  
उदयेऽस्तमयेऽपि वा ।  
गायत्र्यष्टशतं जप्यं  
प्रायश्चित्तं द्विजातिभिः ॥ 

पाद्मे – 

> परिषेकं ततः कुर्यात्  
प्रादक्षिण्यं समाचरेत् ।  
सन्तर्प्य केशवादींस् तान्  
आचामन्तु समाचरेत् ॥ 

कौर्मे — 

> प्रातर् मन्त्रवद् **आचम्य**  
**प्रोक्ष्य**, सूर्याय चाञ्जलिम् ।  
**दत्वा**, प्रदक्षिणं **कृत्वा**,  
द्विर् **आचम्य** यथाविधि ॥  
>
> प्राक्-कूलेषु ततः **स्थित्वा**  
दर्भेषु सुसमाहितः ।  
प्राणायाम-त्रयं **कृत्वा**  
ध्यायेत् सन्ध्याम् इति श्रुतिः ॥ 

अशक्तस्य मुख्य-कालातिक्रमे प्रायश्चित्तम् आह सङ्ग्रह-कारः - 

> आचान्तो विधिवत् प्राणान्  
आयम्यार्घ्यं चतुर्थकम् ।  
कालात्यय-विशुध्यर्थं  
**दत्वा** सन्ध्यां समाचरेत् ॥  
चतुर्थम् अर्घ्यं गायत्र्या  
**दद्याद्** व्याहृति-संपुटम् ।  
कालात्ययविशुध्यर्थं  
त्रिसन्ध्यासु **समाचरेत्** ॥  
प्राणायामत्रयं **कृत्वा**  
सन्ध्याकर्म **समाचरेत्** ।  
प्रातःकाले त्रयं **कुर्यात्**  
सङ्गवे द्वादशोपरि ॥  
षट्त्रिंशन् मध्यमे काले  
ततो न प्राणसंयमः ॥ 

शङ्खोऽपि -

> सन्ध्यादिनित्यलोपे तु  
दिनम् एकम् अभोजनम् ।  
दिनद्वये त्रिरात्रं स्यात्  
कृच्छ्रार्धं तु दिनत्रये ॥  
दशाहे कृच्छ्रम् एकं स्यात्  
ऊर्ध्वं चान्द्रायणञ् चरेत् ।  
चान्द्रायणं पराकं च  
मासाद् ऊर्ध्वं विधीयते ।  
ततोप्य् एवं प्रकल्प्यं स्याद्  
व्यासस्य वचनं तथा ॥

इति रत्नाकरोदाहृतानि मुक्ताफलोदाहृतानि च वचनान्यत्र भाव्यानि ।

[[90]]

</details>


## प्राशनम्, पुनर्-मार्जनम्

<details open><summary>विश्वास-प्रस्तुतिः</summary>

सूर्यश्चेत्यनुवाकस्य  
अग्निर् ऋषिः, देवीगायत्री-छन्दः, सूर्यो देवता ।  
इति मुखादौ न्यस्य,  
अपां प्राशने विनियोग इत्युक्त्वा, 

[[87]]
</details>

<details><summary>मूलम्</summary>

सूर्यश्चेत्यनुवाकस्य  
अग्निर् ऋषिः, देवीगायत्री-छन्दः, सूर्यो देवता ।  
इति मुखादौ न्यस्य,  
अपां प्राशने विनियोग इत्युक्त्वा, 

[[87]]
</details>


<div class="js_include" url="/vedAH_yajuH/taittirIyam/sArasvata-vibhAgaH/AraNyakam/sarva-prastutiH/06_mahA-nArAyaNopaniShat/25_sUryash_cha/"  newLevelForH1="2" includeTitle="true"> </div>  


<details open><summary>विश्वास-प्रस्तुतिः</summary>

इत्य् अनुवाकेन भोजन-कालीनापोशनोक्त-नियम-सहितम् अपश् चुलकेन प्राश्याचम्य,  

> दधिक्रावण्ण इति मन्त्रस्य वामदेव ऋषिः,  
> अनुष्टुप्छन्दः,  
> दधिक्रावा देवता,  
> प्रोक्षणे विनियोग 

इति पूर्ववत्कृत्वा, 

> दधिक्रावण्णो अकारिषम् । जिष्णोरश्वस्य वाजिनः, सुरभि नो मुखाकरत् । प्रण आयूँषि तारिषत् । "अपोहिष्ठा + अरङ्गमामवः” 

इत्येकादशभिः शिरसि प्रोक्ष्य,  
"यस्य क्षयाय जिन्वथे"ति पादयोः,  
"आपो जनयथा च न" इति शिरसि च **प्रोक्ष्य**,  
व्याहृतिभिर् आत्मानं परिषिच्य,  
प्राणानायम्य,  
</details>

<details><summary>मूलम्</summary>

इत्यनुवाकेन भोजनकालीनापोशनोक्तनियमसहितमपश्चुलकेन प्राश्याचम्य, दधिक्रावण्ण इति मन्त्रस्य वामदेव ऋषिः, अनुष्टुप्छन्दः, दधिक्रावा देवता, प्रोक्षणे विनियोग इति पूर्ववत्कृत्वा, दधिक्रावण्णो अकारिषम् । जिष्णोरश्वस्य वाजिनः, सुरभि नो मुखाकरत् । प्रण आयूँषि तारिषत् । "अपोहिष्ठा + अरङ्गमामवः” इत्येकादशभिः शिरसि प्रोक्ष्य, यस्य क्षयाय जिन्वथेति पादयोः, आपो जनयथा च न इति शिरसि च प्रोक्ष्य, व्याहृतिभिरात्मानं परिषिच्य, प्राणानायम्य, 
</details>

## अर्घ्यम्
<details open><summary>विश्वास-प्रस्तुतिः</summary>

ओं अर्घ्यप्रदानमन्त्रस्य, 

> विश्वामित्र ऋषिः, देवी गायत्री छन्दः, सविता देवता, अर्घ्यप्रदाने विनियोगः, 

इति पूर्ववत् कृत्वा,  
सप्रणव-व्याहृतिक-गायत्र्या पार्ष्णि-द्वयम् उद्धरन्  
आभ्रूमध्यं समुद्धृत्य  
तर्जन्य्-अङ्गुष्ठ-संयोग-रूप-राक्षस-मुद्रा-रहिताञ्जलिना  
तोयेनार्घ्य-त्रयम् आदित्यान्तर्वर्ति-भगवत्-पादारविन्दयोर् दत्वा, 

अर्घ्यात् पूर्वम् उदये ऽस्तमये च  

> सन्ध्याकालातिक्रम-प्रायश्चित्तार्थं  
तुरीयार्घ्य-प्रदानङ् करिष्य 

इति सङ्कल्प्य, 

> (तुरीयार्घ्यप्रदानमन्त्रस्य  
> सान्दीपिनी ऋषिः,  
> देवीगायत्री छन्दः,  
> सविता देवता) 

सप्तव्याहृति-सम्पुटित-गायत्र्या  
तत्तत्सूत्रोक्तमन्त्रेण वा तुरीयार्घ्यं दत्वा,  

तीरं गत्वा  
समस्तव्याहृतिभिर् आत्मानं परिषिच्य,  
+++(स्मृत्युक्तरीत्या)+++ मन्देहाख्यरक्षो-विधूनन-पाप्मावधूननार्थं प्रदक्षिणं परिक्रम्य,  
“असावादित्यो ब्रह्मे"ति ध्यात्वाचम्य,  
</details>

<details><summary>मूलम्</summary>

ओं अर्घ्यप्रदानमन्त्रस्य, विश्वामित्र ऋषिः, देवी गायत्री छन्दः, सविता देवता, अर्घ्यप्रदाने विनियोगः, इति पूर्ववत् कृत्वा, सप्रणवव्याहृतिकगायत्र्या पार्ष्णिद्वयमुद्धरन् आभ्रूमध्यं समुद्धृत्य तर्जन्यङ्गुष्ठसंयोगरूपराक्षसमुद्रारहिताञ्जलिना तोयेनार्घ्यत्रयमादित्यान्तर्वर्तिभगवत्पादारविन्दयोर्दत्वा, अर्घ्यात् पूर्वमुदयेऽस्तमये च सन्ध्याकालातिक्रमप्रायश्चित्तार्थं तुरीयार्घ्यप्रदानङ्करिष्य इति सङ्कल्प्य, (तुरीयार्घ्यप्रदानमन्त्रस्य सान्दीपिनी ऋषिः, देवीगायत्री छन्दः, सविता देवता) सप्तव्याहृतिसम्पुटितगायत्र्या तत्तत्सूत्रोक्तमन्त्रेण वा तुरीयार्घ्यं दत्वा, तीरं गत्वा समस्तव्याहृतिभिरात्मानं परिषिच्य, मन्देहाख्यरक्षोविधूननपाप्मावधूननाथं प्रदक्षिणं परिक्रम्य, “असावादित्यो ब्रह्मे"ति ध्यात्वाचम्य, 
</details>

<details><summary>आह्निकार्थप्रकाशिका</summary>

यत्तु -

> अत्र विशेषमाह पैठीनसिः,
>
>> सूतके सावित्र्या जलाञ्जलिं प्रक्षिप्य  
>> सूर्यं ध्यायन् नमस्कुर्याद्
>
> इति, व्यासः -
>
>> सूतके मृतकेत्व् अर्घ्यं  
>> गायत्रीं तु समुच्चरन् ।  
>> दत्वा प्रदक्षिणं कुर्यात्  
>> सूर्यं ध्यायन् ततो द्विजः ॥
>
> इति, अतोऽर्घ्यदाने वाचा मन्त्रोच्चारणं मार्जनादौ मनसा

+इति रत्नाकरोक्तं, तद् असङ्गतम् -  
उदाहृत-व्यास-वचनस्य तत्-स्मृत्यादौ विज्ञानेश्वरीयादौ चादर्शनेन  
चन्द्रिका-माधवीययोर् अर्घ्यदान-मन्त्र-वाचिकोच्चारण-कथनावसरे  
उदाहृत-स्पष्टार्थक-व्यास-वचनम् अनुदाहृत्य,  
उदाहृत-पैठीनसि-वाक्योदाहरणेन च  
तस्य सन्दिग्धत्वात् ।

> स्पष्टार्थप्रमाणसत्त्वे  
तद् उपेक्ष्यास्पष्टार्थप्रमाणोदाहरणं  
तस्य सन्दिग्धत्वज्ञापकम्

इति श्रीशतदूषण्यां यति-लिङ्ग-भङ्गेऽनुगृहीतम् ।  
न च सूतके सावित्र्येत्य्-अत्र सन्ध्याविधाव् उक्तस्य सावित्र्य्-अनुवचनस्येह  
पुनर्-वचनं मानसत्व-निवृत्त्य्-अर्थं,  
तेन वाचोच्चारणं कार्यम् इति चन्द्रिकोक्तेः  
कथं वाचिकत्व-निरास इति वाच्यम् ।

विज्ञानेश्वरीय-शतक-व्याख्याद्य्-उदाहृत-प्रमाण-गणेनाशौचे  
सन्ध्योपासन-मन्त्रोच्चारण-निषेधात्  
तद्-अपवादतया

> मनसोच्चारयेन् मन्त्रान्

इति पुलस्त्य-वचनानुगुण्येन  
मानस-गायत्री-करणक-जलाञ्जलि-विधि-परत्वस्यैवात्र  
स्वीकार्यत्वेन  
वाचिकत्व-विधि-परत्वासम्भवात् ।  
अत एव श्रीपाञ्चरात्ररक्षा-तृतीयाधिकारे

> गायत्री-स्मरण-पूर्वक-जलाञ्जलि-प्रक्षेप-न्यायेन

इत्य्-अनुगृहीतं सङ्गच्छते ।
</details>



<details><summary>आह्निकार्थप्रकाशिका</summary>

तद् उक्तम् -

> मन्त्र-प्रोक्षण-मन्त्राचमन-पुनः-प्रोक्षण-स्वात्म-परिषेचनानि  
> स्वसूत्र-संहितोक्त-प्रकारेण कृत्वा  
> गायत्र्याभिमन्त्रितं जलम् आदित्यान्तःस्थिताय परमात्मने  
> ऽर्घ्यरूपं दद्यात् ।
>
> अत्र जलाञ्जलिप्रक्षेपस् त्रिरिति सनत्कुमाराय पितामहः प्राह -
>
>> उभाभ्यां तोयम् आदाय  
>> हस्ताभ्यां सुसमाहितः ।  
>> गायत्र्या चाभिमन्त्र्यापस्  
>> तार-व्याहृतिपूर्वया ।  
>> रवेर् अभिमुखस् तिष्ठन्न्  
>> ऊर्ध्वं त्रिस्सन्ध्ययोः क्षिपेत् ॥
>
> ततो  
> वज्रीभूत-तज्-जल-निहत-मन्देहाख्य-रक्षो-निरसन-पाप्मावधूननार्थं  
> प्रदक्षिणं प्रक्रम्य  
> मार्गशीर्षादि-मासेशान् तत्-तन्-मन्त्रेण तर्पयित्वा

[[91]]


इति । अत्र मन्त्र-प्रोक्षणेत्य्-आद्य्-आचार्य-पाद-श्रीसूक्ति-यथावस्थितार्थः  
मन्त्र-प्रोक्षणादिकम् अष्टाक्षरासंपुटित-तत्-तन्-मन्त्र-करणकम् एव कार्यम्  
इति च सत्पथ-रक्षायां न्यदर्श्य् अस्माभिः ।+++(5)+++
</details>

## तर्पणानि
<details open><summary>विश्वास-प्रस्तुतिः</summary>

"ओं केशवं तर्पयामी"त्यादिक्रमेण  
केशवादीन् मार्गशीर्षादि-मासेशान् द्वादश  
सन्तर्प्याचामेत् । 
</details>

<details><summary>मूलम्</summary>

"ओं केशवं तर्पयामी"त्यादिक्रमेण  
केशवादीन् मार्गशीर्षादिमासेशान् द्वादश  
सन्तर्प्याचामेत् । 

</details>

## पक्षान्तरम्
<details open><summary>विश्वास-प्रस्तुतिः</summary>

प्रदक्षिण-परिक्रमणानन्तरं प्राक्-कूलेषु दर्भेषूपविश्य  
त्रिः प्राणानाम्य  
"असावादित्यो ब्रह्मे"ति सन्ध्यारूपं भगवन्तं ध्यायेद् इति केचित् । 

अर्घ्यदानात् पूर्वम् उदये ऽस्तमये वा  
गायत्र्य्-अष्टशतं जपेत् -  
एककालम् उपवसेदिति केचित्,  
तुरीयार्घ्यप्रदानमिति केचित् । 

प्रातर् अतीते प्राणायामत्रयं,  
सङ्गवे षट्कम्,  
मध्याह्ने नवकं,  
अपराह्णे द्वादश,  
सायाह्ने षट्त्रिंशत् प्राणायामान् कुर्याद् इति केचित् ।  

</details>

<details><summary>मूलम्</summary>

प्रदक्षिण-परिक्रमणानन्तरं प्राक्-कूलेषु दर्भेषूपविश्य  
त्रिः प्राणानाम्य  
"असावादित्यो ब्रह्मे"ति सन्ध्यारूपं भगवन्तं ध्यायेद् इति केचित् । 

अर्घ्यदानात् पूर्वम् उदये ऽस्तमये वा  
गायत्र्य्-अष्टशतं जपेत् -  
एककालम् उपवसेदिति केचित्,  
तुरीयार्घ्यप्रदानमिति केचित् । 

प्रातर् अतीते प्राणायामत्रयं,  
सङ्गवे षट्कम्,  
मध्याह्ने नवकं,  
अपराह्णे द्वादश,  
सायाह्ने षट्त्रिंशत् प्राणायामान् कुर्याद् इति केचित् ।  

</details>

## जपः

<details open><summary>विश्वास-प्रस्तुतिः</summary>

एवं स्वसूत्र-संहिताद्य्-उक्त-क्रमेण तर्पणान्तं कृत्वा,  
विष्ण्वालयादि-जप-स्थाने प्रागग्रेषु दर्भेषु स्थित्वा
</details>

<details><summary>मूलम्</summary>

एवं स्वसूत्र-संहिताद्य्-उक्त-क्रमेण तर्पणान्तं कृत्वा,
विष्ण्वालयादि-जप-स्थाने प्रागग्रेषु दर्भेषु स्थित्वा
</details>

 

<details><summary>आह्निकार्थप्रकाशिका</summary>

अथ जपस्थानादिकमाह - **विष्ण्वालयादिजपस्थान** इति । योगयाज्ञवल्क्यः - 

> गृहे त्व् एकगुणं प्रोक्तं  
नद्यादौ द्विगुणं भवेत् ।  
गवां गोष्ठे दशगुणम्  
अग्न्य्-अगारे शताधिकम् ।  
सिद्धिक्षेत्रेषु तीर्थेषु  
देवतायाश्च सन्निधौ ।  
सहस्र-शत-कोटिस् स्याद्  
अनन्तं विष्णुसन्निधौ । 

यमः -

> उपास्य सन्ध्यां पूर्वान्तु  
शुचौ देशेऽवलोकिते ।  
दर्भास्तृते शुचिस् तिष्ठन्  
प्राणायामत्रयं चरेत् ॥ 

इति रत्नाकरस्थवचनान्यत्र ग्राह्याणि ।
</details>



<details open><summary>विश्वास-प्रस्तुतिः</summary>

> प्रणवस्य ऋषिर्ब्रह्मा, देवी गायत्री छन्दः, परमात्मा देवता ।  
> 
> भूरादिसप्तव्याहृतीनां  
अत्रि-भृगु-कुत्स-वसिष्ठ-गौतम-काश्यपाङ्गिरस ऋषयः ।  
गायत्र्य्-उष्णिग्-अनुष्टुब्-बृहती-पङ्क्ति-त्रिष्टुब्-जगत्यश् छन्दांसि  
अग्नि-वाय्व्-अर्क--वाग्-ईश--वरुणेन्द्र-विश्वेदेवा देवताः ।  
>
> सावित्र्या ऋषिर्विश्वामित्रः ।  
देवी गायत्री छन्दः ।  
सविता देवता । 
>
> गायत्री शिरसो ब्रह्मा ऋषिः ।  
अनुष्टुप्छन्दः।  
परमात्मा देवता । 
>
> सर्वेषां प्राणायामे विनियोगः । 


> ओं भूः (पादयोः)  
> ओं भुवः (जङ्घयोः)  
> ओं सुवः (जान्वोः)  
> ओं महः (उदरे)  
> ओं जनः (कण्ठे-हृदये)  
> ओं तपः (मुखे)  
> ओँ सत्यं (मस्तके) 

न्यसेत् । 

श्वेत-श्याम-पीत-पिशङ्ग-रोहित-नील-कनक-वर्णाः  
अभयाक्ष-स्रग्--अप्-पात्र--वर-हस्ताः  
सपवित्रचतुर्हस्ताः  
स्रक्-चन्दनाद्य्-अलङ्कृताः  
सर्वाभरण-भूषिताः सोपवीताः सजटाः  
ध्यात्वा, 

> "ओं तत्सवितुः" ज्ञानाय हृदयाय नमः ।  
> "वरेण्यं" ऐश्वर्याय शिरसे स्वाहा ।  
> "भर्गो देवस्य" शक्त्यै शिखायै वौषट् ।  
> "धीमहि" बलाय कवचाय हुम् ।  
> "धियो यो नः" तेजसे नेत्राभ्यां वौषट् ।  
> "प्रचोदयात्" वीर्यायास्त्राय फड् 

इति न्यासः । ध्यानम् -

[[92]]

> मुक्ता-विद्रुम-हेम-नील-धवल-च्छायैर् मुखैस् त्रीक्षणैर्  
> युक्ताम् इन्दु-कला-निबद्ध-मकुटां तत्त्वार्थ-वर्णात्मिकाम् ।  
> गायत्रीं वरदाभयाङ्कुश-कशाश् शुभ्रं कपालं गुणं  
> शङ्खं चक्रम् अथारविन्द-युगलं हस्तैर् **वहन्तीं भजे** । 

इति ध्यात्वा  

> ओमापो ज्योतीरसोऽमृतं ब्रह्म भूर्भुवस्सुवरोम्  

इति शिरोमन्त्रेण कराभ्यां शिरः-प्रभृति-पादान्तं व्यापक-न्यासं कृत्वा  

> अर्कमण्डलमध्यस्थं  
सूर्यकोटिसमप्रभम् ।  
ब्रह्मादिसेव्यपादाब्जं  
नौमि ब्रह्मरमासखम् ।

इत्युक्त्वा त्रिः प्राणान् आयम्य । 
</details>

<details><summary>मूलम्</summary>

प्रणवस्य ऋषिर्ब्रह्मा, देवी गायत्री छन्दः परमात्मा देवता । भूरादिसप्तव्याहृतीनां अत्रिभृगुकुत्सवसिष्ठगौतमकाश्यपाङ्गिरस ऋषयः । गायत्र्युष्णिगनुष्टुब्बृहतीपङ्क्तित्रिष्टुब्जगत्यश्छन्दांसि अग्निवाय्वर्कवागीशवरुणेन्द्रविश्वेदेवा देवताः । सावित्र्या ऋषिर्विश्वामित्रः । देवी गायत्री छन्दः । सविता देवता । गायत्री शिरसो ब्रह्मा ऋषिः । अनुष्टुप्छन्दः। परमात्मा देवता । सर्वेषां प्राणायामे विनियोगः । ओं भूः (पादयोः) ओं भुवः (जङ्घयोः) ओं सुवः (जान्वोः) ओं महः (उदरे) ओं जनः (कण्ठे-हृदये) ओं तपः (मुखे) ओँ सत्यं (मस्तके) न्यसेत् । श्वेतश्यामपीतपिशङ्गरोहितनीलकनकवर्णाः अभयाक्षस्रगप्पात्रवरहस्ताः सपवित्रचतुर्हस्ताः स्रक्चन्दनाद्यलङ्कृताः सर्वाभरणभूषिताः सोपवीताः सजटाः ध्यात्वा, ओं तत्सवितुः ज्ञानाय हृदयाय नमः । वरेण्यं ऐश्वर्याय शिरसे स्वाहा । भर्गो देवस्य शक्त्यै शिखायै वौषट् । धीमहि बलाय कवचाय हुम् । धियो यो नः तेजसे नेत्राभ्यां वौषट् । प्रचोदयात् वीर्यायास्त्राय फडिति न्यासः । ध्यानम् ।

[[92]]

मुक्ताविद्रुमहेमनीलधवलच्छायैर्मुखैस्त्रीक्षणैर्युक्तामिन्दुकलानिबद्धमकुटां तत्वार्थवर्णात्मिकाम् ।  
गायत्रीं वरदाभयांकुशकशाश्शुभ्रं कपालं गुणं शङ्खं चक्रमथारविन्दयुगलं हस्तैर्वहन्तीं भजे । 

इति ध्यात्वा ओमापो ज्योतीरसोऽमृतं ब्रह्म भूर्भुवस्सुवरोमिति शिरोमन्त्रेण कराभ्यां शिरःप्रभृतिपादान्तं व्यापकन्यासं कृत्वा ।

अर्कमण्डलमध्यस्थं सूर्यकोटिसमप्रभम् ।  
ब्रह्मादिसेव्यपादाब्जं नौमि ब्रह्मरमासखम् ।

इत्युक्त्वा त्रिः प्राणानायम्य । 
</details>



<details><summary>आह्निकार्थप्रकाशिका</summary>

प्रणवादीनाम् ऋष्यादिकं प्रतिपादयति **प्रणवे**त्यादिना ।  
ऋष्यादिकमाह भरद्वाजः - 

> प्रणवस्य ऋषिर्ब्रह्मा  
परमात्मा च देवता ।  
छन्दश्च देवी गायत्री  
विनियोगः क्रियावशः ॥ 

अत्र ब्रह्मा - 

> अत्रिर्भृगुश् च कुत्सश् च  
वसिष्ठो गौतमस्तथा ।  
काश्यपोऽङ्गिरसश्चैव  
ऋषयस्स्युर् यथाक्रमम् ।  
>
> गायत्र्युष्णिगनुष्टुप्च  
बृहती पङ्क्तिरेव च ।  
त्रिष्णुप्च जगती चैव  
छंदांस्य् एतानि सप्त वै ।  
>
> अग्निर्वायुस्तथार्कश्च  
वागीशो वरुणस्तथा ।  
इन्द्रश्च विश्वेदेवाश्च  
देवतास्समुदाहृताः ।  
>
> ब्राह्मी स्वाहा वाहिनी च  
तथा नित्या विलासिनी ।  
प्रभावनी च लोला च  
सप्तव्याहृतिशक्तयः ।  
>
> पीतं श्यामं पिशङ्गञ्च  
नीलं लोहितमेव च ।  
नीलं कनकवर्णं च  
वर्णान्य् एतान्य् अनुक्रमात् ।  
>
> प्रणवस्यैतयोर्+++(=गायत्रीशिरसोः)+++ वर्णः  
शुद्धस्फटिक-सन्निभः ।  
तत्त्वम् एषां त्रयाणान्तु  
सर्वं तत्त्वमिति स्मृतम् ।  
इत्येवम् उक्त्वा नत्वा च  
प्राणायामान् समाचरेत् ।

एतयोर् = गायत्रीशिरसोः। 

> विश्वामित्रस् तु गायत्र्या  
ऋषिश्छन्दः स्वयं स्मृतः ।  
सविता देवता चैव  
ब्रह्मा शिर इति स्मृतः ।  
अनुष्टुप् चैव छन्दस् स्यात्  
परमात्मा च देवता ।  
प्राणायाम-प्रयोगे तु  
विनियोग उदाहृतः । 

[[93]]

न्यासम् आह स एव — 

> पादयोर् जङ्घयोर् जान्वोस्  
तथोर्वोर् जठरेऽपि च ।  
मुखे चैव तथा मूर्ध्नि  
क्रमेण व्याहृतीर्न्यसेत् ।  
>
> **हृदि** तत्सवितुर्न् यस्य  
न्यसेन् **मूर्ध्नि** वरेणियम् ।  
भर्गो देवस्येति पदं  
**शिखायां** तु ततो न्यसेत् ।  
धीमहीति न्यसेद् **वर्म**  
धियो योनश् च **नेत्रयोः** ।  
प्रचोदयाद् इति पदम्  
**अस्त्रार्थे** विनियुज्यते ।  
शिरोन्यासस् तु सर्वाङ्गे  
प्राणायामपरो न्यसेत् ॥ 

सप्तव्याहृतिध्यानम् -

> स्व-स्वोक्त-वर्ण-तनवः  
रूप-यौवन-संयुताः ।  
क्षौम-वस्त्रपरीधानास्  
सर्वाभरणभूषिताः ।  
दिव्य-चन्दन-लिप्ताङ्गा  
दिव्य-माल्यैर् अलङ्कृताः ।  
सितोपवीत-हृदयाः  
सपवित्रचतुष्कराः ।  
उन्निद्र-वदनाम्भोज-  
प्रभा-मण्डल-मण्डिताः ।  
जटा-कला-पपूर्णेन्दु-  
प्रभापूरितदिङ्मुखाः ।  
अभयाक्ष-स्रग्-अप्-पात्र-  
वरहस्त-सरोरुहाः ।  
एवं होम-जपारम्भे  
ध्येया व्याहृतयो द्विजैः । 

ध्यानम् - 

> मुक्ता-विद्रुम-हेम-नील-धवल-च्छायैर् मुखैस् त्रीक्षणैर्  
> युक्ताम् इन्दु-कला-निबद्ध-मकुटां तत्त्वार्थ-वर्णात्मिकाम् ।  
> गायत्रीं वरदाभयाङ्कुश-कशाश् शुभ्रं कपालं गुणं  
> शङ्खं चक्रम् अथारविन्द-युगलं हस्तैर् **वहन्तीं भजे** ।

इति रत्नाकरस्थ-वचनानीह चिन्तनीयानि ।

यत् तु — भरद्वाजः -

> समाहित-मनाः प्राणान्  
आयम्यैव तदाकृतिम् ।  
जपित्वैव दशकृत्वः  
प्राग्गायत्रीं ततो जपेत् ॥ 

स्मृत्यन्तरे -

> सप्त-व्याहृति-संयुक्तां  
गायत्रीं शिरसा सह ।  
दश-वारं जपित्वैव  
गायत्रीं तु ततो जपेत् ॥ 

इति रत्नाकरे दीर्घगायत्रीजपः कार्य इत्युक्तम्;  
तत् केवल-धर्म-शास्त्र-विहितानुष्ठान-श्रद्धा-विजृम्भितम्;  
न तु नाथ-यामुन-पूर्ण-भाष्यकार-शिष्य-प्रशिष्य-ग्रन्थानुसार्य्-आचार्य-पाद-श्री-सूक्त्य्-अनुगुणम्,  
तत्-सम्प्रदाय-स्थानुष्ठानानुगुणं च । 

[[94]]

तद् उक्तं 

> > सव्याहृतिं सप्रणवां  
> > गायत्रीं शिरसा सह ।  
> > त्रिः पठेद् आयतप्राणः  
> > प्राणायामस्स उच्यते ।  
>
> इत्य्-उक्तप्रकारेण प्राणायामत्रयं कृत्वा  
> गायत्रीम् आवाह्याष्टोत्तरसहस्रम् 

इत्यादि,

> दिग्-आदि-नमस्काराणाम् अपि  
> स्व-पूर्व-पूर्वोपदेशानुष्ठान-पारम्पर्यम् अस्ति चेत्  
> तत्रापि भगवद्-आत्मकत्व-ध्यान-पूर्वकं  
> प्रणमेत् 

इति ।  

दिगादि-नमस्कारेषु अनुष्ठान-पारम्पर्य--सद्-भाव--वचनम् अस्ति,  
दीर्घ-गायत्री-जपे तन् नास्ति । 

> स्व-सूत्र-विहितान् वापि निषेकादीन् समाचरेत् 

इति नारदीय-वचनानुसारेण 

> स्व-सूत्र-विहितम् एव सन्ध्योपासनादिकं कर्तुम् उचितम् 

इति सौत्र-सन्ध्योपासनानुष्ठानम् अनुगृहीतम् । 

गायत्री-जप-विषये  
“प्राणायामेन शत-कृत्वः” इत्यादि  
“बोधायनादयः स्मरन्ति” इति बोधायन-सूत्रोदित-ग्राह्यत्वम् अनुगृहीतम्। 

> स्वसूत्रे ऽविद्यमानेऽपि  
परसूत्रेण वर्तते ।  
बोधायनमतं कृत्वा  
स्वसूत्रफलभाग् भवेत् ॥ 

इति रत्नाकर-स्थ-वृद्ध-मनु-वचनेन  
आपस्तम्बानुक्त-सन्ध्योपासनं  
तत्-सूत्र-निष्ठस्य बोधायनोक्तम् एव ग्राह्यम्  
इत्यवगम्यते । बोधायनीये -

> दर्भेष्वासीनो  
> दर्भान् धारयमाणः  
> सोदकेन पाणिना  
> प्रत्यङ्मुखस्  
> सावित्रीं सहस्रकृत्वः आवर्तयेत् 

इत्यारभ्य 

> त्रिभिश् च प्राणायामैस् तां  
> ततो ब्रह्महृदयेन+++(=ॐकारेण??)+++  
> वारुणीभ्यां रात्रिम् उपतिष्ठते 

इत्यादिना, एवमेव 

> प्रातः प्राङ्मुखस् तिष्ठन्  
> मैत्रीभ्याम् अहर् उपतिष्ठत

इत्यादिना च सायंप्रातस्-सन्ध्ययोः  
गायत्रीजपोपस्थान-तन्मन्त्रा एव विहिताः,  
न तु दीर्घगायत्रीजपः । 

माध्याह्निकसन्ध्योपास्ताव् अपि एवम् एवोक्तम् ।  

भगवद्गुणदर्पणे 

> युधिष्ठिरः शान्तनवं  
> पुनरेवाभ्यभाषत 

इत्येतद्-व्याख्याने 

> सन्तो ह्याचार्यनिष्ठाम् अन्विष्य  
> तद्-रुचि-परिगृहीतम् एव तत्त्वं हितं च रोचयन्ते।  
> न तु प्रामाणिकत्व-मात्रेण +++(5)+++ 

इति प्रामाणिकस्याप्य् आचार्यापरिगृहीतस्य सद्भिर् अग्राह्यत्वम् उक्तम् । 

अतः परमैकान्तिषु दीर्घगायत्रीजपस्य नावकाशः ।  
केवल-धर्म-शास्त्र-मात्रोक्त-श्रद्धावन्तः  
श्रीदेशिक-सूक्ति-विश्वास-हीनाः  
दीर्घगायत्री-जपम् अनुतिष्ठन्तु नाम । 
</details>

<details><summary>विश्वास-टिप्पनी</summary>

> "को धर्मः सर्वधर्माणां भवतः परमो मतः ?"

इति प्रश्नस्य सन्दर्भे - नाम धर्म-पारम्य-ज्ञानय् - हि पराशरभट्टेनाचार्य-निष्ठा-रोचनम् उक्तम्। 

> प्रामाणिकस्याप्य् आचार्यापरिगृहीतस्य सद्भिर् अग्राह्यत्वम् उक्तम्

इति न पराशरभट्टानुसारि - "पारम्येन" इत्य् अध्याहरेद् वा।

यथोक्तग्रहणे दोषः - अयं खल्व् आचार्यपरिग्रहाग्रहो ऽव्यवस्थाजनकः!  
न खलु +आचार्यपुरुषो ऽपि सर्वज्ञस् स्यात् - स्युस् तस्यापि प्रमादाः परिग्रहे? यद्य् एतद् अङ्गीक्रियते, परे यद् वदेयुः - "श्राद्धं नाचारामः, घण्टां न वादयामः" इत्याद्य् अपि सङ्गतम् भवेत् तत्-तदाचार्यापरिग्रहम् आश्रित्य!
</details>


[[95]]



<details open><summary>विश्वास-प्रस्तुतिः</summary>

> अष्टोत्तर-सहस्रम् अष्टोत्तर-शतं दशवारम् ओदयाद् वा  
गायत्रीजपं करिष्य 

इति सङ्कल्प्य,  
</details>

<details><summary>मूलम्</summary>

अष्टोत्तरसहस्रमष्टोत्तरशतं दशवारम् ओदयाद्वा गायत्रीजपं करिष्य इति सङ्कल्प्य,  
</details>

<details><summary>आह्निकार्थप्रकाशिका</summary>

अथ गायत्रीजपसङ्कल्पमाह **अष्टोत्तरसहस्रमि**त्यादिना ।

> प्राणायामत्रयं कृत्वा गायत्रीमावाह्य

इत्याचार्यपादश्रीसूक्तौ जपसङ्कल्पाकथनेऽपि, उपस्थाने

> पूर्ववत्कृतप्राणायामत्रयः सन्ध्योपस्थानसङ्कल्पपूर्वकम्

इत्युक्तरीत्या गायत्रीजपसङ्कल्पोऽपि तदभिमत इत्यभिप्रायेण तदुक्तिः । भरद्वाजः

> अष्टोत्तरसहस्रं वा शतमष्टोत्तरन्तु वा ।  
जप्त्वाष्टाविंशतिर्वापि बीजशक्तिक्रमाज्जपेत् ।  
सहस्रपरमां देवीं शतमध्यां दशावराम् ॥

[[96]]

यत्तु रत्नाकरे योगयाज्ञवल्क्यः

> ब्रह्मचार्याहिताग्निश्च शतमष्टोत्तरं जपेत् ।  
वानप्रस्थो यतिश्चैव सहस्रादधिकं जपेत् ॥

तयोरनग्निकत्वेन होमकालानतिपत्तेरिति भावः ।

> आहिताग्निग्रहणं एकाग्नेरप्युपलक्षणं तस्याप्युदयादनन्तरं होमविधानात्

इत्युक्तम् । तन्न चारु; आचार्यपादैस्सर्वाश्रमिसाधारण्येनाष्टोत्तरसहस्रमित्याद्यभिधानात् आहिताग्निषु सहस्रावृत्तिनिषेधाङ्गीकारेऽपि एकाग्नेः होमकालस्य षट् घटिकात्मकप्रातःकालरूपतया सहस्रजपानन्तरमपि होमस्य कर्तुं शक्यत्वात्, गृहस्थशिष्टेषु सहस्रसंख्याकगयात्रीजपानुष्ठानदर्शनाच्च । एतद्विस्तरः श्रीनिक्षेपचिन्तामणावनुसन्धेयः ।
</details>

<details open><summary>विश्वास-प्रस्तुतिः</summary>

> आयात्वित्यनुवाकस्य  
वामदेव ऋषिः । अनुष्टुप्छन्दः । गायत्रीदेवता । गायत्र्यावाहने विनियोगः ।  

रविमण्डले हृत्पद्मे वा रत्नसिंहासने 
</details>

<details><summary>मूलम्</summary>

> आयात्वित्यनुवाकस्य  
वामदेव ऋषिः । अनुष्टुप्छन्दः । गायत्रीदेवता । गायत्र्यावाहने विनियोगः ।  

रविमण्डले हृत्पद्मे वा रत्नसिंहासने 

</details>


<div class="js_include" url="/vedAH_yajuH/taittirIyam/sArasvata-vibhAgaH/AraNyakam/sarva-prastutiH/06_mahA-nArAyaNopaniShat/26_AyAtu_varadA/"  newLevelForH1="2" includeTitle="false"> </div>  


<details open><summary>विश्वास-प्रस्तुतिः</summary>

इत्यनुवाकेनावाह्य । 

> प्रातर्ध्यायामि **गायत्रीं**  
रविमण्डलमध्यगाम् ।  
**ऋग्वेदम्** उच्चारयन्तीं  
**रक्त**-वर्णां **कुमारिकाम्** ॥  
_अक्षमाला_-करां ब्रह्म-  
दैवत्यां _हंस_-वाहनाम् ।  
>
> मध्यन्दिने तु **सावित्रीं**  
रविमण्डल-मध्यगाम् ।  
**यजुर्वेदं** व्याहरन्तीं  
**श्वेतां** शूलकरां शिवाम् ।  
**युवतीं** रुद्रदेवत्यां  
ध्यायामि _वृष_-वाहनाम् ।  
>
> सायं **सरस्वतीं** श्यामां  
रविमण्डलमध्यगाम् ।  
**सामवेदं** व्याहरन्तीं  
_चक्रायुध_-धरां शुभाम् ।  
ध्यायामि विष्णुदैवत्यां  
**वृद्धाङ्** _गरुड_-वाहनाम् । 

एवं ध्यात्वा
</details>

<details><summary>मूलम्</summary>

इत्यनुवाकेनावाह्य । 

> प्रातर्ध्यायामि गायत्रीं रविमण्डलमध्यगाम् ।  
ऋग्वेदमुच्चारयन्तीं रक्तवर्णां कुमारिकाम् ॥  
अक्षमालाकरां ब्रह्मदैवत्यां हंसवाहनाम् ।  
मध्यन्दिने तु सावित्रीं रविमण्डल-मध्यगाम् ।  
यजुर्वेदं व्याहरन्तीं श्वेतां शूलकरां शिवाम् ।  
युवतीं रुद्रदेवत्यां ध्यायामि वृषवाहनाम् ।  
सायं सरस्वतीं श्यामां रविमण्डलमध्यगाम् ।  
सामदेवं व्याहरन्तीं चक्रायुधधरां शुभाम् ।  
ध्यायामि विष्णुदैवत्यां वृद्धाङ्गरुडवाहनाम् । 

एवं ध्यात्वा
</details>



<details><summary>आह्निकार्थप्रकाशिका</summary>

आयात्वित्य् अनुवाकस्येत्यादि । भरद्वाजः -

> आयात्व्-इत्य्-अनुवाकेन  
त्वावाह्य तु यथाविधि ।  
गायत्रीं विमलां देवीं  
हृदि वा सूर्यमण्डले ।  
देवीमावाह्य गायत्रीं  
ततो ध्यायेद्द्विजोत्तमः ॥ 

पितामहः -

> आयात्वित्य् अनुवाकस्य  
वामदेव ऋषिः स्मृतः ।  
अनुष्टुब्जगती छन्दो  
गायत्री देवता स्मृता ॥ 
गायत्रीं विमलां देवीं  
हृदि वा सूर्यमण्डले ।  
ध्यानयोगेन सम्पश्येत्  
वर्णरूपसमन्विताम् ॥ 

योगयाज्ञवल्क्यः - 

> प्रातःकाले तु गायत्री  
सायङ्काले सरस्वती ।  
मध्यन्दिने तु सावित्री  
उपास्या नामभेदतः ॥  
>
> गायत्री तु भवेद्रक्ता  
सावित्री शुद्धविग्रहा ।  
सरस्वती कृष्णरूपा  
उपास्या रूपभेदतः ॥  
>
> गायत्री ब्रह्मरूपा तु  
सावित्री रुद्ररूपिणी ।  
सरस्वती विष्णुरूपा  
उपास्या रूपभेदतः ॥  
>
> उदये ब्रह्मरूपन्तु  
मध्याह्ने तु महेश्वरम् ।  
सायाह्ने विष्णुरूपन्तु  
त्रिरूपं चैवमुच्यते ॥  
>
> न-भिन्नां प्रतिपाद्येत  
गायत्रीं ब्रह्मणा सह ।  
"सा ऽहम् अस्मी"त्य् उपासीत  
विधिना येन केनचित् ॥ 

इति विधिना रत्नाकरस्थवचनान्यत्रानुसन्धेयानि । 

[[97]]

> गायत्री-कल्पानान् तु  
> लक्ष्मीविभूति-भूताया एव गायत्र्य्-आख्यायाः देवतायाः  
> सन्ध्याभेदेन वैष्णव्य्-आदि-समाख्यानुगुण-वाहन-रूपादि-परिग्रह-शक्त्या  
> माहात्म्य-वर्णने तात्पर्यं तत्र तत्र सुव्यक्तम् 

इति श्रीचतुःश्लोकीभाष्ये ऽनुगृहीतत्वात्,  
सन्ध्या-भेदेन नाम-रूप-वाहन-समाख्या-विशेष-विशिष्ट-गायत्री-शरीरक--परमात्म-ध्यानं  
पारमैकान्त्याविरुद्धम् एव ।+++(5)+++
</details>



<details open><summary>विश्वास-प्रस्तुतिः</summary>

आसनादि-षोडशोपचारान् मनसा प्रणवेन समर्प्य  

> प्रणवस्य ऋषिर्ब्रह्मा । देवीगायत्री छन्दः । परमात्मा देवता ।  
> भूरादिव्याहृति-त्रयस्यात्रि-भृगु-कुत्सा ऋषयः  
> गायत्रत्य्-उष्णिग्-अनुष्टुप् छन्दांसि ।  
> अग्नि-वाय्व्-अर्का देवताः ।  
> सावित्र्या ऋषिर्विश्वामित्रः । देवीगायत्री छन्दः । सविता देवता ।  
> प्रातस्सन्ध्याजपे विनियोग 

इत्युक्त्वा  
अस्त्रमन्त्रेण कर-तल--कर-पृष्ठयोश् शुद्धिं कृत्वा,  
प्रणवेन प्रकोष्ठान्तं करद्वयेऽपि तलयोः पृष्ठयोः पर्यायेण परामृश्य,  
करतलयोः प्रणवं न्यस्य 

> ओं भूः । ओं भुवः । ओं सुवः । ओं तत्सवितुर्वरेण्यम् । ओं भर्गोदेवस्य धीमहि । ओं धियो यो नः प्रचोदयात् । 

इति करन्यासं कृत्वा तथैवाङ्गन्यासञ्च कुर्यात् ।  
विस्तृतन्यासादिकमन्यत्र द्रष्टव्यम् । 
</details>

<details><summary>मूलम्</summary>

आसनादिषोडशोपचारान्मनसा प्रणवेन समर्प्य । प्रणवस्य ऋषिर्ब्रह्मा । देवीगायत्री छन्दः । परमात्मा देवता । भूरादिव्याहृतित्रयस्यात्रिभृगुकुत्सा ऋषयः गायत्रत्युष्णिगनुष्टुप्छन्दांसि । अग्निवाय्वर्का देवताः । सावित्र्या ऋषिर्विश्वामित्रः । देवीगायत्री छन्दः । सविता देवता । प्रातस्सन्ध्याजपे विनियोग इत्युक्त्वा । अस्त्रमन्त्रेण करतलकरपृष्ठयोश्शुद्धिं कृत्वा, प्रणवेन प्रकोष्ठान्तं करद्वयेऽपि तलयोः पृष्ठयोः पर्यायेण परामृश्य, करतलयोः प्रणवं न्यस्य । ओं भूः । ओं भुवः । ओं सुवः । ओं तत्सवितुर्वरेण्यम् । ओं भर्गोदेवस्य धीमहि । ओं धियो यो नः प्रचोदयात् । इति करन्यासं कृत्वा तथैवाङ्गन्यासञ्च कुर्यात् । विस्तृतन्यासादिकमन्यत्र द्रष्टव्यम् । 
</details>



<details><summary>आह्निकार्थप्रकाशिका</summary>

**आसनादिषोडशोपचारान् मनसा समर्प्य** इति 

> हैमे सिह्मासने देवीं   
स्थितां **ध्यायेद्** द्विजोत्तमः ।  
पद्मपीठेऽथवा व्यूढे  
नानारत्नविभूषिते ।  
पद्मासनेऽथवा सौम्ये  
तथा **ध्यायेत्** स्वचेतसा ।  
पाद्यम् आचमनं चार्घ्यं  
वस्त्रं यज्ञोपवीतकम् ।  
चन्दनञ् चाक्षतं पुष्पं  
धूपदीपौ निवेद्यकम् ।  
करानुलेपं ताम्बूलं  
**दत्वा**ऽथो **जपम्** आचरेत् ।  
प्रदक्षिण-प्रणामांश् च  
यथाशक्त्य् अपि कारयेत् ॥ 

इति रत्नाकरस्थवचनान्यत्र द्रष्टव्यानि । अत्र भरद्वाजः - 

> प्रकोष्ठान्तं बहिः पाण्योस्   
तलयोस् तलपृष्ठयोः ।  
तलयोर्मध्यमे विप्रः  
केवलं प्रणवं न्यसेत् ॥ 

व्यासः -

> भूर् **अङ्गुष्ठद्वये** न्यस्य  
भुवस् **तर्जनिका-द्वये** ।  
**ज्येष्ठाङ्गुलि-द्वये** धीमान्  
न्यसेत् तत्-पदम् अग्रतः ।  
**कनिष्ठिका-द्वये** भर्गः  
**पाण्योर्** मध्ये धियः पदम् ।  
>
> करन्यासविधिं कृत्वा 
ऽङ्गन्यासं समाचरेत् ।  
भूः पदं **हृदि** विन्यस्य  
भुवश् **शिरसि** विन्यसेत् ।  
**शिखायां** स्वपदं न्यस्य  
**कवचे** तत्कवच्-एपदं न्यसेत् ।  
**अक्ष्णोः** भर्गः पदं न्यस्य  
न्यसेद् **दिक्षु** धियः पदम् ॥ 

[[98]]

भरद्वाजः -

> हृन्-मस्तक-शिखा-गात्र-  
नेत्र-प्रहरणानि षट् ।  
हृन्-मन्त्रं हृदये, क+++(=शिरः)++++अन्ते  
शिरो-मन्त्रं, शिखा-मनुम् ।  
शिखायां, कवचं देहे,  
दृक्-फालेषु च दृङ्--मनुम् ।  
पार्श्वयोर् दश-दिक्ष्व् अस्त्र-  
मन्त्रं **कुर्याद्** यथाक्रमम् ।  
>
> अङ्गुलीभिश् चतसृभिः  
द्वयोर् हृदय-शीर्षयोः ।  
मुष्टेर् अङ्गुष्ठ-शिरसा  
पश्चिमे तस्य वर्णतः ।  
>
> बहिः कराभ्यां दृक्फाल-  
मध्ये मध्याङ्गुलैस् त्रिभिः ।  
अङ्गुष्ठ-तर्जन्य्-अग्राभ्यां  
स-शब्दं दिक्षु पार्श्वयोः ।  
>
> षड्-अङ्गं न्यासम् इत्युक्तम्  
इदमेतत् प्रचोदितम् ।  
एवं विन्यस्य गायत्रीम्  
आवाह्य च यथाविधि ।  
ध्यात्वोपचारं सकलं  
कृत्वाथो जपमाचरेत् ॥ 

एवं षडङ्गन्यासम् इत्युक्त्वा, अनन्तरं जपविधानात्  
नित्यजपे पुनर् एतावद् एव कार्यम् इति गम्यते । 

> फलाधिक्यापेक्षायां  
> शक्तस्याक्षरन्यासादयः कार्याः 

इति रत्नाकरोक्तमिहानुसन्धेयम् ।
</details>



<details open><summary>विश्वास-प्रस्तुतिः</summary>

> यो देवस्सवितास्माकं  
धियो धर्मादिगोचराः ।  
प्रेरयेत् तस्य यद् भर्गस्  
तद् वरेण्यम् उपास्महे । 

इति गायत्र्यर्थं विचिन्त्य 

> आदित्य-मण्डले ध्यायेत्  
परमात्मानम् अव्ययम् ।  
विष्णुं चतुर्भुजं रत्न-  
पङ्कजासन-मध्यगम् ।  
किरीट-हार-केयूर-  
कटकादि-विभूषितम् ।  
श्रीवत्स-वनमाला श्री-  
तुलसी-कौस्तुभोज्ज्वलम् ।  
हरिं पीताम्बरधरं  
शङ्खचक्रगदाधरम् ।  
प्रसन्न-वदनं रत्न-  
कुण्डलैर् मण्डिताननम् ।  
सर्वरत्न-समायुक्तं  
सर्वाभरणभूषितम् ।  
एवं ध्यात्वा जपेन्  
नित्यं मन्त्रम् अष्टोत्तरं शतम् ॥ 

इत्युक्त-प्रकारेण भगवन्तम् आदित्यमण्डले ध्यात्वा,
</details>

<details><summary>मूलम्</summary>

यो देवस्सवितास्माकं धियो धर्मादिगोचराः ।  
प्रोरयेत्तस्य यद्भर्गस्तद्वरेण्यमुपास्महे । 

इति गायत्र्यर्थं विचिन्त्य 

> आदित्यमण्डले ध्यायेत्परमात्मानमव्ययम् ।  
विष्णुं चतुर्भुजं रत्नपङ्कजासनमध्यगम् ।  
किरीटहारकेयूरकटकादिविभूषितम् ।  
श्रीवत्सवनमाला श्रीतुलसीकौस्तुभोज्ज्वलम् ।  
हरिं पीताम्बरधरं शङ्खचक्रगदाधरम् ।  
प्रसन्नवदनं रत्नकुण्डलैर्मण्डिताननम् ।  
सर्वरत्नसमायुक्तं सर्वाभरणभूषितम् ।  
एवं ध्यात्वा जपेन्नित्यं मन्त्रमष्टोत्तरं शतम् ॥ 

इत्युक्तप्रकारेण भगवन्तमादित्यमण्डले ध्यात्वा,
</details>



<details><summary>आह्निकार्थप्रकाशिका</summary>

गायत्रीप्रतिपाद्यदेवताध्यानमाह - **यो देवे**त्यादिना । 

अत्र विश्वामित्रः 

> देवस्य सवितुस् तस्य  
> धियो यो नः प्रचोदयात् ।  
> भर्गो वरेण्यं तत् ब्रह्मा  
> धीमहीत्य् अर्थ उच्यते ।  
> 
> यो देवस् सविताऽस्माकं  
> धियो धर्मादिगोचराः ।  
> प्रेरयेत् तस्य यद् भर्गस्  
> तद्वरेण्यम् उपास्महे ।  

अनयोर् वचनयोर् भर्गशब्दस्य तेजःपरत्वेन  
यच्-छब्दस्य सवितृ-परत्वेन च व्याख्यानं कृतं वरदराजीये -  
तच्-छब्द-श्रुतेर् यच्छब्दो ऽध्याहर्तव्यः । 

[[99]]

सवितुः जगतां प्रसवितुः, 

> सवि॒ता वै प्र॑स॒वाना॑मीशे,  
> उ॒तेशि॑षे प्रस॒वस्य॒ त्वमेक॒ 

इति श्रुतेः ।  

**वरेण्यं** वृङ् संभक्तौ एण्यप्रत्ययः ।  

सर्वेषां भजनीयं **भर्गः** तेजः ।  
भञ्जनाद् भर्गः, प्रकाश-प्रदानेन जगतो बाह्यान्तर-तमो-भञ्जकत्वाद् वा,  
भर्जनाद् वा कालात्मकतया सकल-कर्म-फल-पाक-हेतुत्वात्,  
भरणाद् वा वृष्टि-प्रदानेन भूतानां भरण-हेतुत्वात् । 

**देवस्य** द्योतमानस्य **धीमहि** चिन्तयामः ।  
"ध्यै चिन्तायाम्"।  

देवस्य सवितुः वरेण्यं यद्भर्गः तत् ध्यायेम ।  
आदित्यमण्डलान्तर्वर्तिनं तेजोमयं पुरुषम् अनुचिन्तयामः । 

> य एषोऽन्तरादित्ये हिरण्मयः पुरुषः,  
> अथ य एष एतस्मिन् मण्डलेर्चिषि पुरुषः 

इत्यादिश्रुतेः ।  
**यः** सविता, **नः** अस्माकं,  
**धियः** हानोपादान-विषय-ज्ञानानि,  
**प्रचोदयात्** प्रचोदयति,  
**तत्सवितुः भर्गश्** चिन्तयाम इति । विश्वामित्रः - 

> आदित्यमण्डलासीनं  
रुक्माभं पुरुषं परम् ।  
ध्यायञ् जपेत् तद् इत्य् एतां  
निष्कामो मुच्यतेऽचिरात् ॥  
सुप्रभं सत्यम् आनन्दं  
हृदये मण्डलेऽपि च ।  
ध्यायन् जपेत् तदित्येतां  
निष्कामो मुच्यतेऽचिरात् ॥ 
>
>> स यश्चायं पुरुषे यश् चासाव् आदित्ये स एकः 
>
> इति ध्यानार्थः 

इति ।  
अत्र जगत्कारणभूतं परं ब्रह्म  
सर्वान्तर्यामी सूर्यमण्डलान्तर्वर्ती  
तेजोमयः पुरुष  
इति व्याख्यातम् ।  
स तु पुरुषः पुण्डरीकाक्ष एव 

> य एषोऽन्तरादित्ये  
> हिरण्मयः पुरुषो दृश्यते  
> हिरण्य-श्मश्रुर् हिरण्य-केश  
> आप्रणखात् सर्व एव सुवर्णः  
> तस्य यथा कप्य्-आसं पुण्डरीकम् एवम् अक्षिणी

इति श्रुतेः । कं जलं पिबतीति **कपिः**,  
सूर्यः तेन **आस्यते** विकास्यत इति कप्यासं  
रवि-कर-विकसितम् इत्यर्थः ।  
अन्तर्यामिपुरुषो नारायण एव 

> एष सर्वभूतान्तरात्मा अपहतपाप्मा दिव्यो देव एको नारायणः 

इति श्रुतेः ।  

एवं च सवितृ-मण्डलान्तर्-वर्ति-पुण्डरीकाक्षं सकल-जगदाधारं विष्णुसंज्ञं  
यद् भर्गस् तेजः  
तत् तेजश् चिन्तयाम इति सिद्धम् । 

अत्र मैत्रावरुणीयश्रुतिः +++(=(मै.उ.६-३४))+++ -

> एतत् सवितुर् वरेण्यं ध्रुवम् अचलम् अमृतं भर्गाख्यं विष्णुसंज्ञं सर्वाधारं धाम 

इति । 

[[100]]

योगयाज्ञवलक्यः -

>> ईश्वरं पुरुषाख्यं च  
सत्यधर्माणम् अच्युतम् ।  
भर्गाख्यं विष्णुसंज्ञं यत्  
ध्यात्वा ऽमृतम् उपाश्नुते ।  
>
> अनेन धीमहीति ध्यान-विषयभूतो विष्णुर् एवेति सिद्धम् ।  
> अत एव सनत्-कुमार-स्मृतौ ध्येयो विष्णुर् एवेति निश्चितम् -  
>
>> आदित्यमण्डले ध्यायेत्  
>> परमात्मानम् अव्ययम् 

इत्यादि । 

> एवं ध्यात्वा जपेन्नित्यं  
मन्त्रमष्टोत्तरं शतम् ।  
सर्वपापविशुद्धात्मा  
जितक्रोधो जितेन्द्रियः ।  
संसारार्णवम् उत्तीर्य  
परां सिद्धिम् अवाप्नुयात् ॥ 

इत्येवं गायत्र्याः देवतात्वेन  
आदित्य-मण्डलान्तर्वर्ति-पुरुषोत्तमस्यैव ध्येयत्वावधारणात्  
अस्याः देवतान्तरत्वाशा-भिक्षोः  
राज्ञः किरीटाशेव दुराशैव । अत्र भरद्वाजः -

> अथाहम्-अर्थं गायत्र्याः  
प्रवक्ष्यामि यथा तथा ।  
द्विजोत्तमानां सद्-भक्त्या  
जपादीति प्रकुर्वताम् ।  
विश्वास-भक्ति-जनन-  
मन्त्रार्थज्ञानम् उत्तमम् ।  
तस्मादर्थं विजानीयाद्  
उक्तेन जपकृन्नरः ।  
विश्वास-भक्तिभ्यां द्वाभ्यां  
जपादीनां महत्-तरम् ।  
फलं भवेज्-जपकृताम्  
इति वेदेषु भाषितम् । 

वृद्धयमस्मृतौ तृतीयाध्याये -

> वरेण्यं विरलं जप्यं  
जपकाले द्विजोत्तमैः ।  
वरेण्यं संहिताकाले  
वरेणीयं जपे स्मृतम् ॥  
वरेण्यमिति यो ब्रूयाज्  
जपकाले द्विजो यदि ।  
स च पाप्मा महाघोरे  
नरके पच्यतेऽग्निना ॥  
>
> स्त्रीपुंसात्मक-गायत्रीं  
वस्त्रेणाच्छाद्य वै जपेत् ।  
उदये प्राङ्मुखस्तिष्ठन्  
संख्यायैव जपेद् बुधः ॥  
असंख्यया ऽपवित्रश् च  
जपो निष्फलतामियात् । 

इति वचनान्यत्र भाव्यानि ।

न च 

> > असंख्यातात् तु संख्यातः  
> सहस्रगुण ईरितः 
>
> इति वचनेन असंख्यातस्यापि साफल्यप्रतीतेः  
> कथं तन्निषेध 

इति वाच्यं,  
वचनद्वयपर्यालोचने साफल्यं भवेन्नवेतीत्य् अर्थनिश्चयात् । 

[[101]]

यथा 

> आहृत्य याच्ञया तैर्वा,  

> … अधमं तु क्रयक्रीतं  
> याचितं त्वधमाधमम् 

इति याचितकुसुमादेर् अभ्यनुज्ञानेऽपि 

> प्रतिग्रह-पुष्पे दातुरेव फलं,  
> कर्तुः किञ्चिद् भवेन् न वा 

इति श्रीपाञ्चरात्र-रक्षायाम् अनुगृहीतं तद्वत् । 

> पदानि दश मन्त्रस्य  
तद्-आदीनि यथाक्रमम् ।  
पद-प्रत्यय-निष्पत्तिः  
सुस्पष्टं क्रियतेऽत्र तु ।  
एषा हि स्तोतुर् गायत्री  
सर्व-पाप-प्रणाशिनी ।  
विज्ञातव्या प्रयत्नेन  
द्विजैस् सर्व-शुभेप्सुभिः ।  
जपस्यानन्तरे व्याख्या  
स्मर्तव्या ऽहर् अहर् द्विजैः ।  
स्मरणात् सर्वपापानि  
प्रणश्यन्ति न संशयः ॥ 

इत्यादि-रत्नाकर-वाक्य-जातम् अत्रानुसन्धेयम् । 

> प्रतिपुरुषम् अनेकाः, प्रत्य्-अवस्थं विचित्राश्  
शुभ-गतिषु धियो नश् चोदयत्य् अञ्जसा नः ।  
अखिल-चिद्-अचिद्-अन्तर्यामि-तद्-विष्णु-संज्ञं  
सवितुर् अहम् उपासे तस्य देवस्य भर्गः ।  
> 
> तेजः परं तत्-सवितुर् वरेण्यं  
धाम्ना परेणाप्रणखात् सुवर्णम् ।  
त्वां पुण्डरीकेक्षणम् आमनन्ति  
श्रीरङ्गनाथं समुपासिषीया । 

इति श्रीशतदूषणी-श्रीरङ्गराजस्तव-श्लोकावत्र भाव्यौ । अहिर्बुध्न्यसंहितायान्तु 

> सावित्रं नाम तज् ज्योतिः  
तत् सावित्रीसमाह्वयम् ।  
तस्य **व्याख्याम्** इमां सम्यग्  
गदतो मे **निशामय** ।  
>
> प्रतिसञ्चर-वेलायां  
ताम् अयत्य्+++(←पदविग्रहः??)+++ एव तां पुनः ।  
त्रायते तत्र तत्रैव  
भूत्य्-अंशे धारकात्मना ।  
प्रमाणत्वेन भूयश् च,  
तत्-तद्-अर्थतया +++(→प्रमेयतया)+++ पुनः +++(प्रतिभाति?)+++ ।  
अतस् **तद्** इति सङ्कल्पः  
प्रोच्यते वैष्णवः परः ।  
> 
> **प्रसौति** सकलां चेष्टां  
प्रसौति सकलं जगत् ।  
**अवतेर्** गतिकान्त्य् अर्थात्  
**तरतेर्** दानकर्मणः ।  
गतो ह्य् अवति सर्वत्र  
षड्भिः कान्तो गुणैः परम् ।  
भोगापवर्गयोर् दाता  
सवितेति निरुच्यते ।  
वरैर् नेयं **वरेण्यन्** तु  
वरदातार ईरिताः ।  
वरेणियं वरेण्यं वा  
वरं नयति तत्परम् ।
>
> [[102]]
>
> **भर्गस्** तेजस् समाख्यातं  
प्रभावः कर्तृरूपता ।
_भरतीदं_ जगत्कृत्स्नं  
_सम्भरत्य्_ अपि चेश्वरान् ।  
_रमयत्य्_ अपि तत्सर्वं  
_राति_ चार्थम् अभीप्सितम् ।  
_गमयत्य्_ अपि तन् नाशं  
स्मृति-बन्धम् अशेषतः ।  
_भर्गयत्य्_ अपि तत्-कष्टं  
**भर्गतस्** तेन तत्तथा ।  
अतो **भर्गः** परं विष्णोः  
सङ्कल्पं विदुर् अद्भुतम् ।  
>
> द्योतनस् सर्वभावानां  
द्योतमानः स्वयं सदा ।  
अज्ञानम् अखिलं चान्यच्  
चोदयन्न् अखिलञ् जगत् ।  
अयं सकलम् एवेदं  
तथोतं मणि-सूत्रवत् ।  
इन ईरण ईभ्यश् च  
परितस् सकलं दधत् ।  
**देव** इत्य् उच्यते विष्णुः  
परमात्मा सनातनः ।  
>
> **धीमहीत्य्** अधिविज्ञानं  
मननं भावनं तथा ।  
**धियो** धीपूर्विकाश् चेष्टाः  
प्रेरणन् तु **प्रचोदनम्** ।  
>
> **यस्** सर्व-शक्तिस् **सविता**  
देवस् संविन्-मयश् च यः ।  
यश् च सर्वदिगीशानो  
**धियस्** तास् ताः **प्रचोदयात्** ।  
>
> सृष्टि-स्थिति-लय-त्राण-  
त्रिधा-करणम् अव्ययम् ।  
तस्य देवस्य सङ्कल्पं  
**भर्ग**-संज्ञम् उपास्महे ।  
>
> गायतस् त्रायमाणायाः  
**गायत्र्या** अर्थ ईदृशः ।  
या सत्ता सर्वभूतानां  
विष्णुशक्तिः परावरा ।  
>
> सा **भूर्** इति समाख्याता  
भरतीदं जगत्स्वयम् ।  
>
> भू(त)त्वा शक्तिं समास्थाय  
यावतीदं जगत् स्वयम् ।  
सा **भुवः** कथिता सद्भिर्  
अवती भावितं जगत् ।  
>
> वसीयो भोग-मोक्षाख्यं  
सूते या सततं सताम् ।  
सा **सुवः** कथिता ब्रह्मन्  
व्याहृती वाङ्मयी ततः ॥ 

इति गायत्री-व्याहृत्य्-अर्थाः प्रदर्शिता अनुसन्धेयाः ।  

यद् अन्योक्तम् - 

> गायत्र्याश् शास्त्र-सिद्धम् एव देवता-द्वयं,  
एका तु मन्त्राभिमानिनी,  
अन्या तु प्रतिपाद्या 
> 
>> आदित्य-मण्डलासीनं  
>> रुक्माभं परुषं परम् ।  
>>  ध्यायन् जपेत् **तद्** इत्येतां  
>> निष्कामो मुच्यतेऽचिरात् ॥ 
>
> इत्यादिभिः रत्नाकरस्थ-वचनैर् आदित्य-मण्डलान्तः-स्थ-भगवत एव निष्काम-ध्येयतोक्तेः,  
> गायत्री-रूप-मन्त्राभिमानि-देवता-ध्यानस्य सकाम-विषयत्वं सिद्धम् 
> इति कालत्रयेऽपि नास्या ध्यानम् 

इति,

[[103]]

तदयुक्तं; 

पूर्वोदाहृत-गायत्री-देवता-ध्यानोपचार-बोधक-वचनेषु फलाश्रुतेः  
नित्यत्वावश्यम्भावेन पूर्वोदाहृत-श्री-चतुः-श्लोकी-सूक्त्या च 

> स-प्रदक्षिणं भगवद्-आत्मक-सन्ध्यादि-पञ्चक-नमस्कारं कृत्वा 

इत्य्-आचार्य-पादानुगृहीत-सन्ध्यादि-नमस्कारवत्  
तस्याः कालत्रये ऽप्य् अवश्य-ध्येयत्वोक्तेः,  

वासिष्ठसंहितायां 

> आवाह्य हृदये सूर्य-  
बिम्बे वा वेदमातरम् ।  
ततोऽभिवादयेद् देवीं  
गायत्रीं वेदमातरम् ॥ 

इति गायत्री-मन्त्राभिमानि-देवतावाहन-नमस्कारोक्तेः,  
श्रीकृत-कृत्य--साध्योपाय-शोधन--चरम-श्लोकाधिकारादि-बहु-प्रबन्धेष्व्  
अनुगृहीत-प्रकारेण मन्त्राभिमानि-देवता-शरीरक-परमात्म-ध्यान-विधौ  पर्यवसानेन  
तद्-ध्याने पारमैकान्त्य-विरोधाभावात् । 

> ध्यायन् जपेत् तद् इत्य् एतां  
> निष्कामो मुच्यतेऽचिरात् 

इति वचने ध्यायन् जपेद् इति जपाङ्गतया ध्यानं विधाय  
निष्काम-कर्तृक-ध्यान-पूर्वक-जपस्य  
मुक्ति-रूपं फलम् उच्यमानं  
सकाम-कर्तृक-ध्यानस्य तत्-तत्-फल-प्राप्तिं प्रमाणान्तर-सिद्धाम् अवगमयति,  
न तु मन्त्र-प्रतिपाद्य-देवता-ध्यानस्य निष्काम-मात्र-कर्तव्यत्वम् - 

श्रीचतुःश्लोकीभाष्ये - 

> लक्ष्मी-विभूति-भूताया एव गायत्र्याख्याया देवतायाः 

इत्य्-अनुगृहीतत्वात्,   

श्रीपाञ्चरात्ररक्षायां 

> प्राणायामत्रयं कृत्वा  
> गायत्रीमावाह्य 

इति,

> पूर्ववत्-कृत-प्राणायाम-त्रयः  
> उत्तमे शिखरे इति मन्त्रेण  
> गायत्रीम् अनुज्ञाप्य स्व-सूत्रोक्तैर् मन्त्रैर्  
> आदित्य-मण्डलान्तः-स्थितं भगवन्तम्  
> उपस्थाय 

इति श्रीसूक्तिभिः 

भगवद्-विभूति-भूत-गायत्र्य्-आख्य-देवता-वाहनोपस्थानयोः  
गायत्री-प्रतिपाद्यादित्य-मण्डलान्तः-स्थित-भगवद्-उपस्थानस्य च  
पृथक् प्रतीतेः,  

श्रीरङ्गरामानुज-महादेशिकै   
गायत्र्य्-आवाहनोपस्थान-मन्त्रयोर्  
मन्त्राभिमानि-देवता-परतयैव व्याख्यातत्वाच् च,  
शास्त्र-सम्प्रदाय-सिद्धस्य देवता-द्वय-ध्यानस्य दुस्-त्यजत्वात् ॥  

एतेनापरोक्तो मन्त्र-प्रतिपाद्य-देवता-मात्र-ध्यान-पक्षो निरस्तः । 
</details>

[[104]]



<details open><summary>विश्वास-प्रस्तुतिः</summary>

कनिष्ठा-मूलम् आरभ्य प्रादक्षिण्य-क्रमेण  
गणनया यथासङ्कल्पं 
</details>

<details><summary>मूलम्</summary>

कनिष्ठामूलमारभ्य प्रादक्षिण्य-क्रमेण गणनया यथासङ्कल्पं 
</details>



<details><summary>आह्निकार्थप्रकाशिका</summary>

मन्त्रगणनाप्रकारमाह **कनिष्ठामूले**त्यादिना।  

> गणनायां च कराक्षसूत्रयोर्  
यथाशक्ति विकल्पतः करणत्वम् ।  
उक्तं च जयाख्य-संहितायां, 
>
>> जपन्तु द्विविधं कुर्याद्  
>> अक्षसूत्र-करार्पितम् । 
>
> अक्षसूत्रार्पितं करार्पितं वा इत्यर्थः ।  
> तदेव च विशेषितं श्रीसात्वते -
>
> > स्फाटिकेनाक्षसूत्रेण  
> > स्वकैर्वा करपर्वभिः 
> 
> इति ।  
> स्फाटिकेनेत्य्-अक्षमाला-वर्गोदाहरणं,  
> शास्त्रान्तरे पद्माक्ष-मालादीनाम् आधिक्य-स्मरणात् ।  
> फल-विशेषार्थं तु मणि-मुक्तामयाद्य्-अक्षमाला-भेदाः ।  
> प्रतिष्ठा-विशेषादि-नियमाश् च तत्र तत्र प्रपञ्च्यन्ते,  
> करेऽपि शङ्ख-पद्मादि-मुद्रा-भेदाश्च । 
> 
> तत्रैष सारः 
> 
> > कनिष्ठामूलम् आरभ्य  
> प्रादक्षिण्यक्रमेण तु ।  
> अनामिकान्तं देवेश  
> जपेत् कोटिसहस्रकम् ॥ 
> 
> इति । बोधायनीये तु श्रीमद्-अष्टाक्षर-विधाव् एवमुक्तम् – 
> 
> > क्रिया-यागाच् **छतगुणो**  
> **जप-यज्ञः** प्रकीर्तितः ।  
> उच्चाच् **छतगुणो** ज्ञेयः  
> **उपांशुश्** चेत् स्मृतस्सदा ।  
> उपांशोर् **मानसः** प्रोक्तः  
> **सहस्रं** गुणतोऽधिकः ॥ 
> 
> इति । अन्यद् अपि तत्रोक्तम् — 
> 
> > जपमध्ये गुरुर् वापि  
> वैष्णवो यस् समागतः ।  
> सम्भाषणादि-पूजान् तु  
> तस्य **कृत्वानुमान्य** च ।  
> **अनुज्ञाप्य** ततः कृत्वा  
> जपशेषं समाहितः ।  
> > 
> > सर्वस्य प्रभवो यस्मात्  
> विष्णुपादाश्रया नराः ।  
> तन्-मूलतः क्रियास् सर्वाः  
> सफलास्तु भवन्ति हि ॥ 
> 
> इति । 
> 
> [[105]]
> 
> नारदीये श्रीमद्-अष्टाक्षर-ब्रह्म-विद्यायां 
> 
> > सर्वस् सप्रणवो जप्यः  
> जपाद् अप्रणवाद् अपि ।  
> सहस्र इति विज्ञेयं  
> प्रणवो ह्य् अक्षरं परम् ॥  
> असङ्ख्याताच् च सङ्ख्यातः  
> सहस्रगुण उच्यते ।  
> सङ्ख्याताद् अपि साहस्रः  
> सोर्ध्वपुण्ड्रतनोर् जपः ॥ 

इत्यादि ।
</details>



<details open><summary>विश्वास-प्रस्तुतिः</summary>

धर्मशास्त्रोक्तनियमेन
</details>

<details><summary>मूलम्</summary>

धर्मशास्त्रोक्तनियमेन
</details>



<details><summary>आह्निकार्थप्रकाशिका</summary>

जपकालनियमम् आह — **धर्मशास्त्रोक्तनियमेने**त्यादिना । तदुक्तं – 

> > न च क्रमन् न च हसन्  
न पार्श्वम् अवलोकयन् ।  
न पदा पदम् आक्रम्य  
न चैव हि तथा करौ ।  
> 
> इत्यादयश् च जप-काल-नियमाः 

इति । 

> कृत्वोत्तानकरौ प्रातः  
सायं चाधोमुखौ करौ ।  
मध्ये स्कन्ध-भुजाभ्यां तु  
जप एवम् उदाहृतः ।  
अङ्गुलीर् न वियुञ्जीत  
>
> किञ्चिदाकुञ्चिते तले ।  
अङ्गुलीनां वियोगे तु  
छिद्रे तु स्रवते जपः ।  
>
> मनः प्रहर्षणं शौचं  
मौनं मन्त्रार्थचिन्तनम् ।  
अव्यग्रत्वम् अनिर्वेदो  
जपसम्पत्ति-हेतवः ।  
निष्ठीवं जृम्भणं कोधो  
निद्रालस्य-क्षुधा-मदः ।  
पतित-श्वाऽन्त्यजालोकाः  
दशैते जपवैरिणः ॥ 

सुमन्तुः -

> नाधोरत्निर् नान्यमनाः  
न च व्यत्यस्त-पत्-करः ।  
अ-पवित्रकरो नग्नः  
शिरसि प्रावृतो ऽपि वा ।  
> 
> प्रजल्पन् वा जपेद् यावत्  
तावन् निष्फलम् उच्यते ।  
> 
> खण्ड-वस्त्रावृतस्यैव  
वस्त्रार्धालम्भिनस् तथा ।  
उत्तरीय-व्यतीतस्य  
समस्ता निष्फलाः क्रियाः ॥ 

[[106]]

स्मृत्यर्थसारे – 

> सावित्र्यादिक्रियास् सर्वा  
आदित्याभिमुखश् चरेत् ।  
देवालयसमीपे तु  
तम् एवाभिमुखश् चरेत् ।  
जप-स्थानान् न निर्गच्छेत्  
देवतासन्निधौ क्वचित् ।  
प्रदक्षिण-नमस्कारं  
न कुर्याद् देवतालये ॥

भारीतः - 

> आर्द्रावासा जले कुर्यात्  
तर्पणाचमने जपम् ।  
उपस्थानं न निर्गच्छेत्  
वर्जयेच् च प्रदक्षिणम् ।

इत्यादीनि रत्नाकरादिस्थानि वचनान्यत्र भाव्यानि । 

आह्निककाण्डोदाहृतं च शौनकः -

> अपवित्रकरोऽशुद्धः  
प्रलपन् न जपेत् क्वचित् ।  
अ-प्रावृत-करो वापि  
शिरसि प्रावृतोऽपि च ॥ 

इति वचनमपीहानुसन्धेयम् ।
</details>



<details open><summary>विश्वास-प्रस्तुतिः</summary>

पञ्चावसानजपं [^६] कृत्वा,
</details>

<details><summary>मूलम्</summary>

पञ्चावसानजपं [^६] कृत्वा,

[^६]: प्रणवान्ते व्याहृतित्रयान्ते पादानामन्ते चेति पञ्चावसानम् ।
</details>



<details><summary>आह्निकार्थप्रकाशिका - मुख्य-प्रभेद-चितिः</summary>

**पञ्चावसानयुक्तं जपं कृत्वे**ति । पितामहः - 

> गायत्री त्रिपदा ज्ञेया  
चतुष्पादा षडक्षरी ।  
जपे तु त्रिपदा ज्ञेया  
ह्यर्चने तु चतुष्पदा ॥

एवमुक्तत्वात् प्रतिपादं विच्छिद्य जपः कार्यः । अविच्छेदे तु - 

> अच्छिन्नपादा गायत्री  
ब्रह्महत्यां प्रयच्छति ।  
छिन्नपादा तु गायत्री  
ब्रह्महत्यां व्यपोहति ॥ 

इति प्रत्यवायस्मृते; । 

व्यासः -

> प्रणवव्याहृतीयुक्तां  
गायत्रीं तु ततो जपेत् । 

बोधायनः – 

> प्रणवो व्याहृतयः सावित्री चेत्येते पञ्चब्रह्मयज्ञा  
> अहर् अहर्  
> ब्राह्मणं किल्बिषात् पावयन्ते 

अत्र सङ्ख्या-नियमेन  
व्याहृति-मध्ये, व्याहृत्य्-अनन्तरं, गायत्र्य्-आद्यन्तयोश् च  
प्रणवप्रयोगो व्यवच्छिद्यते ।  
दीर्घगायत्री-जपे गायत्र्य्-आदौ प्रणव-प्रयोगस् तु श्रुतिसिद्धः।   

जपादिषु सर्वत्र ब्रह्मचारि-गृहस्थयोर् एक-प्रणवैव गायत्री ग्राह्या ।  
अत्र स्मृति-सार-समुच्चये -

> सम्पुटैक-षड्-ओङ्कारा  
गायत्री त्रिविधा मता ।
>
> तत्रैक-प्रणवा ग्राह्या  
गृहस्थैर् जप-कर्मणि ।
>
> सम्पुटा च षड्-ओङ्कारा  
यतीनाम् ऊर्ध्व-रेतसाम् ।
>
> गृहस्थवत् तु जप्तव्या  
गायत्री ब्रह्मचारिभिः ।  
तत्रैक-प्रणवेनैव  
गृह-स्थ-व्रतिनोः सदा ॥

[[107]]

सम्पुटमाह योगयाज्ञवल्क्यः — 

> ओंकारं पूर्वम् उच्चार्य  
भूर्-भुवः-स्वस् तथैव च ।  
गायत्रीं प्रणवञ् चान्ते  
जप एवम् उदाहृतः ।  
एषा **सम्पुट-गायत्री**  
सर्व-पापप्रणाशिनी ।

मनुष् षडोङ्कारम् आह - 

> षडोंङ्काराञ् जपन् विप्रो  
गायत्रीं मनसा शुचिः ।  
अनेक-जन्म-जैः पापैर्  
मुच्यते नात्र संशयः ।  
> 
> तिस्रो व्याहृतयः पूर्वाः  
पृथग् ओङ्कार-संयुताः ।  
पुनस्-संहत्य चोङ्कारं  
मन्त्रस्याद्य्-अन्तयोस् तथा ॥ 

इति रत्नाकरवचनान्यत्र भाव्यानि । यत्त्वपरोक्तम् – 

>> गृहस्थो ब्रह्मचारी च  
प्रणवाद्याम् इमां जपेत् ।  
अन्ते यः प्रणवं कुर्यात्  
नासौ वृद्धिम् अवाप्नुयात् ॥ 
>
> इति निषेधः त्रैवर्गिकविषयः, 
>
>> पूर्वा कार्या गृहस्थैस्तु  
उत्तरा यतिभिर्विभो ।  
गृहस्था वृद्धिम् इच्छन्ति  
यतो मोक्षं यतीश्वराः ॥ 
>
> इति नारदीयादौ  
> वृद्धि-शब्दस्य त्रिवर्गपरत्व-दर्शनात्।  
> स च निषेधः तेषाम् अपि पाक्षिकः,  
> तान् अधिकृत्यैव बोधायनसूत्रे 
>
>> उभयतः प्रणवां सव्याहृतिकाम् 
>
> इति विहितत्वात् ।
>
> एवं च  
> अन्तप्रणवहीना मुमुक्ष्व्-अनुपादेयैव;  
> उत्तरैकादशीवत् ।
> एवं षडोङ्कारापि मुमुक्षूपादेयैव 

इति - तन्मन्दं; 

'गृहस्था वृद्धिम् इच्छन्ती’त्य्-आदि-वचने  
मोक्षस्य पृथग् उपादानात् वृद्धिशब्दस् त्रिवर्गपरः ।  
‘अन्ते यः प्रणवं कुर्याद्’ इत्यादि-वचने  
सङ्कोचकाभावात् वृद्धि-शब्दश् चतुर्-वर्गपर  
इति स्वीकार्यम्।  
पूर्वोदाहृत-फल-श्रवण-रहित-स्मृति-सार-समुच्चय-वचनतः  
सम्पुट-षड्-ओङ्कार-गायत्र्योः नित्यतया यतिविषयत्वस्य  
एक-प्रणवगायत्र्याः गृहस्थब्रह्मचारिविषयत्वस्य च  
प्रतीयमानत्वात् । काश्यपस्मृतौ - 

> एक-प्रणव-संयुक्तां  
गायत्रीं प्रजपेद् गृही ।  
ब्रह्मचारी च सन्ध्यासु  
नियतो नियतेन्द्रियः ।  
वनी सम्पुट-गायत्रीं  
यतिष् षड्-प्रणवान्विताम् ॥ 

इत्युक्तम् । 

[[108]]

वृद्धयमस्मृतौ तृतीयाध्याये - 

> एकोङ्कारा सम्पुटा च  
षडोङ्कारेति सा त्रिधा ।  
>
> आद्य्-अन्तोंकार-संयुक्ता  
गायत्री **संपुटा** स्मृता ।  
>
> सहोङ्कारा व्याहृतयः  
पुनरोङ्कारसंयुताः ।  
मनोर् आदावथाऽन्ते च  
**षडोङ्कारेयम्** उच्यते ।  
>
> आदाव् ओङ्कार-संयुक्ता  
गायत्र्येका ह्य् उदाहृता ।  
आद्योङ्कारा गृहस्थस्य  
वर्णिनश्च तथैव च ।  
वान-प्रस्थयतीनान्तु  
षडोङ्कारा प्रशस्यते ।  
> 
> ओङ्कारं पूर्वमुच्चार्य  
भूर्भुवः स्वस्ततः परम् ।  
गायत्रीं च ततश् चोक्त्वा  
जपकाले विशेषतः ॥ 

इति । ततश्च सम्पुट-षडोङ्कारयोर् मुमुक्षु-गृहस्थ-ग्राह्यत्वं न सम्भवति । 

> पूर्वा कार्या गृहस्थैस्तु 

इत्यादिवचने 

> गृहस्था वृद्धिमिच्छन्ति 

इत्यादेर् अर्थवादतया  
हेत्व्-अधिकरण-न्यायेन  
पूर्वार्ध-प्रतिपन्न-विधि-शेषतया  
उत्तरैकादश्याः मुमुक्षु-गृहस्थाग्राह्यत्व-विधि-परत्वासम्भवात् - 

> निष्कामस्तु गृही कुर्याद्  
+++(वक्ष्यमाणाम्)+++ उत्तरैकादशीं सदा ।  
सकामस्तु गृही पूर्वाम्  
इति बोधायने मुनिः ॥ 

> सम्पूर्णैकादशी यत्र  
प्रभाते पुनर् एव सा ।  
पूर्वाम् उपवसेत् कामी  
निष्कामस् तूत्तरां सदा ॥ 

इति वचनाभ्याम् उत्तरैकादश्याः  
मुमुक्षु-गृहस्थ-ग्राह्यत्व-विधानवद्  
अत्र विधायकाभावात्,  
भवद्-उक्त-व्यवस्था अयुक्तैव ।  

> बोधायनसूत्रे त्रिवर्गार्थिनो ऽधिकृत्य 
>
> > उभयतः प्रणवां सव्याहृतिकाम् 
>
> इति विहितत्वाद् 

इत्य् उक्तम् अत्यन्तायुक्तं –  
तत्-सूत्र-प्रकरणाचार्य-पाद--श्रीसूक्ति-विरुद्धत्वात् ।  
तत्-सूत्रे 

> प्रत्यङ्-मुखस् सावित्रीम् सहस्र-कृत्वः आवर्तयेत् 

इति सहस्रसंङ्खाकगायत्रीजपं विधायाशक्तौ प्रत्याम्नायः 

> प्राणायामतो वा शतकृत्वः  
> उभयतः प्रणवां सव्याहृतिकां दशकृत्वः 

इति विहितः । 

श्रीपाञ्चरात्ररक्षायाम् एतद् एव 

> प्राणायामेन शतकृत्वः  
> प्रणव-व्याहृति-सम्भेद-विशेषेण दश-कृत्वः  
> गायत्री-जप-सहस्र-तुल्यं  
> बोधायनादयः स्मरन्ति 

इत्य् अनुगृहीतम् ।  
तच्-छ्री-सूक्त्य्-अर्थः श्री-निक्षेप-चिन्तामण्य्-अनुगृहीतः  
उत्तरत्र प्रपञ्चयिष्यते । 

अतो नोदाहृत-बोधायन-वचनं त्रैवर्गिकार्थिविषयं,  
किन्तु नित्यजपे सहस्रावृत्त्य्-अशक्तौ  
प्रत्याम्नाय-विधायकम् । एतेन 

> बोधायनश्च उभयतः प्रणवां सव्याहृतिकाम् इति ।  
> इदं वाक्यं संपुट-गायत्री-विधायकम् 

इति रत्नाकरोक्तं परास्तम् । 

पूर्वोदाहृतेन ‘प्रणवो व्याहृतयः'  
इत्य्-आदि-बोधायन-सूत्र-विषय-रत्नाकर-वाक्येन  
ब्रह्म-चारि--गृह-स्थयोर् एक-प्रणव-गायत्रीजप एव कार्य  
इति सिद्धम् । 

[[109]]

श्रीवैखानसे मरीचिग्रन्थे अष्टसप्ततितमे पटले -

> ओं भूर्भुवस्सुवः,  
> तत्सवितुर् ॰  
> इति सावित्रीं शताष्टकां त्रिसन्ध्यासु मनसा जपेत् 

इति फल-श्रवण-रहितः  
एक-प्रणवयुक्त-गायत्री-जपो विहितः ।  
</details>


<details><summary>आह्निकार्थप्रकाशिका - मूलमन्त्रादियोजनम्</summary>

यद् अप्य् अपरोक्तम् - 

> यथा सर्वेषां मन्त्राणां प्रणववैशिष्ट्येनोच्चारणं  
> न गुरूपदेश-सापेक्षं  
> तथा व्याहृति-त्रिक-सप्तक-द्विप्रणव-षट्प्रणव-मूल-मन्त्र-वैशिष्ट्येन गायत्रीजपोऽपि बोध्यः 

इति,  
तद् असाधु,+++(5)+++ श्रीपाश्चरात्ररक्षा-श्रीसूक्ति-विरोधात् - 

> स च प्रार्थनामन्त्रः  
> "त्वय्य् आराधन-कामो ऽयम्" इत्यादिकः  
> यथान्यायं देशिक-सकाशाद् अधीत्यात्रान्वहं प्रयोक्तव्यः ।  
> एवम् एव सर्वेषां मन्त्राणां समाधिः ।  
> विपर्यये नैष्फल्यम् ।  
> दृष्टादृष्ट-प्रत्यवायश् च तेषु तेषु शास्त्रेषु पठ्यते । 
>
>> यदृच्छया श्रुतो मन्त्रश्  
छन्नेनाथ छलेन वा ।  
पत्रेक्षितो वा व्यर्थस् स्यात्  
प्रत्युतानर्थदो भवेत् ॥
>
> इति । 

पारमेश्वर-संहितादिषु  
परि-दृश्यमान-सन्ध्योपास्ति-भेदानाम् अपि  
यथावद् उपदेशानुष्ठान-पारम्पर्यासिद्धेः 

> दिगादि-नमस्काराणाम् अपि  
> स्व-पूर्व-पूर्वोपदेशानुष्ठान-पारम्पर्यम् अस्ति चेत्  
> तत्रापि भगवद्-आत्मकत्व-ध्यान-पूर्वकं प्रणमेत्, 

> अतो यथाधिकारं यथा-शक्यम् अत्र श्रद्दधानैः  
दयार्द्र-हृदय-देशिकोपदेश-पूर्वकं देशकालानुगुण्य 

इत्यादिना  
पाञ्चकालिक-धर्माणाम् आचार्योपदेशानुष्ठान-पारम्पर्यानुगुण्येनानुष्ठेयत्वानुग्रहात् , 

प्रणव-वैशिष्ट्येनोच्चारणे गुरूपदेश-निरपेक्षत्वस्यैवासिद्धतया  
तद्-दृष्टान्तेन व्याहृति-प्रणव-मूल-मन्त्र-वैशिष्ट्येन गायत्री-जपे  
मन्त्र-वैशिष्ट्येन गायत्री-जपे  
गुरूपदेश-निरपेक्षत्वस्य दूरतो निरस्तत्वात् । 

मूल-मन्त्रादि-व्यापक-योजन-प्रमाणानां  
पञ्चरात्र-विहित-दीक्षा-विशेष-युक्ताधिकारि-विषयत्वं  
श्रीभाष्यकार-सम्प्रदाय-स्थ-सूत्र-निष्ठ-परमैकान्तिनां  केवल-सौत्र-मन्त्र-करणक-सन्ध्याद्य्-अनुष्ठानं च  
प्रमाणाचार्य-पाद-श्रीसूक्ति-सम्प्रदायोक्ति-शिष्टाचारैस्  
सत्-पथ-रक्षायां नित्य-नैमित्तिक-विचारेऽस्माभिस् सम्यक् स्थापितं द्रष्टव्यम् । 

किं च श्रीपाञ्चरात्ररक्षायां 

> यद्य् अप्य् आर्षी वैष्णवी प्राजापत्येति त्रिधा सन्ध्योपास्ति-भेदाः 

इत्य्-आरभ्य 

> प्रथम-परिगृहीत-परित्यागे निर्बन्धाभावात्  
> यथा-सूत्रम् अनुष्ठानेऽपि भगवत्-समाराधन-रूपत्व-सिद्धेः  
> स्वसूत्र-विहितम् एव सन्ध्योपासनादिकं कर्तुम् उचितम् 

इत्य् अनुगृहीतम् । +++(5)+++

[[110]]

तत्र 

> प्रथम-परिगृहीत-परित्यागे निर्बन्धाभावात् 

इत्य्-अस्यायम् अर्थः -  
सूत्र-विहितोपनयन-दशायां  
परिगृहीत-सौत्र-सन्ध्योपासनस्य  
उपनयनानन्तर-भावि-पञ्चसंस्कार-रूप-वैष्णवत्व-प्राप्त्य्-अनन्तरं परित्यागे प्रमाणाभावात् — इति ।  
श्री-सच्चरित्ररक्षायाम् – 

> उपरितने हि चतुर्थे पटले — 
>
>> ब्रह्मचारी गृहस्थो वा  
वानप्रस्थोऽथ भिक्षुकः ।  
एते ह्य् आश्रमिणः प्रोक्ताश्  
चत्वारः क्रम-योगतः ॥ 
>
> इत्यारभ्य 
>
>> चक्रलिङ्ग-धरास् सर्वे  
> समय-व्रत-निष्ठिताः 
>
> इति, भवेयुर् इति शेषः 

इति ब्रह्मचार्यादि-धार्यं  
समय-व्रत-चक्रादि-चिह्नादिकम् इत्य् अनुगृहीतम् ।  
व्यापक-योजन-प्रमाणादिकं क्वाप्य् आचार्यपादश्रीसूक्तौ न दृश्यते ।  
अतः स्वसूत्र-विहितम् एवेत्य् अनुगृहीतम् एवाचार्यैर् अनुसृतम् इति बोध्यम् ।  
एतेन अन्योक्त-मूल-मन्त्रादि-योजन-पक्षोऽपि प्रत्युक्त इति । 
</details>


<details><summary>आह्निकार्थप्रकाशिका - जपविकल्पाः</summary>

> प्राणायामेन शत-कृत्वः  
> प्रणव-व्याहृति-सम्भेद-विशेषेण दशकृत्वः  
> गायत्रीं सहस्र-तुल्यं बोधायनादयः स्मरन्ति 

इत्याचार्यपादानुगृहीतं श्रीनिक्षेपचिन्तामणौ विवृतं 

> सहस्र-जपाशक्तौ प्रतिनिधिमाह - प्राणायामेनेति । बोधायनेति । 
>
>> दर्भेष्व् आसीनो दर्भान् धारयमाणः  
> सोदकेन पाणिना  
> प्रत्यङ्मुखस् सावित्रीं सहस्रकृत्वः आवर्तयेत्,  
> प्राणायामशो वा शतकृत्वः  
> उभयतः प्रणवां सप्त-व्याहृति-पूर्विकां मनसा वा दशकृत्वः  
> त्रिभिश् च प्राणायामैस् ताम् एवं प्रातः प्राङ्मुखस् तिष्ठन् 
>
> इति बोधायन-स्मरणाद् इति भावः । आदिशब्देन 
>
>> सहस्रकृत्वस् सावित्रीं  
जपेद् अव्यग्र-मानसः ।  
शतकृत्वोऽपि वा सम्यक्  
प्राणायामपरो यदि ।  
सप्तव्याहृति-पूर्वां चेद्  
आद्यन्तप्रणवान्विताम् ।  
मनसा वा जपेच् चैव  
दशकृत्वो वरः स्मृतः ॥ 
>
> इति योगयाज्ञवल्क्य-वचन-ग्रहणम्  

इति ।  
सहस्रजपवत् प्राणायाम-सम्पुटित-शत-सङ्ख्या-गायत्री-जपवत्  
सप्त-व्याहृति-पूर्वाम् आद्य्-अन्त-प्रणवान्वितां वा गायत्रीं जपेद् यदि  
एष दशकृत्वोऽपि जपः मुख्य इति उक्तवचनार्थः । 

[[111]]
</details>


<details><summary>आह्निकार्थप्रकाशिका - षडङ्ग-न्यास-नैयत्यम्</summary>

यद् अप्य् अपरोक्तं – 

> बृहस्पतिस्मृतौ 
>
> > ऋषिश् छन्दो देवतां च 
>
> इत्य्-आदिवचने षड्-अङ्गन्यासाद्य्-अनुक्तेः  
रत्नाकरे फलाधिक्यापेक्षायां शक्तस्याक्षर-न्यासादयः कार्या इति दर्शितहेतोः  
षड्-अङ्ग-न्यासादाव् अपि तुल्यत्वात् षड्-अङ्ग-न्यासादिकं न नियतम् – 

इति । तन्न, रत्नाकरोदाहृते, 

> एवं विन्यस्य गायत्रीम् 

इत्यादि-भारद्वाज-वचने  
फलाश्रुति-रूप-नित्यत्व-ग्राहक-प्रमाण-बलाच्  
छिष्टाचाराच् च  
सिद्धस्य षडङ्ग-न्यास-नैयत्यस्य  
दृष्टान्तमात्रेणानिवार्यत्वात् ।  
</details>


<details><summary>आह्निकार्थप्रकाशिका - यावत्सूर्यजपः</summary>

यदप्य् अपरोक्तम् 

> > न चान्तरा व्याहरेद् वा विरमेद् वा 
>
> इति प्रमाणात् सङ्कल्पित-समाप्त्य्-अनन्तरम्  
> अनुदिते सूर्ये  
> आसूर्योदयं गायत्रीजप एव कार्यः, 
>
>> अर्धम् अर्धांश-संयुक्तम्  
> अधिकं वाग्रवर्तिनाम् ।  
जप-काले तथा होमे  
कर्तव्यं सिद्धिम् इच्छता ॥ 
>
> इति सङ्कल्पित-समाप्त्य्-अनन्तरम् अपि  
> यथाशक्ति जप-होमयोः पारमेश्वरादि-सिद्धत्वाच् च 

इति - तन्न, 

> न चान्तरा व्याहरेद्वा विरमेद्वा 

इति वचनस्य सङ्कल्पित-जप-मध्य-काल-विषयत्वात्, 

> असङ्ख्यातात् तु सङ्ख्यातः सहस्र-गुण उच्यते 

इत्य्-आचार्य-पाद-प्रशंसित-सङ्ख्यात-जपानन्तरं  
पूर्वोदाहृत-वृद्ध-यम-स्मृति-वचन-निषिद्धस्य 

> लोकवार्तादिकं श्रुत्वा  
दृष्ट्वा स्पृष्ट्वा प्रभाषिणम् ।  
सङ्ख्यां विना च यज्जप्तं  
तत्सर्वं निष्फलं भवेत् ॥ 

इति स्वाह्निकोदाहृत-वचन-निन्दितस्यासंख्यात-गायत्री-जपस्याप्रामाणिकत्वात्, 

उदाहृतपारमेश्वरवचने “सिद्धिमिच्छते"ति फलार्थि-विषयत्वावगमेन निष्काम-जप-विषये तद्-अप्रसक्तेः । 
</details>


<details><summary>आह्निकार्थप्रकाशिका - तुरीय-गायत्री</summary>

रत्नाकरोक्त-तुरीय-गायत्री-जप-तद्-उपस्थानयोः  
दर्शित-बोधायन-सूत्रे  
श्री-भाष्य-कार-शिष्य-प्रशिष्य-ग्रन्थाचार्यपाद-श्रीसूक्तिष्व् अनुक्तेः।  
तत्-सम्प्रदाय-स्थेष्व् अनुष्ठानादर्शनात् तदनुक्तिः ।  
केषाञ्चित् तुरीय-गायत्री-जपादि-कथनं  
धर्म-शास्त्र-श्रद्धा-विजृम्भितम् इति बोध्यम् ।
</details>


[[112]]

<details open><summary>विश्वास-प्रस्तुतिः</summary>

त्रिः प्राणानायम्य  

> प्रातस्सन्ध्योपस्थानं करिष्य 

इति सङ्कल्प्य  

> उत्तम इत्यनुवाकस्य  
> वामदेव ऋषिः । अनुष्टुप्छन्दः । गायत्री देवता ।  
> गायत्र्युद्वासने विनियोगः। 
</details>

<details><summary>मूलम्</summary>

त्रिः प्राणानायम्य । प्रातस्सन्ध्योपस्थानं करिष्य इति सङ्कल्प्य उत्तम इत्यनुवाकस्य वामदेव ऋषिः । अनुष्टुप्छन्दः । गायत्री देवता । गायत्र्युद्वासने विनियोगः। 
</details>

<div class="js_include" url="/vedAH_yajuH/taittirIyam/sArasvata-vibhAgaH/AraNyakam/sarva-prastutiH/06_mahA-nArAyaNopaniShat/30_uttame_shikhare.md"  newLevelForH1="5" includeTitle="false"> </div>  


<details open><summary>विश्वास-प्रस्तुतिः</summary>

इति गायत्रीम् उद्वास्य,  

> मित्रस्येति तृचस्य  
> विश्वामित्र ऋषिः  
> आद्यस्य भीरुट्-छन्दः ।  
> परयोर्गायत्री त्रिष्टुभौ छन्दसी।  
> मित्रो देवता ।  
> प्रातस्-सन्ध्योपस्थाने विनियोगः । 
</details>

<details><summary>मूलम्</summary>

> उत्तमे शिखरे देवि भूम्यां पर्वतमूर्धनि ।  
ब्राह्मणेभ्योभ्यनुज्ञानं गच्छ देवि यथासुखम् ॥ 

इति गायत्रीमुद्वास्य, मित्रस्येति तृचस्य विश्वामित्र ऋषिः आद्यस्य भीरुट्-छन्दः । परयोर्गायत्री त्रिष्टुभौ छन्दसी, मित्रो देवता । प्रातस्सन्ध्योपस्थाने विनियोगः । 

</details>

## उपस्थानादि


<div class="js_include" url="/vedAH_yajuH/taittirIyam/sArasvata-vibhAgaH/saMhitA/sarva-prastutiH/4/1/aMshAH/mitrasya_charShaNIdhRtaH.md"  newLevelForH1="5" includeTitle="false"> </div>  

<div class="js_include" url="/vedAH_yajuH/taittirIyam/sArasvata-vibhAgaH/saMhitA/Rk/vishvAsa-prastutiH/3/4/11_rAjasUyagatA_yAjyApuronuvAkyAH/mitro_janAn.md"  newLevelForH1="5" includeTitle="false"> </div>  

<div class="js_include" url="/vedAH_Rk/shAkalam/saMhitA/vishvAsa-prastutiH/03/059/02_pra_sa.md"  newLevelForH1="5" includeTitle="false"> </div>  


<details open><summary>विश्वास-प्रस्तुतिः</summary>

इति मन्त्रैस्  
सहस्र-रश्मिं भगवन्तम् आदित्यमण्डलान्तः-स्थं  
सन्धातृत्वेन सर्वेषां "सन्ध्ये"ति परिकीर्तितम् **उपस्थाय**,  
सन्ध्यादि-पञ्च-देवतास् सप्रदक्षिणं 

> ओं सन्ध्यायै नमः, सावित्र्यै नमः, गायत्र्यै नमः, सरस्वत्यै नमः, सर्वाभ्यो देवताभ्यो नमो नमः 

इति प्रणम्य 

"कामोऽकार्षीन्मन्युरकार्षीद्" इति चोक्त्वा,  
त्रयी-तनुं प्रणम्याभिवाद्य,  
दिगादिनमस्कारम् अपि कृत्वा 

> स यश्चायं पुरुषे, यश्चासावादित्ये, स एकः 

इत्यधीतं हृदयान्तःस्थितं भगवन्तम् अभिवादयेत् ।
</details>

<details><summary>मूलम्</summary>

इति मन्त्रैस्सहस्ररश्मिं भगवन्तमादित्यमण्डलान्तःस्थं सन्धातृत्वेन सर्वेषां सन्ध्येति परिकीर्तितमुपस्थाय, सन्ध्यादिपञ्चदेवतास्सप्रदक्षिणं 

> ओं सन्ध्यायै नमः, सावित्र्यै नमः, गायत्र्यै नमः, सरस्वत्यै नमः, सर्वाभ्यो देवताभ्यो नमो नमः 

इति प्रणम्य कामोऽकार्षीन्मन्युरकार्षीदिति चोक्त्वा, त्रयीतनुं प्रणम्याभिवाद्य, दिगादिनमस्कारमपि कृत्वा 

> स यश्चायं पुरुषे, यश्चासावादित्ये, स एकः 

इत्यधीतं हृदयान्तःस्थितं भगवन्तमभिवादयेत् ।

</details>



<details><summary>आह्निकार्थप्रकाशिका</summary>

> आदावन्ते च गायत्र्याः प्राणायामास् त्रयस् त्रयः 

इति पूर्वोदाहृत-वचन-विहित-प्राणायाम-त्रय-पूर्वकम् उपस्थानम् आह -  
**त्रिः प्राणानायम्ये**त्यादिना । 

[[113]]

तद् उक्तम् 

> एवम् आसूर्योदयात् पूर्वोत्तराशाभिमुखस्  
> त्व् अपरोत्तर-दिङ्मुखः 

इत्य्-आदिस्मृत्य्-अनुसारेण  
प्राङ्मुखः प्रागुदङ्मुखो वा तिष्ठन्  
गायत्रीम् आवर्त्य  
पूर्ववत् कृत-प्राणायाम-त्रयस्  

सन्ध्योपस्थान-सङ्कल्प-पूर्वकम्  
"उत्तमे शिखर" इति मन्त्रेण गायत्रीम् अनुज्ञाप्य  

स्वसूत्रोक्तैर् मन्त्रैर् आदित्य-मण्डलान्तः-स्थितं भगवन्तम् उपस्थाय  
सप्रदक्षिणं भगवद्-आत्मक-सन्ध्यादि-पञ्चक-नमस्कारं कृत्वा 

> स यश् चायं पुरुषे यश् चासावादित्ये 

इत्यधीतं हृदयान्तःस्थितं परमात्मानम् अभिवाद्य  
प्रणम्य  
दिगादि-नमस्काराणाम् अपि  
स्व-पूर्व-पूर्वोपदेशानुष्ठान-पारम्पर्यम् अस्ति चेत्  
तत्रापि भगवद्-आत्मकत्व-ध्यान-पूर्वकं प्रणमेत् । 

एवन्तूपस्थानप्रकारं पितामहस् सनत्कुमारायाह 

> एताभिः प्राञ्जलिर् नित्यं  
विस्पष्टोदित-मण्डलम् ।  
सहस्र-रश्मिं भगवन्तम्  
उपतिष्ठेद् दिवाकरम् ।  
ततस् तस्मै नमस्कृत्वा  
सन्ध्याद्याः पञ्चदेवताः ।  
प्रदक्षिण-नमस्कारैर्  
दिशश् चैवोपतिष्ठते ।  
परमात्मानम् आत्मानं  
भावयित्वा द्विजोत्तमम् । 

इति । 

> उत्तमेत्यादिमनुना  
देवीमुद्वासयेत्ततः ।  
>
> अनुवाकस्य चैतस्य  
वामदेवाह्वयो मुनिः ।  
छन्दोऽनुष्टुप् च सावित्री  
देवतोपास्थितो मुनिः ।  
>
> ततः क्रमान् नमस्कुर्यात्  
ततस् सन्ध्यादि-देवताः ।  
सन्ध्या पुरस्ताद् गायत्री  
सावित्री च सरस्वती ।  
एतास् सन्ध्यादयः प्रोक्ताश्  
चतस्रो देवताः क्रमात् ।  
स्वस्वनाम चतुर्थ्यन्तं  
प्रणवादिनमोन्तकम् ।  
>
> मन्त्रम् आसाम् इह प्रोक्तं  
प्रणमेत् स्वस्वमन्त्रतः ।  
केचिद्धि मुनयः प्राहुः  
प्रतिमन्त्रं प्रदक्षिणम् ।  
कुर्वन् प्रणामं कुर्वीतेत्य्  
एताभ्यो भक्तितो द्विजः ।  
>
> मित्रस्येत्यादिभिर् ऋग्भिर्  
विस्पष्टोदितमण्डलम् ।  
आदित्यं तिसृभिर् देवम्  
उपतिष्ठेत वै द्विजः ।  
आसाम् ऋषिर्विश्वामित्रो  
देवता वै दिवाकरः ।  
भीरुड्गायत्रम् आदिस्तु  
त्रिष्टुभाविह पश्चिमौ ।  
>
> अथोपतिष्ठेद् आदित्यम्  
उदयन्तं समाहितः ।  
मन्त्रैश्च विविधैस् सौरैः  
ऋग्यजुस्सामसम्भवैः ।  
>
> इत्य् एवमुक्त्वोपस्थाय  
ततस् तम् अभिवादयेत् ।  
अभिवादन-मन्त्रेण  
सद्भक्त्या लोकसाक्षिणम् ।  
स्वगोत्र-नाम-शर्माहं  
भोःपदैर् अभिवादयेत् ।  
इत्येतद् भाषणं यत् तन्  
मन्त्रम् अर्काभिवादने ।  
>
> [[114]]
>
> सर्वाभ्यो देवताभ्यश्चेत्य्  
एतत्प्रणवसम्पुटम् ।  
उक्त्वा नमो नम इति  
प्रणमेत्सर्वदेवताः ।  
>
> कामोकार्षीन् मन्युर् अकार्षीद्  
इत्येतत् पूर्वमन्त्रवत् ।  
उक्त्वा प्रदक्षिणेनैव  
नमस्कुर्यात् त्रयीतनुम् ।  
>
> प्राची च दक्षिणा चैव  
प्रतीची चोत्तरोर्ध्वका ।  
अधरा चान्तरिक्षं च  
एतास् सप्तोदिता दिशः ।  
>
> सन्ध्यादीनां यथा प्रोक्तं  
मन्त्रम् आसान् तथैव च ।  
ज्ञात्वा प्रदक्षिणेनैव  
ताः प्रणमेत् स्वस्वमन्त्रतः ॥ 

इति रत्नाकरोदाहृतवचनान्यत्र भाव्यानि । 

> प्रादक्षिण्यान् नमस्कुर्याच्  
चतुस् सन्ध्यादिदेवताः ।  
सन्ध्यादितश् च गायत्रीं  
सावित्रीं च सरस्वतीम् ।  
चतुर्थ्या च नमस्कुर्यात्  
प्रणवादिनमोऽन्तकम् ।  
सर्वाभ्यो देवताभ्यश्च  
कामोऽकार्षीति सन्नमेत् ।  
>
> दिशश् चतस्रः प्राच्याद्याः  
प्रणवादिनमोऽन्तकम् ।  
चतुर्थ्यान्तैर् नमस्कुर्याद्  
ऊर्ध्वाधस्-संज्ञिके दिशौ ।  
अन्तरिक्षं च भूम्यां च  
दण्डवत् प्रणमेद्द्विजः ॥ 

इति वृद्धयमस्मृति-तृतीयाध्याय-वचन-सिद्धं,  
"भूम्यै नमः विष्णवे नमः" इति नमस्कार-द्वयम्  
आचारप्रमाण-सिद्धम् इत्य् अवधेयम् ।  

उदाहृतप्रमाणेन गायत्र्य्-उपस्थानानन्तरं  
सन्ध्यादिनमस्कारविधानेऽपि  
पितामह-स्मृत्य्-आचारानुसार्य्-आचार्य-पादाभिहितः  
सूर्योपस्थानानन्तरं सन्ध्यादिनमस्कार एव कार्य  
इत्य् अभिप्रायेण तथोक्तम् ।  

उदाहृत-वचने "कामोऽकार्षीद्" इति मन्त्रानन्तरं  
त्रयी-तनु-नमस्कार-क्रम-प्रतीतेस्  
ततस् तद्-अभिवादनम् उक्तम् । 

पितामहस्मृतौ दिङ्-नमस्कारानन्तरं  
हृदयान्तः-स्थित-परमात्माभिवादन-विधानम् अनुसृत्य तथोक्तम् । 

यत् त्व् अन्योक्तं 

> > कामोऽकार्षीन्मन्युरकार्षीत् 
>
> इत्यस्याचार्यपादानुक्तेर् नानुष्ठानम् – 

इति ,  
तद् अयुक्तं -  
दिङ्नमस्कारोक्त-रीत्या पूर्व-पूर्वोपदेशानुष्ठान-पारम्पर्यवतां  
तस्यावश्यानुष्ठेयत्वात् ,

> कामोऽकार्षीन्, मन्युर् अकार्षीन्, नमो नम 

इति "ध्येयस्सदे”ति पूर्वोक्तध्यानं कुर्यादिति शेषसंहिता-पञ्चमाध्यायवचनाच्च । 

[[115]]

यदुक्तमपराह्निके – 

> > अथोपतिष्ठेद् आदित्यम्  
उदयन्तं दिवाकरम् ।  
मन्त्रैस्तु विविधैस् सौरैः  
ऋग्यजुस्सामसम्भवैः ॥ 
>
> इति व्यासवचनेन 
>
> > अष्टाक्षरं च पुंसूक्तम्  
अवश्यं प्रत्यहञ् जपेत् ।  
उपस्थाने ब्रह्मयज्ञे  
श्राद्धे चैवार्चने हरेः ॥ 
>
> इति वरदराजीयोपात्त-शौनक-वचनेन च  
> मन्त्राणाम् अपि विहितत्वात्,  
> श्रीपाञ्चरात्ररक्षायां 
>
> > उपस्थाय स्वशाखोक्तेः 
>
> इति स्वशाखीय-मन्त्रणाम् अपि विहितत्वात्,  
> बोधायनसूत्रे द्वाभ्याम् इत्यस्य अन्य-व्यवच्छेद-परत्वाभावात्,  
> प्रसमित्रेत्यनेन पुंसूक्तादिना च उपतिष्ठेत - 

इति । तन्मन्दम् - आचार्यपादैः 

> स्वसूत्रोक्तैर् मन्त्रैर् आदित्यमण्डलान्तःस्थितं भगवन्तम् उपस्थाय 

इत्य् अनुगृहीतत्वात्,  
बोधायनसूत्रे 

> मित्रस्येति द्वाभ्यां प्रातः 

इत्य् उपस्थानविधेश् शिष्टाचाराच्च,  
पुंसूक्तादिमन्त्रान्तर-करणकोपस्थानस्यासाम्प्रदायिकत्वात् ।  

यदप्यपरोक्तं 

> सौरैस् सर्वैर् उपस्थानोक्तेः  
> ऋष्य्-आदि-स्मरणं प्रायिकम् 

इति; तन् न -  
सर्व-शाखा-प्रत्यय-न्यायेन  
सर्व-स्मृत्यैक-कण्ठ्येन  
पूर्वोदाहृत-वचन-विहित-ऋष्यादि-स्मरणस्याचार-सिद्धस्यावश्यकत्वेन प्रायिकत्वासम्भवात् । 
</details>



<details open><summary>विश्वास-प्रस्तुतिः</summary>

जपादिमध्ये वाङ्नियमातिक्रमे "इदं विष्णुरि"ति ऋचं जपेत् ।  
विष्णुं वा संस्मरेत् ।  
श्रीकृष्णं वा ध्यात्वा कीर्तयेत् ।
</details>

<details><summary>मूलम्</summary>

जपादिमध्ये वाङ्नियमातिक्रमे "इदं विष्णुरि"ति ऋचं जपेत् । विष्णुं वा संस्मरेत् । श्रीकृष्णं वा ध्यात्वा कीर्तयेत् ।
</details>



[[116]]

<details><summary>आह्निकार्थप्रकाशिका</summary>

जपमध्ये वाङ्नियम-त्यागे कर्तव्यम् आह - **जपादिमध्य** इति । 

> यदि वाग्-यम-लोपस् स्यात्  
जपादिषु कथञ्चन ।  
व्याहरेद् वैष्णवं सूक्तं  
स्मरेद्वा विष्णुम् अव्ययम् ॥ 

इति योगयाज्ञवल्क्य-वचनम् इहाभिप्रेतम् ।  
"कृष्णानुस्मरणं परम्"  
"कृष्णेति मङ्गलन्नामे"ति  
प्रमाणात् कृष्ण-ध्यान-कीर्तन-कथनम् ।
</details>



<details open><summary>विश्वास-प्रस्तुतिः</summary>

जपमध्ये शूद्रान्त्यपतितश्वादिदर्शने आचम्य पुनर्जपेत् ॥
</details>

<details><summary>मूलम्</summary>

जपमध्ये शूद्रान्त्यपतितश्वादिदर्शने आचम्य पुनर्जपेत् ॥
</details>



<details><summary>आह्निकार्थप्रकाशिका</summary>

जपकालेऽनिरीक्ष्य-दर्शनादौ प्रतिविधानम् आह - **जपमध्ये** इति । नारदः - 

> श्वशूद्रपतितादींश्च  
रासभं च रजस्वलाम् ।  
दृष्ट्वा तोयम् उपस्पृश्याभाष्य स्नात्वा पुनर्जपेत् ॥ 

व्यासः - 

> चण्डालपतितांश् चैव  
दृष्ट्वाचम्य पुनर् जपेत् ।  
तैर् एव भाषणं कृत्वा  
स्नात्वाचम्य पुनर्जपेत् ॥ 

इति रत्नकरस्थवचनद्वयमिहाभिप्रेतम् ।
</details>

[[117]]