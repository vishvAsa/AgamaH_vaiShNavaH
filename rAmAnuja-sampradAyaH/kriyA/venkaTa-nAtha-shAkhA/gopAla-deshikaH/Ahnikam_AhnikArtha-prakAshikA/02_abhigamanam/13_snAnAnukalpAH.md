+++
title = "१३ स्नानानुकल्पाः"

+++

<details open><summary>विश्वास-प्रस्तुतिः</summary>

अप्रतिषिद्ध-दिनेष्व्  
अशक्तश् चेद् **उष्णोदकेन स्नायात्** ।
</details>

<details><summary>मूलम्</summary>

अप्रतिषिद्धदिनेष्वशक्तश्चेदुष्णोदकेन स्नायात् ।
</details>

<details><summary>आह्निकार्थप्रकाशिका</summary>

अशक्तं प्रत्याह - **अप्रतिषिद्धदिनेष्वि**ति । तथा यमः - 

> आदित्य-किरणैः पूतं  
पुनः पूतन् तु वह्निना ।  
आम्नातम् आतुर-स्नाने  
पुनः पूतं हृतोदकम् ॥  
मृते जन्मनि सङ्क्रान्त्यां  
श्राद्धे जन्मदिने तथा ।  
अ-स्पृश्य-स्पर्शने  
चैव **न स्नायादुष्णवारिणा** ॥

षट्त्रिंशन्-मते - 

> आपः स्वभावतो मेध्याः  
किं पुनर्-वह्नि-संयुताः ।  
तेन सन्तः प्रशंसन्ति  
स्नानम् उष्णेन वारिणा ॥  
शीतास्व् अप्सु निनीयोष्णान्  
मन्त्र-सम्भार-सम्भृतान् ।  
गेहे प्रशस्यते स्नानं  
तद्-धीनम् अफलं बहिः ॥ 

इत्यादीनि रत्नाकर-वचनान्य् अत्र भाव्यानि ।
</details>



<details open><summary>विश्वास-प्रस्तुतिः</summary>

वारुण-स्नानाशक्तौ अ-शिरस्कं स्नायात् । तदशक्तौ कापिल-स्नानम् । 

> आसीनः पुनरप्येवं  
मन्त्रस्नानं समाचरेत् ।  
जपन् पवित्रं मन्त्रं स्वं  
प्राणायाम-समन्वितम् ॥ 68
>
> असङ्ख्येयाशुचि-स्पर्श-  
दूषितैर् बाह्य-वारिभिः ।  
स्नातस्यापि भवेद् एतत्  
स्नानम् अन्यस्य किं पुनः ॥

इति वङ्गिवंशेश्वरोक्तं मूलमन्त्र-प्राणायाम-जप-रूपं _मन्त्रस्नानम्_, 

[[65]]

> शन्न आपस्तु द्रुपदा [^५]  
> आपोहिष्ठाघमर्षणं

[^५]: 

    भुवि मूर्ध्नि तथाकाशे  
    मूर्ध्न्य् आकाशे तथा भुवि ।  
    आकाशे भुवि मूर्ध्नि स्याद्  
    आपोहिष्ठादि-मन्त्रतः ॥

इत्युक्त-मन्त्रस्नानं वा 

> मुखं कर-द्वयोपेतं  
> पादौ कटितटा-वधि 

इत्युक्त-पञ्चाङ्ग-स्नानं वा,  
तत्-तच्-छास्त्रोक्तं पार्थिवं वायव्यं दिव्यञ् च स्नानं, 

> खस्थितं पुण्डरीकाक्षं  
मन्त्रमूर्तिं हरिं **स्मरेत्** ।  
अनन्तादित्य-सङ्काशं  
वासुदेवं चतुर्-भुजम् ॥  
शङ्ख-चक्र-गदा-पद्म-  
धारिणं वन-मालिनम् ।  
केयूर-हारिणं देवं  
सुवर्ण-मकुटोज्ज्वलम् ॥  
ध्वज-वज्राङ्कुशालक्ष्य  
पादपद्मं सुनिर्मलम् ।  
तत्-पादाङ्गुष्ठ-जां गङ्गां  
**निपतन्तीं** स्वमूर्द्धनि ॥  
**चिन्तयेद्** ब्रह्म-रन्ध्रेण  
**प्रविशन्तीं** स्वकान्तनुम् ।  
तया **संक्षालयेत्** सर्वं  
बाह्यम् आभ्यन्तरं मलम् ॥  
तत्-क्षणाद् विरजा मर्त्यो  
**जायते** स्फटिकोपमः ।  
इमं मानसिकं स्नानं  
मन्त्राच् छतगुणं स्मृतम् ॥

इत्युक्त-मानसिक-स्नानं,
</details>

<details><summary>मूलम्</summary>

वारुणस्नानाशक्तौ अशिरस्कं स्नायात् । तदशक्तौ कापिल-स्नानम् । 

> आसीनः पुनरप्येवं मन्त्रस्नानं प्राणायामसमन्वितम् ।  
असङ्ख्येयाशुचिस्पर्शदूषितैर्बाह्यवारिभिः ।  
स्नातस्यापि भवेदेतत् स्नानमन्यस्य किं पुनः ॥

इति वङ्गिवंशेश्वरोक्तं मूलमन्त्रप्राणायामजपरूपं मन्त्रस्नानं 

[[65]]

> शन्न आपस्तु द्रुपदा [^५] आपोहिष्ठाघमर्षणं

[^५]: भुवि मूर्ध्नि तथाकाशे मूर्ध्न्याकाशे तथा भुवि ।  
आकाशे भुवि मूर्ध्नि स्यादापोहिष्ठादिमन्त्रतः ॥

इत्युक्तमन्त्रस्नानं वा 

> मुखं करद्वयोपेतं पादौ कटितटावधि 

इत्युक्तपञ्चाङ्गस्नानं वा, तत्तच्छास्त्रोक्तं पार्थिवं वायव्यं दिव्यञ्च स्नानं, 

> खस्थितं पुण्डरीकाक्षं मन्त्रमूर्तिं हरिं स्मरेत् ।  
अनन्तादित्यसङ्काशं वासुदेवं चतुर्भुजम् ॥  
शङ्खचक्रगदापद्मधारिणं वनमालिनम् ।  
केयूरहारिणं देवं सुवर्णमकुटोज्ज्वलम् ॥  
ध्वजवज्राङ्कुशालक्ष्य पादपद्मं सुनिर्मलम् ।  
तत्पादाङ्गुष्ठजां गङ्गां निपतन्तीं स्वमूर्द्धनि ॥  
चिन्तयेद्ब्रह्मरन्ध्रेण प्रविशन्तीं स्वकान्तनुम् ।  
तया संक्षालयेत्सर्वं बाह्यमाभ्यन्तरं मलम् ॥  
तत्क्षणाद्विरजामर्त्यो जायते स्फटिकोपमः ।  
इमं मानसिकं स्नानं मन्त्राच्छतगुणं स्मृतम् ॥

इत्युक्तमानसिकस्नानं,
</details>



<details><summary>आह्निकार्थप्रकाशिका</summary>

तत्र शक्तस्य वारुणम् एव स्नानं, तद्-अशक्तस्य तु

> न स्नानम् आचरेद् भुक्त्वा  
नातुरो न महानिशि ।  
न चान्यवस्त्रम् आच्छाद्य  
नाविज्ञाते जलाशये ॥

इत्य्-आदिभिस्  
तत्-प्रतिषेधात् स्नानान्तराणि भवन्ति ।  
तेषु च वारुणानन्तरम् _आकण्ठं स्नानं_,  
‘अशक्ताव् अशिरस्कं वे’ति स्मरणात्,  
तत्राप्य् अशक्तस्य _कापिलं_,  
तस्मिन्न् अप्य् शक्तस्य तत्-तच्-छास्त्र-चोदितेषु  
पार्थिवाग्नेय-वायव्य-दिव्य-मान्त्र्य-मानसात्म-ध्यान-  
पञ्चाङ्ग-पुरुषान्तर(स्पर्श)पूर्वकावगाहन-रूपेषु स्नानान्तरेषु  
तत्-काल-सम्भावितं, तत्रापि स्व-शक्यं कुर्यात् ।  
आह चैवं क्रतुः -

> प्राक् छौचं स्नानम् आग्नेयं  
ब्राह्मं वा स्नानम् इष्यते ।  
वृद्धातुराणाम् उष्णाद्भिः  
योगाङ्गैर् वा यमादिभिः ॥

इति । अत्र यथाधिकारम् इति विवक्षा ।  
एवं चोक्तं पारमेश्वरे -

> विना विविध-सम्पर्कैः  
**पञ्चाङ्गं स्नानम् आचरेत्** ।  
मुखं कर-द्वयोपेतं  
पादौ कटितटावधि ।  
स्त्रीसङ्गाद्य्-उपघाते तु  
स्नानं कुर्याद् यथाविधि ॥

इति शीतोदक-स्नानासमर्थस्य उष्णोदकेन स्नानं  
तच् चानुपहतस्याप्रतिषिद्धेषु दिवसेष्व् एव ।

एवं शक्त्य्-आद्य्-अनुगुणं स्नानं कुर्यात् ।  
बलानुरूपं च स्नानं प्रत्येकं समुदितं वा सञ्जगृहुः

> दिव्याप्य् अमान्त्र-वायव्य-  
भौम-तैजस-मानसैः ।  
एतैस् समस्तैर् व्यस्तैर् वा  
कृत-शुद्धिर् यथाबलम् ॥

इति ।

[[64]]

अन्यथा त्व् अकर्मण्यो भवति,  
'स्नानमूलाः क्रियास्सर्वाः इति विधानात्' इति ।

_कापिलं स्नानं_ -

> नाभेर् अधः प्रविश्याप्सु  
कटिं प्रक्षाल्य मृज्जलैः ।  
आर्द्रेण वाससा चाङ्ग-  
मार्जनं कापिलं स्मृतम् ॥

इत्य् उक्तम् । स्नान-विषय-प्रमाणादिकं सर्वं रत्नाकरादाव् अनुसन्धेयम् ।

अथ गौण-स्नानान्य् आह –  
**वारुण-स्नानाशक्ताव्** इत्य्-आदिना ।  
योग-याज्ञवल्क्यः - 

> मान्त्रं भौमं तथाग्नेयं  
वायव्यं दिव्यम् एव च ।  
वारुणं मानसञ् चेति  
**सप्त स्नानान्य्** अनुक्रमात् ॥  
आपोहिष्ठादिभिर् **मान्त्रं**  
मृदालम्भस् तु **पार्थिवम्** ।  
**आग्नेयं** भस्मना स्नानं  
**वायव्यं** गो-रजः स्मृतम् ॥  
यत् तु सातप-वर्षेण  
तत् स्नानं **दिव्यम्** उच्यते ।  
**वारुणं** चावगाहस् तु  
मानसं विष्णुचिन्तनम् ॥ 

इत्य्-आदि ।  
रत्नाकरोक्त-स्नानेषु  
वारुण-स्नानाशक्तस्याशिरस्क-स्नानं  
तच् च पूर्वोदाहृताचार्य-पाद-श्री-सूक्ति-सिद्धम् । 

[[66]]

कापिलम् अपि _प्रदर्शितं_ पाद्मे -

> स्नानमूलाः क्रियास् सर्वाः  
**स्नानं** च बहुधा स्मृतम् ।  
वारुणं दिव्यम् आग्नेयं  
वायव्यं पार्थिवन् तथा ॥  
मान्त्रं मानसम् इत्य् एवं  
स्नानं **सप्त-विधं** भवेत् ।  
>
> अवगाहनम् अप्स्व् अन्तर्  
**वारुणं** स्नानम् इष्यते ॥  
सहातपेन वर्षेण  
स्नानं **दिव्यम्** अनन्तरम् ।  
>
> समिधां दीपितानां च  
गोमयस्य हुतस्य च ॥  
सितेन भस्मनाङ्गेषु  
ललाटादिषु च क्रमात् ।  
यद् ऊर्ध्व-पुण्ड्र-करणं  
मन्त्रोच्चारण-पूर्वकम् ॥  
तद् **आग्नेयं** भवेत् स्नानं  
>
> शोधनं परमं स्मृतम् ।  
गच्छत्सु गोषु पादोत्थैः  
रजोभिर् भूमि-सम्भवैः ॥  
स्पर्शनं वपुषि स्नानं  
**वायव्यं** तद् उदाहृतम् ।  
>
> प्रशस्ते पर्वताग्रादौ  
जातया श्वेत-मृत्स्नया ॥  
उच्चार्य केशवादीनि  
नामान्य् अङ्गे यथाक्रमम् ।  
ललाटादौ यद् विधानम्  
ऊर्ध्वपुण्ड्रस्य तद् भवेत् ॥  
**पार्थिवं** स्नानम्, अब्-लिङ्गैर्  
मन्त्रैः विप्रकरेरितैः ।  
अम्भोभिः प्रोक्षणं ब्रह्मन्  
तन् **मान्त्रं** स्नानमिष्यते ॥ 

इति स्नानानि प्रदर्शितानि ।
</details>



<details open><summary>विश्वास-प्रस्तुतिः</summary>

इत्य् एतानि यथासम्भवं **कुर्यात्** ।
</details>

<details><summary>मूलम्</summary>

इत्येतानि यथासम्भवं कुर्यात् ।
</details>



<details><summary>आह्निकार्थप्रकाशिका</summary>

**इत्य् एतानि यथासम्भवं कुर्यादि**ति । 

> तत्-तच्-छास्त्रेषु चोदितेषु  
> पार्थिवाग्नेय-वायव्य-दिव्य-मान्त्र-मानस 

इत्य्-आदिना भगवच्-छास्त्र--धर्म-शास्त्रोक्त--गौण-स्नानानाम्  
आचार्य-पादानुगृहीतत्वात् 

> पाद्मोक्तान्य् एव गौण-स्नानानि  
> परमैकान्त्य्-अनुष्ठेयानि,  
> न धर्मशास्त्रोक्तानि 

+इति अन्योक्तम् अनादरणीयम् ।
</details>

[[67]]
