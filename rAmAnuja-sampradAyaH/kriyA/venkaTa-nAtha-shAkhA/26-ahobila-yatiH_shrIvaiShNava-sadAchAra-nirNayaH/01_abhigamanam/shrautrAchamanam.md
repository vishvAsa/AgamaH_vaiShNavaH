+++
title = "श्रौत्राचमनम्"
+++

श्रौत्रम् आचमनम् - नासिकाग्र-स्पर्शन-पूर्वकं दक्षिण-श्रवण-स्पर्शन-रूपम् ।

> गङ्गाद्याः दक्षिणे कर्णे  
> नासिकाग्रे हुताशनः ।  
> उभावपि सकृत् स्पृष्ट्वा  
> तत्क्षणाद् एव शुद्ध्यति । 

अत्र “प्रणवेन सकृत् स्पृष्ट्वा तत्क्षणादेव शुद्ध्यति ।" इत्यपि पाठो दृश्यते ॥  

इति प्रमाणम् इहानुसन्धेयम् ।  
अत्र प्रणवोच्चारणं शिष्टाचारसिद्धम् ।

श्रौत्रम् - श्रोत्रसम्बन्धि आचमनम् ।  
नासिकाग्रस्पर्शनपूर्वकं दक्षिणश्रोत्रस्पर्शनरूपमिदम् इति चतुर्थे पुटे सप्रमाणं प्रादर्शि ।  

यद्यपि बहवो महर्षयः दक्षिणश्रोत्र-स्पर्शनम् एव श्रौत्राचमनमि् इति स्मरन्ति -
यथा वसिष्ठः-

> 'क्षुते निष्ठीवने सुप्ते  
> परिधानेऽश्रुपातने ।  
> पञ्चस्व् एतेषु चाचामेत्  
> कर्णं वा दक्षिणं स्पृशेत् ।। 

इति ।

पराशरः- 

> 'क्षुते निष्ठीवने चैव  
> दन्तस्पर्शे तथानृते ।  
> पतितानां तु संभाषे  
> दक्षिणं श्रवणं स्पृशेत् ।।'  

इति च । तथापि 

> “गङ्गाद्या दक्षिणे श्रोत्रे (कर्णे)  
> नासिका(ग्रे)यां हुताशनः ।
> उभावपि सकृत्स्पृष्ट्वा  
> तत्क्षणादेव शुद्धयति ।।" 

इति पराशरस्यैव वचनं स्मृतिरत्नाकरे उपात्तम् । 

अतः उक्तलक्षणम् एव श्रौत्रम् आचमनं इति अस्मद्-आचार्याः उपादिशन् ।

तैर् एव असकृद् उपादेशि अयं प्रमाणश्लोकः,  
अन्तेवासिभिः अस्माभिश्च +असकृद् अश्रावि, अवाधारि च;  
यथाऽवधृति न्यवेशि च पूर्वम् । 

परन्तु इयतस् समयान् अस्य आकरो नाज्ञायि ।  
अज्ञायि चाद्यैवास्य आकरः स्मृतिरत्नाकर इति ।।

अस्य च श्रोत्राचमनस्य कालं स्मृत्य्-अन्तरं निर्दिशतीति निदर्शयति स्मृतिरत्नाकरः 

> “सम्यग्-आचमनाशक्तौ  
> अभावे सलिलस्य च ।  
> पूर्वोक्तेषु निमित्तेषु  
> दक्षिणं श्रवणं स्पृशेत् ।।

इति ।

> "तस्मादाचमनासंभवे नासिका-कर्णस्पर्शः कार्यः' 

इति स्मृतिरत्नाकरे वैदिक-सार्वभौमैरेव निष्कृष्योक्तत्वात् नासिका-स्पर्शन-पूर्वक-दक्षिण-कर्ण-स्पर्शनम् एव श्रोत्राचमनम् ।  
तद् अपि सकृदेव ।