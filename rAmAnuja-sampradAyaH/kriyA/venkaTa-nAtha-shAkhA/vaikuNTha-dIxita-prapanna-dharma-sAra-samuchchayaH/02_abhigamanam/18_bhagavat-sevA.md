+++
title = "१८ भगवत्-सेवा"

+++
## प्रदक्षिण-क्रमः

एवं ब्रह्म-यज्ञं कृत्वा महा-भारतोक्त-प्रकारेण विष्ण्व् आयतनं च नमस् कुर्यात् भगवन्-मन्दिर-प्रवेश-वेलायां दिङ्-मात्रं कर्तव्यस्य दर्शितम् 

श्री-सात्वते --

> प्रासादं देव-देवीयं वैष्णवं पाञ्च-कालिकम्।  
अश्वत्थञ् च वटं धेनुं सत्-समूहं गुरोर् गृहम्॥  
दूरात् प्रदक्षिणं कुर्यान् निकटात् प्रतिमां विभोः।  
दण्डवत्-प्रणिपातैस् तु नमस् कुर्याच् चतुर्-दिशम्॥  
प्रदक्षिणं प्रणामांश् च युग्मान् कुर्यात् समाहितः।  
एक-त्रि-पञ्च-सप्तादि-गणना विषमं हि यत्॥ 

अत्र शाण्डिल्यः -- 

> अभिगच्छेच् च देवेशं सुस्नातस् सोर्ध्व-पुण्ड्रकः।  
सुप्रक्षालित-पादश् च स्वाचान्तस् संयतेन्द्रियः॥  
सन्ध्ययोर् उभयोर् नित्यं यावद् अर्कर्क्ष-दर्शनम्।  
ध्यायन् ब्रह्मा जपे स्नानं ततो ऽभिगमन-क्रिया॥  
नैक-वस्त्रो न भिन्नश् च न क्रुद्धो विमनाश् च वा।  
नाक्षालिताङ्घ्रिर् नाभक्तो नातुरो नावदन् बहु॥  
न रक्तं मलिनं कृष्णं वासो ऽपि परिधाय च।  
न च शून्य-करश् शस्त्री न यायाद् भगवद्-गृहम्॥

[[132]]

## प्रदक्षिण-सङ्ख्या

> प्रणम्य दण्डवद् भूमाव् उत्थायोत्थाय तन्-मनाः।  
स्वाध्याय-वदनं कुर्याद् अष्टाङ्गेन नमस् क्रियाम्॥  
नमस् कुर्वन् प्रतिदिनं वाग्यतो ध्यान-तत्-परः।  
असंसक्त-करः कैश् चिन् मन्दं कुर्यात् प्रदक्षिणम्॥  
द्वि-चतुष्-षड्-दशाष्टाद्यैः कुर्याद् एव प्रदक्षिणम्।  
देवस्य निकटे कार्यं सम्यग् जानु-प्रदक्षिणम्॥  
चक्रवद् भ्रामयेन् नाङ्गं पृष्ठ-भागं न दर्शयेत्।  
सन्निधौ देव-देवस्य न चोच्चैः प्रलपेत् तदा॥  
 
श्री-पाञ्च-रात्रे परमेश्वरे --

> प्रदक्षिणं नमस् कारं नाम-सङ्कीर्तनं च मे।  
युग्मान्य् एव ततः कुर्याद् अयुग्मादि-शिवादिनाम्॥ 

स्मृति-सङ्ग्रहे --

> स्तुत्वा स्तोत्रैर् नमस् कुर्यात् साष्टाङ्गं भक्तितो ऽसकृत्॥

तथैव श्री-भाष्य-कारैर् अपि नित्ये प्रतिपादितम्। प्रपञ्च-सारे दीक्षा-प्रकरणे --

> मन्त्रैश् च वैष्णवैस् स्तोत्रैस् स्तुत्वा देवं जनार्दनम्।  
प्रणमेद् द्विश् चतुर् वा ऽपि अन्यथा किल्बिषी भवेत्॥  
एक-हस्तेन तीर्थञ् च एकञ् चापि प्रदक्षिणम्।  
एकम् एव नमस्-कारं त्रि-विधं नरकाहवम्॥

श्री-पाञ्च-रात्र-रक्षायां प्रदक्षिण-सङ्ख्या ऽभिहिता

>  एकं विनायके कुर्याद् द्वे सूर्ये त्रिणि शङ्करे।  
चत्वारि माधवे कुर्यात् सप्ताश्वत्थे प्रदक्षिणम् 

इति। तत्-प्रकारः श्री-गारुडे श्री-रङ्ग-माहात्म्ये पञ्च-चत्वारिंशे ऽध्याये।

> अथ ये वैष्णवीं छायां लङ्घयेयुर् अबुद्धयः।  
नष्टात्मानश् च ते शक्र जायन्ते क्रिमयो भुवि॥  
पङ्गवः पाद-हीनाश् च कुणिनो भुवि ये नराः।  
विष्णु-छाया-ध्रुवं तैश् च लङ्घिता स्याच्छतक्रतो॥  
यदा च भगवद्धाम्नश् छायाम् आक्रमते च यः।  
धरण्यां जायते पङ्गुस् सद्यो रोगादि-पीडितः॥  
तत्-प्रदक्षिणम् आकाङ्क्षन् पुरुषस् तु शची-पते।  
त्रिधा कृत्य तु तच्-छायां पूर्व-भागेन सो व्रजेत् [[??]]॥ 
प्रदक्षिण-विधानेन विधिर् एष न चान्यथा।  
अभ्येत्य भगवद्-धाम यो गच्छेत् सर्वतो नरः॥  
मार्ग-लाभाय यो गच्छेत् सव्यतो नारिकी भवेत्।  
क्षीण-पुण्यश् च नष्टश् च स वै यात्य् अधमां गतिम्॥  
तत्-प्रदक्षिण-मार्गेण व्रजन् सर्वत्र सर्वदा।  
कृच्छ्रे ऽपि नान्यथा यायाद् एकाकी सत्व-संस्थितः॥  

[[133]]

श्री-पाञ्च-रात्र-रक्षायाम् --

> प्रवेशे निर्गमे चैव विष्वक्सेन-नतिञ् चरेद् 

इति। विधानाद् विष्वक्सेनं ततः द्वार-पालांश् च प्रणम्य अनुज्ञाप्य तत्र प्रविशेत्।

> चक्रवद्-भ्रामयेन् नाङ्गं पृष्ठ-भागं न दर्शयेत्।  
पश्चाद् भागेन निर्गच्छेद् देवता-सन्निधौ सुधीर् 

इति। श्री-पाञ्च-रात्रे --

> अग्रे पृष्टे वाम-भागे समीपे अर्ध-मण्टपे।  
जप-पूजा-नमस्कारं न कुर्यात् केशवालये॥  
उदक्-प्रत्यङ्-मुखे देवे जप-पूजादि-वामतः।  
अन्यत्र दक्षिणे पार्श्वे विपरीतन् तु मृत्युदम्॥

## अवैष्णव-स्थापित-प्रतिमा-दर्शन-निषेधः 

अस्य क्वचिद् अपवादः - वसिष्ठः --

> अवैष्णव-स्थापितानां प्रतिमानाञ् च वन्दनम्।  
यः करोति स मूढात्मा रौरवं नरकं व्रजेत्॥

खग-प्रश्न-संहितायाम् --

> अन्यालये हरिं दृष्ट्वा देवतान्तर-सन्निधौ।  
नार्चयेन् न प्रणामेच् तीर्थं सेवां च वर्जयेत्॥  
अन्यालये हरिं दृष्ट्वा ये नमस्यन्ति ते जनाः।  
मम द्वार-बहिष्टाश् च मच्छासन-पराङ्-मुखाः॥  

## स्त्री-शूद्राराधित-भगवद्वन्दन-निषेधः

> स्त्री-शूद्र-पूजितं लिङ्गं विष्णुं वा ऽपि नमेद् यदि।  
कोटि-जन्मनि शूद्रत्वम् अन्ते चण्डालतां व्रजेत्॥

[[134]] 

वाराहे --

शूद्रार्चितं शिवं विष्णुं नमस् कुर्याद् यदि द्विजः।  
रौरवं नरकं प्राप्य चण्डालो जायते भुवि॥ 

शेष-धर्मे --

> स्त्री-शूद्र-पूरु[[??]] लिङ्गं विष्णुं वा प्रणतस्य च।  
सद्-गतिं नैव पश्यामि शास्त्राणाम् एष निश्चयः॥  

नारदः --

> स्त्री-शूद्र-पूजितं लिङ्गं विष्णुं वा ऽपि नमेत् तु यः।  
त्रि-सप्त-कुल-संयुक्तो नरकं प्रतिपद्यते॥  

श्री-पाञ्च-रात्रे --

> स्त्री-शूद्रैर् अर्चितं स्पृष्टं लिङ्गं वा विष्णुम् एव वा।  
नार्चयेन् न नमस् कुर्याद् द्वि-जातिस् तु कदाचन॥  
तत्-तीर्थं सुरया तुल्यं तद्-अन्नं मांसम् उच्यते।  
द्वि-जातीनाम् अयं दोष इतरेषां न विद्यते॥

अतः स्त्री-शूद्र-पूजितं तन् निवेदितादिकञ् च स्त्री-शूद्रयोर् एवार्हं न वैदिकानाम्। पराशर-संहितायाम् -- 

> शुचिर् विप्रस् सदा कुर्याद् विष्णु-देवालयादिषु।  
श्रिया सहैव तद्-विष्णु-पूजाम् आगम-सात्विकैः॥  
गृहे तु क्षत्रियादीनां विष्णु-पूजा-विधिर् भवेत्।  
क्षत्रियादि-स्पर्शने च विप्रार्चित-हरेस् सदा॥  
सम्प्रोक्षणं तदा कृत्वा पश्चाद् विप्रस् तु पूजयेत्॥

हारीतः --

> अवैष्णवेन विप्रेण स्थापिते मधु-सूदने।  
तद्-राष्ट्रं भू-पतिर् वा ऽपि विनाशम् उपयास्यति॥  
कुर्वीत वासु-देवेष्टिं तत्-पाप-प्रशमाय तु।  
महा-भागवतेनैव पुनस् संस्कारम् आचरेत्॥  

अत एवम् उक्त-दोष-व्यतिरिक्तं भगवन्तम् अष्टाङ्गेन तद्-देश-काल-शक्येन मस्तिष्क-सम्पुट-प्रह्वाङ्ग-पञ्चाङ्ग-दण्डाङ्गादिष्व् अन्यतमेन वा प्रणमेत्।

[[135]]

## अष्टाङ्गादि प्रणाम-विशेषः

तत्राष्टाङ्ग-प्रणामः

> मनो-बुध्य्-अभिमानेन सह न्यस्य-धरातले।  
कूर्मवच् चतुरः पादान् शिरस् तत्रैव पञ्चमम्

इति सात्वतोक्तः। भाष्य-कारैश् च। मस्तिष्कादि पञ्चकन्तु वैखानसे पठितम् --

> न मस्तिष्क-प्रणामस् स्याद् अञ्जलिं मस्तके न्यसेत्।  
प्रणामस् सम्पुटस् स्याद्धृदये ऽञ्जलिम् अर्पयेत्॥  
प्रह्वाङ्गस् सम्पुटं कुर्यात् सा प्रह्वाङ्ग-नमस्क्रिया।  
पादाङ्गुलिभ्यां जानुभ्यां शिरसा चावनिं स्पृशेत्॥  
बद्धाञ्जलिर् नमस् कुर्यात् स पञ्चाङ्ग उदीर्यते॥  
पादौ हस्तौ प्रसार्यैव शेते भूमौ च दण्डवत्।  
न दण्डाङ्ग-प्रणामस् स्यात् प्रणामान् एव आचरेद् 

इति।

सङ्कर्षण-संहितायाम् - सुकृत-प्रणाम-प्रकरणे त्व् एवं प्रणाम उक्तः --

> ललाटोदर-जान्व्-अङ्घ्रि-युगाग्रान् ऊर्ध्वगौ करौ।  
भूमौ सन्धाय मनसा वासु-देवम् अनुस्मरन् 

इति। एवञ् चाष्टाङ्ग-प्रणामः स्मर्यते --

> उरसा शिरसा वाचा मनसा च कपोलतः।  
पद्भ्यां कराभ्यां जानुभ्यां प्रणामो ऽष्टाङ्ग उच्यते॥ 
 
रहस्याम्नाय-ब्राह्मणे च नमस्कार-प्रकरणे -- 

> जानुभ्यां पाणिभ्यां शिरसा च नन्तव्यं भवतीत्य्-आदिना पूर्ण-नमस्कार-स्वरूपादिकम् उपदिश्य तत्-फलञ् चोक्तम् - 
>
>> सर्वैः करणैर् नमन् - समग्रो नमति 
समग्रो नमन्न् आप्त-कारी भवति 
आप्त-कारी भगवन्तम् आप्नोति 

इति। अत्र शाण्डिल्यः --

> निधाय दण्डवद् देहं प्रसार्य चरणौ करौ।  
बध्वा मुकुलवत् पाणी प्रणामो दण्ड-संज्ञितः॥  
पादौ शिरस् तथा हस्तौ निकुञ्च्य मुकुलाकृतिः।  
मनो बुद्ध्य्-अभिमानैश् च प्रणामो ऽष्टाङ्ग-सञ्ज्ञितः॥  
मस्तिष्कं सम्पुटञ् चैव पञ्चाङ्गञ् च त्रयम् बुधैः।  
कृतयोर् अनयोः कार्यम् अन्यथा विकलो भवेत्॥  
सर्वत्र दृष्ट्वा देवेशं जितन्त इति मन्त्रकम्।  
द्वादशार्णं जपेन् मन्त्रं भीतवत्-पूर्वमानतः॥  
मत्कृतानि च कर्माणि मदीयम् अहम् अप्य् उत।
तथैव न ममेतीष्टं नमो भगवतैर् इह॥  
प्रदक्षिण-नमस्कार-जप-ध्यानार्चन-स्तुतिः।  
तत्-कर्म-तद्-गुणो दोषैः विना नात्रान्यद् आचरेत्॥ 

[[136]]

### एक-हस्त-प्रणाम-निषेधः क्वचित् तद्-अनुज्ञा च

श्री-पाञ्च-रात्र-रक्षायाम्॥ भागवते -- 

> एकेन पाणिना यस् तु प्रणमेत् पुरुषोत्तमम्।  
न्याय्यस् तस्य कर-च्छेद इति धर्म-विदो विदुः॥ 

सङ्ग्रहे -- 

> छत्र-चामर-हस्ता ये व्यापृतेतर-पाणयः।  
एक-हस्तानतिस् तेषां न दोषाय कदाचन॥

भगवद्-आचार्य-नाम-श्रवणे चाञ्जलि-बन्धः कार्यः - सम्भव-पर्वणि व्यास-प्रस्तावे -- 

> महर्षेः कीर्तनात् तस्य भीष्मः प्राञ्जलिर् अब्रवीत्॥ 

एवं यथार्हं प्रणम्य तद्-दक्षिणे समासीनो गुरु-परम्परानुसन्धान-पूर्वकं भगवन्तं शरणम् उपगम्य स्तोत्रैः स्तुत्वा … 

## फलम्
एवं भगवद्-अर्चावतार-दर्शने फलम् उक्तं पौष्करे -- 

> सन्दर्शनाद् अकस्माच् च पुंसां संमूढ-चेतसाम्।  
कु-वासना कु-बुद्धिश् च कु-तर्क-निचयश् च यः॥  
कुहेतुश् च कुभावश् च नास्तिकत्वं लयं व्रजेद्

इति। शाण्डिल्यः -- 

> आपीठामौलि-पर्यन्तं पश्यतः पुरुषोत्तमम्।  
पातकान्य् आशु नश्यन्ति किम् पुनस् तूपपातकम्॥ 

## भगवत्-तीर्थ-प्रसाद-महिमा
तत्र भगवत्-तीर्थं स्वीकृत्य। 


अत्र पञ्च-रात्रे -- 

> गोकर्णाकृति-हस्तेन विष्णु-पादोदकं महत्।  
तुलसी-दल-सम्मिश्रं माष-मग्न-जलं पिबेत्॥  
प्रथमं काय-शुद्ध्य्-अर्थं द्वितीयं धर्म-साधनम्।  
तृतीयं मोक्ष-दं सिद्धं त्रिः पिबेत् तीर्थम् उत्तमम्॥  
विष्णु-पादोदकं पीत्वा कोटि-जन्माघ-नाशनम्।  
तद् एवाष्ट गुणं पापं भूमौ बिन्दु-निपातने॥  
पादोदकं भगवतो लब्ध्वा भागवतस्य वा।  
तिष्ठन्न् एवाथ आसीनो पिबेच्छुद्धिश् च नापरा॥  
विष्णु-तद्-भक्त-तीर्थं वा पीत्वा धृत्वोर्ध्व-पुण्ड्रकम्।  
न क्षालयेत् करं विद्वान् नैवेद्य-प्राशने ऽपि च।  
विष्णोर् नैवेद्य-शेषस्य तीर्थ-पात्रोदकस्य च।  
पुरोडाशस्य सोमस्य शेष-दोषो नविद्यते॥  
विष्णोर् नैवेद्य-शेषन् तु मुनिभिर् भोज्यम् उच्यते।  
न तत्राचमनं कुर्यात् स वैष्णव-बहिष्कृतः॥

[[137]]

सङ्ग्रहे -- 

> आम्रेक्षु-खण्ड-ताम्बूल-चर्वणे सोम-पानके।  
विष्ण्व्-अङ्घ्रि-तोय-पानेषु नाद्यन्ताचमनं स्मृतम्॥ 

तन्-मूला आथर्वणिक-श्रुतिः - 

> भगवान् पवित्रं वासुदेवः पवित्रं तत्-पादौ पवित्रं तत्-पादोदकं पवित्रं न तत्राचमनं यथा हि सोम 
[[TODO: परिष्कार्यम्]]

इति। अथ यथा-शक्ति-मूल-मन्त्रादिकं जपित्वा द्वा-त्रिंशद्-अपचारान् परिहृत्य॥ 

## भगवद्-अपचाराः

वाराहे -- 

> अपचारास् तथा विष्णोः द्वा-त्रिंशत्-परिकीर्तिताः।  
यानैर् वा पादुकैर् वा ऽपि गमनं भगवद्-गृहे॥  
देवोत्सवाद्य सेवा च अप्रणामस् तद्-अग्रतः।  
एक-हस्त-प्रणामश् च तत्-पुरस्तात् प्रदक्षिणम्॥  
उच्छिष्टे वा ऽपि वा ऽऽशौचे भगवद्-वंदनादिकम्।  
पाद-प्रसारणञ् चाग्रे तथा पर्यङ्क-बन्धनम्॥  
शयनं भोजनञ् चैव मिथ्या-भाषणम् एव च।  
उच्चैर् हासो वृथा जल्पो रोदनानि च विग्रहः॥  
निग्रहो ऽनुग्रहश् चैव स्त्रीषु साकूत-भाषणम्।  
कम्बलावरणञ् चैव पर-निन्दा पर-स्तुतिः॥  
अश्लील-कथनञ् चैव अधो वायु-विमोक्षणम्।  
तत्-तत्-कालोद्भवानाञ् च फलादीनाम् अनर्पणम्।  
विनियुक्तावशिष्टस्य प्रदानं व्यंजनादिषु।  
पृष्ठीकृत्यासनञ् चैव परेषाम् अभिवादनम्॥  
गुरौ मौनं निज-स्तोत्रं देवता-निन्दनं तथा।  
शक्तौ गौणोपचारश् च अनिवेदितभक्षणम्॥  
द्वा-त्रिंशद्-अपचारेण रौरवं नरकं व्रजेत्॥ 

अत्र सङ्ग्रहे विशेषः -- 

> वैष्णवो ऽवैष्णवो वा ऽपि राजानो गुरवस् तथा॥  
नोपचर्या हरेः स्थाने सन्निधौ तु विशेषतः॥  
एकान्तिनो महा-भागा विष्णुम् एव समाश्रिताः।  
तान् एव प्रणमेत् प्राज्ञो विष्णु-क्षेत्रे विनेतरान्॥

[[138]]

एवम् अन्यत्रापचाराः प्रकारान्तरेण पर्यन्ते तत्र चात्र च उक्तानुक्त-समुच्चयः कार्यः। 

> प्रमादाद् अपि कीलालं यः स्पृशेद् वैष्णवो नरः।  
उपचार-शतेनापि[[??]] न क्षमामि वसुन्धरे॥  
यो विष्णोः प्रतिमाकारे लोह-भावं करोति च।  
यो गुरौ मानुषं भावम् उभौ नरक-गामिनौ॥  
वस्त्रेणाच्छाद्य देहन् तु यो नरः प्रणमेत् तु माम्।  
श्वित्री च जायते मूर्खः त्रीणि-जन्मानि भामिनि॥  
श्मशान-मध्यं गत्वा तु यो नरो माम् अथार्चयेत्।  
सप्त-जन्म-कृतात् पुण्यात् तत्-क्षणाद् एवम् उच्यते॥  
सार्गालीं योनिम् आसाद्य वसेज् जन्म-त्रयं शुभे।  
भक्त्या श्राद्धं मृहा-भागे मनुजो माम् अथार्चयेत्॥  
चटकत्वम् अनुप्राप्य ततो गोधा-वपुर् भवेत्।  
अन्यद् एव गृहङ् गत्वा ह्य् अस्ना त्वा यो व्रजेद् गृहम्॥  
ममैव वसुधे तस्य फलं पापस्य वै शृणु।  
गृहाद् गृहम् अथो गत्वा भिक्षार्थी क्षुधितस् स्वयम्॥  
भिक्षाम् अलब्ध्वा तत्रापि दरिद्रो जायते नरः।  
कृष्ण-कम्बल-संवीतो यो नरः प्रणमेत् तु माम्॥  
चण्डाल-योनितां याति जन्मानि नव पञ्च च॥

इत्यादि वाराहे पञ्च-चत्वारिंशे ऽध्याये


एवं भगवन्-मन्दिरे  सावधानः परिहृतापचारः प्रणम्य विष्वक्सेनादीन् अनुज्ञाप्य स्व-देवाधिष्ठितम् आश्रम-गृहादिकम् आगत्य स्वाराध्यम् अभिगच्छेत्। अत्र वङ्गीश्वरः --

> ततः प्रक्षाल्य चरणौ स्वाचान्तस् सुसमाहितः।  
ब्रह्म-चारी गृहस्थो वान-प्रस्थो ऽथवा मुनिः॥  
स्व-वर्ण-स्वाश्रमार्हेण विधिना श्रद्धया ऽन्वितः।  
समिद्-आज्यादिभिर् द्रव्यैर् मन्त्रैर् अपि यथोदितैः॥  
हुत्वा ऽग्नीन् अग्नि-होत्रादाव् उक्तं कालम् अपि क्षिपन्।  
पराराधन-रूपेण कृतेनैव स्व-कर्मणा॥  
कृते निष्कल्मषे शुद्धे स्वस्मिन् मनसि सुस्थिते।  
लब्धाधिकारो देवस्य ध्यानार्चन-जपादिषु॥  
विनिष्क्रम्याग्नि-शालायाः गत्वा देव-गृह-स्वकम्।  
अर्चयित्वा परात्मानं देश-कालाद्य्-अपेक्षया॥  
पत्रैः पुष्पैः फलैर् वा ऽपि पूर्व-कालोक्त-वर्त्मना।  
केवलाञ्जलिना वा ऽपि विहितेन यथा तथा॥ 

इति।

[[139]]

अत्र जयाख्य-संहितायाम् --

> सोनुसूर्यान्तरस्थञ्च गत्वा ऽश्वत्थादि-मध्यगम्।  
भावयेद् भगवद्-विष्णुं गुरु-विप्र-शरीरगम् 

इति। अतस् तत्र तत्र प्रवृत्तेष्व् अपि न देवतान्तर-भजनत्व-प्रसङ्गः तथा स्मृत्य्-अन्तरे --

> ये यजन्ति पितॄन् देवान् ब्राह्मणान् स-हुताशनान्।  
सर्व-भूतान्तरात्मानं विष्णुम् एव यजन्ति ते।  

अथ पूर्वोक्त-प्रकारेण प्रदक्षिण-नमस्कारादिकं कृत्वा मित-गद्यम् अनुसन्धाय स्वाराध्यम् अर्घ्यादिभिर् यथा-विध्य् अभ्यर्च्य तद्-अशक्तो मनसा वा ऽभ्यर्च्य तद्-अन्तिके प्राङ्-मुख उदङ्-मुखो वा अजिनाद्य्-आसन उपविश्य अष्टाक्षरादि-मन्त्र-जपं यथा-शक्ति कुर्यात्।

## जपः
अथाष्टाक्षर-न्यासः -  
पूर्वं दक्षिण-नासया तूष्णीं वायुम् विसृज्य  
वाम-नासया चतुर्-दश-वारं मूल-मन्त्रं जपन् वायुम् आपूर्य  
हृत्-पद्मे सश्रीकं स्वाराध्यं ध्यायन्  
अष्टाविंशति-वारं जपन् कुम्भकं कृत्वा  
पुनर् दक्षिण-नासया सप्त-वारं जपन् रेचयेत्।  
एवं प्राणायाम-त्रयं कृत्वा  
अथ मूल-मन्त्रं मन्त्र-रत्न--वासु-देव-द्वादशाक्षर--विष्णु-मन्त्रादिकं च यथा-शक्ति जपित्वा  
ऽथ चरम-श्लोक-द्वयादिकञ् च जप्त्वा अभिगमनं समापयेत्। 


### अष्टाक्षरः
> अस्य श्रीमद्-अष्टाक्षर-महा-मन्त्रस्य  
> बदरिकाश्रम-वासी श्रीमन्-नारायण ऋषिः, अन्तर्यामी वा;  
> देवी गायत्री-छन्दः  
> परमात्मा भगवान् नारायणो देवता  
> श्रीर् अधिष्ठान-देवता  
> अं बीजम्, ओम् इति वा;  
> आय शक्तिः[[??]]  
> मं कीलकं  
> श्रीं कवचं  
> ह्रीं अस्त्रं  
> शुक्लो वर्णः  
> उदात्तादिस् स्वरः  
> बुद्धिस् तत्वं  
> श्री-वैकुण्ठ-क्षेत्रं भगवत्-प्रीत्य्-अर्थे जपे विनियोगः।

> ॐ नमः परायाक्षर-प्रदात्रे ऽस्मद् गुरवे नमः, ॐ नमः परेभ्यो ऽष्टाक्षर-प्रदातृभ्यो ऽस्मत् परम-गुरुभ्यो नमः, ॐ नमः परेभ्यः श्रीमद् अष्टाक्षर-प्रदातृभ्यो ऽस्मत् सर्व-गुरुभ्यो नमः

इति शिरसि।

> ॐ नमः परायाष्टाक्षरात्मने मन्त्र-राजाय नम

इति मुखे।

> ॐ नमः पराय श्रीमद् अष्टाक्षर-ऋषये बदरिकाश्रम-वासिने अन्तर्यामिणे श्रीमते नारायणाय नम

इति शिरसि।

> ॐ नमः परायै श्रीमद् अष्टाक्षर-छन्दसे देव्यै गायत्र्यै नम

इति मुखे।

> ॐ नमः परायै श्रीमद् अष्टाक्षर-देवताये परमात्मने नारायणाय नम

इति हृदि।

> ॐ नमः पराय श्रीमद् अष्टाक्षर-बीज-भूतायाकाराद् उत्थिताय प्रणवाय नम इति

गुह्ये।

> ॐ नमः पराय श्रीमद् अष्टाक्षर-शक्ति-गर्भाय श्रीमते नारायणाय नम

इति पादयोश् चाञ्जलिं विन्यस्य॥

[[141]]

मध्यमाङ्गुलीम् आरभ्याऽऽकूर्परम् अङ्गुल्य्-अग्र-पर्यन्तं पर्यायेण मूल-मन्त्रेण कर-द्वये ऽन्तर् बाह्ये पार्श्वयोश् च कर-तल-कर-पृष्ठ-पार्श्वयोश् च त्रिः परामृश्य कर-तल-मध्ययोः मध्यमाङ्गुलिभ्यां प्रत्येकं मूल-मन्त्रं न्यसेत्। कर-द्वये ऽपि दक्षिणम् आरभ्य तर्जन्य्-आदि-तर्जन्य्-अन्तम् अङ्गुलीषु सबिन्दुकानि पर्वसु प्रणव-सम्पुटितानि मन्त्राक्षराण्य् अष्टौ क्रमेणाङ्गुष्ठेन न्यसेत्। अयं सृष्टि-न्यासो ब्रह्म-चारिणः; कर-द्वये ऽपि दक्षिणाद् आरभ्य तर्जन्य्-आदि तर्जन्य्-अन्तम् अङ्गुलीषु तत्-तत्-कनिष्ठिकान्तं न्यासः स्थिति-न्यासो गृहस्थस्य; वामम् आरभ्य तर्जन्य्-आदि तर्जन्य्-अन्त-न्यासस् संहारो वन-स्थ-यत्योः। कर-द्वये ऽप्य् उभयाङ्गुष्ठम् आरभ्य तत्-तत्-कनिष्ठिकान्त-न्यासस्य व्यापकत्वेन।

> ॐ ॐ ज्ञानाय हृदयाय नमः ॐ नं ऐश्वर्याय शिरसे स्वाहा ॐ मों शक्त्यै शिखायै वौषट् ॐ नां बलाय कवचाय हुं ॐ रां वीर्यायास्त्राय फट् कर-तल-कर-पृष्ठयोः ॐ यं तेजसे नेत्राभ्यां वौषट् उभय-नखेषु ॐ णां तेजसे उदराय नमः ॐ यं तेजसे पृष्ठाभ्यां नमः ॐ यं तेजसे बाहुभ्यां नमः ॐ यं तेजसे ऊरुभ्यां नमः ॐ यं तेजसे जानुभ्यां नमः नख-समूहयोः ॐ यं तेजसे पादाभ्यां नमः॥

> दक्षिण-करतले पद्माय नमः वाम-कर-तले पाञ्चजन्याय शङ्खाधिपतये नमः।

दक्षिणाङ्गुष्ठम् आरभ्य

> ॐ किरीटाय नमः श्री-वत्साय श्री-कौस्तुभाय नमः वैजयन्त्यै वन-मालायै नमः श्रीं श्रियै नमः वामाङ्गुष्ठादि ह्रीं पुष्ट्यै नमः ॐ पं सरस्वत्यै नम, ॐ द्रां निद्रायै नमः ॐ क्लीं कान्त्यै नमः ॐ कं पृथिव्यै नमः कर-तलयोः ॐ गं गरुडाय नमः॥

[[142]]

अथ देह-न्यासः नासादि ना[[??]] पर्यन्तं मूल-मन्त्रेण
व्यापकत्वेन त्रिः परामृशेत्। अयम् अपि सर्वेषां समानः। अथ मूर्धादि-पादान्तेषु स्थानेषु सबिन्दुकानि प्रणव-सम्पुटितान्य् अष्टाक्षराणि क्रमेण न्यसेत्, अयं सृष्टि-न्यासो ब्रह्म-चारिणः। एवं नाभ्यादि-हृद्-अन्तेषु स्थिति-न्यासो गृहस्थस्य, पादादि-मूर्धान्त-न्यासस् संहार-न्यासो वन-स्थ-यत्योः। मूर्ध्नि मध्यमया तर्जनी-मध्यमाभ्यां नेत्रयोः अनामिकाङ्गुष्ठाभ्यां मुख-मध्ये अङ्गुष्ठ-तर्जनीभ्यां हृदये नाभौ कनिष्ठिकाङ्गुष्ठाभ्यां गुह्ये जान्वोश् च अङ्गुष्ठ-रहिताभिर् अङ्गुलीभिः पादयोः अङ्गुष्ठ-सहिताभिश् शिरसि।

अथ ज्ञानादि-द्वादशाङ्ग-न्यासः - तत्र ज्ञानं अङ्गुष्ठ-तर्जनीभ्यां हृदये, ऐश्वर्यम् अङ्गुष्ठ-सहिताभिर् अङ्गुलीभिश् शिरसि, शक्तिं स-मुष्टि केनाङ्गुष्ठेन शिखायां, बलं कवच-बन्धानुकारिणा कर-द्वयेन कण्ठादि-कट्यन्ते स्थाने, वीर्यं स-मुष्टिकाङ्गुष्ठ-तर्जनीभ्यां सच्चटाभ्यां शुभाग्रयोस् तेजस् तर्जनी-मध्यमाभ्यां नेत्रयोः उदर-पृष्ठ-बाहूरु-जानुषु अङ्गुष्ठ-सहिताभिः ताभिर् अङ्गुलीभिस् सर्वाभिर् अङ्गुलीभिः पादयोर् अयम् अपि सर्वेषां समानः, अस्त्र-मन्त्रेण दश-दिग्-बन्धः। अथवा स-बिन्दुकैर् मन्त्राक्षरैर् अष्ट-दिग्-बन्धः प्रणवेन ऊर्ध्वाधो दिग्-बन्धः॥

अथ कर-द्वयेनाष्टाक्षरं चक्रङ् कृत्वा आत्मनः प्रादक्षिण्येन "सुदर्शनाय हेति-राजाय नम" इति त्रिर् भ्रामयित्वा चक्र-मुद्रया रक्षां कुर्यात्। दक्षिणेतर-भुजयोः पर्यायेण पद्म-गदा-चक्र-शङ्खानां प्रणवादि-नमोऽन्त-न्यासः। किरीटं शिरसि श्री-वत्सं दक्षिणोरसि कौस्तुभ-मु[[??]] मध्ये वन-मालां पार्श्वयोः॥

[[143]]

"ॐ श्रीं श्रीयै नमः" दक्षिण-पार्श्वे "ॐ ह्रीं पुष्ट्यै नमः" वाम-पार्श्वे। "ॐ सरस्वत्यै नमः" मुखे। "ॐ द्रां निद्रायै नमः" पश्चाद्-भागे॥ "ॐ क्लीं कान्त्यै नमः" ऊर्ध्व-देहे। "ॐ कं पृथ्व्यै नमः" पादयोः। "ॐ गं गरुडाय नमः" ऊर्वोः।

ध्यानम् --

> सव्यं पादं प्रसार्य श्रित-दुरित-हरं दक्षिणं कुञ्चयित्वा  
जानुन्य् आधाय सव्येतरम् इतर-भुजं नाग-भोगे निधाय।  
पश्चाद् बाहु-द्वयेन प्रतिभट-शमने धारयन् शङ्ख-चक्रे  
देवी-भूषादि-जुष्टो जनयतु जगतां शर्म वैकुण्ठ नाथः॥

इति ध्यात्वा यथा-शक्ति मन्त्र-जपं कुर्यात्।

### द्वय-मन्त्रः
अथ द्वय-न्यासः - द्वयेन प्राणायाम-त्रयं कृत्वा। अत्र पराशरः --

> कुर्वीत मन्त्र-रत्नेन प्राणायामान् विधानतः।  
अष्टाविंशति-वारन् तु प्राणायामे जपेन् मनुम्॥  
पूरके कुम्भके चैव रेचके तु विशेषतः।  
प्राणायामम् इमं प्राहुर् उत्तमं योगि-सत्तमाः॥  
मध्यमं मुनिभिः प्रोक्तं जपेद् द्वादश-सङ्ख्यया।  
षड्-वारन् तु कनिष्ठं स्याद् अधमन् तु त्रिभिस् सृतम्॥

> ॐ शरणागति-मन्त्रस्य जीव-रूपि-विराड्-आत्मा-ऋषिः देवी गायत्री-छन्दः परमात्मा श्रीमन्-नारायणो देवता। श्रीं बीजं ह्रीं शक्तिः क्लीं कीलकं परम-सत्वं तत्त्वं परम-प्रकाशो वर्णः उदात्तादिस् स्वरः श्रीर् देवता ॐ श्रीमन्-नारायण-प्रीत्य्-अर्थे जपे विनियोगः।

[[144]]

अथ न्यासः पराशरः --

> षट्-पदैर् अङ्गुलि-न्यासं षड्-अङ्गञ् च तथैव च।  
मूर्ध्नि-फाले नेत्र-नासा श्रवणे च वरानने॥  
भुजयोर् हृत्-प्रदेशे च स्तनयोर् नाभि-मण्डले।  
पृष्ठे च जघने कट्योर् ऊर्वोर् जान्वोश् च पादयोः॥  
मन्त्र-रत्नाक्षराण्य् अत्र क्रमेणाङ्गेषु विन्यसेत्॥

ध्यानम् --

> श्री-क्षीराम्भो निधि-रत्न-मण्टप-महा-सौवर्ण-सिंहासने  
वामाङ्क-स्थितया प्रसन्न-वदनं श्री-कान्तया आलिङ्गितम्।  
दोर् दण्डाङ्कित-शङ्ख-पङ्कज-गदा चक्रेर् उदार-श्रियम्  
त्वां नित्यं कलयामि जन्म-विमुखो लक्ष्मीश-नारायण॥

इति ध्यात्वा यथा-शक्ति मन्त्र-जपं कुर्यात्

### द्वादशाक्षरः

अथ द्वादशाक्षर-न्यासः -

> अस्य श्री-द्वादशाक्षर-महा-मन्त्रस्य ब्रह्मा ऋषिः सङ्कर्षणो वा गायत्री-छन्दः परमात्मा देवता श्री-वासुदेवो वा; ॐ बीजं नमश् शक्तिः आय-शक्तिर् इति वा; भगवत्-प्रीत्य्-अर्थे जपे विनियोगः॥ ॐ ॐ हृदयाय नमः। ॐ नमः शिरसे स्वाहा। ॐ भगवते शिखायै वौषट्। ॐ वासुदेवाय कवचाय हुम्॥ समस्त-मन्त्रेण अस्त्राय फट्। अथवा ॐ नमो भगवते विष्णु-मूर्तये वासुदेवाय हृदयाय नमः। ॐ नमो भगवते विष्णु-मूर्तये वासुदेवाय सङ्कर्षणाय शिरसे स्वाहा, ॐ नमो भगवते विष्णु-मूर्तये प्रद्युम्नाय शिखायै वौषट्। ॐ नमो भगवते विष्णु-मूर्तये अनिरुद्धाय कवचाय हुम्। ॐ नमो भगवते विष्णु-मूर्तये यज्ञात्मने नेत्राभ्यां वौषट्। ॐ नमो भगवते विष्णु-मूर्तये सुदर्शन-रूपाय अस्त्राय फट्।

इति षड्-अङ्ग-न्यासः॥

[[145]]

> स्व-पदाज् जानु-युगल-लिङ्ग-नाभ्य्-उदरेषु च।  
हृद्-दोर्-गलास्य-दृङ्-मस्त-शिखास्वक्षरकान् न्यसेत्॥  
शिरो-ललाट-नेत्रास्य गलदोर् हृदयेष्व् अपि।  
स-कुक्षि नाभि-लिङ्गाख्य-जानु-पादेषु विन्यसेत्॥  
हृत्-कुक्षि-नाभिषु तथा गुह्य-जानु-पदेष्व् अथ।  
कर-कण्ठास्य-दृङ्-मस्त-शिखासूर्ध्वञ् च विन्यसेत्॥  
संहृतेर् दोष-संहारः सृष्टेश् च शुभ[[??]]पुष्टयः।  
स्थितेश् च शान्ति-विन्यासस् तस्मात् कार्यस् त्रिधा मतः॥

अथ ध्यानम् --

> हरिम् उज्ज्वल-चक्र-दराब्ज-गदायुध-दोः-परिघं सित-पद्म-गतम्।  
वलयाङ्गदहां किरीट-युतं नव-कुन्द-रुचं प्रणमामि सदा।

इति ध्यात्वा यथा-शक्ति मन्त्र-जपं कुर्यात्।

### षड्-अक्षरः

अथ षड्-अक्षर-मन्त्र न्यासः --

> ॐ अस्य श्री-विष्णु-षडक्षरी महा-मन्त्रस्य ब्रह्माद्यास् सनकाद्याश् च ऋषयः देवी-गायत्री-छन्दः विष्णुर् देवता। ॐ बीजं नमश् शक्तिः विष्णु-षड्-अक्षरी मन्त्र-जपे विनियोगः। ॐ ॐ हृदयाय नमः शिरसि। श्री-विष्णवे शिखायै वौषट्। ॐ कवचाय हुम्। नमः नेत्राय वौषट्। विष्णवे अस्त्राय फट्॥

अथ ध्यानम् --

> विष्णुं भास्वत्-किरीटाङ्गद-वलय-गला-कल्प-हारोदराङ्घ्रि-  
श्रोणी-भूषा-सुवक्षो-मणि-मकर-महा-कुण्डलैर् मण्डिताङ्घ्रिम्।
हस्तोद्यच्-छङ्ख-चक्राम्बुज-गदम् अमलं पीत-कौशेयम् आशा-  
विद्योतद्[[??]]-भासम् उद्यद्-दिन-कर-सदृशं पद्म-संस्थं नमामि॥

इति ध्यात्वा यथा-शक्ति मन्त्र-जपङ् कुर्यात्।



## समाप्तिः
अथ चरम-श्लोक-द्वयादिकञ् च जप्त्वा अभिगमनं समापयेत्।

> ॐ भगवान् एव स्व-नियाम्य स्व-रूप-स्थिति प्रवृत्ति-स्व-शेषतैक-रसेनानेनात्मना स्वकीयैश् च देहेन्द्रियान्तः करणैः स्वस्मै स्व-प्रीतये स्वयम् एव अभिगमनं मया कारितवान्। कृतञ् च करिष्यामि भगव + अभिगमनेन भगवत्-कर्मणा भगवान् प्रीयतां वासु-देवः।

इति श्री-भारद्वाज-कुल-तिलक-वङ्गीशान्वय-सञ्जातस्य श्री-सुन्दरार्य-पुत्रस्य वैकुण्ठ-नाथस्य कृतिषु प्रपन्न-धर्म-सार-समुच्चये अभिगमन-प्रयोगो नाम द्वितीयः परिच्छेदः।

[[140]]