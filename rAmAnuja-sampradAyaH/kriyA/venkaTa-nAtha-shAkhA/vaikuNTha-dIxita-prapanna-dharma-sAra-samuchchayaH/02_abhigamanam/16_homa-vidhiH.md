+++
title = "१६ होम-विधिः"

+++

दक्षः -- 

> सन्ध्या-कर्मावसाने तु स्वयं होमो विधीयते।  
स्वयं होमे फलं यत् स्यान् न तद् अन्येन लभ्यते॥  
हूयमानं तथा ऽन्येन फलम् अर्थं प्रपद्यते।  
ऋत्विक् पुत्रो गुरुर् भ्राता भागिनेयो ऽथ विट्-पतिः॥ 
एतैर् अपि हुतं यत् स्यात् तद्धुतं स्वयम् एव तु॥ 

विट्-पतिर् जामाता, 

> ऋत्विक् पुत्रो ऽथ पत्नी वा शिष्यो वा ऽथ सहोदरः। प्राप्यानुज्ञां विशेषेण जुहुयुर्व वा यथा-विधि॥ 

वसिष्ठः -- 

> स्वयम् एव तु होतव्यं पत्नी वा पुत्र एव वा।  
अन्तेवासी कुलीनो वा ऋत्विग् वा शुभ-लक्षणः॥  

भर्तुर् विप्र-वासे ऋत्विग् आद्य् अभावे गोभिलः -- 

> कामं गृह्ये ऽग्नौ पत्नी जुहुयात् सायं प्रातर् होमाव् 

इति। मनुः -- 

> अग्नि-होत्रस्य शुश्रूषां सन्ध्यौपासनम् एव च।  
कार्यं पत्न्या प्रतिदिनं बलि-कर्म च नैत्यकम्॥ 

सन्ध्यौपासनं - सायम् प्रातर् होमः। विष्णुः -- 

> स्वयम् अहुत्वा न परं याजयेद्

इति। चन्द्रिकायाम् -- 

> असमक्षन् तु दम्पत्योर् होतव्यं नर्त्विगादिना।  
उभयोर् असमक्षन् तु भवेद्धुतम् अनर्थकम्। 

मनुः -- 

> नैव कन्या न युवतिर् नाल्प-विद्यो न बालिशः।  
होता स्याद् अग्नि-होत्रस्य नार्तो नासंस्कृतो ऽशुचिः॥ 

बृहस्पतिः -- 

> सूतके मृतके चैव अशक्तौ श्रद्ध-भोजने।  
प्रवासा (प्रसवा) दि निमित्तेषु हावयेन् न तु हावयेत्॥  

## होम-काल-निर्णयः

मनुः -- 

> उदिते ऽनुदिते चैव समयाध्युषिते तथा।  
सर्वथा वर्तते यज्ञ इतीयं वैदिकी श्रुतिः॥  
ग्रह-र्क्ष-युक्तो ऽनुदितो नक्षत्रार्क विवर्जितः।  
समयाध्युषितस् सार्क उदितस् त्रिषु होमयेत्॥ 

उशनाः -- 

> अर्ध-मण्डल सम्प्राप्ते भानाव् अनुदिते हुतम्।  
तस्मिन्नस्तङ्गते होमो भवेद् उदित-होमिनः॥

[[125]]

सायम् अर्ध-मण्डलं प्राप्ते ऽर्के ऽनुदित होमपक्षे, हुतं - होमः, कार्यः, उदित-होम-पक्षे, तस्मिन्नस्तङ्गते होमो भवेद् इत्य् अर्थः। 

> एकेतूदित-होमाः स्युर् अन्ये ऽनुदित-होमिनः।  
अन्ये भोजन-होमाश् च पक्ष-होमास् तथापरे॥ 

पक्ष होमा इत्यादि श्रौत-होम-विषयम्। आश्वलायनः -- 

> प्रदोषान्तो होम-कालस् सायं सङ्गवान्तः प्रातर् 

इति। अयं मुख्य-कालः। गौण-कालम् आह - गोभिलः -- 

> अथ यदि गृह्ये ऽग्नौ सायं प्रातर् होमयोर् दर्श-पूर्ण-मासयोर् वा हव्यं होतारं वा नाधिगच्छेत् तत् कथं कुर्याद् आसायम् आहुतेः प्रातर् आहुतिर् नात्येति। आप्रातर् आहुतेस् सायम् आहुतिर् नात्येति, अमावास्यायाः सौर्णमासी नात्येति, आपौर्णमास्या ऽमावास्या  नात्येति 

इति।  

## हविष्य-निर्णयः 

कात्यायनः -- 

> कृतम् ओदन-सक्त्व्-आदि तण्डुलादि कृताकृतम्।  
व्रीह्य्-आदि चाकृतं प्रोक्तम् इति हव्यं त्रिधा बुधैः॥ 

बृहस्पतिः -- 

> प्रस्थ-धान्यं चतुष् षष्टेर् आहुतेः परिकीर्तितम्।  
तिलानान् तु तद्-अर्धं स्यात् तद्-अर्धं स्याद् घृतस्य तु॥ 

## समिद्-इध्म-निर्णयः

पलाश-खदिर-शमी-रोहिताश्वत्थार्क-वेतसाद्यास् समिधो ग्राह्याः, नाङ्गुष्ठाद् अधिक-स्थूला अत्वचाः प्रदेशिन्याधिका ग्राह्याः, कोविदार-विभीतक-कपित्थामलक-नीप-निम्ब-कुरञ्ज-तिलक-शाल्मलि-श्लेष्मातकाद्या वर्ज्याः॥ 

> पक्ष-शुद्धास् तु पालाशा औदुम्बर-दिन-त्रयम्।  
त्रि-दिनं पिप्पलानान् तु अपामार्गन् तु तद्-दिनम्॥  
खदिरार्क-शमी-दूर्वा कुशास्तालिकीस्[[??]] स्मृताः॥ 

[[126]] 

स्कान्दे --

> तुलसी-काष्ठ-युक्ते ऽग्नौ जुह्वताम् अक्षयं फलम्।  
हविस् तेनैव यत् पक्वं विष्णोर् आनन्त्यम् अश्नुते॥ 

वृद्ध-हारीतः -- 

> देवानां तर्पणं होमं बलि-कर्म च भोजनम्।  
अर्चनं मार्जनं कुर्याद् देव-तीर्थेन सर्वदा॥ 

विष्णुः -- 

> अप्रबुद्धे सधूमे वा जुहुयाद् यो हुताशने।  
यजमानो भवेद् अन्धस् सो ऽमुत्रेति च नश् श्रुतम्। 

## श्रौत-पूर्वत्वादि विधिः

भरद्वाजः -- 

> होमं वैतानिकं कृत्वा  
स्मार्तं कुर्याद् विचक्षणः॥ 

वैतानिकं - श्रौतम्, गार्ग्यः - 

> कृतदारो न वै तिष्ठेत्  
क्षणम् अप्य् अग्निना विना।  
तिष्ठेत चेद् द्विजो व्रात्यस्  
त्यक्त्वा तु पतितो भवेत्॥ 

## पात्र-तोय-स्पर्श-विधिः

> होमे पर्युक्षणे श्राद्धे सन्ध्या-कर्मसु मार्जने।  
आचामे भोजने पात्रं तोयं वामेन संस्पृशेत्॥ 

## पुनराधान-निमित्तम्

> कात्यायनः -- 

> विवाहाग्नीन् सभार्यश् चेत् सीमाम् उल्लङ्घ्य गच्छति।  
होम-काल-व्यपेतस्य पुनर् आधानम् इष्यते॥ 

शौनकः --

> अग्नाव् अनुगते यत्र होम-काल-द्वयं व्रजेत्।  
उभयोर् विप्रवासे तु लौकिको ऽग्निर् विधीयते॥ 

अनुगते - वर्तमाने, एतच् च होम-काल-द्वयात्यये पुनर् आधान-विधानं समीद्-आत्म-समारूढाग्नि-विषयम्॥ 

> धार्यमाण श्चतूरात्र महूयमानो ऽग्निर् लौकिकस् सम्पद्यत इति आपस्तम्बेन विशेष-स्मरणात् ;  

[[127]]

> अर्वाक् त्रि-रात्राज्जुहुयाद् अयाश् च आसप्त-रात्रात् तु वनस्पतींश् च। 
एकादशाहे सह तन्तु-मत्या स्याद् द्वादशाहे पुनर् आदधीत॥ 

इदं बोधायनादि-विषयम्॥ शौनकः -- 

> यदा सन्धीयते वह्निः प्रायश्चित्त-पुरस्सरम्।  
तदा सायं विजानीयात् प्रातर् होमं तत,परम्[[??]]॥  
प्रतिपत्-पर्व-सन्धानं कर्म-कर्तृ-विनाशनम्।  
सन्धाय त्रि-दिनं हुत्वा स्थाली-पाकं समाचरेत्॥ 

बोधायनः -- 

> एकाग्नेस् त्रि-विधं समारोपणम् आत्मन्य् अरण्योर् वा समित्सु; समिधश् चात्र पलाशाश्वत्थ-खदिरोदुम्बराः। 

> आत्मारूढो ऽप्सु मज्जेद् वा वदेद् वा पतितादिभिः।  
अथवा योषितं गच्छेद् अनृतौ काम-मोहितः॥  
वदन्त्य् एषु निमित्तेषु पुनर् अग्नि-विनाशनम्।  
आपस्तम्बस्य तन्नेष्टम् आत्मारूढस् सदा शुचिः॥ 

स एव - 

> अथाग्नेर् विपत्तिं व्याख्यास्यामो ऽमेध्या-शुचि-चण्डाल-शूद्र-वायस-पतित-रजस्वलाश्वभिश् च संस्पर्शे ऽरण्योर् विनाश इति पुनर् अग्निं समिध्यादेवं सर्वेष्व् अग्न्य्-उपघातेष्व्

इति। 

## औपासनाग्नि-द्वय-संसर्गः 

रत्नाकरे -- 

> औपासनाग्नि-द्वय-सङ्गतिश् चेद्  
अग्निं समारोपणतो विभज्य।  
पूर्वस्य होतुर्विविचिञ् च हुत्वा  
पश्चाच् च होतुः पथिकृच् च सो ऽपि॥ 

अस्यार्थः - द्वयोर् औपासनाग्न्योस् संसर्गे - संसृष्टौ, अग्निं समारोपणार्थं विभज्य ममायम् अंशो ममायम् अंश इति प्रत्येकम् अभिमानी कृत्य स्वांशे पूर्व-होता "अग्नये विविचये स्वाहे"ति हुत्वा प्रायश्चित्ताहुतीर् जुहुयात्; पश्चाद्धोता तु - "अग्नये पथिकृते स्वाहा" "अग्नये विविचये स्वाहे"ति हुत्वा ततः प्रायश्चित्ताहुतीश् च जुहुयात्।

[[128]] 

ततस् ताव् उभौ सहैव समारोपयेताम् इति। एवं लौकिकाग्नि-सम्पर्के विविचिं पाहि पञ्चकञ् च जुहुयात्। 

> ब्रह्म-चारी यदा त्व् अग्नौ न दध्यात् समिधः क्वचित्।  
गृह्णीयात् तं तदा मृत्युर् आदध्यात् समिधस् ततः॥  

> अग्नेर् भगवत अगस्त्य-भगवान् ऋषिः अनुष्टुप्-छन्दः हुताशनो देवता औपासने विनियोगः॥ रं बीजं स्वाहा शक्तिः अं शुक्ल-वर्णः सर्व-होम-सिध्य् अर्थे विनियोगः स्वस्ति पूर्ण-मुखाय हृदयाय नमः, तेजोराशिने शिरसे स्वाहा,सूत्राक्षाय शिखायै वौषट्,धनुर्-धराय कवचाय हुं सहस्त्रात्मने नेत्र-त्रयायै वौषट्,सर्वात्मने अस्त्राय फट् भूर् भुवस् सुवर् ओम् इति दिग्-बन्धः। 

> अग्नेर् ध्यानं प्रवक्ष्यामि सर्व-होमार्थ-सिद्धये।  
द्विमुखं चैक-हृदयं चतुश् श्रोतं द्वि-नासिकम्॥  
अन्य-द्वयञ् च षण्णेत्रं सप्त-हस्तैस् समन्वितम्।  
मेषा-रूढं चतुश् शृङ्गं त्रि-पदञ् च जटाननम्॥  
शक्तिम् अन्नं दधानञ् च स्रुक्-स्रुवौ दक्षिणे करे।  
तोमरञ् च धनुर् बाणं घृत-पात्रं तु वामके॥  
स्वाहां तु दक्षिणे देवीं स्वधा देवीञ् च वामतः।  
आत्माभिमुखम् आसीनम् एवं रूपं हुताशनम्॥  
(ध्यायेद् इति शेषः) ध्यात्वा होमं प्रकुर्वीत विष्णोः प्रिय-करं भवेत्।  
पूर्वं प्रादेशिकां दत्वा ततो होमो विधीयते॥  
द्वितीया पृष्ठतो देया ततो ऽअग्निम् उपतिष्ठते।  

उत्ताने...(ग्रन्थ-पातः??)
