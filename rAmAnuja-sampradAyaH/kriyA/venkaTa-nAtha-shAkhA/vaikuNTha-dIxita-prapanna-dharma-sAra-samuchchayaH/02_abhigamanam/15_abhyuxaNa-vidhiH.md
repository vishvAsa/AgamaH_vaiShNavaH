+++
title = "१५ अभ्युक्षण-विधिः"

+++

वृद्ध-मनुः -- 

> ततस् सम्यक् द्विर् आचम्य  
अभ्युक्षणम् उदाहरेत्।  
नवीना ऽभ्युक्षणञ् जातु  
विधिज्ञः किञ्चिद् आचरेत्॥ 

प्रोक्षण-रहिते गृह इति शेषः। अभ्युक्षणं - प्रोक्षणार्थं जलम्, शाट्यायनिः - 

> अब्जं हिरण्मयं रौप्यं  
दारवं मृण्मयं दृढम्।  
ताम्रं पत्र-पुटं पुण्यं  
पात्रम् अभ्युक्षणाय वै। 

पुण्य-ग्रहणान् न निषिद्ध-पात्र-निषेधः। 

> शैवाल-वालुका दूर्वा तृण-पर्णायसैर् अपि।  
अभ्युक्षणं न गृह्णीयाद् आपस्तम्बो ऽब्रवीन् मुनिः॥ 

पर्णम् अत्र एरण्डादि। 

> नालिका भिन्न-पात्रेण कांस्य-पात्रेण चैव हि।  
प्राण्य्-अङ्गं फलजेनापि कुर्वन् नाभ्युक्षणं ततः॥ 

नालिका - वेणुमयी, प्राण्य्-अङ्गं - शङ्ख-शुक्त्यादि, फलजं - नालिकेरादि, यमः - 

> पात्राद् विरहितं तोयम् उद्धृतं सव्य-पाणिना।  
न तेन प्रोक्षणं कुर्याद् वस्त्र-निष्पीडनेन च। 

शाट्यायनिः -- 

नाहरेद् एक-वस्त्रस् तु नावृतो न च कन्यका।  
न पाणिना नव-स्त्रेण तोयम् अभ्युक्षणाय वै॥ 

प्रचेताः -- 

> नाहरेद् एक-जातिस् तु न शिशुर् न च कन्यका।  
नानुपेतोनैक-वस्त्रस् तोयम् अभ्युक्षणाय वै ॥ 

एक-जातिश् शूद्रः। पुलस्त्यः -- 

> तेन द्रव्याण्य् अशेषाणि प्रोक्ष्याचम्य पुनर् गृहे।  
ततः कर्माणि कुर्वीत सत्क्रियाश् च द्विजोत्तमः॥ 

[[124]]
