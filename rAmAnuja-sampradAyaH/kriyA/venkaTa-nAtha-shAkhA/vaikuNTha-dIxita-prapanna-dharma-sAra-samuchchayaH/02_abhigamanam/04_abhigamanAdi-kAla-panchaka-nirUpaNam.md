+++
title = "०४ अभिगमनादि-काल-पञ्चक-निरूपणम्"

+++

प्रपन्नस्य विशेषेण पञ्च-कालानुष्ठानस्यावश्य-कर्तव्यतया श्री-पाञ्चरात्रे भगवतैव चतुर्ष्व् अपि सिद्धान्तेषु विहितत्वात्; चतुर् विध-सिद्धान्तः पाद्मे चर्या-पादे -- 

> प्रथमं मन्त्र-सिद्धान्तं द्वितीयं चागमाह्वयम्।  
तृतीयं तन्त्र-सिद्धान्तं तुर्यं तन्त्रान्तरं भवेत्॥ 

तद् इह  तत्-तत्-सिद्धान्तोक्त-वर्त्मना चतुर् विध-पञ्च-रात्रिणाम् अपि साधारणम् अभिगमनादिकं पञ्चकम्। मन्त्र-सिद्धान्तादिष्व् अपि हि काल-पञ्चक-विभागो ऽयम् उपदिश्यते; यथोक्तं साक्षाद् भगवन्मुखोद्गततया "रत्न-त्रयम्" इति प्रसिद्धेषु जयाख्य-सात्वत-पौष्करेषु जयाख्य-संहितायां नारदः --

[[51]]

> एको हि श्रूयते देव कालो लोके न चापरः।  
पञ्च-काला स्वयोद्दिष्टाः किम् एतन् मे ऽत्र संशयः॥  

श्री-भगवान् उवाच॥ 

> एकस्यैव हि कालस्य वासरीयस्य नारद।  
आप्रभातं निशान्तं वै पञ्चधा परिकल्पना॥  
पृथक् कर्म-वशात् कार्या न काला बहवः स्मृताः॥ 

नारदः॥ 

> एक-कालाश्रितानाञ् च कर्मणां लक्षणं वद।  
परिज्ञातैस् तु यैस् सद्यः कृत-कृत्यो भवाम्यहम्॥  

श्री-भगवान् उवाच॥ 

> ब्राहन् मुहूर्ताद् आरभ्य प्राग् अंशं विप्र-वासरे।  
जप-ध्यानार्चन-स्तोत्रैः कर्म-वाक्-चित्त-संयुतैः॥  
अभिगच्छेज् जगद् योनिं तच्चाभिगमनं स्मृतम्।  
ततः पुष्प-फलादीनाम् उत्थायार्जनम् आचरेत्॥  
भगवद्याग-निष्पत्ति-कारणं प्रहरः परम्।  
तद् उपादान-सञ्ज्ञं वै कर्म-काल-पदाश्रितम्॥  
ततो ऽष्टाङ्गेन योगेन पूजयेत् परमेश्वरम्।  
साधिकं प्रहरं विप्र-इज्या-कालस् तु न स्मृतः॥  
श्रवणं चिन्तनं व्याख्या ततः (तपः) पाठ-समन्विता।  
स्वाध्याय-सञ्ज्ञं तद् विद्धि कालांशं मुनि-सत्तम॥  
दिनावसाने संप्राप्ते पूजां कृत्वा समभ्यसेत्।  
योगं निशावसाने च विश्रमैर् अन्तरीकृतम्॥  
पञ्चमो योग-सञ्ज्ञो ऽसौ कालांशो ब्रह्म-सिद्धिः।  

अत्र श्री-रङ्ग-महात्म्ये -- 

> अभिगमनम् उपादानम् इज्या स्वाध्यायम् अन्वहं योगः।  
अनुसन्दधद् अच्छिद्रो भगवति भक्तः परं पदं याति ॥ 

[[52]]

## अभिगमनादि-सङ्कल्पः

अथ सङ्कल्पः - 

> ॐ कृतञ् च करिष्यामि भगवन्नित्येन भगवत्-प्रीत्यर्थेन महा-विभूति-चातुरात्म्य-भगवद्-वासुदेव-पादारविन्दार्चनेन अभिगमनो पादानेज्या-स्वाध्याय-योग-शेष-स्वाध्याय-पर्यन्तेन भगवत्-कर्मणा भगवन्तम् अर्चयिष्यामि 
>
> भगवतो बलेन भगवतो वीर्येण भगवतः कर्मणा भगवतः कर्म-करिष्यामि 
>
> भगवतो वासुदेवस्य - भगवानेव स्वनियाम्य स्वरूप-स्थिति-प्रवृत्ति-स्व-शेष-भूतैकर-सेनानेनात्मना स्वकीयैश् च देहेन्द्रियान्तः करणैः स्वयम् एव स्व-प्रीत्यर्थम् अभिगमनो पादानेज्या-स्वाध्याय-योग-शेष-स्वाध्याय-पर्यन्तं मया कारयति॥ 

कृतञ् चेत्यादिना अभिगमनेन 

> भगवत्-कर्मणा भगवन्तम् अर्चयिष्यामि 
>
> भगवतो + वासुदेवस्य + भगवानेव अभिगमनं मया कारयति इति 

पृधग् अभिगमनं सङ्कल्प्य॥ अथ तल्पाद् उत्थाय "ॐ नमः क्षिति-धराय श्री-वराहाये"ति श्री-वराहं नमस्कुर्यात्। पारमेश्वरे – 

> नमः क्षिति-धरायोक्त्वा वाम-पादं महामते। 
ततो भू-धर-मन्त्रेण न्यसेद् द्वाराद् बहिर् भुवि॥ 

महाभारते श्री-वैष्णव-धर्म-शास्त्रे -- 

> नमो ऽस्तु प्रिय-दत्तायै तुभ्यं देवि वसुन्धरे।  
त्वं माता सर्व-लोकानां पाद-स्पर्शं क्षमस्व मे॥ 

इति वाम-पादं भूमौ विन्यस्य दक्षिण-पूर्वकं “विष्णोः क्रमोऽसी”ति चतुर्भिर् मन्त्रैश् चतुः क्रमणं कुर्यात्। 

अथ स्नानीयादिकं सर्वं समाहृत्य तमस्तिरोहित-दुष्ट-जन्तु-पलायनाय निर्गमन-मार्गं सञ्चालयेत्। यथोक्तं परमेश्वरे -- 

> "बहिर् निर्गम-मार्गन् तु सञ्चाल्येत्य्-आदि। 

ततो गृहान् निर्गच्छन् "ॐ केशवाय नम" इति केशवम् अनुध्यायेत्। "प्रविंश्चॆन्तय[[??]] केशव"मित्युक्तत्वात्; केशाः-अंशवः, तद्वान् केशवः। गच्छतो मार्गादि प्रकाशनार्थं दिङ्मोहाद्यास्तर-तमो निरासार्थञ् च। किञ्च

> क इति ब्रह्मणो नाम ईशो ऽहं सर्व-देहिनाम्।  
अवां तवाङ्गे सम्भूतौ तस्मात् केशव-नामवान् 

इति ब्रह्म-रुद्रोपलक्षित-विश्व-सृष्टि-रक्षा-हेतुत्वात् केशि-वधोपलक्षित-सर्व-दुष्ट-दमन-स्वभावत्वाच् च। असाहाय-दशा-साहाय्यार्थं तदा तच् चिन्तनम्। 

[[53]]
