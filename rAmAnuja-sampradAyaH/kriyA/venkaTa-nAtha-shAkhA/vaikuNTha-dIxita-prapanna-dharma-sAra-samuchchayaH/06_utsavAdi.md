+++
title = "०६ उत्सवादि"

+++

## मार्गशीर्षादि-नैमित्तिकाराधनम् 

अथ मार्ग-शीर्षादि-नैमित्तिकाराधन-विषये किञ्चिद् उच्यते। ज्योतिश्-शास्त्रे भास्करीये -- 

> अयनं दक्षिणं रात्रिर् उत्तरन् तु दिनं भवेत्।  
दैवतं तद्-अहोरात्रं तत् त्रिंशन्-मास उच्यते॥  
तद्-दिनस्य उषः कालं चापमासं विदुर् बुधाः।  
तस्मात् सर्व-प्रयत्नेन चापमासे दिने दिने॥  
उषः काले तु सम्प्राप्ते बोधयित्वा जगत्-पतिम्।  
समभ्यर्च्य भजेद् विष्णुं जनानां दोष-शान्तये॥  

ब्रह्माण्डे -- 

> आषाढादिषु मासेषु शयानं कार्तिकावधि।  
चापङ्गते दिवानाथे उत्थाप्य शयनाद् धरिम्॥  
स विष्णु-लक्षणैस् स्तोत्रैर् बहुभिः परिगीयते।  
उषः काले तु सम्प्राप्ते अर्चयित्वा जनार्धनम्॥  
उपचारैश् षोडशभिर् मुद्गान्नञ् च निवेदयेत्॥  

आदित्य-पुराणे -- 

> चापङ्गते ततस् सूर्ये प्रत्यूषे स्नानम् आचरेत्। 
अर्चयेच् च जगन्-नाथं यावत् सूर्योदयात् पुरा॥  
ततः प्रभात-समये अर्घ्यं प्रक्षिप्य वैष्णवम्।  
गायत्रीं च ततो जप्त्वा उपतिष्ठेत भास्करम्॥  

अतः प्राग् उदयाद् एवार्चनं "विष्ण्व्-अर्चानन्तरम् एव सन्ध्योपासनम्" इति सिद्धम्। अत्र श्रुतिः -- 

> तद्-अस्य प्रियम् अभिपाथो अश्यां - नरो यत्र देव यवो मदन्ति - उरु-क्रमस्य सह बन्धुरित्था - विष्णोः पदे परमे मध्ववुत्सः॥ 
[[TODO: परिष्कार्यम्]]

अयम् अर्थः - विष्णोः प्रियं तत्-पाथः - निवेदितम् अन्नादिकम् अभ्यश्याम्, देवयवो नरः - देवाराधका जनाः, यत्र मदन्ति - यस्मिन् निवेदिते हृष्यन्ति, निवेदित-तीर्थ-प्रसादादिकं स्वीकृत्य हृष्टा भवन्तीत्य् अर्थः। इत्थं प्रतिदिनं वर्तमानः, उरुक्रमस्य - विष्णोः, बन्धुः - स एवातीवाभिमतः, परमे - सर्वोत्कृष्टे, मधुवद् भोग्यतमे, विष्णोः पदे, वुत्सः - उत्सुक इति। 

> त्वयोपभुक्त-स्रग्--गन्ध--वासोलङ्कार--चर्चिताः।  
उच्छिष्ट-भोजिनो दासास् तव मायां तरेम हि

इत्य् उक्त-रीत्या वर्ततेत्य् अर्थः पराशरः -- 

> द्वादश्यां शुक्ल-पक्षे तु तपो-मासे विधानतः।  
क्रोध-रूपं[[??]] हरिं सम्यग् अर्चयेत् पुरुषोत्तमम्॥

[[264]]

## श्री-राम-नवमी

श्री-पराशर-धर्म-शास्त्रे उत्तर-खण्डे विंशतितमे ऽध्याये -- 

> मासि चैत्रे शुक्ल-पक्षे नवम्याञ् च पुनर्वसौ।  
तस्यां जुतो जगन्-नाथः काकुथ्सो हरिर् अच्युतः॥  
तस्याम् उपोष्य विधिवत् स्नात्वा सम्पूजयेद् विभुम्।  
रामं कमल-पत्राक्षं कौसल्या-नन्द-वर्धनम्॥  
नैवेद्यैर् भक्ष्य-भोज्यैश् च पूजा-जागरणादिभिः।  
जपैर् होमैश् च दानैश् च तत्र कुर्वीत मङ्गलम्॥  
त्रि-वारं सम्प्रकुर्वीत जप-होमार्चनादिभिः।  
पूर्णे महोत्सवे रम्ये कुर्याद् अवभृथं शुभम्॥ 
ब्राह्मणान् भोजयेच् छक्त्या दक्षिणाभिः प्रतोषयेत्॥ 

वासिष्ठ-संहितायां षष्ठे ऽध्याये -- 

> मासि चैत्रे सिते पक्ष्ये नवम्याञ् च पुनर्वसौ।  
कौसल्यायां समुत्पन्नो विष्णुः काकुत्स्थ ईरितः॥  
तस्यां स्नानोपवासाद्यैः पूजा-जागरणादिभिः।  
अर्चयेद् गन्ध-पुष्पाद्यैर् गीत-वादित्र-नर्तनैः॥  
अत्रोत्सवं प्रकुर्वीत कृष्ण-जन्माहवन् नरः।  

श्री-पञ्च-रात्रे अगस्त्य-संहितायां पारमहंस्ये एक-विंशे ऽध्याये -- 

> चैत्र-मासे नवम्यान् तु जातो रामस् स्वयं हरिः।  
पुनर्वस्वर्क्ष-संयुक्ता सा तिथिस् सर्व-कामदा॥
पुनर्वस्वर्क्ष-संयोगस् स्वल्पो ऽपि यदि दृश्यते।  
चैत्र-शुद्ध-नवम्यान् तु सुपुण्या सर्व-कामदा॥  
श्री-राम-नवमी प्रोक्ता कोटि-सूर्य-ग्रहाधिका।  
चैत्र-मासे शुद्ध-नवमी पुनर्वसु युता यदि॥  
तस्मिन् दिने महा-पुण्ये रामम् उद्दिश्य भक्तितः॥  
सकृत् कृतं भवेत् कर्म तद्भ भव-क्षय-कारणम्।  
उपोषणं जागरणं तस्मिन् कुर्याद् विशेषतः॥  
यस् तु राम-नवम्यान् तु भुङ्क्ते मोहाद् विमूढ-धीः।  
रौरवं नरकं प्राप्य पद्यते वर्ष-कोटिकम्॥ 
सूर्य-ग्रहे कुरु-क्षेत्रे महा-दानैः कृतं मुने।  
यत् फलं समवाप्नोति श्री-राम-नवमी व्रतात्॥  
कुर्याद् राम-नवम्यान् तु उपोषणम् अतन्द्रितः।  
मातृ-गर्भम् अवाप्नोति नैव रामो भवेत् स्वयम्॥  
नवमी चाष्टमीविद्धा त्याज्या विष्णु-परायणै।  
उपोषणं नवम्याञ् च दशम्याम् एव पारणम्॥  

[[265]]

तत्रैव षड्विंशे ऽध्याये -- 

> यस् तु राम-नवम्यान् तु भुङ्क्ते स च नराधमः।  
कुम्भी-पाकेषु घोरेषु पच्यते नात्र संशयः॥  
अकृत्वा राम-नवमी-व्रतं सर्व-व्रतोत्तमम्।  
व्रतान्य् अन्यानि कुरुते न तेषां फलभाग् भवेत्॥  
रहस्य् अकृत-पापानि प्रख्यातानि बहूनि च।  
महान्ति च प्रणश्यन्ति श्री-राम-नवमी-व्रतात्॥  
एकाम् अपि नरो भक्त्या श्री-राम-नवमीं मुने।  
उपोष्य कृत-कृत्यस् स्यात् सर्व-पापैः प्रमुच्यते॥ 

सङ्ग्रहे -- 

> जयन्ती द्वि-विधा प्रोक्ता मत्स्यादि-दश-जन्मनाम्।  
तिथि-प्रधानं सर्वेषां विना कृष्ण-त्रिविक्रमौ॥  
पुनर्वसौ चैत्र-मासे जन्म रामस्य मङ्गलम्।  
तिथौ नवम्यां लग्ने च कुलीरे कमलासन॥

इदं श्री-राम-नवमी-व्रतं नित्यं प्रत्यवाय-स्मृतेः ; फल-श्रवषात् काम्यञ् च। 

## वैशाख-पूर्णिमायां फल-पूजा

फल-पूजा - विश्वामित्र-संहितायां[[??]] षड्विंशे ऽध्याये -- 

> वैशाखस्य सिते पक्षे विशाखा पौर्णमी-युता।  
उत्तमोत्तमम् एवोक्तं (सर्व-पाप-प्रणाशनम्) विचारन् तु न कारयेत्॥  
विशाख-ऋक्षायोगे ऽपि केवलायां तिथौ भवेत्।  
विशाखोत्सवम् एवोक्तं सर्व-पाप-प्रणाशनम्॥  
चूतादिषु समस्तानि फलान्य् आहृत्य देशिकः।  
पाचयेद् गुड-मिश्रन् तु मरीची जीरकान्वितम्॥  
नारिकेल-फलोपेतम् एला--कर्पूर-मिश्रितम्।  
पाचयेत् क्षीर-मिश्रन् तु महा-हविस्-समन्वितम्॥ 

इत्य् आरभ्य - 

> चूतादि-फल-संयुक्तं यथा-कामं प्रदापयेत्।  
महा-हविर्-निवेद्याथ ताम्बूलं च निवेदयेत्॥

[[266]]

## वैशाख-पूर्णिमायां धात्री-स्नानम्

श्री-पराशर-धर्म-शास्त्रे उत्तर-खण्डे विंशे ऽध्याये -- 

> वैशाख्यां पौर्णमास्यां वा प्रभाते विमले सति।  
धात्री-स्नानं नरः कृत्वा कृत-कृत्यो यथा-विधि॥  
रक्तास् सरो-रुहैर् देवम् अर्चयेन् मधुसूदनम्।  
दध्य्-अन्नं पानकं शीतं हृद्यैश् चूत-फलैस् सह॥  
निवेद्य वैष्णवान् भक्त्या पूजयेत् प्रयतो द्विजः।  
सहस्र-वार्षिकीं पूजां युज्यते नात्र संशयः ॥ 

## श्री-नृसिंह-जयन्ती

त्रेतादाव् आदि-कल्पे ऽखिल-कमल-भवे माधवे मासि पक्षे  
शुक्ले साध्ये च योगे फणिमित-करणे भूत-तिथ्यां मरुद्भे।  
मन्दे वारे प्रदोषे कनक-कशिपोः खण्डनार्थं जनित्वा  
रक्षस्-स्तम्भान् नखाग्रैस् तम् अहनद् अखिल-त्राण-हेतुर् नृसिंहः॥ 

## कृष्ण-जयन्ती-निर्णयः

दश-निर्णये -- 

> सिंह-स्थे ऽर्के ऽसिते पक्षे रोहिण्याम् अष्टमी युते।  
चन्द्रोदये जयन्ती स्यात् केशवाराधनं परम्॥ 

काल-प्रकाशिकायाम् -- 

> श्रावणे मासि रोहिण्यां कृष्णाष्टम्याञ् च हर्षणे[[??]]।  
बुध-वारे वृषे लग्ने जातो देवकि-नन्दनः॥  
शुद्धा विद्धेति मुनिभिर् जयन्ती द्वि-विधा स्मृता।  
शुद्धा मुमुक्षुभिर् ग्राह्या न तु विद्धा कदाचन॥  
अष्टमी सप्तमी विद्धा रोहिणी कृत्तिकायुता।  
विद्धेति प्रोच्यते तत्र नोपवासाधिकं चरेत्॥  
सूर्योदये कृत्तिकया विद्धा स्याद् रोहिणी यदि।  
प्रातः काले न वेधो[[??]] ऽयं निन्दितो व्रत-कर्मणि॥

तत्रैव -- 

> अष्टम्यां वा नवम्यां वा दशम्यां यदि रोहिणी।  
अविद्धा यदि लभ्येत सा जयन्ती प्रकीर्तिताः॥ 

नारदीये -- 

जयन्ती द्वि-विधा प्रोक्ता शुद्धा विद्धेति तद् द्विधा।  
विद्धा तु सप्तमी युक्ता शुद्धा तु नवमी युता॥  
रोहिणी कृत्तिका युक्ता विद्धा शुद्धा वरान्विता॥  

[[267]]

नारदीय-संहितायाम् --

> अष्टम्यां वा नवम्यां वा दशम्यां यदि रोहिणी।  
सा जयन्तीति विख्याता प्रशस्ता भुक्ति--मुक्ति--दा॥  

ज्योतिषार्णवे -- 

> श्रावण्यां प्रोष्ठपद्यां वा यदा सिंह-गतो रविः।  
जयन्त्य् आराधनं कुर्यान् न तु कर्कट-कन्ययोः॥ 

ब्रह्म-संहितायाम् -- 

> शुद्धाष्टमीं विनावापि शुद्धर्क्षस्याप्य् अभावतः।  
मृगेण च दशम्या च युक्ता ग्राह्या तु वैष्णवैः॥ 

तत्रैव -- 

> ब्राह्मणैः क्षत्रियैर् वैश्यैश् शूद्रैश् च मुनि-सत्तम।  
विशुद्धोपोषणं कार्यं नित्यं विष्णु-परायणैः॥ 

काल-प्रकाशिकायाम् -- 

> मासे संवत्सरे चैव तिथि-द्वैधं यदा भवेत्।  
तत्रोत्तरा तिथिर् ग्राह्या दैव-सङ्क्रान्त्य्-अ-वेधिता॥  
सङ्क्रान्ति-वेधिता या तु द्वयोस् सा परिवर्जिता।  
एका सङ्क्रान्तिना त्व् अन्या सप्तमी कृत्तिका युता॥  
सप्तमी वेधितां त्यक्त्वा भजेत् सङ्क्रान्त्य्-अ-वेधिताम्॥ 

जयन्ती विद्धा ऽपि बुध-वारय् उक्ता चेत् सैव वैष्णवैर् अपि ग्राह्या; तथा दश-निर्णये -- 

> चन्द्रोदये ऽष्टमी युक्ता रोहिणी बुध-वार-गा।  
विद्धा ऽपि वैष्णवैर् ग्राह्या (विद्धा शुद्धा ऽपि वा ग्राह्या) ह्य् उपवासार्चनादिषु॥ 

इतिः। तत्रैव - "जयन्ती द्वि-विधे"त्यादिना विद्धाम् अभिधाय “एषा जयन्ती विद्धोक्ता ह्य् अविद्धां श्रुणु नारदे"त्य् उपक्रम्य बुध-वारं बहुशः प्रशस्य 

> तस्माज् जयन्ती विज्ञेया बुध-वार-युता शुभा।  
एषा जयन्ती शुद्धाख्या भुक्ति--मुक्ति--फल--प्रदा॥ 

इति वार-योगातिशयेन विद्धाया अपि शुद्धत्वाभिधानाद् इति। 

दश-निर्णये -- 

> ये न कुर्वन्ति जानन्तः कृष्ण-जन्माष्टमी व्रतम्।  
ते भवन्ति नराः प्राज्ञा व्याल-व्याघ्राश् च कानने॥  
क्रिया-हीनस्य मूर्खस्य परान्नं भुञ्जतो ऽसतः।  
कृतघ्नस्य न लोको ऽस्ति जयन्त्यां भुञ्जतस् तथा॥  
जयन्ती वासरे प्राप्ते करोत्य् उदर-पोषणम्।  
छिद्यते तिलशः कुक्षिर् यम-दूतैस् सहस्रशः॥ 

इति प्रत्यवाय-स्मृतेर् नित्यं फल-श्रवणात् काम्यञ् च काल-प्रकाशिकायाम् -- 

> वर्षे वर्षे च कर्तव्यं कृष्ण--जन्म--दिनोत्सवम्।  
उपवासश् च कर्तव्यो महा--पातक--नाशनः॥ 

[[268]]

## पारणम्

दश-निर्णये -- 

> भक्तानां वैष्णवानाञ् च शुद्धानां नियतात्मनाम्।  
विहिता सात्वताभिज्ञैः रात्राव् एव तु पारणम्॥ 

शुद्धानाम् - प्रयोजनान्तर-गन्ध-रहितानाम्, भक्तः -- वैष्णवः। 

> अनन्य-देवता-भक्ता ये मद्-भक्त--जन-प्रियाः।  
मामेव शरणं प्राप्ता मद्-भक्तास् ते प्रकीर्तिताः॥  
अधृत्वा विधिना चक्रं ब्राह्मणः प्राकृतो भवेत्।  
विष्णुर् एव हि येषां वै दैवता वैष्णवास् तु ते॥ 

आश्वमेधिके -- 

> पञ्च-काल-रतानाञ् च दीक्षितैकान्तिनाम् अपि।  
भक्तैर् भागवतैस् सार्धं रात्रौ वेव तु पारणम्॥ 

सङ्ग्रहे -- 

> जयन्ती-वासरे प्राप्ते पञ्च-काल-रतात्मभिः।  
करणीयं प्रयत्नेन रात्राव् एव तु पारणम्॥ 

## एकादश्युपवास-लक्षणम्

विष्णु-धर्मे -- 

> उपावृत्तस्य पापेभ्यो यस् तु वासो गुणैस् स वा।  
उपवासस् स विज्ञेयस् सर्व--भोग--विवर्जितः॥  
वर्जनीयानि सन्त्यज्य गुणान् सङ्गृह्य चोदितान्।  
निराहार-स्थितिर् या सा उपवासः प्रकीर्तितः॥ 

नारदीये -- 

> यानि कानि च पापानि ब्रह्म-हत्या-समानि च।  
अन्नम् आश्रित्य तिष्ठन्ति सम्प्राप्ते हरि-वासरे॥ 

इतिहासोत्तमे -- 

> वरं स्व--मातृ--गमनं वरं गो--मांस--भक्षणम्।  
वरं हत्या वरं पानम् एकादश्यान् तु भोजनात्॥ 

[[269]]

कालादर्शे --

> जह्याद् भक्त-द्वयं नित्ये काम्ये भक्त-चतुष्टयम्॥ 

नारदीयो रुक्माङ्गद-चरिते -- 

> अष्ट-वर्षाधिको मर्त्यो ह्य् अशीतिर् न हि पूर्यते।  
यो भुङ्क्ते मामके राष्ट्रे विष्णोर् अहनि पाप-कृत्॥  
स मे वध्यश् च दण्ड्यश् च निर्वास्यो विषयाद् बहिः।  
ब्रह्म-हा च स गो-घ्नश् च स्तेयी च गुरु-तल्पगः॥  
एकादश्यां हि भुञ्जानः पक्षयोर् उभयोर् अपि॥ 
 
सङ्ग्रहे -- 

> अलाभे वा निषेधे वा काष्टानां दन्त-धावने।  
पर्णादिना विशुध्येत जह्वोल्लेखस् सदैव तु॥  
तृण-पर्णैस् सदा कुर्याद् अमाम् एकादशीं विना।  
तयोर् अपि च कुर्वीत जम्बू-निम्ब-रसालकैः॥ 

ब्रह्म-कैवर्ते -- 

> इति विज्ञाय कुर्वीतावश्यम् एकादशी-व्रतम्।  
विशेष-नियमाशक्तो ऽहो-रात्रं भुक्ति-वर्जितः॥  
निगृहीतेन्द्रिय-श्रद्धा-सहायो विष्णु-तत्-परः।  
उपोष्यैकादशीं पापान् मुच्यते नात्र संशयः॥ 

पापात् - प्रत्यवायात्। 

कात्यायनः -- 

> मिथ्या वादे दिवा स्वापे बहुशो ऽम्बु निषेवणे।  
अष्टाक्षरं व्रती जप्त्वा शतम् ष्टोत्तरं शुचिः॥ 

व्यासः -- 

> असकृज् जल-पानाच् च सकृत् ताम्बूल-चर्वणात्।  
उपवासः प्रणश्येत् तु दिवा-स्वापाच् च मैथुनात्॥  
स्त्रीणान् तु प्रेक्षणात् स्पर्शात् ताभिस् सङ्कथनाद् अपि।  
निष्पतेत ब्रह्म-चर्यं न दारेष्व् ऋतु-सङ्गमात्॥ 

सुमङ्गली-विषये मनुः -- 

> पुष्पालङ्कार--वस्त्रादि--गन्ध--धूपानुलेपनम्।  
उपवासे न दुष्यन्ति दन्त-धावन (मज्जनम्)-वर्जनम्॥ 

विष्णु-रहस्ये -- 

> श्राद्धोपवास-दिवसे खादित्वा दन्त-धावनम्।  
गायत्र्या शतशः पूतम् अम्बु-प्राश्य विशुध्यति॥ 

नारदः -- 

> उपवास-दिने राजन् दन्त-धावन-कृन् नरः।  
स पूति--वस्त्र--संयुक्तो नरकं प्रतिपद्यते॥

[[270]]

गारुडे --

> यत् तु सा कुरुते पुण्यं विना पापं पति-व्रता।  
तत् तस्यास् सकलं देवि तस्यार्धं न लभेत् पतिः॥  
भर्ता करोति यान् साध्वि यत् किञ्चित् कुरुते शुभम्।  
तस्य पुण्यस्य सम्पूर्णम् अर्धं प्राप्नोत्य् असंशयः॥  
नारी खल्व् अनुज्ञाता भर्त्रा पित्रा सुतेन वा।  
निष्फलं तु भुवेत् तस्या[[??]] यत् करोति व्रतादिकम्॥  
अनापृच्छ्यछ्य तु भर्तारम् उपोष्य व्रतम् आचरेत्।  
आयुष्यं हरते भर्तुस् सा नारी नरकं व्रजेत्॥  
नास्ति स्त्रीणां पृथग् धर्मो न व्रतं नाप्य् उपोषणम्।  
पति-शुश्रूषणं तासां तेन स्वर्गो विधीयते॥

यद्यपि पाणि-ग्रहणाद् धि सह त्वं कर्मसु तथापि शक्तौ भर्त्राद्य् अनुज्ञाने न दोषः

श्री-वाराहे --

> सूतके मृतके चापि दानार्चन-विवर्जितः।  
एकादश्यां न भुञ्जीत व्रतम् एतन् न लुप्यते॥ 

ऋश्यशृङ्गः --

> संप्रवृत्ते ऽपि रजसि न त्याज्यं द्वादशी-व्रतम्।  
काम्ये नियोजयेद् विप्रं स्वयं नाद्याद् रजस्वला॥ 

पुलस्त्यः --

> एकादश्यां न भुञ्जीत नारी दृष्टे रजस्य् अपि।  
सूतके मृतके चापि नाश्नीयाद् धरि-वासरे॥

विष्णु-धर्मे --

> असम्भाष्यांश् च सम्भाष्य तुलस्य् अत सिका-दलम्।  
आमलक्याः फलं वा ऽपि पारणे प्राश्य शुद्ध्यति॥

विष्णु-पुराणे --

> तस्मात् पाषण्डिभिः पापैर् आलाप-स्पर्शने त्यजेत्।  
विशेषतः क्रिया-काले यज्ञादौ वा ऽपि दीक्षिते॥  
स्पर्शने तु बुधस् स्नात्वा शुद्धिर् आदित्य-दर्शनात्।  
सम्भाष्यतांश् च शुद्ध्य्-अर्थं चिन्तयेद् अच्युतं बुधः॥  
तेषाम् आलोकने सूर्यं पश्येत मतिमान् नरः॥ 

### एकादशी-श्राद्ध-विचारः

श्राद्ध-विषये विज्ञानेश्वरीये --

> उपवासो यदा नित्य-श्राद्धञ् च प्रकृतं भवेत्।  
उपवासं तदा कुर्याद् आघ्राय पितृ-सेवितम्॥

दश-निर्णये --

> एकादशी-व्रतं चैव पितुस् सांवत्सरं दिनम्।  
ऋतु-कालञ् च तत्रापि श्राद्धङ् कर्म विधीयते॥

स्मृत्य्-अर्थ-सारे --

> पित्रोः क्षय-दिने प्राप्ते भवेद् एकादशी यदि।  
अभ्यर्च्य पितृ-देवादीन् आजिघ्रेत् पितृ-सेवितम्॥

[[271]]

सुधी-विलोचने --

> ज्ञानिनो ऽज्ञानिनो वा ऽपि मूर्खाः पण्डित एव वा।  
मृताहं समतिक्रम्य चण्डालः कोटि-जन्मसु।  

देवलः --

> माता-पित्रोः क्षये प्राप्ते भवेद् एकादशी यदा।  
अभ्यर्च्य च पितॄन् देवान् आजिघ्रेत् पितृ-सेवितम्॥  

ब्रह्म-कैवर्ते --

> सर्वम् अन्नं समुद्धृत्य दक्षिणेन करेण तु।  
घ्राणाघ्रातन् तु कर्तव्यं व्रत-भङ्गो ऽन्यथा भवेत्॥ 

अत्र एकादशी-श्राद्धे "आघ्राय पितृ-सेवितम्" इत्यादीनि वचनानि परश् शतानि सन्ति विस्तर-भयान् न लिख्यन्ते। किञ् च आघ्राणेन एकादश्यां श्राद्ध-शेष-भोजनञ् च सम्भवतीति श्रुतिर् एवाह -

> अवघ्रियम् एव तन् नैव प्राशितं दैवा प्राशितम् 
[[TODO: परिष्कार्यम्]]

इति, एवं विज्ञानेश्वर--चन्द्रिका--कालादर्श--सुधी-विलोचन--दश-निर्णयादि-निबन्धनेष्व् अपि "उपवासो यदा नित्यम्" इत्यादि-पूर्वोदाहृत-वचनान्य् एव सर्वत्र लिखित्वा एक-कण्ठेन पितृ-सेवितान्नाघ्राणांगकैकादशी-श्राद्धम् एव समर्थितम्। अत एव द्वादश्यां श्राद्ध-परं पुराण-वचनम् अनादरणीयम्, स्मृतेः प्रबलत्वात्, 

> श्राद्ध-विघ्ने  समुत्पन्ने न विज्ञाते मृते ऽहनि।  
एकादश्यान् तु कर्तव्यं दर्शे वा ऽथ विचक्षणैः॥  

इति पराशरादिभिर् अविज्ञाते ऽप्य् एकादश्याम् एव श्राद्ध-विधानाच् च श्रीमन्-नारायण-मुनि-कृते पुरुषार्थ-सुधा-निधौ च स्मृतिर् एव प्राबल्यम् उक्तम्। 

> स्मृतीतिहास-पुराणेषु धर्म-विरोधे स्मृत्य्-उक्तम् न ग्राह्यम्, व्रत-विरोधे इतिहासोक्त-सर्गादि-विरोधे पुराणोक्तम् 

इति ज्ञानार्णवे च तत्रोक्तम्। "तस्य तस्य तत्र तत्राधिकृतत्वाद्" इति। न्याय-परिशुद्धाव् अपि तथोक्तं वेदान्ताचार्यैः अतो धर्म-शास्त्रस्य मुमुक्ष्व् अमुमुक्ष्व् आचार-मात्राधिकृतस्य पुराणापेक्षया प्राबल्याद् एकादशी-श्राद्धं सर्वैर् अप्य् अनुष्ठेयम् इति सिद्धम्,

[[272]]

### एकादशी-नियमाः

सङ्ग्रहे -- 

> अशक्तस् तूपवासेषु बालो वृद्धश् च रोगवान्[[??]]।  
कृत्वैक-भुक्तं विप्रेन्द्र उपवास-फलं लभेत्॥।  

[[??]]-काशिकायाम् --

>  परम् आपदम् आपन्नो हर्षे च समुपस्थिते।  
सूतके मृतके चैव न त्यजेद् द्वादशी-व्रतम्॥  

तत्रैव -- 

> सूतके च नरस् स्नात्वा प्रणम्य मनसा हरिम्।  
एकादश्यां न भुञ्जीत व्रत एवं न लुप्यते॥  
एकादश्यां न भुञ्जीत नारी दृष्टे रजस्य् अपि।  

विष्णु-रहस्ये -- 

> गात्राभ्यङ्गं शिरोभ्यङ्गं ताम्बूलं चानुलेपनम्।  
व्रतस्थो वर्जयेन् नित्यं यच् चान्यत्र निराकृतम्।  

इति, 

> त्यजेद् उष्णोदक-स्नानं सुगन्धामलकादिकम्।  
काव्यालापं गन्ध-लेपं पुष्प-धारणम् एव च॥  
स्त्री-सङ्गं मर्दनञ् चैव क्षारम् अभ्यङ्गम् एव च।  
दधि--क्षीरं घृतं गव्यम् ऐक्षवं कदली-फलम्॥  
तिलाश् चैवासिता मुद्गाः कन्द--केसरम् एव च।  
एवम् आदीनि सर्वाणि वर्जयेद् धरि-वासरे॥  

कौर्मे --

> बहिर् ग्राम्यान्त्यजान् सूतिं पतितं च रजस्वलाम्।  
न स्पृशेन् नापि भाषेत नेक्षेत व्रत-वासरे॥  

विष्णु-धर्मोत्तरे --

> विष्णुम् अभ्यर्च्ययेद् भक्त्या रात्रौ जागरणादिकम्।  
तद्-अर्चनं च तन्-नाम कीर्तन-श्रवणादयः॥  
तत् तज्-जप--तपो--ध्यान--तत्-कथा-श्रवणादिकम्। 
उपवास-कृताम् एते गुणा प्रोक्ता मनीषिभिः॥  

पाद्मे --

> अनुकल्पस् स्वयं प्रोक्तः क्षीणानां वर-वर्णिनि।  
मूलं फलं पयस् तोयम् उपभोक्ष्यं भवेच् छुभम्॥  
नत्वैव भोजनं कैश्चिद् एकादश्यां बुधैस् स्मृतम्।  
दधि--क्षीरं घृतं गव्यम् ऐक्षवं गुड-वर्जितम्।  
तिलाश् चैव सीता मुद्गाः कन्द--केसर--गुड--वर्जितम्॥  
प्रशस्त-सैन्ध-लवणं घृतेनाभ्यञ्जनं व्रते॥

यमः --

> इक्षु-दण्डैर् गुड-रसैर् सुपक्वैः कदली-फलैः।  
निघ्नन्ति ये हरि-दिनं तान् आनयत किङ्कराः॥  

काम्य-विषये अङ्गिराः -- 

> य इच्छेद् विपुलान् भोगान् मुक्तिञ् चात्यन्त-दुर्लभाम्।
एकादश्याम् उपवसेत् पक्षयोर् उभयोर् अपि ॥ 

[[273]]

स्कान्दे -- 

> कांस्यं मांसं मस्करिञ् च क्षौद्रञ् चानृत-भाषणम्।  
पुनर् भोजम् अत्याशं दशम्यां परिवर्जयेत्॥ 

वाराहे --

> गृहीत्वौदुम्बरं पात्रं वारि-पूर्णम् उदङ्-मुखः।  
उपवासन् तु गृह्णीयाद् यद् वा वार्य् एव धारयेत्॥ 

सङ्कल्प-मन्त्रस् तु।

देवलः --

> एकादश्यां निराहारो भूत्वा ऽन्नम् अपरे ऽहनि।  
भोक्ष्यामि पुण्डरीकाक्ष गतिर् भव ममाच्युत॥  
कांस्यं मांसं तथा क्षौद्रं तैलं वितथ-भाषणम्।  
व्यायामञ् च प्रवासञ् च दिवा स्वापञ् च मैथुनम्॥  
शष्कुल्य्-अपूपान् द्वादश्यां वर्जयेद् भोजनं पुनः॥

एकादश्य्-उपवासो नित्य-काम्य-रूपेण द्वि-विधम् अपि प्रमाण-बलाद् अध्यवसीयते। 

> नित्यं सदा यावद् आयुर् न कदाचिद् अतिक्रमेत्।  
इत्य् उक्ता ऽतिक्रमे दोष-श्रुतेर् अत्याग-चोदनात्॥  
फलाश्रुतेर् विप्सया च तन् नित्यम् इति कीर्तितम्॥

नित्य-शब्दादीन्य् अष्टौ नित्यत्व-साधकानि। नित्य-शब्द उदाहृतो गारुड-पुराणे -- 

> उपोश्यैकादशी नित्यं पक्षयोर् उभयोर् अपि॥

सदा शब्दस् सनत्-कुमार-संहितायाम् -- 

> एकादशी सदोपोष्या पक्षयोश् शुक्ल-कृष्णयोः॥ 

यावद् आयुश्-शब्द उक्तः विष्णु-रहस्ये -- 

> उपोष्यैकादशी राजन् यावद् आयुस् सु-वृत्तिभिः॥ 

अतिक्रम-निषेधः कण्वेन दर्शितः -- 

> एकादश्याम् उपहसेन् न कदाचिद् अतिक्रमेत्॥ 

अकरण-दोषम् आह सनत्-कुमारः -- 

> न करोतीह यो मूढः एकादश्याम् उपोषणम्।  
स नरो नरकं याति रौरवं तमसा ऽऽवृतम्॥  
एकादश्यान् तु यो भुङ्क्ते शक्तिमान् निरुपद्रवः।  
सुरा-पान-समं पापं भवेत् तस्य न संशयः॥  
मध्य-पानान् मुनि-श्रेष्ठ पातैव (पातैको) नरकं व्रजेत्।  
एकादश्य्-अन्न-कामस् तु पितृभिस् सह मज्जति॥  
यानि कानि च पापानि ब्रह्म-हत्या समानि च।  
अन्नम् आश्रित्य तिष्ठन्ति सम्प्राप्ते हरि-वासरे॥  
तानि पापान्य् उपाश्नाति सम्प्राप्ते हरि-वासरे।  
मातृ-हा पितृ-हा चैव भ्रातृ-हा गुरु-हा तथा॥  
एकादश्यान् तु यो भुङ्क्ते पक्षयोर् उभयोर् अपि॥ 

[[274]]

अ-त्याग-चोदना दर्शिता विष्णु-रहस्ये -- 

> परम् आपदम् आपन्नो हर्षे ऽथ समुपस्थिते।  
सूतके मृतके वा ऽपि न त्याज्यं द्वादशी-व्रतम्॥

कूर्म-पुराणे --

> रटन्तीह पुराणानि भूयो भूयो महा-मुने।  
न भोक्तव्यं न भोक्तव्यं सम्प्राप्ते हरि-वासरे॥  
नित्यं भक्ति-सदा-युक्तैर् नरैर् विष्णु-परायणैः।  
पक्षे पक्षे च कर्तव्यम् एकादश्याम् उपोषणम्॥  

इत्यादिभिर् अष्टभिर् हेतुभिर् उपवासस्य नित्यत्वं सिद्धम्। काम्यत्वञ् च सायुज्यादि-फल-श्रवणाद् अवगम्यते। तद् उक्तं विष्णु-रहस्ये -- 

> यदीच्छेद् विष्णु-सायुज्यं सुतान् सम्पदम् आत्मनः।  
एकादश्याम् उपवसेत् पक्षयोर् उभयोर् अपि॥

कात्यायनः --

> ऐश्वर्यं सन्ततिं स्वर्गं मुक्तिं वा यद् यद् इच्छति।  एकादश्यां न भुञ्जीत पक्षयोर् उभयोर् अपि॥

नारदोपि --

> एकादशी-समं किञ्चित् पाप-त्राणं न विद्यते।  
स्वर्ग--मोक्ष-प्रदा ह्य् एषा राज्य--पुत्र--प्रदायिनी॥  
सु-कलत्र--प्रदा ह्य् एषा शरीरारोग्य-दायिनी॥ 

इत्यादि वचनात् काम्यत्वं सिद्धम्। 

### एकादशी-वेध-निर्णयः

उपवासाङ्ग-तिथि-निर्णयस्य वेधाधीनत्वात् प्रथमं तावद् वेधो निरूप्यते।

ब्रह्म-कैवर्ते --

> कीदृशस् तु भवेद् वेधो योगो विप्रेन्द्र-कीदृशः।  
योग-वेधौ ममाचक्ष्व याभ्यां दुष्टम् उपोषणम्॥  
चतस्रो घटिकाः प्रातः अरुणोदय उच्यते।  
चतुष्टय-विभागो ऽत्र वेधादीनां किलोदितः॥  
अरुणोदय-वेधस् स्यात् सार्धन् तु घटिका त्रयम्।  
अति वेधो द्वि-घटिका प्रभासं[[??]] दर्शनाद् रवेः॥ 

[[275]] 

महा-वेधो ऽपि तत्रैव दृश्यते -- 

> तुरीयस् तत्र कथितो योगस् सूर्योदये बुधैः।  
सर्व-प्रकार-वेधो ऽयम् उपवासस्य दूषकः। 

एते वेधातिवेध-महा-वेदाख्या दोषा उक्ताः, तेषु सत्सु एकादशीं सम्पृक्त--सन्दिग्ध--संयुक्त--सङ्कीर्ण-नामभिः व्यवह्रीयते, एतास् सम्पृक्तादयश् चतस्रो ऽपि त्याज्याः। तथा गोबिलः -- 

> अरुणोदय-वेलायां दशमी यदि दृश्यते।  
सम्पृक्तैकादशी तान् तु मोहिन्यै दत्तवान् विभुः॥

गारुड-पुराणे --

> उदयात् प्राक् त्रि-घटिका व्यापिन्यैकादशी यदा।  
सन्धिग्धैकादशी नाम वर्ज्या स्याद् धर्म-काङ्क्षिभिः॥  
उदयात् प्राङ् मुहूर्तेन व्यापिन्येकादशी यदा।  
संयुक्तैकादशी नाम वर्जयेद् धर्म-वृद्धये॥  
आदित्योदय-वेलायां विद्यते दशमी यदि।  
सङ्कीर्णैकादशी नाम त्याज्या धर्म-फलेप्सुभिः॥ 

इति, 

> पुत्र-पौत्र-प्रवृद्ध्य्-अर्थं द्वादश्याम् उपवासयेत्।  
तत्र क्रतु-शतं पुण्यं त्रयोदश्यान् तु पारणम्॥ 

इति, अरुणोदय-वेधो ऽपि यदा सन्त्यज्यते तदा किमु वक्तव्यं सूर्योदय वेध इति। तथा ऽपि वक्ष्यते कण्व-स्मृतौ -- 

> उदयोपरि विद्धा तु दशम्यैकादशी यदा।  
दानवेभ्यः प्रीणनार्थं दत्तवान् पाक-शासनः॥ 

इति।

स्मृत्य्-अन्तरे ऽपि --

> दशम्याः प्रान्तमादाय यदोदेति दिवाकरः।  
तेन स्पृष्टं हरि-दिनं दत्तं जम्भासुराय तु॥ 

यदा दशम्यैकादशी-द्वादशीत्य् एतादृशं दिन-त्रयं भवति तदा कथम् उपवास इत्य् अत्राह ऋश्यशृङ्गः --

> एकादशी यदा ब्रह्मन् दिन-त्रय-तिथिर् भवेत्।  
तदा ह्य् एकादशीं त्यक्त्वा द्वादशीं समुपोषयेत्॥

कण्वः --

> अरुणोदय-काले तु दशमी यदि दृश्यते।  
तत्रोपोष्या द्वादशी स्यात् त्रयोदश्यान् तु पारणम्॥

[[276]]

नारदीये --

> कलान्वये ऽपि विपेन्द्र दशम्यैकादशीं त्यजेत्।  
सुराया बिन्दुना स्पृष्टं गङ्गाम्भ इव दुष्यति॥ 

ब्रह्माण्डे --

> अरुणोदय-वेलायां दशमी-कलया ऽपि च।  
त्याज्या मुमुक्षुभिर् नित्यं सुरा-मिश्रोदकं यथा॥

गारुड-पुराणे  --

> दशमी वेध-संयुक्तो यदि स्याद् अरुणोदयः।  
नैवोपोष्यं वैष्णवेन तद्-दिनैकादशी-व्रतम्॥

हारीत-स्मृतौ --

> दशमी [[??]]तां त्यक्त्वा वेलायाम् अरुणोदये।  
उपोष्यैकादशीं शुद्धां द्वादशीं वा ऽपि वैष्णवः॥

भविष्यत्-पुराणे --

> अरुणोदय-काले तु दशमी यत्र दृश्यते।  
साविद्धैकादशी तत्र पाप-मूलम् उपोषणम्॥

स्मृति-सार-समुच्चये --

> उदयात् प्राग् यदा विप्र मुहूर्त-द्वय-सङ्गता।  
सम्पूर्णेकादशी सा स्यात् तत्रैवोपवसेद् गृही॥

सौर-धर्मे --

> आदित्योदय-वेलायाः प्राङ् मुहूर्त-द्वयान्विता।  
सैकादशी तु सम्पूर्णा विद्धा ऽन्या परिकीर्तिता॥

स्कान्द-पुराणे --

> प्रतिपत्-प्रभृति ह्य् एता उदयाद् उदयाद् रवेः।  
सम्पूर्ण इति विख्याता हरि-वासर--वर्जिता॥

दश-निर्णये --

> द्वादशी तु कला-काष्ठा यदि स्याद् अपरे ऽहनि।  
द्वादश द्वादशीर् हन्ति पूर्वस्यां पारणं कृतम्॥

सङ्ग्रहे --

> विद्धा ऽप्य् एकादशी ग्राह्या परतो द्वादशी न चेत्।  
शुद्धा ऽप्य् एकादशी त्याज्या परतो द्वादशी यदि॥ 

इदं स-काम-विषयम्। 

ब्रह्माण्डे --

> षट्-पञ्चाशद्-घटिकान्ते चतस्रो घटिकास् तु याः।  
अरुणोदय इत्य् आहुस् तत्र वेधाश् चतुर्-विधाः॥

मात्स्ये --

उदयात् प्राक् चतस्रस् तु घटिका अरुणोदयः॥

गारुडे --

> अर्ध-रात्रम् अतिक्रम्य दशमी दृश्यते यदि।  
एकादशीं परित्यज्य द्वादशीम् उपवासयेत्॥

ब्रह्म-कैवर्ते --

> अर्ध-रात्रे ऽपि केषाञ्चिद् दशम्या वेध इष्यते।  
अरुणोदय-वेलायां नावकाशो विचारणे॥ 

[[277]]

## नवमी-शेष-संयुक्त-दशमी-विचारः

अत्र केचिन् नवमी-युक्त-दशमीं त्याज्याम् आहुः तथा बृहद्-धारीतः -- 

> नवमी कलया युक्ता यदि स्यात् पूर्व-वासरे।  
एकादशीं तां सन्त्यज्य द्वादशीं समुपोषयेत्॥  
उदये नवमी किञ्चिद् दशमी स-कला यदि।  
उपोष्य द्वादशीं शुद्धां त्रयोदश्यान् तु पारणम्॥  

इति। श्री-पाञ्च-रात्रे खगेन्द्र-संहितायाम् --

> कला-मात्रा तु नवमी दशम्यां यदि दृश्यते।  
पूर्वाम् एकादशीं त्यक्त्वा द्वादशीं समुपोषयेत्॥  

श्री-पराशर-संहितायाम् --

> नवमी शेष-संयुक्ता दशम्य् एकादशी-युता।  
उपोष्य द्वादशीं तत्र पारणन् तु परे ऽहनि॥  

सनत्-कुमार-संहितायाम् --

> नवमी कलया यत्र दशम्यां यदि चेद् युता।  
शुद्धाम् एकादशीं त्यक्त्वा द्वादशीं समुपोषयेत्॥  
तत्र क्रतु-शतं पुण्यं त्रयोदश्यां तं पारणम्॥  

श्री-पाञ्च-रात्रे पद्मोद्भव-संहितायाम् -- 

> यदा तु नवमी किञ्चिद् दशम्यां यत्र संयुता।  
एकादशीं परित्यज्य द्वादशीं समुपोषयेत्॥  
पारणन् तु त्रयोदश्यां मम भक्तैस् समाचरेत्॥  
दशमीं यो हि दृष्ट्वैव नवमी शेष-संयुताम्।  
एकादशीम् उपवपेत् स तु मां नोपयास्यति॥  
यो द्वादशीम् उपवसेन् मद्-भक्तस् स च मे प्रियः॥  
पारणन् तु मम प्रीत्यै त्रयोदश्याम् अथाचरेत्॥  

वायु-स्मृतौ --

> अर्कोदय-दशम्यान् तु नवमी कलया यदि।  
शुद्धाम् एकादशीं त्यक्त्वा द्वादशीं समुपोषयेत्॥  
अरुणोदय-काले तु दशम्या व्याप्य संयुता।  
दशम्याम् उदये किञ्चिन् नोपोष्यैकादशी तदा॥  
द्वादशीं समुपोष्यैव त्रयोदश्यान् तु पारणम्॥  

[[278]]

श्री-वाराहे -- 

> कला-काष्ठादि-संयुक्ता दशम्यां नवमी यदि।  
एकादशीं तदा त्यक्त्वा द्वादशीं समुपोषयेत्॥  

नारदीये -- 

> घटिका वा तद्-अर्धं वा दशम्यां नवमी भवेत्।  
अरुणोदय-वेलायां दशम्या च न संयुताम्॥  
एकादशीं विहायैतां द्वादश्यां समुपोषयेत्। 

यदा त्व् आद्य्-अन्तयोर् एकादशी-त्रयोदश्योर् मध्ये द्वादशीत्य् एतादृशं दिनं भवति तदा नारदेन स्मर्यते -- 

> एकादशी द्वादशी च रात्रि-शेषे त्रयोदशी।  
तत्र क्रतु-शतं पुण्यं त्रयोदश्यां तु पारणम्॥  

कूर्म-पुराणे --

> एकादशी द्वादशी च रात्रि-शेषे त्रयोदशी।  
त्रिभिर् या सा तिथिः कार्या सर्व-पाप-हरा स्मृता॥  

चन्द्रिकायाम् -- 

> एकादशी द्वादशी च रात्रि-शेषे त्रयोदशी।  
त्रि-स्पर्शी नाम सा प्रोक्ता ब्रह्म-हत्यां व्यपोहति॥  

स्मृति-सार-समुच्छये -- 

> द्वि-स्पृग् एकादशी यत्र तत्र सन्निहितो हरिः।  
पुण्यं क्रतु-शतस्योक्तं त्रयोदश्यां तु पारणम्॥  
एकादशी द्वादशी च रात्रि-शेषे त्रयोदशी।  
त्र्य्--अह-स्पृग्--अहो-रात्रं नोपोष्यं तत् सुतार्थिभिः॥  

इति। स्मृति-सार-समुच्चये -- 

> यानि कानि च वाक्यानि विद्धोपोष्य पराणि तु।  
अ-सुराणां मोहनार्थं पाषण्डानां विवृद्धये॥  
अतो विद्धां परित्यज्य द्वादशीम् उपवासयेत्॥ 

नारदीये -- 

> मोहिन्यास् तु वचश् श्रुत्वा सुरास् सर्वे मही-पते।  
सञ्चिन्त्य सुचिरं कालं दिग्-अम्बर--पुरो-गमाः॥  
यमस्य दर्शनार्थाय वैकुण्ठ-व्यसनाय च।  
पाषण्डीनां प्रवृद्ध्य्-अर्थं पाप-सञ्जननाय च॥  
ऊचुस् ते मोहिनीं देवा लोक-सम्मोहनाय वै॥  
उक्तं मोहिनि ते स्थानं प्रत्यूषे दशमी-युता॥  

इति। नारदः -- 

> न चेद् एका-दशी विष्णौ द्वादशी-परतस् तथा।  
उपोष्य द्वादशीं तत्र यद् ईच्छेत् परमं पदम्॥

[[279]]

## विद्धैकादश्य्-उपवासे प्रायश्चित्तम्

प्रमादाद् दशमी विद्धैकादश्य्-उपवासे प्रायश्चित्तम् उक्तं स्कान्दे -- 

> उपोष्य दशमी विद्धां प्रायश्चित्तम् इदं चरेत्।  
तप्त-कृच्छ्रं नरः पीत्वा गां दद्याच् च स-वत्सकाम्॥  
सुवर्णस्यार्धकं देयं तिल--द्रोण--समन्वितम्॥  

चन्द्रिकायाम् -- 

> बहु--वाक्य--विरोधेन सन्देहो यत्र जायते।  
उपोष्य द्वादशीं तत्र त्रयोदश्यां तु पारणम्॥  

स्मृत्य्-अर्थ-सारे --

> बह्व्-आगम-विरोधेन ब्राह्मणेषु विवादिषु।  
उपोष्य द्वादशीं तत्र त्रयोदश्यां तु पारणम्॥  

काल-प्रकाशिकायाम् --

> बहुनात्र किम् उक्तेन सन्देहो जायते यदि।  
एकादशीं परित्यज्य द्वादशीम् उपवासयेत्॥  
पारणन् तु त्रयोदश्यां न कर्तव्यं फलार्थिभिः। 
पारणन् तु त्रयोदश्यां निष्कामानान् तु मुक्तिदम्॥  
सम्पूर्णैकादशी यत्र प्रभाते पुनर् एव सा।  
लुप्यते द्वादशी तस्मिन् उपवासः कथं भवेत्॥  
पूर्वाम् उपवसन् कामी निष्कामास् तूत्तरां सदा॥  

तथा बोधायनः --

> निष्कामस् तु च गृह्णीयाद् उत्तरैकादशीं सदा।  
स-कामस् तु सदा पूर्वाम् इति बोधायनो ऽब्रवीत्॥  

इति। 

> शुद्धैव द्वादशी राजन्न् उपोष्या मोक्ष-काङ्क्षिभिः।  
स-कामैर् गृहिभिः पूर्व-विद्धा ऽपीति विनिर्णयः॥ 

इति। शुद्धाधिकैकादशी विषये व्यासेन विशेषो दर्शितः -- 

> सम्पूर्णैकादशी[[??]] यत्र प्रभाते पुनर् एव सा।  
तत्रोपोष्या द्वितीया तु पुत्र-पौत्र-प्रवर्धिनी

गारुडे --

> सम्पूर्णैकादशी यत्र प्रभाते पुनर् एव सा।  
वैष्णवी चेत् त्रयोदश्यां घटिकैका ऽपि दृश्यति॥  
गृहस्थो ऽपि परां कुर्यात् पूर्वां नोपवसेत् तदा॥  

इति।

[[280]]

## अधिक-द्वादशी-विषयम्

अधिक-द्वादशी-विषयम् आह स्मृति-सार-समुच्चये -- 

> सम्पूर्णैकादशी यत्र प्रभाते पुनर् एव सा।  
द्वादश्याम् उपवासो ऽत्र त्रयोदश्यां तु पारणम्॥

वाराहे -- 

> न चेद् एकादशी विष्णौ द्वादशी परतस् स्थिता।  
उपोष्या द्वादशी तत्र यद् ईच्छेत् परमां गतिम्॥  

स्मृत्य्-अन्तरे --

> एकादशी तु सम्पूर्णा द्वादशी वृद्धि-गामिनी।  
वञ्जुला नाम सा प्रोक्ता कोटि-यज्ञ--फल-प्रदा॥  
वञ्जुलां द्वादशीं त्यक्त्वा यः कुर्यात् पूर्व-वासरे।  
सप्त-जन्म-कृतं पुण्यं तत्-क्षणाद् एव नश्यति॥  

वाराहे -- 

> अ-भा-का-सित-पक्षेषु मैत्र-श्रवण-रेवती।  
आदि-मद्यावसानेषु भवेयुर् द्वादशीषु चेत्॥  
ते वामनाह्वया योगा मुनिभिः परिकीर्तिताः॥
  
आ-भा-का-सित-पक्षेषु - "आषाढ--भाद्र-पद--कार्तिक--शुक्ल-पक्षेष्व्" इत्य् अर्थः।

[[281]]

## चातुर्मास्यम्

श्री-धरीये -- 

> स्वापस् तु विष्णोर् मिथुने शुक्ल-द्वादशिका-तिथिः।  
पवित्रं विधधीतैवं मिथुनस्थे दिवा-करे॥  

मात्स्ये --  

> शेते विष्णुस् सदा ऽऽषाढे भाद्रे च परिवर्तते।  
कार्तिके तु प्रबुद्ध्येत शुक्ल-पक्षे हरेर् दिने॥  

अतस् सदा मिथुनाषाढ एव विष्णोस् स्वापः। कर्कटके शयन-वचनं मिथुने दर्श-द्वय--सम्भव-विषयम्। तथा श्री-धरीये -- 

> मिथुनस्थो यदा भानुर् अमावास्या-द्वयं स्पृशेत्।  
द्विर् आषाढस् सविज्ञेयो विष्णुस् स्वपिति कर्कटे॥  

अनेन द्विर् आषाढ-सम्भवे 

> पूर्वस्य मल-मासत्वाद् उत्तरस्य शुद्ध-मासत्वाच् छुद्ध-मास एव विष्णोस् स्वाप 

इत्य् अर्थः। भविष्यत्-पुराणे --

> मिथुनस्थे सहस्रांशौ स्वापयेन् मधु-सूदनम्।  
तुलां प्राप्ते महा-राज सम्यग् उत्थापयेद् धरिम्॥  

किञ्च वृद्ध-मिहिरः -- 

> मेषादि-मिथुनास् तेषु यदा दर्श-द्वयं भवेत्।  
अब्दान्तरे तथा ऽवश्यं मिथुने ऽर्के हरिस् स्वपेत्॥  
कर्कटादि-त्रिके वा ऽपि यदा दर्श-द्वयं भवेत्।  
अब्दान्तरे तथा ऽवश्यं कर्कटार्के हरिस् स्ववेत्॥  

एवम् आषाढ-शुक्ल-द्वादश्यां विष्णु-शयन-विधानाद् आषाढ-पौर्णमास्याम् एव यतीनां सङ्कल्पः, कथञ्चित् तत्रासम्भवे “यावत् स्यात् कृष्ण-पञ्चमी”ति स्मरणात् तत्र वा सङ्कल्पः कार्यः।

ननु --

> श्वो भाविनीं प्रतिपदम् आरभ्य श्रावणीं यतिः।  
न प्रयायाच् चतुर्-मासान् वपनं कारयेन् न च॥  
श्रावणं मासम् आरभ्य यावन् मास-चतुष्टयम्।  
वसेयुस् सर्व-यतयो एकत्रैवेति निश्चितम्॥  

इत्य् आदि-वचनैः श्रावणे ऽपि यतीनां सङ्कल्पस् स्मर्यत इति चेन् मैवम् समर्थस् त्वं तद्-अर्थम् अ-विज्ञाय सम्बम्भ्रमीः 

> दर्शान्ताः पौर्ण-मास्य्-अन्ताश् चान्द्र-मासा द्विधा स्मृताः।  
यतीनां पौर्णमास्य् अन्ता दर्शान्ताः पितृ-कर्मणि॥  

इति दर्शान्त-चान्द्र-मासाषाढान्तः पाति पौर्ण-मास्य् अन्तत्वेन यत्य्-आषाढस्य गतत्वे ऽपि कृष्ण-प्रतिपत्-प्रभृति-प्रवृत्त-यति-श्रावण-मासस्याषाढत्वात् तद्-अवलम्बेन “श्रावणं मासम्” इत्य् आदि-वचनम् इत्य् अ-विरोधः; ततश् चाषाढादि-क्रमे 

[[282]]

> सङ्कल्प-कालातिक्रम-प्रायश्चित्त-कृच्छ्रं कृत्वा सङ्कल्पः कार्य 

इति विवेकः। नन्व् एवं 

मासाधिक्य-चातुर्मास्य-व्यपदेश-भङ्ग-प्रसङ्ग

इति चेन् न - 

> षष्टिभिर् दिवसैर् मासः कथितो बादरायणैर्

इति षष्टि-दिनानाम् एक-मासत्व-स्मरणात्; नन्व् अधिकाभावेप्य् आषाढ-मासम् आरभ्य कार्तिक-मास एव समापने ऽपि चातुर्मास्याधिक्यम् इति चेन् मैवम् - अ-विचारित-रमणीयत्वात्; आषाढ-कार्तिकयोः पौर्णमासयोर् एवारम्भ-समाप्ति-विधानात् सङ्कल्प-समापनयोः पूर्वत्र परत्र च पञ्च-दश-दिन-विरहान् न चोद्यावकाश इति निरवद्यम्।  

श्री-भगवान् -- 

> उत्थाने शयने वा ऽपि मद्-अङ्ग-परिवर्तने।  
शाकाहारञ् च यो भुङ्क्ते हृदि शल्यं ममार्पयेत्॥

## श्रवण-द्वादशी-विचारः

नारदः -- 

> शुक्ला वा यदि वा कृष्णा द्वादशी श्रवणान्विता।  
तयोर् एवोपवासस् स्यात् त्रयोदश्यां तु पारणम्॥ 

दश-निर्णये --

> यदा ह्य् एकादशी शुद्धा द्वादशी श्रवणान्विता।  
शुद्धाम् एकादशीं त्यक्त्वा द्वादशीं समुपोषयेत्॥

सार-समुच्चये -- 

> द्वादशीं श्रवणोपेतां यो नोपोष्यति दुर्मतिः।  
पञ्च-संवत्सर-कृतं पुण्यं तस्य विनश्यति॥ 

इति प्रत्यवाय-स्मृतेः श्रवण-द्वादशी नित्या। अत्र "शुद्धाम् एकादशीं त्यक्त्वे"ति वचनम् अशक्त-विषयम्, शक्तस् तु एकादशीं श्रवण-द्वादशीञ् चोपवसेत्।

[[283]]

तथा सार-समुच्चये -- 

> एकादशीम् उपोष्याथ द्वादशीं समुपोषयेत्।  
न तत्र व्रत-लोपस् स्याद् उभयोर् देवता हरिः॥ 

अत्र एकाशी-युक्तैव श्रवण-द्वादश्य् उपोष्या न तु त्रयोदशी-युक्ता; तथा कौर्मे -- 

> नाग-विद्धा तु यो षष्ठी रुद्र-विद्धो दिवाकरः।  
काम-विद्धो भवेद् विष्णुर् हन्ति पुण्यं पुरा कृतम्॥

न ग्राह्यास् ते तु "वासरा" इति पाठान्तरम्।

नागः - सप्तमी, रुद्रः - अष्टमी, दिवाकरस् - सप्तमी, कामः - त्रयोदशी, विष्णुः - श्रवण-द्वादशी। वेधे नियमम् आह पैठीनसिः -- 

> पक्ष-द्वये ऽपि तिथयस् तिथिं पूर्वां तथोत्तराम्।  
त्रिभिर् मुहूर्तैर् विध्यन्ति सामान्यो ऽयं विधिस् स्मृतः॥ 

न पुनर् अत्र विशेष-विधिर् दृश्यते अतस् त्रि-मुहूर्त-वेध एवात्रग्राह्यः। विष्णु-पुराणे विशेषः --

> याः काश्च तिथयः पुण्याः प्रोक्ता नक्षत्र-योगतः।  
तान् वेव तद्-व्रतं कुर्याच् छ्रवण-द्वादशीं विना॥  
द्वादशी-श्रवणर्क्षञ् च स्पृशेद् एकादशीं यदि।  
स एव वैष्णवो योगो विष्णु-शृङ्खल--सञ्ज्ञितः॥ 

अत्र श्री-वैष्णव-विषये विशेषः। पराशर-धर्म-शास्त्रे उत्तर-खण्डे विंशतितमे ऽध्याये --

> उपोष्यैकादशीं सम्यक् द्वादश्याम् अरुणोदये।  
धात्री-स्नानं नरः कुर्यात् पूजयेन् मधु-सूदनम्॥  
कोमलैस् तुलसी-पत्रैर् हृद्यैर् मञ्जरि-संयुतैः।  
अर्चयेन् मन्त्र-रत्नेन शतम् अष्टोत्तरं हरिम्॥  
मध्व्--आज्य--गुड--संयुक्तं पायसान्नं निवेदयेत्।  
द्वयेन जुहुयाद् अग्नौ मन्त्रेणैव तु भक्तितः॥

सङ्ग्रहे --

> एकादश्याम् अहो-रात्रं निराहारो जितेन्द्रियः।  
विष्णुम् आराध्य तत्-तीर्थं पिबेत् तुलसि-संयुतम्॥  
उपवास-दिने यस् तु तीर्थेन तुलसी-दलम्।  
न प्राश्नाति विमूढात्मा रौरवं नरकं व्रजेत्॥  
विष्णु-पादोदकं पीत्वा पश्चाद् अशुचि-शङ्कया।  
प्रक्षालयति यः पाणिं स एव नरकं व्रजेत्॥

श्री-गारुड-पुराणे श्री-रङ्ग-माहात्म्ये नवतितमे ऽध्याये सङ्कल्पन-समापन-मन्त्राव् अभिहितौ 

> एकादश्याम् अहं किञ्चिद् अनश्नन् पुरुषोत्तम।  
भ्योक्ष्ये ऽहनि परे श्रीमन् पाहि मां शरणागतम्॥ 

इति स्नानानन्तरं सङ्कल्प्य - 

> अनन्त-भव-संसिद्ध-पाप-प्रग्रथितं मनः।  
ज्ञान-दीपास्त-तिमिरं व्रतेन कुरु मे ऽच्युत॥

इति पारणात् पूर्वं समापयेत्। 

[[284]]

## कला-मात्रावशिष्ट-द्वादशी-पारण-विचारः 

नारदः --

> कलायाम् अपि विपेन्द्र द्वादश्यां पारणं स्मृतम्।  
अज्ञानाच् च त्रयोदश्यां पारणं राक्षसं भवेत्॥  
यदा भवेत् त्रयोदश्यां द्वादश्यास् तु कला तदा।  
द्वादश द्वादशीर् हन्ति त्रयोदश्यां तु पारणम्॥

काल-प्रकाशिकायाम् --

> कला-द्वयं त्रयं वा ऽपि द्वादशीं न त्व् अतिक्रमेत्।  
महा-हानि-करी ह्य् एषा द्वादशी-लङ्घने नृणाम्॥  
यदा भवेद् अतीवाल्पा द्वादशी पारणा-दिने।  
उषः काले द्वयं कुर्यात् प्रातर् माध्याह्निकञ् च यत्॥

पद्मे --

> कलायाम् अपि राजेन्द्र द्वादश्याम् अरुणोदये।  
स्नानार्चन-क्रिया कार्या दान-होमादि-संयुता॥  
एतस्मात् कारणाद् विप्रः प्रत्यूषे स्नानम् आचरेत्।  
पितृ-तर्पणादिकं कृत्यं स्वल्पां दृष्ट्वैव द्वादशीम्॥  
अरुणोदय-वेलायां कृत्यं सर्वं समापयेत्।  
नातिक्रमेद् द्वादशीं तु यथा-कालं द्विजोत्तमः॥

देवलः --

> सङ्कटे विषमे प्राप्ते द्वादश्यां पारणं कथम्।  
अद्भिस् तु पारणं कुर्यात् पुनर् भुक्तिर् न दोष-कृत्॥

अत्राष्टाङ्ग-भगवद्-आराधन-विषये विशेषा ऽभिहितश् श्री-पाञ्च-रात्र-रक्षायाम् --

> एकादश्य्-आद्य्-उपवास-दिवसेषु अनुयागस्य लोपो भवति, तदानीं सप्ताङ्गम् एव यजनम्, अनुयागस्यानियतत्व-व्यञ्जनाय भाष्य-कारेण तदनुक्तिर् 

इति। 

> कदाचिद् द्वादश्य्-आदिषु प्रभाते पारणं भवति, तद्-अर्थं पूर्वं यजने कृते ऽपि पश्चात् स्व-स्व काले मध्याह्ने सप्ताङ्ग-यजनं भवति, तदा पूर्व-दिवसार्जितैर् द्रव्यैर् 

इति च। 

[[285]]

उदक-पारणे मन्त्रम् आह सङ्ग्रह-कारः --

> अशितानशितं यस्माद् आपो विद्वद्भिर् ईरिताः।  
केवलेनाम्भसा तस्मात् करिष्ये व्रत-पारणम्॥

दश-निर्णये --

> कांस्यं मांसं सुरां क्षौद्रं लोभं वितथ-भाषणम्।  
व्यायामञ् च प्रवासञ् च दिवा स्वापम् (च मैथुनम्) अथाञ्जनम्॥  
तिल-पिष्टं मसूरांश् च द्वादशैतानि वैष्णवः।  
द्वादश्यां वर्जयेन् नित्यं सर्व-पापैः प्रमुच्यते॥ 

क्षौद्रम् अत्र शाकः।

> द्वादश्यां पारणं कुर्याद् वर्जयित्वा ह्य् उपोतकीम्[[??]]॥ 

अनेन शाकं व्याख्यातम्।

दश-निर्णये --

> व्यायामं व्यवसायञ् च दिवा स्वापञ् च मैथुनम्।  
शुष्कुल्य्-अपूपं द्वादश्यां वर्जयेद् भोजनं पुनः॥  
अतसी तुलसी चैव धात्री-फलम् अथाच्युतम्।  
द्वादश्यां प्रथमं भुङ्क्ते जीवन्-मुक्तो न संशयः॥ 

अत्रेदं किञ्चिच् चिन्त्यते - "नित्यं नैमित्तिकं काम्यञ्" चेति त्रिविधं कर्म, तत्र नित्यं यथा-शक्ति करणेनापि चरितार्थम्, काम्यं तु सङ्गानुष्ठानेनैव सफलम्, तच् च न शक्यं कर्तुम्, द्रव्य-मनश्-शरीरादि-शुद्ध्य्-अभावात्; अतः काम्यानुष्ठानान् नित्य-सिद्धिर् इति व्यामोह-मात्रम्, कर्म-कर्तृ-साधन-वैगुण्येन काम्यस्यैवासिद्धेः;

अत एवापस्तम्बः --

> नेमं लौकिकम् अर्थं पुरस्कृत्य धर्मांश् चरेन् निष्फला ह्य् अभ्युदये भवन्ति 

इति साङ्गानुष्ठान-वैकल्येन काम्यस्य नैष्फल्यम् अभिधाय 

> तद् यथा आम्रे फलार्थे निमित्ते छाया-गन्ध इत्य् अनूत्पद्येते एवं धर्मं चर्यमाणम् अर्था अनूत्पद्यन्ते नोचेद् अनूत्पद्यन्ते न धर्म-हानिर् भवति

इति नित्यानुष्ठानाद् एव काम्य-सिद्धिम् आह। तथा उज्वलायां च --

> यथेक्षु-हेतोस् सलिलं निषेचितं  
तृणानि वल्लीर् अपि च प्रसिञ्चति।  
एवं नरो धर्म-पथेन वर्तयन्  
यशश् च कामांश् च वहानि चा ऽश्नुते॥

[[286]] 

तथा स्मृत्य्-अन्तरे --

> अ-कृत्स्नत्वात् साधनानां मौढ्यात् कर्म-कृतस् तथा। 
फलस्य चा ऽपि सम्बन्धाद् अ-पवित्रो विधिस् स्मृतः॥

आतो नित्यानुष्ठानेन[[??]] काम्य-सिद्धिः तद्-असिद्धाव् अपि[[??]] काम्यवन्नार्धहानिः[[??]]। एवं प्रथम-कल्प-शक्तस्यानुकल्पानुष्ठाने ऽपि नार्थसिद्धिः; 

> प्रभुः प्रथम-कल्पस्य यो ऽनुकल्पेन वर्तते।  
न साम्परायिकं तस्य दुर्मतेर् विद्यते पलम्

इति मनु-याज्ञवल्क्यादि-स्मृतेः यथावन् मुख्य-कल्पासम्भवाद् गौण-कल्प-निषेधाच् च यथा-शक्ति नित्यम् एवानुष्ठेयम्।

पाद्मे --

> हरि-दिवसम् उपोष्य प्रोक्त-मार्गेण जन्तुर्  
व्रजति न पुनर् अन्तर्-वर्ति-गोलं जनन्याः।  
बहु-वृजिन-समेतः कामरागान्वितो ऽपि  
व्रजति पदम् अनन्तं लोक-नाथस्य विष्णोः॥ 

## कृत्तिका-दीप-निर्णयः 

अत्र भरद्वाजः --

> मास्य् उर्जे कृत्तिका-धिष्ण्ये सायङ् काले प्ररोपयेत्।  
दीपांश् चैव महा-दीपान् अनेकास् सर्वतो गृहे।  
देवालये नृप-गृहे नभायां पुण्य-भूमिषु॥

दश-निर्णये --

> वृश्चिक-स्थे दिवानाथे वृषभ-स्थे निशाकरे।  
वृषभस्योदये कुर्याद् दीपारोप-महोत्सवम्॥

भरद्वाजः --

> कृत्तिका द्वय-संयुक्ते मासि तस्मिन् कथं भवेत्।  
तन्-मासान्तर्गतास्व् एव तासु दीपान् प्ररोपयेत्॥  
कृत्तिका सङ्क्रम-युता यदि दीप-प्ररोपणम्।  
न तासु कारयेद् आदौ कृत्तिकास्व् एव कारयेत्॥  
मासादौ कृत्तिकास्व् एव सङ्क्रान्तिस् तासु सन्त्यजेत्।  
सङ्क्रम-द्वय-संयुक्तं कृत्तिकाद्वयम् एव चेत्॥  
द्वयोर् अपि च नक्षत्रे पूर्ण-बिम्बेन्दु-संयुते।  
आग्नेयं कारयेद् धीमान् महा-दीप--प्ररोपणम्॥  
द्वयोर् अन्यतमं पूर्णम् आस्या न च युतं कथम्।  
तदानीं रोहिणी-युक्ता पौर्णमासी यदि द्विज॥ 
तस्यां वा ज्वालयेद् धिमान् इति शास्त्रस्य निश्चयः॥  
सङ्क्रम-द्वय-संयुक्तं कृत्तिका-द्वयम् एव चेत्।  
तत्-पर्व-रोहिणी-युक्तं तत्-पार्श्वे पर्व-संयुतम्॥

[[287]]

दत्तात्रेयः -- 

> पौर्णमास्या न च युता रोहिणी कथम् अत्र वै।  
एवञ् चेत् पर-संक्रान्तौ कृत्तिकास्व् एव कारयेत्॥ 

ज्योतिषे --

> कार्तिके मासि नक्षत्रे कृत्तिकाख्ये विधोर् ग्रहे।  
तन्-मासं वर्जयन्त्य् एते तद्-दिनं वा परित्यजेत्॥  

काल-प्रकाशिकायाम् --  

> वृश्चिके ऽर्के विधौ तुङ्गे पूर्णायाम् अग्निभे वृषे।  
उपरागे ऽपि कुर्वीत महा-दीप-प्ररोपणम्॥  
कृत्तिकाभिर् अ-योगे तु केवलैव तिथिर् भवेत्।  
पर्वण्य् एव तदा कुर्यान् महा-दीप प्ररोपणम्॥  

ज्योतिषे --

> अथ मास-प्रभेदेन पर्व-द्वयम् अथो भवेत्।  
उत्तरत्र-शुभं शस्तं दीपोत्सवम् अथाचरेत्॥  

आत्रेये --

> द्वि-वार--गत-नक्षत्रम् आग्नेयञ् चेत् कथं भवेत्।  
अहो-रात्राधिकं यस्मिन् नक्षत्रं कृत्तिका-द्वयम्॥  
तस्मिन् प्ररोपयेद् दीपान् अहो-रात्र-द्वये समे[[??]]॥  
अ-परे दिवसे कार्यं महा-दीप-प्ररोपणम्॥  

सुप्रभेदे -- 

> पर्व-युक्तं विवर्ज्यं स्याद् भौमम् अस्य दिने यदि।  
अ-परे दिवसे ग्राह्यः कृत्तिकाया महोत्सवः॥  

विष्णु-रहस्ये -- 

> भरणी कृत्तिका-युक्ता पर्व-युक्ता चतुर्दशी।  
त्याज्याव् एतौ सदा ब्रह्मन् उत्सवं नैव कारयेत्॥  
भरणी कलया युक्ता कृत्तिका पूर्णिमा यदि।  
सा तिथिर् निष्फला त्याज्या दीप-दानं निषिध्यते॥  
रोहिणी कृत्तिका-युक्ता पूर्णिमा कलया युता।  
निश्य् आदौ दीप आरोपस् सर्व-सम्पत्-सुखावहः॥  

दश-निर्णये --

> उदये रोहिणी-युक्ता कृतिकाभिर् विना भवेत्।  
केवलं पूर्णिमास्व् एव कृत्तिकोत्सवम् आचरेत्॥  

[[288]]

यत् त्व् इदं वचनम् -- 

> ऊर्जे मासि चतुर् दश्यां संयुते वा ऽग्नि-दैवते।  
नक्षत्रे ऽस्य प्रदोषे तु कृत्तिकोत्सवम् आचरेत्॥  

इति तत्-पर-दिने कृत्तिका-पर्वान्यतर-कला-मात्राभावे वा दुष्टे वा पूर्व-दिन-ग्राह्यतापरम्, मासान्ते शुद्ध-पर्वाग्नि-सम्भवे तत्रैव कुर्यात्, पूर्वत्र तत्-त्याग-परानेक-वचन-विरोधात्। तत् सर्वं प्रदोष-वेध-परम् इति चेन् न --

> पूर्णिमा कलया युक्ता॥ उदये रोहिणी युक्ता 

इत्य् आदि-वचन-विरोधात्;

ज्योतिषे -- 

> कृत्तिका रोहिणी-मिश्रा कला वा पूर्णिमास्य् अपि।  
राज-राष्ट्र--सुभिक्षं स्यात् तत्-काले दीपम् आचरेत्॥  

काल-प्रकाशिकायाम् -- 

> अ-परे न भवेत् पूर्णा विद्धा चेत् पूर्व-वासरे।  
प्रतिपद्य् अपि सङ्ग्राह्यो दीप-दानोत्सवः क्रमात्॥  
द्वयोर् वा विद्यते पूर्णा रजनी मुख-वेलयोः।  
अ-परस्मिन् दिने कुर्याद् एक-मास-द्वयोर् अपि॥  

आत्र कामिके दीपारोपण-काल उक्तः -- 

> रवेर् अस्तमयात् पूर्वं याम-पाद-प्रभृत्य् अपि।  
भोगी दीपोत्सवं कुर्याद् राज-राष्ट्र--विवृद्धये॥  

मासादि-दिनेष्व् अस्तमयाद् ऊर्ध्वं दीपारोपण-कालः, तत्रैव वृषभ-लग्न--सद्-भावात्; मास-मध्य-मासान्तदिनेष्व् अस्तमयाद् अर्वाक् कालः। अस्तमयात् प्राग् एव वृषभ-लग्न-प्रवृत्तेः; अतो 

> वृषभादौ त्याज्यांशं विहाय प्रदोषे दीपारोपः कार्य 

इति निरवद्यम्।

[[289]]

## उपाकर्म-निर्णयः

उपाकर्म-उपक्रमः, "वेदाध्ययनारम्भ" इत्य् अर्थः। 

याज्ञवल्क्यः -- 

> अध्यायानाम् उपाकर्म श्रावण्याम् 

इति। अध्यायः - वेदः। आत्रेयः -- 

> उपाकर्म स्व-गृह्योक्त-काले वस्व्-अर्क-विष्णु-भे॥  

इति। अतस् स्व-गृह्योक्त-काल एवोपाकर्म कार्यम्। न शास्त्रान्तर-विहित काले। अन्यथा -- 

> स्व-धर्मे विद्यमाने ऽपि पर-धर्मेण वर्तते।  
अ-प्रमाणम् ऋषिं कृत्वा सो ऽन्धे तमसि मज्जति॥ 

इति स्मरणात् प्रत्यवायस् स्यात्। 

आश्वलायनः -- 

> श्रवणे श्रावणस्य पञ्चम्यां हस्तेन वा 

इति।

आपस्तम्बः -- 

> श्रावण्यां पौर्णमास्याम् अध्यायम् उपाकृत्य 

इति। 

द्राह्यायणः -- 

> प्रोष्ठपद्यां हस्तं गृहीत्वा 

इति। 

वैखानसः -- 

> श्रावण्यां पौर्णमास्यां शिष्यं वापयित्वा 

इति। 

दश-निर्णये -- 

> श्रावण्यां पौर्णमास्यां तैत्तिरीयकाः बह्वृचाश् श्रावणे श्रवण-नक्षत्रे हस्त-नक्षत्र-युक्तायां पञ्चम्याम् अमायां वा प्रोष्ठ-पद्यां सामगाः कुर्युः। 

श्री-धरीये -- 

> श्रावण्यां पौर्णमास्यां स्याद् वेदोपाकरण-क्रिया।  
पर्वण्यौदयिके कुर्युश् श्रावण्यां तैत्तिरीयकाः॥   
बह्वृचाश् श्रवणे कुर्युस् सङ्क्रान्ति-ग्रहणं विना॥

अत्र ग्रह-सङ्क्रम-वर्ज्य-स्मरणं प्रथमोपाकृति-विषयम्। अत्र व्यवस्थोक्ता काल-प्रकाशिकायाम् -- 

> अर्ध-रात्राद् अधस्ताच् चेत् सङ्क्रान्तिर् गृहणं तु वा।  
उपाकर्म न कुर्वीत परतश् चेन् न दोष-भाक्॥  

औदयिक-शब्दार्थः स्मृत्य्-अन्तरे निरुक्तः -- 

> श्रावणी पौर्णमासी तु सङ्गव-स्पृग् यदा भवेत्।  
तद् एवौदयिकं ज्ञेयं नान्यद् औदयिकं विदुः॥

औदयिकम् - "सङ्गवान्त-व्याप्तम्" इत्य् अर्थः।

काल-प्रकाशिकायाम् --

> सन्धिस् सङ्गवतः पश्चाद् अर्वाङ् मध्यन्-दिनाद् यदि।  
तत्रैवोपाकृतिं कुर्यात् सद्यस् समिध आहुतिः॥  

"समिदाधानम्" इत्य् अर्थः। 

> सन्धिस् सङ्गवतः प्राक् स्यात् पूर्वस्मिन् पर्वणि क्रिया।  
श्वो-भूते समिदाधानम् एष श्रावणिको विधिः॥  

निगमे --

> दिन-द्वयं समाश्रित्य पौर्णमासी यदि स्थिता।  
परेद्युस् सङ्गवं प्राप्य स्थिता सा कर्मणो ऽर्हति॥  

अत्र - 

> उपाकर्मापराह्णे स्याद् उत्सर्गः प्रातर् एव हि

इति स्मृतेः प्रातः काले गायत्री-जपं कृत्वा अपराह्णे उपाकर्म कार्यम्।

[[290]]

स्मृत्य्-अन्तरे -- 

> सिंह-दर्शात् तु या पूर्वा पूर्णा सा श्रावणी भवेत्।  
तत्रैवोपाकृतिं कुर्यात् सिंह-स्थो ऽर्को भवेन् न वा॥ 

काल-प्रकाशीकायाम् -- 

> स्वाध्यायस्य प्रधानत्वान् नित्यत्वाच् छ्रावणस्य च।  
ग्रह-सङ्क्रामयोश् शूलं श्रावणस्य न विद्यते॥  
मास-प्रोक्तेषु कार्येषु मूढत्वं जीव-शुक्रयोः।  
अधिमासादि-दोषाश् च न स्युः काल-विधेर् बलात्॥  
पौर्णमास्यास् तु नित्यत्वाद् आपस्तम्बस्य शासनात्।  
मुक्त्वा भाद्र-पदाषाढौ श्रावण्याम् एव कारयेत्॥  

अतश् 

> चान्द्र-श्रावण-पूर्णिमायाम् एवोपाकर्म कार्यम् 

इति सिद्धम्। यत् त्व् इदं वचनं

> वेदोप करणे प्राप्ते कुलीर-स्थे दिवा-करे।  
उपाकर्म न कर्तव्यं कर्तव्यं सिंह-युक्तके॥  

इति तन्-नर्मदोत्तर-विषयम्। तथा काल-प्रकाशिकायाम् -- 

> कुलीरे ऽर्केण संयुक्ते उपाकुर्यात् तु दक्षिणे।  
नर्मदोत्तर-तीरे तु कर्तव्यं सिंह-गे रवौ॥  

दश-निर्णये -- 

> कुलीरे ऽर्के तु कर्तव्यं नर्मदायास् तु दक्षिणे॥  
 
इति। यत् तु मनूक्तम् -- 

> श्रावण्यां प्रोष्ठ-पद्यां वा उपाकृत्य यथा-विधि।  
युक्तश् छन्धांस्य् अधीयीत मासान् विप्रो ऽर्ध-पञ्चमान्॥  

इति तच्-छ्रावण्यां दुष्टत्वे प्रोष्ठ-पद्यां प्रथमोपाकर्म-परम्। कथञ्चिच् छ्रावण्याम् अ-सम्भवे सर्वेषां प्रोष्ठ-पदी-ग्रहण-परं वा। तथा ज्योतिश्-शास्त्रे -- 

> सौर-चान्द्र-नभसोस् तु पूर्णिमा-  
विश्व-विष्णु-वसुभेषु सङ्गता।  
शस्यते यजुर्-उपाकृतौ न चेद्  
वारुणी त्रिक-युता नभस्ययोः॥

विश्वं - उत्तराषाढाः, विष्णुः - श्रवणम्, वसुः - धनिष्ठा, वारुणम् - शत-भिषक्। 

[[291]]

तत्रैव -- 

> चित्रादि-तारका-द्वन्द्वैः पौर्णमासी-समन्वितैः।  
मासाश् चैत्रादयो ज्ञेयास् त्रिभिष् षष्ठान्त-सप्तमाः॥  

> एतत्-प्रोष्ठ-पदी-ग्रहणं श्रावण्याम् ओषधि-प्रादुर्भाव-विषयम्

इति केचिद् व्याचक्षते, तच् चिन्त्यम् 

> तद्-अभावेप्य् उपाकर्मणो नित्यत्वेन सन्ध्या-वन्दनवद् अवश्यं कर्तव्यत्वात् सिंहे सवितुः स्थित्य्-अभाव-विषयम्

इत्य् अन्ये,तद् अप्य् असत्, देशान्तर-विषयत्वात् सिंहार्कोपाकर्मणः; अतश् श्रावण्याम् एव "ऋग्-यजुर्-उपाकर्म कर्तव्यम्" इति निश्चीयते। यत् तु स्मृत्य्-अन्तरम् -- 

> आषाढे श्रावणे वा ऽपि प्रौष्ठ-पद्याम् अथा ऽपि वा।  
यत्र निर्दोष-कालस् स्यात् कुर्यात् तस्मिन्न् उपाकृतिम्॥  
काल-त्रये ऽपि दोषश् चेच् छ्रावण्याम् आरभेद् बुधः॥

तद्-इदं स्व-गृह्यान् उक्त-काल-विषयम्। अर्ध-रात्राद् अधस्ताद् सङ्क्रम--ग्रहण-युक्त--पर्व-विषयं वा; मौढ्यादि-दोषे प्रथमोपाकृति-विषयं वा समर्थनीयम्। द्वितीयाद्य्-उपाकृतौ दोषाभावेन श्रावण्याम् एव कर्तव्यत्वात् ; तथा ऽऽत्रेये -- 

> गुरु-भार्गवयोर् मौढ्ये बाल्ये वा वार्धके ऽपि वा।  
तथा ऽधिमास--संसर्प--मल--मासादिषु त्रिषु॥  
प्रथमोपाकृतिर् न स्यात् कुर्याद् यदि विनश्यति॥  

दश-निर्णये -- 

> श्रावणी पूर्णिमा यत्र ग्रह-सङ्क्रान्ति-दूषिता।  
स्वाध्यायस्य प्रधानत्वान् नित्यत्वाच् छ्रावणस्य च॥  
अञ्जसा श्रावणं विप्रैः कर्तव्यं नित्य-कर्मवत्॥  

अतो द्वितीयाद्य्-उपाकर्म श्रावण्याम् एव कर्तव्यम् नान्यत्रेत्य् अर्थः।

हारीतः -- 

> उपाकर्म तथोत्सर्गं कार्यम् उत्सवम् अष्टकाम्।  
मास-वृद्धौ पराः कार्या वर्जयित्वा तु पैतृकम्॥  

ज्योतिषे -- 

> एको मूढो भवेद् अन्यस् स्वाच् च मित्रांश-गो यदि।  
अन्यस्यास्तमये काले कुर्याच् छ्रावणम् अञ्जसा॥  
शाखाधीशे शक्ति-युक्ते दुर्बलेऽपीतर-ग्रहे।  
प्रथमोपाकृतिञ् चापि कुर्याद् एवाविचारयन्॥  

अयम् अर्थः - शुक्रे शक्ति-युक्ते गुरु-मौढ्ये ऽपि यजुश्-शाखोपाकर्म कर्तव्यम्, एवं शुक्र-मौढ्ये ऽपि गुरौ शक्ति-युक्ते ऋग्-वेदोपाकर्म कर्तव्यम्, एवम् अन्यतर-मौढ्ये ऽपि भौमे शक्ति-युते सामोपाकर्म कर्तव्यम्, ‘शाखाधीशे शक्ति-युक्त' इति हेतूक्तेः; अतो मौढ्यादि-दोषेषूपाकर्म वर्जन-स्मरणं स्व-शाखाधीशस्य शक्त्य्-अभाव-विषयम्। श्री-धरीये --

> अन्-उप्त-बीजे नृ-पतौ विनष्टे  
सूते मृतौ राष्ट्र-समाकुले च।  
उत्सर्जनोपाकरणं स कुर्याद्  
ग्रस्तेन्दु-सूर्ये गुरुणा ऽस्त-याने॥

[[292]]

अत्राशौचं सर्व-विषयम् इतरत् प्रथमोपाकर्म-विषयम्। अत्रोपाकर्मणि ब्रह्म-चारिभिर् अवश्यं वपनं कर्तव्यम्, "श्रावण्यां पौर्णमास्यां शिष्यं पावयित्वे"ति वैखानसे दर्शनात्;

दश-निर्णये --

> क्षुर-कर्म न कर्तव्यं चौलात् परम् ऋतु-त्रये।  
तथोपनयनाद् ऊर्ध्वं उपाकर्म विना क्वचित्॥  

वसिष्ठः -- 

> वैधे कर्मणि तु प्राप्ते काल-दोषं न चिन्तयेत्।  
सद्यः क्षौरं प्रकुर्वीत माता-पित्रोर् मृतौ तथा॥

अतो ऽत्र वैधत्वाज् जन्म-नक्षत्र कुज-वारादि न चिन्त्यम्, न पूर्वेद्युश् चतुर्दश्या दुष्टत्वाद् आचाराभावाच् च।

अत्र गोबिलः -- 

> अध्यायानाम् उपाकर्म कुर्यात् काले ऽपराह्निके।  
पूर्वाह्निके विसर्गस् स्याद् इति वेद-विदो विदुः॥

एवम् उत्सर्गस्य प्रातःकालीन-तद्-अकरण-प्रायश्चित्तार्थतया "कामोकार्षीन् मन्युर् अकार्षीद्” इति "जपेद् वे"ति विहित-जपः प्रातःकाल एव कर्तव्यः, न त्व् अपराह्णे, उत्सर्ग-कालत्वाभावात्; तद्-अ-करण-निमित्तो ऽयं हि जपः, यत् त्व् इदं वचनम् -- 

> श्रवणेन तु यत् कर्म उत्तराषाढ-संयुतम्।  
संवत्सर-कृतो ऽध्यायस् तत्-क्षणाद् एव नश्यति॥  

इति तद्-बह्वृच-विषयम्। तद्-उपाकर्मणश् श्रवण-प्रधानत्वात्;भरद्वाजः -- 

> मौञ्जी-यज्ञोपवीतादीन् नवान् एव तु धारयेत्।  
कटि-सूत्रं नवं चैव नवं वस्त्रम् उपाकृतौ॥  

एवम् एव प्राजापत्य-व्रत-चतुष्टये च -- 

> मेखलाम् अजिनं दण्डं वस्त्रं यज्ञोपवीतकम्।  
पूर्वोपयुक्तान्य् उत्सृज्य धारयेयुर् व्रते व्रते॥ 

[[293]]

कपर्दी -- 

> प्रजा-पति-मुखान् देवान् एकैकं त्रिस् तिलोदकम्।  
उद्धृत्य तर्पणं कुर्युश् श्रावण्यां तैत्तिरीयकाः॥  

तस्माद् इदम् अधीत-वेदानां गृहिणाञ् चावश्यं कर्तव्यम्। तथा ज्योतिश्-शास्त्रे -- 

> अधीत-वेद-विद्यानां कर्तव्यं हि द्वि-जन्मनाम्।  
अध्यायाङ्गम् इदं प्रोक्तम् इति होवाच भार्गवः॥

अतो ऽत्र गृहस्थस्याविरुद्धम् उपवीत-धारणं तर्पणं होमश् च।

### यज्ञोपवीत-धारण-विधिः

अत्र भरद्वाजः -- 

> अथ यज्ञोपवीतस्य धारणे कथ्यते विधिः।  
स्नात्वा शुद्धश् शुचौ देशे प्रक्षालित-पद-द्वयः॥  
स पवित्र-कर-द्वन्द्वः कृतोपस्पर्शनो द्विजः।  
उपविश्यासने दर्भे प्राणानायम्य वाग्-यतः॥  
मन्त्रं सदैवम् उच्चार्य ब्रह्म-सूत्रं गले क्षिपेत्।  
दक्षिणं बाहुम् उद्धृत्य शिरसैव सह द्विजः॥  
गृहस्थस्य वनस्थस्य सूत्रं प्रति पुनः पुनः।  
मन्त्रस्योच्चारणाचाम-द्वितयं क्रमशस् स्मृतम्॥  

तस्मात् प्राङ्-मुखोदङ्-मुखो वा ऽनार्द्र-वस्त्रस् सन् उपविश्य सङ्कल्प्य सर्षि-छन्दो-दैवतं मन्त्रम् उच्चार्य यज्ञोपवीतं धारयेत्। नार्द्र-वस्त्रो न च प्रह्वो न तिष्ठन् वा; अत्र शाण्डिल्यः -- 


> आर्द्र-वासान् अ-कुर्वीत कर्म किञ्चित् कथञ्चन।  
राक्षसं तद् धि विज्ञेयं तस्माद् यत्नेन वर्जयेत्॥  
मौञ्जी-यज्ञोपवीतादीन् नवान् एव तु धारयेत्।  
कटि-सूत्रञ् चैव नवं नवं वस्त्रम् उपाकृतौ॥  

तद् एवम् उत्सर्गाकरण-प्रायश्चित्तार्थं "कामोकार्षीन् मन्युर् अकार्षीद्" इति मन्त्रम् अष्टोत्तर-सहस्रं यथा-शक्ति वा प्रातः काल एव जपित्वा ऽपराह्णे स्नात्वा धौतं परिधाय माध्याह्निक-क्रियां कृत्वा प्राङ्-मुखोदङ्-मुखोवोपविश्य पवित्र-पाणिः त्रिः प्राणानायम्य सङ्कल्प्य यज्ञोपवीतं धृत्वा गृह-स्थः प्रतियज्ञोपवीतम् आचम्य मन्त्रम् उच्चारयेत्। ब्रह्म-चारी तु उपवीतानन्तरं मेखलाजिन-दण्डान् "इयं दुरुक्तात्॥ मित्रस्य चक्षुः॥ सुश्रव" इति मन्त्रैः क्रमेण धृत्वा ऽथाचामेत्।

[[294]]

अथाचार्यस् सह शिष्यैस् स्नात्वा उदङ्-मुख उपविश्य जले निवीति ऋषि-तीर्थेन तिलाञ्जलिभिः प्रजा-पतिं "काण्ड-ऋषिं तर्पयामी"त्याधिभिर् नवभिर् मन्त्रैः  काण्ड-ऋषीन् एकैकशः त्रिस् तर्पयित्वा ऽऽचम्य वस्त्रं परिधायाचम्य गृहम् आगत्याग्नेर् उपसमाधानादि[[??]]-मुखान्तं कृत्वा शिष्यैर् अन्वारब्धः प्रजा-पति-मुखान् ऋषीन् नवाहूतीर् हुत्वा ऽऽद्यानुवाका "निषेत्वे”त्य् आदींश् चतुरो ऽध्याप्य जयादिं हुत्वा तन्त्र-शेषं समाप्याभ्युदय-श्राद्धं कृत्वा पुण्याहं वाचयीत। एवं प्रत्यब्दं श्रावण्याम् एवोपाकर्म कार्यम्। 

> अ-काले चेत् कृतं कर्म कालं प्राप्य पुनः क्रिया।  
कालातीतं तु यत् कुर्याद् अ-कृतं तद्-विनिर्दिशेत्॥

## स्थाली-पाक-निर्णयः

अत्रापस्तम्बः -- 

> एवं अत ऊर्ध्वं दक्षिणावर्जम् उपोषिताभ्यां पर्वसु कार्यः पूर्ण-पात्रं तु दक्षिणेत्य् एके

इति। एवं - “पत्न्य् अवहन्ति श्रपयित्वे"त्य् आदिमात्रोक्त-प्रकारेण, अत ऊर्ध्वम् आग्नेय-स्थाली-पाकात् परम्, एवं वदता विवाह-शेष--होम-मध्ये पर्व-सम्भवे ऽपि तत्र स्थाली-पाकः कार्य इत्य् उक्तं भवति, आग्नेय-स्थाली-पाकस्य कृतत्वात्; यथा ऽऽहुः - 

> विवाह-शेष-मध्ये तु पर्वण्य् उत्पतिते सति।  
तस्मिन्न् अपि च कर्तव्य-स्थाली-पाको यथा-विधि॥  
तत्र यद्य् अप्य् अमावास्या विवाहात् स्याद् अनन्तरम्।  
यदि वा पौर्णमासी स्यात् स्थाली-पाक-क्रिया मता॥ 

इति। अत्र अमावास्यायाम् अपि स्थाली-पाक-स्मरणम् आगामि पौर्णमास्या मौढ्यादि-दुष्टत्वे द्रष्टव्यम्। 

[[295]]

तथा गौतमः --

> पौर्णमास्य्-उपक्रमौ दर्श-पूर्ण-मासौ दर्शश् चेत् पूर्वम् आपद्येत पौर्णमासेनेष्ट्वा ऽथ तत् कुर्यात् अ-कुर्वन् पूर्णमासीम् आकाङ्क्षेद् इत्य् एके 

इति। चतुर्थी होमानन्तरं यदि दर्शः पूर्वम् आगच्छेत् तदा दर्श-कालात् पूर्वम् एव पौर्णमासी--स्थाली-पाकं कृत्वा ततस् स्व-काले दर्श--स्थाली-पाकं कुर्याद् इति तद्-व्याख्याने व्याख्यातम्। विवाहानन्तर-पर्वणि ग्रहणादि-सम्भवे दश-निर्णये -- 

> उपरागो ऽधिमासो वा यदि प्रथम-पर्वणि।  
नाहरेत् प्रथमाम् इष्टिं मौढ्ये च गुरु-शुक्रयोः॥

इति निषेधात् प्रथम--स्थाली-पाको न कार्यः, एवम् आषाढादि-पितृ-मास-सम्भवे च न कार्यः, 

> स्थाली-पाक-क्रियां कुर्याद् विवाहाद् उत्तरायणे।  
पितृ-मास-चतुष्के तु यदि कुर्याद् विनश्यति॥  

इति प्रत्यवाय-स्मृतेः इदं प्रथम--स्थाली-पाक--विषयम्; द्वितीयादौ तु न दोषः, 

> प्रारब्धे तु द्वितीयादौ प्रोक्त-दोषो न विद्यते

इति स्मृतेः। ननु स्थाली-पाकाकरणे पुनर् औपासनाग्नेः प्राबल्यं नास्तीति चेत् तन् न - औपासनं होमो वैश्व-देवम् अष्टका-पार्वण-श्राद्धं सर्प-बलिर् ईशान-बलिर् इति सप्त-पाक-यज्ञानां पृथक् पृथक् कर्मत्वे नान्योन्य नैरपेक्ष्यात्;[[??]] अयं स्थाली-पाको नित्यः -- 

> पक्षे वा यदि वा मासि यस्य नाश्नन्ति देवताः।  
भुक्त्वा दुरात्मनस् तस्य द्विजश् चान्द्रायणं चरेत्॥

इति प्रत्यवाय-स्मृतेः; अत्र पर्व-विषये नियमम् आहापस्तम्बः -- 

> पर्वसु चोभयोर् उपवासः[[??]] औपवस्तम् एव कालान्तरे भोजनं  तृप्तिश् चान्न-व्ययच् चैनयोः प्रियं स्यात् तद् एतस्मिन्न् अहनि भुञीयाताम् अधश् च शयीयातां[[??]] मैथुन-वर्जनञ् च श्वो भूते स्थाली-पाकः तस्योपचारः पार्वणेन व्याख्यातः नित्यं लोक उपदिशन्ति

इति। 

[[296]]

अत्र गृह्य-परिशिष्टे नियमान्तरम् अप्य् उक्तम् -- 

> शाकं मांस मसूरांश् च लवणं कोर-दूषकान्।[[??]]  
माषं मधु-परान्नञ् च त्यजेद् उपवसन् स्त्रियम्॥  

इति। एवं प्रारब्धस्यास्य मौढ्यादाव् अपि कर्तव्यत्वं स्मर्यते। तथा विष्णु-यामिले  -- 

> गुराव् अस्तङ्गते शुक्रे बाल्ये वा वार्धके ऽपि वा।  
न[[??]] दोषाय भवेत् (कर्म नित्यत्वान् न तु दुष्यति)न्नित्यं स्थाली-पाकं समाचरेत्॥  

नित्य-ग्रहणात् काम्य-निषेधः “पक्षे वा यदि वा मासे” इत्य् अ-करणे प्रत्यवाय-स्मरणाच् च नित्यः। अस्य कालम् आह वृद्ध-शातातपः -- 

> पर्वणोयश् चतुर्थांश आद्याः प्रतिपदस् त्रयः।  
याग-कालस् स-विज्ञेयः प्रातर् उक्तो मनीषिभिः॥

दश-निर्णये -- 

> रविर् आवर्तते यस्मिंस् तदा वर्तनम् इष्यते।  
आवर्तनात् परं सन्धौ यागं कुर्यात् परे ऽहनि॥  

इति। रवेर् आवर्तनं द्वेधा विभक्तस्य दीनस्यार्थं, न तु पञ्चधा विभक्तस्य तृतीयो मध्याह्न-भागः, न[[??]] हि षोडश-घटिका-काले तद्-अधिके वा रविर् आवर्तते। 

> सर्व-प्रतिपदोस् सन्धिर् अर्वाग्-आवर्तनाद् यदि।  
तस्मिन्न् अहनि यष्टव्यं पूर्वेद्युस् स्याद् उपक्रमः॥  
आवर्तनात् परं सन्धिर् यदि तस्मिन् नुपक्रमः।  
परेद्यवीष्टि[[??]]इत्य् एष पर्व-द्वय-विनिर्णयः॥ 

यत् त्व् इदं कात्यायन-वचनम् --

> स[[??]]यष्टव्यश् चतुर्थांशे यागः प्रतिपदः क्वचित्।  
रक्षांसि तद्-विलुम्पन्ति श्रुतिर् एषा सनातनी॥  

इति तन्-मध्यन्दिने तद्-अर्वाग् वा सन्धौ तत्रैव यागे कर्तव्ये आलस्यादिना तत्राकृत्वा पर-दिने प्रतिपच् चतुर्थांशे यदा करोति स्थाली-पाकं तद्-विषयम्। आवर्तनाद् ऊर्ध्वं पर्व-सन्धौ श्वः प्रतिपच् चतुर्थांशे याग-स्मरणात्। तथा वृद्ध-शातातपः -- 

> सन्धिर् यस्य पराह्णे स्याद् यागं प्रातः परे ऽहनि।  
कुर्वाणः प्रतिपद्-भागे चतुर्थे ऽपि न[[??]] दुष्यति॥  

यत् त्व् इदं गार्ग्य-वचनम् -- 

> प्रतिपद्य् अ-प्रविष्टायां यदि चेष्टिस् समाप्यते।  
पुनः प्रणीय-कृत्स्नेष्टिः कर्तव्या याग-वित्तमैः॥  

[[297]]

इति तद् इदम् इष्टि-विषयं न च स्थाली-पाक-विषयम्; “पुनः प्रणीय कृत्स्नेष्टिर् "इति ज्ञापनात्; मुख्य-कालातिपत्तौ गौण-कालम् आह गौतमः -- 

> सर्वो ऽपर-पक्षः पौर्णमासस्य पूर्व-पक्षो दर्शस्य

इति। कात्यायनश् च -- 

> पौर्णमास्य्-अत्यये हव्यं होता वा यद् अहर् भवेत्।  
तद् अहर् जुहुयाद् एवम् अमावास्यात्यये ऽपि च॥ 

अत्र वामनः -- 

> उक्त-काल-व्यतिक्रान्तौ दिवसे यत्र कुत्रचित्।  
आगामि-पर्वणः पूर्वं स्थाली-पाकं समाचरेत्॥  

इति।

## आग्रयणम्

आत्रिः -- 

> इषे वा ऽप्य् अथ और्जे वा मास्याग्रयण-देवताः।  
इष्ट्वैव नव-धान्येन दैवं पित्र्यं समाचरेत्॥  

मार्कण्डेयः -- 

> शरत्-काले तु सम्प्राप्ते ऽनिष्ट्वाग्रायण-देवताः।  
नवान्नं यस् तु वै भुङ्क्ते स वै नरक-भाग् भवेत्॥  

नारदः --

अ-कृत्वा ऽऽग्रयणं व्रीहीन् नवान् भुङ्क्ते द्विजो यदि।  
नाश्नन्ति देवास् तस्यान्नं पितरो वह्नयस् तथा॥  

ब्रह्माण्डे -- 

> शरत्-काले पौर्णमास्याम् अमायां वा द्विजोत्तमः।  
नवैर् आग्रयणं कुर्याद् व्रीहिभिर् हरि-तुष्टये॥  

भगवान् -- 

> अ-नाग्रयण-(दोषेण) शेषेण यदि व्रीह्य्-आदिना द्विजः।  
नाराधय तु मां ब्रह्मन् यतो द्रव्यम् अ-शुद्धिकृत्॥  

स्कान्दे --

> नवा वै यद्य् अ-लब्धास् स्युः व्रीहयश् शरदि द्विजैः।  
तद्-एष्टव्या हि नीवारैश् श्यामकैर् वा प्रियङ्गुभिः॥  
पुराणैर् व्रीहिभिर् वा ऽपि पुनश् चाभिनवैर् अपि।  
अन्यथा दोषम् आप्नोति गन्तव्यं नरकं ध्रुवम्॥  

श्री-विष्णु-पुराणे श्राद्ध-प्रकरणे -- 

> अ-कृताग्रयणं यच् च धान्य-जातं नरेश्वर।  
राज-माषान् अणूंश् चैव मसूरांश् च विसर्जयेत्।

[[298]]

## आग्रयण-स्थाली-पाक-प्रयोगः

शरत्-काले पौर्णमास्याम् अमावास्यायां वा औपासनाग्नौ नवान्नं व्रीहीणां स्थाली-पाकं श्रपयित्वा मुखास् ते ऽन्वारब्धायां दर्व्या सकृद उपस्तीर्य द्विर् अवदाय जमदग्नि-वत्सयोस् त्रिर् अवदाय पुनस् सकृद् अभिघार्य क्षतम् अभिघार्य 

> इन्द्रग्निभ्याग्ं स्वाहा विश्वेभ्यो देवेभ्यस् स्वाहा द्यावा-पृथिवीभ्याग्ं स्वाहा ऽग्नये स्विष्टकृते स्वाहा 

इति ब्रह्मोद्वासनान्तं कृत्वा तण्डुलैर् मुखं पूरयित्वा ऽचम्य ओदन-पिण्डं संसृज्य "परमेष्ठ्यसि परमा माग्ं श्रियं गमय" इत्य् आगार-स्तूप उपविध्येत्। अयम् आपस्तम्बिनाम् अन्येषां यथा "स्व-सूत्रम्" इति व्यवस्था।

## अमावास्या-निर्णयः

काल-प्रकाशिकायाम् -- 

> अतः परम् अमावास्या निर्णयः कथ्यते मया।  
अमावास्या द्विधा शुद्धा भूत-विद्धा च सा पुनः॥  
चतुर्था प्रतिपद्य् एव भूत एवापराह्णिके।  
तथा विधोभयत्र स्याद् उभयत्र तथा विधा॥ [[??]] 
शुद्धा निस्संशया विद्धा प्रथमा पर-कालिकी।  
द्वितीया तु भवेत् पूर्वा तृतीया तु तिथेः क्षये॥  
साग्न्य्--अन्-अग्नि--स्त्री-शूद्राणां पौर्वापर्याद् व्यवस्थिता।  
वृद्धौ परैव सर्वेषां सैवं साम्ये ऽपि सम्मता॥  
चतुर्था ऽपि परा ग्राह्या यत् सा कु-तप-कालिकी।  
प्रत्याब्दिकेप्य् एवम् एव तिथिर् ग्राह्या ऽपराह्णिके॥  
उभयत्र तथात्वे तु महत्त्वेन विनिर्णयः।  
समत्वे[[??]] पूर्व-विध्यैव ह्य् अतथात्वे ऽपि सा यदि॥  
त्रि-मुहूर्ता भवेत् सायं सर्वेष्टो ऽयं विनिर्णयः॥  

[[299]]

एवम् अन्येष्व् अपि सङ्क्रान्त्य्-आदिष्व् अ-विशेषेण भगवद्-आराधनं कर्तव्यम्; तथा पराशर-धर्म-शास्त्रे उत्तर-खण्डे विंशे ऽध्याये -- 

> सङ्क्रान्त्यां ग्रहणे चैव व्यतीपाते च वै धृतौ।  
श्रवणे जन्म-नक्षत्रे वैष्णवे गृहम् आगते॥  
गुरोर् जन्म-र्क्ष-दिवसे माता-पित्रोर् मृते ऽहनि।  
अमायां पौर्णमास्याञ् च मन्व्-आदिषु युगादीषु॥  
एतेषु पूजा कर्तव्या यथा-शक्त्यनुसारतः॥ 

इति

## स्नातक-धर्माः

न जीर्ण-मलवद्-वासा भवेच् च विभवे सति।  
उपानहौ च वासश् च धृतम् अन्यैर् न धारयेत्॥  
उपवीतम् अलङ्कारं स्रजं करकम् एव च॥  

विज्ञानेश्वरे --

> नीलं रक्तञ् च यद् वस्त्रं यस्य देहेषु तिष्ठति।  
अहो-रात्रोपौषितस् सन् पञ्च-गव्येन शुध्यति॥  

संवर्तः -- 

> कटि-सूत्रं विना कर्म श्रौतं स्मार्तं करोति यः।  
सर्वं तन्निष्फलं विद्यात् सो ऽपि नग्न इति स्मृतः॥ 

सङ्ग्रहे -- 

चण्डाल-निर्मितं वस्त्रं धृत्वा यत् कुरुते शुभम्।  
वैदिकं गार्हिकं वा ऽपि तत् सर्वं निष्फलं भवेत्।  

गौतमः -- 

> न म्लेच्छाशुद्धाधार्मिकैस् सह सम्भाषेत, सम्भाष्य पुण्य-कृतो मनसा ध्यायेत्, ब्राहणे न वा सह सम्भाषेत। 

आपस्तम्बः --

> देवताभिधानं चाप्रयतः। 

तत्र पराशरः -- 

> अ-पवित्रः पवित्रो वा (पा॥ अ-पवित्रो ऽप्य् अ-नाचारः) सर्वावस्थाङ्गतो ऽपि वा॥  
यस् स्मरेत् पुण्डरीकाक्षं सबाह्याभ्यन्तरश् शुचिः॥  


अतो देवतान्तर-कीर्तनम् अ-शुचिना न कार्यम्; 

> नारायणस्य नामानि सदा सर्वत्र कीर्तयेत्॥  
चक्रायुधस्य नामानि सदा सर्वत्र कीर्तयेत्।  
नाशौचं कीर्तने तस्य पवित्रं भगवान् हरिः॥  

> कबले कबले कुर्वन् गोविन्दस्यानुकीर्तनम्

इति स्मरणाद् विष्णु-कीर्तनं कार्यम् एव; अत एव हि श्मशानेप्य् अ-शौचादाव् अपि "नारायण-गोविन्दे"ति लोकः कीर्तयति, अतो भोजन-स्नानादौ मौन-व्रताद्य्-अ-प्रायत्ये[[??]] ऽपि देवतान्तर-कीर्तनम् एव निषिद्धम्। 

[[300]]

> मौनं वाचो-निवृत्तिस् स्यान् नात्र भाषा न संस्कृतम्।  
नान्यद् एवेरणं विष्णुं सदा ध्यायेच् च कीर्तयेत्॥  

प्रश्नञ् च न विब्रूयात्। अथाप्य् उदाहरन्ति - 

> मूलं कालं बृहतिदुर्विवक्तुः प्रजां पशून् आयतनं हिनस्ति। 

न विब्रूयाद् दुर्निरूपकम् -

इत्थम् एवेति सहसा विविच्य न ब्रूयाद् इत्य् अर्थः। मूलम् - पित्रादिः, कालम् - आगामिनी-सम्पत्तिः, बृहति - भिनत्ति। 

बोधायनः -- 

> बहु-द्वारस्य धर्मस्य सूक्ष्मा दुर्-अनुगा गतिः।  
तस्माद् अवाच्यो ह्य् एकेन विधिज्ञेनापि संशये॥ 
सभा वा न प्रवेष्टव्या वक्तव्यं वा समञ्जसम्।  
अब्रुवन् विब्रुवन् वा ऽपि नरो भवति किल्बषी॥  

याज्ञवल्क्यः --

> न स्वाध्याय-विरोध्य्-अर्थम् ईहेत न यतस् ततः।  
न विरुद्ध-प्रसङ्गेन सन्तोषी च भवेत् सदा॥ 

विरुद्धम् - अ-याज्य-याजनादि, प्रसङ्गः - गीत-नृत्तादि, ताभ्याम् अर्थं नेहेत। मनुः --

> धर्मार्थ उच्यते श्रेयः कामार्थौ धर्म एव वा।  
अर्थ एवेह च श्रेयस् त्रि-वर्ग इति हि स्थितिः॥  
परित्यजेद् अर्थ-कामौ यौ स्यातां धर्म-वर्जितौ।  
धर्मं चाप्य्अ अ-सुखोदर्कं लोक-विद्विष्टम् (/विकृष्टम्) एव च॥

रत्ना-करे -- 

> नाप्सु स्वं प्रतिबिम्बं तु तेजस्-कामो निरीक्षयेत्।  
मयि तेज इन्द्रियम् इत्य् आत्म-छायेक्षणे जपेत्॥  

मनुः -- 

> जल-क्षीरादिकं पेयं सर्वं नाञ्जलिना पिबेत्।  
जलं पिबेन् नाञ्जलिना न शयानं (न श्रेयांसं) प्रबोधयेत्॥  
नाक्षैः क्रीडेन् न धर्म-घ्नैः व्याधितैर् वा न संवसेत्॥  

"न श्रेयांसं प्रबोधयेद्" इति विशेषाद् "आत्मनोधिकं शयानं न प्रबोदयेद्" इति; धर्म-घ्नैः - पशु-लङ्घनादि-कर्मभिः, 
व्याधितैः - अत्र स्मृतिः - 

> अक्षि-रोगी ह्य् अपस्मारी ज्वरी कुष्ठी क्षयीन् अह।  
श्वास-खासी च तैर् युक्ताम् एक-शय्याञ् च वर्जयेत्॥  
विरुद्धं वर्जयेत् कर्म प्रेत-धूमं नदी-तटम्।  
केश--भस्म--तुषाङ्गार--कपालेषु च संस्थितिम्॥  

विरुद्धम् - जन-पद ग्रामाद्य्-आचार-विरुद्धम्,

[[301]] 

> विप्राग्न्योर् विप्रयोश् चैव दम्पत्योर् इषु-धन्वनोः।  
नान्तर् आगमनं कुर्याद् देवता-बलि-पीठयोः॥  
दिवा-स्वापं न कुर्वीत न गच्छेच् च दिवा स्त्रियम्।  
दिवा-निद्रा हरत्य् आयुर् दिवा स्त्री--पुण्य--नाशिनी॥  
वयो--बुद्ध्य्--अर्थ--वाग्--वेष--श्रुताभिजन-कर्मणाम्।  
आचरेत सदृशीं वृत्तिम् अ-जिह्वाम् अ-शरां तथा॥  

वेषो - वस्त्र-माल्यादि-विन्यासः, 

> हीन-कल्पं न कुर्वीत सति द्रव्ये ऽफल-प्रदम्।  
चण्डालो जायते यज्ञ-करणाच् छूद्र-भिक्षुकः॥ 

यमः --

> उपादाय धनं शूद्राद् यो ऽग्नि-होत्रम् उपासते।  
दाता तत्-फलम् आप्नोति कर्ता च नरकं व्रजेत्॥  

मनुश् च -- 

> ये शूद्राद् अधिगम्यार्थंम् अग्नि-होत्रम् उपासते।  
ऋत्विजस् ते हि शूद्रान्ना ब्रह्म-वादिषु गर्हिताः॥  
तेषां सतत-युक्तानां वृषलाद्य्-उपसेविनाम्।  
पदा-मस्तकम् आक्रम्य दाता दुर्गाणि (गच्छति) सन्तरेत्॥ 

अखण्डादर्शे -- 

> दाय-प्राप्तैस् स्व-कृष्या वा लब्धैश् शिष्ट-परिग्रहात्।  
यजेत श्रद्धया विष्णुं श्रेयो ऽर्थं नान्यथा यजेत्॥  

चन्द्रिकायाम् -- 

> स्मार्तानि यानि कुर्वीत श्रद्-दधानो जितेन्द्रियः।  
स त्व् अल्प-दक्षिणैर् यज्ञैर् यजेतेह कथञ्चन॥  
अन्न-हीनो भवेद् इष्टिर् मन्त्र-हीना तथार्त्विजः।  
दक्षिणा-हीनो यजमानः नास्ति यज्ञ-समो रिपुः॥  

शाण्डिल्यः -- 

> कुटुम्बिनो विना ऽन्येषां तीर्थ-यात्रा विशिष्यते।  
कुटुम्बिनो गृहे सर्वं निर्गतो विकलो भवेत्॥  

विकलः - नित्य-लुप्त-कृत्यः, 

> कुटुम्बी वर्जयेद् बिम्बं कार्यं शैलञ् च मृण्-मयम्।  
गृह-भित्तिषु संस्थञ् च योग-निद्रा रसोत्सुकम्॥  

[[302]]

आश्वमेधिके --

> पचनाग्निं न गृह्णीयात् पर-वेश्मनि जातुचित्।  
तेन पक्वेन चान्नेन यत् कर्म[[??]] कुरुते शुभम्॥  
तच् छुभस्य फलस्यार्थम् अग्नि-दस्य [[??]]वम्॥  

काञ्चन-माली --

> धर्मं भजस्व सततं त्यज भूत-हिंसां  
सेवस्व साधु पुरुषान् जहि काम-शत्रून्।  
अन्यस्य दोष-गुण-कीर्तनम् आशु मुञ्च  
सत्यं वदार्चय हरिं जय सर्व हानिम्॥ 

मनुः -- 

> ना धार्मिके वसेद् ग्रामे न व्याधि-बहुले वसेत्।  
न पाषण्ड-जनाक्रान्ते नोपसृष्टे ऽन्त्यजैर् नृभिः॥  

सायणीये --

> पुंसां दीप-प्रशमनात् स्त्रीणां कूश्माण्ड-खण्डनात्।  
अ-चिरेणैव कालेन वंश-च्छेदो भविष्यति॥  
क्षुत-स्खलित-जृम्भेषु नृणाम् आयुः प्रहीयते।  
तत्-क्षणात् प्रतिकर्तव्यं जीव--धूल्य्--अङ्गुलि-स्वनैः॥  

क्षुते शतं जीवेति प्रतिवक्तव्यम्, स्खलिते पांसून् आदाय ललाटे निधातव्यम्, जृम्भणे अङ्गुलि-स्फोटेन परिहार्यम् इत्य् अर्थः। 

> अयो--बीज--जलान्नाग्नि--क्षीर--धान्यौषधादिकम्।  
रात्रौ दातुर् गृहं शून्यं प्रतिसङ्ग्रहणं शुभम्॥  

यत् किञ्चिद् द्रव्य-प्रत्यादाने न दोष इत्य् अर्थः।

रत्ना-करे -- 

> कामः क्रोधश् च लोभश् च देहे तिष्ठन्ति तस्कराः।  
ज्ञान-रत्नापहाराय तस्माज् जाग्रत जाग्रत॥  
रागाद्य्-अपेतं हृदयं वाग् अ-दुष्टा ऽनृतादिना।  
हिंसादि-रहितः कायः केशवाराधनं त्रयम्॥  
चत्वारि यस्य द्वाराणि सुगुप्तानि मनीषिभिः।  
उपस्थम् उदरं पाणिर् वाक्-चतुर्थी स वै पुमान्॥  

मनुः --

> वैणवीं धारयेद् यष्टिं सोदकञ् च कमण्डलुम्।  
यज्ञोपवीतं वेदञ् च शुभे रौक्मे च कुण्डले॥  
कलौ पञ्च न कुर्वीत भातृ-जायां कमण्डलुम्॥  

इति नारिकेल--मृण्-मय--पात्र--कमण्डलु-निषेधात् स्वर्णादि-मयः कमण्डलुर् ग्राह्याः, वेदो - दर्भ-मुष्टिः, गृहस्थ-विषये भृगुः - 

> अ-निम्न-पर्यन्त-समाष्ट-पर्वका  
कल्माष-वर्णा सलिलावगाहा।  
मूलाच् छिखायां द्वि-गुण-प्रमाणा  
धार्या गृहस्थेन तु वेणु-यष्टिः॥ 

[[303]]

निषेधम् आह मरीचिः --

> एक-पर्वा च या यष्टिर् वज्र-नामा सुखावहा।  
द्वि-पर्वा राक्षसी नाम मांस--शोणित--भक्षिणी॥  
त्रि-पर्वा पद्मिनी नाम पद्मिनीं वर्जयेत् सदा।  
अ-ग्राह्या तु चतुः पर्वा पञ्च-पर्वा धन-प्रदा॥  
षट्-पर्वा कामिनी नाम सर्व-काम--फल-प्रदा।  
सप्त-पर्वा विपन् नाम विपदां कामिनी स्मृता॥  
अष्ट-पर्वा च या यष्टिर् नाम्ना नारायणी स्मृता।  
अत ऊर्ध्वं तु न ग्राह्या यष्टयस् सर्वदा नृभिः॥  
मूलात् तु द्वि-गुणं पुच्छं सङ्ग्राह्यं शुभ-वर्धनम्॥  

विज्ञानेश्वरे -- 

> शैवान् पाशुपतान् स्पृष्ट्वा लोकायतिक-नास्तिकान्।  
विकर्म-स्थान् द्विजान् शूद्रान् स-चेलो जलम् आविशेत्॥  

सङ्ग्रहे -- 

> आदर्श-दर्शी दर्शे च द्वादश्यां रवि-वासरे।  
सप्त-जन्म भवेद् अन्धो नरकञ् चापि न गच्छति॥  

व्यासः -- 

> चत्वारश् चाश्रमाश् चैते ब्राह्मणस्य प्रकीर्तिताः।  
गार्हस्थ्यं ब्रह्म-चर्यञ् च वान-प्रस्थम् इति त्रयः॥  
क्षत्रियस्यापि कथिता य आचारा द्विजस्य च।  
ब्रह्म-चर्यञ् च गार्ह-स्थ्यम् आश्रम-द्वितयं विशः॥  
गार्ह-स्थ्यम् उदितञ् चैकं शूद्रस्य परिकीर्तितम् । 

हारीतः -- 

> योग-क्षेमार्थ-वृद्धिञ् च कुर्याच् छक्त्या यथार्हतः।  
ब्राह्मणः क्षत्रियो वैश्यश् शूद्र-वर्णा यथा-क्रमात्॥  
आद्यास् त्रयो द्विजाः प्रोक्तास् तेषां वै मन्त्रवत् क्रियाः।  
स-वर्णेभ्यस् स-वर्णासु जायन्ते हि स-जातयः॥  
तेषां सङ्कर-योगाच् च प्रतिलोमानुलोमजाः।  
विप्रान् मूर्धान् अ-सिक्तस् तु क्षत्रियायाम् अजायत॥
वैश्यायां तु तथा ऽंबष्ठो निषादश् शूद्रियां तथा॥  

[[304]]

> राजन्याद् वैश्य-शूद्रैस् तु महिष्याग्रौ सुतौ स्मृतौ।  
शूद्र्यां वैश्यात् तु करणस् तथैवैते ऽनुलोमजाः॥  
विप्रायां क्षत्रियात् सूतो वैश्याद् वै देहकस् तथा।  
चण्डालस् तु तत[[??]] शूद्रात् सर्व-कर्म-सुगर्हितः॥  
मागधः[[??]] क्षत्रियायाञ् च वैश्यात् क्षत्ता[[??]] तु शूद्रतः।  
शूद्रादायोगवं वैश्याज् जनयामास वै सुतम्॥  [[??]]
रधकारः[[??]] करिण्यां तु माहिष्येण प्रजायते|  
अ-सत् सत्रान् तु विज्ञेयाः प्रतिलोमानुलोम-जाः॥  
प्रतिलोमासु वै जाता ग्रहितास् सर्व-कर्मसु।  
एतेषां ब्राह्मणा एव षट्-कर्मसु नियोजिताः॥  
त्रि-कर्मसु क्षेत्र-विशः एकस्मिन् शूद्र-योनिजः॥ 

भरद्वाजः -- 

> कृत्वा मन्त्रान्वयं तत्र विवाहं परिवर्जयेत्।  
वैवाहिको ऽन्वयः पूर्वो न[[??]] तु मन्त्रं निवारयेत्॥  

स्कान्दे सेतु-माहात्म्ये दशमे ऽध्याये --

> नाध्यापयेद् बुधश् शूद्रं तथा नैव च वाचयेत्।  
न पाठयेद् बुधश् शूद्रं[[??]] शास्त्रं व्याकरणादिकम्॥  
काव्यं वा नाटकं वा ऽपि तथा ऽलङ्कारम् एव वा।  
पुराणम् इतिहासञ् च शूद्रं नैव च पाठयेत्॥  
यदि चोपदिशेद् विप्रश् शूद्रस्यैतानि कर्हिचित्।  
त्यजेयुर् ब्राह्मणा विप्रं तं ग्रामाद् ब्रह्म-सङ्कुलात्॥  
शूद्राय चोपदेष्टारं द्विजं चण्डालवत् त्यजेत्।  
शूद्रञ् चाक्षर-संयुक्तं हरतः[[??]] परिवर्जयेत्॥  

नारदीये परम-रहस्य मन्त्रोपनिषद्-अध्याये -- 

> ब्राह्मणं श्रुत-सम्पन्नं वैष्णवञ् च गुरुं विदुः।  
नारी वा वृषलो वा ऽपि गुरुत्वं यदि गच्छति॥  
जिह्वाच्छेदं ततः कुर्यात् तस्य दण्डं नराधिपः।  
शूद्र-शिष्यं तथा चैव नारी-शिष्यं तथैव च॥  
चण्डाल-कर्मणा नित्यं योजयेत् तं नराधिपः॥  
क्षत्रियो वा ऽथ वैश्यो वा गुरुत्वं नेच्छति प्रभुः।  
सर्वेषाञ् च गुरुर् ज्ञेया ब्राह्मणो वैष्णवस् सदा॥

[[305]]

भरद्वाज-संहितायाम् -- 

> नाचार्यः कुल-जातो ऽपि ज्ञान--भक्त्य्-आदि--वर्जितः।  
न च हीन-वयो-जातिः प्रकृष्टानाम् अन्-आपदि॥  
न जातु मन्त्रदा नारी न शूद्रो नान्तरोद्भवः।  
नाभिशस्तो न पतितः काम-कामोप्य् अ-कामिनः॥ [[??]] 
स्त्रियश् शूद्रादयश् चापि बोधयेयुर् हिताहितम्।  
यथार्हं माननीयाश् च नार्हन्त्य् आचार्यतां क्वचित्॥  
किम् अप्य् अत्राभिजायन्ते योगिनस् सर्व-योनिषु।  
प्रत्यक्षितात्मनाथानां नैषां चिन्त्यं कुलादिकम्॥  

आश्वमेधिके -- 

> तिलान् न पीडयेद् विप्रो यन्त्र-चक्रे स्वयं नृप।  
पीडयेच् चेद् द्विजो मोहान् नरकं याति रौरवम्॥  
इक्षु-वंशोद्भवस् सोमस् सोम-वंशोद्भवो द्विजः।  
इक्षून् न पीडयेत् तस्माद् इक्षु-घात्य् आत्म-घातकः॥  
इक्षु-दण्ड-सहस्रेण एकैकेन युधिष्ठिर।  
बह्म-हत्याम् अवाप्नोति ब्राह्मणो यन्त्र-पीडकः॥  
तस्मान् न पीडयेद् इक्षून् यन्त्र-चक्रे द्विजोत्तमः॥  

""
""
""

भगवा९- शूपस्नानन्तु योविवः कुर्या द्वादश वार्षिकम् । स तेनैन शरी रेण शूद्रत्वं यात्यसंशयः यन्तु राजाश्रयेडैन जीवे द्वादश वार्षिकम् 1 स शूद्रत्वं वृणे द्विस्ट्रो वेदानां पोरगोपिस९ वत्तने नगरे वापि यो द्वादशनमावसेत् : सशूद्रत्वं वजे द्विपो नात्र कार्या विचारणा । उत्पाद यति यः पुत्रं शूद्रायां काममोहितः । तन्य काय गतं ब्रह्म पद्यएव विनश्यति ॥ मद्यस स्त्रीमुखं मोहा दास्वादयति यो द्विजः तस्य कायगतं ब्रह्म, सद्यतव विनश्यति ॥ य स्सोमलतीकारं विप्र- केवलं भक्षये द्वृधा ! तन्य कायतं ब्रह्म सद्यएव विनश्यति ॥ मैधुनं कुरुते यस्तु जिह्वया ब्राह्मणो नृपः तस्य कायगतं ब्रह्म पद्यएव विनश्यति ॥ तस्मा देतत्सर्वं सकार्यमित्यर्थः। बोधा 

[[306]]

स्वाध्यायप्रकरणे स्नातकधर्माः। 

302 

यनः- मृताभावे यधालु मृतप्रतिनिधि र्भवेत्।पुता भावे तधा दाये पुत्री पुत्रत्व मळ्नु ते॥ रक्नाकरे- आत्म न स्वगुरो राम नामाति कृपणस्यच । आयुष्कामो न गृह्लिया ज्येष्ठपुत्र कळत्रयोः नाहरे न्गोमयं रात्रे गोमूत्रं नच सन्ध्ययोः । नगृहं गोमयै स्सिज्छे न्नरा त्रो जल माहरेत् 1 स्मृतिरत्ने - भौमशुश्री तथा धाना मध्याह्ने निशि सन्ध्ययोः । नाश्वत्थ सेवनं कुर्यात्कल क्षय शरं भवेत् सङ्ग्र हे शुभंवा प्यशुभं कर्म कुर्या दश्वत्थ पर्णकै ः । तत्सुराहुति तुल्यं स्या दित्येवं मनु रब्र वीत् ! आमश्च पनसश्चैव द्वापलाश सहोदरौ ! यथोक्त न स्वलाभीतु तेन कर्माणि 

णि कारयेत् । प्रपन्न विष ये श्री पां चरात्रे पराशरसंहितायां प्रथमेध्याये अवैष्णवकृतं तकं प्रपनै्नू मद्यवत्त्यजेत्! अवैष्णवान्नं तच्छेषं प्र्रपनै्नू मांसव त्त्यजेत् ॥ तत्रैव चतुरे ध्याये द्विज शूद्राडि तक्त्रं वै यःपिबे द्वैष्णवोत्तमः । सचड्डालो भवे न्नित्यं जीवन्नेव नसंशयः अवैष्णव गृहानीतं तक्त्रं यो वैष्णवः पिबेत् । श्वासयोनिशतं प्राप्य पश्चात्सोमुक्ति भा* ग्भवेत् ः भरद्वाजः- लोभाव्वा यदिवा मोहा च्छिष्यं शास्ति नचेद्गुरुः । नचास्मा चुणुते यश्च प्रच्युतो तावु भावपी शास्त्रिल्यः - कूपञ्च वृक्षमूलञ्च सहवासं रिपो गृहे । शून्यायतनमे वापि नविशे न्नत्त मञुसा ॥ स एव - नविश्वासः क्वचि क्कार्यो विशेषात्तु कलौयुगे ! पापिष्ठा, वादव रेण मोहय _स्त्यविचक्षणाक् गोपये न्नेच्चरे धर्मं नापृष्टः किच्चि दुच्छ रेत् । पृष्टोपि नवदे दर्थं गुह्यं सिद्धान मेवच ! आश्रितायातिभक्ताय शास्त्र शृद्धापरायच ॥ न्या 

[[307]]

305 

ना 

प्रपन्न धर्मसार समुच्चये, 

} 

आत्मपूजु 

4 

येन पृच्छते सर्वं वक्तश्यं शौचयोगिने मर्थार्थं डम्भार्थमपि भिन्नधीः ! अयोग्यषु नदऱो शास्त्रं न र्गा त्प्रच्युतो भवेत् ॥ उष रेनिवापे द्बीजं षड्डे कन्यां प्रयोजयेत् ! सृजेद्वा वानरे मालां नापात्रे शास्त्र मुत्सृजेत् अच्छिद्रकर्मनिरत शास्त्राभ्यासरत स्सदा । स्वा ध्यायाभ्यास योगेन समेत्कात मतस्धितः ॥ शाब्दाल्यः- प्र या-सौरम्भ समये मध्ये विश्राम्य चोट्लैते आचम्य पुनरु ज्ञाने कर्मारम्भं जपे द्भुधः ॥ वल्मीकं गोमयञ्चैव छाया मश्वत्थ तालयोः ! नलङ्घये द्द्विजा न्विपो गवादिक मूपदी छायायां विश्रमे न्नापि कलि स्तत्प्रहि तिष्ठति बुद्ध दा दिवसतीं श्मशानं शवमेवच अटवीं राजधानिञ्च दूरतः परिष 

! फ्लैयेत् I पुण्यतीर्थं समासाद्य तीर्थं भागवतन्तुवा ! यथा बलं जपं दान मुपवासं समाचरेत् ॥ स एव पशुपुता दिकं सर्वं गृहोपकरणानिच मुद्रये च्छङ्खचक्राभ्यां नाम कुर्याच वैष्णवम् ॥ कारयित्वा सुवर्णेन प्चयुधग णं हरेः ! बध्नीया त्कण्णदेशेतु चालानां सूतिकागृहे॥ समुद्रये दासनानि शयनानि महीतलम् । स्थापयेत् क्षेत्र मध्येतु शिलां चक्रादिमुदि ताम् ॥ मुक्तामणि सुवर्णाद्यैः कृत्वा चक्रादिभूषणम् यथाहं बिभृयु स्सर्वे पु मांस स्त्रीजमोूपिवा । व्यासः - हरिद्य्रं कुङ्कुमञ्चैव 

! सिद्धूरं कज्जलं तथा ! कूर्पासकञ्च म्बूलं मङ्गल्याभर णं शुभम् ॥ केशसंस्कारकबरी करकङ्कणभूषणम् । भर्तु रायुष्य मिच्छन्ती चूषयेन्न पतिव्रता ॥ यद्गृहं र ज्यते नित्यं रङ्गवल्ल्यादिलेपनै- । तद्गृहे वसते लक्ष्मीर्नि त्यं पूर्णकलान्वित्ता की इत्यादिनि स्नातकवतानि दृष्टव्यानि 

[[308]]