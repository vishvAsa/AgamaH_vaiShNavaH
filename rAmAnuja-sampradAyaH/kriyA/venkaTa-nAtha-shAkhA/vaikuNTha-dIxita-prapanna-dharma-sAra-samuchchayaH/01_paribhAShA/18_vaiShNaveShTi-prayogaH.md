+++
title = "१८ वैष्णवेष्टि-प्रयोगः"

+++

यस्य पित्रादयो ह्य् अ-वैष्णवा मृताः  
यस् तु तेषां वैष्णवत्वं वाञ्छति  
स वैष्ण-वेष्टिं कुर्यात्॥+++(5)+++  

तथा वासिष्ठ-स्मृतौ सप्तमे ऽध्याये-- 

> पित्रादयो मृता यस्य भवेयुर् यद्यवैष्णवाः।  
इष्टिञ् च वैष्णवीं कुर्यात् तेषां पाप-विशुद्धये॥  
यः कुर्याद् वैष्णवीम् इष्टिं विधिना वैष्णवोत्तमः।  
वैष्णवत्वं प्रयात्येव कुलम् एकोत्तरं शतम्॥  
एकादश्यां शुक्ल-पक्षे समुपोष्य द्विजोत्तमः।  
धात्री-चूर्णेन लिप्ताङ्गो नद्यां स्नायाच्छुभे ऽमले॥  
नित्य-मुक्त-समेतञ् च देवशं तर्पयेद्धरिम्।  
गृहङ् गत्वा विधानेन पूजयेद् विष्णुम् अच्युतम्॥  
गन्ध-पुष्पैर् धूप-दीपैर् नैवेद्यैर् विविधैर् अपि।  
अष्टोत्तर-सहस्रन् तु मालती कुसुमानि च॥  
आदाय मन्त्र-रत्नेन एकैकं पूजयेत् क्रमात्।  
अभावे जाति-पुष्पाणां कोमलैस् तुलसी-दलैः॥  
पद्मैर्व वा शत-पत्रैर् वा मन्त्रेणैव प्रपूजयेत्।  
जपेच्च दश-साहस्रं मन्त्र-रत्नं समाहितः॥  
रात्रौ जागरणं कुर्यात् पूजयेन्मधु-सूदनम्।  
द्वादश्यान् तु प्रभाते तु स्नात्वा नद्यां यथा-विधि॥  
एकैकम् अञ्जलिं दद्यान्नित्यान् मुक्तांश् च वैष्णवान्।  
गृहङ् गत्वा हरेः पूजां प्रकुर्वीत यथोक्तवत्॥  
सुहृद्यैर् विविधैर् भक्ष्यैर् नैवेद्यं विनिवेदयेत्।  
ततो ऽग्नि-स्थापनं कृत्वा होमं कुर्याद्यथोक्तवत्॥  
इध्माधानानुपूर्व्येण जुहुयाद्वै समाहितः।  
तिलैश् च व्रीहिभिश् चैव समिद्भिः पिप्पलोद्भवैः॥  
तथैका ऽऽज्येन चरुणा जुहुयात् कमलैर् अपि।  
प्रत्येकम् अष्ट-साहस्रं होतव्यन् तु द्वयेन वै॥  

[[38]]

> पश्चात् तु वैष्णवैस् सूक्तैर् होतव्यं पायसेन वै।  
आज्यम् एव तु होतव्यं पश्चाद् अष्टोत्तरं शतम्॥  
वैष्णव्या चैव गायत्र्या तथा मन्त्र-त्रयेण वा।  
नामभिः केशवाद्यैश् च तथा सङ्कर्षणादिभिः॥  
मत्स्य-कूर्मादिभिश् चैव एकैकं जुहुयात् क्रमात्।  
वैष्णवाश् चैव होतव्या नित्य-मुक्तास् स्व-नामभिः॥  
ततः स्विष्ट-कृतं हुत्वा होम-शेषं समापयेत्।  
पुष्पाणि च ततो दद्याद् देवाय सुरभीणि च॥  
प्रत्यृचं वैष्णवैस् सूक्तेर् नामभिः केशवादिभिः।  
ततो विप्रान् समाहूय गन्ध-माल्यादि भूषणैः॥  
पूजयेत् पूर्ववच्छक्त्या केशवाद्यैश् च नामभिः।  
भोजयित्वा ततो विप्रान् दक्षिणाभिः प्रतोषयेत्॥  
एवम् इष्टिं प्रकुर्वीत वैष्णवीं वैष्णवोत्तमः।  
पितुः पूर्वोक्त विधिना संस्कारादि समाचरेत्॥  
वैष्णवेष्टि-विधानेन कृत्वा वै द्विज-सत्तमः।  
कुलम् एकोत्तर-शतं पुनात्येव न संशयः॥  
अवैष्णव-पितुर् यस् तु कुर्यात् संस्कार-कर्म चेत्।  
अकृत्वा वैष्णवीम् इष्टिं रौरवं नरकं व्रजेत्[[??]]॥  
तस्माद् इष्टिं विधानेन कृत्वा वै वैष्णवोत्तमः।  
अवैष्णवानां कुर्वीत सर्वम् अस्यौर्ध्व-दैहिकम्॥  
एकस्मिन् दिवसे यत्र कर्तुम् इष्टिं न शक्यते।  
द्वाभ्यां त्रिभिश् चतुर्भिर् वा दिवसैश् च समापयेत्॥  
तावच्च धारयेद् अग्निं यावद् इष्टिस् समाप्यते।  
एकादश्यां द्वादश्यां वा कृष्ण-पक्षे विशेषतः।  
अमायां मंद-वारे वा राकायां वा शुभे दिने॥  
यस्मिन् कास्मिन् प्रकुर्वीत वैष्णवीम् इष्टिम् उत्तमाम्।  
यावत् समाप्यते यज्ञः तावद् वै दीक्षितो भवेत्॥  
अधश् शायी ब्रह्मचारी तथैव नियताशनः।  
सर्वत्रारम्भ-दिवसे उपवासो विधीयते॥  

[[39]]

> तिलालाभे यव-द्रव्यं तत्राज्यं जुहुयाद् बुधः।  
एवम् इष्टिं प्रकुर्वीत वैष्णवीं वैष्णवोत्तमः॥  
क्रियते वैष्णवेष्टिस् तु यद्-देशे च द्विजोत्तमैः।  
तद्-देशं वैष्णवं प्रोक्तं सर्व-बन्ध-विमोचनम्॥  
येन वै क्रियते यस्मिन् वैष्णवी पाप-नाशिनी।  
तत्-कुलं वैष्णवं तस्य पवित्रं नात्र संशयः॥  
तस्मात् तु वैष्णवीम् इष्टिं सदा कुर्यात् तु वैष्णवः।  
कुलस्य पावनार्थाय देशस्यास्यभिवृद्धये॥  
यद्-देशे यजते सम्यग् इष्टिस् सा पाप-नाशिनी।  
दुर्भिक्ष पीडा नास्त्येव (अत्र ग्रन्थ-पातः) 

एवं पञ्चभिस् संस्कारैस् संस्कृतो मुमुक्षुस् सन् भगवति प्रपत्तिङ् कुर्यात्। प्रपत्तेस् सर्वाधिकारत्वं देश-कालाद्यनपेक्षत्वं तद् अवान्तर-भेदञ् च भरद्वाज आह भरद्वाज-संहितायां प्रथमे ऽध्याये -- 

> न जाति-भेदं न कुलं न लिङ्गं न गुण-क्रियाः।  
न देश-कालौ नावस्थां योग्यो ह्ययम् अपेक्षते॥  
ब्रह्म-क्षत्रिय-विट्छूद्राः स्त्रियश्चान्तरजास् तथा।  
सर्व एव प्रपद्येरन् सर्व-दातारम् अच्युतम्।  
एषा च त्रिविधा ज्ञेया करण-त्रय भेदतः।  
कायिकी वाचिकी चेति मानसी सा द्विधा पुनः॥  
प्रणामाङ्केन मुख्येन न्यास-लिङ्गेन केवलम्।  
गुर्वधीना हि भवति प्रपत्तिः कायिकी शुभा॥  
अविज्ञातार्थ-तत्वस्य मन्त्रम् ईरयतः परम्।  
गुर्वधीनस्य कस्यापि प्रपत्तिर् वाचिकी भवेत्॥  
न्यास-लिङ्गवताङ्गेन धियार्थज्ञस्य मन्त्रतः।  
उपासित-गुरोस् सम्यक् प्रपत्तिर् मानसी भवेत्॥  
बाल-मूक-जडान्धाश् च पङ्गवो बधिरास् तथा।  
सदाचार्येण सन्दृष्टाः प्राप्नुवन्ति पराङ् गतिम्॥  
ततश् च देव-देवेशं भोगैर् अभ्यर्चयेद्धरिम्।  
अशुद्ध-वर्जं सकलैः परिवारैस् समन्वितम्॥ 

अशुद्धं- देवतान्तरम्॥ 

[[40]]

पाद्मे उत्तर-खण्डे- 

> प्रपत्तिस् साधु विज्ञेया त्रिविधा संप्रकीर्तिता।  
तामसी राजसी चेति सात्विकीति त्रिधा स्मृता॥  
सापि त्रिधा कृता सिद्धिस् सामान्या सर्व-देहिनाम्॥ 

भरद्वाज-संहितायां चतुर्थे ऽध्याये -- 

> वर्जयेद् अन्य-देवानाम् आलयाद्युपसर्पणम्।  
तथा गौरहर्म्यादि विमानस्यावलोकनम्॥  
न च मन्त्रोपजीवी स्यान्नचाप्यर्चोपजीवनः।  
न निवेदित-भोजी स्यान् न च निन्द्य निवेदकः॥  
स एकान्त्यन्य-विमुखो हरिं सर्वेश्वरं परम्।  
यस् समाश्रयते किञ्चित् फलम् अभ्यर्थयन्नरः॥  
न्यस्ताशेष-भरः श्रीशे यस् तु दास्यैक-जीवनः।  
स एष परमैकान्ती द्वावेतौ वैष्णवौ स्मृतौ॥  
अन्ये त्ववैष्णवास् सर्वे मानुषा जिह्म-दृष्टयः।  
असतस् तान्विदुर् देवा तैस् सतां नास्ति सङ्गमः॥  
अवैष्णवात् स्व-धर्मस्थात् वैष्णवः स्खलितो ऽपि सन्।  
श्रेयान् एव हि मन्तव्यो मूलात् स न परिच्युतः॥  
प्रपन्नैश् चान्य-भजनाद् युक्तापाय समन्वितैः।  
वैष्णवो वर्जयेत् सङ्गं प्रच्यावेत ह्यवैष्णवात्॥  
दैवेषु पित्र्येषु तथा धर्मार्थेष्वितरेषु च।  
अवैष्णवं न गृह्णीयात् पात्रं दानेषु कर्हिचित्॥

तत्रैव पञ्चमे ऽध्याये -- 

> वैष्णवस्याङ्क-शय्यायां वैष्णवस्य गृहे ऽपि वा।  
देशे वा तद्विचरिते संस्थिता यान्ति सद्गतिम्॥ 

पाद्मे -- 

> नान्यं देवं नमस्कुर्यान्नान्यं देवं निरीक्षयेत्।  
नान्यं प्रासादम् आरोहेन्नान्यम् आयतनं विशेत्॥ 

भरद्वाजः -- 

> पितृ-मातृ-सुत-भ्रातृ-भार्यादि-मरणे सति।  
अश्रु-पातं प्रपन्नश् चेत् कुर्वीत पतितो भवेत्॥ 

सङ्ग्रहे -- 

> देवतान्तर सम्बन्धि घंटा भेर्यादि सम्भवम्।  
शृणुयान्नध्वनिं विष्णौ न्यस्त-स्वात्म-भरो नरः॥

अनेन मुमुक्षुर् भगवति न्यस्त-स्वात्म-भरस् सन् वरमेकान्ती भूत्वा मन्वादिभिर् उक्ते धर्मे देशे यथा-विभवं प्रासादं वा कुटिं वा कारयित्वा तत्र स्थित्वा यथा-शक्ति स्व-वर्णाश्रमोचितं कर्म भगवत्-प्रीत्यर्थं एवं निरस्त-सर्व-सांसारिक-दुःखो यावच्छरीर-पातं कुर्यादिति सिद्धम्। 

इति भरद्वाज-कुल-तिलक-वङ्गीश्वरान्वय-जातस्य श्री-सुन्दरार्य-पुत्रस्य श्री-वैकुण्ठ-नाथस्य कृतिषु प्रपन्न-धर्म-सार-समुच्चये परिभाषा नाम प्रथमः परिच्छेदः। 
श्रीमते निगमान्त-महा-देशिकाय नमः। 

[[41]]