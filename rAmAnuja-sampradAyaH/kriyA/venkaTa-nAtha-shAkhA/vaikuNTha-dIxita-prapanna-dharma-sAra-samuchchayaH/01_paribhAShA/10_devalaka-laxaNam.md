+++
title = "१० देवलक-लक्षणम्"

+++

अथ देवलक-लक्षणम्
सङ्कर्षण-संहितायाम्॥ 

> कर्म-देवलकाः केचित् कल्प-देवलकाः परे।  
शुद्ध-देवलकाः केचित् त्रिधा देवलकाः स्मृताः॥  
अर्थार्थी काल-निर्देशी यो देवं पूजयेत् सदा।  
कर्म-देवलको नाम सर्व-कर्म-बहिष्कृतः॥  
पञ्च-रात्र-विधानज्ञो दीक्षा-विरहितो ऽर्चकः।  
चतु(र्वेद्यपिकालेन) र्वेदाधिकारो ऽपि कल्प-देवलकस् स्मृतः॥  
आगमोक्त-विधानज्ञो रुद्र-काल्युपजीवकः।  
शुद्ध-देवलको नाम सर्व-कर्म-बहिष्कृतः॥ 

आश्वमेधिके देवलकत्व-प्राप्तेः काल-नियमम् आह॥ 

> देवार्चनपरो विप्रो वित्तार्थी वत्सर-त्रयम्।  
सतु देवलको नाम सर्व-कर्म-बहिष्कृतः॥ 

तथान्यत्रापि- 

> न पञ्च-रात्र-विधिवान् न वैखानस-सूत्रवान्।  
न शैव-दीक्षितो विप्रः अर्थार्थी वत्सर-त्रयम्॥  
ग्राम-देवार्चनपरस् स वै देवलकः स्मृतः॥ 

पुराणे - 

> देवार्चनपरो ह्यासीत् परार्थं वित्त-काङ्क्षया।  
चतुर्वेदधरो विप्रस् स चण्डाल-समो भवेत्॥ 

[[11]]

एवं सामान्येनोक्तस्य विषय-विभागेन रुद्राद्यर्चकस्य देवलकत्वं विष्ण्वर्चकस्य तद्रहितत्वञ् च स्पष्टम् उक्तं विष्णु-धर्मोत्तरे-- 

> चण्डिकायाश् च दुर्गाया ज्येष्ठाया भैरवस्य च।  
रुद्रस्य पूजका ये तु ते वै देवलकाः स्मृताः॥  
येन केन प्रकारेण विष्णोर् आराधनं परम्।  
तस्माद् देवलकत्वन् तु न विष्णु-विषयं क्वचित्॥ 

इति। तथा ऽत्रिश् च। 

> वैदिकेनैव विधिना सङ्ग-लोभ-विवर्जितः।  
पूजयेद् भक्तितो विष्णुं स हि देवलको न वै॥  

श्री-पाञ्च-रात्रे भगवतापि एतदुभयं विषय-भेदेन बहुधा प्रतिपादितम् अनन्ताख्य-संहितायाम् --

> दीक्षितस् सकलं कुर्याद् विष्णु-यागादि-पूजनम्।  
अदीक्षितश् चतुर्वेदी देव-स्पर्शञ् च विर्जयेत्॥ 

विष्णु-तत्वे -- 

> मद्भक्तो वैष्णवो विप्रः पञ्च-संस्कार-दीक्षितः।  
मच्छेषत्व-परिज्ञानी मम पूजा-परायणः॥  
मन्त्र-रत्नोक्त-मार्गेण महा-विश्वास-पूर्वकम्।  
आत्मार्थं वा परार्थं वा मम पूजापरस् सदा॥  
न च देवलको ज्ञेयस् स(दा)र्व-पूजां समाचरेत्॥ 

अनिरुद्ध-संहितायाम् -- 

> दीक्षितो भगवद्-भक्तस् समयाचार-तत्परः।  
गुरु-भक्ति-विशेषज्ञो न्यास-विद्या-विशारदः॥  
विष्णोर् आराधनरतस् तत्-प्रसादस्य जीवकः।  
सदा विष्णुं प्रपूज्याथ नासौ देवलको भवेत्॥ 

विष्णु-धर्मे -- 

> वैष्णवो विष्णु-सम्बन्धस् सदा विष्णुं प्रपूजयेत्।  
न भवेद् देवलकत्वन् तु वैष्णवस्य महात्मनः॥

खग-प्रश्न-संहितायाम् -- 

> दीक्षिताः पञ्च-संस्कारैः पञ्च-काल-परायणाः।  
आत्मार्थं वा परार्थं वा नित्यं हरिम् उपासते॥  
न च देवलका ज्ञेयास् सर्व-शास्त्रेषु निश्चयः॥ 

श्रीधर-संहितायाम् -- 

> वैष्णवो विष्णु-यजनं नित्यमेवं समाचरेत्।  
न च देवलको ज्ञेयस् सर्व-शास्त्रेषु निर्णयः॥

तथा हारीत-स्मृतावपी पञ्चमे ऽध्याये -- 

> महा-भागवतस् त्वेवं पूजयेत् सततं हरिम्।  
मन्त्र-रत्न-विधानेन महा-विश्वास-पूर्वकम्॥  
यो ऽर्चको वैष्णव-श्रेष्ठा न देवलक नामकः॥ 

[[12]]

पराशर-संहितायाम् -- 

> दीक्षितः पञ्च-संस्कारैर् अर्थ-पञ्चक-तत्ववित्।  
पञ्च-काल-परो नित्यं वैष्णवो मन्त्र-वित्तमः॥  
पौरुषेण विधानेन श्रीमदष्टाक्षरेण वा।  
मन्त्रद्वयेन वा कुर्यात् त्रि-कालं पूजनं हरेः॥  
शेष-शेषित्व-सम्बन्ध ज्ञान-भक्ति-समन्वितः।  
आत्मार्थं वा परार्थं वा न च देवलको भवेत्॥  
हरेर् अन्यत्र यत् क्षुद्र-देवतान्तर-पूजनम्।  
तत्-प्रसादोपजीवी च स वै देवलको भवेत्॥ 

मार्कण्डेय-संहितायाम् -- 

> देव-द्रव्यापहारार्थं दीक्षा-रहित-पूजकः।  
स वै देवलको नाम सर्व-कर्म बहिष्कृतः॥ 

सनत्कुमार-संहितायाम्। 

> परार्थं यजनं यत्र दीक्षा-संस्कार-वर्जितः।  
चतुर् वेद-धरो विप्रस् स वै देवलको भवेत्॥ 

भरद्वाज-संहितायाम् --

> दीक्षा-संस्कार-रहितो मद्बिम्बं पूजयेन्नरः।  
स वै देवलको नाम सर्व-कर्म बहिष्कृतः॥ 

जयाख्य संहितायाम्। 

> दीक्षा-विधि विहीनश् च वित्तार्थी देव-पूजकः।  
देव-कोशोपजीवी च स वै देवलको भवेत्॥ 

अनन्ताख्य-संहितायाम् -- 

> वेद वेद्यं ब्राह्मणेशं शुभ-कर्म-प्रियं हरिम्।  
यो ऽर्चको ब्राह्मण-श्रेष्ठो न देवलक-नामकः॥  
गणेशं भैरवं भीमं दुर्गादीर् उग्र-देवताः।  
यो ऽर्चको भक्तिमान् विप्रस् स वै देवलको भवेत्॥  
रुद्रान् (दुर्गां) भैरव-विघ्नेशौ भद्र-कालीञ् च मातृकाम्।  
यो ऽर्चयेद् भक्तिमान् विप्रस् सवै देवलकः स्मृतः॥ 

हारीतः -- 

> भरद्वाजानाम[[??]] ये तु विप्राश् शिव-परायणाः।  
ते च देवलका ज्ञेयास् सर्व-कर्मसु गर्हिताः।  
स्पृष्ट्वा देवलकान् विप्रान् सवासा[[??]] जलम् आविशेत्।  
वैखानसास् तु ये विप्रा हरि-पूजन तत्पराः।  
न ते देवलका ज्ञेया हरि-पादाब्ज संश्रयात्॥  
नापहृत्य हरेर् द्रव्यं ग्रामार्चन परो भवेत्।  
भक्त्या सम्पूज्य देवेशं ना सौ देवलकः स्मृतः॥  
भक्त्या यद्यर्चयेद् देवं ग्रामार्च्यं हरिम् अव्ययम्।  
प्रसाद-तीर्थ-स्वीकारान्नासौ देवलको भवेत्॥ 

[[13]]

अनन्ताख्य-संहितायाम् -- 

> भक्त्या योह्यर्चयेद् देवं ग्रामार्चां हरिम् अव्ययम्।  
प्रासाद-तीर्थ-सेवी च नासौ देवलको भवेत्॥ 

इत्यादिभिः। 
