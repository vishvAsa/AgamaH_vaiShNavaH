+++
title = "०६ संविभागः"

+++
## तीर्थम्
…  
सङ्ग्रहे --

> साल-ग्राम-शिला--शङ्खं  
चक्रञ् च तुलसी-दलम्।  
पुरुष-सूक्तादयो मन्त्राः  
पञ्चभिस् तीर्थम् **उच्यते**॥

…

## विष्वक्सेन-निर्माल्यम्
विष्वक्सेन-निवेदितम् अन्नं  
तत्-परिवारेभ्यो दत्वा  
जले प्रक्षिपेद्,  
अथवा तद्-गणानुचरो भूत्वा स्वयम् एव भुञ्जीत।  
विष्वक्सेनस्याचार्य-परम्परा-भूमित्वाद् आचार्य-प्रसादत्वेन स्वीकार्यम्। +++(5)+++

…  
विष्णु-रहस्ये --

> विष्वक्सेनस्य तुर्यांशं  
> दत्त्वा ऽम्भसि **विनिक्षिपेत्**॥

…  
तथा वङ्गीश्वरः --

> भुक्तोज्झितैश् च देवेन  
गन्ध-पुष्पाम्बरादिभिः।  
**अर्चयेत्** स-परिवारं  
स्व-मन्त्रेण चमू-पतिम्॥  
तेन **भुक्तोज्झितं** सर्वं  
हविस्-स्रक्-चन्दनादिकम्।  
देव-भुक्तोज्झिता चापि  
पवित्रं पाप-नाशनम्॥  
> 
> **न** कस्मैचित् **प्रयच्छेत्**  
तद्-अपात्राय विशेषतः।  
अ-पात्रे **ददतं** मूढं  
तद्-भूतानि **शपन्ति** हि॥  
> 
> ततस् तद्-भूत-तृप्त्य्-अर्थं  
विशुद्धे ऽम्भसि **निक्षिपेत्**।  
तद्-गणानुचरो **भूत्वा**  
**भुञ्जीत** स्वयम् अप्य् अदः॥  
तद्-आश्रितानां भूतानां  
पाताल-तल-**वासिनाम्**।  
स्वेन **भुक्तोज्झितं** सर्वं  
**दत्तं** तेन महात्मना॥

## अपात्रे न
शाण्डिल्यः --

> अन्नम् अम्बूनि वस्त्राणि  
पात्राणि स्रक्-फलादिकम्।  
इष्ट-मिष्टावशिष्टं वा  
**प्रदद्यात्** पञ्च-कालिने॥  
सर्व-पाप-**प्रशमनं**  
सर्व-दुःख-**निवारणम्**।  
भगवद्-भुक्तम् अन्नाद्यम्  
अयोग्येभ्यो **न योजयेत्**॥  
अयोग्य-**योजनाद्** एव  
योग्ये चाप्य् **अवियोजनात्**।  
भगवद्-भक्ति-युक्तोपि  
प्रायश्चित्ती भवेन् नरः॥

ईश्वर-संहितायाम् --

> **रक्षणीयम्** अ-भक्तेभ्यस्  
तद्-अन्नं विष्णु-याजकैः।  
**प्रायश्चित्ती** भवेद् दाता  
अपात्रे **प्रतिपादनात्**॥

वङ्गीश्वरः --

>  **नैव देयम्** अपात्रेभ्यः  
कदाचिद् अपि किञ्चन।  
**प्रायश्चित्ती भवेद्** दाता  
अपात्रे **प्रतिपादनात्**॥  
भगवन्-मन्त्र-दृक्-पूतम्  
अपात्रेभ्यो ददाति यः।  
सिद्धो ऽपि याति **पातित्यम्**  
**आरुरुक्षुस्** तु किं पुनः॥  
दाता प्रतिगृहीता च  
नरकं **व्रजतो** ध्रुवम्॥

[[224]]

शाण्डिल्यः --

>  ब्राह्मणं क्षत्रियं वैश्यं  
शूद्रं स्त्रियम् अथेतरम्।  
**पूजयेत्** तान् यथा-योग्यं  
भगवद्-भक्ति-भावितान्॥  
अ-कृत्रिमा भगवति  
**प्रीतिर्** यस्मिन् **प्रदृश्यते**।
>
> भक्तेषु **वाच्य** एवायं  
बाह्य-लिङ्ग-**धरो** ऽपि वा॥  
वैष्णवो ऽहं **प्रदेहीति**  
याचितो येन केन वा।  
**नावमन्येत** तं विद्वान्  
**तर्पयेद्** अन्यथा ऽपि च॥
>
> अविज्ञाता अनर्हाश् च  
**मान्या** ये गृहमेधिनः।  
देवानिवेदितैर् द्रव्यैस्  
**तर्पयेत्** तद्-असन्निधौ॥
>
> भुक्तं भगवता यद् यद्  
भुक्त-शेषम् अथापि वा।  
हुत-शेषं तथोच्छिष्टं  
भक्ति-हीने **न योजयेत्**॥  
अवश्यं भोजनीयानाम्  
अ-भागवत-वेदिनाम्।
लौकिकाग्निषु पक्वेन  
कार्यम् अन्नेन **तर्पणम्**॥

सच्-चरित्र-रक्षायाम् --

> नैव भोक्तव्यम् अन्नाद्यम्  
अवैष्णव-निवेदितम्।  
**नावैष्णवाय दातव्यं**  
स्वयं विष्णोर् निवेदितम्॥

…  
## पञ्च-महा-यज्ञ-चोदनम्
अथ संविभाग उच्यते; दक्षः -- 

> पञ्चमे तु तथा भागे  
**संविभागो** यथार्हतः।  
पितृ-देव-मनुष्याणां  
कीटानाञ् **चोपदिश्यते**॥  

दर्पणे --

> **प्रक्रम्य** पर्वण्य् अथ वैश्व-देवं  
**कुर्याद्** ग्रहस्थो ह्य् अनिशं दिवा वा।  
शुद्ध्य्-अर्थम् अन्नस्य तथा ऽऽत्मनश्  
च **नाश्नन्** प्रवासे तु फलादिभिर् वा॥  
औपासने वा पचने ऽथवा ऽग्नौ  
घृताक्तम् अन्नं **जुहुयात्** करेण।  
स्वकीय-शाखोदित-मन्त्र-सङ्घैर्  
बलिञ् च **हुत्वा** ऽथ विहायसाञ् च॥  

व्यासः --

> सायं प्रातर् वैश्व-देवः  
**कर्तव्यो** बलि-कर्म च।  
अनश्नाता ऽपि **कर्तव्यम्**  
अन्यथा किल्बिषी भवेत्॥  

नृ-सिंह-पुराणे -- 

> वैश्व-देवेन ये हीना  
आतिथ्येन बहिष्कृताः।  
सर्वे ते वृषला **ज्ञेयाः**  
**प्राप्त**-वेदा अपि द्विजाः॥ 

[[227]]

व्यासः -- 

> पञ्च सूना गृहस्थस्य  
**वर्तन्ते** ऽहर् अहस् सदा।  
खण्डनी पेषणी चुल्ली  
उद-कुम्भ उपस्करः॥  
एताभिर् **वाहयेद्** विप्रो  
**बध्यते** वै मुहुर् मुहुः।  
एतासां पावनार्थन् तु  
पञ्च-यज्ञाः प्रकीर्तिताः॥  

खण्डनी - क्रकचोलूखलादि,  
पेषणी - दृषदादि,  
चुल्ली - पाक-स्थानं,  
उद-कुम्भः - उदधानं,  
उपस्करः - शूर्पादि।  
एवं पावनार्थत्व-मात्रं न भवति,  
किन्त्व् अकरणे प्रत्यवाय-स्मृतेः;  
आश्वमेधिके -- 

> पञ्च-यज्ञान् परित्यज्य  
यो भुङ्क्ते हि द्विजाधमः।  
स भवेद् विड्-वराहश् च  
श्वान-योनिषु **जायते**॥  

व्यासः -- 

> पयो-मूल-फलैर् वा ऽपि  
पञ्च-यज्ञान् **समाचरेत्**।  
**अ-कृत्वा** पञ्च-यज्ञांस् तु  
**भुक्त्वा** चान्द्रायणं चरेत्॥  

पाद्मे उत्तर-खण्डे -- 

> श्रुति-स्मृत्य्-उदितं कर्म  
**नाचरेद्** यदि वैष्णवः।  
स पाषण्डत्वम् आपन्नो  
रौरवे नरके **वसेत्**॥  

व्यासः -- 

> अकृत्वा वैश्व-देवन् तु  
यो **भुङ्क्ते** ऽनापदि द्विजः।  
स मूढो नरकं **याति**  
काल-सूत्रम् अवाक्-शिराः॥

रत्नाकरे --

> सायं प्रातश् च **कुर्वीत**  
वैश्व-देवं यथा-विधि।  
महतः पञ्च-यज्ञांस् तु  
दिवैवेत्य् **आह** गौतमः॥

व्यासः --

> नैवेद्यार्थं पृथग् भाण्डे  
पत्नी **स्नात्वा पचेद्** गृहे।   
वैश्व-देवार्थम् अन्यस्मिन्  
व्यञ्जनानि पृथक् पृथक्॥  
एकस्मिन् वा **पचेद्** भाण्डे  
पूर्वं विष्णु-निवेदनम्।  
वैश्व-देवम् ततश् शिष्टाद्  
व्यासस्य वचनं यथा॥  

इदं वैश्व-देवं कर्म व्यजनाकारम् एवाग्नि-समीपे शिष्टैर् अनुष्ठीयते॥  

कात्यायनः -- 

> पक्वाभावे प्रवासे तु  
तण्डुलान् ओषधीं तु वा।  
पयो--दधि--घृतं वा ऽपि  
कन्द--मूल--फलानि वा॥  

**जुहुयाद्** इति शेषः। रत्नाकरे --  

> अलाभे येन केनापि  
फल-शाकोदकादिभिः।  
अथवा मन्त्रतः **कुर्याद्**  
**भवेन् नावैश्वदेविकः** ॥

[[228]]

अनेनैवाभिप्रायेण शाण्डिल्यः -- 

> लवणं चोदकं हित्वा  
कर्मण्यं यद् **उदाहृतम्**।  
तत्-सर्वं **जुहुयाद्** अग्नौ  
तिल--पुष्प--फलादिकम्॥  
**आवाह्यग्नौ** जगन्-नाथं  
मनसा ऽभ्यर्च्य शक्तितः।  
**जुहुयात्** काष्ठ--पुष्पान्न--  
घृत--क्षीर--तिलादिकम्॥


तथा ऽऽपस्तम्बः - "देवेभ्यस् स्वाहा-कार आकाष्ठाद्" इति।+++(5)+++  
अत्र नियमम् आह कात्यायनः -- 

> पयो-दधि-घृतैः **कुर्याद्**  
वैश्व-देवं स्रुवेण तु।  
हस्तेनान्नादिभिः **कुर्याद्**  
अद्भिर् अञ्जलिना जले॥  

अनेन क्षार-लवणोदक-व्यतिरिक्तं सर्वं  
वैश्व-देव-कर्मण्य् अग्नाव् एव **जुहुयात्**,  
जलं तु जल एव,+++(5)+++  
क्षार-लवण-मिश्रं तु उत्तरोष्ण-भस्मनीति-व्यवस्था।  
तथा बोधायनः -- 

> अङ्गारान् भस्म-मिश्रांस् तु  
**निरस्योत्तरतः** पृथक्।  
**जुहुयाद्** वैश्व-देवं तु  
यदि क्षारादि-मिश्रितम्॥  

यमः -- 

> स्नातको ब्रह्म-चारी च  
पृथक्-**पाकी भवेद्** यदि।  
वैश्व-देवं **प्रकुर्वीत**  
स्त्री-बालौ **कारयेद्** यथा॥  
ब्रह्म-चारी गृही वा ऽपि  
विधुरो विधवा अपि।  
होमाग्र--दान-रहिता  
**न भोक्तव्यं** कदाचन॥ 

इदं वैश्व-देवादिकं शूद्रेणापि तन्त्रतः कर्तव्यम्। तथा याज्ञवल्क्यः -- 

> भार्या-रतिश् शुचिर् भृत्य-  
भर्ता श्राद्ध-क्रिया-परः।  
नमस्-कारेण मन्त्रेण  
पञ्च-यज्ञान् **न हापयेत्**॥  

"स शूद्र" इत्य् अनुवर्तते;  


मुख्य-कल्पानन्तरं मनुष्य-यज्ञं **प्रकृत्योक्तम्**। 

> हन्त-कारम् अथाग्रं वा  
भिक्षां वा शक्तितो द्विजः।  
**दद्याद्** अतिथये नित्यं  
**बुध्येत** परमेश्वरम्॥

शातातपः -- 

> ग्रास-मात्रं भवेद् भिक्षा  
> त्व् अग्रं ग्रास-चतुष्टयम्॥  

विज्ञानेश्वरे --

> ग्रास-मात्रा भवेद् भिक्षा  
पुष्कलं तच्-चतुर्-गुणम्।  
हन्त-कारं चतुर्भिस् स्याद्  
अग्रं तत्-त्रि-गुणं भवेत्॥

[[229]]

## वैश्वदेव-प्रयोगः

भार्यादिः पाक-कृज् जनः  
वैश्व-देवार्थं स्थापितम् अन्न-भागं सूप-व्यञ्जन-सहितम् आदाय  
"भूतम्" इत्य् उक्त्वा यजमानाय दद्यात्, "तत् सुभूतग्ं सा विराट् तन्माक्षायी"ति प्रत्युक्ते ऽअग्नाव् अधिश्रित्य प्रोक्ष्य वाम-भागे निधाय पञ्चधा विभज्य "वैश्व-देवं करिष्य" इति सङ्कल्प्य परिषिच्य "अग्नये स्वाहे"त्य् आदिभिष् षड्भिः अक्षार-लवणं घृतादि-मिश्रम् अन्नं हुत्वा उदीचीनम् उष्णं भस्मापोह्य तत्र सूपादिकं सर्वं व्यञ्जनम् आदाय "हविष्यं स्वाहे"ति सकृद् धुत्वा परिषिच्याङ्गुल्यग्राणि यथा-भूमिं न स्पृशन्ति तथा बलि-हरणञ् च सूप-व्यञ्जन-मिश्रैर् बदरी-फल-मात्रैर् अन्नादिभिः "धर्माय स्वाहे"त्यादिभिर् र्मन्त्रैः कुर्यात्। अनन्तरम् अग्रं दत्त्वा "देवेभ्य स्वाहे"त्यादिभिः पञ्च-महा-यज्ञान् कृत्वा तच्-छेषेणैव भोजनं कार्यम्, अहुत-शेष-भोजने प्रत्यवाय-स्मृतेः; अत्र शाण्डिल्यः -- 

> विशेष-वस्तु सम्पाद्यं हृद्यं पुष्पोदनादिकम्।  
अनिष्ट्वा च तथा ऽदत्त्वा तम् अग्नौ नर-सूकरः॥  
चक्राकारम् अथाष्टारं कुर्याद् अग्नि-समीपतः।  
बदरी-फल-मात्रन् तु घृत-क्षीरान्न-मिश्रितम्॥

पितृ-यज्ञं प्रकृत्याह शाण्डिल्यः -- 

> दद्यात् पितॄन् समुद्दिश्य भगवज्-ज्ञान-योगिने।  
चत्वारो बहवो द्वौ वा सम्यक् ज्ञान्य् एक एव वा॥  
पूज्यो नित्यं प्रयत्नेन पित्रर्थं भोज्य-सम्पदा॥ 

रत्नाकरे -- 

> नामन्त्रणं न होमञ् च नाह्वानं न विसर्जनम्।  
न पिण्ड-दानं न सुरो+++(→सुरार्थ-भोजनम्)+++ नित्ये कुर्याद् विचक्षणः॥ 

न सुरः - पित्रर्थम् एव भोजयेत्, न देवार्थम् इत्य् अर्थः। 

व्यासः -- 

> विप्राभावे तु पिण्डं वा दद्याद् दक्षिणतो ऽपि च।  
कुक्कुटाण्डक-मात्रं तु पिण्डम् इत्य् अभिधीयते॥  
अङ्गुष्ठ-पर्व-मात्रं स्याद् अवदानम् इतिस्थि थितिः॥ 

भृगुः -- 

> यत् फलं सोमयागेन प्राप्नोति धनवान् द्विजः।  
सम्यक् पञ्च-महा-यज्ञैर् दरिद्रस् तद् अवाप्नुयात्॥

[[230]]

विधुरं प्रकृत्यात्रिः

> साग्निकः पितृ-यज्ञं तं बलि-कर्म समाचरेत्।  
अनग्निर्हुत-शेषं तु बलिं काक-बलिं हरेत्॥ 
पुरुष-यज्ञाद् ऋते नान्यस् त्व् अनग्नेस् तु महा-मखे॥

तु शब्दाभ्यां देवादि-यज्ञ-चतुष्टयं व्यावर्तते, स्वाध्यायन् त्व् अविस्मृत्य्-अयर्थं केवलं नित्यम् अधीयीत, "न ब्रह्म-यज्ञं कुर्याद्" इति च विशिष्यते। 

> पञ्च-क्लप्ता महा-यज्ञाः प्रत्य् अहं गृहमेधिनाम्  

इति पराशरेण पञ्च महा-यज्ञानां गृहमेधि-विशिष्टत्व-स्मरणात्; मनुष्येभ्यो ऽन्न-दानम् इति न विरोधः। वसिष्ठः -- 

> अनग्निकस् तु यो विप्रस् सो ऽन्नं व्याहृतिभिस् स्वयम्।  
हुत्वा शकल-होमं च शिष्टं काक-बलिं हरेत्॥  

विष्णुश् च -- 

> अन्नं व्याहृतिभिर् हुत्वा हुत्वा मन्त्रैश् च शाकलैः।  
प्रजा-पतेर् हविर् हुत्वा पूरयेन् नाधिकं ततः॥  

त्रिभिर् व्याहृतिभिर् अन्नाहुतिर् हुत्वा “प्रजा-पतये स्वाहे”ति च, ततो "जीव-कृतस्यै न स" इत्य् आद्यैश् शकल-होमञ् च हुत्वा होमं समापयेत्; ततो ऽधिकम् अनग्नेः किञ्चिन् नास्तीत्य् अर्थः।

व्यासः -- 

> ततश् शनैश् शनैर् दद्यात् बलिं काक-शुनां तथा।  
कृत्वैतद्-बलि-कर्मैवम् अतिथिं पूज्यम् आशयेत्॥  
भिक्षां च भिक्षवे दद्याद् विधिवद्-ब्रह्म-चारिणे।  
यतिश् च ब्रह्म-चारी च पक्वान्न-स्वामिनाव् उभौ॥  
तयोर् अन्नम् अदत्वा तु भुक्त्वा चान्द्रायणं चरेत्॥  

शङ्खः -- 

> गो-दोह-मात्रम् अङ्कणे ऽतिथिं प्रतीक्षमाण आसीत्॥

पुराणे --

> नाडिकायाश् चतुर्-भागं गो-दोहं ब्रुवते बुधाः॥  

## यति-भिक्षा

पराशरः -- 

> दद्याच् च भिक्षा-त्रितयं परिव्राड्-ब्रह्म-चारिणम्।  
इच्छया वा बुधो दद्याद् विभवे सत्य् अवारितम्॥  
यतेर् हस्ते जलं दद्याद् भैक्षं दद्यात् पुनर् जलम्।
तद्-भैक्षं मेरुणा तुल्यं तज् जलं सागरोपम्॥

[[231]]

रत्नाकरे --

> यतिर् यस्य गृहे भुङ्क्ते तत्र भुङ्क्ते हरिस् स्वयम्।  
हरिर् यस्य गृहे भुङ्क्ते तत्र भुङ्क्ते जगत्-त्रयम्॥  

सङ्ग्रहे --

> पञ्चाहं सप्त-रात्रं वा यस्मिन् भिक्षा न लभ्यते।  
तद्-गृहं वर्जयेद् दुष्टं चण्डाल-गृहवद् यतिः॥  

यति-धर्म-समुच्चये -- 

> सुवर्ण-रूप्य-पात्रैर् वा ताम्र-कांस्यायसेषु च।  
भिक्षां दत्वा न धर्मो ऽस्ति गृहीत्वा नरकं व्रजेत्॥  

इदं यति-विषयम्, ब्रह्म-चारिणे न दोषः। पराशरः -- 

> वैश्व-देव-कृतं पापं भिक्षुर् एको व्यपोहति।  
न भिक्षुणा कृतं पापं वैश्व-देवो व्यपोहति॥  

ततश् च वैश्वदेवात् प्राग् एव भिक्षौ समागते भिक्षैव देया, वैश्व-देवाकरणे न दोष इति भावः। एतद् एक-भाण्ड ऐक्व-विषयम् ; पृथक् पाके तु  वैश्व-देवः कर्तव्यः। 

### तत्-काले यति-वन्दन-निषेधः

> भिक्षा-काले च केनापि नमस्कारः कृतो यदि।  
तद् अन्नन् तु परित्याज्यं भुक्त्वा चान्द्रायणं चरेत्। 

मनुः --

> प्रेषितस्य दरिद्रस्य कुटुम्बात् प्रच्युतस्य च।  
अध्वानं वा प्रपन्नस्य भिक्षाचर्या विधीयते॥  

तद् एवम् 

> यतये काञ्चनं दत्त्वा तण्डुलं ब्रह्म-चारिणे।  
पक्वान्नन् तु गृहस्थाय दाता दुर्गाणि गच्छति॥  

इत्य् उक्त-दोषो नास्तीति भावः। चन्द्रिकायाम् --

> माधू-करीं य आदाय ब्राह्मणेभ्यः प्रयच्छति।  
दाता तु नरकं याति भोक्ता भुञ्जीत किल्बिषम्॥  

> अतो नान्यार्थं भिक्षेत ब्रह्म-चारी यतिर् वा नाधिकम् आहरेद् 

इत्य् अभिप्रायः। यमः --

> आहार-मात्राद् अधिकं न कश्चित् भैक्षम् आहरेत्।
युज्यते स्तेय-दोषेण कामतो ऽधिकम् आहरन्॥  
तस्मान् नोपहरेद् भैक्षम् अतिरिक्तं यतिर् व्रति॥  

"कामत" इत्य् उक्तेर् अकामतो न दोषः।

[[232]]

रत्नाकरे -- 

> हस्त-दत्ता तु या भिक्षा लवण-व्यञ्जनानि च।  
भोक्ता ऽप्य् अशुचितां याति दाता स्वर्गं न गच्छति॥  
हस्त-दत्तानि तु स्नेहाल् लवण-व्यञ्जनानि च।  
दातारं नोपतिष्ठन्ति भोक्ता भुञ्जीत किल्बिषम्॥  
तस्माद् अन्तर् हितं चान्नं पर्णेनाथ तृणेन वा।  
प्रदद्यान् न तु हस्तेन नास्तिके (न स[[??]] हस्ते तु) (न कदाचन॥  

अतो भोक्तृभ्यः पर्णाद्य-अन्तरितम् एव
देयम् न तु केवलेन हस्तेन। 

> हस्ते ददाति यस् स्नेहं लवण-व्यञ्जनादिकम्।  
दाता तु नरकं याति भोक्ता भुञ्जीत किल्बिषम्॥

दर्व्या क्वचिन् निषेधम् आह यमः -- 

> दर्व्या देयं श्रितान्नं च समस्त-व्यञ्जनानि च।  
तैल-पक्वम् अपक्वञ् च न तु दर्व्या कदाचन॥ 

पराशरः -- 

> आयसे न तु पात्रेण यद् अन्नम् उपनीयते।  
शुनोच्छिष्टम् असौ भुङ्क्ते दाता च नरकं व्रजेत्॥  
अयः पात्रम् अयोग्यं स्यात् स्नानाचमन-कर्मसु।  
तत्र स्थितं घन-रसं नोपयोज्यं द्विजातिभिः॥ 

## अतिथि-पूजनम्

पराशरः -- 

> इष्टो वा यदि वा द्वेष्यो  
मूर्खः पण्डित एव वा।  
सम्प्राप्तो वैश्वदेवान्ते  
सो ऽतिथिः स्वर्ग-**सङ्क्रमः**॥  
चोरश् चैवाथ चण्डालश्  
शत्रुर् वा पितृ-घातुकः।  
देश-काले तु **सम्प्राप्तस्**  
सो ऽतिथिस् स्वर्ग-**सङ्क्रमः**॥+++(5)+++ 

"द्विषन्तं नैव भोजयेद्”  
इति वचनम् अ-देश-काले स्वयं प्रार्थना-विषयम्। +++(4)+++  

आश्वमेधिके -- 

> दूराध्व-गं श्रान्तम् **अनुव्रजन्ति**  
देवाश् च सर्वे पितरो ऽग्नयश् च।  
तस्मिन् द्विते+++(=??)+++ **पूजिते पूजितास्** स्युर्  
**दिते**+++(=खण्डिते)+++ निराशा अपि ते **प्रयान्ति**॥ 

दिते - खण्डिते, 

> अतिथिर् यस्य भग्नाशो  
गृहात् प्रतिनिवर्तते।  
**न** तस्मै **दुष्कृतं दत्त्वा**  
पुण्यम् **अदाय गच्छति**॥ 

हारीतः -- 

> शूद्रो वा प्रतिलोमो वा  
यदि श्रान्तः क्षुधा ऽऽतुरः।  
**भोजयेत्** तं प्रयत्नेन  
गृहम् **अभ्यागतो** यदि॥  
>
> पाषण्डः पतितो वा ऽपि  
क्षुधार्तो गृहम् **आगतः**।  
**नैव दद्यात्** स्व-पक्वान्नम्  
आमम् एव **प्रदापयेत्**॥ +++(5)+++

[[233]]

मनुः -- 

> न पृच्छेद् गोत्र-चरणौ  
न स्वाध्यायं न च श्रुतम्।  
चित्ते **विभावयेत्** तत्र  
देवो ऽयं **समुपस्थित**ः॥  
अभ्यागतो ज्ञात-पूर्वो,  
ऽज्ञातो ऽतिथिर् **उच्यते**॥

मनुः -- 

> पाषण्डिनो विकर्मस्थान् बैडाल-प्रतिकान् शठान्।  
हैतुकान् बक-वृत्तिंश् च वाङ्मात्रेणापि नार्चयेत्॥  

बृहस्पतिः --

> नष्ट-शौचे व्रत-भ्रष्टे विप्रे वेद-विवर्जिते।  
दीयमानं रुदत्य् अन्नं किं मया दुष्कृतं कृतम्॥  
वेद-विद्या-व्रत-स्नाते श्रोत्रिये गृहम् आगते।  
क्रीडन्त्य् ओषधयः सर्वाः यास्यामः परमां गतिम्॥

मनुः --

> न भोजनार्थं स्वे विप्रः कुल-गोत्रे निवेदयेत्।  
भोजनार्थं हि ते शंसन् वान्ताशीत्य् उच्यते बुधैः॥

रत्नाकरे -- 

> द्वाव् इमौ पुरुषौ लोके स्वर्गस्योपरि तिष्ठतः।  
अन्न-प्रदाता दुर्भिक्षे सुभिक्षे हेम-वस्त्र-दः।

## वैकुण्ठ-होमः

महा-भागवतोत्तमस् तु वैकुण्ठ-होमञ् च कुर्यात्।  
तत्-प्रकारस् तु पाद्मे उत्तर-खण्डे अष्ट-पञ्चाशे ऽध्याये -- 

> प्रीत्य्-अर्थं वासुदेवस्य  
कर्म-ज्ञानादिकं नरः।  
स विप्रः परमैकान्ती  
महा-भागवतोत्तमः॥  
हरेर् नैवेद्य-शेषेण  
**जुहुयाद्** वह्नि-मण्डले।  
प्रत्य्-ऋचं पुरुष-सूक्तेन  
श्री-सूक्तं मङ्गलाह्वयम्॥  
**होतव्यम्** आज्य-सम्मिश्र--  
हविषा वैदिकानले।  
मन्त्रेण मन्त्र-रत्नेन  
**जुहुयाद्** भक्ति-संयुतः॥  
अष्टोत्तर-शतं वा ऽपि  
अष्टा-विंशतिर् एव वा।  
यज्ञ-रूपं महा-विष्णुं  
**ध्यायन्** वै जुहुयाद् धविः॥  
शुद्ध-जाम्बूनद-निभं  
शङ्ख--चक्र--गधा-**धरम्**।  
समस्त-वेद-वेदाङ्ग-  
साङ्गोपाङ्ग-**युतं** प्रभुम्॥  
देव्या श्रिया समासीनं  
**ध्यात्वा** होमं समाचरेत्।  

[[234]]

> एकैकाम् आहुतिं पश्चान्  
नामभिर् **जुहुयाद्** धविः॥  
नित्यान् मुक्तान् समुद्दिश्य  
महा-भागवतोत्तमः।  
भू-नीला-विमलाद्याश् च  
शक्तयः प्रथमं क्रमात्॥  
अनन्त-विहगेन्द्रादि-  
देवतास् तद्-अनन्तरम्।  
वासुदेवादयः पश्चात्  
तथा सत्यादि+++(=शक्त्यादि??)+++-देवताः॥  
**होतव्याः** क्रमशस् तस्मिन्  
**सम्पूज्याश्** च विशेषतः।  
एतद्-वैकुण्ठ-होमन् तु  
महा-भागवतोत्तमः। 
नित्यार्चन-विधौ नित्यं  
**कुर्वीत** सुसमाहितः॥  
बलिञ् च सर्व-भूतानां  
दिक्षु **दद्याद्** अतन्द्रितः॥  
गृहार्चने गृह-द्वारे  
पञ्च-यज्ञ-विधानतः॥  
**दत्त्वा** बलिं विधानेन  
पश्चाद् **आचमनं चरेत्**॥

### क्रमः
याज्ञवल्क्यः --

> बालस् सुवासिनी वृद्धा  
गर्भिण्य्-आतुर-कन्यका।  
**सम्भोज्या** ऽतिथि-भृत्याश् च,  
दम्पत्योश् शेष-भोजनम्॥  

सुवासिनी - परिणीता पितृ-गेहे स्थिता दुहिता, 

> **विघसाशी** भवेन् नित्यं  
नित्यं चामृत-**भोजनः**। 
विघसं भुक्त-**शिष्टं स्याद्**  
यज्ञ-**शिष्टं** तथा ऽमृतम्॥ 

गीतायाम् --

> यज्ञ-शिष्टाशिनस् सन्तो  
**मुच्यन्ते** सर्व-किल्बिषैः।  
**भुञ्जते** ते त्व् अघं पापा  
ये **पचन्त्य्** आत्म-कारणात्॥  

श्रुतिः --

> केवलाघो भवति केवलादी॥  
[[TODO: परिष्कार्यम्]]

पराशरः -- 

> षष्टिर् वर्ष-सहस्राणि  
विष्णोर् आराधनात् फलम्।  
सकृद् वैष्णव-पूजायाः  
कलां नार्हति षोडशीम्॥  

शाण्डिल्यः -- 

> गृहे भागवतं प्राप्तम्  
अज्ञानाद् यो ऽवमन्यते।  
नष्ट-श्रीको भवेत् सद्यः  
क्षीणायुः पुण्य-संक्षयः॥  

उशन-स्मृतौ --

> यत्र भागवतानान् तु पादोदक-निषेवणम्।  
पावनं सर्व-भूतानां सोम-पानवद् आचरेत्॥  

भारते -- 

> वैष्णवानान् तु यो मर्त्यः पिबेत् पादोदकं सदा।  
क्षय-रोगादि--कुष्ठान्तं सर्वे नश्यन्ति भारत॥ 

पराशरः -- 

> तिस्रः कोट्य्-अर्ध-कोटी च तीर्थानि भुवन-त्रये।  
वैष्णवाङ्घ्रि-जलात् पुण्यं कोटि-भागेन नो समम्॥  

[[235]]

विष्वक्सेन-संहितायाम् --

> मण्डलं पुरतः कृत्वा तद् ऊर्ध्वे त्व् आसनं न्यसेत्।  
तस्योपरि न्यसेत् पात्रं तच् च पुष्पैः समर्चयेत्॥  
आगतं वैष्णवं साक्षाद् विष्णुम् इत्य् एव चिन्तयेत्।  
प्रणिपत्य यथा-न्याय्यं प्रार्थयेच् छ्री-पद-द्वयम्॥  
तत्-कृपा--दत्त-चरणौ मूर्ध्नि फाले दृशोर् हृदि।  
विन्यस्य भक्ति-पूर्वन् तु क्षालयेद् गन्ध-वारिणा॥  
प्रथमं दक्षिणं पादं ततो वामं यथा-विधि।  
धौत-वस्त्रेण संशोध्य पूर्ववत् स्वाङ्गके न्यसेत्॥  
तांम्बूलाद्य्-उपहारांश् च निधाय पुरतो नमेत्।  
तद्-अनुज्ञां पुरस्कृत्य त्रिस् तीर्थं तत् पिबेत् सुधीः॥  
रुक्मे च रजते चैव ताम्रे चैव च मृण्-मये।  
न कांस्ये क्षालयेत् पादौ कदाचिद् अपि वै नरः॥  
वस्त्रञ् च द्वि-गुणी कृत्य पाणौ पाणिञ् च विन्यसेत्।  
तत्र तीर्थं प्रतिष्ठाप्य त्रिः पिबेद् बिन्दु-वर्जनम्॥  
परमाणु-समं तीर्थं यावत् तु पतितं भुवि।  
तावद् वर्ष-सहस्राणि नरकेषु निमज्जति॥  
अर्चां तं पूजयेद् भक्त्या स्वर्ण--वस्त्रादि--भूषणैः।  
फलैश् च विविधैः भक्क्ष्यैस् ताम्बूलैश् च समाहितः॥  
तत्-तीर्थं प्राशयेद् भक्त्या पुत्र--दार--सुहृज्-जनैः।
