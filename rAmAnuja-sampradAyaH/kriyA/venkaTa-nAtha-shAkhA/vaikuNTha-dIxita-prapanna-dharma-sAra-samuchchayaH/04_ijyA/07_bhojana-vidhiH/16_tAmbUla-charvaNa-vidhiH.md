+++
title = "१६ ताम्बूल-चर्वण-विधिः"

+++

> **भुक्त्वा** तु सुखम् **आसीनस्**  
ताम्बूलं **भक्षयेद्** द्विजः।  
**निवेदितं** भगवतः  
परिशुद्धं यथा-विधि॥  

सङ्ग्रहे -- 

> **भुक्त्वा** तु सुखम् आसीनस्  
ताम्बूलेनास्य-**शोधनम्**।  
सु-पूगञ् च सु-पत्रञ् च  
सुधया च **समन्वितम्**॥  
**प्रदद्याद्** द्विज-देवेभ्यस्  
ताम्बूलं **चार्पयेद्** बुधः।  
एक-पूगं सुखारोग्यं  
द्वि-पूगं निष्फलं भवेत्॥  
अतिश्रेष्ठं त्रि-पूगन् तु  
अधिकं **नैव दुष्यति**।  
>
> पर्ण-मूले **भवेद्** व्याधिः  
पर्णाग्रे पाप-**सम्भवः**॥  
चूर्ण-पर्णं **हरत्य्** आयुस्  
सिरा बुद्धि-**विनाशिनी**।  
**अखण्डितञ्** च क्रमुकं  
पर्णम् **अक्षालितं** तथा॥  
**अशोधितं** तथा चूर्णं  
भक्षयन् सर्व-दोष-**भाक्**।  
**अनिधाय** मुखे पर्णं  
पूगं **खादति** यो नरः॥  
सप्त--जन्म--दरिद्रस् स्यान्  
नरकेषु **निमज्जति**॥ 

## निषेधः
गौतमः -- 

> अमा-श्राद्धादि-काले तु  
यस् ताम्बूलन् तु **खादयेत्**।  
तस्य दोष-विशुद्ध्य्-अर्थं  
**जपेद्** अष्टोत्तरं बुधः॥  
अन्यथा दोषम् **आप्नोति**  
विष्ठाशी जायते भुवि॥ 

हेमाद्रौ -- 

> अमायां श्राद्ध-दिवसे  
तीर्थ-यात्रासु सर्वदा।  
क्षायाशौचे बन्धु-मृतौ  
पक्ष-द्वय-हरेर् दिने॥  
**अश्नीयान्** मार्ग-मध्ये च  
सन्ध्ययोर् उभयोर् अपि।  
देवालये सभा-स्थाने  
तथा **कर्मणि भाषणे**॥  
दुःखायिते बहु-जने  
तथैवोत्पात-दर्शने।  
राज-भङ्ग--प्रजा-क्षोभ--  
गुरु--देवार्चनेषु च॥  
व्रताचरण-काले तु  
पुराण-श्रवणे तथा।  
ताम्बूलं **भक्षयेद्** यस् तु  
विष्ठा-समम् इदन् नृप॥ 

इति। 
