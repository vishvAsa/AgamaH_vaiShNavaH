+++
title = "१० भोजन-काले"

+++
## पान-भाषणादि
शङ्खः -- 

> पीतावशेषितं **पीत्वा**  
पानीयं ब्राह्मणः क्वचित्।  
त्रि-रात्रन् तु व्रतं **कुर्याद्**  
वाम-हस्तेन वा पुनः॥  

परिहारम् आह व्यासः -- 

> पात्र-**शिष्टन्** तु यत् तोयं  
**पाने पादावनेजने**।  
भूमौ तद्-अम्बु **निस्राव्य**  
शिष्टं तत्-पानम् अर्हति॥ 

अत्रिः -- 

> आस्येन न **पिबेत्** तोयं  
तिष्ठन् नाञ्जलिना पिबेत्।  
वाम-हस्तेन शय्यायां  
तथैवान्य-करेण वा॥  
तोयं पाणि-नख-**स्पृष्टं**  
ब्राह्मणो **न पिबेत्** क्वचित्।  
सुरा-पानेन तत् तुल्यं  
मनुस् स्वायम्भुवो **ऽब्रवीत्**॥  
वाम-हस्तेन यो **भुङ्क्ते**  
यो ऽपः **पिबति** वा द्विजः।  
सुरा-पानेन तत् तुल्यम्  
इत्य् एवं मनुर् **अब्रवीत्**॥ 

अत्र वाम-हस्तेन भुक्त्यादि-निषेधो दक्षिण-हस्तस्य शक्यत्वे। +++(5)+++

[[245]] 

रत्नाकरे -- 

> भुञ्जानो दक्षिणं बाहुं  
**न संयुञ्ज्यात्** कदाचन।  
**उद्धृत्य** वाम-हस्तेन  
तृषार्थस् सलिलं **पिबेत्**॥

अतो वाम-हस्तेन पान-निषेधो भोजन-कालाद् अन्यत्र।  
यमः -- 

> **न** हस्तेन **पिबेत्** तोयं  
**न पिबन् शयनं** चरेत्।  
पीत्वा ऽवशिष्टं चषके  
पुनस् तन् **न पिबेज्** जलम्॥  
>
> शाकाद्यं **नोत्सृजेत्** स्थाल्यां  
पाणिना वा ऽपि **भुञ्जताम्**।  
>
> स्नानाचमन-पानार्थम्  
अर्हणाद्य्-अर्थम् अम्बु यत्॥  
उपयुक्तं भगवता  
**पानीयं** तत् **प्रकल्पयेत्**।  
>
> अङ्केनारोपयेत् पादं  
पाणिना **नाक्रमेद्** भुवम्॥  
आङ्गं वा **न स्पृशेत्** पद्भ्यां  
पादं पादान्तरेण च।  
अन्नस्य वा निषेदार्थम्  
उपदंशस्य वा पुनः॥  
धर्मार्थां **विसृजेद्** वाचं  
नासद् वाचं कदाचन॥

अतो भोजने वाग्-विसर्जनानुज्ञानाद्  
अवश्य-कर्तव्यार्थे **भाषणम्** एव **कर्तव्यम्**। 

## केशादि-दुष्टान्ने

हेमाद्रौ -- 

> अन्ने वा पक्व-शाके वा  
केश-मात्रे **व्यवस्थीते**।  
कबले वा ऽपि राजेन्द्र  
कबलं तं **परित्यजेत्**॥  
>
> गण्डूषम् एकं **कुर्यात्** तु  
शेषान्नं **प्रोक्षयेज्** जलैः।  
मृदं भस्म +++(वा)+++ **क्षिपेत्** तत्र  
पश्चाद् **भुक्त्वा** न दोष-भाक्॥

मृदं वा भस्म वेत्य् अर्थः। 

## स-शब्दता-निषेधः 

अत्रिः -- 

> शब्देनापः पयः **पीत्वा**  
शब्देन घृत-पायसम्।  
शब्देनापोशनं **कृत्वा**  
सुरा-पान-समं भवेत्॥ 

पैठीनसिः -- 

> **न कुर्यात् क्रन्दनं शब्दं**  
**क्रोधम्** अन्यत्र **चिन्तनम्**।  
शिशूनां **भर्त्सनञ्** चापि  
श्व--चण्डालादि-**दर्शनम्**॥  
अशुचीनां तथा मध्ये  
**प्रेक्षताम्** अप्य् **अनश्नताम्**॥ 

हारीतः -- 

> शब्देनापोऽशनं **पीत्वा**  
शब्देन दधि-पायसे।  
शब्देनान्यं रसं क्षीरं  
**पीत्वैव पतितो** भवेत्॥ 

[[246]] 

वसिष्ठः -- 

> शब्देनापोऽशनं **पीत्वा**  
शब्देन दधि-पायसे।  
शब्देनापः पयस् तक्रं  
सुरा-**पान**-समं स्मृतम्॥ 

## प्रकाश-दर्शनादि
व्यासः -- 

> न भिन्न-भाजने ऽश्नीयान्  
> न भूम्यां न च पाणिषु।   
> नान्धकारे न चाकाशे  
> न च देवालयादिषु॥ 

आकाशे - हर्म्यादौ। स्मृत्यन्तरे -- 

> चण्डालं पतितं श्वानम्  
उदक्यां सूतिकां तथा।  
**दृष्ट्वा** भुक्त्य्-अन्तरे **स्नात्वा**  
"मानस् तोके"त्य् ऋचं जपेत्॥  

संवर्तश् च -- 

> उदक्याम् अथ चण्डालं  
ग्राम-सूकर--कुक्कुटौ।  
भुक्त्य्-अन्तरे **समीक्ष्यैतान्**  
**जपेत् पूर्वोदिताम्** ऋचम्॥ 

ऋक् -- मानस्तोके, 

> होमे दाने च यागे च  
यद् एभिर् **अवलोकितम्**।  
दैवे कर्मणि पित्र्ये च  
तत् सर्वं **परिवर्जयेत्**॥  
रजस्वला-दृष्टम् अन्नं  
**भुक्त्वा वमनम्** इष्यते।  
चण्डाल-दृष्टम् अन्नञ् च  
सूतिका-दृष्टम् एव च॥

एतेन स्वस्य शूद्राद्य्-अ-दर्शने ऽपि तैर् दृष्टं त्याज्यम् इति।

> चण्डालं पतितं प्रेतं  
श्व-शूद्रादीन् रजस्वलाम्।  
एतान् निरीक्ष्य **भुञ्जन्** हि  
**वमित्वोपवसेत्** त्र्य्-अहम्॥ 

आश्वमेधिके -- 

> **उत्थाय** च पुनः **स्पृष्टं**  
पाद-**स्पृष्टञ्** च **लङ्घितम्**।  
केश--कीटादि-**संसृष्टं**  
**मुख्यम्**+++(=मुख-निस्सृतम्)+++ आज्य-**विवर्जितम्**॥  
अन्नं तद् राक्षसं **विद्यात्**  
तस्माद् यत्नेन **वर्जयेत्**।  
राक्षसोच्छिष्ट-भुग् विप्रस्  
सप्त-पूर्वान् परान् अपि॥  
रौरवे नरके घोरे  
स पितॄन् **पातयिष्यति**॥ 

मुख्यं - मुख-निस्सृतम्, 

## श्लेष्म
…
व्यासः --

> श्लेष्म-शिङ्घाणिकोत्सर्गो  
> नान्न-काले प्रशस्यते।  
> बलि-मङ्गल-जप्यादौ  
> न होमे न महा-जने॥
…

## उच्चिष्टम्, पङ्क्तिः
स्मृत्य्-अर्थ-सारे -- 

> उच्छिष्ट-स्पर्शने ज्ञात्वा  
तत् पात्रं **परिहृत्य** च।  
अस्पृष्ट्वा पाणिना पात्रं  
भूमिं **समनुलिप्य** च॥  
अन्नं पात्रे **निधायैव**  
तद् अन्नं **परिवेष्टयेत्**।  
**परिषिच्य** ततः पश्चाद्  
**भोजयेच्** च न दोष-कृत्॥

> एक-पङ्क्तिषु भुञ्जानो  
ब्राह्मणो ब्राह्मणं स्पृशेत्।  
तद् अन्नम् **अत्यजन् भुक्त्वा**  
गायत्र्य्-अष्ट-शतं जपेत्॥  
भुञ्जानेषु च विप्रेषु  
यो ऽग्रे पात्रं **विमुञ्चति**।  
स चोरस् स च पापिष्ठो  
ब्रह्म-घ्नश् च स उच्यते॥ +++(4)+++  
अप्य् एक-पङ्क्त्यां **नाश्नीयाद्**  
ब्राह्मणस् स्व-जनैर् अपि।  
को हि जानाति किं तस्य  
प्रच्छन्नं पातकं **भवेत्**॥ +++(5)+++

पराशरः -- 

> एक-पङ्क्त्य्-उपविष्टानां  
दुष्कृतं यद् दुरात्मनाम्।  
सर्वेषां तत् समानं स्याद्  
यदि पङ्क्तिर् **न भिद्यते**॥  
अग्निना भस्मना चैव  
स्तम्भेन सलिलेन वा।  
दर्भादिना च मार्गेण  
पङ्क्ति-भेदो विधीयते॥  
द्वारेण निम्न-भूम्या वा  
षड्भिः पङ्क्तिर् **विभिद्यते**॥ 

इति पाठान्तरम्। 

सङ्ग्रहे -- 

> एक-पङ्क्तिषु भुञ्जाना  
उच्छिष्टं **स्पृशतो** यदि।  
द्वौ विप्रौ **विसृजेद्** अन्नं  
**भुक्त्वा** चान्द्रायणं चरेत्॥ 

अत्रायं विवेकः -  
मिथस् स्पर्शे "तद्-अन्नम् अत्यजन्न्"  इत्य् उक्तं दृष्टव्यम्,  
भुक्ति-पात्रोच्छिष्ट-स्पर्शने तु "द्वौ विप्रौ विसृजेद् अन्नम्" इत्य् उक्तं ग्राह्यम्। 

पराशरः -- 

> एक-पङ्क्त्य् उपविष्टानां  
विप्राणां सह भोजने।  
यद्य् एको ऽपि **त्यजेत्** पात्रं  
शेषम् अन्नं न भोजयेत्॥  
मोहाद् **भुञ्जीत** चेद् विप्रः  
पङ्क्त्याम् उच्छिष्ट-भोजनम्।  
**प्रायश्-चित्तं चरेद्** विप्रः  
कृच्छ्रं सान्तपनं स्मृतम्॥

[[248]]

> एक-पङ्क्त्य्-उपविष्टेषु  
विषमं यः **प्रयच्छति**।  
यश् **चैवाश्नाति** विषमं  
**कुर्याद्** ब्रह्म-हणो व्रतम्॥ 

एतच् चिराभ्यास-विषयम्। 

> पङ्क्ति-भेदी पृथक्-पाकी  
नित्यं ब्राह्मण-निन्दकः।  
आदेशी वेद-विक्रीता  
पञ्चैते ब्रह्म-**घातकाः**॥ 

> यम् इच्छेन् नरकं नेतुं  
सपुत्र-पशु-भान्धवम्।  
तं देवेष्व् **अधिपं कुर्याद्**  
गोषु च ब्राह्मणेषु च॥ +++(4)+++

व्यासः -- 

> भार्या--भृतक--शिष्येभ्य  
उच्छिष्टं **शेषयेद्** बुधः।  
भोजनन् तु न निश्शेषं  
कुर्यात् प्राज्ञः कदाचन॥  
अन्यत्र दधि--सक्त्व्--आज्य--  
पलल-क्षीर--मध्व्--अपाम्॥ +++(4)+++

आपस्तम्बः -- 

> पितुर् ज्येष्ठस्य च भ्रातुर् उच्छिष्टं **भोक्तव्यं**  
> धर्म-विप्रतिपत्ताव् **अभोज्यम्**

इति। 

अत्रिः -- 

> क्षीरं लवण-**सम्मिश्रम्**,  
उच्छिष्टे घृत-**सेचनम्**।  
रजस्वला-मुखास्वादस्  
सुरा-पान-समं त्रयम्॥ +++(4)+++

### स्त्री-अपाङ्क्तेयादि-पङ्क्ति-भोजने प्रायश्चित्तम्
…

व्यासः --

> माता वा भगिनी वा ऽथ  
भार्या वा ऽन्याश् च योषितः।  
**न** ताभिस् सह **भोक्तव्यं**  
**भुक्त्वा** चान्द्रयणं चरेत्॥

यत् त्व् अङ्गिरो-वचनम्

> **गृहिण्या** सह यो **ऽश्नीयाद्**  
उच्छिष्टं वा कदाचन।  
तत्र दोषं **न मन्यन्ते**  
सर्व एव मनीषिणः॥

इदं पत्न्या सह भोजनं विवाह-विषयम्  
आपद्-विषयं वेति  
विज्ञानेश्वरेण व्याख्यातम्।

> अपाङ्क्तेयस्य यः कश्चित्  
पङ्क्तौ **भुङ्क्ते** द्विजोत्तमः।  
अहोरात्रोपोषितस् सन्  
पञ्च-गव्येन **शुद्ध्यति**॥  
पक्षे वा यदि वा मासि  
यस्य **नाश्नन्ति** देवताः।  
**भुक्त्वा** दुरात्मनस् तस्य  
द्विजश् चान्द्रायणं चरेत्॥

"पक्षे नाश्नाती"ति स्थाली-पाकाभाव उक्तः  
"मासेनाश्नाती"ति दर्श-शाद्धाभाव उक्तः  
अतस् तद् द्वयम् अवश्यं कर्तव्यम्,

> तद्-अकरणे तद्-अन्न-भोजने चान्द्रायणं कार्यम्

इत्य् अर्थः।  
एवं दुरन्नादि-प्रायश्चित्तं तत्र तत्र स्मृतिषु द्रष्टव्यम्,  
ग्रन्थ-विस्तर-भयाद् अत्र न लिख्यते।

[[255]]
## वस्त्रम्
…

गालवः --

> नीली-वस्त्रञ् च तच्-चिह्नं  
**धृत्वा** कर्म करोति यः।  
स विप्रस् तु **न कर्मार्हस्**  
तत्-कर्म विफलं भवेत्॥  
एकत्र दिवसे **भुक्त्वा**  
धृत्वा नीलीमयं पटम्।  
**कुर्याद्** देह-विशुद्ध्य्-अर्थं  
यावकं मुनि-चोदितम्॥  
अभ्यासे तु पराकं स्याद्  
वत्सरे चान्द्रम् उच्यते॥

## क्रमः
…
और्वः --

> **अश्नीयात्** तन्-मयो भूत्वा  
पूर्वन् तु मधुरं रसम्।  
लवणाम्लौ तथा मध्ये  
कटु-तिक्तादिकांस् ततः॥
>
> प्राग्-द्रवं पुरुषो **ऽश्नीयान्**  
मध्ये तु **कठिनाशनः**।  
अन्ते पुनर् द्रवाभ्याशी  
आरोग्येन **न मुञ्चति**॥
