+++
title = "१२ गर्हितान्नानि"

+++
…
## शूद्रादि-शिष्टान्न-निषेधः

रत्नाकरे --

> शूद्र-**भुक्तावशिष्टन्** तु  
नाद्याद् भाण्ड-स्थितं क्वचित्।  
पात्रान्तरे निधायास्माद्  
**दद्यान् निरवशेषतः**॥

पाक-भाण्डात् पात्रान्तरे **निधाय**  
तत आदाय सव्यञ्जनोदनादिकं शूद्रोदक्यादिभ्यः **प्रदेयम्**,  
एवं सति भाण्ड-स्थं **भोज्यम्** इत्य् अर्थः।

[[247]]

भरद्वाजः --

> तैल-यन्त्रेषु यन्त्रादेश्  
शब्दो यावत् **प्रवर्तते**।  
तावत् कालं **न भोक्तव्यं**  
(शूद्रान्त्य-पतितस्य च) मुसलोलूखलस्य च॥ +++(4)+++

एतेषां नादा यावत् तावत् कालम् अभोजनम्।

## दीर्घ-सत्र-भोजन-निषेधः
…

देवलः -- 

> वर्ष-द्वयं वा वर्षं वा  
यो वा को वा जनाधिप। 
सङ्कल्प्य **भोजयेद्** विद्वान्  
तद् दीर्घं सत्रम् **उच्यते**॥  
विप्रस् तत्र **न भुञ्जीयात्**  
पूर्ववद् दुष्ट-सङ्गमात्।  
महद् दोषम् **अवाप्नोति**  
नरकं वा **ऽधि गच्छति**॥  
दीर्घ-सत्रे **न भुञ्जीयाद्**  
एकस्मिन् दिवसे नृप।  
महद् दोषम् **अवाप्नोति**  
तत्र नाना जनागमः॥  
कर्तारं स्व-**कृतं** पुण्यं  
संवत्सरम् **उपार्जितम्**।  
सद्यः **प्रविश्य** तत् सर्वम्  
अन्न-मात्र-परिग्रहात्॥
**प्रायश्चित्ती** भवेत् तस्माद्  
अन्यथा दोष-कार्य् असौ॥ 

मास-संवत्सरादिकम् आलोच्य  
पूर्व-प्रायश्चित्तवत् सर्वं कुर्यात्। 

## शूद्र-सत्र-भोजने प्रायश्चित्तम्

देवलः -- 

> शूद्र-सत्रे न भुञ्जीयात्  
प्राणैः कण्ठ-गतैर् अपि।  
**इच्छन्** विप्रो महा-लोकं  
दुस्-सङ्गाद् वा महद्-भयात्॥  
महान्तं नरकं **गत्वा**  
वायसत्वम् **अवाप्नुयात्**॥  
पक्षे मासे ऋताव् अब्दे  
भोजने च यथा-क्रमम्।  
यावकं तप्त-कृच्छ्रञ् च  
प्रजापत्यम् अथैन्दवम्॥  
क्रमशश् शुद्धिम् **आप्नोति**  
कृत्वा पापाद्य् अनुक्रमात्॥ 

## वैश्य-शूद्र-गृहेषु आम-पाक-निषेधः

जाबालिः -- 

> वैश्य-शूद्र-गृहे राजन्  
**गृहीत्वा** ऽऽमं द्विजाधमः।  
तत्रैव **पक्त्वा** तद्-द्रव्यं  
**भुञ्जीयाद्** अविचारयन्॥  
स-महान्तं गिरिं गत्वा  
तत्रैव **वपनञ् चरेत्**।  
तेन **शुद्धिम्** अवाप्नोति  
**नान्यथा गतिर्** अस्ति हि॥ 

## क्रीतान्न-भोजने प्रायश्चित्तम्

हेमाद्रौ -- 

> विप्रः कण्ठ-गत-प्राणः  
क्रीतान्नं यदि **भुञ्जते**।  
ग्रामे वा नगरे तीर्थे  
महा-देवालये ऽपि वा॥  
स **गत्वा** नरकं घोरं  
नाना योनिषु **जायते**।  
तस्मात् तस्य विशुद्ध्य्-अर्थं  
**प्रायश्-चित्तम् उदीरितम्**॥  
त्रि-रात्रं **भोजने कायं**  
पक्षे **तप्तं** निरन्तरम्।  
**महा-तप्तन्** तु मासे च  
वत्सरे **चान्द्रम्** उच्यते॥  
अतः परं शूद्र-तुल्यो  
विद्वान् अपि स दोष-भाक्। 

विप्र-स्त्रीणाम् एतद् अर्धम्,  
यति-ब्रह्मचारी-विधवानां तद् द्वै-गुण्यम्,  
महा-क्षेत्रम् इति जन-सादृश्यात्। 

[[251]]

क्रीतान्न-भोजने विशेषम् आह जाबालिः -- 

> विप्रस् त्वैतन्-महा-क्षेत्रं  
महा-तीर्थं जनावृतम्।  
क्रीताऽन्नं जन-सादृश्याद्  
इति **जग्ध्वा** सकृद् यदि॥  
केशानां वपनं **कृत्वा**  
तप्त-कृच्छ्रं समाचरेत्॥ 

इति क्रीतान्न-भोजन-प्रायश्चित्तम्। 

## सङ्घान्न-भोजने प्रायश्चित्तम्
गौतमः -- 

> सङ्घी-भूय-द्विजास् सर्वे  
मार्गे तीर्थागमे ऽपि वा।  
स्व-द्रव्य-**मेलनं कृत्वा**  
**पक्त्वा भुक्त्वैक-देशतः**॥  
ते सर्वे नरकं **यान्ति**  
शूद्र-तुल्या न संशयः।  
तेषाम् इदं मुनि-प्रोक्तं  
प्रायश्चित्तं **विशुद्धि-दम्**॥  
एक-रात्रे पञ्च-गव्यं  
द्वि-रात्रे यावकञ् चरेत्।  
प्राजापत्यं त्रि-रात्रे च  
पक्षे चान्द्रायणं स्मृतम्॥  
मासे तु शूद्र-तुल्यास् स्युः  
स्त्रीणाम् अर्धं मनीषिभिः॥ 

## चौल-सीमन्ताद्य्-अन्न-भोजने प्रायश्चित्तम्

हेमाद्रौ -- 

> चौल-कर्मणि सीमन्ते  
पुंसवे यो ऽन्य गोत्र-जः।  
मुहूर्ताद् ऊर्ध्व-**भुक् पापी**  
सुरा-पानम् **अवाप्नुयात्**॥  
प्रायश्चित्तं द्विजैः प्रोक्तं  
दुष्टान्ना दिवि भोजने।  
सु-मुहूर्तात् परं तप्तं  
तत्-पूर्वं वेद-मातरम्॥  
**जप्त्वा शुद्धिम्** अवाप्नोति  
सहस्रं विधि-पूर्वकम्।  
स्त्रीणाम् अर्धं यतीनाञ् च  
व्रतिनां चान्द्रम् उच्यते॥  
चौल-कर्मणि पूर्वत्र  
परत्र च समं विदुः॥ 

## व्रात्य-कुष्ठ्य्-अन्न-भोजने प्रायश्चित्तम्

देवलः -- 

> व्रात्यान्नं यदि कुष्ठ्य्-अन्नं  
भुङ्क्ते विप्रः क्षुधातुरः।  
कबले कबले चान्द्रं  
**कृत्वा शुद्धिम्** अवाप्नुयात्॥ 

## ताम्र-पात्र-स्थित-गव्यादि-निषेधः

यमः -- 

> ताम्र-पात्र-स्थितं गव्यं  
नारिकेलोदकं तथा।  
लवणाक्तं पयश् चैव  
मध्य-गन्धं तथैव च॥  
**पीत्वा** द्विजश् चरेच् चान्द्रं  
प्राजापत्यम् अकामतः॥ 

[[252]]


## पर-निवेदितम् 

हेमाद्रौ -- 

> शम्भोर् निवेदितं भक्तं  
तत्-तीर्थं शाकम् एव वा।  
विप्रः कदा **न भुञ्जीयाद्**  
भुक्त्वा **तप्तं समाचरेत्**॥ 

## अप-पात्रान्तरम्
शातातपः -- 

> यो हि हित्वा विवाहाग्निं  
गृह-स्थ इति **मन्यते**।  
अन्नं तस्य **न भोक्तव्यं**  
वृथा पाको हि स **स्मृतः**॥ 

रत्नाकरे -- 

> अवीर-स्त्री--स्वर्णकार-स्त्री--  
जित-ग्राम-याजिनाम्।  
शस्त्र-विक्रय-कर्मकार-  
तन्तुवायाश्व-वृत्तिनाम्॥

अवीर-स्त्री- स्वतन्त्र-व्यभिचारिणी, पति-पुत्र-रहितेत्य् अन्ये। कर्मकारः - तक्षा, एषाम् अन्नं न भोक्तव्यम्। 

## परपाकः
स्मृति-दीपिकायाम् -- 

> किल्बिषं हि मनुष्याणाम्  
अन्नम् **आश्रित्य तिष्ठति**।  
यो हि यस्यान्नम् **अश्नाति**  
स **तस्याश्नाति** किल्बिषम्॥  
स्व-पाके वर्तमाने तु  
पर-पाकं **निषेवते**।  
स श्वत्वं सूकरत्वञ् च  
गर्दभत्वञ् च **गच्छति**॥  
गृह-**स्थ-पतनं** ह्य् एतत्  
पर-पाकोपजीवनम्॥ +++(4)+++

इति यमादि-वचनं नित्य-विषयम्। 

[[253]] 

> पर-पाक-रुचिर् न स्याद्  
> अनिन्द्यामन्त्रणाद् ऋते।  

इति याज्ञवल्क्य-स्मृतेः;  
अतश् शिष्टान्नं **भोज्यम्** एव। 

### ब्रह्म-विद्-अन्नम्
तथा व्यासः -- 

> सद्-आचारस्य विप्रस्य  
तथा वेदान्त-वेदिनः।  
**भुक्त्वान्नं** मुच्यते पापात्  
पावनं नात्र संशयः॥

माघ-माहात्म्ये श्री-कण्ठ--दूत-संवादे -- 

> **प्रार्थयेद्** वैष्णवस्यान्नं  
प्रयत्नेन विचक्षणः।  
सर्व-पाप--**विशुध्य्**-अर्थं  
तद्-अभावे जलं **पिबेत्**॥  
विष्णु-दासस्य दासा ये  
वैष्णवान्न-भुजश् च ये।  
ते ऽपि क्रतु-भुजां वैश्य  
**गतिं यान्ति** निराकुलाः॥  +++(4)+++

### श्राद्धे शिष्टान्नम्
किञ् च "भुञ्जीत पितृ-सेवितम्" इत्य् अस्य एकोद्दिष्ट-विषये निषेधो दृश्यते, 

> एकोद्दिष्टे तु यच् छिष्टं  
गृहे पर्युषितञ् च यत्।  
दम्पत्योर् भुक्त-शिष्टञ् च  
**न भुञ्जीत** कदाचन॥  

इति विज्ञानेश्वरेण एकोद्दिष्ट-शेषस्यैवा भोज्यत्व-प्रतिपादनात्; आपस्तम्बेन 

> तद्-गुणायोच्छिष्टं प्रयच्छेत्,  
> न वा तद्-गुणायोच्छिष्टं दद्युर्

इति च श्राद्ध-विशेषे ऽपि  
निमन्त्रित-विसदृश-गुणेभ्य एव पितृ--शेष--दान--निषेधाद्  
“इष्टैस् सह भुज्यताम्” इतीष्टानाञ् च शिष्टान्न-भोजनाभ्यनुज्ञानाच् च 

> एकोद्दिष्टे तु यद् भोक्तुर्  
अभोज्यं शिष्टम् ओदनम्।  
चन्द्र-सूर्योपरागे च  
शिष्टम् अन्नञ् च **वर्जयेत्**॥ 

इति विशेष-निषेधाच् च,  
पार्वणेषु पितृ-शेषम् अपि भोज्यम् एव। 

जाबालिः -- 

> श्वशुरस्य गुरोर् वा ऽपि  
मातुलस्य महात्मनः।  
ज्येष्ठ-भ्रातुश् च पुत्रस्य  
ब्रह्म-निष्ठस्य ज्ञानिनः।  
एतेषां श्राद्ध-शिष्टान्नं  
भुक्त्वा दोषो न विद्यते॥ 

इति, 

> स्व-गोत्राणां स्व-कुल्यानां  
ज्ञातीनाञ् च न दोषभाक्॥

इति च हेमाद्रौ लिखितत्त्वाच् च  
पार्वणेष्व् अन्येषाम् अपि पितृ-शेषं भोज्यम् एवेति सिद्धम्। 


[[254]]

## यत्यन्नादि-निषेधः

रत्नाकरे --

> यत्य्-अन्नं यति-पात्र-स्थं  
यतिना **प्रेरितञ्** च यत्।  
अन्न-त्रयं **न भोक्तव्यं**  
**भुक्त्वा** चान्द्रायणं चरेत्॥  

यतिर् द्रव्याण्य् अर्जयित्वा  
समाराधनादिकं करोति तद्-यत्य्-अन्नं,  
यतिर् भिक्षाम् अटित्वा  
भोजनोपरि यच् छेषयति तद्-यति-पात्र-स्थम्।


