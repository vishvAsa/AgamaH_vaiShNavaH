+++
title = "०४ पञ्च-महा-यज्ञादि-चोदनम्"

+++
अथ संविभाग उच्यते; दक्षः -- 

> पञ्चमे तु तथा भागे  
**संविभागो** यथार्हतः।  
पितृ-देव-मनुष्याणां  
कीटानाञ् **चोपदिश्यते**॥  

दर्पणे --

> **प्रक्रम्य** पर्वण्य् अथ वैश्व-देवं  
**कुर्याद्** ग्रहस्थो ह्य् अनिशं दिवा वा।  
शुद्ध्य्-अर्थम् अन्नस्य तथा ऽऽत्मनश्  
च **नाश्नन्** प्रवासे तु फलादिभिर् वा॥  
औपासने वा पचने ऽथवा ऽग्नौ  
घृताक्तम् अन्नं **जुहुयात्** करेण।  
स्वकीय-शाखोदित-मन्त्र-सङ्घैर्  
बलिञ् च **हुत्वा** ऽथ विहायसाञ् च॥  

व्यासः --

> सायं प्रातर् वैश्व-देवः  
**कर्तव्यो** बलि-कर्म च।  
अनश्नाता ऽपि **कर्तव्यम्**  
अन्यथा किल्बिषी भवेत्॥  

नृ-सिंह-पुराणे -- 

> वैश्व-देवेन ये हीना  
आतिथ्येन बहिष्कृताः।  
सर्वे ते वृषला **ज्ञेयाः**  
**प्राप्त**-वेदा अपि द्विजाः॥ 

[[227]]

व्यासः -- 

> पञ्च सूना गृहस्थस्य  
**वर्तन्ते** ऽहर् अहस् सदा।  
खण्डनी पेषणी चुल्ली  
उद-कुम्भ उपस्करः॥  
एताभिर् **वाहयेद्** विप्रो  
**बध्यते** वै मुहुर् मुहुः।  
एतासां पावनार्थन् तु  
पञ्च-यज्ञाः प्रकीर्तिताः॥  

खण्डनी - क्रकचोलूखलादि,  
पेषणी - दृषदादि,  
चुल्ली - पाक-स्थानं,  
उद-कुम्भः - उदधानं,  
उपस्करः - शूर्पादि।  
एवं पावनार्थत्व-मात्रं न भवति,  
किन्त्व् अकरणे प्रत्यवाय-स्मृतेः;  
आश्वमेधिके -- 

> पञ्च-यज्ञान् परित्यज्य  
यो भुङ्क्ते हि द्विजाधमः।  
स भवेद् विड्-वराहश् च  
श्वान-योनिषु **जायते**॥  

…

भृगुः --

> यत् फलं सोम-यागेन  
**प्राप्नोति** धनवान् द्विजः।  
सम्यक् पञ्च-महा-यज्ञैर्  
दरिद्रस् तद् **अवाप्नुयात्**॥

…


पाद्मे उत्तर-खण्डे -- 

> श्रुति-स्मृत्य्-उदितं कर्म  
**नाचरेद्** यदि वैष्णवः।  
स पाषण्डत्वम् आपन्नो  
रौरवे नरके **वसेत्**॥  

व्यासः -- 

> अकृत्वा वैश्व-देवन् तु  
यो **भुङ्क्ते** ऽनापदि द्विजः।  
स मूढो नरकं **याति**  
काल-सूत्रम् अवाक्-शिराः॥

रत्नाकरे --

> सायं प्रातश् च **कुर्वीत**  
वैश्व-देवं यथा-विधि।  
महतः पञ्च-यज्ञांस् तु  
दिवैवेत्य् **आह** गौतमः॥

व्यासः --

> नैवेद्यार्थं पृथग् भाण्डे  
पत्नी **स्नात्वा पचेद्** गृहे।   
वैश्व-देवार्थम् अन्यस्मिन्  
व्यञ्जनानि पृथक् पृथक्॥  
एकस्मिन् वा **पचेद्** भाण्डे  
पूर्वं विष्णु-निवेदनम्।  
वैश्व-देवम् ततश् शिष्टाद्  
व्यासस्य वचनं यथा॥  

इदं वैश्व-देवं कर्म व्यजनाकारम् एवाग्नि-समीपे शिष्टैर् अनुष्ठीयते॥  

## अनुकल्पः
…

व्यासः --

> पयो-मूल-फलैर् वा ऽपि  
पञ्च-यज्ञान् **समाचरेत्**।  
**अ-कृत्वा** पञ्च-यज्ञांस् तु  
**भुक्त्वा** चान्द्रायणं चरेत्॥

…

कात्यायनः -- 

> पक्वाभावे प्रवासे तु  
तण्डुलान् ओषधीं तु वा।  
पयो--दधि--घृतं वा ऽपि  
कन्द--मूल--फलानि वा॥  

**जुहुयाद्** इति शेषः। रत्नाकरे --  

> अलाभे येन केनापि  
फल-शाकोदकादिभिः।  
अथवा मन्त्रतः **कुर्याद्**  
**भवेन् नावैश्वदेविकः** ॥

[[228]]

अनेनैवाभिप्रायेण शाण्डिल्यः -- 

> लवणं चोदकं हित्वा  
कर्मण्यं यद् **उदाहृतम्**।  
तत्-सर्वं **जुहुयाद्** अग्नौ  
तिल--पुष्प--फलादिकम्॥  
**आवाह्यग्नौ** जगन्-नाथं  
मनसा ऽभ्यर्च्य शक्तितः।  
**जुहुयात्** काष्ठ--पुष्पान्न--  
घृत--क्षीर--तिलादिकम्॥


तथा ऽऽपस्तम्बः - "देवेभ्यस् स्वाहा-कार आकाष्ठाद्" इति।+++(5)+++  

## नियमः
अत्र नियमम् आह कात्यायनः -- 

> पयो-दधि-घृतैः **कुर्याद्**  
वैश्व-देवं स्रुवेण तु।  
हस्तेनान्नादिभिः **कुर्याद्**  
अद्भिर् अञ्जलिना जले॥  

अनेन क्षार-लवणोदक-व्यतिरिक्तं सर्वं  
वैश्व-देव-कर्मण्य् अग्नाव् एव **जुहुयात्**,  
जलं तु जल एव,+++(5)+++  
क्षार-लवण-मिश्रं तु उत्तरोष्ण-भस्मनीति-व्यवस्था।  
तथा बोधायनः -- 

> अङ्गारान् भस्म-मिश्रांस् तु  
**निरस्योत्तरतः** पृथक्।  
**जुहुयाद्** वैश्व-देवं तु  
यदि क्षारादि-मिश्रितम्॥  

## सर्वैः कार्यम्
यमः -- 

> स्नातको ब्रह्म-चारी च  
पृथक्-**पाकी भवेद्** यदि।  
वैश्व-देवं **प्रकुर्वीत**  
स्त्री-बालौ **कारयेद्** यथा॥  
ब्रह्म-चारी गृही वा ऽपि  
विधुरो विधवा अपि।  
होमाग्र--दान-रहिता  
**न भोक्तव्यं** कदाचन॥ 

इदं वैश्व-देवादिकं शूद्रेणापि तन्त्रतः कर्तव्यम्। तथा याज्ञवल्क्यः -- 

> भार्या-रतिश् शुचिर् भृत्य-  
भर्ता श्राद्ध-क्रिया-परः।  
नमस्-कारेण मन्त्रेण  
पञ्च-यज्ञान् **न हापयेत्**॥  

"स शूद्र" इत्य् अनुवर्तते;  

## मनुष्य-यज्ञ-विवृतिः
मुख्य-कल्पानन्तरं मनुष्य-यज्ञं **प्रकृत्योक्तम्**। 

> हन्त-कारम् अथाग्रं वा  
भिक्षां वा शक्तितो द्विजः।  
**दद्याद्** अतिथये नित्यं  
**बुध्येत** परमेश्वरम्॥

शातातपः -- 

> ग्रास-मात्रं भवेद् भिक्षा  
> त्व् अग्रं ग्रास-चतुष्टयम्॥  

विज्ञानेश्वरे --

> ग्रास-मात्रा भवेद् भिक्षा  
पुष्कलं तच्-चतुर्-गुणम्।  
हन्त-कारं चतुर्भिस् स्याद्  
अग्रं तत्-त्रि-गुणं भवेत्॥

[[229]]
