+++
title = "०७ भोजन-विधिः"

+++

## निवेदितान्न-निवेदनम्
…  
शाण्डिल्यः --

> प्रापणं भगवद्-भुक्तं  
**लब्ध्वा** भागवतेन तत्।  
पुनर् **इष्ट्वैव भोक्तव्यं**  
दानं तस्य **न चेष्यते**॥


इदं मानसिकाभिप्रायम्; तथा तेनैवोक्तम् -


> मूर्त्य्-अन्तरेण **सम्भुक्तम्**  
अयत्नेन **समागतम्**।  
स्व-मन्त्र-मूर्त्यै **सञ्चिन्त्य**  
मनसा तत् **समर्पयेद्**॥

इति। किञ्च -

> अनर्पितं स्व-भगवते  
स्वाराध्याय स्व-मन्त्रतः।  
यद् **भुक्त्वा कुरुते** कर्म  
तद् द्रव्यं यस्य तस्य तत्॥  
कर्मण मनसा वाचा  
यथा-कालं यथा-बलम्।  
स्वाराध्याय **निवेद्यैव**  
सर्वं **भुञ्जीत** बुद्धिमान्॥

इति च।

## आचमनम्
आपस्तम्बः --

> भोक्ष्यमाणस् तु प्रयतो ऽपि द्विर् आचामेत्।  

स्मृत्य्-अन्तरे --

> यस् तु भोजन-शालायां  
भोक्तु-काम **उपस्पृशेत्**।  
आसन-स्थो न चान्यत्र  
स विप्रः पङ्क्ति-दूषकः॥  
भोक्तु-कामो यदा विप्र  
**आचान्तो** ह्य् आसने **स्थितः**।  
**अभिवादं** करोत्य् अस्य  
पुनर् **आचमनं चरेत्**॥  

## कालः
मनुः -- 

> सायं प्रातर् द्वि-जातीनाम्  
**अशनं** श्रुति-चोदितम्।  
**नान्तरा** भोजनं कुर्याद्  
अग्नि-होत्र-समो विधिः॥

[[236]]

## स्थानम्
अखण्डादर्शे --

> **उपलिप्य** सम-स्थाने  
शुचौ श्लक्ष्णासनान्विते।  
चतुरश्रं त्रि-कोणञ् च  
वर्तुलं चार्ध-चन्द्रकम्॥  
**कर्तव्यम्** आनुपूर्व्येण  
ब्राह्मणादिषु मण्डलम्॥  

वृद्धात्रेयः --

> यातु-धानाः पिशाचाश् च  
असुराश् चाथ राक्षसाः।  
**घ्नन्ति** वै बलम् अन्नस्य  
मण्डलेन **विवर्जितम्**॥  
ब्रह्मा विष्णुश् च रुद्रश् च  
श्रीर् हुताशन एव च।  
मण्डलान्य् **उपजीवन्ति**  
तस्मात् **कुर्वीत** मण्डलम्॥  
गोमयं मण्डलं **कृत्वा**  
भोक्तव्यम् इति निश्चितम्।  
पात्रावस्थानतो ऽन्यूनम्  
अधिकं वा **न कारयेत्**॥  
**उपलिप्य** शुचौ देशे  
निश्छिद्रं चतुर्-अश्रकम्।  
स-विताने समीपे च  
**भोक्तव्यं** भगवन्-मयैः॥  

समीपे - इज्या-प्रदेशस्य, भगवन्-मयैः - भगवद्-ध्यान-प्रचुरैः, 

> कबले कबले **कुर्वन्**  
गोविन्दस्यानुकीर्तनम्।  
जीवन् मुक्तो ऽन्यथा कुर्वन्  
केवलोदर-**पूरक**॥ +++(5)+++

इति स्मृतेः। 



## दिग्-वेषादि

> आयुष्यं प्राङ्-मुखो **भुङ्क्ते**  
यशस्यं दक्षिणा-मुखः।  
प्रत्यङ्-मुखश् श्रियं **भुङ्क्ते**  
ऋतं **भुङ्क्त** उदङ्-मुखः॥  

"कामयमान" इति शेषः।

> पञ्चार्द्रो भोजनं **कुर्यात्**  
प्राङ्-मुखो मौनम् **आस्थितः**।  
हस्ता पादौ तथैवास्यम्  
एषां **पञ्चार्द्रता स्मृता**॥  

गोबिलः --

> प्राङ्-मुखावस्थितो विप्रः  
प्रतीचीं वा यथा-सुखम्।  
उत्तरां पितृ-कार्येषु  
दक्षिणान् तु विवर्जयेत्॥  

मनुः -- 

> यो **वेष्टित**-शिरा भुङ्क्ते  
यो **भुङ्क्ते** दक्षिणा-मुखः।  
सोपानत्कश् च यो **भुङ्क्ते**  
तद् वै रक्षांसि **गच्छति**॥  


अत्र "प्राङ्-मुखो ऽन्नानि भुञ्जीते"ति नियम-विधिर् अन्यस् तु काम्यः।

### पवित्रम्
हारीतः -- 

> स-पवित्रेण यो भुङ्क्ते  
सर्व-यज्ञ-फलं लभेत्॥  

भरद्वाजः -- 

> ब्रह्म-यज्ञे जपे चैव  
ब्रह्म-ग्रन्थिर् विधीयते।  
भोजने वर्तुलं प्रोक्तम्  
एवं धर्मो **न हीयते**॥  

विश्वामित्रः -

> पवित्रं **धारयेन्** नित्यं  
कौशेयं दक्षिणे करे।  
भोजनादौ विशेषेण  
अन्न-दोषैर् **न लिप्यते**॥

शाण्डिल्यः -- 

> भुवं **स्पृष्ट्वा** पदाग्रेण  
पात्रं सव्येन पाणिना।  
इज्या-प्रदेशाभिमुखस्  
**समश्नीयात्** प्रसन्न-धीः॥ 

[[237]]

## पात्रम्

योग-याज्ञवल्क्यः -- 

> अमत्रं वा ऽथ कांस्यं वा  
राजतं वा हिरण्मयम्।  
तानि पात्राणि सर्वेषां  
यथा विभवम् **आचरेत्**॥  
एक एव तु भुञ्जीत  
विमले कांस्य-भाजने।  
पलाद् विंशतिकाद् अर्वाग्  
अत ऊर्ध्वं यथेच्छया॥

इदं भ्रात्रादि-विषयम्,  
तद् अपि शिष्टाः **परिहरन्ति**।  
माधवीये -- 

> प्रशस्त-शुद्ध-पात्रेषु  
भुञ्जीताकुपितो[[??]] द्विजः।  
सौवर्णे राजते कांस्ये  
पद्म-पत्र--पलाशयोः॥  
भोजने ऽभोजने चैव  
त्रि-रात्रं फलम् **अश्नुते**॥  
ब्रह्म-पत्रे तु यो **भुङ्क्ते**  
मासम् एकं निरन्तरम्।  
त्रिभिश् चान्द्रायणैस् तुल्यं  
महा-पातक-नाशनम्॥ 

ब्रह्म-पत्रं - पेयत्ति[[??]], 

> सौवर्णं राजतं वा ऽपि  
शूद्र-पात्रं **न** तु **स्पृशेत्**।  
इतरेषान् तु **शुद्धिस्** स्यात्  
**ताप-घर्षणतस्** तथा॥ 

किम् उत ताम्र-कांस्यादि-पात्रम् इति भावः। 

स्मृत्यन्तरे -- 

> पनसाम्र--नारिकेल--  
कदली--बिल्व-पत्रके। 
उहिनाकाञ्चि-पत्रे[[??]] च  
चान्द्रायण-फलं लभेत्॥ 

मनुः -- 

> वटार्काश्वत्थ-पत्रेषु  
कुम्भी--तिन्दुक-पत्रयोः।  
कोविदार--करञ्जेषु  
**भुक्त्वा** चान्द्रायणं **चरेत्**॥ 

<details><summary>द्राविड-टिप्पनी</summary>

कुम्भी - ताण्ति, तिन्दुकं - तुम्बिल्, कोविदारं - मलैयात्ति, करञ्जं - फुङ्गै।
</details>

व्यासः -- 

> पलाश--पद्म-पत्रेषु  
गृही भुक्त्वैन्दवं **चरेत्**।  
यतिश् च ब्रह्म-चारी च  
**लभते** चान्द्रकं फलम्॥ 

माधवीये पलाश--पद्म-पत्रयोर् व्यवस्था दर्शिता -- 

> वल्ली--पलाश-पत्रे च  
स्थलजे पौष्करे तथा।  
गृहस्थश् चेत् **समश्नीयाच्**  
छुद्ध्यै चान्द्रायणं चरेत्॥  

[[238]]

स्मृति-रत्ने च -- 

> कदली-गर्भ-पत्रे च  
पद्म-पत्रे जलास्पृशि।  
वल्ली--पलाश-पत्रे च  
**भुक्त्वा** चान्द्रायणञ् **चरेत्**॥ 

ततश् चैतद् व्यतिरिक्त-पलाश-पद्म-विषयो [[??]]र्द्रष्टव्यः, सर्वत्रापवाद-परिहारेणोत्सर्ग-प्रवृत्तेः [[??]]
स्मृति-सङ्ग्रहे -- 

> कर-कर्पटके चैव  
पाषाणे ताम्र-भाजने।  
वटार्काश्वत्थ-पर्णेषु  
**भुक्त्वा** चान्द्रायणं चरेत्॥ 

अत्र चान्द्रायण-स्मरणं बहुकालाभ्यास-विषयम्,  
प्रायश्चित्तस्य गुरुत्वात्;  
एवम् अन्यत्रापि बोद्धव्यम्। +++(5)+++ 

> मृण्मये पर्ण-पृष्ठे वा  
कार्पासे तान्तवे ऽश्मनि।  
**नाश्नीयान् न पिबेच्** चैव  
न करे न तथाञ्जलौ॥ 

कार्पासे - पत्रे, तान्तवे - वस्त्रे, शाण्डिल्यः -- 

> नाति दोष-वहं कांस्यं  
भोजने ऽश्वत्थम् एव च।  
कुटुम्बिनाम् अकामानाम्  
अपीच्छन्तीह केचन॥ 


हारीतः -- 

> स्व्-अलङ्कृते मण्डले ऽस्मिन्  
विमलं भाजनं **न्यसेत्**।  
स्वर्णं रौप्यञ् च कांस्यं वा  
पर्णं वा शास्त्र-**चोदितम्**॥  
चतुष्-षष्टि-पलं कांस्यं  
तद् अर्धं पादम् एव वा।  
गृहिणाम् एव भोज्यं स्याद्  
अतोहीनन् तु वर्जयेत्॥  
वटार्काश्वत्थ-पर्णानि  
कुम्भी-तिन्दुकयोस् तथा॥  
भल्लातकाश्व-पर्णानां  
पर्णानि **परिवर्जयेत्**।  
मोचा-गर्भ-पलाशञ् च  
**वर्जयेत्** सर्व-कर्मसु॥  
मधूकं कुटजं ब्राह्मं  
जम्बू-प्लक्षम् उदुम्बरम्।  
मातुलङ्गं पानसञ् च  
मोचा-चर्म-दलानि च॥  
पारक्य-पर्णं श्री-पर्णं  
शुभानीमानि **भोजने**॥ 

## आसनम्
शाण्डिल्यः -- 

> चतुरश्रेषु शुद्धेषु  
सद्यः प्रक्षालितेषु च।  
भूमि-संस्पृष्ट-पार्श्वेषु  
विष्टरेषु **समाविशेत्**॥  
पालाश--वट-तालानाम्  
अश्वत्थस्य च काष्ठ-जम्।  
चक्रादि-**लाञ्छितं भिन्नं**  
यद् वै स्याद् उच्चम् आसनम्॥  
वेत्र-चर्म-कृतं चैव  
ताल-पत्र-कृतं कुशम्।  
आयसं **वर्जयेद् भुक्तौ**  
याग-योगोपयोगि च॥ 

[[239]]

पराशरः -- 

> **स्नातो** यथावत् **कृत्वा** च  
देवर्षि--पितृ-**तर्पणम्**। 
प्रशस्त-रत्न-पाणिस् तु   
**भुञ्जीत प्रयतो** गृही॥  
**कृते पाके हुते** चाग्नौ  
शुद्ध--वस्त्र-धरो नृप।  
**दत्त्वा** ऽतिधिभ्यो विप्रेभ्यो  
गुरुभ्यस् संश्रिताय च ॥  
पुण्य--गन्ध-धरश् शस्त--  
माल्य-धारी नरेश्वर।  
विशुद्ध-वदनः **प्रीतो**  
**भुञ्जीत न** विदिङ्-मुखः॥ 
प्राङ्-मुखोदङ्-मुखो वा ऽपि  
**न चैवान्य-मना** नरः॥ 

हारीतः -- 

> वंश-तालादि-पत्रैस् तु  
**कृतं** वसनम् अश्म च। 
कपालम् इष्टकं वा ऽपि  
वर्णं तृण-मयं तथा॥  
चर्मासनं शुष्क-काष्ठं  
खलं पर्यङ्कम् एव च।  
निषिद्ध-धातु-पीठञ् च  
दान्तम् अस्थिमयञ् च यत्॥  
दग्धं परावितं+++(=??)+++ तालम्  
आयसञ् च विवर्जयेत्।  
विनीतकं तिन्दुकञ् च  
करञ्जं व्याधि-घातुकम्॥  
भल्लातकं कपित्थञ् च  
हिन्तालं शिग्रुम् एव च।  
**निषिद्ध**-तरवो ह्य् एते  
सर्व-कर्मसु गर्हिताः॥

## परिषेचनादि
### क्रमः
स एव - 

> यथा कालोपपन्ने तु  
भोजने **कृत-संस्कृते**।  
पत्न्यादिभिर् **दत्तम्**  
अन्नं **वासुदेवार्पितं** शुभम्॥  
>
> गायत्र्या मूल-मन्त्रेण  
**सम्प्रोक्ष्य** शुभ-वारिणा।  
"ऋतं त्वा, सत्या"भ्याम्  
इति मन्त्रेण **परिषेचयेत्**॥  
>
> अन्न-रूपं विराट्-पुंसं  
**ध्यात्वा** रूपं **जपेद्** बुधः।  
**ध्यात्वा** हृत्-पङ्कजे विष्णुं  
सितांशु--सदृश--द्युतिम्॥  
शङ्ख--चक्र--गदा--पद्म  
-धारिणं दिव्य-भूषणम्।  
**मनसैवार्चयित्वा** ऽथ  
मूल-मन्त्रेण वैष्णवः॥  
>
> पादोदकं हरेः पुण्यं  
तुलसी-दल-मिश्रितम्।  
"अमृतोपस्तरणम् असि"  
इति मन्त्रेण **प्राशयेत्**॥ 

अथ वर्तुल-पवित्र-पाणिः  
हृत्-पुण्डरीक-स्थ-पत्नी-समेतं स्वाराध्यं **ध्यात्वा**  
मनसा **ऽभ्यर्च्य**  
यथोपदेशं प्राणाग्नि-होत्र--मन्त्र--ऋषिच्छ्न्दो-देवतादिकं **जपित्वा**  
परिषेचनादिकं कृत्वा  
प्राणाहुतीः कुर्यात्। 

प्राणाग्नि-होत्र--मन्त्रादिकं तत्-प्रकारश् च  
सद्-उपदेश-लभ्यत्वाद्  
अत्र **न लिख्यते**। 

[[240]] 


रत्नाकरे -- 

> **आसीनश्** चासने भोक्तुं  
पादौ भूमौ **प्रतिष्ठितौ**।  
पादाग्राभ्यां भुवं **स्पृष्ट्वा**  
पादेनैकेन वा पुनः॥  
ततो **विधायापोशनं**  
**ध्यात्वा** चान्नाधि-दैवतम्।  
**हुत्वा** प्राणाहुतीः पञ्च-  
पात्रं सव्येन **संस्पृशन्**॥  
**भुक्त्वा** "ऽमृतापिधानम्  
असी"ति चैव **निपीय** तत्।  
**आचान्तः** पुनर् **आचामेन्**  
मुखं हस्तौ **विशोध्य** च॥ 

### आपोशन-विधिः
स्मृत्य्-अर्थ-सारे -- 

> आपोऽशनं वाम-भागे  
सुरा-पान-समं भवेत्।  
तद् एव दक्षिणे भागे  
सोम-पान-समं भवेत्॥  
>
> आपोऽशनं **करे कृत्वा**  
पात्रे कृत्वा तलोदकम्।  
पूरणन् तु पुनः कृत्वा  
सुरा-पान-समं भवेत्॥ 

पुराणे -- 

> आपोऽशनञ् चासनञ् च  
तैलाभ्यङ्गं तथैव च।  
**स्वयङ्**-कर-**कृतं प्रोक्तम्**  
आयुः श्री--पुत्र-**हानि-दम्**॥  
> 
> आऽपोशनं करे **कृत्वा**  
आशीर्वचनम् **अब्रवीत्**।  
अ-भोज्यं तद् भवेद् अन्नं  
**भुक्त्वा** चान्द्रायणं चरेत्॥  
>
> **भोजने तिष्ठमानास्** तु  
स्वस्ति **कुर्वन्ति** ये द्विजाः।  
**न** देवास् **तृप्तिम्** आयान्ति  
**निराशाः** पितरस् तथा॥  
>
> भुञ्जानो **ऽभिवदेद्** यस् तु  
तद् अन्नं **परिवर्जयेत्**॥  
>
> अङ्गुष्ठ-तर्जनी चैव  
मध्यमा च तृतीयका।  
तिस्रो वामाङ्गुलीश् चैव  
प्रशस्ताः पात्र-धारणे॥ 

### तीर्थम्
शाण्डिल्यः -- 

> भोजनाद्य्-अन्तयोर् दिव्य- 
पादाम्ब्व् एकं स-मन्त्रकम्।  
**पिबेद्** अवश्यं सद्-भक्तो  
मिश्रितं वा ऽर्हणादिभिः॥ 

### पात्र-स्पर्शः
आपस्तम्बः -- "नापजहीतापजहीत वा" इति -  
आभोजनान्तं वाम-हस्तेन भोजन-पात्रं स्पृशन् भुञ्जित  
न पात्रम् उत्सृजेत्,  
प्राणाहुत्य्-ऊर्ध्वं त्यजेद् वा। तथा स्मृत्यर्थसारे -- 

> प्राणाहुतीषु सर्वासु  
हुतास्व् एव **त्यजेद्** बुधः।  
पात्रस्य धारणं मौनं  
यावत् **सिद्धिर् भुजेर्** भवेत्॥  
आस्ये वान्नस्य **निक्षेपो**  
मन्त्रैः प्राणादि-संज्ञकैः।  
तद् एव **भोजनं** ज्ञेयं  
तत्रैव नियमाः स्मृताः॥

अतो ऽवश्यं पात्र-स्पर्शः कर्तव्यः, 

> समुत्थितस् तु यो **भुङ्क्ते**  
यो **भुङ्क्ते** मुक्त-भाजने।  
एवं वैवस्वतः **प्राह**  
**भुक्त्वा** सान्तपनं चरेत्

इति प्रायश्चित्त-स्मृतेः।  
मुक्त-भोजने - "वाम-हस्तेने"ति शेषः,  
समुस्थितः - उत्तरापोऽशनम् अकृत्वा समुस्थितः,  
पुनर् भुङ्क्त इत्य् अर्थः। 

[[241]]

### प्राणाहुति-नियमः

आगम-प्रामाण्ये -- 

> हृदि ध्यायन् हरिं तस्मै  
**निवेद्यान्नं समाहितः**।  
मध्यमानामिकाङ्गुष्ठैर्  
**जुहुयाद्** आहुतीः क्रमात्॥ 

इदं सर्वाश्रमि-साधारणम्। वाराहे -- 

> **निवेद्य** हृदि तद् भूयः  
**परिषेकादि**-पूर्वकम्।  
**जुहुयाद्** आहुतीः पञ्च  
विष्णौ प्राणादि-संज्ञके॥ 

सुमन्तुः -- 

> दन्त-चर्वणम् आहुतीनां **वर्जयेद्**, अन्तर् एव **निगिरेद्** 

इति। हारीतः -- 

> पञ्च प्राणाहुतीः **कुर्याच्**  
छुद्धान्नैर् **अभिघारितैः**।  
**उच्छिष्टे न** घृतं **दद्यात्**  
प्राघ् +घुतेर् लवणान्वितम्॥ 

अतः प्राणाहुतेः पश्चाद् एव  
लवणान्वित-व्यञ्जनं दद्याद्  
इत्य् अर्थः।  

### मनसा निवेदनम्
चन्द्रिकायाम् -- 

> भक्ष्यं भोज्यं च लेह्यं च  
"नमो नारायणे"ति च।  
**अभिमन्त्र्य स्पृशन्** भुङ्क्ते  
स याति परमाङ्गतिम्॥ +++(5)+++


अत्र महोपनिषदि -- 

> विष्णुना ऽक्तम् अश्नन्ति,  
> विष्णुना पीतं पिबन्ति,  
> विष्णुना घ्रातं जिघ्रन्ति,  
> विष्णुना रसितं रसयन्ति,  
> तस्माद् विद्वांसो विष्णु-भुक्तं **भक्षयेयुर्** +++(5)+++

इति। 

[[242]]

रहस्याम्नाय-ब्राह्मणे च परिव्राजक-प्रकरणे -- 

> अथ यदि कारिणं नासादयेत्  
> स्वयम् अन्नेन **कुर्वीत**  
> +++(भोजन-रूप-भगवत्-समाराधनेन)+++

इति;  
भोजन-रूप-भगवत्-समाराधनेनेति शेषः।  

एतद् एव वाक्यं  
ब्रह्म-चारि-वान-प्रस्थ-प्रकरणयोर् अप्य् आम्नातम्।  

कौटुम्बि+++(??)+++-प्रकरणे ऽप्य्  
"अथ यदि कारिणो ऽप्य् असन्निहितास् स्युस्  
स्वयम् अन्नेन कुर्वीते"ति। 

पूर्वम् अनिवेदितानां भोजन-समय-समागतानाम् अपि हि द्रव्याणां  
मनसा **निवेद्यैव भोजनम् आम्नायते**। +++(4)+++

अथ यदि पश्चात् प्रभूत-गुणाः +++(पाकाः??)+++ **प्रादुष्युर्** +++(अपात्र-स्पर्शादिना?)+++  
यैर् "नष्टं स्याद्" इति  
भगवन्-**निवेदित-प्राशन**-रूपम् अनुयागं **प्रस्तुत्य**  
+अन्तरत एव  
"ॐ नमो भगवते वासुदेवाये"ति **कृत्वा प्रकुर्वीत**। 

अथ यदि पश्चात् प्रभूत-गुणाः +++(पाकाः??)+++ प्रादुष्युर्  
यैर् नष्टं स्याद् अप्य् उताप्राप्ता,  
मनसा समीक्षितव्या भवन्ति,  
तस्मान् **न** ह्य् अस्ति मनस **उपघातः**  
अन्तरेण मलवद्-वासिनीं सूतिकां शव-स्पृष्टञ् चेति।  

सन्ति च भगवच्-छास्त्रेषु परश् शतानि वचांसि। पारमेश्वर -- 

> ततस् तु भगवद्-भुक्तं  
**प्राश्नीयान्** नियतः स्वयम्।  
क्षयाय सर्व-पापानां  
मोक्ष-संसिद्धये ऽपि च॥ 

ब्राह्मे -- 

> विष्णोर् **निवेदितं** शुद्धं  
मुनिभिर् **भोज्यम्** उच्यते।  
अन्यन् **निवेदितं** यत् तु  
भुक्त्वा **चान्द्रायणञ् चरेत्**॥ 

ईश्वर-संहितायाम् -- 

> निर्माल्य-बुद्ध्या देवीयं  
पावनं **दूषयन्ति** ये।  
ते यान्ति नरकं मूढास्  
तत्-प्रभावापलापिनः॥ 

तत्रैव --

> कुङ्कुमं चन्दनं माल्यं  
कर्पूरञ् चानुलेपनम्।  
विष्णु-देह-**परामृष्टं**  
तद् वै परम-पावनम्॥  
उपभुक्तस्य सर्वस्य गन्ध-पुष्पादिकस्य च।  
स्नानादाव् उपयुक्तस्य दधि-क्षीरादिकस्य च॥  
दूषणं न प्रयोक्तव्यं शब्दैर् अप्रति-पत्ति-जैः

इति। सच्-चरित्र-रक्षायाम् -- 

> हृदि रूपं मुखे नाम नैवेद्यम् उदरे हरेः।  
पादोदकञ् च निर्माल्यं यस्य मूर्ध्नि स वैष्णवः॥ 

एषु निर्माल्य-शब्दो भुक्तोज्झित-माल्य-मात्र-विवक्षया; न तु निन्दाभिप्रायेण। 

[[243]]

श्री-नारसिंहे -- 

> गङ्गा-प्रयाग-गय-नैमिश-पुष्कराणि  
पुण्यानि यानि कुरुजाङ्गल-यामुनानि। 
कालेन तीर्थ-सतिलानि पुनन्ति पापं  
पादोदकं भगवतस् तु पुनाति सद्यः॥  
मुकुन्दाशन-शेषन् तु यो भुञ्जति (भुनक्ति) दिने दिने।  
सिद्धे ऽसिद्धे च मासेन चान्द्रायण-शताधिकम्॥ 

श्री-सात्वते -- 

> सुगन्ध-फल-पुष्पाद्यम् अपूर्वम् उचितञ् च यत्।  
अभोज्यं गुरु-देवाग्नि विनिवेदन वर्जितम्॥  
कपित्थस्य फलं चैव यथा कुञ्जर-भक्षितम्।  
तस्य सारञ् च गृह्णीयात् तथा हवि-रसं भुवि॥ 

पारमेश्वरे समाराधनाध्याये --

> ये वैश्वदेव-निरता विप्राद्या वैष्णवास् तु ते।  
यल् लब्धं भगवद्-भुक्तं तस्माद् आदाय चांशकम्॥  
तेन कृत्वा वैश्वदेवम् अवशिष्टांशकेन तु।  
कुर्युः प्राणाग्नि-होत्रादीन् विधानेन द्विजोत्तमाः॥ 

इति। भारते ज्ञान-काण्डे तृतीये ऽध्याये --

> यश् श्राद्ध-काले हरि-भुक्त-शेषं  
ददाति भक्तः पितृ-देवतानाम्।  
तेनैव पिण्डञ् च तीलैर् विमिश्रम्  
आकल्प-कोटिं पितरस् सुतृप्ताः॥ 

पारमेश्वरे -- 

> एवन् तु भगवद्-भुक्त-प्राशनं कुर्वते तु ये।  
तेषां पुण्य-फलावाप्तिं कश् शक्नोत्य् अभिवर्णितुम्॥ 

पाद्मे उत्तर-खण्डे षष्टितमे ऽध्याये -- 

> सकृद् एव हि यो ऽश्नाति ब्राह्मणो ज्ञान-दुर्लभः।  
निर्माल्यं शङ्करादीनां स चण्डालो भवेद् ध्रुवम्॥  
कल्प-कोटि-सहस्राणि पच्यते नरकाग्निना।  
निर्माल्यभुग् द्विज-श्रेष्ठो रुद्रादीनां दिवौकसौम्॥  
यक्ष-रक्षः पिशाचानां मद्य--मांस--सुरा-समम्।  
तद्-ब्राह्मणो न कुर्याद् वै देवानाम् अर्पितं हविः॥  
तस्मान् नित्यं परित्यज्य विष्णुम् एव सनातनम्।  
पूजयध्वं द्विज-श्रेष्ठा यावज् जीवम् अतन्द्रिताः॥  
तद् विष्णोः परमंधाम यास्यन्त्य् एव न संशयः।  
मक्षिका--पाद-मात्रं वा निर्माल्यं यदि भक्षयेत्।  
रौरवे नरके घोरे तस्य वासो विधीयते॥ 

काशी-खण्डे -- 

> शिव-निर्माल्य-दातारश् शिव-निर्माल्य-लङ्घकाः।  
शिव-निर्माल्य-भोक्तारस् ते वै निरय-गामिनः॥

[[244]]

श्री-भागवते -- 

> त्वयोपभुक्त-स्रग्--गन्ध--वासो--ऽलंकार-चर्चिताः।  
उच्छिष्ट-भोजिनो दासास् तव मायां जयेमहि॥ 

रत्नाकरे -- 

> प्रापणेन महा-विष्णोर् वैश्वदेवं करोति यः।  
प्राणाग्नि-हवनञ् चैव तेन लोका जितास् त्रयः॥  

## यतेर् गृहस्थाद्यैस् सह भोजन-निषेधः

यति-विषय-सङ्ग्रहे -- 

> शूद्रान्नं सूतिकान्नञ् च गृहस्थैस् सह भोजनम्।  
लशुनादि-युतं दुष्टं प्रयत्नेन विवर्जयेत्॥  
गृहस्थैस् सह यो भुङ्क्ते यदि भिक्षुः प्रमादतः।  
स-चेलो जलम् आविश्य गायत्रीम् अयुतं जपेत्॥ 

यति-धर्म-समुच्चये -- 

> एकान्नं मधु-मांसं च अन्नं विष्ठादि-दूषितम्।  
हन्तकारम् अनैवेद्यं भुक्त्वा चान्द्रायणं चरेत्॥  
यतिर् न सह भुञ्जीत गृहस्थाद्यैः कदाचन।  
अज्ञानाद् अथ भुञ्जानः कुर्यात् त्र्य्-अहम् उपोषणम्॥ 

अत्रिः -- 

> भैक्षञ् च पर-पाकान्नं सम्मिश्रं यो ऽत्ति वै यतिः।  
त्रि-रात्रोपोषितो भूत्वा प्राणायाम-शतं चरेत्॥ 

शङ्खः -- 

> पीतावशेषितं पीत्वा पानीयं ब्राह्मणः क्वचित्।  
त्रि-रात्रन् तु व्रतं कुर्याद् वाम-हस्तेन वा पुनः॥  

परिहारम् आह व्यासः -- 

> पात्र-शिष्टन् तु यत् तोयं पाने पादावनेजने।  
भूमौ तद्-अम्बु निस्राव्य शिष्टं तत्-पानम् अर्हति॥ 

अत्रिः -- 

> आस्येन न पिबेत् तोयं तिष्ठन् नाञ्जलिना पिबेत्।  
वाम-हस्तेन शय्यायां तथैवान्य-करेण वा॥  
तोयं पाणि-नख-स्पृष्टं ब्राह्मणो न पिबेत् क्वचित्।  
सुरा-पानेन तत् तुल्यं मनुस् स्वायम्भुवो ऽब्रवीत्॥  
वाम-हस्तेन यो भुङ्क्ते यो ऽपः पिबति वा द्विजः।  
सुरा-पानेन तत् तुल्यम् इत्य् एवं मनुर् अब्रवीत्॥ 

अत्र वाम-हस्तेन भुक्त्यादि-निषेधो दक्षिण-हस्तस्य शक्यत्वे। 

[[245]] 

रत्नाकरे -- 

भुञ्जानो दक्षिणं बाहुं न संयुञ्ज्यात् कदाचन।  
उद्धृत्य वाम-हस्तेन तृषार्थस् सलिलं पिबेत्॥

अतो वाम-हस्तेन पान-निषेधो भोजन-कालाद् अन्यत्र। यमः -- 

> न हस्तेन पिबेत् तोयं न पिबन् शयनं चरेत्।  
पीत्वा ऽवशिष्टं चषके पुनस् तन् न पिबेज् जलम्॥  
शाकाद्यं नोत्सृजेत् स्थाल्यां पाणिना वा ऽपि भुञ्जताम्।  
स्नानाचमन-पानार्थम् अर्हणाद्यर्थम् अम्बु यत्॥  
उपयुक्तं भगवता पानीयं तत् प्रकल्पयेत्।  
अङ्केनारोपयेत् पादं पाणिना नाक्रमेद् भुवम्॥  
आङ्गं वा न स्पृशेत् पद्भ्यां पादं पादान्तरेण च।  
अन्नस्य वा निषेदार्थम् उपदंशस्य वा पुनः॥  
धर्मार्थां विसृजेद् वाचं नासद् वाचं कदाचन॥

अतो भोजने वाग्-विसर्जनानुज्ञानाद् अवश्य-कर्तव्यार्थे भाषणम् एव कर्तव्यम्। 

## केशादि-दुष्टान्न-भक्षण-विचारः

हेमाद्रौ -- 

> अन्ने वा पक्व-शाके वा केश-मात्रे व्यवस्थीते।  
कबले वा ऽपि राजेन्द्र कबलं तं परित्यजेत्॥  
गण्डूषम् एकं कुर्यात् तु शेषान्नं प्रोक्षयेज् जलैः।  
मृदं भस्म क्षिपेत् तत्र पश्चाद् भुक्त्वा न दोष-भाक्॥

मृदं वा भस्मवेत्य् अर्थः। 

## सशब्दमापोशनादि-निषेधः 

अत्रिः -- 

> शब्देनापः पयः पीत्वा शब्देन घृत-पायसम्।  
शब्देनापोशनं कृत्वा सुरा-पान-समं भवेत्॥ 

पैठीनसिः -- 

> न कुर्यात् क्रन्दनं शब्दं क्रोधम् अस्य् अत्र चिन्तनम्।  
शिशूनां भर्त्सनञ् चापि श्व--चण्डालादि-दर्शनम्॥  
अशुचीनां तथा मध्ये प्रेक्षताम् अप्य् अनश्नताम्॥ 

हारीतः -- 

> शब्देनापोशनं पीत्वा शब्देन दधि-पायसे।  
शब्देनान्यं रसं क्षीरं पीत्वैव पतितो भवेत्॥ 

[[246]] 

वसिष्ठः -- 

> शब्देनापोशनं पीत्वा शब्देन दधि-पायसे।  
शब्देनापः पयस् तक्रं सुरा-पान-समं स्मृतम्॥ 

व्यासः -- 

> न भिन्न-भाजने ऽश्नीयान् न भूम्यां न च पाणिषु।  नान्धकारे न चाकाशे न च देवालयादिषु॥ 

आकाशे - हर्म्यादौ। स्मृत्यन्तरे -- 

> चण्डालं पतितं श्वानम् उदक्यां सूतिकां तथा।  
दृष्ट्वा भुक्त्यन्तरे स्नात्वा मानस्तोकेत्य् ऋचं जपेत्॥  

संवर्तश्च[[??]] -- 

> उदक्याम् अथ चण्डालं ग्राम-सूकर--कुक्कुटौ।  
भुक्त्य्-अन्तरे समीक्ष्यैतान् जपेत् पूर्वोदिताम् ऋचम्॥ 

ऋक् -- मानस्तोके, 

> होमे दाने च यागे च यद् एभिर् अवलोकितम्।  
दैवे कर्मणि पित्र्ये च तत् सर्वं परिवर्जयेत्॥  
रजस्वला-दृष्टम् अन्नं भुक्त्वा वमनम् इष्यते।  
चण्डाल-दृष्टम् अन्नञ् च सूतिका-दृष्टम् एव च॥

एतेन स्वस्य शूद्राद्य् अदर्शने ऽपि तैर् दृष्टं त्याज्यम् इति।

> चण्डालं पतितं प्रेतं श्व-शूद्रादीन् रजस्वलाम्।  
एतान् निरीक्ष्य भुञ्जन् हि वमित्वोपवसेत् त्र्य्-अहम्॥ 

आश्वमेधिके -- 

> उत्थाय च पुनः स्पृष्टं पाद-स्पृष्टञ् च लङ्घितम्।  
केश--कीटादि-संसृष्टं मुख्यम् आज्य-विवर्जितम्॥  
अन्नं तद् राक्षसं विद्यात् तस्माद् यत्नेन वर्जयेत्।  
राक्षसोच्छिष्ट-भुग् विप्रस् सप्त-पूर्वान् परान् अपि॥  
रौरवे नरके घोरे स पितॄन् पातयिष्यति॥ 

मुख्यं - मुख-निस्सृतम्, 

## शूद्र-शिष्टान्न-निषेधः

रत्नाकरे -- 

> शूद्र-भुक्तावशिष्टन् तु नाद्याद् भाण्ड-स्थितं क्वचित्।  
पात्रान्तरे निधायास्माद् दद्यान् निरवशेषतः॥ [[??]]

पाक-भाण्डात् पात्रान्तरे निधाय तत आदाय सव्यञ्जनोदनादिकं शूद्रोदक्यादिभ्यः प्रदेयम्, एवं सति भाण्ड-स्थं भोज्यम् इत्य् अर्थः। 

[[247]]

भरद्वाजः -- 

> तैल-यन्त्रेषु यन्त्रादेश् शब्दो यावत् प्रवर्तते।  
तावत् कालं न भोक्तव्यं (शूद्रान्त्य-पतितस्य च) मुसलोलूखलस्य च॥ 

एतेषां नादा यावत् तावत् कालम् अभोजनम्। 

स्मृत्य्-अर्थ-सारे -- 

> उच्छिष्ट-स्पर्शने ज्ञात्वा तत् पात्रं परिहृत्य च।  
अस्पृष्ट्वा पाणिना पात्रं भूमिं समनुलिप्य च॥  
अन्नं पात्रे निधायैव तद् अन्नं परिवेष्टयेत्।  
परिषिच्य ततः पश्चाद् भोजयेच् च न दोष-कृत्॥

> एक-पङ्क्तिषु भुञ्जानो ब्राह्मणो ब्राह्मणं स्पृशेत्।  
तद् अन्नम् अत्यजन् भुक्त्वा गायत्र्य्-अष्ट-शतं जपेत्॥  
भुञ्जानेषु च विप्रेषु यो ऽग्रे पात्रं विमुञ्चति।  
न चोरस् सचपापिष्ठो ब्रह्म-घ्नश् च स उच्यते॥  
अप्य् एक-पङ्क्त्यां नाश्नीयाद् ब्राह्मणस् स्व-जनैर् अपि।  
को हि जानाति किं तस्य प्रच्छन्नं पातकं भवेत्॥ 

पराशरः -- 

> एक-पङ्क्त्य्-उपविष्टानां दुष्कृतं यद् दुरात्मनाम्।  
सर्वेषां तत् समानं स्याद् यदि पङ्क्तिर् न भिद्यते॥  
अग्निना भस्मना चैव स्तम्भेन सलिलेन वा।  
दर्भादिना च मार्गेण पङ्क्ति-भेदो विधीयते॥  
द्वारेण निम्न-भूम्या वा षड्भिकि[[??]] पङ्क्तिर् विभिद्यते॥ 

इति पाठान्तरम्। 

सङ्ग्रहे -- 

> एक-पङ्क्तिषु भुञ्जाना उच्छिष्टं स्पृशतो यदि।  
द्वौ विप्रौ विसृजेद् अन्नं भुक्त्वा चान्द्रायणं चरेत्॥ 

अत्रायं विवेकः - मिथस् स्पर्शे "तदन्नम् अत्यज"न्नित्य् उक्तं दृष्टव्यम्, भुक्ति-पात्रोच्छिष्ट-स्पर्शने तु "द्वौ विप्रौ विसृजेद् अन्नम्" इत्य् उक्तं ग्राह्यम्। पराशरः -- 

> एक-पङ्क्त्य् उपविष्टानां विप्राणां सह भोजने।  
यद्य् एको ऽपि त्यजेत् पात्रं शेषम् अन्नं न भोजयेत्॥  
मोहाद् भुञ्जीत चेद् विप्रः पङ्क्त्याम् उच्छिष्ट-भोजनम्।  
प्रायश्चित्तं चरेद् विप्रः कृच्छ्रं सान्तपनं स्मृतम्॥

[[248]]

> एक-पङ्क्त्य्-उपविष्टेषु विषमं यः प्रयच्छति।  
यश् चैवाश्नाति विषमं कुर्याद् ब्रह्महणो[[??]] व्रतम्॥ 

एतच् चिराभ्यास-विषयम्। 

> पङ्क्ति-भेदी पृथक्-पाकी नित्यं ब्राह्मण-निन्दकः।  [[??]]
आदेशी वेद-विक्रीता पञ्चैते ब्रह्म-घातकाः॥ 

> यम् इच्छेन् नरकं नेतुं सपुत्र-पशु-भान्धवम्।[[??]]  
तं देवेष्व् अधिपं कुर्याद् गोषु च ब्राह्मणेषु च॥ 

व्यासः -- 

> भार्या--भृतक--शिष्येभ्य उच्छिष्टं शेषयेद् बुधः।  
भोजनन् तु न निश्-शेषं[[??]] कुर्यात् प्राज्ञः कदाचन॥  
आन्यत्र[[??]] दधि--सक्त्व्--आज्य--पललक्षीर--मध्व्--अपाम्॥[[??]] 

आपस्तम्बः -- 

> पितुर् ज्येष्ठस्य च भ्रातुर् उच्छिष्टं भोक्तव्यं धर्म-विप्रतिपत्ताव् अभोज्यम्

इति। 

अत्रिः -- 

> क्षीरं लवण-सम्मिश्रम् उच्छिष्टे घृत-सेचनम्।  
रजस्वला-मुखास्वादस् सुरा-पान-समं त्रयम्॥ 

## श्राद्ध-भोजन-प्रायश्चित्तम्

विज्ञानेश्वरीये -- 

> भुक्तश् चेत् पार्वण-श्राद्धे प्राणायामान् षड् आचरेत्।  
उपवासस् त्रि-मासादि-वत्सरान्तं प्रकीर्तितः॥  
प्राणायाम-त्रयं वृद्धौ अहोरात्रं सपिण्डने।  
आम-रूपे स्मृतं नक्तं व्रतं पार्वणिके तथा॥  
द्वि-गुणं क्षत्रियस्यैतत् त्रि-गुणं वैश्य-भोजने।  
साक्षाच् चतुर्-गुणं ह्य् एतत् स्मृतं शूद्रस्य भोजने॥  
प्राजापत्यं नव-श्राद्धे प्राजापत्यन् तु मिश्रके।  
एकाहन् तु पुराणेषु प्रायश्चित्तं विधीयते॥ 

मिश्रके - आद्य-मासिके, द्वितीयादौ तु षट्-त्रिंशन्-मते -- 

> प्राजापत्यं नव-श्राद्धे पादोनं चार्ध-मासिके।  
त्रैपक्षिके तद्-अर्धन् तु (पा॥ पादो द्वै-मासिके तथा) पञ्च-गव्यं द्वि-मासिके॥ 

तथा - 

> पादोनं कृच्छ्रम् उद्दिष्टं षण्-मासे तु तथा ऽब्धिके। 

[[249]]

अर्ध-मासिके - ऊन-मासिके, सर्पादि-हत-श्राद्ध-विषये शङ्खः -- 

> चाद्रायणं नव-श्राद्धे पराको मासिके स्मृतः।  
पक्ष-त्रये त्रि-कृच्छ्रं स्याच् छण्मासे कृच्छ्रम् एव तु॥  
आब्दिके पाद-कृच्छ्रं स्याद् एकाहं पुनर् आब्दिके।  
अत ऊर्ध्वं न दोषस् स्याच् छङ्खस्य वचनं यथा॥ 

इदं स्तेन-पतित-क्लीबादि-विषयम्, शूद्र-श्राद्ध-विषयं च। 

> अपाङ्क्तेयान् यद् उद्दिश्य श्राद्धम् एकादशे ऽहनि।  
ब्राह्मणस् तत्र भुक्त्वा ऽन्नं शिशु-चान्द्रयणं चरेत्॥  
आम-श्राद्धे तथा भुक्त्वा तप्त-कृच्छ्रेण शुद्ध्यति।  
सङ्कल्पिते तथा भुक्त्वा त्रि-रात्रं क्षपणं भवेत्॥ 

यमः -- 

> मासिकादिषु यो ऽश्नीयाद् असमाप्त-व्रतो द्विजः।  
त्रिरात्रम् उपवासो ऽस्य प्रायश्चित्तं विधीयते॥  
प्राणायाम-त्रयं कृत्वा घृतं प्राश्य विशुद्ध्यति॥

कामतस् तु स एवाह -- 

> मधु-मांसञ् च यो ऽश्नीयाच् छ्राद्धं सूतकम् एव वा।  
प्राजापत्यं चरेत् कृच्छ्रं व्रत-शेषं समापयेत्॥  
आम-श्राद्धे भवेद् अर्धं प्राजापत्यस्य सर्वदा॥

अभ्यासे पुनर् उपनयनं भोधायनोक्तं द्रष्टव्यम्। अनुक्त-प्रायश्चित्त-श्राद्धे तूशना -- 

> दश-कृत्वः पिबेद् आपः सावित्र्या श्राद्ध-भुग् द्विजः।  
ततस् सन्ध्याम् उपासीत शुद्ध्येत् तु तद्-अनन्तरम्॥ 

मार्कण्डेयः -- 

> अयुतं वा सहस्रं वा द्विजो ब्राह्मण-भोजने।  
जिह्वा-चापल्यतः क्षिप्रं पञ्च-गव्यं पिबेत् ततः॥  
पक्षं वा मासम् एकं वा भुक्त्वा विप्रो निरन्तरम्।  
तप्तं पराकं चान्द्रञ् च कृत्वा शुद्धिम् अवाप्नुयात्॥  
वर्षोपरि च शूद्रत्वम् अवाप्य बहु-वत्सरान्॥ 

[[250]]

## दीर्घ-पत्र-भोजन-निषेधः

देवलः -- 

वर्ष-द्वयं वा वर्षं वा यो वा को वा जनाधिप। 
सङ्कल्प्य भोजयेद् विद्वान् तद् दीर्घं सत्रम् उच्यते॥  
विप्रस् तत्र न भुञ्जीयात् पूर्ववद् दुष्ट-सङ्गमात्।  
महद् दोषम् अवाप्नोति नरकं वा ऽधि गच्छति॥  
दीर्घ-पत्रे न भुञ्जीयाद् एकस्मिन् दिवसे नृप।  
महद् दोषम् अवाप्नोति तत्र नाना जनागमः॥  
कर्तारं स्व-कृतं पुण्यं संवत्सरम् उपार्जितम्।  
सद्यः प्रविश्य तत् सर्वम् अन्न-मात्र-परिग्रहात्॥
प्रायश्चित्ती भवेत् तस्माद् अन्यथा दोष-कार्य् असौ॥ 

मास-संवत्सरादिकम् आलोच्य पूर्व-प्रायश्चित्तवत् सर्वं कुर्यात्। 

## शूद्र-सत्र-भोजने प्रायश्चित्तम्

देवलः -- 

> शूद्र-सत्रे न भुञ्जीयात् प्राणैः कण्ठ-गतैर् अपि।  
इच्छन् विप्रो महा-लोकं दुस्-सङ्गाद् वा महद्-भयात्॥  
महान्तं नरकं गत्वा वाय-सत्वम् अवाप्नुयात्॥  
पक्षे मासे ऋताव् अब्दे भोजने च यथा-क्रमम्।  
यावकं तप्त-कृच्छ्रञ् च प्रजापत्यम् अथैन्दवम्॥  
क्रमशश् शुद्धिम् आप्नोति कृत्वा पापाद्य् अनुक्रमात्॥ 

## वैश्य-शूद्र-गृहेषु आम-पाक-निषेधः

जाबालिः -- 

> वैश्य-शूद्र-गृहे राजन् गृहीत्वा ऽऽमं द्विजाधमः।  
तत्रैव पक्त्वा तद्-द्रव्यं भुञ्जीयाद् अविचारयन्॥  
स-महान्तं गिरिं गत्वा तत्रैव वपनञ् चरेत्।  
तेन शुद्धिम् अवाप्नोति नान्यथा गतिर् अस्ति हि॥ 

## क्रीतान्न-भोजने प्रायश्चित्तम्

हेमाद्रौ -- 

> विप्रः कण्ठ-गत-प्राणः क्रीतान्नं यदि भुञ्जते।  
ग्रामे वा नगरे तीर्थे महा-देवालये ऽपि वा॥  
स गत्वा नरकं घोरं नाना योनिषु जायते।  
तस्मात् तस्य विशुद्ध्य्-अर्थं प्रायश्चित्तम् उदीरितम्॥  
त्रि-रात्रं भोजने कायं पक्षे तप्तं निरन्तरम्।  
महा-तप्तन् तु मासे च वत्सरे चान्द्रम् उच्यते॥  
अतः परं शूद्र-तुल्यो विद्वान् अपि स दोष-भाक्। 

विप्र-स्त्रीणाम् एतद् अर्धम्, यति-ब्रह्मचारी-विधवानां तद् द्वै-गुण्यम्, महा-क्षेत्रम् इति जन-सादृश्यात्। 

[[251]]

क्रीतान्न-भोजने विशेषम् आह जाबालिः -- 

> विप्रस् त्वैतन्-महा-क्षेत्रं महा-तीर्थं जनावृतम्।  
क्रीता ऽन्नं जन-सादृश्याद् इति जग्ध्वा सकृद् यदि॥  
केशानां वपनं कृत्वा तप्त-कृच्छ्रं समाचरेत्॥ 

इति क्रीतान्न-भोजन-प्रायश्चित्तम्। 

## सङ्घान्न-भोजने प्रायश्चित्तम्
गौतमः -- 

> सङ्घी-भूय-द्विजास् सर्वे मार्गे तीर्थागमे ऽपि वा।  
स्व-द्रव्य-मेलनं कृत्वा पक्त्वा भुक्त्वैक-देशतः॥  
ते सर्वे नरकं यान्ति शूद्र-तुल्या न संशयः।  
तेषाम् इदं मुनि-प्रोक्तं प्रायश्चित्तं विशुद्धि-दम्॥  
एक-रात्रे पञ्च-गव्यं द्वि-रात्रे यावकञ् चरेत्।  
प्राजापत्यं त्रि-रात्रे च पक्षे चान्द्रायणं स्मृतम्॥  
मासे तु शूद्र-तुल्यास् स्युः स्त्रीणाम् अर्धं मनीषिभिः॥ 

## चौल-सीमन्ताद्यन्न-भोजने प्रायश्चित्तम्

हेमाद्रौ -- 

> चौल-कर्मणि सीमन्ते पुंसवे यो ऽन्य गोत्र-जः।  
मुहूर्ताद् ऊर्ध्व-भुक् पापी सुरा-पानम् अवाप्नुयात्॥  
प्रायश्चित्तं द्विजैः प्रोक्तं दुष्टान्ना दिवि भोजने।  
सु-मुहूर्तात् परं तप्तं तत्-पूर्वं वेद-मातरम्॥  
जप्त्वा शुद्धिम् अवाप्नोति सहस्रं विधि-पूर्वकम्।  
स्त्रीणाम् अर्धं यतीनाञ् च व्रतिनां चान्द्रम् उच्यते॥  
चौल-कर्मणि पूर्वत्र परत्र च समं विदुः॥ 

## व्रात्य-कुष्ठ्यान्न-भोजने प्रायश्चित्तम्

देवलः -- 

> व्रात्यान्नं यदि कुष्ठ्य्-अन्नं भुङ्क्ते विप्रः क्षुधातुरः।  
कबले कबले चान्द्रं कृत्वा शुद्धिम् अवाप्नुयात्॥ 

## ताम्र-पात्र-स्थित-गव्यादि-निषेधः

यमः -- 

> ताम्र-पात्र-स्थितं गव्यं नारिकेलोदकं तथा।  
लवणाक्तं पयश् चैव मध्य-गन्धं तथैव च॥  
पीत्वा द्विजश् चरेच् चान्द्रं प्राजापत्यम् अकामतः॥ 

[[252]]

## द्विर् भोजन-निषिद्ध-दिवसाः

देवलः -- 

> पित्रोर् मृताहे पूर्वेद्युर् भानु-वारे च सङ्क्रमे। 
तथा चतुर्दश्य्-अष्टम्योर् व्रतेषु च महोत्सवे॥  
श्रोत्रिये मरणं प्राप्ते गुरूणां दुःख-सम्भवे।  
पितरि व्याधिना ग्रस्ते महा-राज निपातने॥  
उक्तेष्व् एतेषु दिवसेष्व् अन्येषु व्रत-पर्वसु।  
न द्वि-वारं समश्नीयाद् विप्रो धर्म-परायणः॥  
तस्य पाप-विशुद्ध्य् अर्थं सहसा निष्कृतिं चरेत्।  
पञ्च-गव्येन शुद्धस् स्याद् विप्रो द्विर् वार-भोजने॥ 

सङ्ग्रहे -- 

> अर्क-द्वि-पर्व-रात्रौ च चतुर्दश्य्-अष्टमी दिवा।  
एकादश्याम् अहोरात्रं भुक्त्वा चान्द्रायणं चरेत्॥ 

## अभोज्यान्न-निरूपणम् 

हेमाद्रौ -- 

> शम्भोर् निवेदितं भक्तं तत्-तीर्थं शाकम् एव वा।  
विप्रः कदा न भुञ्जीयाद् भुक्त्वा तप्तं समाचरेत्॥ 

गालवः -- 

> नीली-वस्त्रञ् च तच्-चिह्नं धृत्वा कर्म करोति यः।  
स विप्रस् तु न कर्मार्हस् तत्-कर्म विफलं भवेत्॥  
एकत्र दिवसे भुक्त्वा धृत्वा नीलीमयं पटम्।  
कुर्याद् देह-विशुद्ध्य्-अर्थं यावकं मुनि-चोदितम्॥  
अभ्यासे तु पराकं स्याद् वत्सरे चान्द्रम् उच्यते॥

शातातपः -- 

> यो हि हित्वा विवाहाग्निं गृहस्थ इति मन्यते।  
अन्नं तस्य न भोक्तव्यं वृथा पाकोहि सस्मृतः[[??]]॥ 

रत्नाकरे -- 

> अवीर-स्त्री स्वर्नकार-स्त्री-जित-ग्राम-याजिनाम्।  
शस्त्र-विक्रय-कर्मारतुन्न वाय् अश्व-वृत्तिनाम्॥ [[??]]

अवीर-स्त्री- स्वतन्त्र-व्यभिचारिणी, पति-पुत्र-रहितेत्य् अन्ये। कर्मकारः - तक्षा, एषाम् अन्नं न भोक्तव्यम्। स्मृति-दीपिकायाम् -- 

> किल्बिषं हि मनुष्याणाम् अन्नम् आश्रित्य तिष्ठति।  
यो हि यस्यान्नम् अश्नाति न तस्याश्नाति किल्बिषम्॥  
स्व-पाके वर्तमाने तु पर-पाकं निषेवते।  
स श्वत्वं सूकरत्वञ् च गर्दभत्वञ् च गच्छति॥  
गृह-स्थ-पतनं ह्य् एतत् पर-पाकोपजीवनम्॥ 

इति यमादि-वचनं नित्य-विषयम्। 

[[253]] 

> पर-पाक-रुचिर् न स्याद् अनिन्द्यामन्त्रणादृते।  

इति याज्ञवल्क्य-स्मृतेः; अतश् शिष्टान्नं भोज्यम् एव। तथा व्यासः -- 

> सद्-आचारस्य विप्रस्य तथा वेदान्त-वेदिनः।  
भुक्त्वान्नं मुच्यते पापात् पावनं नात्र संशयः॥

माघ-माहात्म्ये श्री-कण्ठ-दूत-संवादे -- 

> प्रार्थयेद् वैष्णवस्यान्नं प्रयत्नेन विचक्षणः।  
सर्व-पाप--विशुध्य्-अर्थं तद्-अभावे जलं पिबेत्॥  
विष्णु-दासस्य दासा ये वैष्णवान्न-भुजश् च ये।  
ते ऽपि क्रतु-भुजां वैश्य-गतिं यान्ति निराकुलाः॥  

किञ् च "भुञ्जीत पितृ-सेवितम्" इत्य् अस्य एकोद्दिष्ट-विषये निषेधो दृश्यते, 

> एकोद्दिष्टे तु यच् छिष्टं गृहे पर्युषितञ् च यत्।  
दम्पत्योर् भुक्त-शिष्टञ् च न भुञ्जीत कदाचन॥  

इति विज्ञानेश्वरेण एकोद्दिष्ट-शेषस्यैवा भोज्यत्व-प्रतिपादनात्; आपस्तम्बेन 

> तद्-गुणायोच्छिष्टं प्रयच्छेत्, न वा  तद्-गुणायोच्छिष्टं दद्युर्

इति च श्राद्ध-विशेषे ऽपि निमन्त्रित-विसदृश-गुणेभ्य एव पितृ--शेष--दान--निषेधाद् “इष्टैस् सह भुज्यताम्” इतीष्टानाञ् च शिष्टान्न-भोजनाभ्यनुज्ञानाच् च 

> एकोद्दिष्टे तु यद् भोक्तुर् अभोज्यं शिष्टम् ओदनम्।  
चन्द्र-सूर्योपरागे च शिष्टम् अन्नञ् च वर्जयेत्॥ 

इति विशेष-निषेधाच् च, पार्वणेषु पितृ-शेषम् अपि भोज्यम् एव, 

## श्राद्ध-शिष्टान्न-भोजन-विचारः

जाबालिः -- 

> श्वशुरस्य[[??]] गुरोर् वा ऽपि मातुलस्य महात्मनः।  
ज्येष्ठ-भ्रातुश् च पुत्रस्य ब्रह्म-निष्ठस्य ज्ञानिनः।  
एतेषां श्राद्ध-शिष्टान्नं भुक्त्वा दोषो न विद्यते॥ 

इति, 

> स्व-गोत्राणां स्व-कुल्यानां ज्ञातीनाञ् च न दोषभाक्॥

इति च हेमाद्रौ लिखितत्त्वाच् च पार्वणेष्व् अन्येषाम् अपि पितृ-शेषं भोज्यम् एवेति सिद्धम्। 

## परिषेचनात् पूर्वम् अन्न-परिमर्दन-निषेधः

रत्नाकरे --

> अकृत्वा परिषेकन् तु यद् अन्नं परिमर्दति।  
हस्तेन मर्दितञ् चान्नं भुक्त्वा चान्द्रयणं चरेत् ॥  
पिबतः पतितं तोयं यदा भोजन-भोजने।  
अभोज्यं तद् भवेद् अन्नं भुक्त्वा चान्द्रायणं चरेत्॥

[[254]]

## यत्यन्नादि-निषेधः

रत्नाकरे --

> यत्य्-अन्नं यति-पात्र-स्थं यतिना प्रेरितञ् च यत्।  
अन्न-त्रयं न भोक्तव्यं भुक्त्वा चान्द्रायणं चरेत्॥  

यतिर् द्रव्याण्य् अर्जयित्वा समाराधनादिकं करोति तद्-यत्य्-अन्नं, यतिर् भिक्षाम् अटित्वा भोजनोपरि यच् छेषयति तद्-यति-पात्र-स्थम्।

व्यासः --

> श्लेष्म-शिङ्घाणिकोत्सर्गो नान्न-काले प्रशस्यते। बलि-मङ्गल-जप्यादौ न होमे न महा-जने॥

## स्त्री-अपाङ्क्तेयादि-पङ्क्ति-भोजने प्रायश्चित्तम् 

व्यासः --

> माता वा भगिनी वा ऽथ भार्या वा ऽन्याश् च योषितः।  
न ताभिस् सह भोक्तव्यं भुक्त्वा चान्द्रयणं चरेत्॥  

यत् त्व् अङ्गिरो-वचनम्

> गृहिण्या सह यो ऽश्नीयाद् उच्छिष्टं वा कदाचन।  
तत्र दोषं न मन्यन्ते सर्व एव मनीषिणः॥  

इदं पत्न्या सह भोजनं विवाह-विषयम् आपद्-विषयं वेति विज्ञानेश्वरेण व्याख्यातम्।

> अपाङ्क्तेयस्य यः कश्चित् पङ्क्तौ भुङ्क्ते द्विजोत्तमः।  
अहोरात्रोपोषितस् सन् पञ्च-गव्येन शुद्ध्यति॥  
पक्षे वा यदि वा मासि यस्य नाश्नन्ति देवताः।  
भुक्त्वा दुरात्मनस् तस्य द्विजश् चान्द्रायणं चरेत्॥  

"पक्षे नाश्नाती"ति स्थाली-पाकाभाव उक्तः "मासेनाश्नाती"ति दर्श-शाद्धाभाव उक्तः अतस् तद् द्वयम् अवश्यं कर्तव्यम्, 

> तद्-अकरणे तद्-अन्न-भोजने चान्द्रायणं कार्यम् 

इत्य् अर्थः। एवं दुरन्नादि-प्रायश्चित्तं तत्र तत्र स्मृतिषु द्रष्टव्यम्, ग्रन्थ-विस्तर-भयाद् अत्र न लिख्यते।

[[255]]

## प्राजापत्यादि-प्रत्याम्नायाः

प्राजापत्याद्य्-अशक्तौ विज्ञानेश्वरे -- 

> प्राजापत्ये तु गाम् एकां दद्यात् सान्तपने द्वयम्।  
पराक-तप्त-कृच्छ्राति-कृच्छ्रे तिस्रस् तु गास् स्मृताः॥  
प्राजापत्य-क्रियाशक्तौ धेनुं दद्याद् विचक्षणः।  
धेनोर् अभावे तद्-द्रव्यं तन्-मूल्यं वा न संशयः॥  
गवाम् अभावे निष्कं स्यात् तद्-अर्धं पादम् एव वा।  
पाद-हीनं न कर्तव्यम् इति वेद-विदो विदुः॥  

कृच्छ्रे तु ब्राह्मण-भोजन-व्यवस्थोक्ता तत्रैव -- 

> कृच्छ्रे पञ्चाति-कृच्छ्रे त्रि-गुणम् अहर् अहस् त्रिंशद् एव तृतीये  
चत्वारिंशच् च सप्त-प्रतिगुण-गुणिता विंशतिस् स्यात् पराके।  
कृच्छ्रे सान्तपने भवति षड्-अधिका विंशतिस् सैव हीना  
द्वाभ्यां चान्द्रायणे स्यात् तपसि कृषि-वलो भोजयेद् विप्र-मुख्यान्॥ 

> गोमता गौर् देया, धनिना धनं, कर्षता विप्र-भोजनं, दरिद्रेण वेद-पारायण-गायत्री-जपादिकम् 

इति व्यवस्था। सर्वत्रापि प्रायश्चित्त-प्रयोगे कृच्छ्राचरणानन्तरं पञ्च-गव्य-प्राशनञ् च कार्यम्।

तत्-प्रयोगस् तु नारायणीये सनत्कुमार-संहितायाम् ॥ देवलः -- 

> ज्ञातं स्नानादिकं सर्वं प्रायश्चित्तं परं गुरो।  
प्राशने पञ्च-गव्यानां को विधिः का क्रिया पृथक्॥  
केन क्रमेण संयोज्यं स विधिः कथ्यतां क्रमात्॥  

## पञ्च-गव्य-विधः

सनत्कुमारः --

> शृणु वत्स प्रवक्ष्यामि पञ्च-गव्याशन-क्रमम्।  
पञ्च-गव्य-प्राशने स्यान् महा-पातक-नाशनम्॥  
काय-जं कर्म-जं वाग्भिर् जात-दोषादिकं नृणाम्।  
अभ्यन्तर-स्थं बाह्य-स्थं जन्मान्तर-कृतं तु वा॥  
दुष्ट-संसर्ग-जं वापि दुष्टान्न-प्राशनादिकम्।  
ज्ञानाज्ञानादि-जनितं मत्-पापं देह-संस्थितम्॥  
आर्द्रं शुष्कं लघु स्थूलं महा-दोषम् अघं तु वा।  
तत्-सर्व-पापं निश् शेषं पुंसां स्त्रीणां तु वा तथा॥ 
पञ्च-गव्याशनान् नश्येत् कृशानौ तूल-राशिवत्।  
ग्राह्यं पलैकं गो-मूत्रं कर्ष-मात्रं तु गोमयम्॥

[[256]]

> क्षीरं सप्त-फलं ग्राह्यं दधि-ग्राह्यं फल-त्रयम्॥  
घृतम् एक-पलं ग्राह्यं पलम् एकं कुशाम्बु च।  
सर्वं तु सम-भागं वा भागैकैकाधिकं तु वा॥  
शकृद्-गो-मूत्रम् आज्यञ् च कुशाम्बु दधि वै पयः।  
ग्राह्यं पृथक् पृथक् पात्रे भागैकैकाधिकं क्रमात्॥  
नीलायास् तु च गो-मूत्रं कृष्णाया गोस् तु गोमयम्।  
ताम्राया गोस् तु गो-क्षीरं श्वेताया गोस् तु वै दधि॥ 
कपिलाया घृतं ग्राह्यं तत् तद्-उक्त-प्रमाणतः।  
अलाभे सर्व-वर्णानां ग्राह्यम् एकैक-वर्णतः॥  
गो-मूत्रं रुद्र-दैवत्यं दधि-ब्रह्माधिदैवतम्।  
घृतन् तु वायु-दैवत्यं क्षीरं सोमाधिदैवतम्॥  
गो-मयं यज्ञ-दैवत्यं पञ्च-गव्याधिदेवताः।  
अष्टोपचारैस् ताः पूज्या पुण्याहं वाचयेद् बुधः॥  
स्थण्डिले ऽग्निं प्रतिष्ठाप्य परिस्तीर्य कुशैस् तथा।  
संस्तीर्य सव्ये प्राग्-अग्रान् तेषु पात्राण्य् अवाङ् न्यसेत्॥ 
पालाश-पद्म-पत्रैर् वा कृतान्य् अन्यैर् द्रुमैस् तु वा।  
सकुशाग्रान् सप्त-कुशान् श्यामान् काण्डैक-संयुतान्॥  
होमार्थं पञ्च-गव्यानां गव्य-पात्रेण सादयेत्।  
तस्य प्राक्-प्रोक्षणी-पात्रं मन्थान-समिधा सह॥  
तयोर् उदीच्यां दर्भेषु द्रव्याणि प्रक्रमान् न्यसेत्।  
प्रोक्षण्या जलम् उत्पूय कुश-दर्भ-द्वयेन च॥  
प्रोक्ष्योत्तानानि पात्राणि गव्यानि च तद्-अम्बुभिः।  
पात्रे गव्यं नियुञ्जीत मन्त्रैर् एकैकशः क्रमात्॥  
गायत्र्या चैव गो-मूत्रं गन्ध-द्वारेति गो-मयम्।  
आप्यायस्वेति च क्षीरं दधिक्राव्णेति वै दधि॥  
शुक्रमसि-ज्योर् इत्य् आज्यं देवस्यत्वा कुशोदकम्।  
विभज्याङ्गारकं सव्ये तेषु गव्यान् निधाय च॥  
दर्भाग्नि-ज्वालया चैवम् आलोड्य प्रणवेव हि।  
विसृज्योल्काम् अपः स्पृष्ट्वा दर्भाग्रे द्वे विनिक्षिपेत्॥  

[[257]] 

> पुनस् त्रि-वारं पर्यग्नि कृत्वा कुश-कृशानु ना।  
उद्वास्य वामे तत्-पात्रं निरूह्याङ्गारकान् ततः॥  
तत्-पात्रं पश्चिमे न्यस्य दर्भाभ्यां त्रिः प्रतापयेत्।  
तौ तु दर्भौ जलं स्पृष्ट्वा कुशाग्नौ तु विनिक्षिपेत्॥  
कुश-काण्डञ् च मन्थान-समिधं युगपत् ततः।  
वह्नौ प्रताप्य सम्मृज्य दर्भैस् सन्ताप्य तौ पुनः॥  
प्रोक्ष्य निक्षिप्य तान् दर्भान् जलं स्पृष्ट्वा दहेत् ततः।  
गव्यं मन्थान-समिधा प्रणवेन विलोडयेत्॥  
निर्मथ्य मन्थना-युक्तं पाणिभ्यां प्रणवेन च।  
परितोग्निं समभ्यर्च्य परिषिच्य जलैस् तथा॥  
जुहुयात् कुश-काण्डाग्रैः गव्यं वह्नौ समन्त्रकम्।  
अग्नये चैव सोमाय शन्नो  देवी त्रियम्बकम्॥  
इरावती इदं विष्णुर्  मानस्तोके प्रजापते।  
गायत्र्या व्याहृतीभिश् च महा-व्याहृतिभिस् तथा॥  
होतृभिश् चैव होतव्यं हुत-शेषन् तु पुण्यदम्।  
गव्यञ् च सर्व-पाप-घ्नं काय-शुद्धि-करं सदा॥  
मन्थान-समिधं वह्नौ प्रहृत्य परिषिच्यते।  
उत्थायाग्निम् उपस्थाय प्रणम्य च कृताञ्जलिः॥  
प्राग्-उदीच्याग्र-दर्भेषु समासीनो हरिं स्मरन्।   
प्राणानायम्य तद्-गव्यं प्रणवेनोद्धरेत्व् इति॥  
प्रणवेन समालोड्य प्रणवेवेनाभिमन्त्र्य च।  
प्रणवेन ततोद्धृत्य प्रणवेन च तत् पिबेत्॥  
यत् त्वग्-अस्थि-गतं पापं देहे तिष्ठति मामके।  
प्राशनं पञ्च-गव्यस्य दहत्व् अग्निर् इवेन्धनम्॥  
इदं मन्त्रं समुच्चार्य स्वाहान्तं प्रणवं तथा।  
सकृद् उक्त्वा तु मन्त्रान्ते पिबेत् तूष्णीं पुनः पुनः॥  
आचम्याङ्गानि संस्पृश्य गायत्रीं तु जपेत् ततः।  
आसूर्यास्तं यथा-शक्ति अयुतं वा सहस्रकम्॥  
अष्टोत्तर-शतं वा ऽपि अष्टाविंशतिर् एव वा । 
नारायणं नमस्कुर्यात् सूर्य-मण्डल--मध्य-गम्।  
एवं यः प्राशयेद् भक्त्या पञ्च-गव्यं यथा-विधि॥ 

[[258]]

> स मुक्तस् सर्व-पापौघैश् शुद्धस् स्याद् ज्ञानवान् सुधीः।   
इति देवल ते सम्यक् पुंसां स्त्रीणां तु वा तथा।  
गव्या[[??]] विधिः प्रोक्तः किम् अन्यच् छ्रोतुम् इच्छसि॥  

पौर्णमास्याम् उपोष्य परेद्युः पञ्च-गव्य-प्राशने सर्व-पाप-हरं भवतीत्य् उक्तम् आश्वमेधिके - 

> पिबेत् तु पञ्च-गव्यं यः पौर्णमास्याम् उपोषितः।  
तस्य नश्यति तत् सर्वं यत् पापं पूर्व-सञ्चितम्॥  
तथैव ब्रह्म कूर्चं तु समं तत् तु पृथक् पृथक्।  
मासि मासि पिबेद् यस् तु तस्य पापं प्रणश्यति॥ 

इति। 

और्वः -- 

> अश्नीयात् तन्-मयो भूत्वा पूर्वन् तु मधुरं रसम्।  
लवणाम्लौ तथा मध्ये कटु-तिक्तादिकांस् ततः॥  
प्राग्- द्रवं पुरुषो ऽश्नीयान् मध्ये तु कठिनाशनः।  
अन्ते पुनर् द्रवाभ्याशी आरोग्येन न मुञ्चति॥ 

## गण्डूष-विधिः, तज्-जल-पान-निषेधः 

मार्कण्डेयः -- 

> गण्डूष-करणात् पूर्वं हस्तं प्रक्षालयेद् द्विजः।  
हतं दैवञ् च पित्र्यञ् च आत्मानञ् चापि घातयेत्॥  

गूण्डूषम् अत्रोत्तरापोशनम्, यतस् स एवाह -- 

> अर्धं पिबति गण्डूषम् अर्धं त्यजति भू-तले।  
प्रीणन्ति पितरस् सर्वे ये चान्ये भूमि-देवताः॥  

गण्डूषार्ध-त्याग-मन्त्रम् आह स एव -- 

> रौरवे ऽपुण्य-निलये पद्मार्बुद-निवासिनाम्।  
अर्थिनाम् उदकं दत्तम् अक्षय्यम् उपतिष्ठतु॥ 

"आपुण्य-निलय" इति पदच्छेदः। 

रत्नाकरे -- 

> हस्तं निर्लिह्य च क्षाल्य विधूयोद्धूय पात्रतः।  
गण्डूषं धारयेद् यस् तु सुराम् इव स धारयेत्॥ 

स्मृत्य्-अन्तरे -- 

> दक्षिणे भू-तले त्यक्त्वा गण्डूषार्धं द्विजोत्तमः।  
तत्रैव विसृजेद् विद्वान् विसृज्य च पवित्रकम्॥ 

रत्नाकरे -- 

> भुक्त्वा ग्रन्थिं निसृज्याथ तेन पीत्वा जलं सह। 
तत् पवित्रं त्यजेद् भूमाव् अथ मन्त्रेण मन्त्र-वित्॥  
विस्मृत्य यदि पात्रे तु पवित्रं विसृजेद् यदि।  
प्रायश्चित्तं चरेत् कृच्छ्रं तत् किल्बिष-विशुद्धये॥ 

[[259]] 

शाण्डिल्यः -- 

> माषादि-चूर्णैर् मृद्भिर् वा प्रक्षाल्य करयोर् द्वयम्।  प्रक्षाल्य जानु-पादौ च काष्ठैर् दन्तान् विशोधयेत्॥ 

रत्नाकरे -- 

> मूत्रे पुरीषे भुक्त्य्-अन्ते भक्ष्याणां भक्षणे ऽपि च।  
चतुर्-अष्ट--द्वि-षट्--द्व्य्-अष्ट--गण्डूषैस् तु विशुद्ध्यति॥ 

> आचान्तो ऽप्य् अशुचिस् तावद् यावत् पात्रम् अनुद्धृतम्।  
उद्धृते ऽप्य् अशुचिस् तावद् यावन् मण्डल-शोधनम्॥ 

रत्नाकरे -- 

> भुक्तोच्छिष्टस् त्व् अनाचान्तश् शूद्रादीन् यदि पश्यति।  
प्रायश्चित्तम् अकुर्वाणः तैस् सार्धं भुक्तवान् असौ॥ 

और्वः -- 

> भुक्त्वा सम्यग् अथाचम्य प्राङ्-मुखोदङ्-मुखो ऽपि वा।  
स्वस्थः प्रशान्त-चित्तस् तु कृतासन-परिग्रहः॥  
अभीष्ट-देवतानान् तु कुर्यात् संस्मरणं बुधः॥ 

शातातपः -- 

> आस्यं प्रक्षाल्य गण्डूषं पिबेद् भुक्त्वा च यो द्विजः।  
दैवं श्राद्धम् असौ हन्यात् पितॄन् आत्मानम् एव च॥

गण्डूष-काले आस्य-स्थ-जलं न पिबेद् इत्य् अर्थः। 

कुत्सः -- 

> आचान्तो नाभि-देशन् तु प्राणानां ग्रन्थिर् असीति। विमृश्यादित्यम् ईक्षेत रात्रौ दीप-मुखं ततः॥ 

व्यासः -- 

> आचम्याङ्गुष्ठ-मात्रेति पादाङ्गुष्ठे तु दक्षिणे।  
निस्रावयेद् धस्त-जलम् ऊर्ध्व-हस्तस् समाहितः॥  
हुतानुमन्त्रणं कुर्याच् छ्रद्धायामिति मन्त्रतः।  
अथाक्षरेण स्वात्मानं योजयेद् ब्रह्मणीति हि॥  
सर्वेषाम् एव योगानाम् आत्म-योगः परस् स्मृतः।  
यो ऽनेन विधिना कुर्यात् स याति पदम् अक्षयम्॥ 

[[260]]

बाहटः -- 

> भुक्त्वोपविशतस् तुन्दम् ओजो भवति तिष्ठतः।  
आयुश्-चङ्क्रमतो मृत्युर् धावतस्स स्वपतो वपुः॥ 

श्री-विष्णु-पुराणे -- 

> अग्निर् आप्याययेद् धातुं पार्थिवं पवनेरितः।  
दत्तावकाशं नभसा जरयत्य् अस्तु मे सुखम्॥  
अन्नं बलाय मे भूमेर् अपाम् अग्न्य्-अनिलस्य च।  
भवत्व् एतत् परिणतं ममास्त्व् अविरतं सुखम्॥ 
प्राणापान-समानानाम् उदान-व्यानयोस् तथा।  
अन्नं पुष्टि-करञ् चास्तु ममाप्य् अनाहतं सुखम्॥  
अगस्तिर् अग्निर् बडबानलश् च भुक्तं मया ऽन्नं जरयत्व् अशेषम्।  
सुखञ्च मे तत् परिणाम-जातं यच्छत्व् अरोगं मम चास्तु देहे।  
विष्णुस् समस्तेन्द्रिय-देह-देही प्रधान-भूतो भगवान् यथैकः। 
सत्येन तेनात्तम् अशेषम् अन्नम् आरोग्य-दं मे परिणामम् एतु॥ 

> विष्णुर् अत्ता तथैवान्नं परिणामश् च वै यतः।  
सत्येन तेन मद्-भुक्तं जीर्यत्व् अन्नम् इदं तथा॥  
इत्य् उच्छार्य स्व-हस्तेन परिमृश्य तथोदरम्।  
अनायास-प्रदायीनि कुर्यात् कर्माण्य् अतन्द्रितः॥ 

शाण्डिल्यः -- 

> आदाय तुलसीं त्यक्तां भगवत्-पाद--मण्डिताम्।  
भक्षयेच् छोधयेद् देहं भगवत्-पाद--वारिणा॥  
भक्षितं भगवत्-पाद--संस्पृष्टं तुलसी-दलम्।  
आरोग्यं भक्ति-वृद्धिञ् च पाप-हानिं करोत्य् अपि॥ 

सङ्ग्रहे -- 

> भोजनानन्तरं विष्णोर् अर्पितं तुलसी-दलम्।  
भक्षयेत् सर्व-पाप-घ्नं चान्द्रायण-शताधिकम्॥ 

[[261]]

## ताम्बूल-चर्वण-विधिः

> भुक्त्वा तु सुखम् आसीनस् ताम्बूलं भक्षयेद् द्विजः।  
निवेदितं भगवतः परिशुद्धं यथा-विधि॥  

सङ्ग्रहे -- 

> भुक्त्वा तु सुखम् आसीनस् ताम्बूलेनास्य-शोधनम्।  
सु-पूगञ् च सु-पत्रञ् च सुधया च समन्वितम्॥  
प्रदद्याद् द्विज-देवेभ्यस् ताम्बूलं चार्पयेद् बुधः।  
एक-पूगं सुखारोग्यं द्वि-पूगं निष्फलं भवेत्॥  
अतिश्रेष्ठं त्रि-पूगन् तु अधिकं नैव दुष्यति।  
पर्ण-मूले भवेद् व्याधिः पर्णाग्रे पाप-सम्भवः॥  
चूर्ण-पर्णं हरत्य् आयुस् सिरा बुद्धि-विनाशिनी।  
अखण्डितञ् च क्रमुकं पर्णम् अक्षालितं तथा॥  
अशोधितं तथा चूर्णं भक्षयन् सर्व-दोष-भाक्।  
अनिधाय मुखे पर्णं पूगं खादति यो नरः॥  
सप्त--जन्म--दरिद्रस् स्यान् नरकेषु निमज्जति॥ 

गौतमः -- 

> अमा-श्राद्धादि-काले तु यस् ताम्बूलन् तु खादयेत्।  
तस्य दोष-विशुद्ध्य्-अर्थं जपेद् अष्टोत्तरं बुधः॥  
अन्यथा दोषम् आप्नोति विष्ठाशी जायते भुवि॥ 

हेमाद्रौ -- 

> अमायां श्राद्ध-दिवसे तीर्थ-यात्रासु सर्वदा।  
क्षायाशौचे बन्धु-मृतौ पक्ष-द्वय-हरेर् दिने॥  
अश्नीयान् मार्ग-मध्ये च सन्ध्ययोर् उभयोर् अपि।  

देवालये सभा-स्थाने तथा कर्मणि भाषणे॥  
दुःखायिते बहु-जने तथैवोत्पात-दर्शने।  
राज-भङ्ग--प्रजा-क्षोभ--गुरु--देवार्चनेषु च॥  
व्रताचरण-काले तु पुराण-श्रवणे तथा।  
ताम्बूलं भक्षयेद् यस् तु विष्ठा-समम् इदन् नृप॥ 

इति ॐ भगवान् एव "स्व-नियाम्य" इत्य् आरभ्य स्वयम् एव प्रतिपादितवान् । 

> ॐ कृतञ् च + इज्यया भगवत्-कर्मणा भगवान् प्रीयतां वासुदेवः।

इतीज्यां समापयेत् । 

इति भारद्वाज-कुलतिक-वङ्गीशान्वय-जातस्य श्री-सुन्दरार्य-पुत्रस्य वैकुण्ठ-नाथस्य कृतिषु प्रपन्न-धर्म-सार-समुच्छये इज्या-प्रयोगो नाम चतुर्थः परिच्छेदः। 

[[262]]