+++
title = "११ भोगासनम्"

+++
अर्घ्य--पाद्याचमन--गन्ध--पुष्पाणि दत्त्वा  
कर्पूरादि-वासितम् अर्हण-जलं दत्त्वा  

## मधु-पर्कः
गुडं माक्षिकं सर्पिर् दधि क्षीरञ् चेति पात्रे निक्षिप्य  
शोषणादिभिर् विशोध्यार्घ्य-जलेन प्रोक्ष्यास्त्रेण रक्षां कृत्वा  
सुरभि-मुद्रां प्रदर्श्य  
मधु-पर्कम् अवनत-शिरा हृष्ट-मना दत्त्वा  

शीतलोदकं तर्पणम् आचमनञ् च दद्यात्। 

> मधु-पर्काख्य-योगेन  
यन् मया कल्पितं प्रभो।  
यद् यन् न्यूनातिरिक्तं तत्  
**क्षम्यतां** प्रीतये प्रभो॥  

यत् किञ्चिद् द्रव्यं भगवते दीयते  
तत्-सर्वं शोषणादिभिर् विशोध्य  
+अर्घ्य-जलेन प्रोक्ष्य  
+अस्त्र-मन्त्रेण रक्षां कृत्वा  
सुरभि-मुद्रां प्रदर्श्य दद्यात्।+++(5)+++  

ततश् च गां सुवर्ण-रत्नादिकं च यथा-शक्ति दद्यात्।  

## भोग-निवेदनम्
ततः सुसंस्कृतान्नम् आज्याढ्यं  
दधि-क्षीर-मधूनि च फल-मूल-व्यञ्जनानि मोदकांश्  
चान्यानि शास्त्राविरुद्धानि आत्मनश् चेष्टानि सम्भृत्य  
शोषणादि कृत्वा  
ऽर्घ्येण प्रोक्ष्यास्त्र-मन्त्रेण रक्षां कृत्वा सुरभि-मुद्रां प्रदर्श्य  
परिषिच्यार्हणं दत्त्वा 

[[218]]

> प्रभूतम् अथ नैवेद्यं  
भक्ष्य-भोज्यान्य् अनेकशः।  
मधुराद्या रसास् सर्वे  
शाकाद्या बहु-मूलकाः॥  
मोदकानि विचित्राणि  
चापूप-व्यञ्जनानि च।  
अ-सत्यम् अ-शुचिं नीचम्  
अपराधैक-**भाजनम्**॥  
अल्प-शक्तिम् अ-चैतन्यम्  
अनर्हं तत्-क्रियास्व् अपि।  
माम् **अनादृत्य** दुर्बुद्धिं  
स्वीयया कृपया विभो॥  
अति प्रभूतम् अत्यन्त-  
भक्ति-**स्नेहोपपादितम्**।  
शुद्धं सर्व-गुणोपेतं  
सर्व-दोष--**विवर्जितम्**॥  
स्वानुरूपं विशेषेण  
स्व-देव्योस् **स-दृशं** गुणैः।  
त्वम् एवेदं हविः प्रीत्या  
**स्वीकुरुष्व** सुरेश्वर॥

इति प्रार्थ्य  

पुष्पार्घ्यं हविषि **विन्यस्य**  
सव्य-हस्त-स्पृष्टेन कुञ्चिताग्रेण दक्षिणेन पाणिना  
अन्न-सूक्तम् उच्चरन्  
मूल-मन्त्रेण हविर् **निवेद्य**  

पयः-प्रभृत्य्--अनुपान-शीतलोदकार्हणाचमनानि  

## शोधनादि
माष-चूर्णेन हस्त-प्रक्षालन--  
गण्डूष--मुख-प्रक्षालन--हस्त-प्रक्षालन--चन्दन--  
मुख-वास-ताम्बूलादीनि **दत्त्वा प्रणम्य** 

> अनेनान्नेन यागेन  
सम्यग् **आराधितेन** च।  
पद्म-नाभो ऽरविन्दाक्षः  
**प्रीतिम् अभ्येतु** मे ऽच्युत॥  

इति **विज्ञाप्य** 

## निर्गतिः
पुनर्-मन्त्रासनं कूर्चेन **मार्जयित्वा**  
"ॐ मन्त्रासनाय नम" इति गन्धादिभिर् अभ्यर्च्यन्  
"भगवन्न् इमे पादुके" इत्य् अर्चिते पादुके दत्त्वा  
द्विः प्रदक्षिणी-कृत्य द्विर् दण्डवत् प्रणम्य।
