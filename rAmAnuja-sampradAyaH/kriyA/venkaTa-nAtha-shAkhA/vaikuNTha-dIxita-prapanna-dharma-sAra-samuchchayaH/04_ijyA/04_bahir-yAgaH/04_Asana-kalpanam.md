+++
title = "०४ आसन-कल्पनम्"

+++
"ॐ आधार-शक्त्यै नम" इत्यादिभिर्  
आधार-शक्त्यादीन् क्रमात् परिकल्प्य  
आस्तरणोपर्य्-आग्नेयादिषु धर्मादीन् प्रागादि-स्व-धर्मादीन्  
मध्ये नाग-राजं  
तद् उपरि पद्म-दल--केसर-कर्णिकासु सूर्य-मण्डलादीन्  
प्रागादि दलेषु विमलादीन्, कर्णिका-पूर्व-भागे अनुग्रहां  
मध्ये योग-पीठादीन्  
पुरतः पाद-पीठञ् च  
प्रणवादिनमोन्तैः परिकल्प्य  
आधार-शक्त्यादिपीठान्तानि गन्धादिभिर् अभ्यर्च्य  
अनन्त--गरुड--विष्वक्सेनानां सपीठकानि पद्मासनानि परिकल्प्य  
अन्येषाञ् च परिवाराणां सपीठ-पद्मासनानि परिकल्प्य  
सर्वतः पुष्पाक्षतान् विकीर्य  
