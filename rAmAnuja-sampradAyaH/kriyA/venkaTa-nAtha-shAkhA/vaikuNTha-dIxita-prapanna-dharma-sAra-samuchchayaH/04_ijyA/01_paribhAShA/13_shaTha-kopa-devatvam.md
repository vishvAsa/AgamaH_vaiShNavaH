+++
title = "१३ शठ-कोप-देवत्वम्"

+++
स च शठकोपस् साक्षाद् भगवान् एव,  
तथा ब्राह्मे पुराणे कुरुका-माहात्म्ये प्रथमे ऽध्याये  
ब्रह्माणं प्रति श्री-भगवान् --

> द्वितीये तु परार्धे तु  
दिने त्व् आद्ये तु सप्तमे।  
मन्वन्तरे वर्तमाने  
आष्टाविंशे चतुर्-युगे॥  
कलेर् आदौ **जन्म-योगी**  
शठ-कोप इति श्रुतिः।  
मद्-भक्तो ऽहं **भविष्यामि**  
**नेतुं** द्राविडतां श्रुतिम्॥  
ततः क्षेत्रे जन्म-भाजा  
शठ-कोपेन योगिना।  
**मुक्तिं** भुवि जनास् सर्वे  
**गमिष्यन्ति** कलाव् अपि॥

ब्रह्माण्ड-पुराणे उत्तर-भागे अशीतितमे ऽध्याये  
मार्कण्डेयार्जुन-तीर्थ-यात्रायां ताम्र-पर्णि-माहात्म्ये --

> तस्मिन् क्षेत्रे महा-पुण्ये  
विष्णोस् सान्निध्य-निर्मले।  
क्रूरे कलि-युगे **प्राप्ते**  
नास्तिके **कलुषी-कृते**॥  
विष्णोर् अंशांश-**सम्भूतो**  
वेद-वेदार्थ-तत्त्व-**वित्**।  
स्तोत्रं वेद-मयं **कर्तुं**  
तत्र द्राविड-भाषया॥  
**जनिष्यति** सतां श्रेष्ठा  
लोकानां हित-काम्यया।  
न पुमान् सर्व-शास्त्र-ज्ञो  
ह्य् अनन्तं वेदम् अव्ययम्॥  
सर्वाधिकारं धर्मात्मा  
**कीर्तयिष्यति** वै मुनिः।  
क्रूरे कलि-युगे **प्राप्ते**  
विष्णोः **कीर्तनम्** एव हि॥  
**कथितं** सर्व-शास्त्रज्ञैर्  
मुनिभिर् वेद-पारगैः।  
तस्मात् स पुरुष-श्रेष्ठो  
भक्तानाम् अ-मृतोपमम्॥  
स्त्री-युगत्वाच् च विप्रेन्द्रा  
विष्णुर् अ-व्यक्त-मूर्तिमान्।  
कलेर् दोषाभितप्तानां  
**प्रजानां पालनाय** वै॥  
**धारयिष्यति** तद्-रूपं  
कृपया पुरुषोत्तमः।  
**प्रयास्यति** पुनस् सो ऽपि  
सायुज्यं परमात्मनः॥  
**अध्येतव्यं** द्विज-श्रेष्ठैर्  
वेद-रूपम् इदं कृतम्।  
स्त्रीभिश् शूद्रादिभिश् चैव  
तेषां **मुक्तिः** करे **स्थिता**॥

इति।

[[223]]

