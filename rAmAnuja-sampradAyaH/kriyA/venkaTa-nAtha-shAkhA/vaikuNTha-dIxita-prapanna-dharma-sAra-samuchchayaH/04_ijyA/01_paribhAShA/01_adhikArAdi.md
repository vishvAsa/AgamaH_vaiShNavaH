+++
title = "०१ अधिकारादि"

+++
## कार्यता
अत्र महोपनिषदि-

> **धृतोर्ध्व**-पुण्ड्रः परमेशितारं  
नारायणं **पूजयति** स्म भक्त्या।  
अर्घ्यादिभिः पूरुष-सूक्त-मन्त्रैस्  
**सम्प्राप्नुयाद्** विष्णु-पदं महात्मा॥

ऋचि -

> प्रवः पान्तमन्धसोधियाय ते महे शूराय विष्णवे चार्चत।
[[TODO: परिष्कार्यम्]]

यजुषि -

> भवामित्रो न शेव्यो घृतासुतिः। विभूतद्युम्न एनया उसप्रधाः। अथाते विष्णो विदुषा चिदृध्यः। बृहत्ते विष्णो सुमतिं भजामहे॥
[[TODO: परिष्कार्यम्]]

[[182]]

श्री-नारसिंहे --

> जल-देवं **नमस् कृत्य**  
ततो **गच्छेद्** गृहं पुनः।  
पौरुषेणैव सूक्तेन  
ततो विष्णुं **समर्चयेत्**॥  
**निष्पीड्य** स्नान-वस्त्रं वै  
द्विर् **आचम्यार्चयेद्** +हरिम्।  
**न** विष्ण्व्-आराधनात् पुण्यं  
**विद्यते** कर्म वैदिकम्॥  
तस्माद् अनादि-मध्यान्तं  
नित्यम् **आराधयेद्** +हरिम्।  
तद्-विष्णोर् इति मन्त्रेण  
सूक्तेन पुरुषेण वा॥

इति।


## सर्वाधिकारः
…
इदं विष्ण्व्-आराधनं सर्वैर् वर्णैः स्त्रीभिश् च यथा-योग्यं कर्तव्यम् -  
तथा प्रतिमा-लक्षण-परिच्छेदे --

> ब्राह्मणैः क्षत्रियैर् वैश्यैश्  
शूद्रैस् स्त्रीभिस् तथेतरैः।  
यथार्हम् **इज्यस् सेव्यश्** च  
नित्यं सर्वेश्वरो हरिः॥

भीष्म-पर्वणि --

> ब्राह्मणैः क्षत्रियैर् वैश्यैश्  
शूद्रैश् च कृत-लक्षणैः।  
**अर्चनीयश्** च सेव्यश् च  
भक्ति-युक्तैस् सदा हरिः॥

कृत-लक्षणैः - कृत-तापादि-संस्कारैः।  
आश्वमेधिके श्री-वैष्णव-धर्म-शास्त्रे एक-विंशे ऽध्याये --

> मृद्-अश्म-मणि-रत्नेन  
ताम्रेण रजतेन वा।  
**कृत्वा** प्रतिकृतिं **कुर्याद्  
अर्चनां** काञ्चनेन वा॥  
पुण्यं दश-गुणं **दद्याद्**  
एतेषाम् उत्तरोत्तरम्।  
जय-कामो जयेद् राजा  
विद्या-कामो द्विजोत्तमः॥  
वैश्यो वा धन-कामस् तु  
शूद्रः पुण्य-फल--प्रियः।  
सर्व-कामा स्त्रीयो वा ऽपि  
सर्वान् कामान् अवाप्नुयुः॥

अत्र स्त्री-विषये विशेषतो भरद्वाज-संहितायाम् --

> **अनुज्ञाताः** स्त्रीयश् चैवम्  
**अर्चयन्त्यो** जगद्-गुरुम्।  
यथार्हम् अपि शूद्राद्यास्  
सर्वे **यान्ति** परां गतिम्॥

[[185]]

नारदीये --

> **अनुज्ञाता** तु या भर्त्रा  
सैव **कुर्याद्** यथा-विधि।  
व्रतोपवास--नियम--  
देवताराधनादिकम्॥
>
> इतरा तु **न कुर्वीत**  
**जीवमाने** स्व-भर्तरि।  
अज्ञानाद् अथवा लोभाद्  
यदि कुर्यात् प्रमादतः॥  
तत् सर्वं **निष्फलं** तस्या  
इति वेद-विदो विदुः॥
>
> **अनाराध्य** हृषीकेशं  
विधवा **भोक्तुम्** इच्छति।  
सा **व्रजेन्** नरकं घोरं  
काल-मात्रम् अधो-मुखी॥

यत् त्व् इदं वचनम्

> जपस् तपस् तीर्थ-सेवा  
प्रव्रज्या मन्त्र-साधनम्।  
देवताराधनं चैव  
स्त्री-शूद्र-**पतनानि** षट्

इति तद्-वैदिकाभिप्रायम् - +++(5)+++ तथा

> वैदिकं ब्राह्मणानां स्याद्  
राज्ञां वैदिक-तान्त्रिकम्।  
तान्त्रिकं वैश्य-शूद्राणां  
सर्वेषां तान्त्रिकं तु वा॥

इति स्त्री-शूद्रयोस् तान्त्रिकत्वाभ्यनुज्ञानात् ।


किञ् च श्री-पाञ्चरात्रे विहगेन्द्र-संहितायां मूर्ति-लक्षणे सप्तमे पटले --


> अनिमित्तं निमित्तञ् च  
लोके बिम्बं द्विधा मतम्।  
तत्र द्वारावती-क्षेत्रे  
साल-ग्रामे च या शिला॥  
अनिमित्तं महा-बेरं  
सर्व-वर्णेषु **योग्यकम्**।  
अवशिष्टान्त्य-जातीनां  
सर्वेषां **पूजनीयकम्**॥

भारते --

> ब्राह्मणः क्षत्रियो वैश्यः  
स्त्री-शूद्रश् च वरानने।  
अनाराध्य हृषीकेशं  
**नाप्नोति** परमां गतिम्॥

सङ्ग्रहे --

> **अनुज्ञाताः** स्त्रीयश् चैवम्  
**अर्चयन्त्यो** जगद्-गुरुम्।  
यथार्हम् अपि शूद्राद्यास्  
सर्वे **यान्ति** परां गतिम्॥

"यथार्हम् अपि शूद्राद्या" इत्य् आदीनि परश्शतानि वचनानि बहुषु स्थलेषु विद्यन्ते,  
तानि सर्वाण्य् अत्र ग्रन्थ-विस्तर-भयान् न लिख्यन्ते।

तस्माद् अनवधिकातिशय-भक्ति-युक्तानाम्  
आकार-त्रय-सम्पन्नानाम्  
अधिगत-भगवल्-लाञ्छनानाम्  
आचार्य--प्रसाद-लब्ध--स्वाधिकारानुरूप--मन्त्र-निष्ठानाम्  
अनुगुणाचार-निरतानाम्  
अनुचिताचार-विमुखानाम्  
अखिल-वर्णानाम् अपि  
यथार्हं भगवद्--अर्चन--समाराधनं कर्तव्यं  
यथा-शक्ति प्रत्यहम्  
इति सिद्धम्।

[[186]]

## नित्यता
इदं भगवद्-आराधनं नित्यम्, प्रत्यवाय-स्मृतेः;  व्यासः --

> यो मोहाद् अथवा ऽऽलस्याद्  
**अकृत्वा** विष्णु-**पूजनम्**।  
**भुङ्क्ते** स **याति** नरकान्  
सूकरेष्व् **अभिजायते**॥

श्री-विष्णु-धर्मोत्तरे --

> मातृवत् **परिरक्षन्तं**  
सृष्टि-संहार-कारकम्।  
यो **नार्चयति** वै विष्णुं  
सो ऽक्षय्यं नरकं **व्रजेत्**॥

सङ्ग्रहे --

> यद् गृहे नास्ति तुलसी  
--साल-ग्राम--**शिलार्चना**।  
श्मशान-सदृशं **विद्यात्**  
तद्-गृहं शुभ-**वर्जितम्**॥

श्री-भागवते --

> गृहं श्मशानं तव बिम्ब-**वर्जितं**,  
कथा-**विहीनाश्** च गिरश् शिवा-रुतम्।  
श्व-पुच्छवद् दास्य-**विना-कृतं** वपुर्  
**वदन्ति** हि त्वय्य् **अनिवेदितं** विषम्॥

## आत्मीय-निवेदनम्
…  
स +++(=शाण्डिल्यः)+++ एव -

> त्रि-सन्ध्यं **कारयेद्** बालान्  
**प्रणामं** देव-पादयोः।  
पुत्रः प्रेष्यस् तथा शिष्य  
इत्य् एवञ् च **निवेदयेत्**॥

