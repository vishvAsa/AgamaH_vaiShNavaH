+++
title = "०५ अर्चा-विग्रहः"

+++
## गृहार्चाया मानं द्रव्यं च

पाद्मे  क्रिया-पादे त्रिंशे ऽध्याये --

> मात्राङ्गुलि-**वशेनैव**  
गृहार्चा-मान-**कल्पनम्**।  
**नाधिकं** हस्त-मानाच् च  
**न न्यूनं** द्वादशाङ्गुलात्॥  
कौतुकं भवने **ऽभ्यर्चं**  
शिला-दार्वादिजं ध्रुवम्॥  
अङ्गुलैः प्रतिमा-मान-  
वर्णनं (पा॥ अङ्गुलैः प्रतिमा-मानं वर्णानाम्) **तूच्यते** क्रमात्॥  
हस्त-मान-मिता ऽर्चा स्याद्  
भवने पूर्व-जन्मनः।  
अङ्गुलैर् एक-विंशत्या  
प्रतिमा वसुधा-पते॥  
विशाम् एकोन-विंशत्या  
द्वाभ्यां शूद्रस्य **हीनया**।
>
> अर्ध-चित्रं तद्-आभासं  
भवने भुक्ति-**वर्धनम्**॥
>
> द्वादशाङ्गुल-मानार्चा  
लोहजा पूर्व-जन्मनः।  
नवाङ्गुला क्षत्रियस्य  
विशस् सप्ताङ्गुला मता॥  
पञ्चाङ्गुला चतुर्थस्य  
प्रतिमा भवने **भवेत्**।
>
> प्रतिमा यन्मयी **कॢप्ता**  
प्रभा-पीठादि-तन्-मयम्।  
यद् वा सौवर्ण-बिम्बस्य  
राजतं ताम्रम् एव वा॥  
लोहेन चेद् उत्तमेन  
प्रतिमा **निर्मिता** भवेत्।  
तद् अनन्तर-लोहेन  
प्रभा-पीठादि **कल्पयेत्**॥  
त्रि-लोह-जायाम् अर्चायां  
सुवर्णं वा प्रभादिकम्।  
रत्न--स्फटिक--जातानां  
प्रतिमानां प्रभादिकम्॥  
लोह-जं **स्मर्यते** ब्रह्मन्  
रहस्यम् इदम् ईरितम्।
>
> गृहे संहार-शयनौ  
**नार्चयेत्** तु कदाचन॥  
भगवन्-मूर्तयस् त्व् अन्यास्  
सर्वाः **पूज्या** यथा-तथम्।
>
> श्री--भूमि-सहितं देवं  
श्रिया केवलया ऽपि वा।  
सहितं **पूजयोद्** भुक्ति--  
मुक्ति-कामो निकेतने॥


शाण्डिल्यः --

> कुटुम्बी **वर्जयेन्** नित्यं  
दार्वं शैलञ् च मृण्मयम्।  
गृहेषु भक्ति-संस्थं च  
योग--निद्रा-रसोत्सुकम्॥

[[187]]

अत्र दारु-विग्रह-निषेधो निष्काम-विषयः, सकामस्य तु नास्ति।  
तथा पाद्मे गृहार्चन-प्रतिष्ठाध्याये --

> द्रुम-जाति प्रतिकृतिस्  
**सभाज्या** कामनावशात्।  
प्रतिमा चन्दनमयी  
भुक्ति--मुक्ति-प्रदा शुभा॥

इत्यादिभिस् तत्-तद्-दारु-विशेषेण तत्-तत्-फल-विशेषस्योक्तत्वात्।

## श्री-साहित्यम्
श्री-पाञ्चरात्रे --

> श्री-भूभ्यां सहितं देवं  
श्रिया केवलया ऽपि वा।  
गृहस्थः पूजयेन् नित्यम्  
इतरस् तु यथा-रुचि॥

नारदीये --

> गृही च गृहिणी चैव  
स-लक्ष्मीकं हरिं **यजेत्**।  
अन्यथा दोषम् **आप्नोति**  
वसुदेव-सुतं विना॥+++(5)+++  
कृष्ण-मूर्तौ स-लक्ष्मीक  
--**नियमो नास्ति** भूपते।  
लक्ष्म्या **युक्तो** ऽप्य् अ-युक्तो वा  
कृष्णः **पूज्यो** न संशयः॥

## प्रतिमाभावे
श्री-पराशरः --

> अलाभे प्रतिमायास् तु  
शुचौ देशे मनोरमे।  
स्थण्डिले पुरुषं ध्यात्वा  
**सम्पूज्य** मनसैव तु॥  
**जपेद्** वै मन्त्र-रत्नञ् च  
**ध्यायन्** सर्व-गतं हरिम्॥

## सालग्रामादि
पाद्मे --

> सर्वास् स्वायम्भुवा **ज्ञेयाश्**  
शिलाश् चक्र-सरिद्-भवाः।  
नित्यं **सन्निधिर्** एतासु  
परस्य परमात्मनः॥  
**न प्रतिष्ठा** विधातव्या  
नैव चावाहनादिकम्।  
साल-ग्राम--शिला यत्र  
**पूज्यते** भगवन्-मयैः।  
तद्-देशे योजनाद् अर्वाङ्  
मृतो **निर्वाणम् अश्नुते**।  
द्वारवत्याश् शिलाश् चापि  
साल-ग्राम--शिला-समाः॥

हारीतः --

> न जपो नाधिवासश् च  
न च संस्थापन-क्रिया।  
साल-ग्रामार्चने विष्णुस्  
तस्मिन् **सन्निहितो** हरिः॥  
मूर्तीनां तु हरेस् तस्य  
यस्यां **प्रीतिर्** अनुत्तमा।  
तस्याम् एव तु तां **ध्यात्वा**  
**पूजयेत्** तद्-विधानतः॥  
मूर्त्य्-अन्तरं तु बिम्बे तु  
**न यष्टव्यं** तथैव तत्।  
साल-ग्राम--शिलायां तु  
यष्टव्यास् सर्वमूर्तयः॥

रत्नाकरे --

> साल-ग्राम-शिला यत्र  
यत्र द्वारवती शिला।  
उभयोस् सङ्गमो यत्र  
तत्र मुक्तिर् न संशयः॥

[[188]]

भरद्वाज-संहितायाम् --

> विष्ण्व्-अर्चा-**रहिते** ग्रामे  
विष्ण्व्-अर्चा-रहिते गृहे।  
**न** कुर्याद् **अन्न-पानादि**  
**न** तत्र दिवसं **वसेत्**॥

व्यासः --

> स्वर्णादि-संभवा रम्या  
प्रतिमा लक्षणान्विता।  
साल-ग्राम--शीला चापि  
भुक्ति--मुक्ति--फल-प्रदा॥  
उत्तरा यतिभिः पूज्या  
अपरा ऽपीतरैर् जनैः॥

## प्रशस्तिः
सङ्ग्रहे --

> अर्चा-विष्णोर् **उपादानं**  
**वैष्णवोत्पत्ति**-चिन्तनम्।  
मातृ--योनि--**परीक्षायास्**  
**तुल्यम्** आहुर् मनीषिणः॥+++(5)+++

> अर्च्ये विष्णौ शिला-धीर्, गुरुषु नर-मतिर्, वैष्णवे जाति-बुद्धिर्,  
विष्णोर् वा वैष्णवानां कलि-मल-मथने पाद-तीर्थे ऽम्बु-बुद्धिः।  
शुद्धे तन्-नाम्नि मन्त्रे सकल-कलुष-हे शब्द-सामान्य-बुद्धिर्  
विष्णौ सर्वेश्वरेशे तद्-इतर-सम-धीर् यस्य वा **नारकी** सः॥

शाण्डिल्यः --

> व्यक्तम् आयतनं वा ऽपि  
प्रथमं यत् **समाश्रितम्**।  
आ देहपातात् तद् +**हित्वा**  
**नान्य-बिम्बं समाश्रयेत्**॥

शौनकः --

> सु-रूपां प्रतिमां विष्णोः  
प्रसन्न-वदनेक्षणाम्।  
कृत्वा ऽऽत्मनः प्रीतिकरीं  
सुवर्ण--रजतादिभिः॥  
ताम् अर्चयेत् तां प्रणमेत्  
तां जपेत् तां विचिन्तयेत्।  
**विशत्य्** अपास्त-दोषस् तु  
ताम् एव ब्रह्म-रूपिणीम्॥

## आवाहन-कार्यता

प्रतिमा-स्थानेषु प्रत्यहम् आवाहनम् उद्वासनञ् च  
अर्घ्याद्य्-उपचारवत् कर्तव्यम् एव।  
भृगुः --

> प्रातर् **आवाहयेद्** देवीं  
त्रिषु कालेषु **चार्चनम्**।  
**आचरेद्** अन्त्य-वेलायाम्  
**उद्वासनम्** इति स्थितिः॥

रत्नाकरे --

> प्रतिमा-स्थानेष्व् अप्स्व् अग्नाव्  
> आवाहन--विसर्जन--वर्जं सर्वं समानम् इत्य् आह,  
> तत्र नित्यं सन्निहितत्वाद् आवाहनोद्वासन-वर्जम् इत्य् उक्तम्।

पाद्यादिवद्-उपचाराभिप्राये न विरोधः। तथा श्री-विष्णु-रहस्ये --

> लोह--दार्वादि **जनिता**  
प्रतिमा यत्र **पूज्यते**।  
तत्राह्वानं विसर्गञ् च  
अर्घ्य-पाद्योपचारवत्॥  
कर्तव्यं प्रत्यहं ब्रह्मन्  
नात्र कार्या विचारणा॥

[[189]]

अत्र यतीन्द्र-देशिकः --

> परम-व्योम--वैकुण्ठाद्  
देवम् **आवाहयेत्** ततः।  
लक्ष्म्यादि-देविश् चक्रादि-  
हेतीर् भूषाञ् च सर्वतः॥

अनेनैवाभिप्रायेण श्री-भाष्य-कारैर् अप्य् उक्तं स्व-नित्ये -  
"कल्पिते नाग-भोगे समासीनम्" इत्य् आरभ्य  
"यावद् आराधन-परिसमाप्ति-सान्निध्य-याचनं कुर्यात्”  
इत्य् अन्तम् उक्त्वा ऽनन्तरं

> “अन्यत्र स्वाभिमते पूजा चेद्  
> एवम् आवाहनम्।

तथा तद्-व्याख्यातृभिश् च,

> अन्यत्राभिमत इति - बिम्ब इत्य् अर्थः -

"मन्त्र-योगो नाम" इत्य् आरभ्य आवाहनं प्रतिपाद्यान्ते च

> ॐ भगवन्-मन्त्र-मूर्ते स्व-पदम् **आसादय क्षमस्व** नमो नम

इत्य् उद्वासनञ् च प्रतिपादितम्।  
एवम् अन्यैर् अपि वङ्गीश-वरदाचार्यादिभिः स्व-स्व-नित्ये  
भगवद्-आवाहनम् उक्तम्।  
अतः अर्घ्याद्य्-उपचारवत् प्रत्यहम् आवाहनम् उद्वासनञ् च प्रतिमासु कर्तव्यम्।
