+++
title = "०७ तारण-प्रार्थना"

+++
<details><summary>विषयः - यदुगिरिग्रन्थोक्तः</summary>

तत्त्व-तिरोधायक-स्वभाव-माया-तारण-प्रार्थना
</details>

<details open><summary>विश्वास-प्रस्तुतिः</summary>

मदीयानादिकर्म-प्रवाह-प्रवृत्तां,  
भगवत्-स्वरूप-तिरोधान-करीं  
विपरीत-ज्ञान-जननीं  
स्व-विषयायाश् च भोग्य-बुद्धेर् जननीं,  
देहेन्द्रियत्वेन भोग्यत्वेन सूक्ष्म-रूपेण च +अवस्थितां,  
दैवीं गुणमयीं **मायां**,  
"दास-भूतः शरणागतोऽस्मि, तवास्मि दास" इति वक्तारं **मां तारय** ।
</details>

<details><summary>सुदर्शन-भट्टः</summary>

अथ प्रकृतिः, मदीय इति । बीजाङ्कुरन्यायात् अनादिता ।

'गुणमाया समावृतः' (जि. स्तो. १-३) इत्यस्य अर्थमाह - भगवत्स्व रूप इति । विपरीतज्ञानं - देहे अहं धीः । भोग्यभोगोपकरण रूपत्वम्[^1_pg58] आह **देह** इत्य्-आदिना । **दैवीं** - त्वल्लीलार्थम्[^2_pg58] ।

[^1_pg58]: रूप -इ ।


[^2_pg58]: त्वल्लीलार्थाम् - इ ।


दासभूतं - **माम्** इति सम्बन्धः । शरणागतोऽस्मि[^1_pg59] **तवास्मि** इति  
पूर्वोत्तरखण्डार्थः । वक्तारम् - 'भवशरणमितीरयन्ति' (वि.पु. ३-७-३३) इति हि उच्यते ।

[^1_pg59]: दासभूतोऽस्मि - इ ।


</details>

<details><summary>वेङ्कट-नाथः</summary>


एवं कर्मनिवृत्तिः प्रार्थिता, अथ कर्महेतुप्रकृतिसम्बन्धनिवृत्तिः कर्मनिवृत्त्यैव भवन्त्यपि सर्वेश्वरबुद्धिविशेषाधीनेति ज्ञापयितुमभ्यर्थ्यते - **मदीय** इति । ईश्वरस्य वैषम्यनैर्घृण्यपरिहारार्थं **मदीय** इत्युक्तम् । अन्योन्याश्रय[^1_pg57] निवारणाय बीजाङ्कुरादिन्यायमभिप्रेत्याहअनादिकर्मप्रवाहप्रवृत्ताम् इति । प्रकृतिस्वरूपस्य पुरुषवत् अनादित्वात् तत्प्रवृत्तिमात्रे कर्महेतुकत्वमुक्तम् ।

[^1_pg57]: अन्योन्याश्रयादिअ

तत्र च, 'गुणमायासमावृतः' (जि. स्तो. १-३) इत्य्-आदि-प्रसिद्धम्प्रतिकूल प्रवृत्तित्रयं **भगवत्स्वरूप** इत्य्-आदिभिराह । भगवत्स्वरूपतिरोधानं नाम क्षेत्रज्ञानां भगवत्स्वरूपविषयज्ञानप्रसरनिरोधः । तथा च अत्यन्ततिरोधानाद सत्वबुद्धिम्, सामान्यतो विदितेऽपि भगवति[^3_pg58] सर्वाश्रयत्वादिधर्मतिरोधानादरत्वादिबुद्धिम्, तदन्येषु स्वनिष्ठत्वादिबुद्धिं च करोतीत्याह **विपरीतज्ञानजननीम्** इति । इदं च जीवस्वरूपतिरोधानतन्मूलदेहात्मभ्रमादेः उपलक्षणम् । एवं तत्त्वत्रयतिरोधानफलभूतं **विपरीतज्ञानान्तरमाहस्वविषयाया** इति । प्रकाशमानेषु वस्तुषु तिरोधानं नाम तत्तद्भेदकधर्मग्रहण निवारणम् । इदमेव हि सर्वत्र भ्रान्तेर्निदानम् । उक्तस्या प्याकार[^4_pg58] त्रयस्य हेतुभूतमवस्थाचतुष्टयं **देह** इत्य्-आदिभिरुच्यते । देहेन्द्रियत्वेन भोगायतनतया भोगोपकरणतया च । भोग्यत्वेन - शब्दादिगुणविशिष्टभूत पञ्चकरूपत्वेन । सूक्ष्मरूपेण - देहादिपरिणामरहितांशेन । सेयं प्रकृति रिदानीं चतुर्भिरपि अंशैरपकरोति । प्रलयदशायां तु सूक्ष्मरूपेणैव तिरोधानमात्रं करोतीति व्यवस्था 'देहयोगाद्वा सोऽपि ' (ब्र. सू. ३-२-५) इति सूत्रभाष्ये' द्रष्टव्या । ईदृश्याः प्रकृतेः दुरत्ययत्वं स्वतन्त्रलीलाप्रवृत्ततयेति 'दैवी ह्येषा गुणमयी' (भ.गी. ७-१४) इत्य्-आदिना त्वयैव गीतमिति सूचयति दैवीम् इति । तिरोधानादिहेतुभूतैरवस्थाचतुष्टयानुवृत्तेः बन्धहेतुभिः सत्त्वादिगुणैः प्रचुरतामाह - गुणमयीम् इति । 'सत्वादिगुणसमुदाय एव प्रकृतिः,' इति साङ्ख्यपक्षस्तु, 'गुणाः प्रकृतिसम्भवाः (भ.गी. १४-५) 'प्रकृतेर्गुणसम्मूढाः' (भ.गी.३-२९) इत्य्-आदि-व्यधिकरणप्रयोगबलात् निरस्तः ।

[^3_pg58]: भगवतः - अ ।


[^4_pg58]: पकार - आ ।

क्वचित्तु सत्वरजस्तमः शब्दानां द्रव्यपर्यन्तः प्रयोगः 'तद्गुणसारत्वात्तु तद्व्यपदेशः '(ब्र.सू. २-३-३९) इति न्यायेन नेतव्यः। एवमनन्तैर्विभागैर्व्यापारैः परिणामैः गुणैश्च प्रख्यातमाश्चर्यत्वं समाख्यविशेषेण आह - **मायाम्** इति । **मायां मां तारय** इति द्विकर्मकतयाऽन्वयः ।

**दासभूत** इत्य्-आदिभिर्मूलमन्त्रपदत्रयार्थः सूच्यते । 'दासभूताः स्वतः सर्वे,  
(मं.रा.स्तो.१२) 'आत्मदास्यं हरेः स्वाम्यम्' (वि.त.) इत्य्-आदि-प्रसिद्धं स्वभावतो दासत्वं च्विप्रत्ययाभावेन व्यज्यते । द्वयेऽपि **नार**-शब्दवाच्यानां जीवानां तात्पर्यवृत्त्या दासत्वं ग्राह्यम् । दूरं पलायितेऽपि मयि त्वत्सम्बन्धस्तावत् दुस्त्यजः । दास्यप्रतिबोधश्च मे सम्प्रति **जात** इति भावः । शरणागतोऽस्मि तवास्मि दासः इति पूर्वोत्तरखण्डार्थनिष्ठत्वं समुच्चित्योक्तम्।  
'स्वरूपभरलाभेषु तवैव न ममेति यत् ।  
प्रपन्नस्यानुसन्धानं सारं तदिह दर्शितम्' ॥  
अस्मि इति प्रार्थनाभिप्रायम् । दासोऽस्मि - दासवृत्तिपरः स्यामित्यर्थः ।  

अन्यथा तु दासभूत इत्युक्तस्यैव पुनर्वचनमात्रं स्यात् । शरणागतोऽस्मि तवास्मि दासः इति निर्देशौ प्रार्थनात्मनिक्षेपपरौ, इति केचित् । आर्तो वा दृप्तो वा द्वयवक्ताऽहं तव दयनीय इत्यभिप्रायेणाह - इति वक्तारम् इति । यद्यप्यत्र फलप्रार्थनार्थं प्रपत्तिकर्तृत्वानुवाद एव युक्तः, तथाऽपि तद्वचन कर्तृत्वानुवादः 'भव शरणमितीरयन्ति' (वि.पु. ३-७-३३) इत्याद्यभिप्रेत-वचनप्राशस्त्यादिव्यञ्जनार्थः । 

**माम्** - 'स्वयं मृत्पिण्डभूतस्य' (म.भा. शां. २९४-१९) इत्य्-आदि-प्रसिद्धं स्वरक्षणासमर्थम् । त्रिगुणद्रव्यस्य नित्यतया नाशाभावात् तारय इत्युक्तम् । एतेन, 'दुरत्यया' (भ.गी.७-११) इत्युक्तं स्वयत्नेन दुस्तरत्वम्, 'मामेव ये प्रपद्यन्ते' (भ.गी.७-११) इत्य्-आदिनाऽभिप्रेतं पराधीनतरणं च गम्यते । 

एवं नमः शब्दे निवर्तनीयतयाऽभिप्रेतस्य पापस्य भ्रमस्य प्रकृतिसम्बन्धस्य च मिथःकार्यत्वं कारणत्वं च यथायोगं द्रष्टव्यम् ॥

</details>


<details><summary>मूलम्</summary>

मदीयानादिकर्मप्रवाहप्रवृत्तां, भगवत्स्वरूप तिरोधानकरीं विपरीत ज्ञानजननीं स्वविषयायाश्च भोग्यबुद्धेर्जननीं, देहेन्द्रियत्वेन भोग्यत्वेन सूक्ष्मरूपेण च अवस्थितां, दैवीं गुणमयीं मायाम्, "दासभूतः शरणागतोऽस्मि तवास्मि दासः" इति वक्तारं मां तारय ।
</details>

<details><summary>विषयः - यदुगिरिग्रन्थोक्तः</summary>

स्वस्य गीतोक्त-परज्ञानप्रार्थना
</details>


<details open><summary>विश्वास-प्रस्तुतिः</summary>

“तेषां **ज्ञानी** नित्य-युक्त  
**एक-भक्तिर्** विशिष्यते ।  
प्रियो हि ज्ञानिनो ऽत्यर्थम्  
अहं, स च मम प्रियः ॥“   (भ.गी. ७-१७)
</details>

<details><summary>सुदर्शन-भट्टः</summary>

अथ चतुर्थ्यर्थम् इष्टप्राप्तिं प्रार्थयते तेषाम् इत्य्-आदिना ।
</details>

<details><summary>सुदर्शन-भट्टः</summary>

**परभक्ति**-स्थाने प्रपदनम् ।  
**पर-ज्ञान--परम-भक्ती** देह-सम्बन्ध-वेलायाम्  
उपासकस्य उपाय-कोटि-निविष्टे ।  
प्रपन्नस्य तु +उभय-कोटि-घटिते।

अतः **परज्ञानं** प्रार्थितं **तेषाम्** इत्य्-आदिना ।
</details>


<details><summary>वेङ्कट-नाथः</summary>

अथ निर्वेदमान्द्यात् ईषद्विलम्बक्षमाणामत्रत्यविशदज्ञानभक्तयोरपि कैङ्कर्योपयोगितया चतुर्थ्यभिप्रेतफलकोटिघटितत्वात् स्वयम्प्रयोजनं तदुभयं **तेषाम्** इत्य्-आदिना प्रार्थ्यते । 

> 'तत्-पाद-भक्ति-ज्ञानाभ्यां  
फलम् अन्यत् कदाचन ।  
न याचेत् पुरुषो[^1_pg60] विष्णुं  
याचनान्नश्यति ध्रुवम्' ॥  
( पाञ्चरात्रम्) 

इति तावन्मात्रप्रार्थना ह्यनुज्ञाता । 

[^1_pg60]: प्रणतोअ ।

अत्र **परभक्ति**-वचनं तदनन्तरभावि-पर-ज्ञान--परम-भक्त्योर् अप्य् उपलक्षणम् ।  
तच्च प्रतिवचनभागे व्यञ्जयिष्यते ।  
**ज्ञानी** 'प्रकृतिं विद्धि मे पराम्' (भ.गी.७-५) इत्य्-आदि-प्रतिपादित-भगवच्-छेषतैक-रसात्म-स्वरूप-वित्  
भगवन्तम् एव परम-प्राप्यं मन्वानः ।  
**नित्य-युक्तः** - ऐश्वर्याद्यर्थिनां स्वाभिलषितप्राप्तौ सिद्धायां भगवता योगो निवर्तते, ज्ञानिनस्तु च तथेति भावः ।  
**एकभक्तिः** - न तु प्रयोजनान्तरविभक्तभक्तिरित्यर्थः ।  
एतदुभयं **ज्ञानी** विशिष्यत इत्यस्य हेतुः ।  
**अत्यर्थम्** - अत्यभिधेयम्, सर्वज्ञेन सर्वशक्तिना मयाऽपि दुर्वचमिति भावः ।  
**स च मम प्रियः** इत्यत्रापि अत्यर्थम् इत्येतदनुषज्यते ।  
यद्वा, स्वप्रीत्यपेक्षया स्वभक्तप्रीतेः प्रकर्षोक्त्या स्तुतिः । 
</details>


<details><summary>मूलम्</summary>

“तेषां ज्ञानी नित्ययुक्त एकभक्तिर्विशिष्यते ।  
प्रियो हि ज्ञानिनोऽत्यर्थमहं स च मम प्रियः ॥“  
</details>

<details open><summary>विश्वास-प्रस्तुतिः</summary>

“उदाराः सर्व एवैते  
**ज्ञानी** त्व् आत्मैव मे मतम् ।  
**आस्थितस्** स हि युक्तात्मा  
**माम्** एकाम् उत्तमां गतिम् ॥“ (भ.गी. ७-१८)
</details>

<details><summary>वेङ्कट-नाथः</summary>

**आत्मैव** - सर्वान्तरात्मनो ममाप्यन्तरात्मैव ।  
नन्विदं प्रमाण-विरुद्धम् इत्यत्राह - **मे मतम्** इति ।  
प्रकृष्ट-प्रीति-विषयत्वेनातिवादान् न विरोधः ।  
तथाऽत्यादरे हेतुमाह - **आस्थित** इति ।  
**युक्तात्मा** - मद्-विरहस्यातिदुःसहतया  
मयि नित्य-योग-प्रवृत्तमनाः ।  
**अनुत्तमां गतिम्** - परमप्राप्यम् ।
</details>

<details><summary>मूलम्</summary>

“उदाराः सर्व एवैते ज्ञानी त्वात्मैव मे मतम् ।  
आस्थितः स हि युक्तात्मा मामेवानुत्तमां गतिम् ॥“  
</details>

<details open><summary>विश्वास-प्रस्तुतिः</summary>

“बहूनां जन्मनाम् अन्ते  
**ज्ञानवान् मां प्रपद्यते** ।  
'वासुदेवस् सर्वम्' इति  
स महात्मा सुदुर्लभः ॥“  (भ.गी. ७-१९)
</details>

<details><summary>वेङ्कट-नाथः</summary>

**जन्मनाम्** - पुण्यजन्मनाम् ।  
**ज्ञानवान्** - पूर्वोक्तज्ञानवान् । 'वासुदेवः सर्वमिति प्रपद्यते' इत्यन्वयः । सर्वम् - प्राप्यप्रापकादि । 'रामस्य व्यवसायज्ञः' (रा. सुं.१६-४) इत्य्-आदि-निदर्शितज्ञानविशेषवत्वात् महात्मत्वोक्तिः । 'महामनाः' (भ.गी.भा.७-१९) इति भाष्यम् । 

**सुदुर्लभः** - मत्तः प्रयोजनान्तरार्थिन आर्तादयोऽपि दुर्लभाः । 

अयं तु कर्म-वश्य-मध्ये  
भक्त-लाभार्थिना मया  
देशिकार्थिभिश् चान्यैः  
**सुदुर्लभः**, लब्धश् चेद् अयम् अलभ्य-लाभ इति भावः ।+++(5)+++ 

उक्तं हि श्रीपौष्करे -  

> 'दुर्लभा भगवद्-योग-  
भाविनो भुवि मानवाः ।  
तद्-दर्शनात् तदालापात्  
सुलभं शाश्वतं पदम्' ॥  
(पौ.सं.) इति ।  
</details>

<details><summary>मूलम्</summary>

“बहूनां जन्मनामन्ते ज्ञानवान् मां प्रपद्यते ।  
वासुदेवस्सर्वमिति स महात्मा सुदुर्लभः ॥“
</details>

<details open><summary>विश्वास-प्रस्तुतिः</summary>

इति श्लोक-त्रयोदित-**ज्ञानिनं मां कुरुष्व** ॥ १४ ॥
</details>

<details><summary>वेङ्कट-नाथः</summary>

**माम्** - 'अज्ञो जन्तुर् अनीशो ऽयम्' (म.भा. शां. १२-३६) इत्युक्तेषु मूर्धाभिषिक्तम् । **श्लोकत्रयोदितज्ञानिनं कुरुष्व** - क्रियाफलं त्वद्गामीत्यात्म नेपदेन व्यज्यते ।

अव्यवहितत्वाद् इह श्लोक-त्रय इत्युक्तम् ।
</details>


<details><summary>मूलम्</summary>

इति श्लोकत्रयोदित ज्ञानिनं मां कुरुष्व ॥ १४ ॥
</details>


<details><summary>विषयः - यदुगिरिग्रन्थोक्तः</summary>

स्वस्य गीतोक्त भक्तिज्ञानसम्पन्नत्वापादनप्रार्थना
</details>

<details open><summary>विश्वास-प्रस्तुतिः</summary>

> “**पुरुषस्य परः** पार्थ,  
भक्त्या **लभ्यस्** त्व् अनन्यया ।“    (भ.गी. ८ - २२ )

> “**भक्त्या** त्व् अनन्यया **शक्यः**”  (भ.गी. ११-५४)

> “**मद्-भक्तिं लभते** पराम्”  (भ.गी. १८-५४)

इति स्थान-त्रयोदित-**पर-भक्ति-युतं** मां **कुरुष्व** ॥ १५ ॥
</details>

<details><summary>सुदर्शन-भट्टः</summary>

अथ **परम-भक्ति**-प्रार्थनम् -  
**पुरुषः स पर** इत्य्-आदिना ।  

व्यवहितत्वात् **स्थान-त्रय** इत्युक्तं, न तु श्लोक-त्रय इति ।
</details>


<details><summary>वेङ्कट-नाथः</summary>

**परभक्ति**-श्लोकानां भिन्न-प्रकरण-स्थतया **स्थान-त्रय** इत्युक्तम् ।

**माम्** 'या प्रीतिरविवेकानाम्' (वि.पु. १-१९-२०) इत्युक्तेषु बाह्यविषयसक्तेष्वग्रगण्यम् ॥
</details>


<details><summary>मूलम्</summary>

"पुरुषः स परः पार्थ ! भक्त्या लभ्यस्त्वनन्यया", "भक्त्या त्वनन्यया शक्यः" "मद्भक्तिं लभते पराम्"  
इति स्थानत्रयोदित परभक्तियुक्तं मां कुरुष्व ।
</details>

<details open><summary>विश्वास-प्रस्तुतिः</summary>

पर-भक्ति+++(=उत्तरोत्तर-साक्षात्-काराभिनिवेश)+++--  
पर-ज्ञान+++(=साक्षात्कार)+++--  
परम-भक्ति+++(=उत्तरोत्तरानुभवाभिनिवेशः)+++**--  
+एक-स्वभावं** मां **कुरुष्व** ॥ १६ ॥  
</details>

<details><summary>सुदर्शन-भट्टः</summary>

अथ बन्ध-निवृत्तेर् अनन्तर-भाविनीः  
पर-भक्ति--पर-ज्ञान--परम-भक्तीः  
प्रार्थयते -**परभक्ति** इति ।  
अत एव हि **एक-स्वभावम्** इत्युक्तम् । पूर्ववद् अर्थः।
</details>

<details><summary>वेङ्कट-नाथः</summary>

अथ शरीरपात-समय-भाविनो बुद्ध्य्-आकारान् अभ्यर्थयते - **परभक्ति** इति ।  
अथवा, मुक्ति-दशा-भाविनां **पर-भक्त्य्**-आदीनाम् इदम् अपेक्षणम् ।  
**एकस्वभावत्वोक्तिर्** हि अत्रत्य परभक्त्यादिव्यवच्छेदार्था ।
</details>

<details><summary>मूलम्</summary>

परभक्तिपरज्ञानपरमभक्त्यैकस्वभावं मां कुरुष्व ॥ १६ ॥  
</details>

<details><summary>विषयः - यदुगिरिग्रन्थोक्तः</summary>

भगवति स्वस्य भक्ति-ज्ञानादि-सहकृत-नित्य-किङ्करत्व-सम्पत्ति-प्रार्थना
</details>

<details open><summary>विश्वास-प्रस्तुतिः</summary>

पर-भक्ति+++(=उत्तरोत्तर-साक्षात्-काराभिनिवेश)+++--  
पर-ज्ञान+++(=साक्षात्कार)+++--  
परम-भक्ति+++(=उत्तरोत्तरानुभवाभिनिवेशः)+++  
--कृत  
--परिपूर्ण-+अनवरत-नित्य-विशदतम-+अनन्य-प्रयोजन  
-+अनवधिक+अतिशय--प्रिय-**भगवद्-अनुभवो ऽहं**  
तथा-विध--भगवद्-अनुभव-जनित-  
+अनवधिक+अतिशय-प्रीति-कारिताशेष-शेषता-+एक-रति-रूप-  
-**नित्य-किङ्करो भवानि** ॥ १७ ॥  
</details>

<details><summary>सुदर्शन-भट्टः</summary>

अथ भगवज्-जनित[^1_pg62]-प्रीति--तत्-कारित-कैङ्कर्याणि प्रार्थयते **पर** इति ।  
पूर्ववद् अर्थः ।  
**शेषतैक-रति-रूप**-शब्दः बहुव्रीहिः ।

[^1_pg62]: भगवदनुभवजनित - इ ।

</details>

<details><summary>वेङ्कट-नाथः</summary>

उक्तानाम् एव तत्रत्य-पर-भक्त्य्-आदीनां सादरानुवादेन  
कैङ्कर्य-पर्यन्ततां याचते - पर इति ।  
अत्र त्वद् इति वक्तव्ये **भगवत्**-शब्दः अनुभाव्य-पौष्कल्य-स्फुटी-करणार्थः ।  
किङ्कर-विशेषणे **शेषतैक-रति-रूप**-शब्दे  
शेषतैक-रतिर् एव रूपं निरूपकं यस्येति भाव्यम् ।  
**भवानि** इति प्रार्थना ।  
त्वत्-किङ्कर-भावात् पूर्वम्  
असत्-कल्पो ऽहम् इति च[^2_pg62] सूच्यते ।  
एवं द्वयार्थो व्याख्यातः ॥

[^2_pg62]: इति - अ ।

सर्वज्ञेऽपि स्वतो देवे  
याञ्चा-विज्ञापनादिभिः ।  
तत्-तद्-इष्ट-प्रदित्सात्मा  
प्रीतिर् एव प्रसाध्यते ॥  
तद् एव चोदनोपज्ञम्  
अपूर्वं तत्त्व-वेदिनाम् ।  
आराध्येन्द्राद्य्-अपायेऽपि  
फलदानाय तिष्ठति ॥
</details>

<details><summary>मूलम्</summary>

परभक्ति परज्ञान परमभक्तिकृत परिपूर्णानवरत नित्यविशदतम अनन्यप्रयोजन अनवधिकातिशयप्रिय भगवदनुभवोऽहं, तथाविध भगवदनुभवजनित अनवधिकातिशय प्रीतिकारित अशेषावस्थोचित अशेषशेषतैकरतिरूप नित्यकिङ्करो भवानि ॥ १७ ॥  
</details>
