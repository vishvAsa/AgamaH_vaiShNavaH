+++
title = "+सर्व-प्रस्तुतिः"
+++

<details><summary>सुदर्शन-भट्टः</summary>

यतीन्द्र-कृतभाष्यार्था  
यद्-व्याख्यानेन दर्शिताः ।
वरं सुदर्शनार्यं तं  
वन्दे कूर-कुलाधिपम् ॥

श्रीसुदर्शन-भट्टार्य-प्रणीतं श्रीमच्-छ्रुत-प्रकाशिकाभिधानं शरणागति-गद्य-व्याख्यानम् ।
</details>

<details><summary>वेङ्कटनाथः</summary>

श्रीमान्वेङ्कटनाथार्यः  
कवितार्किककेसरी ।
वेदान्ताचार्यवर्यो मे  
**सन्निधत्तां** सदा हृदि ॥

श्रीवेदान्तदेशिकप्रणीतं पृथु-गद्याधिकार-नामकं  
शरणागतिगद्यस्य व्याख्या रहस्यरक्षा॥
</details>

<details><summary>वेङ्कट-नाथः</summary>

###### गुरुवन्दनं - प्रतिज्ञा च

प्रख्यात-श्रुत-विभवान् गुरून् अशेषान्  
**प्रश्रित्य प्रणयति** वेङ्कटेश-सूरिः ।  
लक्ष्मीश-प्रपदन-वैभव-प्रतिष्ठां  
रागान्ध्य-प्रशम-करीं रहस्य-रक्षाम् ॥ १ ॥

लक्ष्मी-पतेर् यति-पतेश् च दयैक-धाम्नो  
योऽसौ **पुरा समजनिष्ट** जगद्-धितार्थम् ।  
प्राच्यं **प्रकाशयतु** नः परमं **रहस्यं**  
**संवाद** एष शरणागति-मन्त्र-सारः ॥ २ ॥

###### अवतारिका

अत्र भगवान् भाष्यकारः  
सदाचार्य-सम्प्रदायागत-द्वय-वचनेन  
स्वयम् अनुष्ठितं न्यासाख्य-विद्या-विशेषं  
स्वानुबन्धि-सञ्जिजीवयिषया  
यथावत् प्रकाशयन्

> 'सीताम् उवाचातियशा  
राघवञ्च महाव्रतम्', (रा.अयो.३१-२)

> 'सीतासमक्षं काकुत्स्थम्   
इदं वचनम् अब्रवीत्' (रा.अर.१५-६)

इत्य्-आदि--प्रकारेण  
श्री-प्रपत्तिं,  
तद्-अनुग्रह-पूर्वकं स्वस्य भगवता सञ्जातं स्वयम्-प्रयोजन-संवाद-विशेषं  
निबध्नाति ।

प्रतिवचनांशस् तु शरणागति-वशीकृत-शरण्याभिप्राय-विशेषोन्नयनेन निबध्यत इत्येके ।

"इह सम्पत्स्यते" इत्यन्तं श्रीमच्-छब्दाभिप्रेत-प्रदर्शनम् ।

"अखिल" इत्य्-आदि-कम्  
"अशरण्यशरण्य!" इत्यन्तं  
नारायण-शब्दार्थ-विवरणम् ।

तन्मध्ये "श्रीमन्नारायण" इति द्विः पठनम्  
उपायोपेय-वाक्ययोः सिद्ध-रूप-प्रधानांश-व्यञ्जनम् ।

"अनन्यशरणोऽहम्" इत्य् उत्तम-पुरुषाभिप्रेताधिकारि-विशेषोक्तिः ।

"त्वत्-पादारविन्द-युगलम्" इत्य्-आदि-कम् अप्य्  
अर्थतस् स्वरूपतश्च  
मान्त्र-वर्णिक-पद-ज्ञापकम् ।

एवं प्रधानतमेन सिद्धोपायेन[^१_pg2] सिद्ध-प्राप्येण[^२_pg2] च सह  
महा-वाक्यार्थ[^1_pg2]-पर्यवसा-नभूमितया  
शाब्दप्राधान्यवान् साध्योपायांशो[^३_pg2] दर्शितः।

[^१_pg2]: उपायेन उपाय-भूत-ब्रह्मणः पुरुष-व्यापारासाध्यतया सिद्धोपायत्वम्'फलम् अत उपपत्तेः' इति सूत्राभिप्रेतम् ।


[^२_pg2]:

    सिद्ध - एवं विभूति-द्वय-विशिष्ट-ब्रह्मणः प्राप्यत्वेन  
    तस्यापि व्यापारा साद्ध्यतया सिद्धप्राप्यत्वम्  
    'परं ज्योतिरुपसम्पद्य स्वेन रूपेणाभिनिष्पद्यते' इति सूत्रारूढमिदम् ।


[^३_pg2]:

    साध्योपायांशः - निदिध्यासनस्य, प्रपत्तेर् वा  
    पुरुष-व्यापार-साध्यत्वात् साध्योपाय-शब्द-वाच्यता -  
    'पुरुषार्थोऽतः शब्दाद् इति बादरायणः' इति विद्यातः पुरुषार्थ-साधनात् ।  
    अत्र विद्या-पदं न्यास-विद्या-साधारणं व्यवहित-साधनम् इदम् ।  
    अव्यवहित-साधनन् तु  
    'फलम् अत उपपत्तेः' इत्युक्तरीत्या ब्रह्मैवेति बोध्यम् ।  
    अन्यथा पूर्वापर-विरोधः स्यात् ।


साध्य-प्राप्यम्[^४_pg2] अपि  
"पारमार्थिक" इत्य्-आदि-ना सङ्क्षिप्तम् इति ज्ञापयितुं  
मध्ये "द्वयम्" इति व्याख्येय-समाख्या-निर्देशः ।

[^४_pg2]:

    साध्य-प्राप्यम् - एवं मुक्तिकाले  
    यथाभिमत-कैङ्कर्यस्यापि स्वव्यापार साध्यतया प्राप्यतया च  
    साध्य-प्राप्यत्वम् ।  
    'द्वादशाहवत् उभयविधं बादरायणः' इति सूत्रसिद्धम् ।  
    शरीर-परिग्रहस्य भगवत्-कैङ्कर्यार्थत्वात्,  
    न तु स्व-भोगाय इति बोद्ध्यम् ।  


[^1_pg2]: वाक्य - अ ।


<dg 2/>

पितरम् इत्य्-आदि-भिः  
जितन्ता-विशेष-भगवद्-गीतादि-पठितैः उक्तसंवादकैर् उपबृंहण-ग्रन्थैः  
प्रस्तुतोपाय-विशेष-परिग्रहं  
शरण्य-स्वभावानुसन्धान-पूर्वकं प्राप्य-विरोधि-निवृत्ति-प्रार्थनांशं च  
प्रपञ्चयिष्यमाण-द्वयार्थतया सङ्ग्रहेण सङ्कलय्याह ।

"मनो-वाक्-कायैः" इत्य्-आदि-भिः,  
अर्थक्रमेण नमश्-शब्दार्थ-विवरण-पूर्वकं  
चतुर्थ्य्-अभिप्रेत-परम-पुरुषार्थ-प्रार्थना प्रकाश्यते ।

प्रतिवचन-वाक्यैस् तु,  
प्रकृताधिकारि-निर्भरत्वाय स्वीकृत-भरस्य शरण्यस्य  
स्वाभाविक-दयार्द्रम् उत्तर-खण्डोक्त-परम-फलाङ्कुर-कल्पम् अभिप्रायं व्यवृणुत ।

अतः कृत्स्नम् इदं गद्यं द्वय-विवरणम् इति साधीयान् सम्प्रदायः ।

###### पूर्वोत्तर-कृत्यादिकम्

इह[^1_pg3] भगवत्-प्रपदने समुद्यतस्य  
सम्यग्-ज्ञान-सम्पादन--पुरुष-कार--पुरस्कारादिकं पूर्व-कृत्यम् ।  
साङ्ग-स्व-रक्षा-भर-समर्पणं तत्-काल-कृत्यम्,  
स्व-निष्ठानुसन्धान-पूर्वकं स्वाधिकारोचित-[^2_pg3]कैङ्कर्यादिकम् उत्तर-कृत्यम् ।


[^1_pg3]: इह च अ ।


[^2_pg3]: कैङ्कर्य - आ ।

शरण्यस्य तु  
पूर्व-कृत्यम् पुरुष-कार-प्ररोचनादिकम्;  
तत्-काल-कृत्यं समर्पित-सर्व-भर-स्वीकरणम्;  
उत्तरकृत्यन् तु स्वयम्-प्रयोजन-भक्त्य्-आदि--प्रदानान्तिम-दशा-प्रबोधन-प्रभृति--  
परिपूर्ण-[^3_pg3]कैङ्कर्य-रूप-मुक्ति-प्रदान-पर्यन्तम् ।  
एतद् अखिलम् इह शब्दतो ऽर्थतश् च यथा-स्थानम् अनुसन्धेयम् ।


[^3_pg3]: कैङ्कर्य - आ ।

किञ्च -

> 'सम्बोधनैः परं तत्त्वं  
न्यासोक्त्या परमं हितम् ।  
प्रार्थनाभिश् च परमः  
पुम्-अर्थ इह दर्शितः ' ॥



###### लक्ष्मी-प्रपदनस्य स्थिरी-करणम्
नन्व्

> एवं सकल-फल-प्रदो भगवान् एव  
तत्-प्रपत्ति-सिद्ध्य्-अर्थम् अप्य् आश्रीयताम्,  
किम् इह लक्ष्मी-प्रपदनेन?

मैवम्;  
यदि भगवत्-प्रपदनम् इदानीं शक्यम् इति निश्चिनुयात्,  
तदा मोक्षार्थम् एव तद्-उपाददीत।   
न पुनस् तद्-अर्थं तत्-प्रयुञ्जीत,   
अ-निश्चिते तु शक्यत्वे नतराम्[^4_pg3]।

ननु च

> विदितश् चेत् प्रपत्ति-शास्त्रार्थः  
स च सुकरः;  
तदा स्वयम् एव मोक्षार्थम् अनुष्ठीयताम् ?

मैवम्; दुष्कर-कर्माद्य्-अङ्ग-विरहात्  
सौकर्येऽपि,  
महा-विश्वासाद्य्-अङ्गक-प्रपत्ति-स्वरूपे,

> 'श्रूयते किल गोविन्दे' (वि.ध. २-२५)  
'सत्यं शतेन विघ्नानाम्' , (वि.ध. ७०-८४)

इत्य्-आदि--न्यायेन सम्भवत्-प्रतिबन्धे मात्रया दौष्कर्यात् ।

उक्तञ्च

> 'उपायस् सुकरस् सोऽयं  
दुष्करश्च मतो मम' (ल.तं. १७-१०४)

इति ।

अतः 'स्थिते मनसि' (व.च. श्लो) इत्य्-आदि--प्रक्रियया  
विषयतस् स्वरूपतश् च  
विशिष्टाकार-प्रपत्त्य्-अनुष्ठाने  
प्राप्याऽभिलाष-प्रापकाध्यवसाय--प्रापकान्तराऽनन्वयानुवृत्त्य्-अनुगुण-मनस्-समाधानाद्य्-अर्थम्  
इह तत्-प्रार्थनं युक्तम् ।

[^4_pg3]: नितराम् - अ ।

एवम् अपि

> सुकृत-विशेषैर् एव  
लक्ष्मी-प्रपत्तिवत्,  
भगवत्-प्रपत्तिर् अप्य् अस्तु;

मैवम्, तद्-अर्थ एव ह्य् अयं सुकृत-विशेषः ।  
न चात्रापि पूर्ववद् अशक्यत्व-चोदना;  
स्वतन्त्र-बुद्ध्यैव पूर्वं तावन्-मात्र-शक्ति-प्रदानात्,  
तद्-अभिप्रायेण ह्य् उक्तम् भगवता शौनकेन -

> 'वाचः परं प्रार्थयिता प्रपद्येन् नियतश् श्रियम्' (शौ. सं.)

इति । श्रीसात्वते च

> 'याम् आलम्ब्य सुखेनेमं  
दुस्तरं हि गुणोदधिम् ।  
निस्तरन्त्य् अचिरेणैव  
व्यक्त-ध्यान-परायणाः' ॥  
(सा. सं. १२-८४)

इति ।  
सा चैवं स्वयम् आह

> 'प्रायश्चित्त-प्रसङ्गे तु  
सर्व-पाप-समुद्भवे ।  
माम् एकां देव-देवस्य  
महिषीं शरणं श्रयेत्' ॥  
(ल.तं. १७-१०२)

इति ।

न चैवम्,
तद्-अर्थम् अपि[^1_pg4] प्रपत्त्य्-अन्तरापेक्षया[^2_pg4] अनवस्थादि-प्रसङ्गः -  
स्व-तन्त्र-सङ्कल्पेन व्यवस्थितत्वात् सामग्री-विशेषाणाम् ।  
सामग्री-प्रवाहानवस्था तु  
सर्वस्मिन्न् अपि कार्ये  
सर्वैस् सिद्धान्तिभिस् स्वीकर्तव्या; स्वीकृता चेति नासौ दोषः ।

अतो ऽपवर्गार्थ-भगवत्-प्रपत्ति-सिद्धये

> 'यज्ञविद्या महाविद्या  
गुह्यविद्या च शोभने ।  
आत्मविद्या च देवि !  
त्वं विमुक्ति-फलदायिनी' ॥  
(वि.पु. १९-१२०)

> 'विद्या-सहायवन्तं माम्  
आदि-त्यस्थं सनातनम्',  
(म.भा. शां. ३४७-६९)

इत्य्-आदि-भिः सर्व-विद्या-प्रवर्तकतया  
तत्-तद्-विद्यात्वेन निर्दिष्टां  
सम्यग्-ज्ञान-व्यवसायोपायादि-प्रदाने विशेषाधिकारवतीम्  
अनुग्रहैक-स्वभावां श्रियम् आदौ प्रपद्यते -  
भगवत् इति ।

अत्र 'अशरण्यशरण्याम्' इति वक्ष्यमाणस्योपयुक्ताः विशेषाः नवभिः पदैः ख्याप्यन्ते ।

[^1_pg4]: तदर्थं -आ ।


[^2_pg4]: पेक्षायां - आ ।

</details>

<dg 3/>

<details><summary>सुदर्शन-भट्टः</summary>


वरदं द्विरदाद्रीशं  
श्रीनिधिं करुणानिधिम् ।  
शरण्यं **शरणं यामि**  
प्रणतार्तिहरं हरिम् ॥

उपायोपेय-परं द्वयं विशदी-क्रियते ।  
तत्र प्रतापोष्म-ल--पितृत्व--दुर्-आसद--भगवत्--संश्रयण-सिद्धये,  
पुरुष-कार-भूत-वात्सल्य-निर्भर-लक्ष्मी-समाश्रयणं  
श्रीमच्-छब्द-विवरण-मुखेनाऽभिधीयते ।

यद्वा श्रियं प्रपद्य  
तत्-सन्निधौ मूल-मन्त्रेण स्वरूपानुरूप-पुरुषार्थ-प्रार्थनं  
तद्-उपाय-प्रार्थना-पर्यन्तं कृत्वा,  
तद्-अनुज्ञया  
"द्वयम् अनुसन्धीयत" इति पूर्वाचार्यानुसन्धानम् अनुस्मरन्  
प्रथमं श्रियं प्रपद्यते भगवत् इति ।
</details>
