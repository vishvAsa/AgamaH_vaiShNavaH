+++
title = "०५ द्वयादि"

+++

<details open><summary>विश्वास-प्रस्तुतिः</summary>

अशरण्य-शरण्य !  
अनन्य-शरणः त्वत्-पाद+अरविन्द-युगलं **शरणम् अहम् प्रपद्ये** ! ॥ ५ ॥
</details>

<details><summary>सुदर्शन-भट्टः</summary>

त्वं हि अगतीनां गतिरित्याह **अशरण्य** इति ।  
ततः किं भवत इत्याह **अनन्यशरण** इति ।

त्वत् शब्देन प्रागुक्ताकारविशिष्टतया योग्यत्वमभिप्रेतम् । अवश्यकर्तव्यत्वाय पादग्रहणम् । **अरविन्द**-शब्दश्च इह भोग्यत्वाय । **युगल**-शब्देन[^1_pg49] द्विवचनाख्यानम्। 'अहमस्म्यपराधानामालयोऽकिञ्चनोऽगतिः' (अहि.सं.३७-३०) इत्य्-आदिकमभिप्रेत्याह अहम् इति । प्रपद्ये इत्यन्तेन पूर्वखण्डो व्याख्यातः ।

[^1_pg49]: **युगल**-शब्दः - इ ।

</details>


<details><summary>वेङ्कट-नाथः</summary>

उत्तरखण्डस्थापेक्षया पूर्वं **श्रीमन् !** इत्याद्युक्तम्, इह तु पूर्वखण्डस्थापेक्षया उक्तैस्स्वभावैः फलितमाह - **अशरण्यशरण्य** इति । स्मर्यते हि 'अगतीनां गतिर्भवान्' (वि.ध. ४-४९) इति । अत एव अनालोचितेत्यादिना न पुनरुक्तिः । तत्र हि तारतम्यानादरे तात्पर्यम् । एतत्सर्वं व्याख्येयविवक्षित प्राप्यप्रापकाकारप्रपञ्चनम् ।

अस्म्यहमेवम् । एतावताऽपि किं त्वया लब्धम् ? सर्वत्र हि शास्त्रार्थे अधिकारोऽपेक्षित इत्यत्राहअनन्यशरण इति । तत्त्वविदोऽनन्यप्रयोजनस्य मम सिद्धोपायान्तरं नास्ति, 'अहमस्म्यपराधानाम्', (अहि.सं.३७-३०) 'न धर्मनिष्ठोऽस्मि' (स्तो. र. २२) इत्याद्युक्तावस्थाविशेषविदश्च मे साध्योपायान्तरमपि नास्तीति प्रतिबुद्धोऽस्मि, अयमेव हि ममात्राधिकार इति भावः । इदन्तु व्याख्येयस्थोत्तमपुरुषाभिप्रेतमिति ज्ञापनाय, 'अहमपि न मम[^2_pg49] शरणम्' इति व्यञ्जनाय[^3_pg49] च **अधिकोऽहं**-शब्दः । अथवा अनन्यशरण इत्युपायान्तरशून्यत्वम्, अहम् इति उपायभीरुत्वम्, अतिशङ्का राहित्यम्[^4_pg49] प्रयोजनान्तरतदुपायपरित्यागित्त्वम्, मोक्षार्थप्रपत्त्युन्मुखत्वञ्च व्यज्यते । एतत्सूचितः कार्पण्यविस्तरः प्रतिवचनवाक्येषु गद्यान्तरयोश्च द्रष्टव्यः । त्वत् इत्य्-आदि-ना पूर्वखण्डपदक्रमानुसरणम् । त्वच्छब्दः शरण्यत्वोपयुक्तसर्वाकारवैशिष्ट्यपरः । पादेत्यादिकं प्रागुक्तार्थम् । [^१_pg49]अत्र द्वयम् [^१_pg49]इत्यस्य व्याख्यातप्रायमिति शेषः । तात्पर्यन्तु पूर्वमेवोक्तम् । यद्वा, द्वयम् अर्थानुसन्धानेन सह एवमुक्तमिति वा, वक्तव्यमिति वा विवक्षितम् । वाक्यान्तरैः 'पुनः पुनः प्रपद्यते' इति तु नाशङ्कनीयम् । एकसाध्यसिद्ध्यर्थं प्रपत्त्यावृत्तेः प्रतिषेधात्, इह साध्यान्तरायोगाच्च ।

[^१_pg49]: अत्र द्वयम् - अत्र 'द्वयमन्त्रं' अनुसन्धेयमिति भावः ।


[^2_pg49]: मे -आ ।


[^3_pg49]: ज्ञापनाय -आ ।


[^4_pg49]: रहितत्वम् - आ ।


</details>


<details><summary>FX Clooney</summary>

Refuge of those without refuge!  
And I, who have no other refuge, surrender at Your lotus feet. (5)
</details>

<details><summary>मूलम्</summary>

श्रीमन् ! नारायण! अशरण्यशरण्य ! अनन्यशरणः त्वत्पादारविन्दयुगलं शरणमहं प्रपद्ये !
</details>

<details><summary>विषयः - यदुगिरिग्रन्थोक्तः</summary>

द्वयमन्त्रेण भगवच्छरणागतिः भगवत्प्राप्तिविरोधिदूरीकरणम्, भगवत्प्रसादनं च
</details>

<details open><summary>विश्वास-प्रस्तुतिः</summary>

[अत्र द्वयम् ॥]
</details>

<details><summary>FX Clooney</summary>

Here the dvayam, 

(That is, here one recites the dvaya-mantra, the quintessential mantra of surrender or taking refuge.)
</details>


<details><summary>मूलम्</summary>

[अत्र द्वयम् ॥]
</details>


<details open><summary>विश्वास-प्रस्तुतिः</summary>

पितरं मातरं दारान्  
पुत्रान् बन्धून् सखीन् गुरून् ।  
रत्नानि धन-धान्यानि  
क्षेत्राणि च गृहाणि च +++(भगवद्-आराधनेतर-दृष्ट्या)+++ …॥ ६ ॥  
</details>

<details><summary>सुदर्शन-भट्टः</summary>

अथ अनन्यशरणः शरणमहं प्रपद्ये इति  
शब्दानाम् अर्थं विवृणोति  
पौराणिक वचनमुखेन[^1_pg50]  
**पितरम्** इत्य्-आदिना ।  
**गुरु**-पर्यन्तानां साधनत्वम् उत्कटम् +++(लोके)+++।  
**दाराश्** च दृष्ट-साधनम् ।  
**रत्नादीनाम्** उपेयत्वम् उत्कटम् +++(लोके)+++।

[^1_pg50]: वचनेन - इ ।
</details>

<details><summary>वेङ्कट-नाथः</summary>

पितरम् इत्य्-आदिकन्तु  
स्ववाक्यवन् निबन्धन-संवाद-मुखेन  
अनन्य-शरणत्वादिकं विशदी-कृत्य  
वक्ष्यमाण-फल-प्रार्थना-प्रस्तावनात्मकम् इति  
द्वयार्थस्य समुदितोक्तिः । 

तथा ह्य् अत्र सोपाधिक-भोग्य--तद्-उपाय-त्यागं  
निरुपाधिक-भोग्य-तद्-उपाय-विशेष-परिग्रहं च स्पष्टयित्वा  
'प्रसादय' इत्य्-आदिना 'सोढुम्' इत्यन्तेन उत्तर-खण्डस्य[^2_pg50]  
दोष-निवृत्ति-प्रार्थना सङ्गृह्यते । 

पित्रादीनां त्यागोक्त्या  
भृत्यादि-चेतनान्तर-त्यागः कैमुत्य-सिद्धः ।  
**बन्धु**-शब्दः इह सम्बन्ध्यादि-परः ।  
**रत्नानि** इत्य्-आदिकम् उत्कट-भोग्यत्व-भोग-साधनत्वानाम्  
अचेतनान्तराणाम् उपलक्षणम् ।  
**च**-कारेण वा अनुक्त-समुच्चयः ।  

> प्रियेषु हितेषु च मोक्ष-तद्-उपाय+अनुपयुक्तेषु  
कुत्रचित् सङ्गोऽपि न युक्त  

इति ज्ञापनाय  
पितरम् इत्य्-आदि-विविधोक्तिः । 

</details>


<details><summary>मूलम्</summary>

"पितरं मातरं दारान् पुत्रान् बन्धून् सखीन् गुरून् । रत्नानि धनधान्यानि क्षेत्राणि च गृहाणि च ।
</details>

<details open><summary>विश्वास-प्रस्तुतिः</summary>

सर्व-धर्मान् च **सन्त्यज्य**  
सर्व-कामान् च साक्षरान्+++(=सात्ममात्रानुभवान्)+++ ।  
लोक-विक्रान्त-चरणौ  
**शरणं ते ऽव्रजं** विभो ॥ ७ ॥  (विह.सं. - जि.स्तो.)
</details>

<details><summary>सुदर्शन-भट्टः</summary>
आमुष्मिकं साधनं साध्यञ्चाह सर्व इति । **अक्षर**-शब्देन केवलात्मनि पर्यवसानम् । **लोकविक्रान्तविभु**-शब्दौ सौलभ्यपरत्वपरौ । **शरण**-शब्दं विवृणोति त्वमेव इति ।
</details>

<details><summary>वेङ्कट-नाथः</summary>

एवं लोक-सिद्ध-प्रिय-हितान्य् _उदाहृत्य_  
**सर्वधर्मान्** इत्य्-आदिना शास्त्र-वेद्यानि साधनानि साध्यानि च आह ।  
तत्र **सर्व-धर्म**-शब्दः सिद्ध-साध्य-रूप--स-परिकर-धर्मकार्त्स्न्य-परः ।  
**सर्व-कामान्** इति हिरण्य-गर्भादि-पद-पर्यन्त-काम्य-विषयः ।  
**अक्षर**-शब्द इह आत्म-मात्रानुभव-गोचरः ।  

**धर्माणां कामानां** च उपयोगित्वेन वा पित्राद्य्-उदाहरणम् ।  
तच्च यथा-सम्भवं द्रष्टव्यम् ।  
**पित्रादीनां त्यागश्** चात्र  
काम्य-धर्मोपयोगितया, अर्थ-कामोपयोगितया च अनुपादानम् ।+++(5)+++  
अत एव 

> 'मातृदेवो भव, पितृदेवो भव, आचार्यदेवो भव', (तै. उ. शि. ११) 

> 'वृद्धौ च मातापितरौ' (रा. अयो. ६३-३२) 

इत्य्-आद्य्-उक्त-भगवद्-आज्ञानुपालनं न विरुध्यते।

[^2_pg50]: खण्डस्थ - अ ।

**सर्वधर्म**-शब्देन  
मोक्ष-साधन-भूतोपासन-वर्ग-सङ्ग्रहेऽपि तन्-निवृत्तौ  
'विहितत्त्वाच् चाश्रम-कर्मापि' (ब्र.सू.३-४-३२) इति न्यायेन  
वर्णाश्रम-धर्माणाम् अनिवृत्तिः । +++(5)+++

तद् इह त्रैवर्गिक-धर्मेषु प्रयोजनान्तरेषु  
मोक्षोपायान्तरेषु च  
साधारणं नैराश्यं **त्यागः** ।  

तत्र पुरुषार्थान्तरेष्व् अल्पास्थिरत्वादि-दोष-दर्शनान् नैराश्यम्,  
तत एव तद्-उपायेष्व् अपि।   
मुक्ति-साधनेष्व् अन्येषु  
स्वावस्था-दर्शनेन दुष्करत्वादिना नैराश्यम् इति विशेषः ।  

**सन्त्यज्य** सम्यक् त्यक्त्वा,  
सवासनं परित्यज्य इत्यर्थः ।+++(5)+++ 

यद् वा पञ्चाङ्ग-संयुक्तायाः प्रपत्तेर्  
अङ्गत्वेनाङ्गित्वेन वा +अनुपादानम्  
इह **धर्माणां त्यागः** ।  
सोऽयं प्रपत्त्य्-उपकारकत्व-बुद्धि-विरहः  
सम्प्रतिपन्नेषु पुरुषार्थान्तर-तद्-उपायेषु  
मुक्त्य्-उपायान्तरेषु,  
नित्य-नैमित्तिकेषु च समान इति **सहोक्तिः** । 

**लोक-विक्रान्त-चरणौ** इति  
चरणे लोक-विक्रान्तत्व-वचनम्  
अनाश्रितानाम् अप्य् आत्म-प्रकाशनेन सौलभ्यादि-व्यञ्जकम् ।  

**लोक-विक्रान्त** इति व्यस्तं वा,  
तदा तु लोकेषु विक्रान्तः अधिष्ठातेत्यर्थः ।  

**ते** स्वतन्त्र-स्वामिनः[^1_pg51],  
परम-प्राप्यस्य च । 

**विभु**-शब्देन फलप्रदानौपयिक-पौष्कल्यं व्यज्यते ।  
यद्वा **विभु**-शब्देन परत्वम्,  
**ते** इत्यनेन सौलभ्यञ्च सङ्गृह्यते[^2_pg51] । 

**अव्रजं** - व्रजामीत्यर्थः ।  
अनद्यतनत्वम् अत्राविवक्षितम् ।  
भूतत्वेन निर्देशस् तु कर्तव्य-शेष-नैरपेक्ष्य-व्यञ्जन-परः ।+++(5)+++  

त्याज्यानां त्यागस्य पूर्वम् अस्पष्टत्वाद् इह तत्-प्रपञ्चने तात्पर्यम् ।  
[^1_pg51]: स्वामिनः - आ ।


[^2_pg51]: गृह्यते - आ ।
</details>


<details><summary>मूलम्</summary>

सर्वधर्मांश्च संत्यज्य सर्वकामांश्च साक्षरान् ।  
लोकविक्रान्तचरणौ शरणं तेऽव्रजं विभो! ॥
</details>


<details open><summary>विश्वास-प्रस्तुतिः</summary>

त्वम्+एव माता च पिता त्वम्+एव  
त्वम्+एव बन्धुश् च गुरुस् त्वम्+एव ।  
त्वम्+एव विद्या द्रविणम् त्वम् एव  
**त्वम् एव सर्वम्** मम देव-देव ॥ ८ ॥  
</details>

<details><summary>सुदर्शन-भट्टः</summary>

पित्रादि-कार्य-रक्षणस्य  
अस्मिन्न् एव पुष्कलत्वाद्  
अयम् एव बन्धुः,  
न तु पित्रादय इत्यभिप्रायेण **त्वमेव** इत्यावृत्तिः ।
</details>

<details><summary>वेङ्कट-नाथः</summary>

उपायत्त्वम् उपेयत्वञ्च  
'माता पिता भ्राता' (सु.उ.६) इत्य्-आदि-श्रुति-सिद्ध--सर्व-विध-बान्धवस्य  
नारायणस्यैवेत्य् अभिप्रायेण  
"त्यक्तं सर्वं,  
त्वम् एवे"त्य् आह - **त्वम् एव** इति ।  
त्वत्-पाद इत्य्-अत्र **त्वच्**-छब्दाभिप्रेतं  
च +अनेन विशदीकृतम् ।  
सर्वेषां जन्तूनां  
सर्वेषु जन्मसु  
सर्वविधोपकारकत्वं  
त्वयि समुचितम् इत्य् अभिप्रायेण  
प्रत्येकं **त्वमेव** इति साधारणावृत्तिः ।

मातापित्रादयो हि तत्-प्रयुक्तास् तत्-सहकृताश् च  
तद्-अभिमत-यत्-किञ्चित्-करणेनोपकुर्युः,  
अयं च अनन्य-प्रयोज्यो निरपेक्षश् च  
स्वेच्छयैव सर्व-प्रकारेणोपकरोति ।+++(5)+++

**माता** - प्रलयदशायाम् उदरे स्थापयित्वा प्रसवनात् ।  
प्रिय-प्रवर्तकत्वादिभिश् च **पिता**,  
'अहं बीज-प्रदः पिता' (भ.गी. १४-४)  
इति ह्याह ।

हित-प्रवर्तकञ् च **बन्धुः** -  
सम्बन्धान्तरेणाप्य् अहित-निवर्तनार्हः ।

**गुरुः** - 'गु-शब्दः' इत्य्-आद्य्-उक्तान्ध-कार-निरोधित्वात्,  
तत्र च असौ गुरु-शरीरकः, आदि-गुरुश् च ।+++(4)+++

**विद्या** - उपाय-भूत-विद्या-प्रवर्तकत्वात्,  
तत्-फल-प्रदत्वाच् च,  
अकिञ्चनानाम् उपासन-रूप-विद्यायाः स्थाने निवेशाद् वा ।

**द्रविणम्** -

> 'अमृतं साधनं साध्यं  
यं पश्यन्ति मनीषिणः'  
(पाञ्चरात्रम्)

इत्युक्तात् साधनत्वात्, साध्यत्वाच् च।

**त्वम् एव सर्वम्** इति +उक्तानुक्त-सर्व-कार्त्स्न्य-परम् ।

**मम** - तत्त्व-विदो ऽकिञ्चनस्य  
त्यक्तान्य-साध्य-साधनस्य  
त्वयि न्यस्तभरस्य च ।

**देवदेव** इति सर्वप्रकारोत्कर्षपरम् ।
</details>


<details><summary>मूलम्</summary>

त्वमेव माता च पिता त्वमेव त्वमेव बन्धुश्च गुरुस्त्वमेव । त्वमेव विद्या द्रविणं त्वमेव त्वमेव सर्वं मम देवदेव ॥
</details>

<details open><summary>विश्वास-प्रस्तुतिः</summary>

**पिता+असि** लोकस्य चर+अचरस्य  
त्वम्+अस्य पूज्यश् च गुरुर् गरीयान् ।  
**न त्वत्-समो ऽस्तय्** अभ्यधिकः कुतो ऽन्यो  
लोक-त्रये ऽपय् अप्रतिम-प्रभाव ॥ ९ ॥ (भ.गी. १९-४८)  
</details>

<details><summary>सुदर्शन-भट्टः</summary>

न परं मम सर्वलोकस्य चेत्याह -  
**पितासि** इति  
रक्षकत्वे समाभ्यधिक-राहित्यम् उक्तम्,  
सौलभ्ये वा ।  
अप्रतिमप्रभाव इति - परत्वस्योक्तिः ।

</details>

<details><summary>वेङ्कट-नाथः</summary>

एवं स्वविषये ऽनुसंहितस्य सर्व-विध-बन्धुत्वस्य  
सर्व-विषयत्वेन निरुपाधिकत्वं सूचयति -  
**पिताऽसि** इति ।

**लोकस्य** - हिरण्य-गर्भादि-जन्तु-जातस्य ।  
**पूज्यश्च** - पितृत्व-गुरुत्वादिभिः सर्व-कर्माराध्यत्व-श्रुतेश् च समाराध्यः ।  
'गरीयान् ब्रह्मदः पिता', इत्य्-उक्तम् आह **गरीयान्** इति ।  
'गरीयान् पूज्यतमः' इति तु भाष्योक्तम् (भ.गी.भा.११-४३)। 

**लोकत्रये** - बद्ध-मुक्त-नित्य-रूप-चेतन-वर्ग-त्रये ।  
यद्वा, **लोकत्रय**-शब्देन सर्व-लोक-वर्तिनां लक्षणा ।  
प्रभावतो ऽप्रतिमत्वस्य कण्ठोक्तत्वात्  
**न त्वत्समोऽस्ति** इत्य्-आदिकम् इह कारुण्यादिषु योजितम् ।
</details>

<details><summary>मूलम्</summary>

पिताऽसि लोकस्य चराचरस्य त्वमस्य पूज्यश्च गुरुर्गरीयान् । न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव ॥
</details>
