+++
title = "०६ क्षमायाचना"

+++
<details open><summary>विश्वास-प्रस्तुतिः</summary>

तस्मात् **प्रणम्य प्रणिधाय** कायम्  
**प्रसादये त्वाम्** अहम् ईशम् ईड्यम् ।  
पितेव पुत्रस्य सखेव सख्युः  
प्रियः प्रियाय **+अर्हसि** देव सोढुम् ॥ १० ॥  (भ.गी.११-४४)
</details>

<details><summary>सुदर्शन-भट्टः</summary>

प्रपत्तिं विवृणोति **तस्मात्** इति ।  
**ईशम् ईड्यम्** -  
'न तस्येशे कश्चन, तस्य नाम महद्-यशः' (महाना.उ.१-१-२) इतिवत् ।  
पित्रादयस् तत्-तत्-सम्बन्धाद्+धि क्षमन्ते ।  
अतः सर्व-विध-सम्बन्धात् त्वया क्षन्तव्यम् इत्यर्थः ।  
प्रार्थना-पर्यन्त-महाविश्वासः प्रपत्तिः ।  
महा-विश्वास-पूर्विका प्रार्थना वा ।
</details>

<details><summary>वेङ्कट-नाथः</summary>

**तस्मात्** तवैव[^1_pg52] सर्व-विध-बन्धुत्वात्,  
प्रभावतः कारुण्यादि-गुणैश् च सर्वाधिकत्वात्,  
त्वद्-विषयापराधस्य पित्रादि-सर्व-विषयापराध-रूपत्वात्  
सर्व-विषयापराधानां त्वद्-आज्ञातिलङ्घन-रूपत्वेन  
त्वद्-अपराधत्वाच् चेति भावः ।

[^1_pg52]: तवैवं - अ ।

**प्रणम्य** इत्य्-आदिकं  
**प्रपद्ये** इत्यस्य विवरणम् ।

प्रकृष्टः प्रह्वीभावश् चात्र प्रकरणात् प्रपत्तिरूपः ।  
स च पूर्वकृत एव फल-विशेष-प्रार्थनार्थम् इहानूद्यते ।  
**काय-प्रणिधानम्** - अत्र  
स्वर-क्षणार्थ-स्व-व्यापारान्तर-निवृत्ति-व्यञ्जक-मात्रम् ।

**प्रणम्य प्रसादये** - प्रपदनरूपं प्रसादनम् अनुतिष्ठामि ।  
भक्तिवत् प्रपत्तिर् अपि प्रसादन-विशेषः । मदिष्टविघातानिष्टप्राप्तिहेतुभूतमत्कृतापराधजनिताप्रीतिरूपकालुष्यरहितं करोमीत्यर्थः । त्वाम् - स्वतः सर्वभूतानां सुहृदं मदपराधात् कलुषितबुद्धिम् । अहम् - अकिञ्चनोऽनन्यगतिः त्वत्पत्न्या दत्तवरः त्यक्तत्वदितरसाध्यसाधनश्च । ईशम् - सापराधनिग्रहादिसमर्थम् । ईड्यम् - क्षमादिभिः स्तुत्यम् । 'न तस्येशे कश्चन तस्य नाम महद्यशः' (महाना.उ.१-१-२) इति श्रुत्युक्तमनेन पदद्वयेन दर्शितम् । क्षुद्रोऽपि जन्तुः सम्बन्धविशेषात् अपराधं सहते, किं पुनस्त्वमित्यभिप्रायेण पित्रादिदृष्टान्तः । 

**प्रियः प्रियाय** - मत्प्रीतिविषयस्त्वं त्वत्प्रीतिविषयाय मह्यम् । 'प्रियो हि ज्ञानिनोऽत्यर्थम् अहं स च मम प्रियः' (भ.गी. ७-१७) इति हि स्वयमेवात्थ ।  
**अर्हसि देव सोढुम्** इति वक्ष्यमाणसङ्ग्रहः ।  
संसार-मोचनम् अपि ते लीलैवेति **देव**-शब्दाभि [^2_pg52]प्रायः[^2_pg52] । 

एतावद्-अन्तं +++(द्वयमन्त्रस्य)+++ पूर्व-खण्ड-विवरणमिति केचित् ।

[^2_pg52]: प्रेयः-आ।
</details>


<details><summary>मूलम्</summary>

तस्मात् प्रणम्य प्रणिधाय कायं प्रसादये त्वामहमीशमीड्यम् । पितेव पुत्रस्य सखेव सख्युः प्रियः प्रियायार्हसि देव सोढुम् ॥
</details>

<details><summary>विषयः - यदुगिरिग्रन्थोक्तः</summary>

भगवत्-प्रपदन-प्रसाधन-विरोधि-विविधापचार-क्षमायाचना
</details>

<details open><summary>विश्वास-प्रस्तुतिः</summary>

मनो-वाक्-कायैर्  
अनादि-काल-प्रवृत्त+  
अनन्त+अकृत्य-करण--कृत्य-अकरण--  
भगवद्-अपचार--भागवत+अपचार+असह्य+अपचार-रूप  
-नाना-विध+अनन्त+**अपचारान्**  
आरब्ध-कार्यान् अनारब्ध-कार्यान्  
कृतान् क्रियमाणान् करिष्यमाणांश् च  
सर्वान् अशेषतः **क्षमस्व** ॥ ११ ॥  
</details>


<details><summary>सुदर्शन-भट्टः</summary>

अथोत्तरखण्डं विवृण्वन्  
इष्ट-प्राप्तेर्  
अनिष्ट-निवृत्ति-पूर्वकत्व-रूपार्थ-क्रमात्  
प्रथमं **नमश्**-शब्दार्थम् आह  
**मन** इत्य्-आदिना ।  
**अनादि-काल-प्रवृत्तत्त्वम्** आनन्त्यहेतुः ।  
प्रथमम् **अनन्त**-शब्दः सामान्यापराध-विशेषणम् ।  

सामान्यापराधम् उक्त्वा विशेषापराधमाह - **भगवत्** इति ।

**भगवद्-अपचारः** - शिशुपालादिकृतः ।  
**भागवतापचारः** तु भागवत-विषये अर्थादि-निमित्तान्तरेण कृतः ।  
**भागवतापचारः** - भगवद्-अपचारः,  
**भगवदपचारो** - भागवतापचार इति ।  
भागवत-भक्त-विषयापचारः - **असह्यापचारः**,  
आचार्यविषयापराधो वा ।  
भागवते अभागवतत्व-निमित्तापराधो[^1_pg54] वा ।  
अर्चावतार-विग्रहस्य अवैलक्षण्य-प्रतिपत्तिर् वा ।  
ऐकैककोट्य्-अवान्तर-भिदा-परो **नानाविध**-शब्दः ।

[^1_pg54]: पचारो - इ।

**सर्व**-शब्दः अपराधव्यक्तिकार्त्स्न्यपरः ।  
कर्मणां वैदिककर्मानर्हतापादनशक्तिः,  
प्रत्यवायकरत्व-शक्तिः वासना-जनकत्व-शक्तिश् चास्ति ।  
तत्र अन्यतम-शक्ति-मात्रं क्षमा-विषयो मा भूद् इति **अशेषत** इत्युक्तम् ।
</details>

<details><summary>वेङ्कट-नाथः</summary>

अथोत्तरखण्डस्थस्यापि सविशेषण-नारायण-शब्दस्य  
पूर्वम् एव व्याख्यातत्वात्,  
अवशिष्टयोश् च चतुर्थी-नमसोः  
पाठक्रमाद् अर्थक्रमस्य बलीयस्त्वात्  
प्रथमं **मनो-वाक्-कायैर्** इत्य्-आदिभिस् त्रिभिर् वाक्यैर्  
इष्टप्राप्तेः पूर्वभाविनीं  
ममकार-निवृत्ति-वाचि-**नमः**-शब्दविवक्षितां सर्वानिष्ट-निवृत्तिं प्रार्थयते ।

तत्र सर्वस्य चानिष्टस्येष्टविघातस्य च कर्ममूलत्वात् तन्निवृत्तिः पूर्वमभ्यर्थ्यते । मानसादि भेदेन त्रिविधः पापराशिः, तद्विपाकश्च मन्वादिभिर्विभक्त इति ज्ञापनाय करणत्रयोपादानम् । अकृत्यकरणादेः अहेतुकत्वमन्योन्याश्रयादिकं च परिहर्तुमाह - **अनादि-कालप्रवृत्त** इति । हितप्रवृत्तियोग्यैः करणैरेतावन्तं कालमहिते प्रवृत्तोऽस्मीति निर्वेदश्चात्र व्यञ्जितः ।'यद्ब्रह्मकल्प' (वै. स्त.६२) इत्य्-आदि-प्रक्रियया अनादिकालप्रवृत्तम् अत एव अनन्तम् । **प्रथमोऽनन्त**-शब्दः अकृत्यकरण-कृत्याकरणरूपसामान्यापचारयोः अन्वेतव्यः । द्वितीयस्तु भगवदपचारादौ। । अकृत्यकरणादिपञ्चकमुत्तरोत्तरं क्रूरतरम् । यद्यपि केषाञ्चित् कृत्यानामकरणम् अकृत्यकरणात्मकम्, तथाऽपि शरणागतरक्षणादि कृत्याकरणं महत्तरपातककोटौ स्मर्यत इति ज्ञापयितुमकृत्य करणादुत्तरं[^1_pg53] कृत्याकरणोक्तिः । अकृत्यकरण अन्तर्गतस्यापि[^2_pg53] भगवदपचारादेः 'ब्राह्मणपरिव्राजक' न्यायेन प्रकृष्टत्वज्ञापनाय पृथगभिधानम् ।

[^1_pg53]: करणानन्तरम् - अ ।


[^2_pg53]: अन्तर्भूतस्यापि - अ ।


यद्यपि **अकृत्य-करणादेः** अपि आज्ञातिलङ्घनरूपतया भगवदपचारत्वम्, तच्चात्र **अपचारान्** इति विशेष्यनिर्देशेन व्यज्यते, तथाऽपि शिशुपाला दीनामिव अव्यवधानेन भगवत्परिवादादिकमिह **भगवदपचार**-शब्दोक्तम् । **अकृत्यकरण**-शब्देन तु स्वस्ववर्णाश्रमादिनिषिद्धानुष्ठानमात्रम् । **कृत्याकरण**-शब्देन स्ववर्णादिनियतधर्मस्य प्राप्तकाले शक्तेन अननुष्ठानम् । भगवदपचाराश्च द्वात्रिंशदपचारादिप्रकरणेषु द्रष्टव्याः । भगवन्दीयेषु वस्तुषु स्वीयत्वबुद्धिः, अर्चावतारपर्यन्तेष्ववतारेषु प्राकृतत्वबुद्धिः इत्यादयोऽपि भगवदपचाराः । त्वदपचारेति वक्तव्येऽप्यत्र **भगवदपचार**-शब्दस्तत्तत्प्रमाणोपात्तप्रकारसूचनार्थः । अयथाशास्त्रमर्थाद्युपाधिभिर्भागवतविरुद्ध आचरणमिह भागवतापचारः । इमौ विपर्यासेन केचित् वर्णयन्ति । एतयोरेवापचारवर्गयोः 'न क्षमामि' (वरा.पु.) इत्य्-आदिभिर्विशेषिताः केचित् पूर्वोक्तन्यायात् **असह्यापचारा** इति विभज्यन्ते । ते च 'विद्याचोरो गुरुद्रोही', 'एकाक्षरप्रदातारम्', (अत्रि स्मृ. १-१०) 'यः शूद्रं भगवद्भक्तम्', (इ.स.२६-२६) 'मयि द्वेषानुबन्धोऽभूत् संस्तुतावुद्यते तव (वि.पु. १-२०, २१) इत्य्-आदिषु द्रष्टव्याः । एवं निर्निबन्धन भगवद्भागवतद्वेषावज्ञापरिहासादयश्च यथालोकम् **असह्यापचारा** इत्यनु शिष्यन्ते ।

एते पञ्चापि प्रत्येकमवान्तरोपाधिभिः नानाविधाः तत्तद्विधास्वपि अवान्तर व्यक्तिभेदे[^2_pg54] रनन्ताः ।

[^2_pg54]: वृत्तिभेदै - अ ।


**आरब्धकार्यान्** - जात्यायुर्भोगरूपविपाकसञ्ज्ञफलप्रदाने प्रवृत्तान् । यद्यपि, 'अनारब्धकार्य एव तु पूर्वे तदवधेः' (ब्र.सू.४-१-१५) इति उपासने सूत्रितम्, तथाऽपि 'साध्यभक्तिस्तु सा हन्त्री प्रारब्धस्यापि भूयसी' (सा.तं.) इति प्रपत्तौ विशेषवचनात् अत्रारब्धकार्योपादानम् । अर्थितार्थप्रदस्य शरण्यस्य प्रपत्तॄणामार्तितारतम्यानुसारेण यथाप्रार्थितफलप्रदानात् तदिष्ट देहा[^1_pg55]ध्यनुवृत्तौ न प्रत्यक्षादिविरोधः । अनारब्धकार्यान् - प्रारब्धकार्य कर्मनिरुद्धावसरतया अनुपक्रान्तफलान् । द्विविधानपि **कृतान्** इत्यवच्छिनत्ति । क्रियमाणान् - आनुकूल्यसङ्कल्पादिमत्त्वेऽपि देशकालादिवैगुण्यात् पूर्वनियुक्तदूरस्थदुर्निवारभृत्त्यादिमुखेन वा उपक्रान्तान् अपरिसमाप्तान् । करिष्यमाणान् - तद्वदनुबन्धादिमुखेनागत्या प्रमादाद्वा सम्पतिष्यतः । बुद्धि पूर्वोत्तराघानां पश्चादेव प्रायश्चित्त विधानात् । तेषामपि अत्र सङ्ग्रहे तु यथार्हं प्रायश्चित्तप्रेरणं क्षमाफलं ग्राह्यम् । सर्वान् **अशेषत** इति व्यक्तिशक्तिकार्त्स्न्यपरम् । सन्ति हि पापानां बह्वयः शक्तयः तत्त्वतिरोधायकत्वम्, प्रत्यवायजनकत्वम्, कर्मान्तरानर्हतापादकत्वम्, सजातीयपापारम्भरुचिजनकत्वं चेति । एतास्वन्तिमा वासनेत्युच्यते । सा च प्रत्युत्तरे व्यक्तमनुवदिष्यते । पापशक्तिश्च निग्रहसञ्ज्ञः परमपुरुष बुद्धिविशेष एवेति **क्षमस्व** इत्यनेन व्यज्यते । निग्रहनिवृत्तिरूपो हि प्रसाद विशेष इह **क्षमा** ।

अत्र **भागवतापचारेषु** तद्-विदितेषु  
तत्-प्रसादन-मुखेन भगवतः प्रसादनम्,

> 'मया त्वं परुषाण्य् उक्तस्  
> तच् च त्वं क्षन्तुमर्हसि' (रा. कि. ३६ - २०) '

इति[^2_pg55] न्यायात् ।

तद् अविदितेषु तु अव्यवधानेन, रहस्यप्रायश्चित्त-न्यायात् ।

[^1_pg55]: भोगाअ ।


[^2_pg55]: इत्य्-आदि - अ

</details>


<details><summary>मूलम्</summary>

मनोवाक्कायैरनादिकालप्रवृत्त अनन्त अकृत्यकरण कृत्याकरण भगवदपचार भागवतापचार असह्यापचाररूप नानाविध अनन्तापचारान् आरब्धकार्यान्, अनारब्धकार्यान् कृतान् क्रियमाणान्, करिष्यमाणांश्च सर्वान् अशेषतः क्षमस्व।।(21)
</details>

<details><summary>विषयः - यदुगिरिग्रन्थोक्तः</summary>

भगवत्प्रपदनविरोधि विपरीतज्ञान-विपरीतवर्तनयोः क्षमाप्रार्थना
</details>

<details open><summary>विश्वास-प्रस्तुतिः</summary>

अनादि-काल-प्रवृत्तं विपरीत-ज्ञानम्  
आत्म-विषयं कृत्स्न-जगद्-विषयं च  
विपरीत-वृत्तं च +अशेष-विषयम्  
अद्य+अपि वर्तमानम् वर्तिष्यमाणम् च  
**सर्वम् क्षमस्व** ॥ १२ ॥
</details>

<details><summary>सुदर्शन-भट्टः</summary>

अथ मोक्षविरोधि पुण्यपापरूपम्[^1_pg56] क्षामयति **अनादि** इति । 

आत्मनो जगतश्च स्वातन्त्र्यधीः, देवतान्तरशेषत्वधीः भगवच्छेषवस्तुनि, स्वशेषत्वधीश्च विपरीतज्ञानम् । पुण्यञ्च स्वतन्त्रात्मधीमूलत्वात् भ्रान्तिमूलम् । भगवद्भागवतदेवतान्तरभजनरूपं स्वार्थं स्वपुत्राद्यर्थञ्च यत्पुण्यं तत् - अशेषविषयम् विपरीत वृत्तम्[^2_pg56] इत्युच्यते[^3_pg56] । आचार्यसेवादिना शास्त्रजन्यज्ञाने सम्पन्नेऽपि वासनावशात् अनुवर्तमानम् इत्यभिप्रायेणोक्तम् अद्यापि वर्तमानम् इति ।

[^1_pg56]: पुण्यरूपम्पापम् - इ ।


[^2_pg56]: विषयम् - इ ।


[^3_pg56]: उच्यते - इ ।

</details>

<details><summary>वेङ्कट-नाथः</summary>

एवं निषिद्धक्षमा प्रार्थिता । अथ सहेतुककाम्यक्षमा प्रार्थ्यते - अनादि काल इति । क्षुद्रपुरुषार्थकामनाया विपरीतज्ञानसापेक्षतया अपचाराणामिव शास्त्रार्थज्ञानपूर्वककाम्यानामपि मात्रया भ्रान्ति हेतुत्वं[^4_pg56] व्यञ्जयितुमिह विशेषतो विपरीतज्ञानस्य सहोक्तिः । यथावस्थितविषयविरुद्धाकारावगाहि ज्ञानमिह विपरीतज्ञानम् । तच्चात्र 'योऽन्यथासन्तमात्मानम् अन्यथा प्रतिपद्यते' (म.भा.उद्यो.४२-३५) इत्य्-आदिभिरुक्तः स्वात्मनो जगतश्च स्वनिष्ठत्व-स्वतन्त्रत्व-शेषत्व-भगवदन्यनिष्ठत्वादिभ्रम इत्यभिप्रायेणाहआत्मविषयं कृत्स्नजगद्विषयं चेति । **वृत्त**-शब्दस्य शास्त्रीये प्रसिद्धिप्रकर्षमुपजीव्य विपरीतवृत्तम् इति बन्धकं काम्यकर्मोच्यते, अन्यथा पूर्वोक्तेन पुनरुक्तिप्रसङ्गात् । काम्यस्य च विपरीतवृत्तत्वं सात्त्विकत्यागसमदर्शित्वादिविशिष्टहिततमधर्मविपरीतत्वात् । विपरीतवृत्तेऽपि स्वविषयतया पुत्रादिविषयतया च वैविध्यं[^5_pg56] दर्शयतिअशेषविषयम् इति । अद्यापि वर्तमानं वर्तिष्यमाणं च । सद्गुरूपदेशादिभिः परोक्षसम्यक्ज्ञाने निष्पन्नेऽपि बाधितानुवृत्त्यादिनयाद्वासनारागादिभिः अनुवर्तमानमित्यर्थः । अत्र चकारेण पूर्वकृतविपरीतवृत्तसमुच्चयः । अद्यापि इत्यनेन च अनादिविपरीतवृत्तसन्ततिः सूच्यते । अत्रापि **सर्व**-शब्दः पूर्ववत् कार्त्स्न्यपरः । अशेषत इति चानुसन्धेयम् ।

[^4_pg56]: हेतुकत्वम् - अ ।


[^5_pg56]: द्वैविध्यं - अ

इह यथाधिकारं यथाचोदितमनुतिष्ठितानमपि संसारहेतुधर्माणामभिचाराणामिव अनर्थपर्यवसायितया मुमुक्ष्वपेक्षया पापत्वोक्तेः, स्वर्गादिहेतु भूतस्वतन्त्रसङ्कल्पेऽपि निग्रहहेतुत्वबुद्ध्या काम्यक्षमाप्रार्थनं युक्तम् । यद्यप्येवं पूर्वकृतेषु काम्येषु गतिः, तथाऽपि वर्तमानवर्तिष्यमाणकाम्य क्षमार्थिनां स्वयं तदारम्भ एव न सम्भवतीति कथं तत्क्षमाप्रार्थनम्? इत्थम् ।

अज्ञातयादृच्छिकसुकृतन्यायात् सुहृज्जनबुद्ध्या वा सम्भवत्सु नेदं चोद्यम् । स्वबुद्धिपूर्वमपि वर्तमानेषु काम्येषु मध्ये निर्विण्णानामपि प्रक्रान्तसमापन मन्तरा लब्धवृष्टेः कारीरीशेषसमापनन्यायेन स्यात् । तत्र पश्चिमांशस्य आज्ञासिद्धत्वान्न काम्यत्वदोषः । पूर्वांशस्य तु क्षुद्रफलकामनामूलस्य तत्फलजनकत्वाभावेऽपि तादृशवासनाजनकत्वसम्भवात् कर्मयोगस्यैव 'नेहाभिक्रमनाशोऽस्ति' (भ.गी. २-४०) इति न्यायेन केषाञ्चित् कर्मणाम् असमाप्तानां कृतांशस्य विलम्बकारिसाधनान्तरपर्यवसितफलजनकत्वात् तत्क्षान्तिः प्रार्थनीया ।अत्र पूर्वापरांशयोरधिकारभेदेऽप्यासमाप्तेरैककर्म्यात् वर्तमानव्यपदेशोऽपि युक्तः । उत्तरकालेऽपि केनचिद्धेतुना निर्वेदविच्छेदात् नित्यत्वभ्रमात् स्वप्नदोषाद्वा काम्यं सम्भाव्यते । तस्यानुत्पन्नस्यापि क्षमावेक्षणं शीघ्रं स्वोचितप्रायश्चितप्रेरणार्थम्, सौभर्यादिन्यायेन क्रमेण वैराग्यजननार्थं वा । उक्तं हि प्रपन्नमधिकृत्यैव 'अथोपायप्रसक्तोऽपि भुक्त्वा भोगान् अनामयान् । अन्ते विरक्तिमासाद्य विशते वैष्णवं पदम्' ॥ (ल.तं.१७-१०३) इति ।

</details>


<details><summary>मूलम्</summary>

अनादिकालप्रवृत्त विपरीतज्ञानं, आत्मविषयं कृत्स्नजगद्विषयं च, विपरीतवृत्तं च अशेषविषयं, अद्यापि वर्तमानं वर्तिष्यमाणं च सर्वं क्षमस्व ।
</details>
