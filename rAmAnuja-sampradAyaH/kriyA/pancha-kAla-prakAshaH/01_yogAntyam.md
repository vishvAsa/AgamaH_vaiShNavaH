+++
title = "०१ योगान्त्यम्"

+++
## ब्राह्म-मुहूर्त-कर्तव्यम्

बाह्मे मुहूर्ते सप्राप्ते निद्रां परित्यज्य, सप्त-कृत्वो हरिर् हरिर् इति शब्दं सङ्कीर्तयन्, तम् एव चिन्तयंश् चोत्थाय॥


> ग्राह-ग्रस्ते गजेन्द्रे रुदति स-रभसन् तार्क्ष्यम् आरुह्य धावन्  
व्याघूर्णन् माल्य-भूषा-वसन-परिकरो मेघ-गम्भीर-घोषः।  
आबिभ्राणो रथाङ्गं शरम् असिम् अ-भयं शङ्ख-चापौ स-खेटौ  
हस्तैः कौमोदकीम् अप्य् अवतु हरिर् असाव् अंहसां संहतेर् नः॥  
नक्राक्रान्ते करीन्द्रे मुकुलित-नयने मूल-मूलेति खिन्ने  
नाहं नाहं न चाहं न च भवति पुनस् तादृशो मादृशेषु।  
इत्य् एवं त्यक्त-हस्ते सपदि सुर-गणे भाव-शून्ये समस्ते  
मूलं यत् प्रादुर् आसीत् स दिशतु भगवान् मङ्गलं सन्ततन् नः॥

> प्रातस् स्मरामि भवभीति-महार्ति-शान्त्यै  
नारायणङ् गरुड-वाहनम् अञ्जनाभम्।  
ग्राहाभिभूत-मद-वारण-मुक्ति-हेतुश्  
चक्रायुधस् तरुण-वारि-ज-पत्र-नेत्रम्॥१॥  
प्रातर् नमामि मनसा वचसा च मूर्ध्ना  
पादारविन्द-युगलं परमस्य पुंसः।  
नारायणस्य नरकार्णव-तारणस्य  
पारायण-प्रवण-विप्र-परायणस्य॥२॥  
प्रातर् भजामि भजताम् अ-भयङ्करं तं  
प्राक्-सर्व-जन्म-कृत-पाप-भयापनुत्यै।
यो ग्राह-वक्त्र-पतिताङ्घ्रि-गजेन्द्र-घोर-  
शोक-प्रणाशन-करोधृत-शङ्ख-चक्रः॥३॥  
श्लोक-त्रयम् इदम् पुण्यं प्रातर् उत्थाय यः पठेत्।  
लोक-त्रय-गुरुस् तस्मै दद्याद् आत्म-पदं हरिः॥ 

इति हरि-शब्दार्थतया प्रसिद्धं समस्त-पाप-हरं भगवन्तम् अनुसन्धाय।

[[1]]

> विधि-विहित-सपर्यां वीत-दोषानुषङ्गां  
उपचित-धन-धान्याम् उत्सवैः स्त्यान-हर्षाम् ।  
स्वयम् उपचिनु नित्यं रङ्ग-धामन् स्व-रक्षां  
शमित-विमत-पक्षां शाश्वतीं रङ्ग-लक्ष्मीम् ॥  
प्रशमित-कलि-दोषां प्राज्य-भोगानुबन्धां  
समुदित-गुण-जातां सम्यग्-आचार-युक्ताम् ।  
श्रित-जन-बहु-मान्यां श्रेयसीं वेङ्कटाद्रौ  
श्रियम् उपचिनु नित्यं श्रीनिवास त्वम् एव ॥  
वरद विरचय त्वं वारिताशेष-दोषां  
पुनर्-उपचित-पुण्यां भूषितां पुण्य-कोट्या ।  
सितम् उदित-मनोभिस्, तावकैर् नित्य-सेव्यां  
हत-रिपु-जन-योगां हस्ति-धाम्नस् समृद्धिम् ॥  
नव-नव-बहु-भोगां नाथ नारायण त्वं  
विरचय दुरितौघैस् ताम् अन्-आघ्रात-गन्धाम् ।  
सहज--सु-लभ--दास्यैस् सद्भिर् अभ्यर्थनीयां  
यति-परिवृढ-हृद्यां यादवाद्रेस् समृद्धिम् ॥  
श्री-रङ्ग--द्वि-रद--वृषाद्रि-पूर्वकेषु  
स्थानेषु स्थिर-विभवाभवत् सपर्या।  
आकल्पं वरद-विधूत-वैरि-पक्षा  
भूयस्या भवद् अनुकम्पयैव भूयात्॥ 

इति मङ्गलाशासन-पञ्चकम् अनुसन्धाय।

> उद्यद्-भानु-सहस्र-भास्वर-पर-व्योमास्पदं निर्मल-  
ज्ञानानन्द-घन-स्वरूपम् अ-मल-ज्ञानादिभिष् षड्-गुणैः॥  
जुष्टं सूरि-जनाधिपं धृत-रथाङ्गाब्जादि-भूषोज्वलं  
श्री-भूसेव्यम् अन्-अन्त-भोगि-निलयं श्री-वासु-देवं भजे॥ 
आमोदे भुवने प्रमोद उत सम्मोदे च सङ्कर्षणम्  
प्रद्युम्नञ् च तथा ऽनिरुद्धम् अपि तान् संहार-सृष्टि-स्थितीः।  
कुर्वाणान् मति-मुख्य-षड्-गुण-वरैर् युक्तां स्त्री-युग्मात्मकैर्  
व्यूहाधिष्ठित-वासुदेवम् अपि तं क्षीराब्धि-नाथं भजे॥  
वेदान्वेषण-मुन्दराद्रि-भरण-क्ष्मोद्धारण-प्रश्रित-  
प्रह्लादावन-भूमि-भिक्षण-जगद्-विक्रान्तयो यत् क्रियाः।  
दुष्ट-क्षत्र-निबर्हणन् दश-मुखाद्युन्मूलनं कर्षणं  
कौलिन्द्या अतिपाप-कंस-निधनं यत् क्रीडितं तन्नुमः[[??]]॥  
यो देवादि-चतुर्विधेषु जनिषु ब्रह्माण्ड-कोशान्तरे  
सम्भक्तेषु चराचरेषु च विशन्न् आस्ते सदान्तर् बहिः।  
विष्णुस् तन्-निखिलेष्व् अणु-तरं भूयस् सुभूयस् तरं  
स्वाङ्गुष्ठ-प्रमितञ् च योगि-हृदयेष्व् आसीनम् ईशम् भजे॥  
श्री-रङ्ग-स्थल-वेङ्कटाद्रि-करि-गिर्य-आदौ शते ऽष्टोत्तरे  
स्थाने ग्राम-निकेतनेषु च सदा सान्निध्यम् आसेदुषे[[??]]।  
अर्चा-रूपिणम् अर्चकाभिमतितस् स्वी-कुर्वते[[??]] विग्रहं  
पूजाञ् चाखिल-वाञ्छितान् वितरते श्रीशाय तस्मै नमः॥ 
प्रातर् विष्णोः परत्वादि-पञ्चक-स्तुतिम् उत्तमाम्।  
पठन् प्राप्नोति भगवद्-भक्तिं वरद-निर्मिताम्॥ 

इमां परत्वादि-पञ्चक-स्तुतिञ् चानुसन्धाय। 

[[2]]

निद्रान्त आचमनं, दक्षिण-श्रवण-स्पर्श-रूपम् आचमनं वा तदानीं शक्यं विधाय - तस्मिन्न् एव शयने, 

> अखिल-हेय-प्रत्यनीक-कल्याणैकतानस्वेतर-समस्त-वस्तु-विलक्षणानन्त-ज्ञानानन्दैक-स्वरूप- स्वाभिमतानुरूपैक-रूपाचिन्त्य-दिव्याद्भुत-नित्य-निरवद्य-निरतिशयौज्वल्य-सौन्दर्य-सौगन्ध्य-सौकुमार्य-लावण्य-यौवनाद्य्--अन्- अन्त--गुण-निधि--दिव्य-रूप--वत्सल-स्वामिन् - सुशील-सुलभ-सर्वज्ञ-सर्व-शक्ते - परम-कारुणिक-कृतज्ञ-स्थिर-परिपूर्ण-परमोदार-एवं भूतमार्दवार्ज-वाद्य्--अन्-अन्त--कल्याण-गुण-परि-पूर्ण-स्वोचित-विविध-विचित्रानन्ताश्चर्य-नित्य-निरवद्य-निरतिशय--सुगन्ध--निरतिशय--सुख-स्पर्श--निरतिशयौज्वल्य--किरीट--मकुट--चूडावतंस--मकर-कुण्डल--ग्रैवेयक--हार--केयूर--कटक--श्री-वत्स--कौस्तुभ--मुक्ता--दामोदर--बन्धन--पीताम्बर--काञ्ची--गुणनूपुराद्य्--अ-परिमित--दिव्य-भूषण-- स्वानुरूपाचिन्त्य-शक्ति-शङ्ख-चक्र-गदासि-शार्ङ्गाद्य्--अ-सङ्ख्येय--नित्य-निरवद्य-निरतिशय--कल्याण--दिव्यायुध-स्वाभिमत-नित्य--निरवद्यानुरूप--स्व-रूप--रूप-गुण--विभवैश्वर्य--शीलाद्यनवधि कातिशयासङ्ख्येय--कल्याण-गुण-गण--श्री-वल्लभ एवं भूत-भूमि-नीला-नायक-स्वच्छन्दानुवृत्ति--स्व-रूप--स्थिति-प्रवृत्ति-भेदाशेष--शेषतैक-रति-रूप-नीत्य-निरवद्यनिरतीशय--ज्ञान--क्रियैश्वर्याद्य्--अन्-अन्त--कल्याण--गुण--गण-शेष--शेषाशन--गरुड-प्रमुख--नानाविधान् अन्त-परिजन-परिचारिका परिचरित-चरण-युगल-परम-योगि-वाङ्मनसा परिच्छेद्य स्व-रूप--स्व-भाव--स्वाभिमत-विविध-विचित्रानन्त-भोग्य-भोगोपकरण--भोग-स्थान--समृद्धानन्ताश्चर्यानन्त-महा-विभवानन्त-परिमाण-नित्य-निरवद्य-निरतिशय--श्री-वैकुण्ठ-नाथ--स्व-सङ्कल्पानुविधायि-स्व-रूप-स्थिति-प्रवृत्ति-स्व-शेषतैक-स्व-भाव--प्रकृति-पुरुष-कालात्मक--विविध-विचित्रानन्त-भोग्य--भोक्तृ-वर्ग--भोगोपकरण--भोग-स्थान-रूप--निखिल-जगद्-उदय-विभव-लय-लील--अन्-आलोचित--विशेषा शेष-लोक-शरण्य--प्रणतार्तिहर--आश्रित-वात्सल्यैक-जलधे - अनवरत-विदित-निखिल-भूत-जात-याथात्म्य--सत्य-काम--सत्य-सङ्कल्प--सकलेतर-विलक्षण - अर्थिकल्पक-आपत्-सख-श्रीमन्नारायण - अणु-परिमाण-देहेन्द्रियादि-विलक्षण-ज्ञानानन्द-स्व-रूपो ऽहस् त्वद् एक-शेषस् त्वद् एक-नियाम्यस् त्वद् एकाधारस् त्वद् एक-शरणस् त्वद् एक-प्राप्यश् चास्मि [[??]]

इति पूर्वरात्रानुसंहित-प्रकारेणानुसन्धाय। 

> भगवान् एव स्व-नियाम्य स्व-रूप-स्थिति-प्रवृत्ति-स्व-शेषतैकरसेनमया[[??]] स्व-कीयैश् चोपकरणैः स्वाराधनैक-प्रयोजनाय परम-पुरुषस् सर्व-शेषी स्व-शेष-भूतम् इदं योगाख्यङ् कर्म स्वस्तै स्व-प्रीतये स्वयम् एव कारितवान्

इति सात्विक-त्यागङ् कृत्वा - 

> अनेन योगाख्येन भगवत्-कर्मणा भगवान् प्रियतां वासुदेवः

इति योगं समापयेत्॥ 