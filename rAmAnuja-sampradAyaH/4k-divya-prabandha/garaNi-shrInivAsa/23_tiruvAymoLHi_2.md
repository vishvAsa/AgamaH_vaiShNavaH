**ಪುಸ್ತಕದ ಸಂಖ್ಯೆ - ೩೩**

**ಶ್ರೀಃ**



**ಶ್ರೀಯೈ ನಮಃ**



**ದಿವ್ಯಪ್ರಬನ್ದಮ್**

**\(ನಾನ್ಹಾವದಾಯಿರಮ್ – ನಾಲ್ಕನೆಯ ಸಾವಿರ\)**



**“ಸರಳ ಸೋಪಾನ”**



**ತಿರುವಾಯ್ ಮೊೞಿ**

**\(ಎರಡನೆಯ **ಶತಕ**\)**



**ನಮ್ಮಾಳ್ವಾರ್ ವಿರಚಿತ**

**\(ತಮಿಳಿನಲ್ಲಿ ಮೂಲ, ಕನ್ನಡದಲ್ಲಿ ಪ್ರತಿಪದಾರ್ಥ, ತಾತ್ಪರ್ಯ ಮತ್ತು ವಿವರಣೆಯೊಡನೆ\) ಕೂಡಿದ ’ಸರಳಸೋಪಾನ’**



**ಸಂಪುಟ : ೧೬**



**ಭಾಗ : ೨**



















ವಿಷಯಸೂಚಿ



ಸಂಖ್ಯೆ  ವಿವರ  ಪಾಶುರ    ಪುಟ



೧. ವಾಯನ್ತಿರೈಯುಹಳುಮ್ ೧೧  

೨. ತಿಣ್ಣಮ್ ವೀಡು ೧೧ 

೩. ಊನಿಲ್ ವಾೞುಯಿರೇ ೧೧ 

೪. ಆಡುವಾಡು ೧೧

೫. ಅನ್ದಾಮತ್ತನ್ಬು ೧೧

೬. ವೈಹುನ್ದಾ ಮಣಿವಣ್ನನೇ ೧೧

೭. ಕೇಶವನ್ ತಮರ್ ೧೧

೮. ಅಣೈವದರವಣೈಮೇಲ್ ೧೧

೯. ಎಮ್ಮಾವೀಟ್ಟುತಿಱಮುಮ್ ೧೧

೧೦. ಕಿಳರೊಳಿಯಿಳಮೈ ೧೧

 ಒಟ್ಟು  ೧೧೦



























ತಿರುವಾಯ್ಮೊೞಿ ಎರಡನೆಯ ಶತಕ ಮೊದಲ ತಿರುವಾಯ್ ಮೊೞಿ



೧. ವಾಯನ್ತಿರೈಯುಹಳುಮ್



೧. ವಾಯುನ್ತಿರೈಯುಹಳುಮ್ ಕಾನಲ್ ಮಡನಾರಾಯ್,

ಆಯುಮಮರುಲಹುಮ್ ತುಂಜಿಲುಮ್ ನೀತುಂಜಾಯಾಲ್,

ನೋಯುಮ್ ಪಯಲೈಮೈಯುಮ್ ಮೀದೂರವೆಮ್ಮೇ ಪೋಲ್, 

ನೀಯುಮ್ ತಿರುಮಾಲಾಲ್ ನೆಂಜಮ್ ಕೊಟ್ಟಟ್ಟಾಯೇ. 



ವಾಯುಮ್ = ಎಡೆಬಿಡದೆ ಬರುತ್ತಿರುವ, ತಿರೈ, = ಅಲೆಗಳನ್ನು, ಉಹಳುಮ್ = ಹಾಯ್ದು \(ಹಾರಿ\) ದಾಟುವ, ಕಾನಲ್ = ಕಾಡಿನ \(ತೋಪಿನ\), ಮಡಮ್ = ಯೌವನದ ಕೊಕ್ಕರೆಯೇ, ಆಯುಮ್ = ಆಗಿಯೂ ಸಹ, ಅಮರ್ = ಆಶೆ ತುಂಬಿರುವ, ಉಲಹುಮ್ = ಲೋಕವೆಲ್ಲವೂ, ತುಂಜಿಲುಮ್ = ನಿದ್ರಿಸಿದರೂ ಸಹ, ನೀ = ನೀನು, ತುಂಜಾಯ್ ಆಲ್ = ನಿದ್ರಿಸೆಯಾದ್ದರಿಂದ, ನೋಯುಮ್ = ಸಂಕಟವನ್ನೂ, ಪಯಲೈ ಮೈಯುಮ್ = ಹಳದಿಯ ದೇಹವನ್ನೂ, ಮೀದೂರ = ಹೊತ್ತಿರುವ, ಎಮ್ಮೇ ಪೋಲ್ = ನಮ್ಮ ಹಾಗೆ, ನೀಯುಮ್ = ನೀನೂ ಸಹ, ತಿರುಮಾಲಾಲ್ = ಲಕ್ಷ್ಮೀನಾಥನಿಂದ, ನೆಂಜಮ್ = ಮನಸ್ಸನ್ನು, ಕೋಟ್ಪಟ್ಟಾಯೇ = ಸೂರೆಗೊಳ್ಳಲ್ಪಟ್ಟಿರುವೆಯಾ? \(ಕೊಳ್ಳಲ್ಪಟ್ಟಿರುವೆಯಾ?\)



ಎಡೆಬಿಡದೆ ಬರುತ್ತಿರುವ ಅಲೆಗಳನ್ನು ಹಾಯ್ದು ದಾಟುವ ಕಾಡಿನಯೌವನದ ಕೊಕ್ಕರೆಯೇ ಆಗಿಯೂ ಸಹ, ಆಶೆತುಂಬಿರುವ ಲೋಕವೆಲ್ಲವೂ ನಿದ್ರಿಸಿದರೂ ಸಹ ನೀನು ನಿದ್ರಿಸೆಯಾದ್ದರಿಂದ, ಸಂಕಟವನ್ನೂ ಹಳದಿಯ \(ಕೃಶವಾದ\) ದೇಹವನ್ನೂ ಹೊತ್ತಿರುವ ನಮ್ಮ ಹಾಗೆ ನೀನೂ ಸಹ ಲಕ್ಷ್ಮೀನಾಥನಿಂದ ನಿನ್ನ ಮನಸ್ಸನ್ನು ಸೂರೆಗೊಳ್ಳಲ್ಪಟ್ಟಿರುವೆಯಾ? ಲೋಕದಲ್ಲಿ ಕಂಡುಬರುವ ಸಾಮಾನ್ಯವಿಷಯವೊಂದನ್ನು ತೆಗೆದುಕೊಂಡು, ಆಳ್ವಾರರು ಈ ಪಾಶುರದಲ್ಲಿ ಭಗವದ್ವಿಷಯಕ್ಕೆ ಸಂಬಂಧಿಸಿದಂತೆ, ಸ್ವಾರಸ್ಯವಾಗಿ ಹೊಂದಿಸಿ ಹೇಳುತ್ತಿದ್ದಾರೆ. 



ಲೋಕದಲ್ಲಿ ಇತರ ಎಲ್ಲಾ ಪಕ್ಷಿಗಳ ಹಾಗೆ ಕೊಕ್ಕರೆ ಅಲ್ಲ. ಇತರ ಪಕ್ಷಿಗಳು ಹಗಲೆಲ್ಲಾ ಹಾರಾಡಿ, ಆಹಾರವನ್ನು ಹುಡುಕಿ ತಿಂದು, ಚಟುವಟಿಕೆಯಿಂದಿದ್ದು, ಸಂಜೆಯಾಗುತ್ತಲೂ ಗೂಡು ಸೇರಿ, ರಾತ್ರಿಯನ್ನು ನಿದ್ದೆಯಲ್ಲಿ ಕಳೆಯುತ್ತವೆಯಷ್ಟೆ. ಕೊಕ್ಕರೆಗೆ ಹಗಲೂ ರಾತ್ರಿಯೂ ಒಂದೇ ಬಗೆ. ನಿದ್ದೆಗೆಟ್ಟು ಮೀನು ಹಿಡಿಯುವುದರಲ್ಲಿಯೇ ಅದು ಕಾಲ ಕಳೆಯುತ್ತದೆ. 



ಹಾಗೆಯೇ, ಲೋಕದಲ್ಲಿ ಎಲ್ಲ ಜನರೂ ಸಾಮಾನ್ಯವಾಗಿ ಪ್ರಾಪಂಚಿಕರು. ಅವರಿಗೆ ಹಗಲು ಹೊಟ್ಟೆ ಹೊರೆಯುವುದಕ್ಕೆ, ರಾತ್ರಿ ನಿದ್ದೆಗೆ ಮೀಸಲು. ಅವರು ಭಗವಚ್ಚಿಂತನೆಯ ಗೊಡವೆಯನ್ನು ಸಾಮಾನ್ಯವಾಗಿ ಹಚ್ಚಿಕೊಳ್ಳುವುದೇ ಇಲ್ಲ. ಆದರೆ, ಕೆಲವರು ಮಾತ್ರವೇ ಭಗವಚ್ಚಿಂತನೆಯನ್ನು ಮುಖ್ಯಮಾಡಿಕೊಂಡು, ಮಿಕ್ಕ ಪ್ರಾಪಂಚಿಕ ವ್ಯವಹಾರಗಳನ್ನು ಕಡಮೆಮಾಡಿಕೊಳ್ಳೂತ್ತಾರೆ. ಅವರಿಗೆ, ಎಲ್ಲರೂ ನಿದ್ರಿಸುವ ಸಮಯವೇ ಬಹಳ ಒಳ್ಳೆಯ ಸಮಯ. ಆದ್ದರಿಂದ, ನಡುರಾತ್ರಿಯಲ್ಲೂ ಅವರು ನಿದ್ದೆಗೆಟ್ಟು ಭಗವಚ್ಚಿಂತನೆಯಲ್ಲಿಯೇ ಕಾಲಕಳೆಯುತ್ತಾರೆ. ಈ ಬಗೆಯ ಜನರನ್ನು ಆಳ್ವಾರರು ’ವಿರಹಿ’ಗೆ ಹೋಲಿಸಿದ್ದಾರೆ. ವಿರಹಿಗೆ ತನ್ನಪ್ರಿಯತಮನನ್ನು ಕೂಡಿಕೊಂಡಿರಬೇಕೆಂದೇ ಆಶೆ. ಅದಕ್ಕಾಗಿ, ಅವಳು, ಕೃಶಿಸಿ, ನಿದ್ದೆಗೆಟ್ಟು ಸಂಕಟಪಡುತ್ತಾಳೆ. ಈ ಪಾಶುರದಲ್ಲಿ ’ವಿರಹಿ’ಯೆಂದರೆ ಆಳ್ವಾರರು. ’ಪ್ರಿಯತಮ’ನೆಂದರೆ ಲಕ್ಷ್ಮೀಪತಿಯಾದ ಶ್ರೀಮನ್ನಾರಾಯಣನೇ. 



ಆಳ್ವಾರರು ಹೇಳುತ್ತಾರೆ: ಕೊಕ್ಕರೆಯೇ, ನೀನು ಎಡೆಬಿಡದೆ ಬರುತ್ತಿರುವ ಅಲೆಗಳನ್ನು ದಾಟುತ್ತಾ, ಮೀನನ್ನು ಹಿಡಿಯುತ್ತಾ, ಜೀವಿಸುವ ಪಕ್ಷಿ. ಇತರ ಪಕ್ಷಿಗಳಂತೆ ನೀನೂ ರಾತ್ರಿಯಲ್ಲಿ ನಿದ್ರಿಸಬೇಡವೇ? ನೀನೂ ನಿದ್ದೆಗೆಡೆವೆಯೇಕೆ? ನಾನು ವಿರಹಿ. ನನ್ನ ಮನಸ್ಸನ್ನು ಸರ್ವೇಶ್ವರನಾದ ಲಕ್ಷ್ಮೀಪತಿಯು ಸೂರೆಗೊಂಡಿದ್ದಾನೆ. ಅವನೊಡನೆ ಕೂಡಿಕೊಳ್ಳಬೇಕೆಂಬ ಹಂಬಲದಿಂದ, ಸಂಕಟಪಡುತ್ತಿದ್ದೇನೆ. ನನಗೆ ನಿದ್ದೆ ಹತ್ತುವುದಿಲ್ಲ. ನನ್ನಮೈಬಣ್ಣ ಹೋಯಿತು. ಕೃಶವಾಗಿದ್ದೇನೆ, ಕಂಡೆಯಾ, ಕೊಕ್ಕರೆಯೇ, ನೀನೂ ನಿದ್ರಿಸದೆ ಇರುವುದರಿಂದ, ನಿನ್ನ ಮನಸ್ಸನ್ನೂ ಆ ಲಕ್ಷ್ಮೀನಾಥನು ಸೂರೆಗೊಂಡನೋ ಹೇಗೆ? ಜೋಕೆ, ನನ್ನಂತೆ ನೀನೂ ಬಡವಾದೀಯೆ\! ಭಗವಂತನನ್ನು ಕುರಿತು ಹುಚ್ಚೇ ನಿನಗೂ ಹತ್ತೀತು\! 



೨. ಕೋಟ್ಪಟ್ಟಶಿನ್ದೈಯೈಯಾಯ್ ಕ್ಕೂರ್ ವಾಯವನ್ ಱಿಲೇ,

ಚೇಟ್ಪಟ್ಟಯಾಮಙ್ಗಳ್ ಶೇರಾದಿರಙ್ಗುದಿಯಾಲ್,

ಆಟ್ಪಟ್ಟವೆಮ್ಮೇಪೋಲ್ ನೀಯುಮರವಣೈಯಾನ್,

ತಾಟ್ಪಟ್ಟತಣ್ಡುಳಾಯ್ ತ್ತಾಮಮ್ ಕಾಮುಟ್ರಾಯೇ. 



ಕೋಟ್ಪಟ್ಟ = ಗೋಳುತಗಲಿರುವ, ಶಿನ್ದೈಯೈ ಆಯ್ = ಚಿಂತನೆಯೇ ಆಗಿರುವ, ಕೂರ್ ವಾಯ್ = ದೀನವಾಗಿ ಕೂಗುತ್ತಿರುವ, ಅನ್ ಱಿಲೇ = ಕ್ರೌಂಚಪಕ್ಷಿಯೇ, ಚೇಟ್ಪಟ್ಟ = ದೀರ್ಘವಾಗಿರುವ, ಯಾಮಙ್ಗಳ್ = ಜಾವಗಳನ್ನು, ಶೇರಾದು = \(ಹಾಸುಗೆಯನ್ನು\) ಸೇರದೆಯೇ, ಇರಙ್ಗುದಿ ಆಲ್ = ದುಃಖಿಸುತ್ತಿರುವೆಯಾದ್ದರಿಂದ, ಆಟ್ಪಟ್ಟ = ಸೇವೆ ಮಾಡುತ್ತಿರುವ, ಎಮ್ಮೇಪೋಲ್ =ನಮ್ಮ ಹಾಗೆಯೇ, ನೀಯುಮ್ = ಶೇಷಶಾಯಿಯ, ತಾಳ್ ಪಟ್ಟ = ತಿರುವಡಿಗಳನ್ನು ಸೇರಿದ \(ಸಂಬಂಧಿಸಿದ\), ತಣ್ ತುೞಾಯ್ = ತಂಪಾದ ತುಲಸಿಯ, ತಾಮಮ್ = ಹಾರವನ್ನು, ಕಾಮಮ್ ಉಟ್ರಾಯೇ = ಆಶಿಸಿರುವೆಯಾ? 



ಗೋಳುತಗಲಿರುವ ಚಿಂತನೆಯೇ ಆಗಿರುವ ದೀನವಾಗಿ ಕೂಗುತ್ತಿರುವ ಕ್ರೌಂಚಪಕ್ಷಿಯೇ, ದೀರ್ಘವಾದ ಯಾಮಗಳನ್ನು ಹಾಸುಗೆ ಸೇರದೆಯೇ ದುಃಖಿಸುತ್ತಿರುವೆಯಾದ್ದರಿಂದ, ಸೇವೆಯಲ್ಲಿ ತೊಡಗಿರುವ ನಮ್ಮ ಹಾಗೆಯೇ ನೀನೂ ಸಹ ಶೇಷಶಾಯಿಯ ತಿರುವಡಿಗಳ ಸಂಬಂಧವನ್ನು ಪಡೆದಿರುವ ತಂಪಾದ ತುಲಸಿಯ ಹಾರವನ್ನು ಆಶಿಸಿರುವೆಯಾ? 



ರಾತ್ರಿಯ ಕಾಲ ನಿದ್ದೆಗಾಗಿ ಎಂಬ ನಿಯಮವನ್ನು ಮನುಷ್ಯರಂತೆ ಪಕ್ಷಿಗಳೂ ಪಾಲಿಸಬೇಡವೇ? ರಾತ್ರಿಯೆಲ್ಲ ನಿದ್ದೆಗೆಟ್ಟು ಕಳೆಯುವುದು ದುಃಖಿಗಳ ಮತ್ತು ವಿರಹಿಗಳ \(ಅವರೂ ದುಃಖಿಗಳೇ\) ಪಾಲಿಗೆ ಬಂದದ್ದು. 



ಹಿಂದಿನ ಪಾಶುರದಲ್ಲಿ ಕೊಕ್ಕರೆಯ ನಿದರ್ಶನ ಬಂತು. ಅದು ಹೊಟ್ಟೆಪಾಡಿಗಾಗಿ, ಅದರಲ್ಲಿ ಅತ್ಯಾಶೆಯಿಂದ ತೃಪ್ತಿಯಿಲ್ಲದಂತೆ, ಹಗಲೂ ರಾತ್ರಿ ಎನ್ನದಂತೆ, ಮೀನು ಹಿಡಿಯುವುದರಲ್ಲಿಯೇ ಆಸಕ್ತಿಗೊಂಡಿತ್ತು. ಆದ್ದರಿಂದ ಅದಕ್ಕೆ ನಿದ್ದೆಯಿಲ್ಲದೆ ಹೋಯಿತು. ಈ ಪಾಶುರದಲ್ಲಾದರೋ, ಕ್ರೌಂಚಪಕ್ಷಿಯ ನಿದರ್ಶನವನ್ನು ತೆಗೆದುಕೊಳ್ಳಲಾಗಿದೆ. ಇದಕ್ಕೆ ಅಗಲಿಕೆ. ತನ್ನ ಪ್ರಿಯತಮನಿಂದ ಅಗಲಿರಲಾರದೆ, ಇದು ರಾತ್ರಿಯೆಲ್ಲ ನಿದ್ದೆಗೆಟ್ಟು ಅವನಿಗಾಗಿ ದುಃಖಿಸುತ್ತಾ, ದೀನಸ್ವರದಿಂದ ಗೋಳಿಡುತ್ತಿದೆ. ಹಾಗೆಯೇ ವಿರಹಿಯೂ ಸಹ. ತನ್ನ ಪ್ರಿಯತಮನ ಅಗಲಿಕೆಯಿಂದ ಹಗಲಿಗಿಂತಲೂ ಹೆಚ್ಚಾಗಿ ರಾತ್ರಿಕಾಲಗಳಲ್ಲಿ ಅವಳು ಹೇಳತೀರದಷ್ಟು ಸಂಕಟಪಡುತ್ತಿರುವುದರಿಂದ, ಅವಳಿಗೆ ರಾತ್ರಿಯೆಲ್ಲವೂ ನಿದ್ದೆ ಹತ್ತುವುದಿಲ್ಲ. ಇದೆಲ್ಲ ಪ್ರಾಪಂಚಿಕಸ್ಥಿತಿ – ವ್ಯವಹಾರ. 



ಇನ್ನು, ಭಗವಂತನನ್ನೇ ತನ್ನ ’ನಾಯಕ’ನನ್ನಾಗಿ ಮಾಡಿಕೊಂಡು, ಅವನೊಡನೆ ಕೂಡಿಕೊಳ್ಳಲಿಲ್ಲ, ಇನ್ನೆಷ್ಟು ಕಾಲ ಈ ಅಗಲಿಕೆ, ಎಂದು ಪರಿಪರಿಯಾಗಿ ಪರಿತಪಿಸುತ್ತಿರುವ ’ನಾಯಕಿ’ಯ ಭಾವವನ್ನು ಹೊತ್ತು ಅನುಕರಿಸುವ ಭಕ್ತನ ವಿಷಯವನ್ನು ತೆಗೆದುಕೊಳ್ಳೋಣ. ಈ ’ನಾಯಕಿ’ಯೂ ಸಹ ವಿರಹಿಯೇ\! ಆದರೆ, ಅದು ಆಧ್ಯಾತ್ಮಿಕ ರೀತಿಯಲ್ಲಿ\! ಅವಳಿಗೂ ರಾತ್ರಿಗಳು ನಿದ್ದೆ ಹತ್ತುವುದಿಲ್ಲ. ರಾತ್ರಿಯ ಒಂದೊಂದು ಜಾವವೂ ಒಂದು ಯುಗದಂತೆ ದೀರ್ಘವಾಗಿ ಕಂಡು ಬರುತ್ತದೆ. ತನ್ನ ಪ್ರಿಯತಮನ ಸಂಗ ತನಗೆ ಹೇಗಾದರೂ, ಯಾವ ರೀತಿಯಲ್ಲಾದರೂ, ಲಭಿಸಿದರೆ, ಆಗ ಅವಳ ಮನಸ್ಸಿಗೆ ನೆಮ್ಮದಿ ಸಿಕ್ಕುತ್ತದೆ. ಅದಕ್ಕಾಗಿಯೇ ಅವಳ ಪರಿತಾಪ\! ಈ ಬಗೆಯ ವಿರಹಿಗೂ ಪ್ರಾಪಂಚಿಕವಿರಹಿಗೂ ಎಷ್ಟು ವ್ಯತ್ಯಾಸ\! 



ಆಳ್ವಾರರು ಹೇಳುತ್ತಾರೆ: ಕ್ರೌಂಚಪಕ್ಷಿಯೇ, ನಿನ್ನ ಸಂಕಟಕ್ಕೆ ಕಾರಣವೇನು? ನಿನ್ನ ಕೂಗು ಬಹಳ ದೀನವಾಗಿದೆ. ನಿನ್ನ ದುಃಖ ನಿನ್ನ ಮನಸ್ಸಿಗೆ ಅಂಟಿರುವ ಹಾಗೆ ಕಾಣುತ್ತದೆಯಲ್ಲ. ಇತರ ಪಕ್ಷಿಗಳ ಹಾಗೆ ರಾತ್ರಿಯಲ್ಲಿ ಬೇಗ ಹಾಸುಗೆಯನ್ನು ಸೇರದಂತೆ, ನಿನಗೆ ರಾತ್ರಿಯ ಒಂದೊಂದು ಜಾವವೂ ಬಹಳ ದೀರ್ಘವಾಗಿ ತೋರುತ್ತಿದೆಯಲ್ಲವೇ? ಆದ್ದರಿಂದಲೇ ಹೀಗೆ ಗೋಳಿಡುತ್ತಿರುವೆ\! ನಿನ್ನ ದುಃಖಕ್ಕೆ ಕಾರಣವೇನು? ನನ್ನ ಹಾಗೆ ನೀನೂ ಸಹ ಸರ್ವೇಶ್ವರನಾದ ಭಗವಂತ್ನಲ್ಲಿ ಪ್ರೇಮಿಯೇ? ಭಗವಂತನ ತಿರುವಡಿಗಳನ್ನು ಅಲಂಕರಿಸಿರುವ ದಿವ್ಯವಾದ ತುಲಸಿಯ ಹಾರವನ್ನು ಪಡೆದುಕೊಳ್ಳಬೇಕೆಂದು ನಿನಗೂ ಆಶೆಯಾಗಿದೆಯೇ? 



೩. ಕಾಮುಟ್ರಕೈಯಱವೋಡು ಎಲ್ಲೇ ಇರಾಪ್ಪಹಲ್,

ನೀಮುಟ್ರಕ್ಕಣ್ ತುಯಿಲಾಯ್ ನೆಂಜುರುಹಿಯೇಙ್ಗಿದಿಯಾಲ್,

ತೀಮುಟ್ರನ್ತೆನ್ನಿಲಙ್ಗೈ ಊಟ್ಟಿನಾನ್ ತಾಳ್ ನಯನ್ದ,

ಯಾಮುಟ್ರಾದುಟ್ರಾಯೋ ವಾೞಿಕನೈಕಡಲೇ. 



ಕಾಮುಟ್ರ = ಆಶಿಸಿದ್ದು, ಕೈಯಱವೋಡು = ಕೈಗೂಡದ್ದರಿಂದ \(ಅಥವಾ, ಆಶಿಸಿದವಸ್ತು ಕೈಸೇರದ ದುಃಖದಿಂದ\), ಎಲ್ಲೇ = ಎಲೇ, ಕನೈಕಡಲೇ = ಘರ್ಜಿಸುವ ಕಡಲೇ, ಇರಾಪ್ಪಹಲ್ = ರಾತ್ರಿ ಹಗಲೂ ನೀ ಮುಟ್ರ = ನೀನು ಪೂರ್ತಿಯಾಗಿ, ಕಣ್ ತುಯಿಲಾಯ್ = ನಿದ್ರಿಸಲಾರೆ, ನೆಂಜು ಉರುಹಿ = ಮನಸ್ಸು ಕರಗಿ, ಏಙ್ಗಿದಿ ಆಲ್ = ಸೊರಗುವೆಯಾದ್ದರಿಂದ, ತೀಮುಟ್ರ = ಬೆಂಕಿಯನ್ನು ಪೂರ್ತಿಯಾಗಿ, ತೆನ್ ಇಲಙ್ಗೈ = \(ದಕ್ಷಿಣದ\) ಸುಂದರವಾದ ಲಂಕಾಪುರಿಯನ್ನು, ಊಟ್ಟಿನಾನ್ = ಉಣಿಸಿದವನ, ತಾಳ್ = ತಿರುವಡಿಗಳನ್ನು, ನಯನ್ದ = ಆಶಿಸಿದ, ಯಾಮ್ = ನಾವು, ಉಟ್ರದು = ಪಡೆದದ್ದನ್ನು, ಉಟ್ರಾಯೋ = ಪಡೆದೆಯೋ, ವಾೞಿ = ನಿನಗೆ ಮಂಗಳವಾಗಲಿ. 



ಎಲೇ ಕಿರಿಚಾಡುವ ಕಡಲೇ, ನೀನುಆಶಿಸಿದ್ದು ಕೈಗೂಡದ್ದರಿಂದಲೋ ನೀನು ರಾತ್ರಿಹಗಲೂ ಪೂರ್ತಿಯಾಗಿ ನಿದ್ರಿಸದಿರುವೆ? ಮನಸ್ಸು ಕರಗಿ, ಸೊರಗಿರುವೆ\! ಆದ್ದರಿಂದ, \(ದಕ್ಷಿಣದ\) ಸುಂದರವಾದ ಲಂಕಾಪುರಿಯನ್ನು ಪೂರ್ತಿಯಾಗಿ ಬೆಂಕಿಗೆ ಆಹುತಿಮಾಡಿದವನ ತಿರುವಡಿಗಳನ್ನು ಆಶಿಸಿದ ನಾವು ಪಡೆದದ್ದನ್ನು ಪಡೆದೆಯೋ? ನಿನಗೆ ಮಂಗಳವಾಗಲಿ. 



ಹಿಂದಿನ ಎರಡು ಪಾಶುರಗಳಲ್ಲಿ, ಎರಡು ಪಕ್ಷಿಗಳ ನಿದರ್ಶನವಾಯಿತು. ಮೊದಲ ಪಕ್ಷಿಗೆ ಹೊಟ್ಟೆ ಹೊರೆಯುವುದರಲ್ಲಿಯೇ ಆಶೆ. ಅದನ್ನು ಪೂರ್ಣಗೊಳಿಸಿಕೊಳ್ಳುವುದಕ್ಕಾಗಿಯೇ ನಿದ್ದೆಗೆಟ್ಟದ್ದು\! ಎರಡನೆಯ ಪಕ್ಷಿಗೆ ತನ್ನ ಪ್ರಿಯತಮನಿಂದ ಅಗಲಿಕೆಯಾಗಬಾರದೆಂದೂ, ಸದಾ ಅವನೊಡನೆ ಕೂಡಿಕೊಂಡಿರಬೇಕೆಂಬುದೇ ಆಶೆ. ತನ್ನ ಈ ಆಶೆ ಈಡೇರದಿದ್ದ ಕಾರ್‍ಅಣದಿಂದ ಅದರ ನಿದ್ದೆಯಿಲ್ಲದ ಗೋಳಾಟ\! ಈ ಪಾಶುರದಲ್ಲಿ ಕಡಲಿನ ನಿದರ್ಶನ ಬಂದಿದೆ. ಕಡಲು ಹಗಲು ರಾತ್ರಿ ಎನ್ನದೆ, ಯಾವಾಗಲೂ ಅಬ್ಬರಿಸುತ್ತಿರುತ್ತದೆ. ಏರಿಳಿತಗಳಿಂದ ಕೂಡಿದ ಅಲೆಗಳಿಂದ ತುಂಬಿರುತ್ತದೆ. ಕೆಲವು ವೇಳೆಗಳಲ್ಲಿ ಕಡಲು ಉಕ್ಕಿದರೂ ಸಹ, ಅದು ದಡವನ್ನು ಅತಿಕ್ರಮಿಸಿ ಹೋಗಲಾರದೆ, ತನ್ನ ಆಶೆಯನ್ನು ತೀರಿಸಿಕೊಳ್ಳಲಾರದೆ, ಸೋತು, ಸೊರಗಿ ಹೋಗುತ್ತದೆ. 



ಹಾಗೆಯೇ, ಭಗವಂತನ ತಿರುವಡಿಗಳನ್ನು ಪಡೆದುಕೊಳ್ಳಬೇಕೆಂಬ ಮಹದಾಶೆಯನ್ನು ಹೊತ್ತ ಭಕ್ತನಿಗೆ, ಅವನ ಆಶೆ ಫಲಿಸದೆ, ಅದಕ್ಕಾಗಿ ಅವನೆಷ್ಟು ಯತ್ನಿಸಿದರೂ ಭಗವಂತನ ತಿರುವಡಿಗಳು ಲಭ್ಯವಾಗದೆ ಹೋಗುವುದರಿಂದ, ರಾತ್ರಿ ಹಗಲು ಎನ್ನದೆ ನಿದ್ದೆಗೆಟ್ಟು ಸೊರಗಿ, ಕೊರಗಿ, ಗೋಳಿಡುತ್ತಾ ಕಾಲಕಳೆಯುವನು.



ಆಳ್ವಾರರು ಹೇಳುತ್ತಾರೆ: ಎಲೆ ಕಡಲೇ, ರಾತ್ರಿಹಗಲು ಎನ್ನದೆ ನೀನು ಅಬ್ಬರಿಸುತ್ತಿರುವೆಯಲ್ಲ. ನೀನೂ ಸಹ ನಮ್ಮ ಹಾಗೆ ದುಃಖಿಸುವುದೇ? ಸರ್ವೇಶ್ವರನ ತಿರುವಡಿಗಳಿಗಾಗಿ ನಾವು ನಿದ್ದೆಗೆಟ್ಟು ಕೊರಗುತ್ತಿರುವ ಹಾಗೆಯೇ, ನಿನ್ನ ಮೇಲೆ ಹಾದುಹೋಗಿ, ಲಂಕಾಪುರಿಯನ್ನು ಬೆಂಕಿಗೆ ಪೂರ್ತಿಯಾಗಿ ಆಹುತಿಕೊಟ್ಟ ಶ್ರೀರಾಮನ ತಿರುವಡಿಗಳನ್ನು ನೀನು ಆಶಿಸಿದೆಯಾ? ಅವು ನಿನಗೆ ಲಭಿಸದೆ ಹೋದ್ದರಿಂದ, ಹೀಗೆ, ನಿದ್ದೆಗೆಟ್ಟು ಅಬ್ಬರಿಸುತ್ತಾ, ನಮ್ಮ ಹಾಗೆ ಗೋಳಿಡುತ್ತಾ ಸೊರಗಿ ಹೋದೆಯಾ? ಹೇಗೆ? 



೪. ಕಡಲುಮ್ ಮಲೈಯುಮ್ ವಿಶುಮ್ಬುಮ್ ತುೞಾಯ್ ಎಮ್ಬೋಲ್

ಶುಡರ್ ಕೊಳಿರಾಪ್ಪಹಲ್ ತುಂಜಾಯಾಲ್ ತಣ್ ವಾಡಾಯ್,

ಅಡಲ್ ಕೊಳ್ ಪಡೈಯಾೞಿ ಅಮ್ಮಾನೈಕ್ಕಾಣ್ಬಾನ್ ನೀ,

ಉಡಲಮ್ ನೋಯುಟ್ರಾಯೋ? ಊೞಿದೋಱಾೞಿಯೇ.



ಕಡಲುಮ್ = ಸಮುದ್ರವನ್ನೂ, ಮಲೈಯುಮ್ = ಬೆಟ್ಟವನ್ನೂ, ವಿಶುಮ್ಬುಮ್ = ಗಗನವನ್ನೂ, ತುೞಾಯ್ = ಹುಡುಕುತ್ತಾ, ಎಮ್ ಪೋಲ್ = ನಮ್ಮ ಹಾಗೆ, ಶುಡರ್ ಕೊಳ್ = ಬೆಳಕುಗಳ ಜ್ಯೋತಿಗಳ\) ಹಾಗೆ, ಇರಾಪ್ಪಹಲ್ = ರಾತ್ರಿಹಗಲು, ತುಂಜಾಯ್ ಆಲ್ = ನಿದ್ರಿಸೆ ಆದ್ದರಿಂದ, ತಣ್ ವಾಡಾಯ್ = ತಂಗಾಳಿಯೇ, ಅಡಲ್ ಕೊಳ್ = ಬಲಿಷ್ಠವಾದ, ಪಡೈ = ಆಯುಧವಾದ, ಆೞಿ = ಚಕ್ರಾಯುಧವನ್ನು ಧರಿಸಿರುವ, ಅಮ್ಮಾನೈ = ಸ್ವಾಮಿಯನ್ನು, ಕಾಣ್ಬಾನ್ = ನೋಡುವುದಕ್ಕಾಗಿ \(ಕಾಣುವುದಕ್ಕಾಗಿ\) ನೀ = ನೀನು, ಉಡಲಮ್ = ಆಶೆಯಿಂದ ಕೊರಗುವ, ನೋಯ್ = ಸಂಕಟವನ್ನು, ಉಟ್ರಾಯೋ = ಪಡೆದೆಯೋ? ಊೞಿದೋಱುಮ್ = ಜೀವಮಾನಪರ್ಯಂತವೂ, ಊೞಿಯೋ = ಕ್ರಮತಪ್ಪದಂತೆಯೇ \(ವಿಧಿ ಎಂಬಂತೆ\)? 



ತಂಗಾಳಿಯೇ, ಸಮುದ್ರವನ್ನೂ, ಬೆಟ್ಟವನ್ನೂ, ಗಗನವನ್ನೂ, ಹುಡುಕುತ್ತಾ, ನಮ್ಮ ಹಾಗೆ, ಜ್ಯೋತಿಗಳ ಹಾಗೆ ರಾತ್ರಿ ಹಗಲೂ ನಿದ್ರಿಸೆ ಆದ್ದರಿಂದ, ಶಕ್ತಿಪೂರ್ಣವಾದ ಆಯುಧವಾದ ಚಕ್ರಾಯುಧವನ್ನು ಧರಿಸಿರುವ ಸ್ವಾಮಿಯನ್ನು ಕಾಣುವುದಕ್ಕಾಗಿ, ನೀನು ಆಶೆಯಿಂದ ಕೊರಗುವ ಸಂಕಟವನ್ನು ಜೀವಮಾನವೆಲ್ಲವೂ, ವಿಧಿ ಎಂಬಂತೆ ಪಡೆದೆಯೋ? 



ಯಾವೊಂದು ಕಡೆಯೂ ನಿಲ್ಲದೆ, ಎಡೆಬಿಡದಂತೆ ವ್ಯಾಪಿಸಿಕೊಂಡು, ಸ್ಥಳದಿಂದ ಸ್ಥಳಕ್ಕೆ ಚಲಿಸುತ್ತಿರುವುದೇ ಗಾಳಿಯ ಸ್ವಭಾವ. ನೆಲನೀರು, ಹಳ್ಳ-ತಿಟ್ಟು, ಕಾಡುಮೇಡಿ, ಬೆಟ್ಟ-ಬಯಲು, ಎನ್ನದೆ ಅದು ಎಲ್ಲೆಲ್ಲೂ ಸಂಚರಿಸುತ್ತಲೇ ಇರುತ್ತದೆ. ಅದಕ್ಕೆ ನಿಲುಕಡೆ ಎಂಬುದೇ ಇಲ್ಲ. 



ವಿರಹಿಗೆ ತಂಗಾಳಿ ಶತ್ರುವಿದ್ದಂತೆ. ಅದು ಮರ್ಮಭೇದಕವಾಗಿ, ವಿರಹವನ್ನು ಹೆಚ್ಚಿಸುತ್ತದೆ. 



ಗಾಳಿಯ ಅಲೆದಾಟವನ್ನು ಗಮನಿಸುವ ಭಕ್ತನಿಗೆ, ಗಾಳಿಯಲ್ಲಿ ಒಂದು ಬಗೆಯ ಮರುಕ-ಕನಿಕರ. ತನ್ನ ಹಾಗೆ, ಕಣ್ಣಿಗೆ ಕಾಣದ, ಅದ್ವಿತೀಯ ವಸ್ತುವಾದ ಭಗವಂತನನ್ನು ಆ ಗಾಳಿಯೂ ಹುಡುಕುತ್ತಾ, ಸಂಚರಿಸುತ್ತಾ, ವ್ಯಥೆಪಡುತ್ತಿದೆಯೋ ಎನಿಸುತ್ತದೆ. ಈ ಕಾರಣದಿಂದ, ಭಕ್ತನಿಗೂ ಗಾಳಿಗೂ ಇಲ್ಲಿ ಹೋಲಿಕೆ ತಂದಿರುವುದು. 



ಆಳ್ವಾರರು ಹೇಳುತ್ತಾರೆ: ತಂಗಾಳಿಯೇ, ನೀನು ಕಡಲಮೇಲೂ, ಬೆಟ್ಟದ ಮೇಲೂ; ಆಕಾಶದಲ್ಲಿಯೂ ವ್ಯಾಪಿಸಿ, ಅಲೆದಾಡುತ್ತಿರುವೆಯಲ್ಲ, ಏಕೆ? ದಿವ್ಯಜ್ಯೋತಿಗಳಾದ ಸೂರ್ಯಚಂದ್ರರ ಹಾಗೆ, ನೀನು ಎಡೆಬಿಡದೆ, ನಿಂತಲ್ಲಿ ನಿಲ್ಲದೆ, ಚಲಿಸುತ್ತಾ ಇರುವೆಯಲ್ಲ. ನಿನ್ನ ದೇಹಸೌಖ್ಯವನ್ನೂ, ನಿದ್ದೆಯನ್ನೂ ಗಮನಿಸದೆ, ಇತರರ ಕಣ್ಣಿಗೆ ಕಾಣಿಸದಷ್ಟು ಕೃಶವಾಗಿ ಹೋಗಿರುವೆಯಲ್ಲ\! ನಮ್ಮ ಹಾಗೆಯೇ ನೀನೂ ಸಹ, ಅಪ್ರತಿಮಸಾಮರ್ಥ್ಯದ ಚಕ್ರಾಯುಧಧಾರಿಯಾದ ನಮ್ಮ ಸ್ವಾಮಿಯನ್ನು ಹುಡುಕುತ್ತಿದ್ದೀಯಾ? ಅದು ಫಲಿಸದೆ ಇರುವುದಕ್ಕಾಗಿ, ನಿನ್ನ ಜೀವಮಾನಪರ್ಯಂತವೂ ಇದೇ ನಿನ್ನ ವಿಧಿ ಎಂಬಂತೆ ಕೊರಗಿ ಸಂಕಟಪಡುತ್ತಿರುವೆಯಾ? 



ಇಲ್ಲಿ, ’ಕಡಲು’ ಎಂಬುದಕ್ಕೆ ’ಸಾಮಾನ್ಯವಾದ ಕಡಲುಗಳು’ ಎಂದೂ, ಭಗವಂತನ ಶೇಷಶಾಯಿಯಾಗಿ ಯೋಗನಿದ್ದೆಯಲ್ಲಿರುನೆಂದು ವರ್ಣಿಸುವ ಪಾಲ್ಗಡಲು ಎಂದೂ ಆಗುತ್ತದೆ. 



’ಬೆಟ್ಟ’ ಎಂಬುದಕ್ಕೆ ಸಾಮಾನ್ಯವಾದ ಬೆಟ್ಟಗಳು ಎಂದೂ ಭೂಲೋಕದ ಭಕ್ತರನ್ನು ಉದ್ಧರಿಸುವುದಕ್ಕಾಗಿ ಭಗವಂತನೇ ಆಶೆಪಟ್ಟು ಬಂದು ನೆಲಸಿರುವ ತಿರುಮಲೈ ಬೆಟ್ಟವೆಂದೂ ಆಗುತ್ತದೆ. 



“ವಿಶುಮ್ಬು \(ಗಗನ\)” ಎಂಬುದಕ್ಕೆ ಗಾಳಿ ವ್ಯಾಪಿಸಿರುವ ಆಕಾಶ ಎಂದೂ, ನಿತ್ಯಸೂರಿಗಳೊಡನೆ ಭಗವಂತನು ನಿತ್ಯವಾಸಮಾಡುವ ಪರಮಪದ ಎಂದೂ ಆಗುತ್ತದೆ. 



“ಜ್ಯೋತಿ” ಎಂಬುದಕ್ಕೆ ಹಗಲನ್ನು ಬೆಳಗಿಸುವ ’ಸೂರ್ಯ’ ಮತ್ತು ರಾತ್ರಿಯನ್ನು ಬೆಳಗಿಸುವುದಕ್ಕೆ ’ಚಂದ್ರ’ ಎಂದಾಗುತ್ತದೆ. 



೫. ಊೞಿದೋಱಾೞಿ ಉಲಹುಕ್ಕೂ ನಿರ್ ಕೊಣ್ಡು,

ತೋೞಿಯರುಮ್ ಯಾಮುಮ್ ಪೋಲ್ ನೀರಾಯ್ ನೆಹಿೞ್ ಹಿನ್ ಱ,

ವಾೞಿಯವಾನಮೇ ನೀಯುಮ್ ಮದುಶೂದನ್,

ಪಾೞಿ ಮೈಯಿಲ್ ಪಟ್ಟು ಅವನ್ ಕಣ್ ಪಾಶತ್ತಾಲ್ ನೈವಾಯೇ? 



ಊೞಿ ದೋಱು ಊೞಿ = ಎಲ್ಲಾ ಕಾಲದಲ್ಲೂ \(ಎಂದರೆ, ಪ್ರಳಯದಿಂದ ಪ್ರಳಯದವರೆಗೂ = ಒಂದೊಂದು ವರ್ಷದಲ್ಲೂ ಕಾಲಕ್ಕೆ ತಕ್ಕಂತೆ\), ಉಲಹುಕ್ಕು = ಲೋಕಕ್ಕೆ, ನೀರ್ ಕೊಣ್ಡು = ನೀರನ್ನು ಶೇಖರಿಸಿಕೊಂಡು, ಶೋೞಿ ಯರುಮ್ ಯಾಮುಮ್ ಪೋಲ್ = \(ನನ್ನ\)ಗೆಳತಿಯರೂ, ನಾನೂ \(ಮಾಡುವೆ\) ಹಾಗೆ, ನೀರ್ ಆಯ್ = ನೀರಾಗಿ ರೂಪಗೊಂಡು, ನೆಹಿೞ್ ಹಿನ್ ಱ = ಕೆಳಗೆ ಬೀಳುತ್ತಿರುವ ವಾೞಿಯ = ಮಂಗಳಕರವಾದ, ವಾನಮೇ = ಮೋಡವೇ, ನೀಯುಮ್ = ನೀನೂ, ಮದುಶೂದನ್ = ಮಧುಸೂದನನ, ಪಾೞಿಮೈಯಿಲ್ ಪಟ್ಟು = ಸಾಮರ್ಥ್ಯಕ್ಕೆ ಸಿಕ್ಕಿ, ಅವನ್ =ಅವನ, ಕಣ್ ಪಾಶತ್ತಲ್ = ಕಣ್ಣಿನ ಪಾಶದಿಂದ ಕಟ್ಟಿಬಿದ್ದು \(ಕಟಾಕ್ಷಕ್ಕೆ ಸಿಕ್ಕಿಬಿದ್ದು\), ನೈವಾಯೋ = \(ನಿನ್ನನ್ನು ನೀನು \) ಮರೆತುಹೋದೆಯಾ? 



ಪ್ರಳಯದಿಂದ ಪ್ರಳಯದವರೆಗೂ ಎಂದರೆ ಒಂದೊಂದು ವರ್ಷದಲ್ಲೂ ಕಾಲಕಾಲಕ್ಕೆ ತಕ್ಕಂತೆ ಲೋಕಕ್ಕೆ ನೀರನ್ನು ಶೇಖರಿಸಿಕೊಂಡು, ನನ್ನ ಗೆಳತಿಯ ನಾನೂ \(ಮಾಡುವ\) ಹಾಗೆ, ನೀರಾಗಿ ರೂಪಗೊಂಡು, ಕೆಳಕ್ಕೆ ಬೀಳುತ್ತಿರುವ ಮಂಗಳಕರವಾದ ಮೋಡವೇ, ನೀನೂ ಸಹ ಮಧುಸೂದನನ ಸಾಮರ್ಥ್ಯಕ್ಕೂ ಅವನ ಕಟಾಕ್ಷ ವೀಕ್ಷಣಕ್ಕೂ ಸಿಕ್ಕಿಬಿದ್ದು, \(ನೀನು ನಿನ್ನನ್ನೇ\) ಮರೆತುಹೋದೆಯಾ? 



ಈ ಪಾಶುರದಲ್ಲಿ ಮೋಡದ ನಿದರ್ಶನ. ಒಂದು ಪ್ರಳಯದಿಂದ ಮತ್ತೊಂದು ಪ್ರಳಯದವರೆಗೂ, ಈ ಲೋಕ ಇರುವಷ್ಟು ಕಾಲವೂ, ಒಂದೊಂದು ವರ್ಷವೂ ಲೋಕಕ್ಕೆ ಮಂಗಳವನ್ನುಂಟು ಮಾಡುವಂಥಾದ್ದು ಕಾರ್ಮುಗಿಲು. ಅದು ಲೋಕಕ್ಕೆ ಬೇಕಾಗುವಷ್ಟ್ಟು ನೀರನ್ನೂ ಕಡಲುಗಳಿಂದಲೂ ಇತರ ಎಲ್ಲಾ ನೀರ್ನೆಲೆಗಳಿಂದಲೂ ನೀರನ್ನು ತುಂಬಿಟ್ಟುಕೊಂಡು ಕಾರ್ಮುಗಿಲಾಗುವುದು. ಗಗನಕ್ಕೇರಿ, ಮೆಲ್ಲಮೆಲ್ಲಗೆ ಸಂಚರಿಸುತ್ತಾ, ಲೋಕದ ಬೇರೆಬೇರೆ ಸ್ಥಳಗಳಲ್ಲಿ ತಂಗಿ, ಕರಗಿ ನೀರಾಗಿ ರೂಪಗೊಂಡು, ನೀರನ್ನು ಕೆಳಕ್ಕೆ ನೆಲದ ಮೇಲಕ್ಕೆ ಸುರಿಸಿಬಿಡುವುದು. ಪ್ರತಿಫಲಾಪೇಕ್ಷೆಯಿಲ್ಲದೆ, ಹೀಗೆ ಸಮೃದ್ಧಿಯಾಗಿ ನೀರನ್ನು ಸುರಿಸುವುದು ಕಾರ್ಮುಗಿಲಿನ ಔದಾರ್ಯ. ಆದ್ದರಿಂದಲೇ ಅದು ಮಂಗಳಕರವಾದ ಕಾರ್ಮುಗಿಲು. 



ಭಗವಂತನದು ಕಾರ್ಮುಗಿಲ ದೇಹಕಾಂತಿ. ಅವನ ಅಪ್ರತಿಮಔದಾರ್ಯ, ಉಪಕಾರಗಳ ಒಂದಂಶ ಮಾತ್ರವೇ ಕಾರ್ಮುಗಿಲು ತೋರ್ಪಡಿಸುವಂಥಾದ್ದು, ಇವುಗಳ ಜೊತೆಗೆ ಭಗವಂತನ ಸಾಟಿಯಿಲ್ಲದ ಸಾಮರ್ಥ್ಯ ಮತ್ತು ಕೃಪೆ\! ಭಗವಂತನ ಕಟಾಕ್ಷಕ್ಕೆ ಒಳಗಾದವರು ತಪ್ಪದೆ ಉದ್ಧಾರಗೊಳ್ಳುತ್ತಾರೆ. 



ಆಳ್ವಾರರು ಕಂಡ ಕಾರ್ಮುಗಿಲನ್ನು ತಮ್ಮ ಭಕ್ತಿಯ ನೆಲೆಯೊಡನೆ ಹೋಲಿಸಿಕೊಂಡು ಅದನ್ನು ಸಂಬೋಧಿಸಿ ಹೇಳುತ್ತಾರೆ. 





ಆಳ್ವಾರರು ಹೇಳುತ್ತಾರೆ: ಕಾರ್ಮುಗಿಲೇ, ನಿನ್ನ ರೂಪದಿಂದಲೂ, ಬಣ್ಣದಿಂದಲೂ, ಔದಾರ್ಯದಿಂದಲೂ, ನೀನು ಮಂಗಳಕರನೇ ದಿಟ. ಲೋಕಕ್ಕೆ ನಿನ್ನ ಉಪಕಾರವಂತು ಹೇಳತೀರದಷ್ಟು, ಲೋಕ ಅದನ್ನು ಮರೆಯಲಾರದಷ್ಟು. ಎಲ್ಲಾ ನೀರ್‍ನೆಲೆಗಳಿಂದಲೂ ನೀನು ನೀರನ್ನು ಹೀರಿ, ನಿನ್ನಲ್ಲಿ ತುಂಬಿಟ್ಟುಕೊಳ್ಳೂವೆ, ನಿನ್ನ ಭಾರವನ್ನು ಸಹಿಸಿಕೊಂಡು, ಗಗನಕ್ಕೇರಿ, \(ಗಗನದಲ್ಲಿ\) ಮೆಲ್ಲಮೆಲ್ಲಗೆ ಸಂಚರಿಸುತ್ತಾ, ಭೂಮಿಯ ಮೇಲೆ ನೀರು ಬೇಕೆಂಬ ಕಡೆಗಳಲ್ಲೆಲ್ಲಾ, ಕರಗಿ, ಹನಿಯ ರೂಪಗೊಂಡು, ಇಳಿದು, ಸುರಿಸಿ, ಭೂಮಿಯನ್ನು ತಣಿಸುತ್ತೀ ದಿಟ. ಹೀಗೆ, ನೀನು ಹನಿಗಳ ರೂಪದಲ್ಲಿ ನೀರನ್ನು ಹರಿಸಲು ಕಾರಣವೇನಿರಬಹುದು? ನಾನೂ ನನ್ನ ಗೆಳತಿಯರೂ ಮಧುಸೂದನನಾದ ಭಗವಂತನ ಸಾಮರ್ಥ್ಯಕ್ಕೂ, ಅವನ ಕುಡಿಗಣ್ಣ ನೋಟಕ್ಕೂ ಸಿಕ್ಕಿಬಿದ್ದಿದ್ದೇವೆ. ನಮ್ಮನ್ನುನಾವೇ ಮರೆತುಕೊಂಡಿದ್ದೇವೆ. ನಾವು, ನಮ್ಮ ವಿಚಾರವೇನು ಎಂಬುದೇ ನಮಗೀಗ ತಿಳಿಯದಾಗಿದೆ. ನಮ್ಮ ದೇಹ, ರೂಪ, ಬಣ್ಣ – ಎಲ್ಲವೂ ಕರಗಿ ನೀರಾಗಿ ಹೋಗಿವೆ. ಎಂದರೆ, ನಾವು ನಾವಲ್ಲವಾಗಿದ್ದೇವೆ. ಕಾರ್ಮುಗಿಲೇ, ನಮ್ಮ ಹಾಗೆ ನೀನೂ ಸಹ ಆ ಪರಮಸಮರ್ಥನಾದ ಮಧುಸೂದನನ ಕಟಾಕ್ಷಕ್ಕೆ ಮಾರುಹೋದೆಯಾ? ಹೀಗಾಗಿ, ನೀನು ನಿನ್ನ ರೂಪ ಬಣ್ಣಗಳನ್ನು ಕಳೆದುಕೊಂಡು, ನೀರಾಗಿ, ಸುರಿದು ಬೀಳುತ್ತಿರುವೆಯಾ? ಹೇಗೆ? 



೬. ನೈವಾಯವೆಮ್ಮೇ ಪೋಲ್ ನಾಳ್ಮದಿಯೇ, ನೀಯಿನ್ನಾಳ್,

ಮೈವಾನಿರುಳಹಟ್ರಾಯ್ ಮಾೞಾನ್ದುತೇಮ್ಬುದಿಯಾಲ್,

ಐವಾಯರವಣೈಮೇಲ್ ಆೞಿಪ್ಪೆರುಮಾನಾರ್,

ಮೆಯ್ ವಾಚಹಮ್ ಕೇಟ್ಟು ಉನ್ ಮೆಯ್ ನ್ನೀರ್ ಮೈತೋಟ್ರಾಯೇ. 



ನೈವು ಆಯ್ = ಸಂಕಟಕ್ಕೊಳಗಾದ, ಎಮ್ಮೇ ಪೋಲ್ = ನಮ್ಮ ಹಾಗೆ, ನಾಳ್ ಮದಿಯೇ = ಪೂರ್ಣಚಂದ್ರನೇ, ನೀ = ನೀನು, ಇನಾಳ್ = ಇದುವರೆಗೆ, ಮೈವಾನ್ = ಕಪ್ಪಾದ \(ಕರಿಯ\) ಆಕಾಶದ ಇರುಳ್ = ರಾತ್ರಿಯನ್ನು, ಅಹಟ್ರಾಯ್ = ತೊಲಗಿಸಿದೆ, ಎಂದು ಮಾೞಾನ್ದು = ಭ್ರಮೆಗೊಂಡು, ತೇಮ್ಬುದಿ = ಕ್ಷೀಣೀಸುತ್ತಿರುವೆ, ಆಲ್ = ಆದ್ದರಿಂದ, ಐವಾಯ್ = ಐದು ಹೆಡೆಗಳ \(ಬಾಯಿಗಳುಳ್ಳ\), ಅರವು = ಸರ್ಪದ, ಅಣೈ ಮೇಲ್ = ಹಾಸುಗೆಯ ಮೇಲೆ, \(ಇರುವ\) ಆೞಿ = ಚಕ್ರಾಯುಧಧಾರಿಯಾದ, ಪೆರುಮಾನಾರ್ = ಭಗವಂತನ, ಮೆಯ್ = ಸತ್ಯವಾದ, ವಾಚಹಮ್ ಕೇಟ್ಟು = ಮಾತನ್ನು ಕೇಳಿ, ಉನ್ = ನಿನ್ನ, ಮೆಯ್ = ದೇಹದ, ನೀರ್ ಮೈ = ಪ್ರಕಾಶವನ್ನು, ತೋಟ್ರಾಯೇ = ತೋರಿಸುತ್ತಿರುವೆಯಲ್ಲ\! 



ನಮ್ಮ ಹಾಗೆ, ಸಂಕಟಕ್ಕೊಳಗಾದ ಪೂರ್ಣಚಂದ್ರನೇ, ನೀನು ಇದುವರೆಗೆ ಕರಿಯ ಆಕಾಶದ ಇರುಳನ್ನು ತೊಲಗಿಸಿದೆ ಎಂದು ಭ್ರಮೆಗೊಂಡು \(ಹೆಮ್ಮೆಪಟ್ಟು\) ಕ್ಷೀಣೀಸುತ್ತಿರುವೆ. ಆದ್ದರಿಂದ, ಐದು ಹೆಡೆಗಳ ಸರ್ಪದ ಹಾಸುಗೆಯ ಮೇಲೆ ಇರುವ ಚಕ್ರಾಯುಧಧಾರಿಯಾದ ಭಗವಂತನ ಸತ್ಯವಾದ ಮಾತುಗಳನ್ನು ಕೇಳಿ ನಿನ್ನ ದೇಹದ ಪ್ರಕಾಶವನ್ನು ತೋರ್ಪಡಿಸುತ್ತಿರುವೆಯಲ್ಲವೇ? 



ಚಂದ್ರನಿಗೆ ಹದಿನೈದು ದಿನಗಳ ವೃದ್ಧಿ, ಹದಿನೈದು ದಿನಗಳ ಕ್ಷಯ. ತನ್ನ ಕಲೆಯನ್ನು ಒಂದೊಂದಾಗಿ ಹೆಚ್ಚಿಸಿಕೊಳ್ಳುತ್ತಾ ಬಂದು, ಹುಣ್ಣೀಮೆಯಂದು ತನ್ನ ಹದಿನಾರು ಕಲೆಗಳಿಂದ ಶೋಭಿಸುತ್ತಾನೆ. ಬಳಿಕ ಒಂದೊಂದೇ ಕಲೆಯನ್ನು ಕಳೆದುಕೊಳ್ಳುತ್ತಾ ಬಂದು, ಅಮಾವಾಸ್ಯೆಯ ದಿನ ತನ್ನ ಕಲೆಗಳನ್ನೆಲ್ಲಾ ಕಳೆದುಕೊಂಡು, ಅವನಿಲ್ಲದಾಗುತ್ತಾನೆ. 



ಐದು ಹೆಡೆಗಳ ಸರ್ಪವನ್ನು ಹಾಸುಗೆಯಾಗಿ ಮಾಡಿಕೊಂಡು ಅದರ ಮೇಲೆ ಪವಡಿಸಿ ಯೋಗನಿದ್ದೆಯಲ್ಲಿರುವವನು ಸರ್ವೇಶ್ವರನಾದ ಭಗವಂತ. ಹೀಗಿದ್ದರೂ ಸಹ, ತನ್ನ ಕೈಯಲ್ಲಿ ಚಕ್ರಾಯುಧವನ್ನು ಅವನು ಹಿಡಿದು ಸನ್ನದ್ಧನಾಗಿಯೇ ಇರುತ್ತಾನೆ. ಇದಕ್ಕೆ ಕಾರಣ ತನ್ನ ಸತ್ಯ ವಾಕ್ಕೂ. ತನ್ನನ್ನು ಆಶ್ರಯಿಸಿದವರನ್ನು, ಎಲ್ಲ ಬಗೆಯ ಸಂಕಟಗಳಿಂದಲೂ ಪಾರು ಮಾಡಿ, ಉದ್ಧರಿಸುವನು ಎಂಬುದೇ ಈ ಸತ್ಯವಾಕ್ಕು. 



ಇವೆರಡು ಅಂಶಗಳನ್ನೂ ಜೊತೆಗೂಡಿಸಿ, ತಮ್ಮ ವಿಷಯವನ್ನೂ ಕೂಡಿಸಿ, ಆಳ್ವಾರರು ಹೇಳುವ ಸ್ವಾರಸ್ಯವನ್ನು ನೋಡಬಹುದು. 



ಆಳ್ವಾರರು ಹೇಳುತ್ತಾರೆ: ಇನ್ನು ಕ್ಷೀಣೀಸುವೆನೆಂಬ ಸಂಕಟಕ್ಕೊಳಗಾಗಿರುವ ಚಂದ್ರನೇ, ನಮ್ಮ ಹಾಗೆ ನಿನಗೆ ಸಂಕಟವಲ್ಲವೇ? ಇದುವರೆಗೆ, ರಾತ್ರಿಯ ಗಗನವನ್ನೆಲ್ಲಾ ನಿನ್ನ ದಿವ್ಯ ಪ್ರಕಾಶದಿಂದ ಬೆಳಗಿಸುವೆನೆಂದು ನೀನು ಅಹಂಕಾರಗೊಂಡಿದ್ದಿರಬೇಕು. ಈಗ ನೋಡಿದೆಯಾ ನಿನ್ನ ಆ ಮೆರೆತೆಕ್ಕೆ ತಕ್ಕ ಶಕ್ಷೆ\! ನೀನು ಅನುಭವಿಸಲಿರುವ ಈ ಕ್ಷಯ – ಕಲಾಹೀನತೆ\! ನಾವೂ ಹಾಗೆಯೇ ಕಂಡೆಯಾ? ನನ್ನ ರೂಪ ಬಣ್ಣಗಳಿಂದ ನಾವು ಭಗವಂತನನ್ನುಆಕರ್ಶಿಸಿಬಿಡುತ್ತೇವೆಂದು ಬಹಳ ಹೆಮ್ಮೆಗೊಂಡಿದ್ದೆವು. ಈ ನಮ್ಮ ಅಹಂಕಾರಕ್ಕೆ ತಕ್ಕ ಪ್ರಾಯಶ್ಚಿತ್ತವಾಯಿತು. ನಮ್ಮ ರೂಪವನ್ನು ಬಣ್ಣವನ್ನೂ ಕಳೆದುಕೊಂಡು, ಕೃಶಿಸಿ ಹೋಗಿದ್ದೇವೆ. ಸರ್ವೇಶ್ವರನ ಸತ್ಯವಾಕ್ಕನ್ನು ನಂಬಿಕೊಂಡಿರುವುದರಿಂದಲೇ ನೀನು ಇಷ್ಟು ಮಾತ್ರ ನಿನ್ನ ಪ್ರಕಾಶವನ್ನು ತೋರ್ಪಡಿಸುತ್ತಿರುವ ಹಾಗೆಯೇ, ನಾವೂ ಕೊರಗುವ ನಮ್ಮ ಪ್ರಾಣಗಳನ್ನು ಬಿಗಿಹಿಡಿದಿಟ್ಟುಕೊಂಡಿದ್ದೇವೆ. 



೭. ತೋಟ್ರೋಮ್ ಮಡನೆಂಜಮ್ ಎಮ್ಬೆರುಮಾನ್ ನಾರಣಱ್ ಕು,

ಎಮ್ ಆಟ್ರಾಮೈ ಶೊಲ್ಲಿ ಅೞುವೋಮೈನೀನಡುವೇ,

ವೇಟ್ರೋರ್ ವಹೈಯಿಲ್ ಕೊಡಿತಾಯ್ ಎನೈಯೂೞಿ,

ಮಾಟ್ರ್‍ಆಣ್ಮೈನಿಟ್ರಿಯೋ? ವಾೞಿಕನೈಯಿರುಳೇ. 



ತೋಟ್ರೋಮ್ = ಸ್ತುತಿಸುತ್ತೇವೆ, ಮಡಮ್ = ಅರಿಯದ \(ವಿವೇಕವಿಲ್ಲದ\), ನೆಂಜಮ್ = ಮನಸ್ಸನ್ನು, ಎಮ್ಬೆರುಮಾನ್ = ಸ್ವಾಮಿಯಾದ, ನಾರಣಱ್ ಕು = ಶ್ರೀಮನ್ನಾರಾಯಣನಿಗೆ, ಎಮ್ = ನಮ್ಮ, ಆಟ್ರ್‍ಆಮೈಶೊಲ್ಲಿ = ಸಂಕಟವನ್ನು ಹೇಳಿ, ಅೞುವೋಮೈ = ಗೋಳಿಡುತ್ತಿರುವ ನಮ್ಮ, ನಡುವೇನೀ = \(ಇಬ್ಬರ\) ನಡುವೆ ನೀನು, ವೇಟ್ರೋರ್ ವಹೈಯಿಲ್ = ಶತ್ರುಗಳ ರೀತಿಯಲ್ಲಿ, ಕೊಡಿದಾಯ್ =ಕೆಟ್ಟದ್ದಾಗಿ \(ಕ್ರೂರಿಯಾಗಿ\) ಎನ್ನೈ = ಪೂರ್ತಿಯಾಗಿ, ಊೞಿ = ಕಾಲವನ್ನೆಲ್ಲಾ, ಮಾಟ್ರಾಣ್ಮೈ, = ಹಗೆತನವನ್ನು ಸಾಧಿಸುತ್ತಾ, ನಿಟ್ರಿಯೋ = ನಿಲ್ಲುವೆಯೋ? ವಾೞಿ = ಮಂಗಳವಾಗಲಿ, ಕನೈ ಇರುಳೇ = ದಟ್ಟವಾದ ರಾತ್ರಿಯೇ. 



ಕಗ್ಗತ್ತಲೆಯೇ, ಅರಿಯದ \(ವಿವೇಕವಿಲ್ಲದ\) ಮನಸ್ಸನ್ನು, ಸ್ವಾಮಿಯಾದ ಶ್ರೀಮನ್ನಾರಾಯಣನಿಗೆ ನಮ್ಮ ಸಂಕಟವನ್ನು ತಿಳಿಸೆಂದು ಗೋಳಿಡುತ್ತಿರುವ ನಮ್ಮಿಬ್ಬರ ನಡುವೆ ನೀನು ಶತ್ರುವಿನ ರೀತಿಯಲ್ಲಿ ಕೆಟ್ಟದ್ದಾಗಿ \(ಕ್ರೂರಿಯಾಗಿ\) ಕಾಲವನ್ನೆಲ್ಲಾ ಪೂರ್ತಿಯಾಗಿ ಹಗೆತನವನ್ನು ಸಾಧಿಸುತ್ತಾ ನಿಲ್ಲುವೆಯೋ? ನಿನಗೆ ಮಂಗಳವಾಗಲಿ. 



ಹಿಂದಿನ ಪಾಶುರಗಳಲ್ಲಿ ಆರಿಸಿಕೊಂಡಿದ್ದ ನಿದರ್ಶನಗಳು ವಿರಹಿಗೆ ಸರಿಸಮನಾದ ರೀತಿಯಲ್ಲಿ ಸಂಕಟಕ್ಕೊಳಗಾದವು. ವಿರಹಿಯಂತೆ ಅವೂ ನಿದ್ದೆಕೆಟ್ಟವು. ಈ ಪಾಶುರದಲ್ಲಿ ಆರಿಸಿರುವ ನಿದರ್ಶನ ಒಂದು ಬಗೆಯ ಆತಂಕವೇ ಇದ್ದಂತೆ. ರಾತ್ರಿಯಾಗಿ ವಾತಾವರಣವು ಪ್ರಶಾಂತವಾಗಿದ್ದರೂ, ನಿಶ್ಶಬ್ದತೆಯೂ ಕಗ್ಗತ್ತಲೆಯೂ ಎಲ್ಲೆಲ್ಲೂ ತಾಂಡವಾಡುತ್ತಿದ್ದರೂ, ಅದೇ ವಿರಹಿಯನ್ನು ಒಂದು ಬಗೆಯಲ್ಲಿ ಉದ್ವಿಗ್ನಗೊಳಿಸತಕ್ಕದ್ದಾಗಿದೆ. ಮನಸ್ಸನ್ನು ನೆಮ್ಮದಿಗೊಳಿಸುವ ಪ್ರಯತ್ನದಲ್ಲಿ, ಅದನ್ನು ಆ ಬಳಿಕ ತನ್ನ ಪ್ರಿಯತಮನ ಕಡೆಗೆ ಹರಿಯಗೊಡುವ ಪ್ರಯತ್ನದಲ್ಲಿ, ಅದನ್ನು ಆ ಬಳಿಕ ತನ್ನ ಪ್ರಿಯತಮನ ಕಡೆಗೆ ಹರಿಯಗೊಡುವ ಪ್ರಯತ್ನದಲ್ಲಿ ಅಡ್ಡಿಯಾಗಿರುವ ಶತ್ರುವಿನಂತೆ ಆ ಕತ್ತಲ ರಾತ್ರಿಯನ್ನು ಇಲ್ಲಿ ಭಾವಿಸಿಕೊಳ್ಳಲಾಗಿದೆ. 



ಬಹುಮಟ್ಟಿಗೆ ಎಲ್ಲ ಜೀವಿಗಳು ನಿದ್ದೆಯಲ್ಲಿ ತೊಡಗಿರುವಾಗ, ಎಲ್ಲೆಲ್ಲೂ ನೀರವತೆ ತುಂಬಿರುವಾಗ, ಕಗ್ಗತ್ತಲೆ ಕವಿದಿರುವಾಗ, ಸಾಧಕನಾದ ಭಕ್ತನು ಜಾಗ್ರತನಾಗಿ, ತನ್ನ ಮನಸ್ಸನ್ನು ನೆಮ್ಮದಿಗೊಳಿಸಿ, ಬೇರಾವ ಯೋಚನೆಯೂ ಇಲ್ಲದಂತೆ ಮಾಡಿ, ಭಗವಂತನಲ್ಲಿ ಏಕಾಗ್ರಗೊಳಿಸುವುದಕ್ಕೆ ಅದ್ವಿತೀಯವಾದ ಕಾಲವೇ ಕತ್ತಲರಾತ್ರಿ. 



ಆಳ್ವಾರರು ಹೇಳುತ್ತಾರೆ: ಕತ್ತಲೆಯ ರಾತ್ರಿಯೇ, ನಾನು ಕಡು ದುಃಖಿ. ನನ್ನ ಮನಸ್ಸಾದರೋ ಏನೂ ಅರಿಯದ್ದು. ವಿವೇಕವಿಲ್ಲದ್ದು. ಅದನ್ನು ತಿದ್ದಿ, ಹದಗೊಳಿಸಿ, ನನ್ನ ಪ್ರಿಯತಮನಾದ ಶ್ರೀಮನ್ನಾರಾಯಣನಲ್ಲಿಗೆ ಕಳುಹಿಸಬೇಕೆಂಬುದೇ ನನ್ನ ಪ್ರಯತ್ನ. ಅದಕ್ಕೆ ಅಡ್ಡಿಆತಂಕಗಳಿರಬಾರದು. ಆಗಲೇ ಮನಸ್ಸು ಏಕಾಗ್ರತೆಯನ್ನು ಪಡೆಯಬಲ್ಲದು. ಈ ಕಾರಣದಿಂದಲೇ ನಾನು ಕಗ್ಗತ್ತಲೆಯನ್ನೂ ನಡುರಾತ್ರಿಯನ್ನೂ ಆರಿಸಿಕೊಂಡಿದ್ದೇನೆ. ನನ್ನ ಮನಸ್ಸು ನನ್ನ ಸ್ವಾಮಿಯಾದ ಶ್ರೀಮನ್ನಾರಾಯಣನಿಗೆ ನನ್ನ ಸಂಕಟವನ್ನು ಅರಿಕೆಮಾಡಬೇಕು. ಈ ನನ್ನ ಪ್ರಯತ್ನದಲ್ಲಿ ನನಗೂನನ್ನ ಮನಸ್ಸಿಗೂ ನಡುವೆ ನೀನು ಅಡ್ಡಿಯಾಗಬಾರದು ಕಂಡೆಯಾ? ನನ್ನನ್ನಾಗಲಿ, ನನ್ನ ಮನಸ್ಸನ್ನಾಗಲಿ ನೀನು ಕೆಡಿಸಬಾರದು. ಬೇರೆ ಕಡೆಗೆ, ಬೇರೆ ಯೋಚನೆಗೆ ಸೆಳೆದುಬಿಡಬಾರದು. ಹಾಗೆ ಮಾಡುವುದು ನಮ್ಮ ಶತ್ರುವಿನ ಕೆಲಸ. ಕತ್ತಲರಾತ್ರಿಯೇ, ನೀನು ನನ್ನಗೆ ಕೆಡಕುಮಾಡಬೇಡ. ಕ್ರೂರಿಯಾಗಬೇಡ. ಈ ಪ್ರಶಾಂತವಾದ ಅತ್ಯುತ್ತಮಕಾಲದಲ್ಲಿ, ಶತ್ರುವು ತನ್ನ ಹಗೆತನವನ್ನು ಸಾಧಿಸಿಕೊಳ್ಳುವಂತೆ, ನೀನು ನಮಗೆ ನಮ್ಮ ಪ್ರಯತ್ನದಲ್ಲಿ ಅಡ್ಡಿಯಾಗಿ ನಿಲ್ಲಬೇಡ. ನಮ್ಮ ಕೆಲಸದಲ್ಲಿ ಈ ಸಣ್ಣ ಉಪಕಾರಮಾಡುವೆಯಾದರೆ, ನಮಗೆ ಒಳ್ಳೆಯದಾಗುವುದು. ನಿನಗೂ ಮಂಗಳವಾಗುವುದು. 



೮. ಇರುಳಿನ್ ತಿಣಿವಣ್ಣಮ್ ಮಾನೀರ್ ಕ್ಕೞಿಯೇ ಪೋಯ್,

ಮರುಳುಟ್ರಿರಾಪ್ಪಹಲ್ ತುಂಜಿಲುಮ್ ನೀತುಂಜಾಯಾಲ್,

ಉರುಳುಮ್ ಶಹಡಮ್ ಉದೈತ್ತ ಪೆರುಮಾನಾರ್,

ಅರುಳಿನ್ ಪೆರುನಶೈಯಾಲ್ ಆೞಾನ್ದು ನೊನ್ದಾಯೇ. 



ಇರುಳಿನ್ = ಕತ್ತಲೆಯ \(ರಾತ್ರಿಯ\), ತಿಣಿ = ದಟ್ಟವಾದ, ವಣ್ಣಮ್ = ಕಪ್ಪುಬಣ್ಣದ, ಮಾ = ಬಲುದೊಡ್ಡ, ನೀರ್ ಕೞಿಯೇ = ನೀರ್ನೆಲೆಯೇ, ಪೋಯ್ = ಬಹಳ, ಮರುಳ್ ಉಟ್ರು = ಉನ್ಮತೆಯನ್ನು ಪಡೆದು, ಇರಾಪ್ಪಹಲ್ = ರಾತ್ರಿಹಗಳೂ, ತುಂಜಲುಮ್ = ಕಳೆದುಹೋದರೂ \(ನಶಿಸಿದರೂ\), ನೀ ತುಂಜಾಯ್ = ನೀನು ಕುಗ್ಗುವುದಿಲ್ಲ. ಆಲ್ = ಆದ್ದರಿಂದ, ಉರುಳುಮ್ = ಉರುಳವ, ಶಹಡಮ್ = ಬಂಡಿಯನ್ನು \(ಶಕಟವನ್ನು\), ಉದೈತ್ತ = ಒದೆದ, ಪೆರುಮಾನಾರ್ = ಸ್ವಾಮಿಯ, ಅರುಳಿನ್ = ಕೃಪೆಯ, ಪೆರು ನಶೈಯಾಲ್ = ಅಗಾಧವಾದ ಪ್ರೇಮದಿಂದ, ಆೞಾನ್ದು = ಗಾಢವಾಗಿ \(ಬಹಳ ಆಳವಾಗಿ\), ನೊನ್ದಾಯೇ = ನೊಂದಿರುವೆಯಲ್ಲವೇ? 



ರಾತ್ರಿಯ ಕಗ್ಗತ್ತಲಲ್ಲಿ ಎಲ್ಲಿ ನೆಲ, ಎಲ್ಲಿ ನೀರು ಎಂದು ತಿಳಿಯಲಾರದ ಸಮಯದಲ್ಲಿ, ಆಳವೂ ವಿಸ್ತಾರವೂ ಆಗಿರುವ ನೀರ್ನೆಲೆಯನ್ನು \(ನೀರಿನ ದೊಡ್ಡ ಗುಂಡಿಯನ್ನು\) ಕಂಡ ಆಳ್ವಾರರು ಭ್ರಮೆಗೊಂಡು ಹೇಳುತ್ತಿದ್ದಾರೆ. 



ಆಳ್ವಾರರು ಹೇಳುತ್ತಾರೆ: ದೊಡ್ಡ ನೀರ್ನೆಲೆಯೇ, ನಿನಗೂ ರಾತ್ರಿಯ ಕಗ್ಗತ್ತಲು ಮುಸುಕಿದೆಯಲ್ಲ\! ಹುಚ್ಚುಹಿಡಿದಂತೆ, ಭಿನ್ನಭಿನ್ನವಾಗಿ ಕಂಡು ಬಂದ ವಿಚಿತ್ರವಾದ ರಾತ್ರಿಯೂ ಹಗಲೂ, ಅವುಗಳ ಗುರುತೇ ಇಲ್ಲದಂತೆ, ನಶಿಸಿಹೋದವು. ನೀನು ಮಾತ್ರ ಕುಗ್ಗದೆ ಹಾಗೆಯೇ ಇರುವೆಯಲ್ಲ\! ನಿನ್ನ ನೀರಿನ ಪ್ರಮಾಣದಲ್ಲಿ ಸ್ವಲ್ಪವೂ ಇಳಿಮುಖವಾಗಿಲ್ಲವಲ್ಲ\! ಇದಕ್ಕೆ ಕಾರಣವೇನಿರಬಹುದು? ಶ್ರೀಕೃಷ್ಣಾವತಾರಿಯಾದ ಭಗವಂತನು ಬಂಡಿಯ ರೂಪದಲ್ಲಿ ಉರುಳುತ್ತಾ ಅವನನ್ನು ಕೊಲ್ಲಲು ಬಂದ ಶಕಟಾಸುರನನ್ನು ಕಾಲಿನಿಂದ ಒದೆದುಕೃಪೆಮಾಡಿದ ಹಾಗೆಯೇ ನಿನ್ನನ್ನೂ ಅನುಗ್ರಹಿಸಿದನೇ? ಶಕಟಾಸುರನಾದರೋ ಆ ಪುಟ್ಟ ಕಾಲಿನ ಒದೆತದಿಂದಲೇ ನುಚ್ಚುನುರಿಯಾದ, ನೀನೂ ಹಾಗೆಯೇ ಆಳವಾದ ಗುಂಡಿಯಾಗಿ ನೊಂದಿರುವೆಯಾ? 



ಭಗವಂತನ ತಿರುವಡಿಗಳ ಸಂಪರ್ಕವುಂಟಾಗುವುದೇ ಭಗವತ್ಕೃಪೆ. ಅದು ಹೇಗೆ ನಡೆದರೂ \(ಉಂಟಾದರೂ\) ಒಳ್ಳೆಯದೇ. ಕೋಪದಿಂದಲೋ, ವಾತ್ಸಲ್ಯದಿಂದಲೋ ಉಂಟಾದ ಅದರಿಂದ ಆ ದಿವ್ಯತಿರುವಡಿಗಳ ಸೇವೆ ಲಭಿಸಿದಂತೆಯೇ\! 



೯. ನೊನ್ದಾರಾಕ್ಕಾದಲ್ ನೋಯ್ ಮೆಲ್ಲಾವಿಯುಳ್ಳುಲರ್ ತ್ತ,

ನನ್ದಾವಿಳಕ್ಕಮೇ, ನೀಯುಮಳಿಯತ್ತಾಯ್,

ಶೆನ್ದಾಮರೈತ್ತಡಕ್ಕಣ್ ಶೆಙ್ಗವಾಯೆಮ್ಬೆರುಮಾನ್,

ಅನ್ದಾಮತ್ತಣ್ಡುೞಾಯ್ ಆಶೈಯಾಲ್ ವೇವಾಯೇ. 



ನೊನ್ದು = ಸಂಕಟಪಟ್ಟರೂ ಸಹ, ಆರಾ = ಪೂರ್ಣವಾಗದ, ಕಾದಲ್ ನೋಯ್ = ಆಶೆಯ \(ಪ್ರೇಮದ\) ನೋವು, ಮೆಲ್ ಆವಿ = ಮೃದುವಾದ \(ಕೋಮಲವಾದ\) ಪ್ರಾಣವನ್ನೂ \(ಉಸಿರನ್ನೂ\), ನನ್ದಾ = ನಂದದೇ \(ಆರದೆಯೇ\) ಇರುವ, ವಿಳಕ್ಕಮೇ = ದೀಪವೇ, ನೀಯುಮ್ = ನೀನೂ ಸಹ, ಅಳಿಯತ್ತಾಯ್ = ಅಳಿಯತಕ್ಕದ್ದಾಗಿ, ಶೆಮ್ ತಾಮರೈ = ಕೆಂದಾವರೆಯಂತೆ, ತಡ = ವಿಶಾಲವಾದ, ಕಣ್ = ಕಣ್ಣುಗಳನ್ನೂ, ಶೆಮ್ ಕನಿ ವಾಯ್ = ಕೆಂಪಾದ ಹಣ್ಣಿನಂತೆ ತುಟಿಯು ಉಳ್ಳ, ಎಮ್ಬೆರುಮಾನ್ = ಸ್ವಾಮಿಯ, ಅಮ್ = ಸೊಬಗಿನ, ತಾಮ = ಹಾರವಾದ, ತಣ್ = ತಂಪಾದ, ತುೞಾಯ್ = ತುಲಸಿಯ, ಆಶೈಯಾಲ್ = ಆಶೆಯಿಂದ, ವೇವಾಯೇ = ಬೆಂದುಹೋಗುತ್ತಿರುವೆಯಾ? 



ಸಂಕಟಪಟ್ಟರೂ ಸಹ ಪೂರ್ಣವಾಗದ \(ತೃಪ್ತಿಯಾಗದ\) ಆಶೆಯ \(ಪ್ರೇಮದ\) ನೋವು ಮೃದುವಾದ ಪ್ರಾಣವನ್ನೂ\(ಕೋಮಲವಾದ ಉಸಿರನ್ನೂ\) ಒಳಗಡೆಯೇ ಒಣಗಿಸಿದ ನಂದದೇ ಇರುವ ದೀಪವೇ, ನೀನೂ ಸಹ ಅಳಿಯತಕ್ಕದ್ದಾಗಿ, ಕೆಂದಾವರೆಯಂತೆ ವಿಶಾಲವಾದ ಕಣ್ಣುಗಳನ್ನೂ ಕೆಂಪಾದ ಹಣ್ಣಿನಂತೆ ತುಟಿಯನ್ನೂ ಉಳ್ಳ ಸ್ವಾಮಿಯ ಸೊಬಗಿನ ಹಾರವಾದ ತಂಪಾದ ತುಲಸಿಯ ಆಶೆಯಿಂದ ಬೆಂದುಹೋಗುತ್ತಿರುವೆಯಾ? 



ರೋಗದ ಸಂಕಟಕ್ಕೂ ಪ್ರೇಮದ ಸಂಕಟಕ್ಕೂ ಬಹಳ ವ್ಯತ್ಯಾಸ. ರೋಗದ ಸಂಕಟವನ್ನು ನಿವಾರಿಸಲು ಸಾಧ್ಯ. ಹಾಗೆ ಅದು ಪೂರ್ಣಗೊಳ್ಳುವುದು. ಪ್ರೇಮ ಅಥವಾ ಆಶೆಯಿಂದ ಉಂಟಾಗುವ ಸಂಕಟಕ್ಕೆ ತೃಪ್ತಿಯೆಂಬುದೇ ಇಲ್ಲ. ವಿರಹಿಯಾದವನು ಎಷ್ಟು ಸಂಕಟಪಟ್ಟರೂ ಅದು ಕಡೆಗಾಣುವುದೇ ಇಲ್ಲ. ರೋಗದ ಸಂಕಟವನ್ನನುಭವಿಸುತ್ತಾ ದೇಹ ಕೃಶಿಸಿ ಹೋದರೂ ಸಹ, ರೋಗನಿವಾರಣೆಯಾದ ಕೂಡಲೇ ತಕ್ಕ ಆರೈಕೆಯಿಂದ ಮತ್ತೆ ಸರಿಹೋಗುವುದು. ಪ್ರೇಮದ ಸಂಕಟ, ದೇಹವನ್ನು ಮಾತ್ರವೇ ಅಲ್ಲದೆ, ಮನಸ್ಸನ್ನೂ, ಕೋಮಲವಾದ ಪ್ರಾಣವನ್ನೂ ಒಳಗಡೆಯೇ ಹಿಂಡಿಹಿಂಡಿ ಒಣಗಿಸಿಬಿಡುವುದು. ಮನದ ಮಹದಾಶೆ ತೀರಿದಾಗಲೇ ಅದು ಸರಿಹೋಗುವುದು. 



ರಾತ್ರಿಹಗಲು ಎನ್ನದೆ, ಎಡೆಬಿಡದೆ ಬೆಳಗುತ್ತ ನಂದದೆ ಇರುವ ದೀಪವೇ ’ನಂದಾದೀಪ’. ಈ ಪಾಶುರದಲ್ಲಿ ಇದು ನಿದರ್ಶನವಾಗಿದೆ. ಬತ್ತಿ, ಎಣ್ಣೆ ಮತ್ತುಅವಕ್ಕೆ ಆಧಾರವಾಗಿರುವ ಪಾತ್ರೆ – ಇವು ಪರಸ್ಪರ ಹೊಂದಿಕೊಂಡು, ದೀಪ ಬೆಳಗುವುದು. ಎಣ್ಣೆಯಿಲ್ಲದಾಗ ಬತ್ತಿ ಬೆಳಗದು. ಬತ್ತಿ ಚೀಕಲಾಗಿದ್ದಾಗಲೂ, ಸಮೃದ್ಧಿಯಾಗಿ ಎಣ್ಣೆಯಿದ್ದರೂ ಸಹ, ದೀಪ ಚೆನ್ನಾಗಿ ಬೆಳಗುವುದಿಲ್ಲ. ಬತ್ತಿಯ ಕೊನೆ ಕರುಡುಕಟ್ಟಿ, ಎಣ್ಣೆ ಕಡಮೆಯಾದರಂತು, ಆಗ ದೀಪ ಸಂಕಟಪಟ್ಟುಕೊಂಡು ಪ್ರಯಾಸದಿಂದ ಉರಿಯುತ್ತಿರುವಂತೆ ಕಂಡು ಬರುತ್ತದೆ. ದೀಪದ ಈ ಪರಿಸ್ಥಿತಿಯನ್ನು ಪ್ರೇಮದಿಂದ ನೊಂದು, ಕೃಶಿಸಿ, ಬೆಂದು ಹೋಗುತ್ತಿರುವ ಮನಸ್ಸಿಗೆ ಇಲ್ಲಿ ಹೋಲಿಸಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಮಂಕಾಗಿ ಉರಿಯುತ್ತಿರುವ ನಂದಾದೀಪವೇ, ನಿನಗೂ ಸಂಕಟವೇ? ಎಷ್ಟೆಷ್ಟು ಸಂಕಟಪಟ್ಟರೂ ಸಹ ತೀರದಂಥ ಪೂರ್ಣಗೊಳ್ಳದಂಥ ಆಶೆಗೆ ನೀನು ಪಕ್ಕಾದೆಯಾ? ಅದು ಮೃದುವಾದ ಕೋಮಲವಾದ ಪ್ರಾಣವನ್ನು ಒಳಗಡೆಯೇ ಹಿಂಡಿಹಿಂದಿ ಒಣಗಿಸಿ ಬಿಡುತ್ತದೆ. ಕೆಂದಾವರೆಯಂತೆ ವಿಶಾಲವಾದ ಕಣ್ಣುಗಳುಳ್ಳ, ತೊಂಡೆಯ ಹಣ್ಣಿನಂತೆ ತುಟಿಗಳನ್ನುಳ್ಳ ಭಗವಂತನ ತಿರುಅಡಿಗಳನ್ನು ಆಶ್ರಯಿಸಿ, ಅವುಗಳ ಮೇಲೆ ಅಲಂಕೃತವಾಗಿರುವ ತಂಪಾದ ತುಲಸಿಯ ಹಾರವನ್ನು ಪಡೆದುಕೊಳ್ಳಬೇಕೆಂಬುದು ನನ್ನ ಮಹದಾಸೆಹ್. ಆ ಆಶೆಯಿಂದ ನನ್ನ ಪ್ರಾಣವೇ ಬೆಂದುಹೋಗುತ್ತಿದೆ. ನಂದಾದೀಪವೇ, ನಿನಗೂ ಅದೇ ಆಶೆಯೇ? ಆ ದಿವ್ಯತಿರುವಡಿಗಳ ಸೇವೆಯನ್ನು ಪಡೆದುಕೊಳ್ಳುವುದಕ್ಕಾಗಿ ನೀನೂ ಆಶಿಸಿ, ಬೆಂದುಹೋಗುತ್ತಿರುವೆಯಾ? 



೧೦. ವೇವಾರಾವೇಟ್ಕೈನೋಯ್ ಮೆಲ್ಲಾವಿಯುಳ್ಳುಲರ್ ತ್ತ, 

ಓವಾದಿರಾಪ್ಪಹಲ್ ಉನ್ ಪಾಲೇ ವೀೞ್ ತ್ತೊೞಿ ನ್ದಾಯ್,

ಮಾವಾಯ್ ಪಿಳನ್ದು ಮರುದಿಡೈಪೋಯ್ ಮಣ್ಣಳನ್ದ,

ಮೂವಾಮುದಲ್ವಾ, ಇನಿಯೆಮ್ಮೈ ಚ್ಚೋರೇಲೇ. 



ವೇವು = ಬೇಗೆಯು, ಆರಾ = ಪೂರ್ಣಗೊಳ್ಳದಂಥ, ವೇಟ್ಕೈ ನೋಯ್ = ಆಶೆಯ ಸಂಕಟವು, ಮೆಲ್ = ಸೂಕ್ಷ್ಮವಾದ, ಆವಿ = ಆತ್ಮವನ್ನು, ಉಳ್ = ಒಳಗಡೆಯೇ, ಉಲರ್ ತ್ತು = ಒಣಗಿಸಿಬಿಟ್ಟು, ಓ ವಾದು = ಎಡೆಬಿಡದೆ, ಇರಾಪ್ಪಹಲ್ = ರಾತ್ರಿಹಗಲೂ, ಉನ್ ಪಾಲೇ = ನಿನ್ನಲ್ಲಿಯೇ, ವೀೞ್ ತ್ತು = ಈಡುಪಡಿಸಿ, ಒೞಿನ್ದಾಯ್ = ಅಲಕ್ಷಿಸಿದೆ, ಮಾವಾಯ್ ಪಿಳನ್ದು = ಕುದುರೆಯ ಬಾಯನ್ನು ಸೀಳಿದವನೇ, ಮರುದು ಇಡೈ ಪೋಯ್ = ೯ಜೋಡಿ\) ಮತ್ತೀಮರಗಳ ನಡುವೆ ಹೋದವನೇ, ಮಣ್ ಅಳನ್ದ = ಭೂಮಿ \(ನೆಲವನ್ನು\)ಯನ್ನು ಅಳೆದುಕೊಂಡವನೇ, ಮೂವಾ = ಮುಪ್ಪೇ ಇಲ್ಲದವನೇ, ಮುದಲ್ ವಾ = ಆದಿಕಾರಣನೇ, ಇನಿ = ಇನ್ನು, ಎಮ್ಮೈ = ನಮ್ಮನ್ನು, ಶೋರೇಲೇ = ಸೊರಗಿಸಬೇಡ \(ಕೈಬಿಡಬೇಡ\). 



ಬೇಗೆಯು ಪೂರ್ಣಗೊಳ್ಳದಂಥ ಆಶೆಯ ಸಂಕಟವು ಸೂಕ್ಷ್ಮವಾದ ಆತ್ಮವನ್ನು ಒಳಗಡೆಯೇ ಒಣಗಿಸಿಬಿಟ್ಟು, ಎಡೆಬಿಡದೆ ರಾತ್ರಿ ಹಗಲೂ ನಿನ್ನಲ್ಲಿಯೇ ಈಡುಪಡಿಸಿ ಅಲಕ್ಷಿಸಿದೆ, ಕುದುರೆಯ ಬಾಯನ್ನು ಸೀಳಿದವನೇ, ಮತ್ತೀಮರಗಳ ನಡುವೆ ಹೋದವನೇ, ನೆಲವನ್ನು ಅಳೆದುಕೊಂಡವನೇ, ಮುಪ್ಪೇ ಇಲ್ಲದವನೇ, ಆದಿಕಾರಣನೇ, ಇನ್ನು ನಮ್ಮನ್ನು ಸೊರಗಿಸಬೇಡ \(ಕೈಬಿಡಬೇಡ\). 



ಈ ಪಾಶುರ ಭಕ್ತನ ಹೃದಯಸ್ಪರ್ಶಿಯಾದ ಮನವಿಯಿದೆ. ಭಗವಂತನು ತನ್ನ ಸಾಟಿಯಿಲ್ಲದ ಸಾಮರ್ಥ್ಯದಿಂದ, ಅದ್ಭುತಾಶ್ಚರ್ಯಕಾರ್ಯಗಳಿಂದ, ಅದ್ವಿತೀಯವಾದ ಯೌವನ ಸೌಂದರ್ಯದಿಂದ ಭಕ್ತನ ಅಂತರಂಗವನ್ನು ಸೂರೆಗೊಂಡು, ಅವನಿಗೆ ಭಕ್ತಿಯ ಹುಚ್ಚುಹಿಡಿಸಿ, ಎಡೆಬಿಡದಂತೆ ಸ್ವಾಮಿಯನ್ನು ಕೂಡಿಕೊಂಡಿರಬೇಕೆಂಬ ಹಂಬಲಕ್ಕೆ ಸಿಕ್ಕಿಸಿ, ಇನ್ನೂಅವನನ್ನು ಪರೀಕ್ಷಿಸುವುದೇ? ತನ್ನ ಪೂರ್ಣಕೃಪೆಗೆ ಭಕ್ತನನ್ನು ಸ್ವಾಮಿಯು ಒಳಪಡಿಸಿ ಉದ್ಧರಿಸಬೇಕೆಂಬುದೇ ಈ ಕಾತರದ ಮನವಿ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಎಲ್ಲಕ್ಕೂ ಆದಿ. ಎಲ್ಲಕ್ಕೂ ಕಾರಣನು. ಮುಪ್ಪೇ ಇಲ್ಲದವನು. ನಿತ್ಯಯೌವನ ಸುಂದರನು. ಆಶ್ಚರ್ಯಾದ್ಭುತಕಾರಿ, ಕುದುರೆಯ ಬಾಯನ್ನು ಹಿಡಿದು ಸೀಳಿದವನು. ಮತ್ತೀ ಮರಗಳ ನಡುವೆ ನುಸುಳಿ ಆ ಎರಡು ಮರಗಳನ್ನೂ ಮುರಿದು ಹಾಕಿದವನು. ಕುಬ್ಜವಾಮನನಾಗಿ ಬಂದು ಬಲಿಯಿಂದ ಪಡೆದುಕೊಂಡ ಮೂರಡಿ \(ಮೂರು ಹೆಜ್ಜೆಗಳ\) ನೆಲವನ್ನು ತ್ರಿವಿಕ್ರಮನಾಗಿ ಬೆಳೆದು, ನನ್ನ ಒಂದೇ ಹೆಜ್ಜೆಯಿಂದ ಇಡಿಯ ಭೂಮಂಡಲವನ್ನೇ ಅಳೆದುಕೊಂಡವನು. ಇಂಥ ಅನೇಕಾನೇಕ ಕಾರ್ಯಗಳಿಂದಲೂ ನಿನ್ನ ಔದಾರ್ಯ, ವಾತ್ಸಲ್ಯ, ಸೌಶೀಲ್ಯ, ಸೌಲಭ್ಯಾದಿ ಗುಣಗಳಿಂದಲೂ ನಮ್ಮಲ್ಲಿ ಮಿತಿಮೀರಿದ ಆಶೆಯನ್ನು ಹುಟ್ಟಿಸಿದ್ದೀಯೆ. ನಿನ್ನ ತಿರುವಡಿಗಳನ್ನು ಶಾಶ್ವತವಾಗಿ ಪಡೆದುಕೊಳ್ಳಬೇಕೆಂಬ ಹಂಬಲವನ್ನು ಎಡೆಬಿಡದಂತೆ ಉಂಟುಮಾಡಿದ್ದೀಯೆ. ನೀನು ನಮಗೆ ದೊರಕದೆ ನಮ್ಮ ಆತ್ಮವನ್ನು ಸಂಕಟಕ್ಕೆ ಈಡುಮಾಡಿದ್ದೀಯೆ. ನಮ್ಮನ್ನು ಉಪೇಕ್ಷಿಸಿದ್ದೀಯೆ. ಇನ್ನು ಮುಂದಾದರೂ ನಮ್ಮನ್ನು ಕೊರಗಿಗೂ ಸೊರಗಿಗೂ ಸಿಕ್ಕಿಸಿ ಸಂಕಟಪಡಿಸಬೇಡ. ನಮ್ಮಲ್ಲಿ ಕೃಪೆದೋರು. ನಮ್ಮ ಕೈಬಿಡದಂತೆ ನಮ್ಮನ್ನು ಉದ್ಧರಿಸು. 



೧೧. ಶೋರಾದವೆಪ್ಪೊರುಟ್ಕುಮ್ ಆದಿಯಾಂಜೋದಿಕ್ಕೇ, 

ಆರಾದಕಾದಲ್ ಕುರುಹೂರ್ ಚ್ಚಡಹೋಪನ್,

ಓರಾಯಿರಮ್ ಶೊನ್ನ ಅವಟ್ರುಳಿವೈಪತ್ತುಮ್,

ಶೋರಾರ್ ವಿಡಾರ್ ಕಣ್ಡೀರ್ ವೈಹುನ್ದಮ್ ತಿಣ್ಣೆನವೇ. 



ಶೋರಾದ = ಅಳಿಯದ, ಎಪ್ಪೊರುಟ್ಕುಮ್ = ಯಾವ ವಸ್ತುವಿಗಾದರೂ \(ಎಲ್ಲಾ ವಸ್ತುಗಳಿಗೂ\), ಆದಿ ಆಮ್ = ಆದಿಯಾಗಿರುವ, ಶೋದಿಕ್ಕೇ = ಪರಂಜ್ಯೋತಿಗೇಯೇ, ಆರಾದ = ಪೂರ್ಣಗೊಳ್ಳದ, \(ತೃಪ್ತಿಯಾಗದ\), ಕಾದಲ್ = ಆಶೆಯ, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು, ಶೊನ್ನ = ಹೇಳಿದ, ಓರ್ ಆಯಿರಮ್ = ಒಂದುಸಾವಿರ \(ಪಾಶುರಗಳು\), ಅವಟ್ರುಳ್ = ಅವುಗಳಲ್ಲಿ, ಇವೈ = ಇವುಗಳಾದ, ಪತ್ತುಮ್ = ಹತ್ತನ್ನೂ \(ಹತ್ತು ಪಾಶುರಗಳನ್ನೂ\), ಶೋರಾರ್ = ಮರೆತುಹೋಗದವರು, ವಿಡಾರ್ ಕಣ್ಡೀರ್ = ಬಿಡರು ಕಂಡಿರಾ, ವೈಹುನ್ದಮ್ = ವೈಕುಂಠವನ್ನು, ತಿಣ್ಣಿನವೇ = ದೃಢವಾಗಿಯೇ. 



ಅಳಿಯದ \(ನಾಶವಿಲ್ಲದ\) ಎಲ್ಲಾ ವಸ್ತುಗಳಿಗೂ ಆದಿಯಾಗಿರುವ ಪರಂಜ್ಯೋತಿಗೆಯೇ ಆಶೆಯನ್ನುಳ್ಳ ತಿರುಕ್ಕೂರುಹೂರಿನ ಶಠಗೋಪನು ಹೇಳಿದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತು ಪಾಶುರಗಳನ್ನು ಮರೆತುಹೋಗದವರು ದೃಢವಾಗಿ ವೈಕುಂಠವನ್ನು ಬಿಡುವುದೇ ಇಲ್ಲ ಕಂಡಿರಾ\! 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ಇದರ ಇತರ ಎಲ್ಲ ಪಾಶುರಗಳೂ ಭಗವಂತನ ಅದ್ವಿತೀಯವಾದ ಕಲ್ಯಾಣಗುಣಗಳನ್ನು ಹೇಳುತ್ತಾ, ತನ್ನ ಪ್ರಿಯತಮನಲ್ಲಿ ಅತ್ಯಂತ ಅನುರಕ್ತಳಾದ ನಾಯಕಿಯಂತೆ ಆಳ್ವಾರರೂ ಸಹ, ಸಕಲ ಕಲ್ಯಾಣಗುಣ ಪರಿಪೂರ್ಣನಾದ ಸರ್ವೇಶ್ವರನೊಡನೆ ಕೂಡಿಕೊಳ್ಳಬೇಕೆಂಬ ಉತ್ಕಟೇಚ್ಛೆಯನ್ನು ಹೊರಪಡಿಸುತ್ತಾರೆ. ತಮ್ಮ ಹಾಗೆಯೇ \(ವಿರಹ\) ಸಂಕಟಕ್ಕೊಳಗಾಗಿ ನಿದ್ದೆಗೆಟ್ಟು ಗೋಳಿಡುವ, ಅಥವಾ ಹಾಗೆ ಕಂಡು ಬರುವ ಹಕ್ಕಿ, ಪ್ರಾಣಿ, ಪ್ರಾಕೃತಿಕ ವಸ್ತುಗಳನ್ನು ಕುರಿತು ಅವುಗಳ ಸಂಕಟಕ್ಕೆ ಕಾರಣವೇನೆಂದು ಪ್ರಶ್ನಿಸುತ್ತಾ, ತಮ್ಮೊಂದಿಗೆ ಅವುಗಳನ್ನು ಹೊಂದಿಸಿಕೊಳ್ಳುತ್ತಾ, ಆಳ್ವಾರರು ತಮ್ಮ ಅಂತರಂಗವನ್ನೂ ಬಯಲುಮಾಡುತ್ತಾರೆ. ಪ್ರೇಮಿಗಳು ಅಗಲಿ, ವಿರಹವನ್ನನುಭವಿಸುತ್ತಿರುವುದರ ಬದಲಾಗಿ, ಅವರು ಸೇರಿ ಒಂದಾಗುವುದರಿಂದ ಹೇಗೆ ತೃಪ್ತಿಯೂ ಆನಂದವೂ, ಶಾಂತಿಯೂ ಲಭಿಸುವುದೋ, ಹಾಗೆಯೇ ಆಳ್ವಾರರಿಗೆ ತಮ್ಮ ಪ್ರಿಯತಮನಾದ ಸರ್ವೇಶ್ವರನನ್ನು ಕೂಡಿಕೊಂಡರೆ. ಅದನ್ನು ಮುಂದಿಟ್ಟೇ ಈ ತಿರುವಾಯ್ ಮೊೞಿಯ ಪಾಶುರಗಳಲ್ಲಿ ಕಂಡುಬರುವುದು ಹೃದಯವನ್ನು ಮಿಡಿಯುವಂಥ ಭಕ್ತಿಯ ಕರೆ\! 



ಭಗವಂತನನ್ನು ನಾಶವಿಲ್ಲದವನು ಎನ್ನುತ್ತಾರೆ, ದಿಟ. ಆದರೆ, ನಾಶವಿಲ್ಲದ ವಸ್ತುಗಳು ಬೇರೆ ಎಷ್ಟೋ ಇವೆಯಲ್ಲ\! ಎಂದು ಉದ್ಗರಿಸಿದರೆ, ಅದಕ್ಕೆ ಉತ್ತರವಾಗಿ, ’ನಾಶವನ್ನರಿಯದ ಆ ವಸ್ತುಗಳಿಗೆಲ್ಲ ಆದಿಯಾದವನು, ಅವುಗಳಿಗೆಲ್ಲ ಕಾರಣನಾದವನು ಆ ಭಗವಂತನೇ ಎಂಬುದನ್ನು ಸ್ಪಷ್ಟವಾದ ಮಾತುಗಳಿಂದ ಇಲ್ಲಿ ತಿಳಿಸಲಾಗಿದೆ. 



ಸರ್ವೇಶ್ವರನಾದ ಭಗವಂತನ ತಿರುವಡಿಗಳಲ್ಲಿ ಅತ್ಯಂತ ಹೆಚ್ಚಿನ ತೀವ್ರವಾದ ಆಶೆಯನ್ನಿಟ್ಟು ತಿರುಕ್ಕುರುಹೂರಿನ ಶಠಗೋಪನು ರಚಿಸಿ, ಹಾಡಿರುವ ಒಂದು ಸಾವಿರ ಪಾಶುರಗಳಲ್ಲಿ ಒಂದಂಶವಾದ ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಮರೆಯದಂತೆ ಕಲಿತು, ಎಡೆಬಿಡದೆ ಇವುಗಳನ್ನು ಅನುಸಂಧಾನ ಮಾಡುವ ಭಕ್ತನಿಗೆ ಭಗವದ್ಭಕ್ತಿಯು ದೃಢಪಡುವುದು. ಅದರ ಪರಿಣಾಮವಾಗಿ, ಅವನಿಗೆ, ಅವನ ಮರಣಾನಂತರ ಶಾಶ್ವತವಾದ ಪರಮಪದವೇ ಪ್ರಾಪ್ತವಾಗುವುದು. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಎರಡನೆಯ ದಶಕ ಎರಡನೆಯ ತಿರುವಾಯ್ ಮೊೞಿ



ತಿಣ್ಣನ್ ವೀಡು



೧. ತಿಣ್ಣನ್ ವೀಡು ಮುದಲ್ ಮುೞುದುಮಾಯ್,

ಎಣ್ಣಿನ್ ಮೀದಿಯನ್ ಎಮ್ಬೆರುಮಾನ್,

ಮಣ್ಣುಮ್ ವಿಣ್ಣುಮೆಲ್ಲಾಮ್ ಉಡನುಣ್ಡ, ನಮ್

ಕಣ್ಣನ್ ಕಣ್ಣಲ್ಲದು ಇಲ್ಲೈಯೋರ್ ಕಣ್ಣೇ. 



ತಿಣ್ = ಶಾಶ್ವತವಾದ, ನಲ್ \(ನನ್\) = ಶ್ರೇಷ್ಠವಾದ \(ಪರಿಶುದ್ಧವಾದ\), ವೀಡು = ಬಿಡುಗಡೆಯೇ \(ಮೋಕ್ಷವೇ\), ಮುದಲ್ = ಮೊದಲಾದ, ಮುೞುದುಮ್ ಆಯ್ = ಎಲ್ಲವೂ ಆಗಿ, ಎಣ್ನಿನ್ = ಯೋಚನೆಗೆ \(ಚಿಂತನೆಗೆ\), ಮೀದಿಯನ್ = ಮೇಲ್ಪಟ್ಟವನೂ, ಎಮ್ಬೆರುಮಾನ್ = ನಮಗೆ ಸ್ವಾಮಿಯೂ, ಮಣ್ಣುಮ್ ವಿಣ್ಣುಮ್ ಎಲ್ಲಾಮ್ = ಭೂಲೋಕವನ್ನೂ ಮೇಲಣಲೋಕಗಳನ್ನೂ ಎಲ್ಲವನ್ನೂ, ಉಡನ್ = ಒಟ್ಟಿಗೆ, ಉಣ್ಡ = ಉಂಡವನೂ, ಆದ, ನಮ್ ಕಣ್ಣನ್ = ನಮ್ಮ ಕೃಷ್ಣ ಪರಮಾತ್ಮನ, ಕಣ್ ಅಲ್ಲದು = ಕೃಪಾಶ್ರಯವಲ್ಲದೆ, ಇಲ್ಲೈ ಓರ್ ಕಣ್ಣೇ = ಬೇರೊಂದು ಕೃಪಾಶ್ರಯವಿಲ್ಲವೇ ಇಲ್ಲ. 



ಶಾಶ್ವತವಾದ ಶ್ರೇಷ್ಠವಾದ \(ಉತ್ತಮವಾದ\) ಬಿಡುಗಡೆಯೇ ಮೊದಲಾದ ಎಲ್ಲವೂ ಆದ, ಚಿಂತನೆಗೆ ಮೀರಿದವನಾದ, ನಮ್ಮ ಸ್ವಾಮಿಯಾದ, ಭೂಲೋಕವನ್ನೂ ಮೇಲಣ ಲೋಕಗಳನ್ನೂ ಎಲ್ಲವನ್ನೂ ಒಟ್ಟಿಗೆ ಉಂಡವನಾದ ನಮ್ಮ ಕೃಷ್ಣಪರಮಾತ್ಮನ ಕೃಪಾಶ್ರಯವಲ್ಲದೆ ಬೇರೊಂದು ಕೃಪಾಶ್ರಯವೇ ಇಲ್ಲ. 



ಹಿಂದಿನ ತಿರುವಾಯ್ ಮೊೞಿಯಲ್ಲಿ ಆಳ್ವಾರರು ಭಗವಂತನ ಕಲ್ಯಾಣಗುಣಗಳನ್ನು ವಿವರಿಸುತ್ತಾ, ಅವುಗಳನ್ನೆಲ್ಲಾ ಗಮನಿಸಿದ ಬಳಿಕಲಾದರೂ ತಮ್ಮ ಮನಸ್ಸು ಆ ಸರ್ವೇಶ್ವರನ ದಿವ್ಯತಿರುವಡಿಗಳನ್ನು ದೃಢವಾಗಿ ಆಶ್ರಯಿಸಬೇಕೆಂದು ಅದಕ್ಕೆ ಕರೆ ಕೊಟ್ಟರಷ್ಟೆ.



ಈ ತಿರುವಾಯ್ ಮೊೞಿಯ ಮೊದಲ ಪಾಶುರವಾದ ಇದರಲ್ಲಿ ಸಹ ಆ ವಿಷಯವನ್ನೇ ಅವರು ಮುಂದುವರಿಸುತ್ತಿದ್ದಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಕಲ್ಯಾಣಗುಣಗಳನ್ನೂ ಲೀಲಾವಿಭೂತಿಗಳನ್ನೂ ಎಣಿಸಿ, ಲೆಕ್ಕಮಾಡಿ ಹೇಳಲು ಸಾಧ್ಯವಿಲ್ಲ. ಅವುಗಳ ಪರಿಮಿತಿಯನ್ನು ಚಿಂತಿಸಿ ಗುರುತಿಸಲೂ ಆಗುವುದಿಲ್ಲ. ಸ್ವಾಮಿಯು ಪರಮಕಾರುಣ್ಯ ನಿಧಿ. ತಾನು ಸೃಷ್ಟಿಸಿದ ಎಲ್ಲಾ ಚೇತನಾಚೇತನಗಳ ರಕ್ಷಣೆಯ ಹೊಣೆಯನ್ನು ಹೊತ್ತಿದ್ದಾನೆ. ಸಾಮಾನ್ಯವಾದ ಸುಖಶಾಂತಿ ಸಂತೋಷಗಳನ್ನು ಹಿಡಿದು, ಅತ್ಯುತ್ತಮವೂ ಶಾಶ್ವತವೂ ಶ್ರೇಷ್ಠವೂ ಆದ ಮೋಕ್ಷದವರೆಗೆ ಎಲ್ಲವನ್ನೂ ದಯೆನೀಡತಕ್ಕವನು ಅವನೇ. ಜನನ ಮರಣಾದಿ ದುಃಖಸಂಕಟಗಳನ್ನು ನಿವಾರಿಸುವವನೂ ಅವನೇ. ಎಲ್ಲ ಲೋಕಗಳ ನಿರ್ವಾಹಕನೂ ಅವನೇ. ಪ್ರಳಯಕಾಲ ಬಂದಾಗಲೂ ಸಹ, ಭೂಲೋಕವನ್ನೂ ಮೇಲಣ ಎಲ್ಲಾ ಲೋಕಗಳನ್ನೂ ಅವನು ಒಟ್ಟಿಗೆ ಕಬಳಿಸಿ, ಅವುಗಳನ್ನೆಲ್ಲಾ ತನ್ನ ಹೊಟ್ಟೆಯಲ್ಲಿಯೇ ಅಡಗಿಸಿಟ್ಟುಕೊಂಡು, ಮತ್ತೆ ಸೃಷ್ಟಿ ಕಾಲಬರುವವರೆಗೂ ಸಂರಕ್ಷಿಸುವವನು. ಸಾಮಾನ್ಯಮಾನವನಾಗಿ ಭೂಲೋಕದಲ್ಲಿ ಬಂದು ತನ್ನ ಆಶ್ಚರ್ಯಾದ್ಭುತ ಲೀಲೆಗಳಿದ ಲೋಕವನ್ನು ಮುಗ್ಧಗೊಳಿಸಿದ ಮನಮೋಹಕನಾದ ಶ್ರೀಕೃಷ್ಣನೂ ಅವನೇ. ಚೇತನನು ಅವನ ಕೃಪೆಯನ್ನೂ ಆಶ್ರಯವನ್ನೂ ತಪ್ಪದೆ ಗಳಿಸಿಕೊಳ್ಳಲೇಬೇಕು. ಅದನ್ನು ಬಿಟ್ಟರೆ ಅಂಥ ಆಶ್ರಯ ಬೇರೊಂದಿಲ್ಲ. 



“ಕಣ್ಣನ್ ಕಣ್ಣಲ್ಲದು ಇಲ್ಲೈಯೋರ್ ಕಣ್ಣೇ” –



’ಕಣ್’ ಎಂಬುದಕ್ಕೆ ’ಕರುಣೆ, ಕೃಪೆ, ದಯೆ, ಅನುಗ್ರಹ, ನೋಟ, ಕಣ್ಣು, ಸ್ಥಳ, ಅವಕಾಶ, ಮುಂಭಾಗ, ಎದುರು, ಆಶ್ರಯ............” ಎಂದೆಲ್ಲ ಅರ್ಥವಾಗುತ್ತದೆ. ಇವಿಷ್ಟು ಅರ್ಥಗಳನ್ನೂ ಮೇಲಣವಾಕ್ಯದಲ್ಲಿ ಅನ್ವಯಿಸಿಕೊಂಡು ಆನಂದಿಸಬಹುದಾದ ಸೊಗಸಾದ ವಾಕ್ಯವಿದು. ’ಕಣ್ಣನ್’ ಎಂದರೆ, ಶ್ರೀಕೃಷ್ಣರೂಪಿಯಾದ ಭಗವಂತನು ಈ ಎಲ್ಲ ಗುಣಗಳಿಂದಲೂ ಪರಿಶೋಭಿತನು. ಅವನ ಕಣ್ಣಿಗೆ ಒಳಪಟ್ಟವನಿಗೆ ಸುಖ, ಶಾಂತಿ, ಸಂತೋಷಗಳಿಗೆ ತಡೆಯಿಲ್ಲ. ಕಣ್ಣನ ಕಣ್ಣೇ ಕಣ್ಣು\! ನಿಜವಾದ, ಅತ್ಯಾಕರ್ಷವಾದ, ಕೃಪಾಪೂರ್ಣವಾದ, ಮನೋಹರವಾದ ಕಣ್ಣು\! ಮಿಕ್ಕವನ್ನು ಯಾವ ಬಗೆಯಲ್ಲೂ ಅದರೊಂದಿಗೆ ಹೋಲಿಸಲು ಆಗದೆ ಇರುವುದರಿಂದ ಅವುಗಳನ್ನು ’ಕಣ್ಣು’ ಎನ್ನಲೇಬಾರದು. ಕಣ್ಣನ ಕಣ್ಣಿನ ಮಹತ್ವ ಅಷ್ಟು ಹಿರಿದು? 



೨. ಏಪಾವಮ್\! ಪರಮೋ\! ಏೞುಲಹುಮ್,

ಈ ಪಾವಮ್ ಶೆಯ್ದು ಅರುಳಾಲಳಿಪ್ಪಾರಾರ್? 

ಮಾಪಾವಮ್ ವಿಡ ಅರಱ್ ಕುಪ್ಪಿಚ್ಚೈಪೆಯ್,

ಕೋಪಾಲಕೋಳರಿ ಏಱನ್ ಱಿಯೇ. 



ಏಪಾವಮ್ = ಎಂಥ ಭಾವನೆ\! ಪರಮೇ = ಎಷ್ಟು ಶ್ರೇಷ್ಠ\! ಏೞುಲಹುಮ್ = ಏಳು ಲೋಕಗಳನ್ನೂ, ಪಾವಮ್ = \(ಈ ಬಗೆಯ\) ಭಾವನೆಗಳನ್ನು ಈಶೆಯ್ದು = ಉಂಟುಮಾಡಿ, ಅರುಳಾಲ್ = ಕೃಪೆಯಿಂದ, ಅಳಿಪ್ಪಾರ್ ಆರ್ = ಸಂರಕ್ಷಿಸುವವರು ಯಾರು? ಮಾ = ಬಲು ದೊಡ್ಡ, ಪಾವಮ್ = ಪಾಪವು, ವಿಡ = ತೊಲಗುವಂತೆ, ಅರಱ್ ಕು = ಶಿವನಿಗೆ, ಪಿಚ್ಚೈ ಪೆಯ್ = ಭಿಕ್ಷೆಯನ್ನಿತ್ತ, ಕೋಪಾಲನ್ = ಗೋಪಾಲಕನಾದ \(ಗೋಪಾಲನೆಂಬ\), ಕೋಳ್ = ಬಲಿಷ್ಠ ಅರಿ ಏಱು = ಗಂಡುಸಿಂಹ, ಅನ್ ಱಿಯೇ = ಅಲ್ಲದೆಯೇ. 



ಎಂಥ ಭಾವನೆ\! ಎಷ್ಟು ಶ್ರೇಷ್ಠ\! ಈ ಬಗೆಯ ಭಾವನೆಗಳನ್ನುಂಟುಮಾಡಿ, ಕೃಪೆಯಿಂದ ಸಂರಕ್ಷಿಸುವವರು ಯಾರು? ಬಲುದೊಡ್ಡ ಪಾಪವು ತೊಲಗುವಂತೆ ಶಿವನಿಗೆ ಭಿಕ್ಷೆಯನ್ನಿತ್ತ ಗೋಪಾಲನೆಂಬ ಬಲಿಷ್ಠಗಂಡು ಸಿಂಹವಲ್ಲದೆಯೇ? 



ಹಿಂದಿನ ಪಾಶುರದಲ್ಲಿ ’ಕಣ್ಣನಲ್ಲದೆ ಬೇರೊಂದು ಕಣ್ಣೇ ಇಲ್ಲ’ ಎಂಬುದನ್ನು ಸ್ಪಷ್ಟಪಡಿಸಲಾಯಿತು. ಈಗ, ಅದು ಹೇಗೆ ಎಂಬುದನ್ನು ನಿದರ್ಶನಪೂರ್ವಕವಾಗಿ ದೃಢಪಡಿಸಲಾಗುತ್ತದೆ. 



ಕೃಪೆ, ರಕ್ಷಣೆ – ಈ ಎರಡೂ ಭಗವಂತನ ಅಪರೂಪವಾದ ಅತಿಶಯ ಕಾರ್ಯಗಳು. ಎಲ್ಲಾ ಲೋಕಗಳಿಗೂ ಎಲ್ಲಾ ಕಾಲಗಳಲ್ಲಿಯೂ ಭಗವಂತನ ರಕ್ಷಣೆ ಎಂಬುದಿದೆಯಷ್ಟೆ. ಇದನ್ನು ಮನಸ್ಸಿಗೆ ತಂದುಕೊಳ್ಳುವುದೂ ಹಾಗೆಯೇ ದೃಢವಾಗಿ ನಂಬುವುದೂ ನಿಜವಾಗಿಯೂ ಬಹಳ ಉತ್ತಮವಾದ ಕಾರ್ಯವೇ\! ಇಂಥ ಉದಾತ್ತ ಭಾವನೆಮನದಲ್ಲಿ ಮೂಡಿಬರುವುದೂ ಸಹ ಭಗವಂತನ ಕೃಪೆಯಿಂದಲೇ. ಭಗವಂತನ ಕಲ್ಯಾಣಗುಣಗಳನ್ನು ನೆನೆಯುವುದೂ, ಅವುಗಳ ಬಗೆಗೆ ಕೃತಙ್ಞತೆಯನ್ನು ವ್ಯಕ್ತಪಡಿಸುವುದೂ ಭಗವಂತನ ಹಿರಿಮೆಯನ್ನು ಹೊಗಳಿದಂತೆಯೇ. 



ಶಿವನಿಗೆ ಹಿಂದೆ ಬ್ರಹ್ಮಹತ್ಯಾದೋಷ ಬಂದಿತಂತೆ. ನಿಜವಾಗಿಯೂ ಅದು ಬಲು ದೊಡ್ಡ ಪಾಪ\! ಶಿವನು ತನ್ನ ಕೈಗೆ ಅಂಟಿಕೊಂಡಿದ್ದ ಬ್ರಹ್ಮಕಪಾಲವನ್ನು ಹಿಡಿದು ಅಲೆದು ಅಲೆದು ಬೇಸತ್ತನಂತೆ. ಯಾರೂ ಅದನ್ನು ತುಂಬಲು ಸಮರ್ಥರಾಗಲಿಲ್ಲವಂತೆ. ಕಡೆಗೆ, ಸರ್ವೇಶ್ವರನಾದ, ಸರ್ವರಕ್ಷಕನಾದ ಭಗವಂತನ ಬಳಿಗೆ ಶಿವನು ಹೋಗಿ ಯಾಚಿಸಿದನಂತೆ. ಸ್ವಾಮಿಯು ತನ್ನ ಕೈಯಿಂದಲೇ ರಕ್ತವನ್ನು ಅದರೊಳಕ್ಕೆ ಹರಿಸುತ್ತಾ ’ಅಕ್ಷಯಂ’ ಎಂದನಂತೆ. ಬ್ರಹ್ಮಕಪಾಲವು ರಕ್ತದಿಂದ ತುಂಬಿದ ಕೂಡಲೇ, ಶಿವನ ಕೈಗೆ ಅಂಟಿದ್ದ ಪೀಡೆ ಕೈಯಿಂದ ಕಳಚಿಬಿತ್ತಂತೆ. ಶಿವನಿಗೆ ಅಂಟಿದ್ದ ಬ್ರಹ್ಮಹತ್ಯಾದೋಷವನ್ನು ಭಗವಂತನು ನೀಗಿಸಿದ್ದು ಹೀಗೆ. 



ಜಗತ್ತಿನಲ್ಲಿ ’ಗೋಪಾಲ’ ಎಂಬ ಹೆಸರಿನಿಂದ ಮೆರೆಯುತ್ತಾ ಗೋವುಗಳ ಪಾಲಕನಾಗಿ, ಮನಮೋಹಕನಾದ ಶ್ರೀಕೃಷ್ಣರೂಪಿಯಾದ ಭಗವಂತನು ಪರಮಸಮರ್ಥನಾದ ಪುರುಷಸಿಂಹನೇ\! 



ಆಳ್ವಾರರು ಹೇಳುತ್ತಾರೆ: ಭಗವಂತ ಎಂಥ ಕೃಪಾಸಾಗರ\! ಎಂಥ ಜಗದ್ರಕ್ಷಕಧುರೀಣ\! ಈ ಬಗೆಯ ಭಾವನೆಗಳು ಭಕ್ತನ ಮನದಲ್ಲಿ ಮೂಡಿಬರುವಂತೆ ಆಗುವುದು ಸ್ವಾಮಿಯ ಅಸದೃಶವಾದ ಕಾರ್ಯಗಳಿಂದಲೇ. ಶಿವನಿಗೆ ಅಂಟಿದ್ದ ಬ್ರಹ್ಮಹತ್ಯಾದೋಷವನ್ನು ನಿವಾರಿಸಿದ್ದು ಅವನ \(ಸ್ವಾಮಿಯ\) ಅದ್ವಿತೀಯ ಸಾಮರ್ಥ್ಯನೇ\! ಆ ಪುರುಷಸಿಂಹನನ್ನು ಆಶ್ರಯಿಸಿ, ಅವನ ಪೂರ್ಣಕೃಪೆಗೆ ಪಾತ್ರರಾಗಬೇಕು. 



೩. ಏಱನೈಪ್ಪೂವನೈ ಪ್ಪೂಮಹಳ್ ತನ್ನೈ,

ವೇಱನ್ ಱಿ ವಿಣ್ ತೊೞತ್ತನ್ನುಳ್ ವೈತ್ತು,

ಮೇಲ್ ತನ್ನೈ ಮೀದೀಡನಿಮಿರ್ ನ್ದು ಮೆಣ್ ಕೊಣ್ಡ,

ಮಾಲ್ ತನಿಲ್ ಮಿಕ್ಕುಮೋರ್ ತೇವುಮುಳದೇ. 



ಏಱನೈ = ವೃಷಭವುಳ್ಳವನನ್ನು \(ವೃಷಭವಾಹನನ್ನು\), ಪೂವನೈ = ಹೂವಿನವನನ್ನು \(ಹೂವಿನಲ್ಲಿ ಹುಟ್ಟಿದವನನ್ನು\), ಪೂ= ಮಹಳ್ ತನ್ನೈ = ಹೂವಿನ ಮಗಳನ್ನು \(ಲಕ್ಷ್ಮೀದೇವಿಯನ್ನು\) ವೇಱು = ಬೇರೆ, ಅನ್ ಱಿ = ಎನ್ನದಂತೆ, ವಿಣ್ ತೊೞ = ಮೇಲಣಲೋಕದವರು, ಪೂಜಿಸುವಂತೆ, ತನ್ ಉಳ್ = ತನ್ನಲ್ಲಿಯೇ, ವೈತ್ತು = ಇಟ್ಟುಕೊಂಡವನಾಡ, ಮೇಲ್ = ಮೇಲೆ ಮತ್ತು ತನ್ನೈ = ತನ್ನನ್ನು, ಮೀದೀಡ = \(ಅವರೆಲ್ಲರ\) ಮೇಲಿರಿಸುವಂತೆ, ನಿಮಿರ್ ನ್ದು = ಬೆಳೆದು \(ಎತ್ತರಕ್ಕೆ ಬೆಳೆದು\) ಮಣ್ ಕೊಣ್ಡ = ಭೂಮಿಯನ್ನಳೆದುಕೊಂಡವನಾದ ಮಾಲ್ ತನಿಲ್ = ಸರ್ವೇಶ್ವರನಿಗೆ, ಮಿಕ್ಕುಮ್ = ಹೆಚ್ಚಿನ \(ಮೇಲ್ಪಟ್ಟ\), ಓರ್ ದೇವುಮ್ ಉಳದೇ = ಬೇರೊಬ್ಬ ದೈವವುಂಟೇ? 



ವೃಷಭದವನನ್ನು ಹೂವಿನವನನ್ನು ಹೂವಿನ ಮಗಳನ್ನು ಬೇರೆಬೇರೆ ಎನ್ನದಂತೆ ಮೇಲಣಲೋಕದವರು ಪೂಜಿಸುವಂತೆ ತನ್ನಲ್ಲಿಯೇ ಇಟ್ಟುಕೊಂಡವನಾದ ಮತ್ತು ತನ್ನನ್ನು ಅವರೆಲ್ಲರ ಮೇಲಿರಿಸುವಂತೆ ಎತ್ತರಕ್ಕೆ ಬೆಳೆದು ಭೂಮಿಯನ್ನಳೆದುಕೊಂಡವನಾದ ಸರ್ವೇಶ್ವರನಿಗೆ ಮೇಲ್ಪಟ್ಟ ಬೇರೊಬ್ಬ ದೈವವುಂಟೇ? 



ವೃಷಭವನ್ನುತನ್ನ ವಾಹನವನ್ನಾಗಿ ಮಾಡಿಕೊಂಡಿರುವ ಶಿವನು ’ವೃಷಭದವನು’. ಕಮಲದ ಹೂವಿನಲ್ಲಿ ಹುಟ್ಟಿದ ಚತುರ್ಮುಖಬ್ರಹ್ಮನು ’ಹೂವಿನವನು’. ಹಾಗೆಯೇ ಹೂವಿನಲ್ಲಿ ಹುಟ್ಟಿದವಳಾದ ಮಹಾಲಕ್ಷ್ಮಿ ’ಹೂವಿನ ಮಗಳು’.



ಸರ್ವೇಶ್ವರನಾದ ಭಗವಂತನು ಶಿವನನ್ನು ತನ್ನ ದೇಹದ ಬಲಭಾಗದಲ್ಲಿರಿಸಿಕೊಂಡಿದ್ದಾನೆ. ತನ್ನ ನಾಭಿಯಿಂದಲೇ ಹೊರಟು ಅರಳಿದ ಕಮಲದ ಹೂವಿನಲ್ಲಿ ಹುಟ್ಟಿ, ಅಲ್ಲಿಯೇ ಅದನ್ನೇ ಆಸನವನ್ನಾಗಿ ಮಾಡಿಕೊಂಡು ವಾಸಿಸುವ ಚತುರ್ಮುಖನನ್ನು ತನ್ನಿಂದ ಬೇರ್ಪಡದಂತೆ ಅಲ್ಲಿಯೇ ಇರಿಸಿಕೊಂಡಿದ್ದಾನೆ. ಸಮುದ್ರಮಥನ ಸಮಯದಲ್ಲಿ ಕಮಲದ ಹೂವಿನಲ್ಲಿ ಹುಟ್ಟಿದ ಮಹಾಲಕ್ಷ್ಮಿ ಭಗವಂತನನ್ನು ಏರಿಸಿ ಮದುವೆಯಾದ ಬಳಿಕ, ತನ್ನನ್ನು ಅಗಲಿ ಹೋಗದಂತೆ, ಸ್ವಾಮಿಯು ತನ್ನ ವಕ್ಷದಲ್ಲಿಯೇ ಅವಳನ್ನಿರಿಸಿಕೊಂಡಿದ್ದಾನೆ. 



ಶಿವನೂ, ಬ್ರಹ್ಮನೂ, ಲಕ್ಷ್ಮಿಯೂ ತನ್ನ ಒಂದು ಭಾಗವೇ ಎಂದೂ, ಅವರು ಬೇರೆಯಲ್ಲವೆಂದೂ, ಅವರನ್ನು ಪೂಜಿಸಿದರೂ ತನ್ನನ್ನೇ ಪೂಜಿಸಿದಂತೆ ಎಂದೂ ತೋರಿಸುವುದಕ್ಕಾಗಿ ಸ್ವಾಮಿಯು ಅವರನ್ನು ತನ್ನಲ್ಲಿಯೇ ಹೀಗೆ ವ್ಯವಸ್ಥೆ ಮಾಡಿಕೊಂಡಿದ್ದಾನೆ. 



ಅಲ್ಲದೆ ತಾನು ಅವರೆಲ್ಲರಿಗಿಂತಲೂ ಮಿಗಿಲಾದವನು ಎಂದು ತೋರಿಸುವ ಸಲುವಾಗಿ ಇನ್ನೂ ಉನ್ನತವಾಗಿ ಬೆಳೆದು, ತ್ರಿವಿಕ್ರಮನೆನಿಸಿ, ಎಲ್ಲ ಲೋಕಗಳನ್ನೂ ತನ್ನ ಎರಡೇ ಹೆಜ್ಜೆಗಳಿಂದ ವ್ಯಾಪಿಸಿ, ಅಳೆದುಕೊಂಡಿದ್ದಾನೆ. 



ಭಗವಂತನಿಗಿಂತಲೂ ಮೇಲ್ಪಟ್ಟ ದೈವ ಬೇರೆ ಇಲ್ಲವೇ ಇಲ್ಲ. ಅವನೇ ಸರ್ವೇಶ್ವರ. 



ಆಳ್ವಾರರು ಹೇಳುತ್ತಾರೆ: ಶಿವ, ಬ್ರಹ್ಮ, ಲಕ್ಷ್ಮಿ, ನಾರಾಯಣ, ಎಂದು ಬೇರೆ ಬೇರೆಯಾಗಿ ಎಣಿಸಿ ಪೂಜಿಸುವ ಆವಶ್ಯಕತೆ ಇಲ್ಲವೆಂಬಂತೆಯೂ, ಅವರೆಲ್ಲರ ಪೂಜೆಯೂ ಸರ್ವೇಶ್ವರನಾದ ತನಗೇ ಸಲ್ಲುತ್ತದೆಯೆಂದೂ ತೋರಿಸಲು ಭಗವಂತನು ಶಿವ, ಬ್ರಹ್ಮ, ಲಕ್ಷ್ಮಿಯರನ್ನು ತನ್ನ ದೇಹದಲ್ಲಿಯೇ ಸೇರಿಸಿಕೊಂಡಿದ್ದಾನೆ. ಅಲ್ಲದೆ, ಅವರೆಲ್ಲರಿಗಿಂತಲೂ ಉನ್ನತವಾಗಿ ಬೆಳೆದು, ತ್ರಿವಿಕ್ರಮನಾಗಿ, ಭೂಮಿಯನ್ನು ತನ್ನ ಒಂದೇ ಹೆಜ್ಜೆಯಿಂದ ಅಳೆದುಕೊಂಡಿದ್ದಾನೆ. ಆ ಸರ್ವೇಶ್ವರನಿಗಿಂತಲೂ ಬೇರೆ ಯಾವ ದೈವವೂ ಇಲ್ಲ. 



೪. ತೇವುಮೆಪ್ಪೊರುಳುಮ್ ಪಡೈಕ್ಕ,

ಪೂವಿಲ್ ನಾನ್ ಮುಹನೈಪ್ಪಡೈತ್ತ,

ತೇವಮ್ ಎಮ್ಬೆರುಮಾನುಕ್ಕಲ್ಲಾಲ್,

ಪೂವುಮ್ ಪೂಶನೈಯುಮ್ ತಹುಮೇ? 



ತೇವುಮ್ = ದೇವತೆಗಳನ್ನೂ, ಎಪ್ಪೊರುಳುಮ್ = ಎಲ್ಲಾ ವಸ್ತುಗಳನ್ನೂ, ಪಡೈಕ್ಕ = ಸೃಷ್ಟಿಸುವುದಕ್ಕಾಗಿ, ಪೂವಿಲ್ = ಕಮಲದ ಹೂವಿನಲ್ಲಿ, ನಾನ್ ಮುಹನೈ = ನಾಲ್ಮುಖನನ್ನು, ಪಡೈತ್ತ = ಸೃಷ್ಟಿಸಿದ, ತೇವಮ್ = ಪರದೈವವಾದ, ಎಮ್ಬೆರುಮಾನಕ್ಕು ಅಲ್ಲಾಲ್ = ಸರ್ವೇಶ್ವರನಿಗೆ ಅಲ್ಲದೆ, ಪೂವುಮ್ = ಹೂವೂ, ಪೂಶನೈಯುಮ್ = ಪೂಜೆಯೂ, ತಹುಮೇ = ತರವೇ? 



ದೇವತೆಗಳನ್ನೂ ಎಲ್ಲಾ ವಸ್ತುಗಳನ್ನೂ ಸೃಷ್ಟಿಸುವುದಕ್ಕಾಗಿ ಕಮಲದಹೂವಿನಲ್ಲಿ ನಾಲ್ಮುಖನನ್ನು ಸೃಷ್ಟಿಸಿದ ಪರದೈವವಾದ ಸರ್ವೇಶ್ವರನಿಗೆ ಅಲ್ಲದೆ ಹೂವೂ ಪೂಜೆಯೂ ತರವೇ? 



ಯಾವ ದೈವವನ್ನು ಪೂಜಿಸಬೇಕು? ಯಾರಿಗೆ ಮಣಿಯಬೇಕು? ಯಾರಿಗೆ ಗಂಧ ಪುಷ್ಪಾದಿ ಉಪಚಾರಗಳನ್ನು ಸಲ್ಲಿಸಬೇಕು? ಯಾರನ್ನು ದೃಢವಾಗಿ ಆಶ್ರಯಿಸಿ ಉಜ್ಜೀವನಗೊಳ್ಳಬೇಕು? ಈ ಬಗೆಯ ಪ್ರಶ್ನೆಗಳೆಲ್ಲಕ್ಕೂ ಉತ್ತರವೋ ಎಂಬಂತೆ ಈ ಪಾಶುರದ ವಿಷಯವಿದೆ. 



ಆಳ್ವಾರರು ಹೇಳುತ್ತಾರೆ: ಎಲ್ಲಕ್ಕೂ ಆದಿಯೂ ಕಾರಣನೂ ಆಗಿರುವ ಪರದೈವ ಒಬ್ಬನು. ಅವನೇ ಸರ್ವೇಶ್ವರ. ದೇವತೆಗಳಿಂದ ಹಿಡಿದು ಎಲ್ಲಾ ಚೇತನಾಚೇತನ ವಸ್ತುಗಳನ್ನೂ ಸೃಷ್ಟಿಸಲು ಸಂಕಲ್ಪಿಸಿದ ಕೂಡಲೇ ಅವನು ಚತುರ್ಮುಖ ಬ್ರಹ್ಮನನ್ನು ತನ್ನ ನಾಭಿಕಮಲದಲ್ಲಿ ಸೃಷ್ಟಿಸಿದನು. ಮತ್ತು ಜಗತ್ ಸೃಷ್ಟಿಯ ಕಾರ್ಯಕ್ಕೆ ಅವನನ್ನು ನಿಯಮಿಸಿದನು. ಸರ್ವೇಶ್ವರನೂ ಸರ್ವಙ್ಞನೂ ಸರ್ವಶಕ್ತನೂ ಆದ ಆ ದೈವವನ್ನಲ್ಲದೆ ಮತ್ತಾರನ್ನು ಪೂಜಿಸುವುದು? ಅವನೇ ಎಲ್ಲ ಬಗೆಯ ಉಪಚಾರಕ್ಕೂ ತಕ್ಕವನು. ಅವನನ್ನೇ ದೃಢವಾಗಿ ಆಶ್ರಯಿಸಿ ಉಜ್ಜೀವನಗೊಳ್ಳತಕ್ಕದ್ದು. 



೫. ತಹುಮ್ ಶೀರ್ ತ್ತನ್ ತನಿಮುದಲಿನುಳ್ಳೇ,

ಮಿಹುನ್ದೇವುಮ್ ಎಪ್ಪೊರುಳುಮ್ ಪಡೈತ್ತ,

ತಹುಙ್ಗೋಲತ್ತಾಮರೈಕ್ಕಣ್ಣನೆಮ್ಮಾನ್,

ಮಿಹುಂಜೋದಿ ಮೇಲಱಿವಾರ್ ಯವರೇ. 



ತಹುಮ್ = ಯುಕ್ತವಾದ \(ತಕ್ಕದ್ದಾದ\), ಶೀರ್ = ಗುಣಗಳನ್ನುಳ್ಳವನೂ, ತನ್ = ತನ್ನ, ತನಿ = ಸಾಟಿಯಿಲ್ಲದ, ಮುದಲಿನುಳ್ಳೇ = ಮೊಟ್ಟಮೊದಲಿನ ಸಂಕಲ್ಪದಲ್ಲಿ, ಮಿಹುಮ್ = ಇತರ, ದೇವುಮ್ = ಬ್ರಹ್ಮಾದಿ ದೇವತೆಗಳನ್ನೂ, ಎಪ್ಪೊರುಳುಮ್ = ಎಲ್ಲಾ ವಸ್ತುಗಳನ್ನೂ, ಪಡೈಕ್ಕ = ಸೃಷ್ಟಿಸುವುದಕ್ಕಾಗಿ, ತಹುಮ್ = ತಕ್ಕಾವನಾದ, ಕೋಲಮ್ = ಸುಂದರವಾದ, ತಾಮರೈಕ್ಕಣ್ಣ = ಕೆಂದಾವರೆಯಂತೆ ಕಣ್ಣುಗಳುಳ್ಳವನೂ, ಆದ, ಎಮ್ಮಾನ್ = ನಮ್ಮ ಸ್ವಾಮಿಯನ್ನುಳಿದು, ಮಿಹುಮ್ = ಅತಿಶಯವಾದ, ಶೋದಿ = ಜ್ಯೋತಿ \(ಪ್ರಭೆ\)ಯನ್ನುಳ್ಳ, ಮೇಲ್ = ಶ್ರೇಷ್ಠ \(ಮೇಲಾದ\) ವಸ್ತುವನ್ನು, ಅಱಿವಾರ್ = ಅರಿಯತಕ್ಕವರು, ಯವರ್ = ಯಾರಿದ್ದಾರೆ? \(ಯಾರು?\) 



ಯುಕ್ತವಾದ \(ತಕ್ಕದ್ದಾದ\) ಗುಣಗಳನ್ನುಳ್ಳವನೂ, ತನ್ನ ಸಾಟಿಯಿಲ್ಲದ ಮೊಟ್ಟ ಮೊದಲಿನ ಸಂಕಲ್ಪದಲ್ಲಿ, ಉಳಿದ ಎಲ್ಲಾ \(ಬ್ರಹ್ಮಾದಿ\) ದೇವತೆಗಳನ್ನೂ, ಎಲ್ಲಾ ವಸ್ತುಗಳನ್ನೂ ಸೃಷ್ಟಿಸುವುದಕ್ಕಾಗಿ ತಕ್ಕವನಾದ ಸೊಬಗಿನ ಕೆಂದಾವರೆಯಂತೆ ಕಣ್ಣುಗಳುಳ್ಳವನಾದ ನಮ್ಮ ಸ್ವಾಮಿಯನ್ನುಳಿದು, ಅತಿಶಯವಾದ ಪ್ರಭೆಯನ್ನುಳ್ಳ ಮೇಲಾದ ವಸ್ತುವನ್ನು ಅರಿಯತಕ್ಕವರು ಯಾರು? 



ಈ ಪಾಶುರದಲ್ಲಿ ಭಗವಂತನ ಕೆಲವು ವಿಶಿಷ್ಟವಾದ ಪರತ್ವಗುಣಗಳನ್ನು ನಿರೂಪಿಸಲಾಗಿದೆ. 



ಭಗವಂತನು ತನ್ನ ಸೃಷ್ಟಿಕಾರ್ಯಕ್ಕೆ ಯುಕ್ತವಾದ ಜ್ಞಾನ, ಬಲ, ವೀರ್ಯ, ತೇಜಸ ಮೊದಲಾದ ಸಾಟಿಯಿಲ್ಲದ ಗುಣಗಳಿಂದಲೂ, ತನ್ನ ಸಂಕಲ್ಪ ಮಾತ್ರದಿಂದಲೇ ಬ್ರಹ್ಮನೇ ಮೊದಲಾದ ಎಲ್ಲಾ ದೇವತೆಗಳನ್ನೂ ಮತ್ತು ಇತರ ಎಲ್ಲಾ ಚೇತನಾಚೇತನ ವಸ್ತುಗಳನ್ನೂ ಸೃಷ್ಟಿಸಿ ಬಿಡಬಲ್ಲಸಾಮರ್ಥ್ಯದಿಂದಲೂ, ಕೆಂದಾವರೆಯಂತೆ ವಿಶಾಲವೂ ಸುಂದರವೂ ಆದ ಕಣ್ಣುಗಳುಳ್ಳವನಾಗಿ, ತಕ್ಕಂತೆ ಸರ್ವಾಕರ್ಷಕ ಪ್ರಭೆ \(ತೇಜಸ್\)ಯಿಂದಲೂ, ಅದ್ವಿತೀಯವಾದ ರೀತಿಯಲ್ಲಿ ದಿವ್ಯಸುಂದರನಾಗಿದ್ದಾನೆ. ಗುಣಗಳಲ್ಲೂ, ಸೌಂದರ್ಯದಲ್ಲೂ, ಸಂಕಲ್ಪಶಕ್ತಿಯಲ್ಲೂ, ಸಾಟಿಯಿಲ್ಲದ ಜ್ಞಾನದಲ್ಲೂ ಭಗವಂತನನ್ನು ಮೀರಿಸುವ ಪರವಸ್ತು ಬೇರೊಂದಿಲ್ಲ. ಎಲ್ಲ ವಿಷಯದಲ್ಲೂ ಅವನೇ ಸರ್ವಾಧಿಕನು.



೬. ಯವರುಮ್ ಯಾವೈಯುಮ್ ಎಲ್ಲಾಪ್ಪೊರುಳುಮ್,

ಕವರ್ ವಿನ್ ಱಿತ್ತನ್ನುಳೊಡುಙ್ಗ ನಿನ್ ಱ.

ಪವರ್ ಕೊಳ್ ಞಾನವೆಳ್ಳ ಚ್ಚುಡರ್ ಮೂರ್ ತ್ತಿ,

ಅವರೆಮ್ಮಾಱಿಯಮ್ ಪಳ್ಳಿಯಾರೇ. 



ಯವರುಮ್ = ಎಲ್ಲಾ ಚೇತನರನ್ನೂ, ಯಾವೈಯುಮ್ = ಎಲ್ಲಾ ಅಚೇತನಗಳನ್ನೂ, ಎಲ್ಲಾ ಪ್ಪೊರುಳುಮ್ = ಎಲ್ಲಾ ವಸ್ತುಗಳನ್ನೂ, ಕವರ್ ವು = ಕವಲುಗಳು, ಇನ್ ಱಿ = ಇಲ್ಲದಂತೆ, ತನ್ನುಳ್ = ತನ್ನಲ್ಲಿಯೇ, ಒಡುಙ್ಗ = ಅಡಕಮಾಡಿಕೊಂಡು, ನಿನ್ ಱ =ಇರುವ, ಪರ್ವಕೊಳ್ = ವಿಶಾಲವಾಗಿ ಹರಡಿರುವ, ಞಾನಮ್ ವೆಳ್ಳಮ್ = ಜ್ಞಾನಪ್ರವಾಹವು, ಶುಡರ್ = \(ತನಗೆ\) ಕಾಂತಿಯಾಗಿ ಬೆಳಗುವ, ಮೂರ್ತ್ತಿ = \(ಸೊಬಗಿನ\) ಮೂರ್ತಿಯಾದ, ಅವರ್ = ಆ ಸರ್ವೇಶ್ವರನು, ಎಮ್ = ನಮ್ಮ, ಆೞಿ = ಪ್ರಳಯಜಲದಲ್ಲಿ, ಅಮ್ = ಸೊಗಸಾಗಿ, \(ನಿರಾತಂಕವಾಗಿ\), ಪಳ್ಳಿಯಾನೇ = ಪವಡಿಸಿರುವವನೇ. 



ಹಿಂದಿನ ಪಾಶುರಗಳಲ್ಲಿ ಭಗವಂತನು ಸೃಷ್ಟಿಗೆ ಮುಂಚಿತವಾಗಿ ಇರತಕ್ಕವನೆಂದೂ, ಅವನ ಸಂಕಲ್ಪಮಾತ್ರದಿಂದಲೇ ಸೃಷ್ಟಿಕಾರ್ಯನಡೆಯುವುದೆಂದೂ ಹೇಳಲಾಯಿತು. ಈ ಪಾಶುರದಲ್ಲಿ, ಮಹಾಪ್ರಳಯವುಂಟಾಗಿ, ಎಲ್ಲೆಲ್ಲೂ ಜಲಮಯವೇ ಆಗಿದ್ದಾಗಲೂ ಸಹ ಭಗವಂತನು ಮಾತ್ರ ಆ ಪ್ರಳಯಜಲದಲ್ಲಿ ನಿರ್ಲಿಪ್ತತೆಯಿಂದ ನಿರಾತಂಕವಾಗಿ ಪವಡಿಸಿ ಯೋಗನಿದ್ದೆಯಲ್ಲಿರುವನೆಂದೂ ಹೇಳಲಾಗುತ್ತದೆ. ಹೀಗೆ, ಭಗವಂತನ ಅನಾದಿತ್ವವನ್ನೂ ಅವಿನಾಶತ್ವವನ್ನೂ ಇದು ವಿಶದಪಡಿಸುತ್ತದೆ. ಸೃಷ್ಟಿಯೇ ಬರಲಿ, ಪ್ರಳಯವೇಬರಲಿ, ಭಗವಂತನು ತನ್ನ ಸೃಷ್ಟಿಯ ಎಲ್ಲ ವಸ್ತುಗಳನ್ನೂ ನಿರ್ವಹಿಸುತ್ತಾನೆ. ಪ್ರಳಯ ಬಂದಾಗ ಆ ವಸ್ತುಗಳನ್ನೆಲ್ಲ ತನ್ನ ಹೊಟ್ಟೆಯಲ್ಲಿ ಅಡಕಮಾಡಿಕೊಂಡು, ಮರುಸೃಷ್ಟಿಯವರೆಗೆ ಕಾಪಾಡಿಕೊಂಡಿದ್ದು, ಸೃಷ್ಟಿಕಾಲ ಬಂದ ಕೂಡಲೇ ಅವನ್ನೆಲ್ಲ ಹೊರಹಾಕುತ್ತಾನೆ. ಸೃಷ್ಟಿಪ್ರಳಯಗಳ ನಡುವಣ ಕಾಲದಲ್ಲಿಯೂ ಸಹ ಅವನೇ ಎಲ್ಲವನ್ನೂ ಸಂರಕ್ಷಿಸತಕ್ಕವನು. ಎಂಥ ಉದಾರಿಯಾದ ಕೃಪಾಳು ಭಗವಂತ\! 



ಆಳ್ವಾರರು ಹೇಳುತ್ತಾರೆ: ಪ್ರಳಯಕಾಲದಲ್ಲಿ ಸರ್ವೇಶ್ವರನಾದ ಭಗವಂತನು ಎಲ್ಲಾ ಚೇತನಚೇತನವಸ್ತುಗಳನ್ನೂ, ಭಿನ್ನಭಿನ್ನವಾಗಿ ವಿಂಗಡಿಸಿದಂತೆ, ಎಲ್ಲವನ್ನೂ ಒಟ್ಟಾಗಿ ಕಬಳಿಸಿ, ತನ್ನ ಹೊಟ್ಟೆಯಲ್ಲಿ ಅಡಕಮಾಡಿಟ್ಟುಕೊಳ್ಳುತ್ತಾನೆ: ಬಳಿಕ, ನಿರಾತಂಕವಾಗಿ, ಹಾಯಾಗಿ, ಆ ಪ್ರಳಯಜಲದಲ್ಲಿಯೇ ಕಲ್ಪಾಂತದವರೆಗೂ ಪವಡಿಸಿ ಯೋಗನಿದ್ದೆಯಲ್ಲಿರುತ್ತಾನೆ. ಎಲ್ಲೆಲ್ಲಿಯೂ ಹರಡಿಕೊಂಡಿರುವ ಜ್ಞಾನಪ್ರವಾಹದ ಪ್ರಭೆಯು ಅವನನ್ನು ದಿವ್ಯಸುಂದರನನ್ನಾಗಿ ಬೆಳಗಿಸುತ್ತದೆ. 



೭. ಪಳ್ಳಿಯಾಲಿಲೈ ಏೞುಲಹುಮ್ ಕೊಳ್ಳುಮ್,

ವಳ್ಳಲ್ ವಲ್ ವಯಿಟ್ರುಪ್ಪೆರುಮಾನ್,

ಉಳ್ಳುಳಾರಱಿವಾರ್? ಅವನ್ ತನ್,

ಕಳ್ಳಮಾಯ ಮನಕ್ಕರುತ್ತೇ. 



ಕುಳ್ಳಿ = ಮಲಗುವ ಸ್ಥಳ, ಆಲ್ ಇಲೈ = ಆಲದ ಎಲೆ, ಏೞ್ ಉಲಹುಮ್ = ಏಳು ಲೋಕಗಳನ್ನೂ, ಕೊಳ್ಳುಮ್ = ಇಳಿಸಿಕೊಳ್ಳುವಂಥ \(ಸೇರಿಸಿಕೊಳ್ಳುವಂಥ\), ವಳ್ಳಲ್ = ಉದಾರವಾದ, ವಲ್ = ಬಲಿಷ್ಠವಾದ, ವಯಿಟ್ರು = ಹೊಟ್ಟೆಯುಳ್ಳ, ಪೆರುಮಾನ್ = ಹಿರಿಮೆಯುಳ್ಳವನನ್ನು \(ಸ್ವಾಮಿಯನ್ನು\), ಉಳ್ಳುಳ್ = ಅಂತರಂಗದಲ್ಲಿ, ಆರ್ ಅಱಿವಾರ್ = ಯಾರು ಅರಿಯಬಲ್ಲರು? ಅವನ್ ತನ್ = ಅವನ, ಕಳ್ಳಮ್ = ಕಪಟದಿಂದ ಕೂಡಿದ, ಮಾಯಮ್ = ಆಶ್ಚರ್ಯಗಳು, ಮನಮ್ = ಮನಸ್ಸಿನ, ಕರುತ್ತೇ = ವಿಷಯವೇ. 



ಮಲಗುವ ಸ್ಥಳ ಆಲದೆಲೆ. ಏಳು ಲೋಕಗಳನ್ನೂ ಸೇರಿಸಿಕೊಳ್ಳುವಂಥ ಉದಾರವಾದ \(ಬಲುದೊಡ್ಡ\) ಬಲಿಷ್ಠವಾದ ಹೊಟ್ಟೆ. ಇಂಥ ಹಿರಿಮೆಯುಳ್ಳವನನ್ನು \(ಸ್ವಾಮಿಯನ್ನು\) ಅಂತರಂಗದಲ್ಲಿ ಯಾರು ಅರಿಯಬಲ್ಲರು? ಅವನ ಕಪಟದಿಂದ ಕೂಡಿದ ಆಶ್ಚರ್ಯಗಳು ಮನಸ್ಸಿನ ವಿಷಯವೇ. 



ಭಗವಂತನು ಹೇಗೆ ಜಗನ್ನಿಯಾಮಕನೆಂಬುದನ್ನೂ, ಜಗನ್ನಿರ್ವಾಹಕನೆಂಬುದನ್ನೂ ಅವನ ಔದಾರ್ಯವೆಷ್ಟು ಹಿರಿದು ಎಂಬುದನ್ನು ಹಿಂದಿನ ಪಾಶುರಗಳಲ್ಲಿ ಹೇಳಲಾಯಿತು. ಈಗ ಅವನ ’ಮಾಯೆ’ಯನ್ನು ಕುರಿತು ಹೇಳಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಒಂದೊಂದು ಕೆಲಸವೂ ಅತ್ಯಾಶ್ಚರ್ಯಕಾರಕ. ಅದು ಅಷ್ಟೇ ಕಪಟವೂ ಹೌದು. ಅವನ ರೀತಿಯನ್ನು ಅರಿತುಕೊಳ್ಳುವುದಕ್ಕೆ ಸುಲಭವಾಗಿ ಆಗುವುದೇ ಇಲ್ಲ. ಪ್ರಳಯಕಾಲ ಬಂದಾಗ, ಇಡಿಯ ಬ್ರಹ್ಮಾಂಡವನ್ನೇ ಸರಾಗವಾಗಿ ಬಲಿಷ್ಠವೂ ಉದಾರವೂ ಆದ ತನ್ನ ದೊಡ್ಡ ಹೊಟ್ಟೆಯಲ್ಲಿ ಸೇರಿಸಿಟ್ಟುಕೊಳ್ಳುವವನಿಗೆ ಮಲಗುವ ಸ್ಥಳವಾದರೂ ಎಂಥಾದ್ದು\! ಅಡೆತಡೆಯಿಲ್ಲದೆ ಎಲ್ಲೆಲ್ಲೂ ತುಂಬಿಕೊಂಡು, ಹೊಯ್ದಾಡುವ ಅಲೆಗಳಿಂದ ಕೂಡಿ, ಸ್ವಲ್ಪವೂ ನಿಲುಕಡೆಯಿಲ್ಲದಂಥ ಅಪಾರವಾದ ಜಲರಾಶಿಯಲ್ಲಿ ಪುಟ್ಟದೊಂದು ಆಲದೆಲೆಯ ಮೇಲೆಯೇ ಅವನು ಮಲಗುವುದು? ಏನೂ ಅರಿಯದ ಪುಟ್ಟ ಶಿಶುವಾಗಿ ಅಲ್ಲಿ ಮಲಗಿ ನಿರಾತಂಕವಾಗಿ, ನಿರ್ಲಿಪ್ತತೆಯಿಂದ ಯೋಗನಿದ್ದೆ ಮಾಡುವುದಂತೆ\! ಅದ್ಭುತಾಶ್ಚರ್ಯಗಳಿಂದ ತುಂಬಿದ ಇಂಥ ವಿಷಯಗಳನ್ನು ತಿಳಿದುಕೊಳ್ಳಬೇಕಾದದ್ದು ಮನಸ್ಸಿನ ಮೂಲಕವೇ ಎಂದರೂ ಸಹ, ಆ ಮನಸ್ಸಿನಿಂದ ಭಗವಂತನ ಹಿರಿಮೆಯನ್ನು ಪೂರ್ಣವಾಗಿ ಅರಿತುಕೊಳ್ಳಬಲ್ಲವರು ಬಹಳ ವಿರಳ. ಇಲ್ಲವೇ ಇಲ್ಲ ಎನ್ನಬಹುದೇ? 



೮. ಕರುತ್ತಿಲ್ ತೇವುಮ್ ಎಲ್ಲಾಪ್ಪೊರುಳುಮ್,

ವರುತ್ತಿತ್ತ ಮಾಯಪ್ಪಿರಾನೈಯನ್ ಱಿ, ಆರೇ

ತ್ತಿರುತ್ತಿತ್ತಿಣ್ಣಿಲೈಮೂವುಲಹುಮ್, ತಮ್ಮುಳ್

ಇರುತ್ತಿಕ್ಕಾಕ್ಕೂಮಿಯಲ್ ವಿನರೇ. 



ಕರುತ್ತಿಲ್ = ಸಂಕಲ್ಪಮಾತ್ರದಿಂದಲೇ, ತೇವುಮ್ = ದೇವತೆಗಳನ್ನೂ, ಎಲ್ಲಾಪ್ಪೊರುಳುಮ್ = ಎಲ್ಲಾ ವಸ್ತುಗಳನ್ನೂ, ವರುತ್ತಿತ್ತ = ಬರಮಾಡಿದ \(ಸೃಷ್ಟಿಸಿದ\), ಮಾಯಮ್ = ಅತ್ಯಾಶ್ಚರ್ಯಕಾರಕನಾದ, ಪಿರಾನೈ ಅನ್ ಱಿ = ಸ್ವಾಮಿಯನ್ನಲದೆ, ಆರೇ = ಬೇರೆ ಯಾರಿದ್ದಾರೆ? ಮೂಉಲಹುಮ್ = ಮೂರುಲೋಕಗಳನ್ನೂ, ತಿರುತ್ತಿ = ಕ್ರಮಗೊಳಿಸಿ, ತಿಣ್ ನಿಲೈ = ಸುಭದ್ರವಾಗಿ ನೆಲೆಗೊಳಿಸಿ, ತಮ್ ಉಳ್ = ತಮ್ಮ ಚಿಂತನೆಯಲ್ಲಿಯೇ, ಇರುತ್ತಿ = ಇರಿಸಿಕೊಂಡು, ಕಾಕ್ಕುಮ್ = ರಕ್ಷಿಸತಕ್ಕ, ಇಯಲ್ವಿನರೇ = ಸ್ವಭಾವದವರು. 



ಸಂಕಲ್ಪಮಾತ್ರದಿಂದಲೇ ದೇವತೆಗಳನ್ನೂ ಎಲ್ಲಾ ವಸ್ತುಗಳನ್ನೂ ಬರಮಾಡಿದ \(ಸೃಷ್ಟಿಸಿದ\) ಅತ್ಯಾಶ್ಚರ್ಯಕಾರಕನಾದ ಸ್ವಾಮಿಯನ್ನಲ್ಲದೆ, ಮೂರು ಲೋಕಗಳನ್ನೂ ಕ್ರಮಗೊಳಿಸಿ, ಸುಭದ್ರವಾಗಿ ನೆಲೆಗೊಳಿಸಿ, ತಮ್ಮ ಚಿಂತನೆಯಲ್ಲಿಯೇ ಇರಿಸಿಕೊಂಡು, ರಕ್ಷಿಸತಕ್ಕ ಸ್ವಭಾವವನ್ನುಳ್ಳವರು ಬೇರೆ ಯಾರಿದ್ದಾರೆ? 



ಹಿಂದಿನ ಪಾಶುರದಲ್ಲಿ ಹೇಳಿದ ಭಗವಂತನ “ಕಳ್ಳಮ್, ಮಾಯಮ್” ಎಂಬ ವಿಷಯವನ್ನೇ ಇಲ್ಲಿಯೂ ಮುಂದುವರಿಸಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನಾದ ಭಗವಂತನು ಅತ್ಯಾಶ್ಚರ್ಯಕಾರಕನೇ ದಿಟ\! ’ಇನ್ನು ಸೃಷ್ಟಿಯಾಗಬೇಕು’ ಎಂದು ಮನಸ್ಸಿಗೆ ಬಂದಕೂಡಲೇ, ಈ ಸಂಕಲ್ಪಮಾತ್ರದಿಂದಲೇ ಬ್ರಹ್ಮಾದಿ ಎಲ್ಲಾ ದೇವತೆಗಳನ್ನೂ ಚೇತನ ವಸ್ತುಗಳನ್ನೂ ಅಚೇತನ ವಸ್ತುಗಳನ್ನೂ ಆಗಲೇ ಉಂಟುಮಾಡುತ್ತಾನೆ. ಅಲ್ಲದೆ, ತನ್ನ ಈ ಸೃಷ್ಟಿಯನ್ನೆಲ್ಲ ಮೂರುಲೋಕಗಳಾಗಿ ವಿಂಗಡಿಸುತ್ತಾನೆ. ಅವುಗಳನ್ನು ಕ್ರಮಗೊಳಿಸಿ, ಹದವಾಗಿ ವ್ಯವಸ್ಥೆಮಾಡುತ್ತಾನೆ. ಎಡೆಬಿಡದೆ ಅವುಗಳ ಚಿಂತನೆಯನ್ನಿಟ್ಟುಕೊಂಡು, ಅವುಗಳನ್ನು ರಕ್ಷಿಸುತ್ತಾನೆ. ಇದೆಲ್ಲ ಅವನಿಗೆ ಸಹಜಸ್ವಭಾವವಾಗಿಬಿಟ್ಟಿದೆ. ಈ ಬಗೆಯ ಸ್ವಭಾವವನ್ನೂ ಆಶ್ಚರ್ಯಕಾರಕ ಮಹಿಮೆಯನ್ನೂ ಉಳ್ಳ ದೈವಸರ್ವೇಶ್ವರನೇ. ಅವನನ್ನುಳಿದು ಬೇರೆ ಯಾವ ದೈವಕ್ಕೂ ಈ ಸ್ವಭಾವವಿಲ್ಲ. 



ಮೂರು ಲೋಕಗಳು – ಎಂದರೆ, ಸ್ವಾಭಾವಿಕವಾಗಿ ಸ್ವರ್ಗ, ಮರ್ತ್ಯಪಾತಾಳ. ಅವುಗಳ ಬದಲಾಗಿ ಭೂಲೋಕ, ಮೇಲಣ ಲೋಕಗಳು, ಪರಮಪದ \(ಮಣ್ಣುಲಹು, ವಿಣ್ಣುಲಹು, ಪರಮಪದ\) ಎಂದು ಹೇಳಲಾದೀತೇನೋ? ಅಧೋಲೋಕಗಳನ್ನು ಆಳ್ವಾರರು ಯಾರೂ ನೆನೆದದ್ದೇ ಕಾಣೆ\! 



೯. ಕಾಕ್ಕೂಮಿಯಲ್ ವಿನನ್ ಕಣ್ಣಪೆರುಮಾನ್,

ಶೇರ್ ಕ್ಕೈ ಶೆಯ್ದು ತನ್ನುನ್ದಿಯುಳ್ಳೇ,

ವಾಯ್ ತ್ತ ತ್ತಿಶೈಮುಹನ್ ಇನ್ದಿರನ್ ವಾನವರ್,

ಆಕ್ಕಿನಾನ್ ತೆಯ್ವವುಲಹುಕಳೇ. 



ಕಾಕ್ಕುಮ್ = ರಕ್ಷಣೆಯ, ಇಯಲ್ ವಿನನ್ = ಸ್ವಭಾವದವನಾದ, ಕಣ್ಣಪೆರುಮಾನ್ = ಶ್ರೀಕೃಷ್ಣಪರಮಾತ್ಮನು, ಶೇರ್ ಕ್ಕೈಶೆಯ್ದು = ಒಟ್ಟುಗೂಡಿಸಿ, ತನ್ = ತನ್ನ, ಉನ್ದಿಉಳ್ಳೇ = ತಿರುನಾಭಿಯಲ್ಲಿಯೇ, ವಾಯ್ ತ್ತ = \(ಸೃಷ್ಟಿಕಾರ್ಯಕ್ಕೆ\) ಯೋಗ್ಯನಾದ, ತಿಶೈಮುಹನ್ = ದಿಶಾಮುಖನನ್ನೂ, ಇನ್ದಿರನ್ = ಇಂದ್ರನನ್ನೂ, ವಾನವರ್ = \(ಇತರ\) ದೇವತೆಗಳನ್ನೂ, ಆಕ್ಕಿನಾನ = ಉಂಟುಮಾಡಿದನು, ದೆಯ್ ವ ಉಲಹುಹಳೇ = ದೇವತೆಗಳ ಲೋಕಗಳನ್ನೇ. 



ರಕ್ಷಿಸುವ ಸ್ವಭಾವದವನಾದ ಶ್ರೀಕೃಷ್ಣಪರಮಾತ್ಮನು ಒಟ್ಟುಗೂಡಿಸಿದ ತರುವಾಯ. ತನ್ನ ತಿರುನಾಭಿಯಲ್ಲಿಯೇ \(ಸೃಷ್ಟಿಕಾರ್ಯಕ್ಕೆ\) ಯೋಗ್ಯನಾದ ದಿಶಾಮುಖನನ್ನೂ ಇಂದ್ರನನ್ನೂ \(ಇತರ\) ದೇವತೆಗಳನ್ನೂ ದೇವತೆಗಳ ಲೋಕಗಳನ್ನೂ ಉಂಟುಮಾಡಿದನು. 



ಆಳ್ವಾರರು ಹೇಳುತ್ತಾರೆ: ರಕ್ಷಣೆಯೇ ಭಗವಂತನ ಸ್ವಭಾವ. ಲಯಕಾಲದಲ್ಲೂ ಅದು ನಡೆಯುತ್ತದೆ. ಸೃಷ್ಟಿಕಾಲದಲ್ಲೂ ಅದು ನಡೆಯುತ್ತದೆ. ಎಂದರೆ, ಭಗವಂತನ ಮೂರು ಕಾರ್ಯಗಳಾದ ಸೃಷ್ಟಿ, ಸ್ಥಿತಿ, ಲಯಗಳಲ್ಲಿ ಒಂದೊಂದರಲ್ಲೂ ಅವನ ರಕ್ಷಣೆಯ ಕಾರ್ಯವಿದ್ದೇ ಇರುತ್ತದೆ. ಆದ್ದರಿಂದ ಭಗವಂತನ ರಕ್ಷಣೆಯ ಕಾರ್ಯ ಎಡೆಬಿಡದಂತೆ ನಡೆಯುತ್ತಿರುತ್ತದೆ. ಶ್ರೀಕೃಷ್ಣನಾಗಿ ಅವತರಿಸಿದ ಆ ಸರ್ವೇಶ್ವರನೇ ಎಲ್ಲವನ್ನೂ ಒಂದುಗೂಡಿಸುವ ಲಯಕಾರ್ಯ ಮುಗಿದ ಬಳಿಕ, ಮತ್ತೆ ತಾನೇ ಸೃಷ್ಟಿಕಾರ್‍ಯದಲ್ಲಿ ತೊಡಗುತ್ತಾನೆ. ಮೊದಲು ಆ ಕಾರ್ಯನಿರ್ವಹಣೆಗೆ ಯೋಗ್ಯನಾದ ದಿಶಾಮುಖನನ್ನು \(ನಾಲ್ಮುಖಬ್ರಹ್ಮನನ್ನು\) ತನ್ನ ನಾಭಿಯಲ್ಲೇ ಉಂಟುಮಾಡುತ್ತಾನೆ. \(ಸೃಷ್ಟಿಸುವವನು ತಾನೇ ಎಂಬುದನ್ನು ಇದು ಸೂಚಿಸುತ್ತದೆ\). ಬಳಿಕ, ದೇವೇಂದ್ರನನ್ನೂ ದಿಕ್ಪಾಲಕರನ್ನೂ ಇನ್ನಿತರ ಎಲ್ಲಾ ದೇವತೆಗಳನ್ನೂ ಅವರವರ ಲೋಕಗಳನ್ನೂ ಸೃಷ್ಟಿಸುತ್ತಾನೆ. 



“ಶೇರ್ ಕ್ಕೈ ಶೆಯ್ದು” – ಎಂದರೆ, ಮೇಲಣಲೋಕದವರಾದ ಬ್ರಹ್ಮಾದಿ ದೇವತೆಗಳನ್ನೂ, ಭೂಲೋಕದವರನ್ನೂ, ಪ್ರಾಣಿ, ಪಕ್ಷಿ, ಕೀಟಗಳನ್ನೂ, ಇತರ ಎಲ್ಲಾ ಚೇತನ ವಸ್ತುಗಳನ್ನೂ, ಎಲ್ಲಾ ಅಚೇತನ ವಸ್ತುಗಳನ್ನೂ – ಸೃಷ್ಟಿಯಲ್ಲಿರುವ ವಸ್ತುಗಳೆಲ್ಲವನ್ನೂ - ಮೇಲುಕೀಳು ಎನ್ನದಂತೆ ಎಲ್ಲವನ್ನು ಒಟ್ಟಾಗಿ ಸೇರಿಸುವ ಕಾರ್ಯ – ಲಯಕಾರ್ಯವನ್ನು ಮಾಡಿ, ಎಂದರ್ಥ, ಆಗಲೂ ಭಗವಂತನು ಇಡಿಯ ಸೃಷ್ಟಿಯನ್ನೇ ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು ಎಲ್ಲವನ್ನೂ ರಕ್ಷಿಸುವನಲ್ಲ\! 



೧೦. ಕಳ್ವಾನೆಮ್ಮೈಯುಮ್ ಏೞುಲಹುಮ್,

ನ್ನುಳ್ಳೇ ತೋಟ್ರಿಯ ಇಱೈವವೆನ್ ಱು,

ವೆಳ್ಳೇಱನ್ ನಾನ್ಮುಹನಿನ್ದಿರನ್ ವಾನವರ್,

ಪುಳ್ಳೂರ್ ತ್ತಿ ಕಳಲ್ ಪಣಿನ್ದೇತ್ತುವರೇ. 



ಕಳ್ ವಾ = ಮಾಯಾವಿಯೇ \(ಕಪಟಿಯೇ\), ಎಮ್ಮೈಯುಮ್ = ನಮ್ಮನ್ನೂ, ಏೞ್ ಉಲಹುಮ್ = ಏಳುಲೋಕಗಳನ್ನೂ, ನಿನ್ = ನಿನ್ನ, ಉಳ್ಳೇ = ಸಂಕಲ್ಪದಿಂದಲೇ, ತೋಟ್ರಿಯ = ಸೃಷ್ಟಿಸಿದ, ಇಱೈವಾ = ಒಡೆಯನೇ, ಎನ್ ಱು = ಎಂದು \(ಮುಂತಾಗಿ\), ವೆಳ್ ಏಱನ್ = ಬಿಳಿಯ ಎತ್ತಿನವನೂ, ನಾನ್ಮುಹನ್ = ನಾಲ್ಮುಖನೂ, ಇನ್ದಿರನ್ = ಇಂದ್ರನೂ, ವಾನವರ್ = ನಿತ್ಯಸೂರಿಗಳು ದೇವತೆಗಳೂ, ಪುಳ್ ಊರ್ ತ್ತಿ = ಗರುಡವಾಹನನ, ಕೞಲ್ = ತಿರುವಡಿಗಳನ್ನು, ಪಣಿನ್ದು = ಎರಗಿ, ಏತ್ತುವರೇ = ಸ್ತುತಿಸುತ್ತಾರೆ. 



ಮಾಯಾವಿಯೇ \(ಕಪಟಿಯೇ\), ನಮ್ಮನ್ನೂ ಏಳು ಲೋಕಗಳನ್ನೂ ನಿನ್ನ ಸಂಕಲ್ಪದಿಂದಲೇ ಸೃಷ್ಟಿಸಿದ ಒಡೆಯನೇ, ಎಂದು ಮುಂತಾಗಿ, ಬಿಳಿಯ ಎತ್ತಿನವನೂ, ನಾಲ್ಮುಖನೂ, ಇಂದ್ರನೂ, ನಿತ್ಯಸೂರಿಗಳೂ ದೇವತೆಗಳು ಗರುಡವಾಹನನ ತಿರುಅಡಿಗಳಿಗೆ ಎರಗಿ ಸ್ತುತಿಸುತ್ತಾರೆ. 



“ಬಿಳಿಯ ಎತ್ತಿನವನು” – ಶಿವಪರಮಾತ್ಮ. ಶುದ್ಧವಾಅ ಬಿಳಿಯ ಎತ್ತಾದ ’ನಂದಿ’ಯನ್ನು ತನ್ನ ವಾಹನವಾಗಿ ಉಳ್ಳವನು. 



“ನಾಲ್ಮುಖ” – ಬ್ರಹ್ಮ, ನಾಲ್ಕು ಮುಖಗಳನ್ನು ಹೊಂದಿ, ನಾಲ್ಕು ದಿಕ್ಕುಗಳನ್ನೂ ನೋಡುತ್ತಾ, ನಾಲ್ಕುವೇದಗಳನ್ನು ನಾಲ್ಕು ಮುಖಗಳಿಂದ ಪಠಿಸುತ್ತಾ, ಭಗವಂತನನ್ನು ಸ್ತುತಿಸುತ್ತಾ, ತನ್ನ ಸೃಷ್ಟಿಕಾರ್ಯದಲ್ಲಿ ತೊಡಗಿರುವವನು. 



“ವಾನವರ್” – ಬಾನಿನ \(ಆಕಾಶದ\) ಲೋಕದಲ್ಲಿ ವಾಸಿಸುವರು – ದೇವತೆಗಳು. ಮತ್ತು ಪರಮಪದದಲ್ಲಿ, ಭಗವಂತನ ಎಡೆಬಿಡದ ಸೇವೆಯಲ್ಲಿ ತೊಡಗಿರುವ ನಿತ್ಯಸೂರಿಗಳು.



“ಗರುಡವಾಹನ” – ಸರ್ವೇಶ್ವರನಾದ ಮಹಾವಿಷ್ಣು-ಶ್ರೀಮನ್ನಾರಾಯಣ. ಗರುಡನನ್ನು ವಾಹನವಾಗಿ ಮಾಡಿಕೊಂಡು, ತನ್ನ ಭಕ್ತನ ಸಂಕಟವನ್ನು ನಿವಾರಿಸುವುದಕ್ಕಾಗಿ ಅಲ್ಲಿಗೆ ಧಾವಿಸಲು ಸದಾಸಿದ್ಧನಾಗಿರುವ ಭಗವಂತ. 



ಈ ಪಾಶುರದಲ್ಲಿ ಭಗವಂತನನ್ನು ’ಕಳ್ವಾ’ ಎಂದು ಆದರದಿಂದ ಕರೆಯಲಾಗಿದೆ. ಹೀಗೆನ್ನುವವರು ನಮ್ಮಂಥ ಸಾಮಾನ್ಯರಲ್ಲ –“ಬಿಳಿಯ ಎತ್ತಿನವನೂ, ನಾನ್ಮುಖನೂ, ಇಂದ್ರನೂ, ವಿಣ್ಣವರೂ”. ಭಗವಂತನನ್ನು ಹೀಗೆ ಸಂಬೋಧಿಸಬಹುದೇ? ಒಬ್ಬರಿಗೂ ತಿಳಿಯದಂತೆ, ನಿಶ್ಶಬ್ದವಾಗಿ, ಗುಟ್ಟಾಗಿ, ಕಪಟದ ರೀತಿಯಲ್ಲಿ, ಬೇರೆಯವರ ಬೆಲೆಬಾಳುವ ವಸ್ತುಗಳನ್ನು ಸ್ವಾಧೀನಪಡಿಸಿಕೊಂಡು, ಪತ್ತೆಯಿಲ್ಲದಂತೆ ಹೊರಟುಹೋಗುವವನನ್ನು “ಕಳ್ವಾ” \(ಕಳ್ಳ\) ಎನ್ನಬೇಕು. ಭಗವಂತನು ಅಂಥವನೇ? ಎಂದರೆ, ಭಗವಂತನ ಕೆಲಸಗಳು ’ಕಳ್ಳ’ನ ಹಾಗೆಯೇ ಇವೆಯಂತೆ. ಅವನು ಎಲ್ಲ ಚೇತನ ಅಚೇತನ ವಸ್ತುಗಳ ಅಂತರ್ಯಾಮಿಯಾಗಿರುವುದು ಯಾರಿಗೂ ಕಾಣಿಸದ ಹಾಗೆಯೇ ಅಲ್ಲವೇ? ಅಂತರಂಗದಲ್ಲಿ ಸೇರಿಕೊಂಡು ಸ್ವಾಮಿಯು ಒಬ್ಬೊಬ್ಬನು ಮಾಡುವುದಕ್ಕೂ ಸಾಕ್ಷಿಯಾಗಿ ನೋಡುತ್ತಲಿದ್ದು, ತನ್ನನ್ನವನು ನೆನೆದಾನೇ ಎಂದು ಆತುರದಿಂದ ಕಾದುಕೊಂಡಿದ್ದು, ಅವನ ಸಂಕಟದ ಸಮಯದಲ್ಲಿ ಅವನಿಗೆ ನೆರವಾಗಿ, ಅವನ ಅಂತರಂಗವನ್ನು ಸೂರೆಗೊಂಡು, ಅವನನ್ನುದ್ಧರಿಸುವ ಅತ್ಯಾಶ್ಚರ್ಯಕರನಾಗಿ, ಮಾಯಾವಿಯಾಗಿ, ಕಪಟಿಯಾಗಿ, ಪ್ರೇಮಾದರಗಳಿಗೆ ಪಾತ್ರನಾದ ’ಕಳ್ವ’ನೇ ಸರಿ\! 



ಆಳ್ವಾರರು ಹೇಳುತ್ತಾರೆ: ಚತುರ್ಮುಖನಾದ ಬ್ರಹ್ಮನೂ ಶಿವನೂ, ದೇವೇಂದ್ರನೂ, ನಿತ್ಯಸೂರಿಗಳೂ, ದೇವತೆಗಳೂ ಸರ್ವೇಶ್ವರನನ್ನು ಹೀಗೆ ಸ್ತುತಿಸುತ್ತಾರೆ: “ಆಶ್ಚರ್ಯಕಾರಕನೇ, ಕಪಟಿಯೇ, ಕಳ್ಳನೇ, ನೀನೇ ನಮ್ಮೊಡೆಯ. ನಿನ್ನ ಸಂಕಲ್ಪ ಮಾತ್ರದಿಂದಲೇ ನೀನು ಏಳು ಲೋಕಗಳನ್ನೂ, ನಮ್ಮನ್ನೂ, ಸೃಷ್ಟಿಸತಕ್ಕ ಸರ್ವಶಕ್ತನು. ಗರುಡವಾಹನನಾಗಿರುವ ನಿನ್ನ ದಿವ್ಯತಿರುವಡಿಗಳಿಗೆ ನಾವು ಎರಗುತ್ತೇವೆ. ನಿನ್ನ ವಿಶಿಷ್ಟ ಕಲ್ಯಾಣಗುಣಗಳನ್ನು ಕುರಿತು ಸ್ತುತಿಸುತ್ತೇವೆ. 



೧೧. ಏತ್ತವೇೞುಲಹುಙ್ಕೊಣ್ಡಕೋಲ

ಕ್ಕೂತ್ತನೈ, ಕುರುಹೂರ್ ಚ್ಚಡಹೋಪನ್ ಶೊಲ್,

ವಾಯ್ ತ್ತವಾಯಿರತ್ತುಳ್ಳಿವೈಪತ್ತುಡನ್,

ಏತ್ತವಲ್ಲವರ್ ಕ್ಕು ಇಲ್ಲೈಯೋರೂನಮೇ. 



ಏತ್ತ = ಸ್ತುತಿಸಲು, ಏೞ್ ಉಲಹುಮ್ = ಏಳು ಲೋಕಗಳನ್ನೂ, ಕೊಣ್ಡ = ಅಳೆದುಕೊಂಡ \(ಉದ್ಧರಿಸಿದ\), ಕೋಲಮ್ = ಸುಂದರವಾದ, ಕೂತ್ತನೈ = ನಾಟ್ಯನಿಪುಣನನ್ನು ಕೂತು, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನ, ಶೊಲ್ = ಮಾತುಗಳಾದ, ವಾಯ್ ತ್ತ = ಸುಪ್ರಸಿದ್ಧವಾದ, ಆಯಿರತ್ತುಳ್ = ಒಂದುಸಾವಿರದಲ್ಲಿ, ಇವೈ ಪತ್ತು ಉಡನ್ = ಈ ಹತ್ತರಿಂದ, \(ಈ ಹತ್ತರ ಮೂಲಕ\) ಏತ್ತ ವಲ್ಲಾರ್ ಕ್ಕು = ಸ್ತುತಿಸತಕ್ಕವರಿಗೆ, ಇಲ್ಲೈ ಓರ್ ಊನಮೇ = ಯಾವೊಂದು ಕೊರತೆಯೂ ಇರುವುದಿಲ್ಲ. 



ಸ್ತುತಿಸಲು, ಏಳು ಲೋಕಗಳನ್ನೂ ಅಳೆದುಕೊಂಡ \(ಉದ್ಧರಿಸಿದ\) ಸುಂದರವಾದ ನಾಟ್ಯನಿಪುಣನನ್ನು ಕುರಿತು ತಿರುಕ್ಕೂರುಹೂರಿನ ಶಠಗೋಪನ ಮಾತುಗಳಾದ ಸುಪ್ರಸಿದ್ಧವಾದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತು ಪಾಶುರಗಳಿಂದ ಸ್ತುತಿಸತಕ್ಕವರಿಗೆ ಯಾವೊಂದು ಕೊರತೆಯೂ \(ನ್ಯೂನತೆಯೂ\) ಇರುವುದಿಲ್ಲ. 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ತಿರುವಾಯ್ ಮೊೞಿಯ ಉದ್ದಕ್ಕೂ ಸರ್ವೇಶ್ವರನಾದ ಭಗವಂತನ ಎಡೆಬಿಡದ ರಕ್ಷಕತ್ವವನ್ನೂ, ಪರಮೌದಾರ್ಯವನ್ನೂ ಬೇರೆಬೇರೆ ರೀತಿಯಲ್ಲಿ ನಿದರ್ಶನಗಳೊಡನೆ ಹೇಳಲಾಗಿದೆ. ಅವನ ತಿರುವಡಿಗಳನ್ನಾಶಿಸಿ, ದೃಢವಾಗಿ ಆಶ್ರಯಿಸಿ, ಎರಗಿ, ಪೂಜಿಸುವವರಿಗೆ ಭಗವಂತನ ಕೃಪೆಪೂರ್ಣವಾಗಿರುತ್ತದೆ ಎಂಬುದು ಇದರ ಸಾರಾಂಶ. 



ದೇವತೆಗಳೆಲ್ಲರೂ ಒಂದು ಸಲ ಒಟ್ಟುಗೂಡಿ ಭಗವಂತನಲ್ಲಿ ಮೊರೆಯಿಟ್ಟರಂತೆ. ದಾನವ ಚಕ್ರವರ್ತಿಯಾದ ಮಹಾಭಲಿ ತನ್ನಕೊಡುಗೈಯಿಂದಲೂ, ಬಿಡದೆ ನಡೆಸುವ ಯಜ್ಞಯಾಗಾದಿಗಳಿಂದಲೂ ಅಜೇಯನಾಗಿ, ಮೂರು ಲೋಕಗಳ ಒಡೆಯನಾಗಿ ಬಿಡುತ್ತಾನೆಂದೂ, ತಮ್ಮನ್ನೆಲ್ಲ ಅವನ ಅಧಿಕಾರದಿಂದ ಪಾರುಮಾಡಬೇಕೆಂದೂ ದೇವತೆಗಳು ಭಗವಂತನಲ್ಲಿ ಅಂಗಲಾಚಿಸಿದರಂತೆ. ಕೃಪಾಳುವಾದ ಭಗವಂತನು, ಕೂಡಲೇ ವಾಮನವಟುವಾಗಿ ಬಲಿಯ ಯಾಗಶಾಲೆಯನ್ನು ಪ್ರವೇಶಿಸಿದನಂತೆ. ತನ್ನ ಪುಟ್ಟಹೆಜ್ಜೆಯಲ್ಲಿ ಮೂರೇ ಮೂರು ಹೆಜ್ಜೆಗಳ ನೆಲವನ್ನು ಬೇಡಿದನಂತೆ. ಬಲಿಯಿಂದ ಅದನ್ನುದಾನವಾಗಿ ಪಡೆದಕೂಡಲೇ ಭಗವಂತನು ತ್ರಿವಿಕ್ರಮನಾಗಿ ಬೆಳೆದು, ತನ್ನಒಂದು ಹೆಜ್ಜೆಯಿಂದಲೇ ಭೂಮಂಡಲವನ್ನೆಲ್ಲಾ ಆವರಿಸಿ ಅಳೆದುಕೊಂಡನಂತೆ. ಮೇಲಣ ಎಲ್ಲ ಲೋಕಗಳನ್ನೂ ತನ್ನ ಇನ್ನೊಂದು ಹೆಜ್ಜೆಯಿಂದ ಆವರಿಸಿಬಿಟ್ಟನಂತೆ. ತನ್ನ ಮೂರನೆಯ ಹೆಜ್ಜೆಯನ್ನು ದಾನಗ್ರಣಿಯಾದ ಬಲಿಯ ತಲೆಯ ಮೇಲೆಯೇ ಇರಿಸಿ, ಅವನನ್ನೂ ಸಂಪೂರ್ಣವಾಗಿ ಅನುಗ್ರಹಿಸಿದನಂತೆ. 



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ ಮಾಡಿದ ಅದ್ಭುತ ಲೀಲೆಗಳಲ್ಲಿ ಯಮುನಾನದಿಯಲ್ಲಿ ಕಾಳಿಂಗ ಮಡುವಿನಲ್ಲಿ ವಾಸವಾಗಿದ್ದ ಕಾಳೀಯನೆಂಬ ವಿಷಸರ್ಪವನ್ನು ಕೆಣಕಿ, ಅದರ ಹೆಡೆಯಮೇಲೇರಿ, ನಾನಾಭಂಗಿಗಳಿಂದ ನರ್ತನಮಾಡಿ, ಸರ್ಪವನ್ನು ಪರಾಭವಗೊಳಿಸಿದ್ದು ಒಂದು ನಿದರ್ಶನ ಮತ್ತು ಆಳ್ವಾರರು ವಿವರಿಸುವಂತೆ, ಅವನು ಕೊಡದ ಕುಣಿತದಲ್ಲಿಯೂ ಸಾಟಿಯಿಲ್ಲದ ನಿಪುಣನು ಎಂಬುದು ಇನ್ನೊಂದು ನಿದರ್ಶನ. ಈ ನಿದರ್ಶನಗಳಿಂದ ಭಗವಂತನು ನಾಟ್ಯಕಲಾನಿಪುಣನೆಂಬುದು ವಿಶದಪಡುತ್ತದೆ. 



ಸರ್ವರಕ್ಷಕನೂ, ಕೃಪಾಪೂರ್ಣನೂ, ಪರಮೋದಾರಿಯೂ ಆದ ಭಗವಂತನನ್ನು ಕುರಿತು, ಅವನ ಕಲ್ಯಾಣಗುಣಗಳನ್ನು ಕುರಿತು ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಒಂದು ಸಾವಿರ ಪಾಶುರಗಳನ್ನು ಬಲುಸ್ವಾರಸ್ಯವಾಗಿ ರಚಿಸಿಹಾಡಿದ್ದಾರೆ. ಅವುಗಳ ಪೈಕಿ, ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಕಲಿತು, ಆ ಮೂಲಕ ಭಗವಂತನನ್ನು ಸ್ತುತಿಸುವವರಿಗೆ ಯಾವ ಬಗೆಯ ಕೊರತೆಯೂ ಇಲ್ಲದಂತೆ ಪೂರ್ಣಸುಖ ಆನಂದಗಳು ಅವರ ಇಹಪರಗಳೆರಡರಲ್ಲೂ ಲಭಿಸುತ್ತವೆ ಎಂಬುದು ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಎರಡನೆಯ ದಶಕ ಮೂರನೆಯ ತಿರುವಾಯ್ ಮೊೞಿ



೩. ಊನಿಲ್ ವಾೞುಯಿರೇ –



೧. ಊನಿಲ್ ವಾೞುಯಿರೇ ನಲ್ಲೈಪೋವುನ್ನೈಪ್ಪೆಟ್ರು,

ವಾನುಳಾರ್ ಪೆರುಮಾನ್ ಮದುಶೂದನೆನ್ನಮ್ಮಾನ್,

ತಾನುಮ್ ಯಾನುಮೆಲ್ಲಾಮ್ ತನ್ನುಳ್ಳೇ ಕಲನ್ದೊೞಿನ್ದೋಮ್,

ತೇನುಮ್ ಪಾಲುಮ್ ನೆಯ್ಯುಮ್ ಕನ್ನಲು ಮಮುದುಮೊತ್ತೇ. 



ಊನಿಲ್ = ದೇಹದಲ್ಲಿ, ವಾೞ್ = ಬಾಳುವ, ಉಯಿರೇ = ಜೀವವೇ, ನಲ್ಲೈ= ನೀನು ಒಳ್ಳೆಯದು, ಪೋ = ಹೋಗು\(ಬಾ\), ಉನ್ನೈ = ನಿನ್ನನ್ನು, ಪೆಟ್ರು = ಪಡೆದ, ವಾನ್ ಉಳಾರ್ = ಪರಮಪದದಲ್ಲಿರುವವರ, \(ನಿತ್ಯಸೂರಿಗಳ\), ಪೆರುಮಾನ್ = ಸ್ವಾಮಿಯೂ, ಮದುಶೂದನ್ = ಮಧುಸೂದನೂ, ಎನ್ ಅಮ್ಮಾನ್ = ನನ್ನ ಒಡೆಯನೂ, ಆದ, ತಾನುಮ್ = ಅವನೂ, ಯಾನುಮ್ = ನಾನೂ, ಎಲ್ಲಾಮ್ = ಎಲ್ಲವೂ, ತನ್ನುಳ್ಳೇ = ಅವನಲ್ಲಿಯೇ, ಕಲನ್ದು = ಕಲೆತು, ಒೞಿನ್ದೋಮ್ = ಇಲ್ಲವಾಗಿ ಹೋದೆವು \(ಸೇರಿಕೊಂಡು ಹೋದೆವು\), ತೇನುಮ್ = ಜೇನೂ, ಪಾಲುಮ್ = ಹಾಲೂ, ನೆಯ್ಯುಮ್ = ತುಪ್ಪವೂ, ಕನ್ನಲುಮ್ = ಸಕ್ಕರೆಯೂ, ಅಮುದುಮ್ = ಅಮೃತವೂ, ಒತ್ತೇ = \(ಕಲೆತುಹೋಗುವ\) ಹಾಗೆಯೇ. 



ದೇಹದಲ್ಲಿ ಬಾಳುವ ಜೀವವೇ, ನೀನು ಒಳ್ಳೆಯದು. ಹೋಗು \(ಬಾ\). ನಿನ್ನನ್ನು ಪಡೆದ ಪರಮಪದದಲ್ಲಿರುವವರ \(ನಿತ್ಯಸೂರಿಗಳ\) ಸ್ವಾಮಿಯೂ, ಮಧುಸೂದನನೂ, ನನ್ನ ಒಡೆಯನೂ ಆದ ಅವನೂ ನಾನೂ ಎಲ್ಲವೂ ಅವನಲ್ಲಿಯೇ ಕಲೆತು ಇಲ್ಲವಾಗುವಂತೆ ಸೇರಿಕೊಂಡು ಹೋಗಿದ್ದೇವೆ. ಜೇನೂ, ಹಾಲೂ, ತುಪ್ಪವೂ, ಸಕ್ಕರೆಯೂ ಅಮೃತವೂ ಕಲೆತುಕೊಳ್ಳುವ ಹಾಗೆಯೇ. 



ಇಲ್ಲಿ ಜೀವ ಅಥವಾ ಪ್ರಾಣವನ್ನುಕುರಿತು ಹೇಳಲಾಗುತ್ತಿದೆ. ಮಾಂಸ ಮಜ್ಜೆ ತುಂಬಿದ ದೇಹದಲ್ಲಿ ಆತ್ಮನೂ ಪರಮಾತ್ಮನೂ, ಪ್ರಾಣವೂ, ಬಿಡಿಬಿಡಿಯಾಗಿ ಮನೆಮಾಡಿಕೊಂಡಿರುವುದು ಸರಿಯಷ್ಟೆ. ಇಲ್ಲಿ ಬಹುಮಧುರವಾದ ಮತ್ತು ಸಂಪೂರ್ಣವಾದ ಹೊಂದಿಕೆಯೊಡನೆ ಪರಮಾತ್ಮನೊಡನೆ ಆತ್ಮನು ಕಲೆತುಕೊಂಡದ್ದರಿಂದ, ಯಾವ ಬಗೆಯ ಅಂಜಿಕೆಗೂ ಆತ್ಮನಿಗೆ ಇಲ್ಲವಾಗಿದೆ. 



ಆತ್ಮನು ಹೇಳುತ್ತಾನೆ: ಜೀವವೇ, ನಿನ್ನ ಭಾಗ್ಯ ತುಂಬ ಒಳ್ಳೆಯದು. ನಿತ್ಯಸೂರಿಗಳ ಒಡೆಯನಾದ, ಮಧುಸೂದನನಾದ ಮತ್ತು ನನ್ನ ನಿರ್ವಾಹಕನೇ ಆದ ನನ್ನ ಸ್ವಾಮಿ ಪರಮಾತ್ಮನೊಡನೆ ನಾನು ಸಂಪೂರ್ಣವಾಗಿ ಕಲೆತುಹೋಗಿದ್ದೇನೆ. ಪರಮಾತ್ಮನಿಂದ ನನ್ನನ್ನು ಬೇರ್ಪಡಿಸಲು ಸಾಧ್ಯವೇ ಇಲ್ಲ ಎನ್ನುವಷ್ಟು ನಮ್ಮಿಬ್ಬರ ಸೇರಿಕೆಯಾಗಿ ಹೋಗಿದೆ. ನನಗೆ ಎಲ್ಲ ವಿಧವಾದ ಭ್ರಾಂತಿ ತೊಲಗಿದೆ. ಜೇನು, ಹಾಲು, ತುಪ್ಪ, ಸಕ್ಕರೆ, ಅಮೃತ ಇವುಗಳು ಪರಸ್ಪರ ಕೂಡಿಕೊಂಡು ಹೇಗೆ ಗುರುತಿಸಲಾಗದಂತೆ ಆಗಿ, ಬಹಳ ರುಚಿಕರವಾಗಿರುವುದೋ ಹಾಗೆಯೇ ನನ್ನ ಮತ್ತು ಪರಮಾತ್ಮನ ಸೇರಿಕೆ ಬಹಳಮಧುರವಾಗಿದೆ. ಆದ್ದರಿಂದ, ಜೀವವೇ, ನಿನಗಿನ್ನು ಚಿಂತೆಯೂ ಬೇಡ, ವ್ಯಥೆಯೂ ಬೇಡ. ನಿಶ್ಚಿಂತೆಯಾಗಿ ನೀನು ದೇಹವನ್ನು ಬಿಟ್ಟುಹೋಗು. 



ಈ ಪಾಶುರ ತೊಡಕಿನದು. ಜೀವವೇ ಆತ್ಮ, ಅದನ್ನು ’ಜೀವಾತ್ಮ’ ಎನ್ನಬಹುದು – ಎಂಬುದು ಒಂದು ಕಡೆ. ದೇಹ, ಇಂದ್ರಿಯ, ಮನಸ್ಸು, ಪ್ರಾಣ – ಇವುಗಳಿಗಿಂತ ಭಿನ್ನವಾದದ್ದು ಆತ್ಮ – ಎಂಬುದು ಇನ್ನೊಂದು ಕಡೆ. ದೇಹವೇ ಆತ್ಮ – ಎಂಬುದು ಮತ್ತೊಂದು ಕಡೆ. ಆತ್ಮ ಎಂದರೆ ಪರಮಾತ್ಮನೇ ಎಂಬುದು ಮಗುದೊಂದು ಕಡೆ. ಇವುಗಳಲ್ಲಿ ವಾಸ್ತವವಾಗಿ ಆಳ್ವಾರರು ಯಾವುದನ್ನು ಕುರಿತು ನಮಗೆ ತಿಳಿಯಹೇಳುತ್ತಿದ್ದಾರೆ ಎಂಬುದನ್ನು ಸರಿಯಾಗಿ ಕಂಡುಕೊಂಡವರಿಂದ ಇದರ ವಿವರಣೆಯನ್ನು ಕೇಳಿ ಅರಿಯಬೇಕಾದದ್ದಿದೆ. 



“ಉಯಿರ್” ಎಂಬ ಪದಕ್ಕೆ “ಆತ್ಮ, ಜೀವ, ಉಸಿರು, ಗಾಳಿ, ಉಸ್ ಎನ್ನುವುದು. ಪರಿಮಳ, ನಿದ್ದೆ” – ಹೀಗೆಲ್ಲ ಅರ್ಥವಿದೆ. 



“ಆತ್ಮ” ಎಂಬುದಕ್ಕೆ “ಪರಮಾತ್ಮ, ಬ್ರಹ್ಮ, ದೇಹ, ಯತ್ನ, ಸ್ವಭಾವಮನಸ್ಸು, ಚಿತ್ತ, ಬುದ್ಧಿ, ಜ್ಞಾನ, ತಾನು, ಸ್ವರೂಪ, ಅಗ್ನಿ, ಸೂರ್ಯ, ವಾಯು, ಮಗ, ಇಂದ್ರಿಯ” – ಎಂದೆಲ್ಲ ಅರ್ಥವಾಗುತ್ತದೆ. 



ಆದರೆ, ’ಉಯಿರ್’ ಎಂಬುದನ್ನು ’ಮನಸ್ಸು’ ಎಂದು ಅರ್ಥಮಾಡಿ, ಸುಂದರವಾಗಿ ವಿವರಣೆಯನ್ನು, ಅರಿತವರೊಬ್ಬರು ಹೇಳಿದ್ದಾರೆ. ಅದನ್ನೂ ಗಮನಿಸಬಹುದಾಗಿದೆ. 



೨. ಒತ್ತಾರ್ ಮಿಕ್ಕಾರೈ ಇಲೈಯಾಯ ಮಾಮಾಯಾ,

ಒತ್ತಾಯೆಪ್ಪೊರುಟ್ಕುಮುಯಿರಾಯ್, ಎನ್ನೈಪ್ಪೆಟ್ರ

ಅತ್ತಾಯಾಯ್ ತ್ತನ್ದೈಯಾಯ್ ಅಱಿಯಾದನಱಿವಿತ್ತ,

ಅತ್ತಾ ನೀಶೆಯ್ದನ ಅಡಿಯೇನಱಿಯೇನೇ. 



ಒತ್ತಾರ್ = ಸರಿಸಮಾನರೂ, ಮಿಕ್ಕಾರೈ = ಮಿಗಿಲಾದವರೂ, \(ಮಿಗಿಲಾದವರನ್ನೂ\), ಇಲೈ ಆಯ = ಇಲ್ಲದವನಾದ ಮಾಮಾಯಾ = ಮಹಾಆಶ್ಚರ್ಯಕಾರಕನೇ, ಒತ್ತಾಯ್ = ತಕ್ಕವನಾಗಿ, ಎಪ್ಪೊರುಟ್ಕುಮ್ = ಎಲ್ಲಾ ವಸ್ತುಗಳಿಗೂ, ಉಯಿರ್ ಆಯ್ = ಪ್ರಾಣಭೂತನಾಗಿ, ಎನ್ನೈ ಪೆಟ್ರ = ನನ್ನನ್ನು ಹಡೆದ, ಅ-ತಾಯ್ ಆಯ್ = ಸಾಟಿಯಿಲ್ಲದ ತಾಯಿಯಾಗಿ, ತನ್ದೈ ಆಯ್ = ತಂದೆಯೂ ಆಗಿ, ಅಱಿಯಾದನ = ಅಜ್ಞಾನಿಗೆ, ಅಱಿವಿತ್ತ = ಅರಿವನ್ನಿತ್ತ, ಅತ್ತಾ = ಉಪಕಾರಿಯೇ, ನೀ = ನೀನು, ಶೆಯ್ದನ = ಮಾಡಿದ ಉಪಕಾರಗಳನ್ನು, ಅಡಿಯೇನ್ = ಪಾದಸೇವಕನಾದ ನಾನು, ಅಱಿಯೇನೇ = ಅರಿತುಕೊಳ್ಳಲಾರೆನಲ್ಲ \(ಅರಿಯೆನಲ್ಲ\!\) 



ಸರಿಸಮಾನರನ್ನೂ ಮಿಗಿಲಾದವರನ್ನೂಇಲ್ಲದವನಾದ ಮಹಾಆಶ್ಚರ್ಯಕಾರಕನಾದವನೇ, ಎಲ್ಲಾ ವಸ್ತುಗಳಿಗೂ ತಕ್ಕವನಾಗಿ ಅವುಗಳಿಗೆಲ್ಲ ಪ್ರಾಣಭೂತನಾಗಿರುವವನೇ, ನನ್ನನ್ನು ಹಡೆದ ಸಾಟಿಯಿಲ್ಲದ ತಾಯಿಯೂ ತಂದೆಯೂ ಆಗಿರುವವನೇ, ಅಜ್ಞಾನಿಗೆ ಅರಿವನ್ನಿತ್ತ ಉಪಕಾರಿಯೇ, ನಿನ್ನ ಉಪಕಾರಗಳನ್ನು ಪಾದಸೇವಕನಾದ ನಾನು ಅರಿಯೆನಲ್ಲ\! 



ಹಿಂದಿನ ಪಾಶುರದಲ್ಲಿ ಹೇಳಿದಂತೆ, ಆತ್ಮನು ಪರಮಾತ್ಮನಲ್ಲಿ ಬೇರ್ಪಡಿಸಲಾಗದಂತೆ ಸೇರಿಕೊಂಡೆನೆಂದು ಹೇಳಿಕೊಂಡನಷ್ಟೆ. ಅಷ್ಟುಮಟ್ಟಿನ ಸೇರಿಕೆಯಿದ್ದಾಗಲೂ ಸಹ, ತಾನು ಪರಮಾತ್ಮನ ಅಧೀನನೆಂಬ ಮೂಲ ವಿಷಯವನ್ನು ಮರೆಯದಂತೆ, ಈ ಪಾಶುರದಲ್ಲಿ ಆತ್ಮನು ಪರಮಾತ್ಮನಲ್ಲಿ ಭಿನ್ನವಿಸಿಕೊಳ್ಳುತ್ತಾನೆ. 



ಆತ್ಮನು ಹೇಳುತ್ತಾನೆ: ಸ್ವಾಮೀ, ನಿನಗೆ ಸರಿ ಸಮ ಎಂಬವರೇ ಇಲ್ಲ. ನಿನಗೆ ಮೇಲ್ಪಟ್ಟವರೂ ಇಲ್ಲ. ನೀನೇ ಸರ್ವೇಶ್ವರ. ನೀನು ಅತ್ಯಂತ ವಿಸ್ಮಯಕಾರಕ\! ಅದ್ಭುತಾಶ್ಚರ್ಯಕಾರಕ\! ಎಲ್ಲ ವಸ್ತುಗಳಿಗೂ ನೀನು ತಕ್ಕವನು. ಎಲ್ಲ ವಸ್ತುಗಳಿಗೂ ನೀನೇ ಪ್ರಾಣಭೂತನು. ನನ್ನನ್ನು ಹಡೆದ ತಾಯಿಯೂ ತಂದೆಯೂ ನೀನೇ. ಅಜ್ಞಾನಿಯಾದ ನನಗೆ ನಿನ್ನನ್ನೂ ನಿನ್ನ ಮಹಿಮೆಯನ್ನೂ ತಿಳಿದುಕೊಳ್ಳಬಲ್ಲ ಅರಿವನ್ನಿತ್ತ ಗುರುವೂ ನೀನೇ. ನಿನ್ನ ಉಪಕಾರಗಳಂತು ಲೆಕ್ಕವಿಲ್ಲದಷ್ಟು\! ಅವುಗಳನ್ನೆಲ್ಲಾ ನಾನರಿಯೆನಲ್ಲ\! ಅರಿತುಕೊಳ್ಳದಾದೆನಲ್ಲ\! 



೩. ಅಱಿಯಾಕ್ಕಾಲತ್ತುಳ್ಳೇ ಅಡಿಮೈಕ್ಕಣನ್ಬುಶೆಯ್ ವಿತ್ತು,

ಅಱಿಯಾಮಾಮಾಯತ್ತಡಿಯೇನೈವೈತ್ತಾಯಾಲ್,

ಅಱಿಯಾಮೈಕ್ಕುಱಳಾಯ್ ನಿಲಮ್ಮಾವಲಿ ಮೂವಡಿಯೆನ್ ಱು,

ಅಱಿಯಾಮೈವಂಜಿತ್ತಾಯ್ ಎನದಾವಿಯುಳ್ ಕಲನ್ದೇ. 



ಅಱಿಯಾ ಕಾಲತ್ತುಳ್ಳೇ = ತಿಳಿವಳಿಕೆಯಿಲ್ಲದ ಕಾಲದಲ್ಲಿಯೇ, ಅಡಿಮೈ ಕಣ್ = ಸೇವೆಯಲ್ಲಿ, ಅನ್ಬು ಶೆಯ್ ವಿತ್ತು = ಆಶೆಯನ್ನುಂಟುಮಾಡಿ, ಅಱಿಯಾ = \(ಅನುಭವ\) ಅಭ್ಯಾಸವಿಲ್ಲದ, ಮಾಮಾಯತ್ತು = ಬಲುದೊಡ್ಡ ಮಾಯೆಯಲ್ಲಿ, ಅಡಿಯೇನೈ = ಪಾದಸೇವಕನನ್ನು, ವೈತ್ತಾಯ್ = ಹಾಕಿದೆ, ಆಲ್ = ಅಯ್ಯೋ, ಅಱಿಯಾಮೈ = ಯಾರೂ ಅರಿತುಕೊಳ್ಳದಹಾಗೆ, ಕುಱಳ್ ಆಯ್ = ವಾಮನವಟುವಾಗಿ, ಮಾಅಲಿ = ಮಹಾಬಲಿಯೇ, ನಿಲಮ್ ಮೂಅಡಿ = ಮೂರು ಹೆಜ್ಜೆಯ ನೆಲವನ್ನು \(ಕೊಡು\), ಎನ್ ಱು = ಎಂದು ಯಾಚಿಸಿ, ಅಱಿಯಾಮೈ = \(ಅವನು\)ಅರಿತುಕೊಳ್ಳದ ಹಾಗೆಯೇ, ವಂಜಿತ್ತಾಯ್ = ವಂಚಿಸಿದೆ, ಎನದು = ನನ್ನ, ಆವಿಯುಳ್ = ಆತ್ಮನಲ್ಲಿ, ಕಲನ್ದೇ = ಕೂಡಿಕೊಂಡಿರುವಹಾಗೆಯೇ. 



ತಿಳಿವಳಿಕೆಯಿಲ್ಲಾ ಕಾಲದಲ್ಲಿಯೇ ಸೇವೆಯಲ್ಲಿ ಆಶೆಯನ್ನು ಹುಟ್ಟಿಸಿ, ಅನುಭವ, ಅಭ್ಯಾಸ, ಇಲ್ಲದ ಬಲುದೊಡ್ಡ ಮಾಯೆಯಲ್ಲಿ ಪಾದಸೇವಕನನ್ನು ಹಾಕಿದೆ, ಅಯ್ಯೋ\! ಯಾರೂ ಅರಿತುಕೊಳ್ಳದ ಹಾಗೆ ವಾಮನವಟುವಾಗಿ “ಮಹಾಬಲಿಯೇ, ಮೂರುಹೆಜ್ಜೆನೆಲ\(ವನ್ನು ಕೊಡು\)” ಎಂದು \(ಯಾಚಿಸಿ\) \(ಅವನೂ ಇತರರೂ\) ಅರಿತುಕೊಳ್ಳದ ಹಾಗೆಯೇ, \(ಅವನನ್ನು\) ವಂಚಿಸಿದೆ, ನನ್ನ ಆತ್ಮನಲ್ಲಿ ಕೂಡಿಕೊಂಡಿರುವ ಹಾಗೆಯೇ. 



“ತಿಳಿವಳಿಕೆ ಇಲ್ಲದ ಕಾಲ” – ಚಿಕ್ಕತನ, ಜ್ಞಾನ ಬಲಿಯದ ಕಾಲ,



“ಬಲು ದೊಡ್ಡ ಮಾಯೆ” – ಭೂಮಿಯ ಮೇಲೆ ಹುಟ್ಟಿ, ಹುಟ್ಟು – ಸಾವುಗಳ ಗೊಂದಲದ, ಸಂಸಾರ ಬಂಧನದ, ತಿಳಲಿಕೆಯೇ ಈ ಮಾಯೆ ಅನುಭವವಾಗಲಿ ಅಭ್ಯಾಸವಾಗಲಿ ಇಲ್ಲದ ಇದರಲ್ಲಿ ಸಿಕ್ಕಿಬಿದ್ದು ತೊಳಲುವುದೇ ಈ ಮಾಯೆ\! 



“ನನ್ನ ಅಂತರಂಗದಲ್ಲಿದ್ದುಕೊಂಡೇ” – ನನ್ನ ಅಂತರಂಗದಲ್ಲಿ, ನನ್ನ ಜೊತೆಯಲ್ಲಿಯೇ ಇದ್ದುಕೊಂಡು, ನನ್ನೊಡನೆ ಅತ್ಯಂತ ಮಧುರವಾಗಿ ಕಲೆತುಕೊಂಡು ಇದ್ದರೂ ಸಹ, ನನ್ನನ್ನು ಹೀಗೆ, ನಾನರಿಯದ ಮಾಯೆಯಲ್ಲಿ ತೊಡಗಿಸುವುದು ನಿನ್ನ \(ಭಗವಂತನ\) ವಂಚನೆಯ ಕೆಅಲ್ಸ. ಇದಕ್ಕೆ ಇನ್ನೊಂದು ನಿದರ್ಶನ ಬಲಿಯ ವೃತ್ತಾಂತ. 



ಆತ್ಮನು ಹೇಳುತ್ತಾನೆ: ಮಾಯನೇ \(ವಂಚಕನೇ\), ನೀನು ನನ್ನ ಅಂತರಂಗದಲ್ಲಿಯೇ ವಾಸಮಾಡುತ್ತೀ. ನನ್ನೊಡನೆ ಆತ್ಮೀಯವಾಗಿ ಕೂಡಿಕೊಂಡಿದ್ದೀ. ನಿನ್ನ ಪಾದಸೇವೆಯಲ್ಲಿ ತೊಡಗಿರಬೇಕೆಂಬ ಆಶೆಯನ್ನು ನನ್ನಲ್ಲಿ ನನ್ನ ಚಿಕ್ಕಂದಿನಿಂದಲೇ ಉಂಟುಮಾಡಿದ್ದೀ. ಅದನ್ನು ಚೆನ್ನಾಗಿ, ತೃಪ್ತಿಕರವಾಗಿ, ಎಡೆಬಿಡದಂತೆ ಮಾಡುವುದಕ್ಕೆ ನನಗೆ ನೀನು ಅವಕಾಶಕೊಟ್ಟೆಯಾ? ಅನುಭವವಾಗಲಿ ಅಭ್ಯಾಸವಾಗಲಿ ಇಲ್ಲದ ಸಂಸಾರಬಂಧನದಲ್ಲಿ ನನ್ನನ್ನು ಕಟ್ಟಿಕೆಡಹಿದೆ. ಅರಿತುಕೊಳ್ಳಲಾಗದ ಈ ಬಲುದೊಡ್ಡ ಮಾಯೆಯಲ್ಲಿ ಸಂಕಟಪಡುವುದನ್ನು ನನಗೆ ಉಂಟುಮಾಡಿದೆಯಲ್ಲ\! ಅಯ್ಯೋ\!



ಬಲು ಹಿಂದಿನ ಕಾಲದಲ್ಲಿ, ಯಾರೂ ಅರಿತುಕೊಳ್ಳದಹಾಗೆ, ಯಾರಿಗೂ ಅನುಮಾನವುಂಟಾಗದ ಹಾಗೆ, ನೀನು ಕುಳ್ಳ ಬ್ರಹ್ಮಚಾರಿಯಾಗಿ ರೂಪವನ್ನು ತಳೆದೆ. ಮಹಾಬಲಿಯ ಯಾಗಶಾಲೆಗೆ ಹೋದೆ. “ಮಹಾಬಲಿಯೇ ನನಗೆ ಮೂರು ಹೆಜ್ಜೆಗಳ ನೆಲ” ಎಂದು ಯಾಚಿಸಿದೆ. ಅದನ್ನು ಪಡೆದ ಕೂಡಲೇ ಯಾರಿಂದಲೂ ಅರಿತುಕೊಳ್ಳಲಾಗದಂಥ ತ್ರಿವಿಕ್ರಮನಾಗಿ ಬೆಳೆದುನಿಂತೆ. ನಿನ್ನ ಒಂದು ಹೆಜ್ಜೆಯಿಂದ ಭೂಮಿಯನ್ನೆಲ್ಲಾ ಆವರಿಸಿ ಬಿಟ್ಟೆ. ಇನ್ನೊಂದು ಹೆಜ್ಜೆಯಿಂದ ಮೇಲಣ ಲೋಕಗಳೆಲ್ಲವನ್ನೂಆವರಿಸಿದೆ. ಮೂರನೆಯ ಹೆಜ್ಜೆಗೆ ಸ್ಥಳವಿಲ್ಲದಂತೆ ಮಾಡಿ, ಮಹಾಬಲಿಯನ್ನು ನಿನ್ನ ತಿಳಿಯಲಾರದ ಮಾಯೆಯಲ್ಲಿ ಸಿಲುಕಿಸಿ, ನನ್ನ ಹಾಗೆಯೇ ಅವನನ್ನೂ ವಂಚಿಸಿದೆಯಲ್ಲ\! 





ನಿನ್ನ ಮಾಯೆಯನ್ನು ಯಾರಿಂದ ಅರಿಯಲುಸಾಧ್ಯ? 



೪. ಎನದಾವಿಯುಳ್ ಕಲನ್ದ ಪೆರುನಲ್ಲುದವಿಕ್ಕೈಮ್ಮಾಱು,

ಎನದಾವಿತನ್ದೊೞಿನ್ದೇನ್ ಇನಿಮೀಳ್ವದೆನ್ಬದುಣ್ಡೇ,

ಎನದಾವಿಯಾವಿಯುಮ್ ನೀ ಪೊೞಿಲೇೞುಮ್ ಉಣ್ಡಎನ್ದಾಯ್,

ಎನದಾವಿಯಾರ್? ಯಾನಾರ್? ತನ್ದನೀಕೊಣ್ಡಾಕ್ಕಿನೈಯೇ.



ಎನದು = ನನ್ನ, ಆವಿ ಉಳ್ ಕಲನ್ದ = ಆತ್ಮದೊಳಗೆ ಸೇರಿಕೊಂಡಿರುವ, ಪೆರು = ದೊಡ್ಡ, ನಲ್ = ಒಳ್ಲೆಯ, ಉದವಿ = ಉಪಕಾರಕ್ಕೆ, ಕೈಮ್ಮಾಱು = ಪ್ರತಿಯಾಗಿ \(ಪ್ರತ್ಯುಪಕಾರವಾಗಿ\), ಎನದು = ನನ್ನ, ಆವಿ = ಆತ್ಮವನ್ನು, ತನ್ದೊೞಿನ್ದೇನ್ = ನಿನಗೆ ಅರ್ಪಣ ಮಾಡಿ ಮುಗಿಸಿದ್ದೇನೆ. ಇನಿ = ಇನ್ನು, ಮೀಳ್ವದು = ಹಿಂದಕ್ಕೆ ಪಡೆಯತಕ್ಕದ್ದು, ಎನ್ ಬದು = ಎನ್ನುವುದು, ಉಣ್ಡೇ = \(ಬೇರೆ ಏನಾದರೂ\) ಇದೆಯೇ? ಎನದು ಆವಿ ಆವಿಯುಮ್ ನೀ = ನನ್ನ ಆತ್ಮನ ಆತ್ಮನು ನೀನೇ, ಪೊೞಿಲ್ = ಏೞುಮ್ = ಏಳು ಲೋಕಗಳನ್ನೂ, ಉಣ್ಡ = ಉಂಡವನಾದ, ಎನ್ದಾಯ್ = ನನ್ನ ಸ್ವಾಮಿಯೇ, ಎನದು ಆವಿಯಾರ್ = ನನ್ನ ಸ್ವಾಮಿಯೇ, ಎನದು ಆವಿಯಾರ್ = ನನ್ನ ಆತ್ಮ ಯಾರು? ಯಾನ್ ಆರ್ = ನಾನು ಯಾರು? ತನ್ದ ನೀ = ಸೃಷ್ಟಿಸಿದ ನೀನು, ಕೊಣ್ಡಕ್ಕಿನೈಯೇ = ಸ್ವೀಕರಿಸಿಕೊಂಡವನೇ ಅಲ್ಲವೇ? 



ನನ್ನ ಆತ್ಮದ ಒಳಗೆ ಸೇರಿಕೊಂಡಿರುವ ಮಹೋಪಕಾರಕ್ಕೆ ಪ್ರತ್ಯುಪಕಾರವಾಗಿ, ನನ್ನ ಆತ್ಮವನ್ನೇ ನಿನಗೆ ಅರ್ಪಣ ಮಾದಿ ಮುಗಿಸುತ್ತೇನೆ. ಇನ್ನು ನನ್ನಿಂದ ಹಿಂದಕ್ಕೆ ಪಡೆದುಕೊಳ್ಳಬೇಕು ಎನ್ನುವುದು ಬೇರೆ ಏನಾದರೂ ಇದೆಯೇ? ನನ್ನ ಆತ್ಮನು ನೀನೇ. ಏಳುಲೋಕಗಳನ್ನುಂಡವನಾದ ನನ್ನ ಸ್ವಾಮಿಯೇ, ನನ್ನ ಆತ್ಮ ಯಾರು? ನಾನು ಯಾರು? ಸೃಷ್ಟಿಸಿದ ನೀನೇ ಸ್ವೀಕರಿಸಿಕೊಂಡವನಲ್ಲವೇ? 



ಈ ಪಾಶುರ ಬಲು ಸುಂದರವಾದದ್ದು. ’ಆತ್ಮಸಮರ್ಪಣ’ವೆಂಬ ವಿಷಯದಿಂದ ಗರ್ಭಿತವಾದದ್ದು. ಭಕ್ತನೆನಿಸಿಕೊಂಡವನ ಮನಸ್ಸನ್ನು ಮಿಡಿಯತಕ್ಕದ್ದು. ಆ ಕೆಲಸವನ್ನು ತಾನೂ ಮಾಡಬೇಕೆಂಬ ಆಶೆಯನ್ನು ಮೂಡಿಸತಕ್ಕದ್ದು. 



ಭಗವಂತನು ಪರಮಕೃಪಾಸಾಗರನಾಗಿ, ಭಕ್ತನ ತೀವ್ರವಾದ ಆಶೆಯನ್ನಿರಿತುಕೊಂಡು, ಅವನ ಅಂತರಂಗದಲ್ಲಿ ಬಂದು ನೆಲಸಿ, ಅವನನ್ನು ಅನುಗ್ರಹಿಸುವುದು ಸ್ವಾಮಿಯ ಬಲುದೊಡ್ಡ ಉಪಕಾರ. ಭಕ್ತನು ಈ ಮಹೋಪಕಾರಕ್ಕೆ ಪ್ರತಿಯಾಗಿ, ಕೃತಜ್ಞಾತಾರೂಪವಾಗಿ, ಏನು ಮಾಡಬೇಕು? ಏನು ಮಾಡಲು ಸಾಧ್ಯ? 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನನ್ನ ಆತ್ಮನಲ್ಲಿ ನೀನೇ ಬಂದು ನೆಲಸಿರುವೆ. ನಿನ್ನ ಈ ಉಪಕಾರ ಬಲು ದೊಡ್ಡದು. ಇದಕ್ಕೆ ನನ್ನ ಕೃತಙ್ಞತೆಗಾಗಿ, ನಾನೇನನ್ನು ಕೊಡಬಲ್ಲೆ? ನನ್ನದು ಎಂದುಕೊಂಡಿರುವ ನನ್ನ ಆತ್ಮವನ್ನೇ ನಿನಗೆ ಸಮರ್ಪಿಸಿ, ನಾನು ಕೃತಾರ್ಥನಾದೆನೆಂದು ಭಾವಿಸುತ್ತೇನೆ. ’ನನ್ನದು’ ಎಂಬುದು ಇದೊಂದೇ ನನ್ನಲ್ಲಿದ್ದದ್ದು. ಅದನ್ನೂ ನಿನಗೆ ಸಮರ್ಪಿಸಿದ ಬಳಿಕ ನನ್ನದಾಗಿ ನಿನಗೆ ಕೊಡತಕ್ಕದ್ದಾದದ್ದು ಬೇರೆ ಏನೂ ಉಳಿದಿಲ್ಲ. ನನ್ನ ಆತ್ಮಕ್ಕೇ ಆತ್ಮನಾಗಿರುವವನು ನೀನು. ಇದುವರೆಗೆ ’ನಾನು’ ’ನನ್ನ ಆತ್ಮ’ ಎಂದು, ಅದು ನನ್ನದೇ ಆಗಿರುವ ಹಾಗೆ, ಅವಿವೇಕದಿಂದ, ಮಾತನಾಡಿದೆ. ಏಳು ಲೋಕಗಳನ್ನೂ ಉಂಡು. ಎಲ್ಲವನ್ನೂ ನಿನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಸಂರಕ್ಷಿಸಿದವನು ನೀನು. ನನ್ನನ್ನೂನನ್ನ ಆತ್ಮವನ್ನೂ ಸೃಷ್ಟಿಸಿದವನು ನೀನು. ನೀನೇ ಸೃಷ್ಟಿಸಿದ, ನಿನ್ನ ವಸ್ತುಗಳನ್ನೇ ನೀನು ಆಶೆಯಿಂದ ಸ್ವೀಕರಿಸಿದ್ದೀ. ನಾನು, ನನ್ನದು ಎಂಬವು ಇನ್ನೆಲ್ಲಿವೆ? ಎಲ್ಲವೂ ನಿನ್ನ ಸೃಷ್ಟಿಯೇ\! ಎಲ್ಲವೂ ನಿನ್ನವೇ\! ನಿನ್ನ ವಸ್ತುವಾದ ’ಆತ್ಮ’ವನ್ನು ನಿನಗೆ ಸಮರ್ಪಿಸುವುದಕ್ಕೆ ನನಗೇನು ಅಧಿಕಾರ? ನನಗೆ ಯಾವ ಬಗೆಯ ಅರ್ಹತೆಯೂ ಇಲ್ಲ. ಆದ್ದರಿಂದ ನಿನ್ನ ವಸ್ತುವೇ ಆದ ’ನನ್ನನ್ನೂ’, ’ನನ್ನ ಆತ್ಮವನ್ನೂ’ ಉದ್ಧರಿಸತಕ್ಕವನು ನೀನೇ.



’ನಾನು, ನನ್ನದು’ ಎಂಬ ಅಜ್ಞಾನ ಮನದಲ್ಲಿ ತುಂಬಿರುವವರೆಗೆ, ಮನುಷ್ಯನು ಭಗವಂಅನಿಂದ ದೂರವಾದಂತೆಯೇ. ’ನಾನು, ನನ್ನದು ಎಂಬುದು ಇಲ್ಲವೇ ಇಲ್ಲ: ಎಲ್ಲವೂ ನೀನೇ, ನಿನ್ನದೇ” ಎಂಬ ವಿವೇಕವುಂಟಾದರೆ, ಭಗವಂತನು ಬಂದು ನೆಲಸಲು ಅವನು ಅರ್ಹನಾಗುತ್ತಾನೆ. ಇದೇ ’ಆತ್ಮಸಮರ್ಪಣ’ ಅಥವಾ ’ಭರನ್ಯಾಸ’ದ ಗುಟ್ಟು. 



೫. ಇನಿಯಾರ್ ಞಾನಙ್ಗಳಾಲ್ ಎಡುಕ್ಕಲೆೞಾದ ವೆನ್ದಾಯ್,

ಕನಿವಾರ್ ವೀಟ್ಟಿನ್ಬಮೇ\! ಎನ್ ಕಡಲ್ ಪಡಾವಮುದೇ\! 

ತನಿಯೇನ್ ವಾೞ್ ಮುದಲೇ\! ಪೊೞಿಲೇೞುಮೇನಮೊನ್ ಱಾಯ್,

ನುಯಿಯಾರ್ ಕೋಟ್ಟಿಲ್ ವೈತ್ತಾಯ್\! ಉನಪಾದಮ್ ಶೇರ್ ನ್ದೇನೇ. 



ಇನಿ = ಇನ್ನು, ಯಾರ್ = ಯಾರಿಂದಲೂ, ಞಾನಙ್ಗಳಾಲ್ = ಬಗೆಬಗೆಯ ಜ್ಞಾನವಿಶೇಷದಿಂದಲೂ, ಎಡುಕ್ಕಲ್ = ಅರಿವಿಗೆ, ಎೞಾದ = ಅಸಾಧ್ಯನಾದ \(ಎಟುಕದ\), ಎನ್ದಾಯ್ = ನನ್ನ ಸ್ವಾಮಿಯೇ, ಕನಿ = \(ಮಾಗಿದ\) ಫಲದಂತೆ, ವಾರ್ = ಪೂರ್ಣವಾದ, ವೀಡು = ಬಿಡುಗಡೆಯೆಂಬ, ಇನ್ ಬಮೇ = ಆನಂದಸ್ವರೂಪನೇ, ಎನ್ = ನನ್ನ, ಕಡಲ್ = ಕಡಲಿನಲ್ಲಿ ಉದ್ಭವಿಸದಂಥ, ಅಮುದೇ = ಅಮೃತವೇ, ತನಿಯೇನ್ = ಅಸಹಾಯಕನಾದ ನನ್ನ, ವಾೞ್ = ಬಾಳ್ವೆಗೆ, ಮುದಲೇ = ಕಾರಣನೇ, ಪೊೞಿಲ್ ಏೞುಮ್ = ಏಳು ಲೋಕಗಳನ್ನೂ, ಏನಮ್ ಒನ್ ಱು ಆಯ್ = ಸಾಟಿಯಿಲ್ಲದ ವರಾಹನಾಗಿ, ನುನಿ ಆರ್ = ಮೊನೆಯಿಂದ ಕೂಡಿರುವ, ಕೋಟ್ಟಿಲ್ = ಕೋರೆಹಲ್ಲಿನಿಂದ, ವೈತ್ತಾಯ್ = ಉದ್ಧರಿಸಿ ಇಟ್ಟವನೇ, ಉನ್ = ನಿನ್ನ, ಪಾದಮ್ = ತಿರುವಡಿಗಳನ್ನು, ಶೇರ್ ನ್ದೇನೇ = ಸೇರಿದ್ದೇನೆ \(ಆಶ್ರಯಿಸಿದ್ದೇನೆ\). 



ಇನ್ನು ಯಾರಿಂದಲೂ, ಯಾವ ಬಗೆಯಜ್ಞಾನವಿಶೇಷದಿಂದಲೂ ತಿಳಿಯಲಸಾಧ್ಯನಾದ ನನ್ನ ಸ್ವಾಮಿಯೇ, ಮಾಗಿದ ಫಲದಂತೆ ಬಿಡುಗಡೆಯೆಂಬ ಪೂರ್ಣವಾದ ಆನಂದಸ್ವರೂಪನೇ, ಕಡಲಲ್ಲಿ ಉದ್ಭವಿಸಿದಂಥ ನನ್ನ ಅಮೃತವೇ. ಅಸಹಾಯಕನಾದ \(ಅಕಿಂಚನನಾದ\) ನನ್ನ ಬಾಳ್ವೆಗೆ ಕಾರಣನೇ, ಏಳುಲೋಕಗಳನ್ನೂ ಸಾಟಿಯಿಲ್ಲದ ವರಾಹನಾಗಿ ಮೊನಚಾದ ಕೋರೆಹಲ್ಲುಗಳಿಂದ ಉದ್ಧರಿಸಿ ಸ್ಥಾಪಿಸಿದವನೇ, ನಿನ್ನ ತಿರುವಡಿಗಳನ್ನು ಸೇರಿದ್ದೇನೆ \(ಆಶ್ರಯಿಸಿದ್ದೇನೆ\). 



ಹಿಂದಿನ ಪಾಶುರದಲ್ಲಿ ಆಳ್ವಾರರು ತಮ್ಮ ಸರ್ವಸ್ವವನ್ನೂ ಭಗವಂತನಲ್ಲಿ ಸಮರ್ಪಿಸಿದರು. ಈಗ ಅವರಿಗೆ ಭಗವಂತನ ತಿರುವಡಿಗಳೇ ಎಲ್ಲ ವಿಧದಲ್ಲೂ ಆಶ್ರಯ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನೀನು ಎಂಥ ಜ್ಞಾನಿಗೂ ಸುಲಭಸಾಧ್ಯನಲ್ಲ. ಎಂಥ ಜ್ಞಾನವಿಶೇಷಕ್ಕೂ ನೀನು ಎಟುಕದವನು, ಅತ್ಯಂತ ಮಧುರವಾದ ಪೂರ್ಣಾನಂದಸ್ವರೂಪನೇ ನೀನು. ಕಡಲಲ್ಲಿ ಹುಟ್ಟದಿರುವ ದಿವ್ಯಾಮೃತವೇ ನೀನು. ಹಿಂದೆ ಮಹಾವರಾಹನಾಗಿ ಅವತರಿಸಿ, ಏಳುಲೋಕಗಳನ್ನೂ ಅದರದ ಸ್ಥಾನದಲ್ಲಿ ಸ್ಥಾಪಿಸಿದೆ. ಎಲ್ಲ ಬಗೆಯಲ್ಲೂ ಅಸಹಾಯಕನಾದ, ಅಕಿಂಚನನಾದ ನನ್ನ ಬಾಳ್ವೆಗೆ ಕಾರಣನಾಗಿರುವ ನಿನ್ನ ತಿರುವಡಿಗಳನ್ನು ನಾನು ಆಶ್ರಯಿಸಿದ್ದೇನೆ. ನನ್ನನ್ನುದ್ಧರಿಸುವ ಭಾರ ನಿನ್ನದೇ. 



“ಕನಿವಾರ್ ವೀಟ್ಟಿನ್ಬಮೇ” – ಕಳಿತುಮಾಗಿದ ಹಣ್ಣು ರಸದಿಂದ ತುಂಬಿಕೊಂಡು, ಮಧುರವಾಗಿ, ರುಚಿಕರವಾಗಿ, ಆಸ್ವಾದಿಸಲು ಮತ್ತು ಆನಂದಿಸಲು ಅನುಕೂಲವಾಗಿರುತ್ತದೆ. ಹಾಗೆಯೇ, ಬಿಡುಗಡೆ ಅಥವಾ ಮೋಕ್ಷ ಎಂಬುದು ಆನಂದವೆಂಬ ಪೂರ್ಣಫಲದಿಂದ ತುಂಬಿ ಸಿದ್ಧವಾಗಿರುತ್ತದೆ. ಅದನ್ನು ಅನುಭವಿಸುತ್ತಾ, ಆನಂದಿಸುತ್ತಾ, ಶಾಶ್ವತವಾದ ಬಾಳ್ವೆಯನ್ನು ನಡೆಸಲು ಅನುಕೂಲವಾಗಿರುತ್ತದೆ. 



“ಎನ್ ಕಡಲ್ ಪಡಾವಮುದೇ” – ಪಾಲ್ಗಡಲನ್ನು ಕಡೆದದ್ದರ ಫಲವಾಗಿ ಅಮೃತ ಉದ್ಭವಿಸಿತು. ಅದನ್ನು ಕುಡಿದ ದೇವತೆಗಳು ಅಮರರಾದರು. ಭಗವಂತನು ಯಾವ ಕಡಲಿನ ಮಥನದಿಂದಲೂ ಉಂಟಾದವನಲ್ಲ. ಆದರೂ, ಅವನನ್ನಾಶ್ರಯಿಸಿ, ಎಡೆಬಿಡದೆ, ಅವನ ನಾಮವನ್ನು ಅನುಸಂಧಾನ ಮಾಡುವುದರಿಂದ, ಭಕ್ತನಿಗೆ ತಪ್ಪದೆ ಅಮ್ರತ್ವವುಂಟಾಗುವುದು. ಆದ್ದರಿಂದ ಭಗವಂತನು “ಕಡಲಲ್ಲಿ ಹುಟ್ಟದಂಥ ಅಮೃತ”. 



“ತನಿಯೇನ್ ವಾೞ್ ಮುದಲೇ” ’ತನಿ’ ಎಂದರೆ, ’ಒಂಟಿಗ, ಅಸಹಾಯಕ, ನಿರಾಶ್ರಿತ, ಅಕಿಂಚನ, “ಯಾರ ಆಶ್ರಯವೂ ಇಲ್ಲದಂಥ, ಒಂಟಿಗನೂ, ಬಡವನೂ ಆಗಿರುವ ನನ್ನ ಬಾಳ್ವೆಗೆ ಕಾರಣನು ಭಗವಂತನಾದ ನೀನೇ” ಎಂದರ್ಥವಾಗುತ್ತದೆ. 



“ಏನಮೊನ್ ಱಾಯ್” – ಹಿಂದೆ, ಭೂದೇವಿಯನ್ನು ಹಿರಣ್ಯಾಕ್ಷನು ಕದ್ದೊಯ್ದು ಕಡಲಲ್ಲಿ ಬಚ್ಚಿಟ್ಟು ಕೊಂಡಾಗ, ಭಗವಂತನು ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ನುಗ್ಗಿ, ಹಿರಣ್ಯಾಕ್ಷನನ್ನು ಕೊಂದು, ಭೂದೇವಿಯನ್ನುದ್ಧರಿಸಿದನು. ಇಲ್ಲಿ ಈ ವಿಷಯವನ್ನು ಸ್ವಲ್ಪ ಉತ್ಪ್ರೇಕ್ಷಿಸಲಾಗಿದೆ. “ಏಳು ಲೋಕಗಳನ್ನೇ ಮಹಾವರಾಹನಾಗಿ ಉದ್ಧರಿಸಿದೆ” ಎಂದು ಹೇಳುವಾಗ ಭಗವಂತನ ಅದ್ವಿತೀಯ ಸಾಮರ್ಥ್ಯವನ್ನು ಸ್ತುತಿಸುವುದೇ ಆಗಿದೆ. 



೬. ಶೇರ್ ನ್ದಾರ್ ತೀವಿನೈಕಟ್ಕು ಅರುನಂಜೈತ್ತಿಣ್ ಮದಿಯ,

ತೀರ್ ನ್ದಾರ್ ತಮ್ಮನತ್ತು ಪ್ಪಿರಿಯಾಅವರುಯಿರೈ,

ಶೋರ್ ನ್ದೇ ಓಹಲ್ ಕೊಡಾಚ್ಚುಡರೈ ಅರಕ್ಕಿಯೈಮೂ

ಕ್ಕೀರ್ ನ್ದಾಯೈ, ಅಡಿಯೇನಡೈನ್ದೇನ್ ಮುದಲ್ ಮುನ್ನಮೇ. 



ಶೇರ್ ನ್ದಾರ್ = ಆಶ್ರಯಿಸಿದವರ, ತೀವಿನೈಕಟ್ಕು = ಘೋರಪಾಪಗಳಿಗೆ, ಅರು = ಕ್ರೂರವಾದ \(ತೀಕ್ಷ್ಣವಾದ\) ನಂಜೈ = ವಿಷವಾಗಿರುವವನನ್ನು, ತಿಣ್ ಮದಿಯೈ = ನಿಶ್ಚಿತವಾದ \(ವಾಸ್ತವವಾದ\) ಬುದ್ಧಿ \(ಜ್ಞಾನ\) ಪ್ರದನನ್ನು, ತೀರ್ ನ್ದಾರ್ ತಮ್ = ಪಕ್ವಗೊಂಡವರ, ಮನತ್ತು = ಮನಸ್ಸಿನಿಂದ, ಪಿರ್ಯಾದು = ಅಗಲದೆ, ಅವರ್ = ಅವರ, ಉಯಿರೈ = ಆತ್ಮಸ್ವರೂಪನನ್ನು, ಶೋರ್ ನ್ದೇ = ಸೊರಗಿಬೇಸತ್ತು, ಪೋಹಲ್ ಕೊಡಾ = ಅಗಲಿ ಹೋಗಲು ಅವಕಾಶಕೊಡದಂಥ, ಶುಡರೈ = ಜ್ಯೋತಿಸ್ವರೂಪನನ್ನು, ಅರಕ್ಕಿಯೈ = ರಾಕ್ಷಸಿಯ, ಮೂಕ್ಕೂ = ಮೂಗನ್ನು, ಈರ್ ನ್ದಾಯೈ = ಕತ್ತರಿಸಿದವನನ್ನು, ಅಡಿಯೇನ್ = ಪಾದಸೇವಕನಾದ ನಾನು, ಅಡೈನ್ದೇನ್ = ಸೇರಿದೆನು, ಮುದಲ್ ಮುನ್ನಮೇ = ಮೊಟ್ಟಮೊದಲಲ್ಲಿಯೇ. 



ಆಶ್ರಿತರ ಘೋರಪಾಪಗಳಿಗೆ ಕ್ರೂರವಾದ ವಿಷವಾಗಿರುವವನನ್ನು, ನಿಶ್ಚಿತವಾದ ಬುದ್ಧಿ \(ವಾಸ್ತವವಾದ ಜ್ಞಾನ\) ಪ್ರದನನ್ನು, ಪಕ್ವಗೊಂಡವರ ಮನಸ್ಸಿನಿಂದ ಅಗಲಿಹೋಗದೆ, ಅವರ ಆತ್ಮವಾಗಿಯೇ ಇರುವವನನ್ನು, ಸೊರಗಿ ಬೇಸತ್ತು ದೂರಸರಿಯಲು \(ಅಗಲಿಹೋಗಲು\) ಅವಕಾಶಕೊಡದಂಥ ಜ್ಯೋತಿಸ್ವರೂಪನನ್ನು, ರಾಕ್ಷಸಿಯ ಮೂಗನ್ನು ಕುಯ್ದುವನನ್ನು ಪಾದಸೇವಕನಾದ ನಾನು ಮೊಟ್ಟಮೊದಲಲ್ಲಿಯೇ ಸೇರಿದೆನು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ತನ್ನನ್ನು ಆಶ್ರಯಿಸಿದ ಭಕ್ತರ ಕಡುಕ್ರೂರ ಪಾತಕಗಳನ್ನೆಲ್ಲಾ ತೊಡೆದುಹಾಕುತ್ತಾನೆ. ಆತ್ಮೋದ್ಧಾರಕ್ಕೆ ಬೇಕಾದ ನಿಶ್ಚಿತವಾದ ಬುದ್ಧಿಯನ್ನೂ ವಾಸ್ತವವಾದ ಜ್ಞಾನವನ್ನೂ ದಯೆನೀಡುತ್ತಾನೆ. ಭಕ್ತಿಮಾರ್ಗದಲ್ಲಿ ಪಕ್ವಗೊಂಡಿರುವವರ ಮನಸ್ಸಿನಿಂದ ಅಗಲಿಹೋಗುವುದಿಲ್ಲ. ಅವರ ಅಂತರಂಗದಲ್ಲಿಯೇ, ಅವರ ಅಂತರಾತ್ಮನಾಗಿ, ನೆಲಸಿರುತ್ತಾನೆ. ಭಕ್ತನು ತನಗೆ ಒದಗಿ ಬರುವ ಕಷ್ಟಗಳಿಂದಲೂ ಸಂಕಟಗಳಿಂದಲೂ ಬೇಸರಗೊಂಡು ಭಗವಂತನನ್ನು ಮರೆತು ಅವನಿಂದ ದೂರವಾಗಬೇಕೆನ್ನುವ ಸಂದರ್ಭದಲ್ಲಿಯೂ ಸಹ, ಅದಕ್ಕೆ ಅವಕಾಶಕೊಡದಂತೆ, ತನ್ನಿಂದ ಅವನು ಬೇರ್ಪಟ್ಟು ಹೋಗದಂತೆ ನೋಡಿಕೊಂಡು, ಕೃಪಾಪೂರ್ಣನಾಗಿ, ಮಾರ್ಗದರ್ಶಕನಾಗಿ, ಅವನನ್ನು ಉದ್ಧರಿಸುತ್ತಾನೆ. ಸನ್ಮಾರ್ಗದಲ್ಲಿ ನಡೆಯುವ ಭಕ್ತರಿಗೆ ತೊಂದರೆ ಕೊಡಲುಬಂದ ಕೆಟ್ಟ ಜನರನ್ನು ನಿಷ್ಕರುಣಿಯಾಗಿ, ತಕ್ಕ ರೀತಿಯಲ್ಲಿ ಶಿಕ್ಷಿಸುತ್ತಾನೆ. ಈ ಎಲ್ಲ ಆದರ್ಶಗುಣಗಳಿಂದ ಶೋಭಿಸುವ ಸರ್ವೇಶ್ವರನನ್ನು ನಾನು ಮೊಟ್ಟಮೊದಲಲ್ಲಿಯೇ ಆಶ್ರಯಿಸಿದೆ. ಅವನು ನನ್ನ ಕೈಬಿಡದಂತೆ ನನ್ನನ್ನು ಉದ್ಧರಿಸುತ್ತಾನೆಂಬ ದೃಢವಿಶ್ವಾಸ ನನಗಿದೆ. 



೭. ಮುನ್ನಲ್ ಯಾೞ್ ಪಯಿಲ್ ನೂಲ್ ನರಮ್ಬಿನ್ ಮುದಿರ್ ಶುವೈಯೇ\!

ಪನ್ನಲಾರ್ ಪಯಿಲುಮ್ ಪಾನೇ\! ಪವಿತ್ತಿರನೇ,

ಕನ್ನಲೇ\! ಅಮುದೇ\! ಕಾರ್ ಮುಹಿಲೇ\! ಎನ್ ಕಣ್ಣಾ\!

ನಿನ್ನ ಲಾಲಿಲೇನ್ ಕಾಣ್ ಎನ್ನೈ ನೀ ಕುಱಿಕ್ಕೊಳ್ಳೇ. 



ಮುನ್ = ಮೊದಲಿನಿಂದಲೂ \(ಅನಾದಿಕಾಲದಿಂದಲೂ\), ನಲ್ = ಶ್ರೇಷ್ಠವಾದ \(ಉತ್ತಮವಾಡ\), ಯಾೞ್ = ವೀಣೆಯ, ಪಯಲ್ = ಸಹಕಾರ, ಬಂದ, ನೂಲ್ = ಶಾಸ್ತ್ರದ \(ಆಲೋಚನೆ\), ನರಮ್ಬಿನ್ = ನರಗಳ \(ತಂತಿಗಳ\), ಮುದಿರ್ = ಬಲಿತ \(ಪಕ್ವವಾದ, ದೃಢವಾದ\), ಶುವೈಯೇ = ರುಚಿಯೇ, ಪಲ್ = ಅನೇಕ, ನಲಾರ್ = ಒಳ್ಳೆಯವರು \(ಸದ್ಗುಣಿಗಳು\), ಪಯಿಲುಮ್ = ಅನುಭವಿಸುವ, ಪರನೇ = ಪರಮಪುರುಷನೇ \(ಪರಮಪದದನಿಯಾಮಕನೇ\), ವವಿತ್ತಿರನೇ = ಪವಿತ್ರನೇ \(ಪರಿಶುದ್ಧನೇ\), ಕನ್ನಲೇ = ಕಬ್ಬಿನ ಹಾಲೇ, ಅಮುದೇ = ಅಮೃತವೇ, ಕಾರ್ ಮುಹಿಲೇ = ಕಾರ್ಮುಗಿಲೇ, ಎನ್ ಕಣ್ಣಾ = ನನ್ನ ಕೃಷ್ಣನೇ \(ನನ್ನನ್ನಾಕರ್ಶಿಸುವವನೇ\), ನಿನ್ = ನಿನ್ನನ್ನಲ್ಲದೆ, ಇಲೇನ್ ಕಾಣ್ = \(ಬೇರೆ ಯಾರನ್ನೂ\) ಪಡೆದಿಲ್ಲ ಕಂಡೆಯಾ, ಎನ್ನೈ = ನನ್ನನ್ನು, ನೀ = ನೀನು, ಕುಱಿಕ್ಕೊಳ್ಳೇ = ಗುರುತಿಡು \(ಕೃಪೆದೋರು\). 



ಅನಾದಿಕಾಲದಿಂದಲೂ ಶ್ರೇಷ್ಠವಾದ ವೀಣೆಯ ಸಹಕಾರದಿಂದ ಬಂದ ಶಾಸ್ತ್ರದ ಮತ್ತು ತಂತಿಗಳ \(ನರಗಳ\) ಪರಿಪಕ್ವವಾದ ರುಚಿಯೇ \(ಮಾಧುರ್ಯವೇ\), ಅನೇಕ ಸದ್ಗುಣಿಗಳು ಅನುಭವಿಸುವ ಪರಮಪದ ನಿರ್ವಾಹಕನೇ, ಪವಿತ್ರನೇ \(ಪರಿಶುದ್ಧನೇ\), ಕಬ್ಬಿನ ಹಾಲೇ, ಅಮೃತವೇ, ಕಾರ್ಮುಗಿಲೇ, ನನ್ನನ್ನಾಕರ್ಷಿಸುವವನೇ, ನಿನ್ನನ್ನಲ್ಲದೆ ಬೇರೆ ಯಾರನ್ನೂ ಪಡೆದಿಲ್ಲ ಕಂಡೆಯಾ\! ನನ್ನನ್ನು ನೀನು ಗುರುತಿಟ್ಟುಕೋ \(ಕೃಪೆದೋರು\).



ಅನಾದಿಕಾಲದಲ್ಲಿ ವೀಣೆಯತಂತಿಗಳ ಮಿಡಿತದಿಂದ ಬಂದದ್ದು ಓಂಕಾರ. ವೀಣಾನಾದದ ಸಹಕಾರದಿಂದ ಆಕರ್ಷಕವಾಗಿ ಹೃದಯಂಗಮವಾಗಿ ಹೊಮ್ಮಿದ್ದು ವೇದಗಳು. ಇವೆರಡರ ಅತ್ಯುತ್ತಮವಾದ ಸಂಮಿಶ್ರದಿಂದ ಆಹ್ಲಾದಕರವಾಗಿರುವುದು ಭಗವದ್ವಿಷಯ. ಭಗವಂತನನ್ನು ನಾದಸ್ವರೂಪ, ಓಂಕಾರಸ್ವರೂಪ ಎನ್ನುವುದಿಲ್ಲವೇ? 



ಭಗವಂತನನ್ನು ಆಶ್ರಯಿಸಿ, ಎಡೆಬಿಡದೆ ಅವನ ಗುಣಾತಿಶಯಗಳನ್ನನುಭವಿಸಿ, ಅವನ ಕೃಪೆಗೆ ಪಾತ್ರರಾಗಿ, ಕಡೆಗೆ ಪರಮಪದವಾಸಿಗಳಾಗಿ, ಭಗವಂತನ ನಿತ್ಯಕೈಂಕರ್ಯದಲ್ಲಿ ತೊಡಗಿರುವ “ನಲ್ಲಾರ್” \(ಸಜ್ಜನರು\) ಎಷ್ಟೋಮಂದಿ. ಅವರ ನಿರ್ವಾಹಕನಾಗಿ ಭಗವಂತ. 



ಕಬ್ಬಿನಹಾಲು ಎಷ್ಟು ಮಧುರವೋ ಅದಕ್ಕಿಂತಲೂ ಹೆಚ್ಚು ಮಧುರ ಭಗವದ್ಗುಣಾನುಭವ. 



ಅಮೃತಪಾನದಿಂದ ಬರುವ ಅಮರತ್ವವನ್ನು ಭಗವನ್ನಾಮಸ್ಮರಣೆಯಿಂದಲೇ ಲಭಿಸುತ್ತದೆ. ಆದ್ದರಿಂದ ಭಗವಂತನೂ ಅಮೃತವೇ. 



ಕಾರ್ಮುಗಿಲು ಕಣ್ಣಿಗೆ ಆಕರ್ಷಕವಾಗಿ, ಮನದಲ್ಲಿ ಉತ್ಸಾಹ ತುಂಬುವುದಾಗಿ, ಔದಾರ್ಯಪೂರ್ಣವಾಗಿ ಸಮೃದ್ಧಿಯಾಗಿ ಮಳೆಯನ್ನು ಸುರಿಸತಕ್ಕದ್ದು. ಹಾಗೆಯೇ ಭಗವಂತನೂ. 



ಶ್ರೀಕೃಷ್ಣನಾಗಿ ಅವತರಿಸಿ ಭಗವಂತನು ಸ್ತ್ರೀಪುರುಷರೆನ್ನದೆ, ಆ ಬಾಲವೃದ್ಧರಾದ ಎಲ್ಲರನ್ನೂ ಆಕರ್ಷಿಸಿ, ಅವರನ್ನುದ್ಧರಿಸಿದವನು. 



ಆಳ್ವಾರರು ಹೇಳುತ್ತಾರೆ: ವೀಣೆಯ ಮಿಡಿತದ ಮಾಧುರ್ಯದೊಂದಿಗೆ ವೇದಗಾನದ ಇಂಪಿನೊಂದಿಗೆ ಕೂಡಿಕೊಂಡಿರುವ ನಾದಸ್ವರೂಪನೇ \(ಓಂಕಾರಸ್ವರೂಪನೇ\), ಪರಮಪದವಾಸಿಗಳಾದ ’ನಲ್ಲಾರ್’ರ ನಿರ್ವಾಹಕನೇ, ಪವಿತ್ರನೇ, ಪರಮಪುರುಷನೇ, ಅತ್ಯಂತ ರುಚಿಕರನಾದವನೇ, ಅಮರತ್ವವನ್ನು ನೀಡುವವನೇ, ಪರಮ ಉದಾರಿಯೇ, ಆಕರ್ಷಕನಾದ ಕೃಷ್ಣನೇ, ನಾನು ನಿನ್ನನ್ನು ಬಿಟ್ಟು ಬೇರೆ ಯಾರ ಆಶ್ರಯವನ್ನೂಪಡೆದಿಲ್ಲವೆಂಬುದು ನಿನಗೇ ಗೊತ್ತಿದೆ. ಆದ್ದರಿಂದ, ನನ್ನನ್ನು ನೀನು ನಿನ್ನವನೆಂದು ಗುರುತಿಸಿ, ಕೃಪೆದೋರು. 



೮. ಕುಱಿಕ್ಕೊಳ್ ಞಾನಙ್ಗಳಾಲ್ ಎನೈಯೂೞಿ ಶೆಯ್ ತವಮುಮ್,

ಕಿಱಿಕ್ಕೊಣ್ಡಿಪ್ಪಿಱಪ್ಪೇ ಶಿಲನಾಳಿಲೆಯ್ದಿನನ್ ಯಾನ್,

ಉಱಿಕ್ಕೊಣ್ಡ ವೆಣ್ಣೆಯ್ಪಾಲ್ ಒಳಿತ್ತುಣ್ಣುಮಮ್ಮಾನ್ ಪಿನ್,

ನೆಱಿಕ್ಕೊಣ್ಡ ನೆಂಜನಾಯ್ ಪ್ಪಿಱವಿತ್ತುಯರ್ ಕಡಿನ್ದೇ. 



ಕುಱಿಕ್ಕೊಳ್ = ಚೆನ್ನಾಗಿ ಗಮನಿಸಿ ಗ್ರಹಿಸತಕ್ಕ, ಞಾನಙ್ಗಳಾಲ್ = ವಿವಿಧಜ್ಞಾನಗಳಿಂದ, ಎನೈಲೂೞಿ = ಎಷ್ಟೋ ಯುಗಗಲು, ಶೆಯ್ = ಮಾಡಬೇಕಾದ, ತವಮುಮ್ = ತಪಸ್ಸನ್ನೂ\(ಸಾಧನೆಯನ್ನೂ\), ಕಿಱಿಕ್ಕೊಣ್ಡು = ಉಪಾಯದ ಮೂಲಕ, ಇ-ಪಿಱಪ್ಪೇ = ಈ ಜನ್ಮದಲ್ಲಿಯೇ, ಶಿಲನಾಳಿಲ್ = ಸ್ವಲ್ಪಕಾಲದಲ್ಲೇ, ಎಯ್ದಿನನ್ ಯಾನ್ = ನಾನು ಪಡೆದೆ, ಉಱಿಕ್ಕೊಣ್ಡ = ನೆಲವುಗಳಲ್ಲಿ ಶೇಖರಿಸಿದ್ದ, ವೆಣ್ಣೆಯ್ ಪಾಲ್ = ಬೆಣ್ಣೆಯನ್ನೂ ಹಾಲನ್ನೂ, ಒಳಿತ್ತು = ಮರೆಯಲ್ಲಿ \(ಬಚ್ಚಿಟ್ಟುಕೊಂಡು\), ಉಣ್ಡ = ಉಂಡಂಥ, ಅಮ್ಮಾನ್ ಪಿನ್ = ಸ್ವಾಮಿಯ ಹಿಂದೆ, ನೆಱಿಕ್ಕೊಣ್ಡ = ಅವನ ನ್ಯಾಯಮಾರ್ಗವನ್ನು \(ಸನ್ಮಾರ್ಗದಲ್ಲಿ ನಡೆಯುವ\) ಹಿಡಿಯುವ, ನೆಂಜನ್ ಆಯ್ = ಮನಸ್ಸಿನವನಾಗಿ \(ಬುದ್ಧಿಯುಳ್ಳವನಾಗಿ\), ಪಿಱವಿ ತುಯರ್ = ಹುಟ್ಟಿನ ಸಂಕಟವನ್ನು, ಕಡಿನ್ದೇ = ನೀಗಿಯೇ. 



ಚೆನ್ನಾಗಿ ಗಮನಿಸಿ ಗ್ರಹಿಸತಕ್ಕ ವಿವಿಧ ಜ್ಞಾನಗಳಿಂದ ಎಷ್ಟೋ ಯುಗಗಳು ಮಾಡಬೇಕಾದ ತಪಸ್ಸನ್ನೂ \(ಸಾಧನೆಯನ್ನೂ\) ಉಪಾಯದ ಮೂಲಕ ಈ ಜನ್ಮದಲ್ಲಿಯೇ, ಸ್ವಲ್ಪ ಕಾಲದಲ್ಲಿಯೇ ನಾನು ಪಡೆದುಕೊಂಡೆ. ನೆಲುವುಗಳಲ್ಲಿ ಶೇಖರಿಸಿದ್ದ ಬೆಣ್ಣೆಯನ್ನೂ ಹಾಲನ್ನೂ ಮರೆಯಲ್ಲಿ ಉಂಡಂಥ ಸ್ವಾಮಿಯ ಹಿಂದೆ, ಅವನ ನ್ಯಾಯ ಮಾರ್ಗವನ್ನು ಹಿಡಿಯುವ ಮನಸ್ಸಿನವನಾಗಿ \(ಬುದ್ಧಿಯುಳ್ಳವನಾಗಿ\), ಹುಟ್ಟಿನ ಸಂಕಟವನ್ನೇ ನೀಗಿದೆ. 



ಈ ಪಾಶುರದಲ್ಲಿ ಜ್ಞಾನಮಾರ್ಗದಿಂದ ಭಗವಂತನನ್ನು ಪಡೆಯುವುದು ಸುಲಭವೋ ಭಕ್ತಿ=-ಪ್ರಪತ್ತಿಗಳಿಂದ ಅದು ಸುಲಭವೋ ಎಂಬುದನ್ನು ವಿವರಿಸಲಾಗಿದೆ. ಜ್ಞಾನಮಾರ್ಗ ಕಠಿಣ. ಬಹುಕಾಲ ಪಠನ, ಮನನ, ಅನುಷ್ಠಾನ ಮುಂತಾದ ಸಾಧನೆಗಳನ್ನು ನಡೆಸಿದ ಹೊರತು ಅದನ್ನು ಅನುಸರಿಸಲು ಸಾಧ್ಯವಿಲ್ಲ. ಈ ಮಾರ್ಗವನ್ನು ಹಿಡಿದರೆ ಎಷ್ಟೆಷ್ಟೋ ಜನ್ಮಗಳನ್ನು ಕಳೆದರೂ ಹುಟ್ಟು ಎಂಬ ಸಂಕಟ ನಿವಾರಣೆಯಾಗುವುದಿಲ್ಲ ಎನ್ನಬಹುದು. ಆದರೆ ಭಕ್ತಿ-ಪ್ರಪತ್ತಿಗಳು ಬಲು ಸುಲಭವಾದ ಉಪಾಯ. ಈ ಮಾರ್ಗವನ್ನು ಹಿಡಿಯುವುದರಿಂದ ಒಂದೇ ಜನ್ಮದಲ್ಲಿ, ಅದರ ಕೆಲವೇ ವರ್ಷಗಳಲ್ಲಿಯೇ, ಮುಕ್ತರಾಗಬಹುದು. 



ಆಳ್ವಾರರು ಹೇಳುತ್ತಾರೆ: ನಾನಾವಿಧವಾದ ಜ್ಞಾನೋಪಾಯಗಳನ್ನು ಕಷ್ಟಪಟ್ಟು ಸಾಧಿಸುವುದಕ್ಕೆ ಕೆಲವು ಯುಗಗಳೇ, ಕೆಲವು ಕಲ್ಪಗಳೇ ಬೇಕಾಗಬಹುದು. ಅದಕ್ಕೆ ಬದಲಾಗಿ, ನಾನು ಒಂದೇ \(ಈ\) ಜನ್ಮದ ಕೆಲವೇ ವರ್ಷಗಳಲ್ಲೇ, ಒಂದು ಸುಲಭೋಪಾಯವನ್ನು ಹಿಡಿದು, ಸಾಧಿಸಿಕೊಂಡೆ. ಶ್ರೀಕೃಷ್ಣನ ಬಾಲಲೀಲೆಗಳನ್ನೂ, ಅವನು ತೋರಿಸಿದ ಮಾರ್ಗವಾದ ಭಕ್ತಿ-ಪ್ರಪತ್ತಿಗಳನ್ನೂ ಅನುಸಂಧಾನಮಾಡಿ ಅನುಸರಿಸಿ, ಹುಟ್ಟು ಎಂಬ ಸಂಕಟದಿಂದ ನಾನು ಪಾರಾಗಿದ್ದೇನೆ. 



೯. ಕಡಿವಾರ್ ತಣ್ಣನ್ದು ೞಾಯ್ ಕ್ಕಣ್ಣನ್ ವಿಣ್ಣವರ್ ಪೆರುಮಾನ್,

ಪಡಿವಾನ ಮಿಱನ್ದ ಪರಮನ್ ಪವಿತ್ತಿರನ್ ಶೀರ್,

ಶೆಡಿಯಾರ್ ನೋಯ್ ಹಳ್ ಕೆಡಪ್ಪಡಿನ್ದು ಕುಡೈನ್ದಾಡಿ

ಅಡಿಯೇನ್ ವಾಯ್ ಮಡುತ್ತು ಪ್ಪರುಹಿಕ್ಕಳಿನ್ದೇನೇ. 



ಕಡಿ = ಪರಿಮಳ, ವಾರ್ = ತುಂಬಿರುವ, ತಣ್ = ತಂಪಾದ, ಅಮ್ = ಸೊಬಗಿನ, ತುೞಾಯ್ = ತುಲಸಿಯ, ಕಣ್ಣನ್ = ಶ್ರೀಕೃಷ್ಣನೆನಿಸಿದ, ವಿಣ್ಣವರ್ = ನಿತ್ಯಸೂರಿಗಳ, ಪೆರುಮಾನ್ = ಒಡೆಯನಾದ, ಪಡಿ = ಪ್ರತಿಯಾದವರು \(ಸಮನಾದವರು\), ವಾನಮ್ = ಮೇಲಣ ಲೋಕಗಳಲ್ಲಿ ಪರಮಪದದಲ್ಲಿ\), ಇಱನ್ದ = ಇಲ್ಲದಂಥ, ಪರಮನ್ = ಪರಮಪುರುಷನಾದ, ಪವಿತ್ತಿರನ್ = ಪವಿತ್ರನಾದವನ, ಶೀರ್ = ಕಲ್ಯಾಣಗುಣಗಳಲ್ಲಿ, ಶೆಡಿ = ಪಾಪಗಳು \(ತೊಂದರೆಗಳು\), ಆರ್ = ತುಂಬಿರುವ, ನೋಯ್ ಹಳ್ = ವ್ಯಾಧಿಗಳು, ಕೆಡ = ನಾಶವಾಗುವುದಕ್ಕಾಗಿ, ಪಡಿನ್ದು = ಬಿದ್ದು, ಕುಡೈನ್ದು = ಮುಳುಗಿ, ಆಡಿ = ಆನಂದಿಸಿ, ಅಡಿಯೇನ್ = ಪಾದಸೇವಕನಾದ ನಾನು, ವಾಯ್ ಮಡುತ್ತು = ಬಾಯಿಹಚ್ಚಿ, ಪರುಹಿ = ಕುಡಿದು, ಕಳಿನ್ದೇನೇ = ಪರವಶನಾದೆನಲ್ಲ \(ಉನ್ಮತ್ತನಾದೆನಲ್ಲ\). 



ಪರಿಮಳ ತುಂಬಿರುವ ತಂಪಾದ ಸೊಬಗಿನ ತುಲಸಿಯ ಶ್ರೀಕೃಷ್ಣನೆನಿಸಿದ, ನಿತ್ಯಸೂರಿಗಳ ಒಡೆಯನಾದ, ತನಗೆ ಸಮನಾದವರು ಮೇಲಣಲೋಕಗಳಲ್ಲಿ ಇಲ್ಲದವನಾದ, ಪರಮಪುರುಷನಾದ ಪವಿತ್ರನ ಕಲ್ಯಾಣಗುಣಗಳಲ್ಲಿ ಪಾಪಗಳು ತುಂಬಿಕೊಂಡಿರುವ ವ್ಯಾಧಿಗಳೆಲ್ಲ\(ಸಂಕಟಗಳೆಲ್ಲ\) ನಾಶವಾಗುವುದಕ್ಕಾಗಿ, ಬಿದ್ದು, ಮುಳುಗಿ, ಆಡಿ ಆನಂದಿಸಿ, ಪಾದಸೇವಕನಾಡ ನಾನು ಬಾಯಿಹಚ್ಚಿ ಕುಡಿದು ಪರವಶವಾದೆನಲ್ಲ \(ಉನ್ಮತ್ತನಾದೆನಲ್ಲ\!\) 



ಹಿಂದಿನ ಪಾಶುರದಲ್ಲಿ ಮೋಕ್ಷವನ್ನು ಪಡೆಯಲು ಭಗವಂತನೇ ಕಲಿಸಿಕೊಟ್ಟ ಸುಲಭೋಪಾಯವನ್ನು ಕುರಿತು ಹೇಳಲಾಯಿತು. ಇಲ್ಲಿ ಭಗವದ್ಗುಣಾನುಭವದ ಮಹಿಮೆಯೇನೆಂಬುದನ್ನು \(ಎಷ್ಟೆಂಬುದನ್ನು\) ಹೇಳಲಾಗುತ್ತದೆ. 



ಮೇಲಣಲೋಕಗಳಲ್ಲಾಗಲಿ, ಪರಮಪದದಲ್ಲೇ ಆಗಲಿ, ತನಗೆ ಸರಿಸಾಟಿ ಎಂಬುವರೇ ಇಲ್ಲದಂಥವನು ಸರ್ವೇಶ್ವರನು. ನಿತ್ಯಸೂರಿಗಳ ಒಡೆಯನು. ಪರಮ ಶ್ರೇಷ್ಠನು. ಪರಮಪುರುಷನು. ಪರಿಮಳ ತುಂಬಿದ ವನಮಾಲೆಯಿಂದ ಶೋಭಿಸತಕ್ಕವನು. ಶ್ರೀಕೃಷ್ಣನಾಗಿ ಅವತರಿಸಿ, ಆಶ್ಚರ್ಯಕಾರಕನಾಗಿ, ಆಶ್ರಿತವತ್ಸಲನಾಗಿ, ಕೃಪಾಸಿಂಧುವಾಗಿ ಶೋಭಿಸಿದವನು. ಅಸಂಖ್ಯಾತ ಕಲ್ಯಾಣಗುಣಗಳುಳ್ಳವನು. 



ಪುಣ್ಯತೀರ್ಥವೊಂದರಲ್ಲಿ ಮೀಯುವುದರ ಫಲವಾಗಿ ಮಾಡಿದ ಪಾಪಗಳ ಪರಿಹಾರವಾಗುವುದರ ಹಾಗೆಯೇ, ಭಗವದ್ಗುಣವೆಂಬ ಪವಿತ್ರತೀರ್ಥದಲ್ಲಿ ಮಿಂದು ಅನುಭವಿಸುವುದರ ಫಲವಾಗಿ ಜನ್ಮಜನ್ಮಾಂತರಗಳಿಂದಲೂ ಕೂಡಿಕೊಂಡು ಬಂದ ಪಾಪರಾಶಿಯೆಲ್ಲ ಭಸ್ಮವಾಗುವುದು. ಮತ್ತು ಆ ಪಾಪಕರ್ಮಗಳ ಫಲವಾಗಿ ಅನುಭವಿಸಲೇಬೇಕಾದ ಸಂಕಟಗಳೆಲ್ಲವೂ ತೊಲಗಿ ಹೋಗುತ್ತವೆ. ಹೀಗೆ ಪರಿಶುದ್ಧನಾದವನು ಭಗವತ್ಸಾನ್ನಿಧ್ಯವನ್ನು ಪಡೆದುಕೊಳ್ಲಲು ಅರ್ಹನಾಗುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಪರಮಪವಿತ್ರನೂ, ಸರ್ವೋಚ್ಚನೂ, ಸರ್ವರಕ್ಷಕನೂ ಆದ ಪರಮಪುರುಷನ ಅನಂತಕಲ್ಯಾಣಗುಣಗಳೆಂಬ ಪವಿತ್ರತೀರ್ಥದ ಬಳಿ ಸಾರಿ, ಅದರಲ್ಲಿ ಮಿಂದು, ಮುಳುಗಿದೆ. ಅದರಲ್ಲಿ ಆಡಿ, ಕುಣಿದೆ, ಬಾಯಿಹಚ್ಚಿ, ಸಮೃದ್ಧಿಯಾಗಿ ಕುಡಿದು, ಹೊಟ್ಟೆಯನ್ನು ತುಂಬಿಕೊಂಡೆ. ಆನಂದಪರವಶನಾದೆ. ಹಾಗೆಯೇ ಉನ್ಮತ್ತನೂ ಆದೆನಲ್ಲ\! 



೧೦. ಕಳಿಪ್ಪುಮ್ ಕವರ್ ವು ಮಟ್ರುಪ್ಪಿಱಪ್ಪುಪ್ಪಿಣಿ ಮೂಪ್ಪಿಱಪ್ಪಟ್ರು,

ಒಳಿಕ್ಕೊಣ್ಡ ಶೋದಿಯುಮಾಯ್ ಉಡನ್ ಕೂಡುವ ದೆನ್ ಱುಕೊಲೋ,

ತುಳಿಕ್ಕಿನ್ ಱ ವಾನಿನ್ನಿಲಮ್ ಶುಡರಾೞಿ ಶಙ್ಗೇನ್ದಿ,

ಅಳಿಕ್ಕಿನ್ ಱ ಮಾಯಪ್ಪಿರಾನ್ ಅಡಿಯಾರ್ ಹಳ್ ಕುೞಾಙ್ಗಳೈಯೇ. 



ಕಳಿಪ್ಪುಮ್ = ಅಲ್ಪಸಂತೋಷವನ್ನೂ, ಕವರ್ ವುಮ್ = ಆಶೆಯ ಹಿಡಿತವನ್ನೂ, ಅಟ್ರು = ತೊಡೆದುಹಾಕಿ, ಪಿಱಪ್ಪು = ಜನ್ಮವನ್ನು \(ಹುಟ್ಟುವಿಕೆಯನ್ನು\), ಪಿಣಿ = ದುಃಖವನ್ನು \(ಸಂಕಟವನ್ನು\), ಮೂಪ್ಪು = ಮುಪ್ಪನ್ನು, ಇಱಪ್ಪುಮ್ = ಮರಣವನ್ನು, ಅಟ್ರು = ನಾಶಪಡಿಸಿ, ಒಳಿಕ್ಕೊಣ್ಡ = ಜ್ಞಾನಪ್ರಭೆಯಿಂದ ಕೂಡಿದ, ಶೋದಿಯುಮ್ ಆಯ್ = ಜ್ಯೋತಿಸ್ವರೂಪನೂ ಆಗಿರುವವನ, ಉಡನ್ = ಒಡನೆ, ಕೂಡುವುದು = ಕೂಡಿಕೊಳ್ಳುವುದು, ಎನ್ ಱು ಕೊಲೋ = ಎಂದಿಗೋ, ತುಳಿಕ್ಕಿನ್ ಱ = ಹನಿಸುತ್ತಿರುವ, ವಾನ್ = ಆಕಾಶವನ್ನೂ, ಇ-ನಿಲಮ್ = ಈ ಭೂಮಿಯನ್ನೂ, ಶುಡರ್ = ಪ್ರಜ್ವಲಿಸುವ, ಆೞಿ = ಚಕ್ರಾಯುಧವನ್ನೂ, ಶಙ್ಗು = ಶಂಖವನ್ನೂ, ಏನ್ದಿ = ಧರಿಸಿ, ಅಳಿಕ್ಕಿನ್ ಱ = ರಕ್ಷಿಸುತ್ತಿರುವ, ಮಾಯಮ್ ಪಿರಾನ್ = ಆಶ್ಚರ್ಯಕಾರಕನಾದ ಸರ್ವೇಶ್ವರನ, ಅಡಿಯಾರ್ ಹಳ್ = ಭಕ್ತರ, ಕುಳಾಙ್ಗಳೈಯೇ = ಕೂಟಗಳನ್ನೇ, \(ಕೂಡಿಕೊಳ್ಳುವುದಾದರೂ ಎಂದಿಗೋ\). 



ಅಲ್ಪಸಂತೋಷವನ್ನೂ, ಆಶೆಯ ಹಿಡಿತವನ್ನೂ ತೊಡೆದುಹಾಕಿದ, ಹುಟ್ಟುವಿಕೆಯನ್ನೂ, ದುಃಖವನ್ನೂ \(ಸಂಕಟವನ್ನೂ\), ಮುಪ್ಪನ್ನೂ, ಮರಣವನ್ನೂ ನಾಶಪಡಿಸಿದ, ಜ್ಞಾನಪ್ರಭೆಯಿಂದ ಕೂಡಿದ ಜ್ಯೋತಿಸ್ವರೂಪನೊಡನೆ ಕೂಡಿಕೊಳ್ಳುವುದು ಎಂದಿಗೆ ಲಭಿಸುವುದೋ? ಹನಿಸುತ್ತಿರುವ ಆಕಾಶವನ್ನೂ ಈ ಭೂಮಿಯನ್ನೂ ಪ್ರಜ್ವಲಿಸುತ್ತಿರುವ ಚಕ್ರಾಯುಧವನ್ನೂ ಶಂಖವನ್ನೂ ಧರಿಸಿ ರಕ್ಷಿಸುತ್ತಿರುವ ಆಶ್ಚರ್ಯಕಾರಕನಾದ ಸರ್ವೇಶ್ವರನ ಭಕ್ತರ \(ಪಾದಸೇವಕರ\) ಕೂಟಗಳನ್ನೂ ಕೂಡಿಕೊಳ್ಳುವುದು ಎಂದಿಗೋ? 



ಈ ಪಾಶುರದಲ್ಲಿ ಎರಡು ಸುಂದರವಾದ ವಿಷಯಗಳನ್ನು ಎತ್ತಿಕೊಳ್ಳಲಾಗಿದೆ. ಮೊದಲನೆಯದು ಭಗವಂತನೊಡನೆ ಆಗಲೇಬೇಕಾದ ಭಕ್ತನ ಸಮಾಗಮದ ವಿಷಯ. ಎರಡನೆಯದು ಭಗವದ್ಗುಣಾನುಭವದಲ್ಲಿಯೇ ತಲ್ಲೀನರಾದ ಭಗವತ್ಪಾದಸೇವಕರಾದ ಭಾಗವತರೊಡನೆ ಆಗಲೇ ಬೇಕಾದ ಭಕ್ತನ ಸಮಾಗಮ. ಭಕ್ತನನ್ನು ಪರಿಪಕ್ವಗೊಳಿಸುವುದಕ್ಕೆ ಈ ಎರಡು ಸಮಾಗಮಗಳೂ ಬೇಕೇ ಬೇಕು. ಅದಕ್ಕಾಗಿಯೇ ಭಕ್ತನ ಕಾತರವೂ. 



ಚೇತನನಿಗೆ ಸ್ವಾಭಾವಿಕವಾಗಿ ಹುಟ್ಟು, ರೋಗ, ಮುಪ್ಪು, ಸಾವು ಇವುತಪ್ಪಿದ್ದೇ ಅಲ್ಲ. ಅವು ಬಂದೇ ಬರುವುದು. ಪುನರಾವರ್ತಿಗೊಳ್ಳುತ್ತಲೇ ಇರುತ್ತಾ ಅವನನ್ನು ತೊಳಲಿಸುವುವು. ಜೊತೆಗೆ, ಅವನಿಗೆ ಸಾಂಸಾರಿಕವಾದ ಬಂಧನ\! ಅದು ಅವನು ಆಶೆಯ ಹಿಡಿತದಲ್ಲಿ ಸಿಕ್ಕಿಬಿದ್ದು, ಕ್ಷಣಿಕವಾದ ಸಂತೋಷಕ್ಕಾಗಿ ಹಾತೊರೆದು ತೊಳಲುವ ಕಾರಣದಿಂದ. ಈ ಎರಡು ತೊಳಲಿಕೆಗಳೂ ಕೊನೆಗೊಳ್ಳುವುದೆಂದಿಗೆ? ಇವುಗಳಿಂದ ಬಿಡುಗಡೆಯಾವಾಗ? ಇದಕ್ಕೆ ಉತ್ತರ – ಜ್ಯೋತಿಸ್ವರೂಪನೂ ಜ್ಞಾನಪ್ರದನೂ ಆದ ಸರ್ವೇಶ್ವರನ ಕೃಪೆಯುಂಟಾದಾಗಲೇ. ಈ ಕ್ಷಣದಿಂದಲೇ ಚೇತನನಲ್ಲಿ ಕ್ಷಣಿಕ, ಶಾಶ್ವತ ಎಂಬ ತಾರತಮ್ಯಜ್ಞಾನವುಂಟಾಗುವುದು. ಕ್ಷಣಿಕವಾದದ್ದನ್ನು ತಳ್ಳಿಹಾಕಿ, ಶಾಶ್ವತವಾದದ್ದನ್ನು ದೃಢವಾಗಿ ಅವನು ಆಶ್ರಯಿಸುವಂತಾಗುವುದು. 



ಚೇತನನಿಗೆ ಈ ಭಗವತ್ಕೃಪೆಯಾದರೂ ಉಂಟಾಗುವುದು ಹೇಗೆ? ಇದು ಭಗವಂತನ ಪಾದಸೇವಕರಾದ ಭಾಗವತರ ಸಂಗದಿಂದಲೇ. ಅವರು ಎಡೆಬಿಡದೆ ಭಗವಂತನ ಆಶ್ಚರ್ಯಕಾರಕವಾದ ಲೀಲೆಗಳನ್ನು ಸ್ಮರಿಸುತ್ತಾ, ಮೈತುಂಬಿ ಆನಂದಿಸುತ್ತಾ ಕಾಲಕಳೆಯುವವರಾದ್ದರಿಂದ, ಸಾಮಾನ್ಯಸಂಸಾರಿಯಾದವನು ಅವರೊಡನೆ ಕಲೆತುಕೊಂಡಾಗ, ಅವರ ಸತ್ಸಂಗದ ಫಲವಾಗಿ, ಅವನ ಮನಸ್ಸು ಭಗವದ್ಗುಣಾನುಭವದ ಕಡೆಗೆ ವಾಲುತ್ತದೆ. ಕ್ರಮಕ್ರಮವಾಗಿ ಅದರಲ್ಲಿಯೇ ನೆಲಸಿ, ಪಕ್ವಗೊಳ್ಳುತ್ತದೆ. ಪರಿಣಾಮವಾಗಿ ಅವನೂ ಭಕ್ತನೇ ಆಗಿಬಿಡುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಜೀವನದಲ್ಲಿ ಆಶೆ ಮತ್ತು ಕ್ಷಣಿಕ ಸಂತೋಷಗಳ ಹಿಡಿತದಿಂದ ತಪ್ಪಿಸುವವನೂ, ಹುಟ್ಟು, ರೋಗ, ಮುಪ್ಪು, ಮರಣಗಳ ಪುನರಾವರ್ತನೆಯಿಂದ ಬಿಡಿಸುವವನೂ, ಜ್ಞಾನವನ್ನು ಪ್ರಚೋಚಿಸುವವನೂ ಆದ ಜ್ಯೋತಿಸ್ವರೂಪನೊಡನೆ ನನ್ನ ಸೇರಿಕೆ ಎಂದಿಗೆ ಬರುವುದೋ? ಅಲ್ಲದೆ, ಶಂಖಚಕ್ರಗಳನ್ನು ಧರಿಸಿ ಮಳೆಗರೆಯುವ ಆಕಾಶ್ವನ್ನೂ ಸಸ್ಯಸಮೃದ್ಧವಾದ ಭೂಮಿಯನ್ನೂ ಸಂರಕ್ಷಿಸಲೆಂದು ಸನ್ನದ್ಧನಾಗಿರುವ ಭಗವಂತನ ಪಾದಸೇವಕರಾದ ಭಾಗವತರ ಸತ್ಸಂಗ ನನಗೆ ಲಭಿಸುವುದಾದರೂ ಎಂದಿಗೋ? 



೧೧. ಕುೞಾಙ್ಗೊಳ್ ಪೇರರಕ್ಕನ್ ಕುಲಮ್ ವೀಯಮುನಿನ್ದವನೈ,

ಕುೞಾಙ್ಗೊಳ್ ತೆನ್ ಕುರುಹೂರ್ ಚ್ಚಡಹೋಪನ್ ತೆರಿನ್ದುರೈತ್ತ,

ಕುೞಾಙ್ಗೊಳಾಯಿರತ್ತುಳ್ ಇವೈಪತ್ತುಮುಡನ್ ಪಾಡಿ,

ಕುೞಾಙ್ಗಳಾಯಡಿಯೀರುಡನ್ ಕೂಡಿ ನಿನ್ ಱಾಡುಮಿನೇ. 



ಕುೞಾಮ್ ಕೊಳ್ = ಕೂಟಗಳನ್ನು ಪಡೆದಿದ್ದ, ಪೇರ್ ಅರಕ್ಕನ್ = ಮಹಾಪ್ರಬಲನಾದ ರಾಕ್ಷಸನ, ಕುಲಮ್ = ಕುಲವೆಲ್ಲ, ವೀಯ = ನಾಶವಾಗುವಂತೆ, ಮುನಿನ್ದವನೈ = ಕೋಪಗೊಂಡವನನ್ನು ಕುರಿತು, ಕುೞಾಮ್ ಕೊಳ್ = ಕೂಟಗಳನ್ನು ಪಡೆದಿದ್ದ, ತೆನ್ ಕುರುಹೂರ್ ಶಠಹೋಪನ್ = ಸುಂದರವಾದ ತಿರುಕ್ಕೂರುಹೂರಿನ ಶಠಗೋಪನು, ತೆರಿನ್ದು = ಅರಿತು, ಉರೈತ್ತ = ಹೇಳಿದಂಥ, ಕುೞಾಮ್ ಕೊಳ್ = ಕೂಟಗಳನ್ನು ಪಡೆದಿರುವ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಪತ್ತುಮ್ = ಈ ಹತ್ತನ್ನೂ, ಉಡನ್ ಪಾಡಿ = ಒಟ್ಟಾಗಿ ಹಾಡಿ, ಕುೞಾಙ್ಗಳ್ ಆಯ್ = ಕೂಟಗಳನ್ನು ಮಾಡಿಕೊಂಡು, ಅಡಿಯೀರ್ = ಭಕ್ತರೇ \(ಭಗವತ್ಪಾದ ಸೇವಕರೇ\), ಉಡನ್ = ಒಟ್ಟಾಗಿ, ಕೂಡಿ = ಕೂಡಿಕೊಂಡು, ನಿನ್ ಱು = ಇರುತ್ತಾ \(ನಿಂತು\) ಆಡುಮಿನೇ = ಕುಣಿದಾಡಿರಿ. 



ಕೂಟಗಳನ್ನು ಪಡೆದಿದ್ದ ಮಹಾಪ್ರಬಲ ರಾಕ್ಷಸನ ಕುಲವೆಲ್ಲ ನಾಶವಾಗುವಂತೆ ಕೋಪಗೊಂಡವನನ್ನು ಕುರಿತು ಕೂಟಗಳನ್ನು ಪಡೆದಿದ್ದ ಸೊಬಗಿನ ತಿರುಕ್ಕೂರುಹೂರಿನ ಶಠಗೋಪನು, ಅರಿತು, ಹೇಳಿದಂಥ ಒಂದುಸಾವಿರದಲ್ಲಿ ಈ ಹತ್ತನ್ನೂ, ಭಗವತ್ಪಾದ ಸೇವಕರೇ, ಕೂಟಗಳಾಗಿ ಸೇರಿಕೊಂಡು, ಒಟ್ಟಾಗಿ ನಿಂತು ಹಾಡಿ, ಕುಣಿದಾಡಿ. 



ಲೆಕ್ಕವಿಲ್ಲದಷ್ಟು ಸೇನಾಕೂಟಗಳನ್ನು ಪಡೆದಿದ್ದ ಮಹಾಪ್ರಬಲರಾಕ್ಷಸನೆಂದರೆ ರಾವಣಾಸುರ. ಭಗವಂತನು ಶ್ರೀರಾಮನಾಗಿ ಅವತರಿಸಿ, ರಾಕ್ಷಸಕುಲವನ್ನೇ ನಿರ್ಮೂಲಮಾಡಿದನು. 



ಸೊಬಗಿನ ತಿರುಕ್ಕುರುಹೂರು ಕ್ಷೇತ್ರದಲ್ಲಿ ವಾಸಿಸುತ್ತಿದ್ದವನು ಶಠಗೋಪನು. ಸ್ವತಃ ಪರಮಭಾಗವತನಾಗಿ, ಅಪ್ರತಿಮ ಜ್ಞಾನಿಯಾಗಿ, ಭಗವಂತನ ಸಾಟಿಯಿಲ್ಲದ ಅಸಂಖ್ಯಾತ ಕಲ್ಯಾಣಗುಣಾಳನ್ನು ಪರಿಪೂರ್ಣವಾಗಿ ಅರಿತು, ಆನಂದಿಸಿದವನು. ತನ್ನ ಅರಿವು ಅನುಭವಗಳನ್ನು ಭಗವಂತನ ಗುಣಸ್ವಭಾವಗಳನ್ನು ಕುರಿತು ಸ್ತುತಿಸಿ ಹಾಡುವುದರಲ್ಲಿಯೇ ಬಳಸಿಕೊಂಡವನು. ಹೀಗೆ, ಶಠಗೋಪನು ಭಗವಂತನನ್ನು ಸ್ತುತಿಸುವ ಪಾಶುರಗಳು ಒಂದು ಸಾವಿರ. ಅವುಗಳನ್ನು ಹತ್ತು ಹತ್ತು ಪಾಶುರಗಳ ತಿರುವಾಯ್ ಮೊೞಿಗಳಾಗಿಯೂ, ಹತ್ತು ತಿರುವಾಯ್ ಮೊೞಿಗಳ ಎಂದರೆ ನೂರು ಪಾಶುರಗಳ ದಶಕಗಳಾಗಿಯೂ, ಇಂಥ ಹತ್ತು ದಶಕಗಳ ಸಾವಿರ ತಿರುವಾಯ್ ಮೊೞಿಯಾಗಿಯೂ ಜೋಡಿಸಿ, ಕೂಡಿಸಿಟ್ಟಿದ್ದಾನೆ. ಇಂಥ ಜೋಡಣೆಯಲ್ಲಿ ಒಂದಾಗಿರುವುದು ಈ ತಿರುವಾಯ್ ಮೊೞಿ. ಇದರಲ್ಲಿ ತನ್ನ ಭಾಗವತರ ಕೂಟಕ್ಕೇ ಒಂದು ಅದ್ವಿತೀಯವಾದ ಕರೆಯನ್ನು ಶಠಗೋಪನು ಕೊಟ್ಟಿದ್ದಾನೆ. 



ಹಿಂದಿನ ತಿರುವಾಯ್ ಮೊೞಿಗಳ ಕಡೆಯ ಪಾಶುರಗಳಲ್ಲಿ, ಒಂದು ಬಗೆಯ ಫಲಶ್ರುತಿ ಕಂಡುಬಂತ್. ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಕಲಿತು ಪಠಿಸುವವರಿಗೆ ’ಅಮರತ್ವ ಲಭಿಸುವುದು’, ’ಪರಮಪದವಾಸವುಂಟಾಗುವುದು’ ’ಪರಮಪದದಲ್ಲಿ ಉತ್ತಮಸ್ಥಾನ ದೊರಕುವುದು’ ’ಭಗವಂತನ ತಿರುವಡಿಗಳ ಎಡೆಬಿಡದ ಸೇವೆ ಲಭಿಸುವುದು” ಇತ್ಯಾದಿ ಫಲಶ್ರುತಿಕಂಡು ಬಂತು. ಈ ತಿರುವಾಯ್ ಮೊೞಿಗೆ ಕಡೆಯ ಪಾಶುರವಾದ ಇದರಲ್ಲಿ ಈ ಬಗೆಯ ಫಲದ ಹೇಳಿಕೆಯಿಲ್ಲ. ಭಗವತ್ಪಾದ ಸೇವಕರಾದ ಭಾಗವತರು ಒಟ್ಟುಗೂಡಬೇಕು. ಕೂಟಕೂಟಗಳಾಗಿ ಮಾಡಿಕೊಂಡು, ಅವರು ಈ ಹತ್ತುಪಾಶುರಗಳನ್ನೂ ಸಾಮೂಹಿಕವಾಗಿ \(ಭಕ್ತಿಯಿಂದ\) ಆದರದಿಂದ ಹೇಳಬೇಕು. ಅದರ ಫಲವಾಗಿ ಅವರಿಗೆ ಮೈಮರೆತು ಕುಣಿದಾಡುವಷ್ಟು ಆನಂದಲಭಿಸುವುದು. ಭಗವದ್ಗುಣಾನುಭವವೆಂದರೆ ಇದೇ\! ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ  ಎರಡನೆಯ ದಶಕ ನಾಲ್ಕನೆಯ ತಿರುವಾಯ್ ಮಿೞಿ



೪. ಆಡಿಯಾಡಿ



೧. ಆಡಿಯಾಡಿ ಅಹಙ್ಕರೈತ್ತು, ಇಶೈ

ಪಾಡಿಪ್ಪಾಡಿ ಕಣ್ಣಿರ್ ಮಲ್ಹಿ, ಎಙ್ಗುಮ್

ನಾಡಿನಾಡಿ ನಾಶಿಙ್ಗಾವೆನ್ ಱು,

ವಾದಿವಾಡುಮ್ ಇವ್ವಾಣುದಲೇ. 



ಆಡಿ ಆಡಿ = ಕುಣಿದಾಡುತ್ತಾ ಕುಣಿದಾಡುತ್ತಾ, ಅಹಮ್ = ಮನಸ್ಸನ್ನು, ಕರೈತ್ತು = ಕರಗಿಸಿ, ಇಶೈ = ಹಾಡನ್ನು, ಪಾಡಿಪಾಡಿ = ಹಾಡುತ್ತಾ ಹಾಡುತ್ತಾ, ಕಣ್ಣಿರ್ ಮಲ್ ಹಿ = ಕಣ್ಣುಗಳಲ್ಲಿ ನೀರು ತುಂಬಿಸಿಕೊಂಡು, ಎಙ್ಗುಮಾ = ಎಲ್ಲೆಲ್ಲಿಯೂ \(ಎಲ್ಲ ಕಡೆಗಳಲ್ಲಿಯೂ\) ನಾಡಿ ನಾಡಿ = ಹುಡುಕುತ್ತಾ ಹುಡುಕುತ್ತಾ, ನರಶಿಙ್ಗಾ ಎನ್ ಱು = ನರಸಿಂಹಾ ಎಂದು, ವಾಡಿವಾಡುಮ್ = ಸೊರಗಿಬೇಸತ್ತು ಹೋಗುತ್ತಿದ್ದಾಳೆ, ಇವಾಳ್ ನುದಲೇ = ಈ ತೇಜಸ್ಸಿ\(ಹೊಳೆಯುವ\)ಮುಖದವಳು. 



ಈ ತೇಜಸ್ಸಿನ ಮುಖದವಳುಕುಣಿದಾಡುತ್ತಾ ಕುಣಿದಾಡುತಾ ಮನಸ್ಸನ್ನು ಕರಗಿಸಿಕೊಳ್ಳುತ್ತಾಳೆ. ಹಾಡನ್ನು ಹಾಡುತ್ತಾ ಹಾಡುತ್ತಾ ಕಣ್ಣುಗಳಲ್ಲಿ ನೀರು ತುಂಬುತ್ತದೆ. ’ನರಸಿಂಹಾ’ ಎಂದು ಎಲ್ಲೆಲ್ಲಿಯೂ ಹುಡುಕುತ್ತಾ ಹುಡುಕುತ್ತಾ ಸೊರಗಿ ಹೋಗುತ್ತಾಳೆ.



ಹಿಂದಿನ ತಿರುವಾಯ್ ಮೊೞಿಯಲ್ಲಿ “ಪರಮಪುರುಷನನ್ನು ಕೂಡಿಕೊಳ್ಳುವುದು ಎಂದಿಗೋ?” ಎಂಬ ಭಕ್ತನ ಕೊರಗಿನ್ನು ಉದ್ಗರಿಸಲಾಯಿತಷ್ಟೆ. ಈ ತಿರುವಾಯ್ ಮೊೞಿ ಅದೇ ಭಾವನೆಯನ್ನು ಮುಂದುವರಿಸುತ್ತದೆ. 



ಭಗವಂತನಿಗಾಗಿ ಎಷ್ಟೆಷ್ಟು ಬಗೆಯಾಗಿ ಕಷ್ಟಪಡಬೇಕು? ಹೇಗೆ ತನುಮನಗಳನ್ನು ಸವೆಸಬೇಕು? ಅದರ ಪರಿಣಾಮವಾದರೂ ಏನು? ಭಗವಂತನ ದರ್ಶನಲಭ್ಯವಾಗುವುದೇ? ಅವನನ್ನು ಸೇರುವುದಾದರೂ ಆದೀತೇ? ಎಂಬುದು ಪ್ರಶ್ನೆ. 



ಭಕ್ತನ ಇಲ್ಲಿ ’ನಾಯಕಿ’ ಯಾಗಿದ್ದಾನೆ. ಆ ಭಾವದಲ್ಲಿದ್ದುಕೊಂಡು ತನ್ನ ಪ್ರಿಯತಮನನ್ನು ಹುಡುಕುವ ಪರಿಯನ್ನು, ಅವನಿಗಾಗಿ ಪರಿತಪಿಸುವ ಪರಿಯನ್ನು ಬೇರೆಯವರ ಬಾಯಿಂದ ಹೇಳಿಸಲಾಗುತ್ತಿದೆ. \(ಎಂದರೆ, ಆ ನಾಯಕಿಯ ತಾಯಿಯೋ, ಇರಬೇಕು\), ಅವಳ ದುರವಸ್ಥೆಯನ್ನು ಕಂಡು ಮರುಗುವವರೊಬ್ಬರು ವಿವರಿಸುತ್ತಾರೆ. ಅವರು ನೇರವಾಗಿ ಭಗವಂತನಲ್ಲಿಯೇ ಅರಿಕೆ ಮಾಡಿಕೊಳ್ಳುತ್ತಾರೆ. 



ಆ ಮಾತುಗಳಿವು: ಸ್ವಾಮೀ, ನಮ್ಮ ಹುಡುಗಿ \(ಈ ನಾಯಕಿ\) ವರ್ಚಸ್ಸಿನಿಂದ ಕೂಡಿದ ಮುಖವುಳ್ಳವಳು. ನಿಮ್ಮನ್ನು ಒಲಿಸಿಕೊಳ್ಳುವುದಕ್ಕಾಗಿ ಇವಳು ಹಲವಾರು ಭಾವಭಂಗಿಗಳನ್ನು ಪ್ರದರ್ಶಿಸುತ್ತಾ ಕುಣಿದಾಡುತ್ತಾಳೆ. ನಿಮ್ಮ ಒಲುಮೆ ಇವಳಿಗೆ ದೊರೆಯಲಿಲ್ಲವೋ ಎಂಬಂತೆ ಇವಳ ಮನಸ್ಸು ಕರಗಿ ಹೋಗಿದೆ. ನಿಮ್ಮ ಗುಣಸ್ವಭಾವಗಳನ್ನು ಕುರಿತು ಚಿತ್ತಾಕರ್ಷಕವಾಗಿ ಹಾಡುತ್ತಾಳೆ. ಹಾಡುತ್ತ ಹಾಡುತ್ತ ಇವಳ ಕಣ್ಣುಗಳಲ್ಲಿ ನೀರು ತುಂಬಿ ತುಳುಕುತ್ತದೆ. ನಿಮ್ಮನ್ನು ಕಾಣಬೇಕೆಂದು ನಿಮ್ಮ ದಿವ್ಯನಾಮಗಳನ್ನು ಹಿಡಿದು ಕೂಗಿ ಕರೆಯುತ್ತಾಳೆ. ನಿಮ್ಮನ್ನು ಸೇರಬೇಕೆಂದು, ನಿಮ್ಮನ್ನು ಹುಡುಕುತ್ತಾ ಹುಡುಕುತ್ತಾ ಸೊರಗಿ ಹೋಗಿದ್ದಾಳೆ. ನಿಮಗಾಗಿ ತೊಳಲುವ ಈ ಸುಂದರ ಯುವತಿಯಲ್ಲಿ ನೀವು ಕೃಪೆತೋರಿರಾ? ಇವಳನ್ನು ನಿಮ್ಮ ಬಳಿಗೆ ಬರಮಾಡಿಕೊಳ್ಳಲಾರಿರಾ? 



“’ನರಸಿಂಹಾ’ ಎಂದು ಎಲ್ಲೆಲ್ಲಿಯೂ ಹುಡುಕುತ್ತಾ” – ’ನರಸಿಂಹ’ ಎಂಬ ನಾಮ ಭಕ್ತನಾದ ಪ್ರಹ್ಲಾದನನ್ನು ನೆನಪಿಗೆ ತರುತ್ತದೆ. ಅವನ ತಂದೆ ಹಿರಣ್ಯಕಶಿಪು ಹರಿದ್ವೇಷಿ. ಅವನು ಹರಿಭಕ್ತ. ಹೀಗೆ ಇವರಿಬ್ಬರಿಗೆ ತಿಕ್ಕಾಟ. ತನ್ನ ಮಗನು ಹಿಡಿದ “ಕೆಟ್ಟ” ಜಾಡನ್ನು ಬಿಡಿಸಲೇಬೇಕೆಂದು ಹಿರಣ್ಯಕಶಿಪು ಮಾಡಿದ ಪ್ರಯತ್ನಗಳೂ, ಚಿತ್ರಹಿಂಸೆಗಳೂ, ಕ್ರೂರಶಿಕ್ಷೆಗಳು ವಿಫಲಗೊಂಡವು. “ಹರಿ ಎಲ್ಲೆಲ್ಲೂ ಇದ್ದಾನೆ” ಎಂದು ಹೇಳುತ್ತಿದ್ದ ಪ್ರಹ್ಲಾದನ ಮೇಲೆ ಹಿರಣ್ಯಕಶಿಪುವಿಗೆ ತಡೆಯಲಾರದ ಕೋಪವುಂಟಾಗಿ, ತನ್ನ ಎದುರಲ್ಲಿದ್ದ ಉಕ್ಕಿನ ಕಂಬವನ್ನು ಕಾಲಿನಿಂದ ಒದೆದು “ತೋರಿಸು, ನಿನ್ನ ಹರಿ ಇಲ್ಲಿರುವನೇನೋ?” ಎಂದು ಗದ್ದರಿಸಿದನು. ಭಕ್ತಪರಾಧೀನನಾದ ಹರಿ ಆ ಉಕ್ಕಿನ ಕಂಬದಲ್ಲೇ ಉದ್ಭವಿಸಿ, ನರಸಿಂಹನಾಗಿ ಬಂದು ಹಿರಣ್ಯಕಶಿಪುವನ್ನು ಕೊಂದು, ಭಕ್ತಪ್ರಹ್ಲಾದನನ್ನುದ್ಧರಿಸಿದನು. 



ಪ್ರಹ್ಲಾದ ’ಹರಿ’ಗಾಗಿ ಹುಡುಕಿಕೊಂಡು ಅಲೆದಾಡಲಿಲ್ಲ. ಅದರ ಅಗತ್ಯವೂ ಇರಲಿಲ್ಲ. ಹೀಗೆ ಹರಿಸರ್ವವ್ಯಾಪಿಯಾದವನೆಂದು ಈ ಪಾಶುರದ ನಾಯಕಿಗೆ ಮನವರಿಕೆಯಾಗಿದ್ದರೂ ಸಹ. ಸ್ವಾಮಿಯನ್ನು ಹುಡುಕಿಕೊಂಡು ಅವಳು ಅಲೆದಾಡಿದಳಂತೆ. ಅಲೆದುಸೊರಗಿದಳಂತೆ ಭಗವಂತನ ಮನಸ್ಸು ಕರಗಬಾರದೇ? 



೨. ವಾಣುದಲಿಮ್ಮಡವರಲ್, ಉಮ್ಮೈ

ಕ್ಕಾಣುಮಾಶೈಯುಳ್ ನೈಹಿನ್ ಱಾಳ್, ವಿಱಲ್

ವಾಣನಾಯಿರಮ್ ತೋಳ್ ತುಣಿತ್ತೀರ್\! ಉಮ್ಮೈ

ಕ್ಕಾಣನೀರಿರಕ್ಕಮಿಲೀರೇ. 



ವಾಳ್ ನುದಲ್ = ವರ್ಚಸ್ಸಿನಿಂದ ಕೂಡಿದ ಮುಖವುಳ್ಳ, ಇ-ಮಡವರಲ್ =ಈ ಸಾಧ್ವಿಯು, ಉಮ್ಮೈ = ನಿಮ್ಮನ್ನು, ಕಾಣುಮ್ = ಪಡೆದುಕೊಳ್ಳಬೇಕೆಂಬ, ಆಶೈಯುಳ್ = ಆಶೆಯಿಂದ, ನೈಹಿನ್ ಱಾಳ್ = \(ಕೊರಗುತ್ತಾ\) ಕೃಶಳಾಗುತ್ತಿದ್ದಾಳೆ, ವಿಱಲ್ = ಬಲಿಷ್ಠನಾದ, ವಾಣನ್ = ಬಾಣಸುರನ, ಆಯಿರಮ್ ತೋಳ್ = ಒಂದು ಸಾವಿರ ತೋಳುಗಳನ್ನು, ತುಣಿತ್ತೀರ್ = ತುಂಡರಿಸಿದವರು ನೀವು, ಉಮ್ಮೈಕ್ಕಾಣ = ನಿಮ್ಮನ್ನು ನೋಡಿದರೆ, ನೀರ್ = ನೀವು, ಇರಕ್ಕಮ್ ಇಲೀರೇ = ಕರುಣೆ ಇಲ್ಲದವರಾಗಿದ್ದೀರಲ್ಲ\! 



ವರ್ಚಸ್ವಿಯಾದ ಈ ಸಾಧ್ವಿಯು ನಿಮ್ಮನ್ನು ಪಡೆದುಕೊಳ್ಳಬೇಕೆಂಬ ಆಶೆಯಿಂದ \(ಕೊರಗುತ್ತಾ\) ಕೃಶಳಾಗುತ್ತಿದ್ದಾಳೆ. ಬಲಿಷ್ಠನಾದ ಬಾಣಾಸುರನ ಸಾವಿರ ತೋಳುಗಳನ್ನು ತುಂಡರಿಸಿದ ಸಮರ್ಥರು ನೀವು\! ನಿಮ್ಮನ್ನು ನೋಡಿದರೆ ನೀವು ಕರುಣೆ ಇಲ್ಲದವರಾಗಿದ್ದೀರಲ್ಲ\! 



ಹಿಂದಿನ ಪಾಶುರದಲ್ಲಿ, ಭಗವಂತನಲ್ಲಿ ಅತೀವವಾದ ಆಶೆಯನ್ನಿಟ್ಟುಕೊಂಡು, ಅವನನ್ನು ಕಂಡು ಕೂಡಿಕೊಳ್ಳಬೇಕೆಂದು, ಅವನ ನಾಮಸಂಕೀರ್ತನ ಮಾಡುತ್ತಾ ಅಲೆದಾಡುತ್ತಾ ಸೊರಗುವ ಭಕ್ತನ \(ತನ್ನನ್ನು ’ನಾಯಕಿ’ ಎಂದು ಭಾವಿಸಿಕೊಂಡು ಅಲೆದಾಡುತ್ತಾ ಸೊರಗುವ ಭಕ್ತನ\) ಸಂಕಟವನ್ನು ಕುರಿತು ಬಹುಶಃ ಅವನ \(ಅವಳ\) ತಾಯಿ, ಅವಳ \(ನಾಯಕಿಯ\) ಪ್ರಿಯತಮನಾದ ಭಗವಂತನಲ್ಲಿ ಅರಿಕೆಮಾಡಿಕೊಂಡಳಷ್ಟೆ. ಆ ’ತಾಯಿ’ಯ ಬಗೆಗೆ ಒಂದೆರಡು ಮಾತನ್ನು ಇಲ್ಲಿ ಹೇಳಬಹುದೇನೋ ಎನಿಸುತ್ತದೆ. 



ಭಗವಂತನಿಗೆ ನಿತ್ಯಾನುಪಾಯಿನಿಯಾಗಿ, ಅವನ ವಕ್ಷಸ್ಥಲವಾಸಿನಿಯಾಗಿರುವ ಶ್ರೀದೇವಿಯನ್ನು ’ದಯಾಸ್ವರೂಪಳು’ ಎನ್ನುತ್ತಾರೆ. ಆಕೆಯ ಕೃಪೆಗೆ ಒಳಗಾದ ಭಕ್ತನ ತೊಳಲಿಕೆಯನ್ನರಿತು, ಕನಿಕರಗೊಂಡು, ಆಕೆ ಅವನನ್ನು ಅನುಗ್ರಹಿಸಬೇಕೆಂದು ತನ್ನ ಪತಿಯಾದ ಭಗವಂತನಲ್ಲಿ ಅರಿಕೆ ಮಾಡಿಕೊಳ್ಳುತ್ತಾಳೆ. ಮತ್ತು, ಸ್ವಾಮಿಯನ್ನು ಭಕ್ತನ ಕಡೆಗೆ ಒಲಿಸಿಕೊಳ್ಳುತ್ತಾಳೆ. ಶ್ರೀದೇವಿಯ ಈ ಕೆಲಸವನ್ನು ’ಪುರುಷಕಾರ’ ಎನ್ನಲಾಗುತ್ತದೆ. ಶ್ರೀದೇವಿಯನ್ನು ’ಪುರುಷಕಾರಳು’ ಎಂದು ಕರೆಯುವುದೂ ಈ ಕಾರಣದಿಂದಲೇ. ಸರ್ವಲೋಕ ಜನನಿಯಾದ ಶ್ರೀದೇವಿಯೇ ಭಕ್ತನ ಪರವಾಗಿ ಇಲ್ಲಿ ಪುರುಷಕಾರವನ್ನು ಮಾಡುತ್ತಿದ್ದಾಳೆಯೋ ಎನಿಸುತ್ತದೆ. 



ಈ ಪಾಶುರದಲ್ಲಿಯೂ ಆ ಮಾತಾತಿಯೇ ತನ್ನ ’ಮಗಳ’ ವಿಷಯವಾಗಿ ಮಾತನ್ನು ಮುಂದುವರಿಸುತ್ತಿದ್ದಾಳೆ:



ತಾಯಿ ಹೇಳುತ್ತಾಳೆ: ಸ್ವಾಮೀ, ಪರಮಸಾಧ್ವಿಯಾದ ಈ ಸುಂದರಯುವತಿಗೆ ನಿಮ್ಮನ್ನು ಪಡೆದುಕೊಳ್ಳಬೇಕೆಂಬ ಮಹದಾಶೆ. ನಿಮ್ಮನ್ನು ಒಲಿಸಿಕೊಳ್ಳುವುದಕ್ಕಾಗಿ, ನಾನಾರೀತಿಯಲ್ಲಿ ತೊಳಲುತ್ತಾ, ದಿನದಿನಕ್ಕೂ ಕೃಶಿಸಿ ಹೋಗುತ್ತಿದ್ದಾಳೆ. ನಿಮ್ಮನ್ನು ಗಮನಿಸಿದರೆ, ನೀವು ಕಲ್ಲುಮನಸ್ಸಿನವರು ಎಂದು ತೋರುತ್ತದೆ. ಹಿಂದೆ ಮಹಾಬಲಿಷ್ಠನೆಂಬ ಬಾಣಾಸುರನ ಸಾವಿರತೋಳುಗಳನ್ನೂ ತುಂಡರಿಸಿ ಹಾಕಿದಿರಲ್ಲ\! ನಿಮಗೆ ಕರುಣೆ ಎಂಬುದು ಇಲ್ಲವೇ ಇಲ್ಲವೆಂದು ತೋರುತ್ತದೆಯಲ್ಲ\! 



ಸರ್ವೇಶ್ವರನಿಗೆ ದುಷ್ಟಶಿಕ್ಷಣ ಮತ್ತು ಶಿಷ್ಟರಕ್ಷಣ ಎಂಬ ಎರಡು ಕೆಲಸಗಳು. ತನ್ನ ಆಶ್ರಿತರನ್ನು ರಕ್ಷಿಸುವುದು ಮತ್ತು ಅದಕ್ಕೆ ಅಡ್ಡಿಯಾಗುವ, ಆ ಆಶ್ರಿತರನ್ನು ತೊಂದರೆಪಡಿಸುವ, ದುಷ್ಟರನ್ನು ಮಟ್ಟಹಾಕುವುದು. ಇವು ಬಾಣಾಸುರನ ವೃತ್ತಾಂತ ಇಲ್ಲಿ ಭಗವಂತನ ದುಷ್ಟಶಿಕ್ಷಣಕ್ಕೆ ನಿದರ್ಶನವಾಯಿತು. ಆ ಸಂದರ್ಭದಲ್ಲಿ ದಯೆ, ಕನಿಕರಗಳಿಗೆ ಎಡೆಯುಂಟೇ? ಭಕ್ತನನ್ನು ಉದ್ಧರಿಸುವುದು ಕನಿಕರದ ಕೆಲಸ. ಇದಕ್ಕೂ ತಕ್ಕ ನಿದರ್ಶನಬೇಡವೇ? ಎಂಬುದು ಇಲ್ಲಿ ಧ್ವನಿ ಇರಬಹುದೇ? 



೩. ಇರಕ್ಕಮನತ್ತೋಡು ಎರಿಯಣೈ,

ಅರಕ್ಕೂಮೆೞುಹುಮೊಕ್ಕೂಮಿವಳ್,

ಇರಕ್ಕೂಮೆೞೀರಿದಱ್ ಕೆನ್ ಶೆಯ್ ಹೇನ್?

ಅರಕ್ಕನಿಲಙ್ಗೈ ಶೆಟ್ರಿರುಕ್ಕೇ.



ಇರಕ್ಕಮ್ ಮನತ್ತೋಡು = ದುಗುಡ ತುಂಬಿದ ಮನದಿಂದ, ಎರಿ = ಬೆಂಕಿಯೊಡನೆ, ಅಣೈ = ಕೂಡಿದ \(ಸಂಬಂಧಿಸಿದ\), ಅರಕ್ಕೂಮ್ = ಅರಗನ್ನೂ, ಮೆೞುಹುಮ್ = ಮೇಣವನ್ನೂ, ಒಕ್ಕ = ಹೋಲುವ, ಇವಳ್ = ಇವಳ ವಿಷಯದಲ್ಲಿ, ಇರಕ್ಕೂಮ್ = ಕರುಣೆ, ಎೞೀರ್ = ಇಲ್ಲಾವರಾಗಿದ್ದೀರಿ\! ಇದಱ್ ಕು = ಇದಕ್ಕೆ, ಎನ್ ಶೆಯ್ ಹೇನ್ = ಏನು ಮಾಡಲಿ? ಅರಕ್ಕನ್ = ರಾಕ್ಷಸನ, ಇಲಙ್ಗೈ = ಲಂಕಾಪಟ್ಟಣವನ್ನು, ಶೆಟ್ರಿರುಕ್ಕೇ = ನಾಶಪಡಿಸಿದ ನಿಮಗೇ. 



ದುಗುಡ ತುಂಬಿದ ಮನಸ್ಸಿನಿಂದ ಕೂಡಿದ, ಬೆಂಕಿಯೊಡನೆ ಸಂಬಂಧಿಸಿದ ಅರಗನ್ನೂ ಮೇಣವನ್ನೂ ಹೋಲುವ ಇವಳ ವಿಷಯದಲ್ಲಿ ಕರುಣೆ ಇಲ್ಲದವರಾಗಿದ್ದೀರಿ\! ಇದಕ್ಕೆ ಏನು ಮಾಡಲಿ? ರಾಕ್ಷಸನ ಲಂಕಾಪಟ್ಟಣವನ್ನು ನಾಶಪಡಿಸಿದ ನಿಮಗೇ\! 



“ಎರಿಯಣೈ ಅರಕ್ಕೂ ಮೆಱುಹುಮೊಕ್ಕಮಿವಳ್” – ಬಹಳ ಸುಂದರವಾದ ಉಪಮಾನವಿದು. ಬೆಂಕಿಗೂ ಅರಗು ಮೇಣಗಳಿಗೂ ಇರುವ ಸ್ವರೂಪ, ಸ್ವಭಾವ, ಸಂಬಂಧಗಳನ್ನು ಹೇಳತಕ್ಕದ್ದಿದು. “ಬೆಂಕಿಯನ್ನು ಕೂಡಿಕೊಳ್ಳಬೇಕೆಂಬ ಅರಗು ಮೇಣಗಳ ಹಾಗೆ \(ಇವಳು\) ಎಂಬುದು ಇದರ ಅರ್ಥ. ಬೆಂಕಿಯ ಸಮೀಪಕ್ಕೆ ಕೊಂಡೊಯ್ದರೇ ಸಾಕು – ಅರಗೂ ಮೆತ್ತಗಾಗುತ್ತದೆ, ಕರಗುತ್ತದೆ. ಮೇಣವೂ ಮೃದುವಾಗುತ್ತದೆ, ಕರಗುತ್ತದೆ. ಬೆಂಕಿಯ ಸಂಬಂಧವನ್ನು ಅವಕ್ಕೆ ತಂದಕೂಡಲೇ ಅವು ತಾವೇ ಬೆಂದು, ಉರಿದು, ಹೆಸರಿಲ್ಲದಂತಾಗುತ್ತವೆ. 



ಉಪಮಾನದ ಇನ್ನೊಂದು ಭಾಗ ಹೀಗಿದೆ. ಬೆಂಕಿಗೂ ಭಗವಂತನಿಗೂ ಹೋಲಿಕೆ. ಭಕ್ತನಿಗೂ ’ಇವಳಿ’ಗೂ \(ಪಾಶುರದ ಹೆಣ್ಣು\) ಹೋಲಿಕೆ. ಗುಣಸ್ವಭಾವಸ್ವರೂಪಗಳಲ್ಲಿ ಭಗವಂತನು ಬೆಂಕಿಯಂತೆ – ತೇಜೋರೂಪಿ, ತೇಜೋಮಯ, ಸುಟ್ಟು ಭಸ್ಮಮಾಡುವ ಸ್ವಭಾವದವನು. ಯಾರೂ ಅವನ ಹತ್ತಿರ ಹೋಗಲಾರರು. ಉದ್ಧಟತನದಿಂದ ಯಾರಾದರೂ ಅವನನ್ನು ಸಮೀಪಿಸಿದರೆ ಅವರು ತಾವೇ ಬೆಂದು ಹೆಸರಿಲ್ಲದಂತಾಗುತ್ತಾರೆ. ಭಕ್ತನು \(’ಇವಳು’\) ಅರಗು ಮೇಣಗಳ ಹಾಗೆ ಹೊರನೋಟಕ್ಕೆ ಗಡುಸು. ಭಗವತ್ಸಂಬಂಧವಾದ ವಿಷಯಗಳು ಮನಸ್ಸಿಗೆ ಬಂದರಾಗಲಿ, ಇಂದ್ರಿಯಗಳ ಮೂಲಕ ಗ್ರಹಿಸಿದರಾಗಲಿ, ಆ ಕೂಡಲೇ ಅವನು \(ಇವಳು\) ಕರಗಿ ಹೋಗುತ್ತಾನೆ\(ಳೆ\). ಭಗವಂತನ ಸಂಪರ್ಕವನ್ನೇ ಅದೃಷ್ಟವಶಾತ್ ಪಡೆದುಕೊಂಡರೋ? ಅರಗುಮೇಣಗಳ ಗತಿಯೇ ಅವನಿಗೂ ಬರಬಹುದು. ಭಗವಂತನಲ್ಲಿ ಒಂದಾಗಿ ಹೋಗಿ ಬಿಡಬಹುದು. ಇಲ್ಲವೇ, ಸುಟ್ಟುಭಸ್ಮವಾಗಲೂಬಹುದು. ಬೆಂಕಿಯಾದರೆ ಆಗು ಮೇಣವನ್ನು ಆದರಿಸಿ ಸ್ವೀಕರಿಸದು. ಭಗವಂತನ ರೀತಿಯೇಬೇರೆ\! 



ತಾಯಿ ಅರಿಕೆ ಮಾಡಿಕೊಳ್ಳುತ್ತಾಳೆ: ಸ್ವಾಮೀ, ಇವಳು ನಿಮ್ಮನ್ನು ಕೂಡಿಕೊಳ್ಳಲಾರದೆ ಇರುವುದರಿಂದ, ಇವಳ ಮನಸ್ಸು ದುಗುಡದಿಂದ ತುಂಬಿಹೋಗಿದೆ. ಬೆಂಕಿಯ ಸಂಪರ್ಕವನ್ನು ಪಡೆಯಬೇಕೆಂಬ ಹಂಬಲದ ಅರಗು ಮೇಣಗಳಂತೆ ಇವಳು ನಿಮ್ಮೊಡನೆ ಕೂಡಿಕೊಳ್ಳಬೇಕೆನ್ನುತ್ತಾಳೆ. ಲಂಕೆಯ ರಾಕ್ಷಸನ ಕುಲವನ್ನೇ ನಿರ್ನಾಮಗೊಳಿಸಿದವರು ನೀವಲ್ಲವೇ? ಇವಳ ವಿಷಯದಲ್ಲಿ ನಿಮಗೆ ಕರುಣೆಯಾದರೂ ಉಂಟಾದೀತೇ? ನಾನೇನು ಮಾಡಲಿ? ಇವಳ ಸಂಕಟಕ್ಕೆ ಪರಿಹಾರವೇನು? ಇವಳ ತೀವ್ರವಾದ ಆಶೆ ಹೇಗೆ ಪೂರ್ಣಗೊಳ್ಳುವುದು? 



ಮಾತುಗಳು ನವುರಾದ ನಿಂದೆಯೋ, ಸುಂದರವಾದ ಪರೋಕ್ಷರೀತಿಯ ಸ್ತುತಿಯೋ ಎನಿಸುತ್ತವೆ\! 



೪. ಇಲಙ್ಗೈ = ಲಂಕೆಯನ್ನು, ಶೆಟ್ರವನೇ = ನಾಶಪಡಿಸಿದವನೇ, ಎನ್ನುಮ್ = ಎನ್ನುತ್ತಾಳೆ, ಪಿನ್ನುಮ್ = ಆ ಬಳಿಕ, ವಲಮ್ ಕೊಳ್ = ಬಲಿಷ್ಠವಾದ, ಪುಳ್ = ಪಕ್ಷಿಯ, ಉಯರ್ ತ್ತಾಯ್ = ಧ್ವಜವನ್ನುಳ್ಳವನೇ, ಎನ್ನುಮ್ = ಎನ್ನುತ್ತಾಳೆ. ಉಳ್ಳಮ್ = ಅಂತರಂಗವು \(ಮನಸ್ಸು\), ಮಲಙ್ಗ = ಕದಡಿಹೋಗಲು, ವೆವ್ವುಯಿರ್ ಕ್ಕೂಮ್ = ಬಿಸಿಯಾಗಿ ನಿಟ್ಟುಸಿರುಬಿಡುತ್ತಾಳೆ, ಕಣ್ಣೀರ್ = ಕಣ್ಣೀರು, ಮಿಹ = ಬಹಳ ಹೆಚ್ಚಿ, ಕಲಙ್ಗಿ = ಉಕ್ಕಿ ಬರಲು, ಕೈತೊೞುಮ್ = ಕೈಮುಗಿದು, ನಿನ್ ಱ = ನಿಂತಿರುವ, ಇವಳೇ = ಈ ಹೆಣ್ಣೇ.



ಈ ಹೆಣ್ಣು ಕೈಮುಗಿದುಕೊಂಡು ನಿಂತಿರುವ ಹಾಗೆಯೇ, ’ಲಂಕೆಯನ್ನು ನಾಶಪಡಿಸಿದವನೇ ಮತ್ತು ಬಲಿಷ್ಠವಾದ ಪಕ್ಷಿಯ ಧ್ವಜವನ್ನುಳ್ಳವನೇ’ ಎನ್ನುತ್ತಾಳೆ. ಮನಸ್ಸು ಕದಡಿ ಹೋಗುವುದರಿಂದ ಬಿಸಿಯಾಗಿ ನಿಟ್ಟುಸಿರುಬಿಡುತ್ತಾಳೆ. ಬಲು ಹೆಚ್ಚಾಗಿ ಕಣ್ಣೀರು ಉಕ್ಕಿಬರುತ್ತಿರಲು ಕೈಮುಗಿದು ನಿಲ್ಲುತ್ತಾಳೆ. 



“ಲಂಕೆಯನ್ನು ನಾಶಪಡಿಸಿದವನೇ” – ಭಗವಂತನ ಸಾಟಿಯಿಲ್ಲಾ ಕನಿಕರದ ಸ್ವಭಾವಕ್ಕೆ ಇದು ಒಂದು ನಿದರ್ಶನವಾಗಿದೆ. ಲಂಕೆಯನ್ನು ಶ್ರೀರಾಮನು ನಾಶಪಡಿಸಿದ್ದೇಕೆ? ಅಸಹಾಯಕಳಾಗಿ, ಒಂಟಿಯಾಗಿದ್ದ ಸೀತಾದೇವಿಯನ್ನು ಕಪಟದಿಂದ ರಾವಣನು ಅಪಹರಿಸಿ, ಲಂಕೆಯಲ್ಲಿ ಸೆರೆಯಿಟ್ಟಿದ್ದಕ್ಕಾಗಿ ಅಲ್ಲವೇ? ಅಧರ್ಮಿಯಾದ ರಾವಣನನ್ನು ಶಿಕ್ಷಿಸುವುದಕ್ಕೂ, ಆಶ್ರಿತಳಾದ ಸೀತಾದೇವಿಯನ್ನು ಸೆರೆವಾಸದಿಂದ ಬಿಡಿಸುವುದಕ್ಕೂ ಅಲ್ಲವೇ? ಭಗವಂತನು ತನ್ನ ಆಶ್ರಿತರಿಗೆ ಒದಗಿದ ಕಷ್ಟವನ್ನು ನಿವಾರಿಸುವುದಕ್ಕಾಗಿ ಏನನ್ನು ಬೇಕಾದರೂ ಮಾಡುತ್ತಾನೆ. ಅವನಿಗೆ ಆಶ್ರಿತರಲ್ಲಿ ಮಿತಿಮೀರಿದ ಕನಿಕರ ಎಂಬುದನ್ನು ಇದು ಸೂಚಿಸುತ್ತದೆ. 



“ಬಲಿಷ್ಠವಾದ ಪಕ್ಷಿಯ ಧ್ವಜವುಳ್ಳವನೇ” – ಇದೂ ಸಹ ಭಗವಂತನ ಕನಿಕರದ ಸ್ವಭಾವವನ್ನು ತಿಳಿಸುತ್ತದೆ.”ಬಲಿಷ್ಠವಾದ ಪಕ್ಷಿ’ ಎಂದರೆ ’ಗರುಡ’. ಗರುಡನನ್ನು ಭಗವಂತನು ತನ್ನ ವಾಹನವನ್ನಾಗಿಯೂ, ಧ್ವಜವನ್ನಾಗಿಯೂ ಮಾಡಿಕೊಂಡಿದ್ದಾನೆ. ತನ್ನ ಆಶ್ರಿತನು ಎಲ್ಲೇ ಇರಲಿ, ಅವನು ಆಪತ್ತಿನಲ್ಲಿ ಸಿಕ್ಕಿಕೊಂಡಾಗ ಮತ್ತು ಸ್ವಾಮೀ, ನೀವೇ ಗತಿ” ಎಂದು ಅನನ್ಯವಾಗಿ ಕರೆಕೊಟ್ಟಾಗ, ಭಗವಂತನು ಅಲ್ಲಿಗೆ ಧಾವಿಸಿ ಬಂದು ಅವನ ಆಪತ್ತನ್ನುನಿವಾರಿಸಿ, ಸಂರಕ್ಷಿಸುವನು. ಈ ಕಾರ್ಯಕ್ಕೆ ಭಗವಂತನು ಗರುಡನನ್ನು ತನ್ನ ವಾಹನವನ್ನಾಗಿ ಮಾಡಿಕೊಂಡು ಅಲ್ಲಿಗೆ ಧಾವಿಸಿ ಬರುತ್ತಾನೆ. ಆಶ್ರಿತರಕ್ಷಣೆಯೇ ನನ್ನ ಗುರಿ’ ಎಂದು ಜಗತ್ತಿಗೆ ಸಾರಿ ಹೇಳುವುದಕ್ಕಾಗಿ ಸ್ವಾಮಿಯು ಗರುಡನನ್ನು ಧ್ವಜದ ಚಿಹ್ನೆಯನ್ನಾಗಿ ಮಾಡಿಕೊಂಡಿದ್ದಾನೆ.



ತಾಯಿ ಅರಿಕೆ ಮಾಡಿಕೊಳ್ಳುತ್ತಾಳೆ: ಸ್ವಾಮೀ, ಈ ಮಗಳು ತಮ್ಮನ್ನು ಕುರಿತು ಬಗೆಬಗೆಯಾಗಿ ಹೇಳುತ್ತಾಳೆ. ’ಲಂಕೆಯನ್ನು ನಾಶಮಾಡಿದವನೇ’ ಎನ್ನುತ್ತಾಳೆ. ಗರುಡನನ್ನು ಧ್ವಜವಾಗಿ ಉಳ್ಳವನೇ’ ಎನ್ನುತ್ತಾಳೆ. ನಿಮ್ಮ ಗುಣಸ್ವಭಾವಗಳನ್ನು ಚಿಂತಿಸುತ್ತಾ ಇವಳ ಮನಸ್ಸು ಕದಡಿ ಹೋಗಿದೆ. ಆಗಾಗ ಬಿಸಿಬಿಸಿಯಾಗಿ ನಿಟ್ಟುಸಿರು ಬಿಡುತ್ತಾಳೆ. ಇದು ಇವಳ ಸಂಕಟವನ್ನು ಸೂಚಿಸುವುದಿಲ್ಲವೇ? ಕಣ್ಣೀರು ಧಾರಾಕಾರವಾಗಿ ಸುರಿಯುತ್ತದೆ. ಕೈಜೋಡಿಸಿ ನಿಂತುಬಿಡುತ್ತಾಳೆ. ಸ್ವಾಮೀ, ಇವಳಲ್ಲಿ ಕನಿಕರವಿಲ್ಲವೇ? 



ಭಗವಚ್ಚಿಂತನೆಯಿಂದ, ಭಕ್ತನಿಗೆ ಈ ಬಗೆಯ ಅನುಭವಗಳೆಲ್ಲವೂ ಸಹಜವಾದದ್ದೇ\! 



೫. ಇವಳಿರಾಪ್ಪಹಲ್ ವಾಯ್ ವೆರೀಇ, ತನ

ಕುವಳೈಯೊಣ್ ಕಣ್ಣನೀರ್ ಕೊಣ್ಡಾಳ್, ವಣ್ಡು

ತಿವಳುಮ್ ತಣ್ಣನ್ದುೞಾಯ್ ಕೊಡೀರ್, ಎನ

ತವಳವಣ್ಣರ್ ತಹವುಹಳೇ. 



ಇವಳ್ = ಇವಳು, ಇರಾ ಪಹಲ್ = ರಾತ್ರಿ ಹಗಲೂ, ವಾಯ್ ವೆರೀ ಇ = ಬಾಯಿಂದ ಒದರುತ್ತಾ, ತನ = ತನ್ನ, ಕುವಳೈ ಒಣ್ ಕಣ್ = ಕನ್ನೈದಿಲೆಯಂತಿರುವ ಕಣ್ಣುಗಳಲ್ಲಿ, ನೀರ್ ಕೊಣ್ಡಾಳ್ = ನೀರನ್ನು ತಂದುಕೊಂಡಳು, ವಣ್ಡು = ದುಂಬಿಗಳು, ತಿವಳುಮ್ = ಬಂದು ವಾಲುವ, ತಣ್ = ತಂಪಾದ, ಅಮ್ = ಸೊಬಗಿನ, ತುೞಾಯ್ = ತುಲಸಿಯ ಹಾರವನ್ನು, ಕೊಡೀರ್ = ಕೊಡಲಾರಿರಿ, \(ನಿರಾಕರಿಸುವಿರಿ\), ಎನ = ಎಂದ ಹಾಗೆ, ತವಳವಣ್ಣರ್ = ಬಿಳಿಯ ಬಣ್ಣದವರ \(ಪರಿಶುದ್ಧವಾದ ಗುಣಗಳುಳ್ಳವರ\), ತಹವುಹಳೇ = ಹಿರಿಮೆಯೇ ಇದು\! 



ಇವಳು ಹಗಲೂ ರಾತ್ರಿಯೂ ಬಾಯಿಂದ ಒದರುತ್ತಾ ಕನ್ನೈದಿಲೆಯಂತಿರುವ ತನ್ನ ಕಣ್ಣುಗಳಲ್ಲಿ ನೀರನ್ನು ತುಂಬಿಕೊಳ್ಳುತ್ತಾಳೆ. ದುಂಬಿಗಳು ಮುಸರುವ ತಂಪಾದ ಸೊಬಗಿನ ತುಲಸಿಯ ಹಾರವನ್ನು ನೀವು ನಿರಾಕರಿಸುವಿರಿ. ಬಿಳಿಯ ಬಣ್ನದವರ \(ಪರಿಶುದ್ಧವಾದ ಗುಣಗಳುಳ್ಳವರ\) ಹಿರಿಮೆಯೇ ಇದು ಎಂದ ಹಾಗೆ\! 



ಭಕ್ತನು ಹಗಲು ರಾತ್ರಿ ಎನ್ನದೆ, ಎಡೆಬಿಡದೆ ವಟಗುಟ್ಟುತ್ತಿರುವುದು ಭಗವನ್ನಾಮವನ್ನು, ಭಗವದ್ಗುಣಸ್ವಭಾವಗಳನ್ನು ಹೇಳುತ್ತ ಹೇಳುತ್ತ ಅವನಿಗೆ ಉದ್ವೇಗವುಂಟಾಗುತ್ತದೆ. ಫಲವಾಗಿ ಕಣ್ಣುಗಳಲ್ಲಿ ನೀರು ತುಂಬುತ್ತದೆ. ಸ್ವಾಮಿಯನ್ನು ತಾನು ಒಲಿಸಿಕೊಳ್ಳಲು ಸಾಧ್ಯವಾಗಲಿಲ್ಲವಲ್ಲ ಎಂದು ಸಂಕಟವಾಗುತ್ತದೆ. ಹೀಗೂ ಸಹ ಕಣ್ಣುಗಳಲ್ಲಿ ನೀರು ತುಂಬುತ್ತದೆ. 



ಪರಿಶುದ್ಧವಾದ ಗುಣಗಳು ಎಂಬುದನ್ನು ಸಾಟಿಯಿಲ್ಲದ ಗುಣಗಳು, ಎಂದರ್ಥ ಮಾಡಬಹುದು. ಇಂಥ ಗುಣಗಳುಳ್ಳವರ ನಡತೆ ಹೇಗಿರಬೇಕು? ಅವರಲ್ಲಿ ಯಾವ ಕೊರತೆಯೂ ಕಾಣಬಾರದು. ಉದಾಹರಣೆಗೆ, ಭಗವಂತನ ಔದಾರ್ಯಕ್ಕೆ ಮಿತಿಯೇ ಇಲ್ಲ. ಇದಕ್ಕೆ ತಕ್ಕಂತೆ ಬೇಡುವವರ ಕೋರಿಕೆಗಳನ್ನು ಸ್ವಾಮಿಯು ಸಲ್ಲಿಸಬೇಕಲ್ಲವೇ? ಆಗಲೇ ಆ ಗುಣ ಶೋಭಿಸುವುದು\! ಅವನು ಮುಡಿದ ತುಲಸಿಯ ಹಾರವನ್ನು ನೀಡೆಂದು ಬೇಡಿದರೆ, ಅದನ್ನು ನೀಡಬೇಡಾವೇ? ನೀಡದಿರುವುದು, ಇಲ್ಲವೆನ್ನುವುದು ಅದೆಂಥ ಔದಾರ್ಯ\! ಹೀಗೆನ್ನುವುದೂ ಅವನ ಹಿರಿಮೆಯೇ ಹೌದೇ? 



ತಾಯಿ ಅರಿಕೆ ಮಾಡುತ್ತಾಳೆ: ಸ್ವಾಮೀ, ಇವಳು ಹಗಲು ರಾತ್ರಿ ಎನ್ನದಂತೆ ನಿಮ್ಮನ್ನು ಕುರಿತು ವಟಗುಟ್ಟುತ್ತಲೇ ಇರುತ್ತಾಳೆ. ಇವಳ ಮನಸ್ಸು ಕದಡಿ ಹೋಗುತ್ತದೆ. ಕಣ್ಣುಗಳಲ್ಲಿ ನೀರು ತುಂಬುತ್ತದೆ. ಇವಳು ಬೇಡುವುದು ಪ್ರಸಾದರೂಪವಾಗಿ ನೀವು ಮುಡಿದಿರುವ ತಂಪಾದ ಸೊಬಗಿನ ತುಲಸಿಯ ಹಾರ\! ಅದನ್ನೂ ನೀವು ನಿರಾಕರಿಸುವಿರಲ್ಲ\! ಇದೇಯೇ ಸಾಟಿಯಿಲ್ಲದ ಗುಣಗಳುಳ್ಳವರಾದ ನಿಮ್ಮ ಹಿರಿಮೆ\! 



೬. ತಹವುಡೈಯವನೇ\! ಎನ್ನುಮ್, ಪಿನ್ನುಮ್

ಮಿಹವಿರುಮ್ಬುಮ್ ಪಿರಾನೆನ್ನುಮ್, ಎನದು

ಅಹವುಯಿರ್ ಕ್ಕೂ ಅಮುದೇ\! ಎನ್ನುಮ್, ಉಳ್ಳಮ್

ಉಹವುರುಹಿ ನಿನ್ ಱುಳ್ಳುಳೇ. 



ತಹವು ಉಡೈಯವನೇ = ಸಾಟಿಯಿಲ್ಲದ ಗುಣಗಳ ಹಿರಿಮೆಯುಳ್ಳವನೇ, ಎನ್ನುಮ್ = ಎನ್ನುತ್ತಾಳೆ, ಪಿನ್ನುಮ್ = ಬಳಿಕ, ಮಿಹವಿರುಮ್ಬುಮ್ = ಬಹಳವಾಗಿ ಆಶಿಸುತ್ತಾಳೆ, ಪಿರಾನ್ ಎನ್ನುಮ್ =ಸ್ವಾಮೀ \(ಒಡೆಯನೇ\) ಎನ್ನುತ್ತಾಳೆ, ಎನದು = ನನ್ನ, ಅಹಮ್ ಉಯಿರ್ ಕ್ಕೂ = ಮನಸ್ಸಿಗೂ ಆತ್ಮಕ್ಕೂ, ಅಮುದೇ = ಅಮೃತವೇ, ಎನ್ನುಮ್ = ಎನ್ನುತ್ತಾಳೆ, ಉಳ್ಳಮ್ = ಮನಸ್ಸು \(ಅಂತರಂಗವು\), ಉಹ ಉರುಹಿ = ಬಹಳವಾಗಿ ಕರಗಿ, ಉಳ್ಳುಳ್ಳೇ ನಿನ್ ಱು = ತನ್ನಲ್ಲಿ ತಾನೇ \(ಲೀನವಾಗಿ\) ಇರುತ್ತಾಳೆ. 



’ಸಾಟಿಯಿಲ್ಲದ ಸದ್ಗುಣಗಳ ಹಿರಿಮೆಯುಳ್ಳವನೇ’ ಎನ್ನುತ್ತಾಳೆ. ಬಳಿಕ ಬಹಳ ಆಶೆಪಡುತ್ತಾಳೆ.’ಒಡೆಯನೇ’ ಎನ್ನುತ್ತಾಳೆ. ’ನನ್ನ ಮನಸ್ಸಿನ ಮತ್ತು ಆತ್ಮದ ಅಮೃತವೇ’ ಎನ್ನುತ್ತಾಳೆ. ಇವಳ ಅಂತರಂಗವು ಬಹಳವಾಗಿ ಕರಗಿ ಹೋಗುವುದರಿಂದ ತನ್ನಲ್ಲಿ ತಾನೇ ಮಗ್ನವಾಗಿರುತ್ತಾಳೆ.



ತಾಯಿ ಅರಿಕೆ ಮಾಡುತ್ತಾಳೆ: ಸ್ವಾಮೀ, ಇವಳು ನಿಮ್ಮಲ್ಲಿ ಮಿತಿಮೀರಿ ಅನುರಕ್ತಳಾಗಿರುತ್ತಾಳೆ. ಪ್ರೇಮಭರದಿಂದ, ’ನನ್ನೊಡೆಯ, ಸಾಟಿಯಿಲ್ಲದ ಸದ್ಗುಣಸಂಪನ್ನನೇ, ’ಅಮೃತದ ಹಾಗೆ ನನ್ನ ಮನಸ್ಸಿಗೆ ಇಂಪುಕೊಡುವವನೇ, ನನ್ನ ಆತ್ಮದ ಅಮೃತವೇ’ ಎಂದು ಮುಂತಾಗಿ ನಿಮ್ಮನ್ನು ಕೂಗಿ ಕರೆಯುತ್ತಾಳೆ. ಇವಳ ಅಂತರಂಗವು ಪೂರ್ತಿಯಾಗಿ ಕರಗಿ ಹೋಗುತ್ತದೆ. ಆದ್ದರಿಂದ ಇವಳು ಅಂತರ್ಮುಖಿಯಾಗಿ, ತನ್ನಲ್ಲಿ ತಾನು ಮಗ್ನಗೊಳ್ಳುತ್ತಾಳೆ. 



’ತಹವು’ – ಎಂಬುದಕ್ಕೆ “ಯೋಗ್ಯತೆ, ಗುಣ, ಹಿರಿಮೆ, ನ್ಯಾಯ, ನೀತಿ, ಧರ್ಮ, ಸರ್ವಸಮತ್ವ, ಬಲ, ಸಾಮರ್ಥ್ಯ, ಅರಿವು, ಪಾರಿಶುಧ್ಯಾ’ ಎಂದು ಮುಂತಾಗಿ ಅರ್ಥವಾಗುತ್ತದೆ. 



ಒಳಗೊಳಗೆ ಜೀವವು ಒಣಗಿಒಣಗಿ ಹೋಯಿತೋ ಎಂಬಂತೆ ’ಉದಾರಿಯೇ, ಆಕರ್ಷಕನೇ \(ಕೃಷ್ಣನೇ\)’ ಎನ್ನುತ್ತಾಳೆ. ಆ ಕೂಡಲೇ ’ಕಡಲಿನ ನೀರಿನಲ್ಲಿ ಪವಡಿಸಿರುವವನೇ’ ಎನ್ನುತ್ತಾಳೆ. ತಾನು ಪಟ್ಟ ವಂಚನೆಯನ್ನೇ ಆ ವಂಚಕನೆಂದಹಾಗೆ \(ಆ ವಂಚನೆಯಿಂದ ಹಾಗೆ\). 



ತಾಯಿ ಅರಿಕೆ ಮಾಡುತ್ತಾಳೆ: ಸ್ವಾಮೀ, ಇವಳು ನಿಮ್ಮಲ್ಲಿ ಅತಿಗಾಢವಾಗಿ ಅನುರಕ್ತಳಾಗಿದ್ದಾಳೆ. ನಿಮ್ಮ ಔದಾರ್ಯವನ್ನೂ ಆಕರ್ಷಕವಾದ ಸದ್ಗುಣಗಳನ್ನೂ ನಿತ್ಯಯೌವನ ಸೌಂದರ್ಯವನ್ನೂ ತಿಳಿದು, ನಿಮ್ಮನ್ನೇ ಸೇರಬೇಕೆಂದು ಬಯಸಿದ್ದಾಳೆ. ನಿಮ್ಮ ಸನ್ನಿಧಿ ಇವಳಿಗೆ ಒದಗಿ ಬರಲಿಲ್ಲವೆಂದು ಕೊರಗಿ, ಕೊರಗಿ ಬಡವಾಗಿದ್ದಾಳೆ. ಆದರೂ ಸಹ ಅತಿಶಯವಾದ ಪ್ರೇಮದಿಂದ ನಿಮ್ಮ ಕಲ್ಯಾಣಗುಣಗಳನ್ನು ಬಗೆಬಗೆಯಾಗಿ ವರ್ಣಿಸುತ್ತಾ, ನಿಮ್ಮನ್ನು ಕೂಗಿ ಕರೆಯುತ್ತಾಳೆ. ಇವಳ ಜೀವವೇ ನಂದಿಹೋಗುವುದೋ, ಅದು ಒಳಗೊಳಗೇ ಕೊರಗಿನಿಂದ ಒಣಗಿಹೋಗಿದೆಯೋ ಎನ್ನುವಂತೆ ’ಉದಾರಿಯೇ’ ’ಆಕರ್ಷಕನೇ’ ಎಂದು ಕೂಗುತ್ತಾಳೆ. ಇವಳ ಇಂಥ ಪರಿಸ್ಥಿತಿಯಲ್ಲೂ ನೀವು ಹೀಗೆ ನಿರ್ಲಿಪ್ತರಾಗಿರಬಹುದೇ? ತಾನು ವಂಚಿಸಲ್ಪಟ್ಟವಳಂತೆ ಇವಳು ಭಾವಿಸಿಕೊಳ್ಳುವುದೂ, ಆ ವಂಚನೆಯ ರೂಪವೇ ನೀವಾಗಿದ್ದೀರೆನ್ನುವುದೂ ವಾಸ್ತವವಾಗಿಸಬಹುದೇ? ಸ್ವಾಮೀ, ನೀವು ಪರಮ ಉದಾರಿಗಳು, ಉಪಕಾರಿಗಳು. ಆಶ್ರಿತರಿಗೆ ಸುಲಭಸಾಧ್ಯರು. ನಮ್ಮ ಹುಡುಗಿಯನ್ನು ಕರುಣಿಸಿ, ಅವಳನ್ನು ನಿರಾಕರಿಸದೆ ಆದರಿಸಿ. 



೮. ವಂಜನೇ\! ಎನ್ನುಮ್ ಕೈಕೊೞುಮ್, ತನ

ನೆಂಜಮ್ ವೇವ ನೇಡಿದುಯಿರ್ ಕ್ಕೂಮ್, ವಿಱಲ್

ಕಂಜನೈ ವಂಜನೈಶೆಯ್ದೀರ್, ಉಮ್ಮೈ

ತ್ತಂಜಮೆನ್ ಱು ಇವಳ್ ಪಟ್ಟನವೇ. 



ವಂಜನೇ = ವಂಚಕನೇ, ಎನ್ನುಮ್ = ಎನ್ನುತ್ತಾಳೆ, ಕೈತೊೞುಮ್ = ಕೈಮುಗಿಯುತ್ತಾಳೆ, ತನ ನೆಂಜಮ್ = ತನ್ನ ಮನಸ್ಸು, ವೇವ = ಬೇಯುತ್ತಿರಲು, ನೆಡಿದು = ದೀರ್ಘವಾಗಿ, ಉಯಿರ್ ಕ್ಕೂಮ್ = ಉಸಿರುಬಿಡುತ್ತಾಳೆ, ವಿಱಲ್ = ಬಲಿಷ್ಠನಾದ, ಕಂಜನೈ = ಕಂಸನನ್ನು, ವಂಜನೈ ಶೆಯ್ದೀರ್ = ವಂಚಿಸಿದಿರಿ, ಉಮ್ಮೈ = ನಿಮ್ಮನ್ನು, ತಂಜಮ್ = ಆಶ್ರಯದಾತರು, ಎನ್ ಱು = ಎಂದು, ಇವಳ್ = ಇವಳ, ಪಟ್ಟನವೇ = ಪಟ್ಟಿ ಅನುಭವವೇ \(ಪಾಡೇ\). 



ವಂಚಕನೇ ಎನ್ನುತ್ತಾಳೆ. ಕೈಮುಗಿಯುತ್ತಾಳೆ. ತನ್ನ ಮನಸ್ಸು ಬೇಯುತ್ತಿರಲು, ದೀರ್ಘವಾಗಿ ಉಸಿರುಬಿಡುತ್ತಾಳೆ. ಬಲಿಷ್ಠನಾದ ಕಂಸನನ್ನು ವಂಚಿಸಿದಿರಿ. ನಿಮ್ಮನ್ನು ಆಶ್ರಯದಾತರು ಎಂದು ಇವಳು ಪಟ್ಟಪಾಡೇ\! 



ತಾಯಿ ಅರಿಕೆಮಾಡುತ್ತಾಳೆ: ಸ್ವಾಮೀ, ಈ ಹೆಣ್ಣು ನಿಮ್ಮನ್ನು ಅನನ್ಯವಾಗಿ ಆಶ್ರಯಿಸಿದ್ದಾಳೆ. ನೀವು ಆಶ್ರಯದಾಟರಾಗುವಿರಿ ಎಂದು ಭಾವಿಸಿ ನಂಬಿದ್ದಾಳೆ. ಆದರೆ ನೀವು ಮಾಡಿದ್ದಾದರೂ ಏನು? ಇವಳಿಗೆ ಅರಿವಿಲ್ಲದಂತೆಯೇ ನೀವು ಇವಳ ಅಂತರಂಗವನ್ನು ಪ್ರವೇಶಿಸಿದಿರಿ. ಮನಸ್ಸನ್ನು ಕಲಕಿದಿರಿ. ನಿಮ್ಮ ಬಗೆಗೆ ಇವಳಿಗೆ ಅತೀವ ಪ್ರೇಮವುಂಟಾಗುವಂತೆ ಮಾಡಿದಿರಿ. ಅನಂತರ, ಇವಳಿಗೆ ನೀವು ಒದಗಿ ಬರದಂತೆ ನೀವು ಅಲ್ಲಿಂದ ನುಸುಳಿ ಹೋಗಿಬಿಟ್ಟಿದ್ದೀರಿ. ಇದನ್ನೆಲ್ಲಾ ಯೋಚಿಸುತ್ತಾ ಇವಳು ನಿಮ್ಮನ್ನು ’ವಂಚಕನೇ’ ಎಂದು ಕೂಗಿ ಕರೆಯುತ್ತಾಳೆ. ಮರುಕ್ಷಣದಲ್ಲಿಯೇ ತಾನು ಮಾಡಿದ್ದು ತಪ್ಪೆಂದು ತಿಳಿದು, ತನ್ನನ್ನು ಕ್ಷಮಿಸೆಂದು ನಿಮಗೆ ಕೈಜೋಡಿಸಿ ಬೇಡಿಕೊಳ್ಳುತ್ತಾಳೆ. ನಿಮ್ಮೊಡನೆ ಕೂಡಿಕೊಳ್ಳಲು ಆಗಲಿಲ್ಲವಲ್ಲ ಎಂದು ಒಳಗೊಳಗೇ ಬಹಳ ಸಂಕಟಪಡುತ್ತಾಳೆ. ಮನಸ್ಸು ವಿರಹತಾಪದಿಂದ ಬೇಯುತ್ತದೆ. ಆದ್ದರಿಂದ ಆಗಾಗ ನಿಟ್ಟುಸಿರುಬಿಡುತ್ತಾಳೆ. ನೀವು ವಂಚಕೆರೆಂಬುದಕ್ಕೆ ಮತ್ತೊಂದು ನಿದರ್ಶನವಿದೆ. ಮಹಾಬಲಿಷ್ಠನಾದ ಕಂಸನು ನಿಮ್ಮನ್ನು ಕೊಂದೇಬಿಡುವೆನೆಂದು ನಾನಾ ರೀತಿಯ ಹಂಚಿಕೆಗಳನ್ನು ನಡೆಸಿದನಷ್ಟೆ. ಅವನ ಒಂದೊಂದು ಹಂಚಿಕೆಯನ್ನೂ ಭಗ್ನಗೊಳಿಸುವುದಕ್ಕೆ ನೀವು ನಡೆಸಿದ್ದು ಅವನ ಮೇಲಣ ಬಲುದೊಡ್ಡ ವಂಚನೆಯೇ ಅಲ್ಲವೇ? ಸ್ವಾಮೀ, ನಿಮ್ಮನ್ನು ಸಂಪೂರ್ಣವಾಗಿ ಆಶ್ರಯಿಸಿದ ಇವಳಲ್ಲಿ ನೀವು ಕನಿಕರಿಸಲೇಬೇಕು. 



೯. ಪಟ್ಟಪೋದು ಎೞು ಪೋದಱಿಯಾಳ್, ವಿರೈ

ಮಟ್ಟಲರ್ ತಣ್ಡುೞಾಯೆನ್ನುಮ್, ಶುಡರ್

ವಟ್ಟವಾಯ್ ನುದಿನೇಮಿಯೀರ್\! ನುಮ

ದಿಟ್ಟಮೆನ್ ಕೊಲ್ ಇವ್ವೇ ಱೈಕ್ಕೇ. 



ಪಟ್ಟಪೋದು = ಮಲಗುವ ಕಾಲವನ್ನು, ಎೞು ಪೋದು= ಏಳುವ ಕಾಲವನ್ನು, ಅಱಿಯಾಳ್ = \(ಇವಳು\) ಅರಿಯಳು, ವಿರೈ = ಪರಿಮಳದಿಂದಲೂ, ಮಟ್ಟು = ಜೇನಿನಿಂದಲೂ \(ಮಧುವಿನಿಂದಲೂ\), ಅಲರ್ = ಅರಳಿರುವ, ತಣ್ ತುೞಾಯ್ = ತಂಪಾದ ತುಲಸಿ, ಎನ್ನುಮ್ = ಎನ್ನುತ್ತಾಳೆ, ಶುಡರ್ = ತೇಜಸ್ಸಿನಿಂದಲೂ, ವಟ್ಟಮ್ = ದುಂಡಗಿರುವ, ನುದಿ = ಮೊನಚಾದ, ವಾಯ್ = ಬಾಯನ್ನುಳ್ಳ, ನೇಮಿಯೀರ್ = ಚಕ್ರಾಯುಧವುಳ್ಳವರೇ, ನುಮದು= ನಿಮ್ಮ, ಇಟ್ಟಮ್ ಎನ್ ಕೊಲ್ = ಇಷ್ಟವೇನಿದೆಯೋ? ಎ-ಏೞೈಕ್ಕೇ = ಈ ಬಡವಳ \(ದೀನಳ\) ವಿಷಯದಲ್ಲಿಯೇ\! 



ಮಲಗುವ ಹೊತ್ತನ್ನು ಏಳುವ ಹೊತ್ತನ್ನೂ \(ಇವಳು\) ಅರಿಯಳು. ಪರಿಮಳದಿಂದಲೂ ಮಧುವಿನಿಂದಲೂ \(ತುಂಬಿ\) ಅರಳಿರುವ ತಂಪಾದ ತುಲಸಿ ಎನ್ನುತ್ತಾಳೆ. ತೇಜಸ್ಸಿನಿಂದ ಕೂಡಿ ದುಂಡಾಗಿ ಮೊನಚಾಯ ಬಾಯನ್ನುಳ್ಳ ಚಕ್ರಾಯುಧವುಳ್ಳವರೇ, ಈ ದೀನಳ ವಿಷಯದಲ್ಲಿ ನಿಮ್ಮ ಇಷ್ಟವೇನಿದೆಯೋ? 



ತಾಯಿ ಅರಿಕೆ ಮಾಡುತ್ತಾಳೆ: ಸ್ವಾಮೀ, ಇವಳು ಪಡುವ ಪಾಡನ್ನು ಇನ್ನೂ ಸ್ವಲ್ಪ ಅರಿಕೆ ಮಾಡುತ್ತೇನೆ. ಇವಳಿಗೆ ನಿದ್ದೆ ಮಾಡುವ ಸಮಯ ಯಾವುದು, ನಿದ್ದೆಯಿಂದ ಎಚ್ಚರಗೊಳ್ಳುವ ಸಮಯ ಯಾವುದು ಎಂಬುದೇ ಮರೆತುಹೋಗಿದೆ. ಆ ಕಾಲಗಳನ್ನು ಇವಳು ಅರಿಯಳು. ಸದಾ ಎಚ್ಚೆತ್ತೇ ಇರುತ್ತಾಳೆ. ಇವಳ ಗಮನವೆಲ್ಲ ನೀವು ಮುಡಿದಿರುವ ಪರಿಮಳವನ್ನೂ ಮಧುವನ್ನೂ ಹೊರಸೂಸುವ ತಂಪಾದ ತುಲಸಿಯ ಮೇಲೆಯೇ\! ಅದನ್ನೇ ಕುರಿತು ಇವಳು ಹಂಬಲಿಸುತ್ತಿರುತ್ತಾಳೆ. ಸ್ವಾಮೀ ಪ್ರಜ್ವಲಿಸುವ ಮತ್ತು ದುಂಡಗೆ ಹರಿತವಾದ ಬಾಯುಳ್ಳ ಚಕ್ರಾಯುಧವನ್ನು ಹಿಡಿದಿರುವವರು ನೀವು\! ಈ ದೀನಳನ್ನು ಅದರಿಂದ ನೀವು ತರಿದುಹಾಕುವಿರೋ? ಇಲ್ಲವೇ, ಅದನ್ನು ಬದಿಗಿಟ್ಟು, ಇವಳು ನಿಮ್ಮ ಕೃಪೆಗೆ ಯೋಗ್ಯಳಾದವಳೆಂದು ತಿಳಿದು ಅನುಗ್ರಹಿಸುವಿರೋ? ನಿಮ್ಮ ಇಷ್ಟಹೇಗಿದೆಯೋ? 



ಭಕ್ತನು ಅನನ್ಯವಾಗಿ ಭಗವಂತನಲ್ಲಿ ಶರಣುಹೊಂದಿದ ಬಳಿಕ ಅವನ ಬೇಡಿಕೆ ಎಂಬುದು ಯಾವುದೂ ಇಲ್ಲ. ಎಲ್ಲವೂ ಭಗವಂತನಿಗೇ ಸೇರಿದ್ದು. ಎಲ್ಲವೂ ಅವನ ಇಚ್ಛೆಯಂತೆಯೇ ನಡೆಯತಕ್ಕದ್ದು. 



೧೦. ಏೞೈಪೇದೈ ಇರಾಪ್ಪಹಲ್, ತನ

ಕೇೞಿಲ್ ಒಣ್ ಕಣ್ಣನೀರ್ ಕೊಣ್ಡಾಳ್, ಕಿಳರ್

ವಾೞ್ ವೈ ವೇವ ಇಲಙ್ಗೈ ಶೆಟ್ರೀರ್, ಇವಳ್

ಮಾಱೈ ನೋಕ್ಕು ಒನ್ ಱುಮ್ ವಾಟ್ಟೇನ್ ಮಿನೇ. 



ಏಱೈ = ದೀನಳೂ \(ಬಡವಳೂ\), ಪೇದೈ = ಅಜ್ಞಾನಿಯೂ \(ಆದ ಇವಳು\), ಇರಾ ಪಹಲ್ = ರಾತ್ರಿ ಹಗಲೂ, ತನ = ತನ್ನ, ಕೇೞ್ ಇಲ್ = ಸಾಟಿ ಇಲ್ಲದಂಥ, ಒಣ್ = ಸುಂದರವಾದ, ಕಣ್ಣ = ಕಣ್ಣುಗಳಲ್ಲಿ, ನೀರ್ ಕೊಣ್ಡಾಳ್ = ನೀರನ್ನು ತಂದುಕೊಂಡಳು \(ತಂದುಕೊಂಡಿದ್ದಾಳೆ\), ಕಿಳರ್ = ಉನ್ನತವಾದ \(ಶ್ರೇಷ್ಠ\) ವಾೞ್ ವೈ = ಜೀವನವು, ವೇವ = ನಾಶವಾಗುವಂತೆ, ಇಲಙ್ಕೈ = ಲಂಕೆಯನ್ನು, ಶೆಟ್ರೀರ್ = ನಾಶಪಡಿಸಿದಿರಿ \(ಪವಡಿಸಿದವರೇ\), ಇವಳ್ = ಇವಳ, ಮಾೞೈನೋಕ್ಕು = ಯೌವನದ ನೋಟವನ್ನು, ವಾಟ್ಟೇನ್ ಮಿನ್ = ಬಾಡಿಸಬೇಡಿರಿ. 



ತಾಯಿ ಅರಿಕೆ ಮಾಡುತ್ತಾಳೆ: ಸ್ವಾಮೀ, ಇವಳು ಏನೂ ಅರಿಯದವಳು, ಅಜ್ಞಾನಿ. ನಿಮ್ಮನ್ನು ಪಡೆದುಕೊಳ್ಳಬೇಕೆಂಬ ಮಹತ್ತರವಾದ ಅಭಿಲಾಷೆ ಕೈಗೂಡಎ ಇವಳು ಸೊರಗಿದ್ದಾಳೆ. ನಿಮ್ಮನ್ನು ಇದಕ್ಕಾಗಿ ಬಗೆಬಗೆಯಾಗಿ ಬೇಡಿ ದೀನಳಾಗಿದ್ದಾಳೆ. ಸಾಟಿಯಿಲ್ಲದ ಸೌಂದರ್ಯದಿಂದ ಮೆರೆಯುವ ಇವಳ ಕಣ್ಣುಗಳಲ್ಲಿ ಎಡೆಬಿಡದೆ, ರಾತ್ರಿ ಹಗಲು ಎನ್ನದಂತೆ, ನೀರು ತುಂಬಿರುತ್ತದೆ. ನೀವಾದರೋ, ಒಬ್ಬ ಸುಂದರ ಯುವತಿಯಾಗಿ, ಅವಳ ದುಃಖವನ್ನುನಿವಾರಿಸುವುದಕ್ಕಾಗಿ, ಮಹದೈಶ್ವರ್ಯದಿಂದ ಕೂಡಿದ ಜೀವನವನ್ನು ನಡೆಸುತ್ತಿದ್ದ ರಾವಣಾಸುರನ ಲಂಕೆಯನ್ನೇ ನಾಶಮಾಡಿಬಿಟ್ಟವರು. ಇವಳು ಯೌವನವತಿ. ಸುಂದರಿ. ಈ ಹೆಣ್ಣಿನ ಆಶೆಯಿಂದ ತುಂಬಿದ ನೋಟವನ್ನು ನಿಮ್ಮ ನಿರಾದರಣೆಯಿಂದ ಬಾಡಿಸಬೇಡಿರಿ. ನಿಮ್ಮ ಕೃಪಾಪುರ್ಣವಾದ ಇಂಗಿತದಿಂದ ಅದನ್ನು ತಣಿಸಿ. 



೧೧. ವಾಟ್ಟಮಿಲ್ ಪುಹೞ್ ವಾಮನನೈ, ಇಶೈ

ಕೂಟ್ಟಿವಣ್ ಶಡಹೋಪನ್ ಶೊಲ್, ಅಮೈ

ಪಾಟ್ಟೋರಾಯಿರತ್ತಿಪ್ಪತ್ತಾಲ್, ಅಡಿ

ಪಾಟ್ಟೋರಾಯಿರತ್ತಿಪ್ಪತ್ತಾಲ್, ಅಡಿ

ಕೂಟ್ಟಲಾಹುಮ್ ಅನ್ದಾಮಮೇ. 



ವಾಟ್ಟಮ್ ಇಲ್ = ಬಾಡುವಿಕೆಯಿಲ್ಲದ, ಪುಹೞ್ = ಕೀರ್ತಿಯುಳ್ಳ, ವಾಮನನೈ = ವಾಮನಸ್ವರೂಪಿಯಾದ ಭಗವಂತನನ್ನು ಕುರಿತು, ಇಶೈಕೂಟ್ಟಿ = ಯುಕ್ತವಾದ ಮಾತುಗಳನ್ನು ಕೂಡಿಸಿ, ವಣ್ = ಚತುರನಾದ, ಶಡಹೋಪನ್ ಶೊಲ್ = ಶಠಗೋಪನ ಮಾತುಗಳು, ಅಮೈ ಪಾಟ್ಟು = ತಕ್ಕ \(ಹೊಂದಿಕೆಯಿರುವ\) ಹಾಡುಗಳು, ಓರ್ ಆಯಿರತ್ತು = ಒಂದು ಸಾವಿರದಲ್ಲಿ,ಇಪ್ಪತ್ತಾಲ್ = ಈ ಹತ್ತರಿಂದಲೇ, ಅಡಿ = ತಿರುವಡಿಗಳನ್ನು, ಕೂಟ್ಟಲ್ ಆಹುಮ್ = ಕೂಡಿಸುವುದಕ್ಕೆ ಆಗುವುದು, ಅಮ್ = ಸೊಗಸಾದ, ದಾಮಮೇ = \(ಆ\) ಹೂಗಳೇ \(ಪುಷ್ಪಮಾಲಿಕೆಯೇ\). 



ಬಾಡದ ಕೀರ್ತಿಯುಳ್ಳ ವಾಮನರೂಪಿಯಾದ ಭಗವಂತನನ್ನು ಕುರಿತು ಯುಕ್ತವಾದ ಮಾತುಗಳನ್ನು ಜೋಡಿಸಿದ ಚತುರನಾದ ಶಠಗೋಪನ ಮಾತುಗಳ ಹೊಂದಿಕೆಯ ಹಾಡುಗಳು ಒಂದು ಸಾವಿರದಲ್ಲಿ ಈ ಹತ್ತರಿಂದಲೇ ಸೊಗಸಾದ ಹೂಗಳಿಂದ \(ಪುಷ್ಪಮಾಲಿಕೆಯಿಂದ\) ತಿರುವಡಿಗಳನ್ನು ಸೇರಿಸುವುದಕ್ಕೆ ಆಗುವುದು. 



ಭಗವಂತನ ಕೀರ್ತಿಬಾಡುವಂಥಾದ್ದಲ್ಲ. ಅದಕ್ಕೆ ಚ್ಯುತಿ ಎಂಬುದಿಲ್ಲ. ಎಷ್ಟೆಷ್ಟು ಸಲ. ಎಷ್ಟೆಷ್ಟು ರೀತಿಯಲ್ಲಿ ಭಗವಂತನ ಕಲ್ಯಾಣಗುಣಗಳನ್ನೂ ತನ್ಮೂಲಕ ಭಗವಂತನ ಕೀರ್ತಿಯನ್ನೂ ಹೊಗಳುತ್ತ, ವರ್ಣಿಸುತ್ತ, ಗಾನಮಾಡುತ್ತ ಹೋದರೂ ಸಹ, ಅವು ಒಂದೊಂದು ಸಲವೂ ಹೊಸದಾಗಿಯೇ ತೋರುವುವು. “ಇನ್ನು ಸಾಕು. ಇದೆಲ್ಲ ಹಳೆಯದೇ. ಹೇಳಿದ್ದನ್ನೇ ಹೇಳಬೇಡ” ಎಂಬ ಅಸಡ್ಡೆಗೆ ಮಾತಿಗೆ ಇಲ್ಲಿ ಎಡೆಯೇ ಇರುವುದಿಲ್ಲ. 



ಭಗವಂತನು ವಾಮನವಟುವಾಗಿ ಅವತರಿಸಿ ನಡೆಸಿದ ಮಹತ್ಕಾರ್ಯ ಇದಕ್ಕೆ ಒಂದು ನಿದರ್ಶನವಿದ್ದಂತೆ. ದಿವ್ಯಸುಂದರನಾಗಿ, ಪರಮತೇಜಸ್ವಿಯಾಗಿ, ಪರಿಶುದ್ಧನಾದ ಬ್ರಾಹ್ಮಣ ವಟುವಾಗಿ, ಬಂದು, ಬಲಿಚಕ್ರವರ್ತಿಯನ್ನು ಆಕರ್ಷಿಸಿ, ಅವನಿಂದ ಮೂರಡಿ ನೆಲವನ್ನು ಮಾತ್ರವೇ ದಾನವಾಗಿ ಯಾಚಿಸಿ, ಅದನ್ನೇ ನೆಪಮಾಡಿಕೊಂಡು ಬಲಿಯ ಮಹಾದೌದಾರ್ಯಕ್ಕೆ ತಕ್ಕ ಒಪ್ಪುವ ರೀತಿಯಲ್ಲಿ ಅವನನ್ನು ಅನುಗ್ರಹಿಸಿದ ಮಹತ್ಕೀರ್ತಿ ವಾಮನರೂಪಿಯಾದ ಭಗವಂತನದು. ಅವನ ಎಣೆಯಿಲ್ಲದ, ಲೆಕ್ಕವಿಲ್ಲದ ಕಲ್ಯಾಣಗುಣಗಳಲ್ಲಿ ಆರಿಸಿ ಯುಕ್ತವಾಗಿ ಹೇಳಿರುವುದು ಈ ಹತ್ತು ಪಾಶುರಗಳಲ್ಲಿ. 



ಶಠಗೋಪನು ತನ್ನ ಬುದ್ಧಿಚಾತುರ್ಯದಿಂದಲೂ, ಭಗವದ್ಗುಣಾನುಭವದಿಂದಲೂ, ಭಗವಂತನ ಸತ್ಕೀರ್ತಿಯನ್ನು ತಕ್ಕ ಸೊಗಸಾದ ಮಾತುಗಳಿಂದ ಹಾಡಿನ ರೂಪದಲ್ಲಿ ಜೋಡಿಸಿ ಹಾಡಿರುವುದು ಒಂದು ಸಾವಿರ ಪಾಶುರಗಳು. ಅವುಗಳಲ್ಲಿ ಈ ಹತ್ತು ಪಾಶುರಗಳು ಬಹಳ ಯೋಗ್ಯವಾದವು. ಈ ಹತ್ತು ಪಾಶುರಗಳನ್ನು ಭಗವಂತನ ತಿರುವಡಿಗಳನ್ನು ಪೂಜಿಸುವ ಸೊಗಸಾದ ಪರಿಮಳ ಪುಷ್ಪಗಳನ್ನಾಗಿ ಮಾಡಿಕೊಂಡು, ಭಕ್ತಿಯಿಂದ ಪೂಜಿಸಿ, ಆ ತಿರುವಡಿಗಳನ್ನು ಪಡೆದುಕೊಳ್ಳಬಹುದು. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಎರಡನೆಯ ದಶಕ ಐದನೆಯ ತಿರುವಾಯ್ ಮೊೞಿ



೫. ಅನ್ದಾಮತ್ತನ್ಬು



೧. ಅನ್ದಾಮತ್ತನ್ಬು ಶೆಯ್ದು ಎನ್ನಾವಿಶೇರಮ್ಮಾನುಕ್ಕೂ,

ಅನ್ದಾಮವಾಣ್ಮುಡಿ ಶಙ್ಗು ಆೞಿ ನೂಲಾರಮುಳ,

ಶೆನ್ದಾಮರೈತ್ತಡಾಙ್ಗಣ್ ಶೆಙ್ಗನಿವಾಯ್ ಶೆಙ್ಗಮಲಮ್,

ಶೆನ್ದಾಮರೈಯಡಿಕ್ಕಳ್ ಶೆಮ್ಬೊನ್ ತಿರುವುಡಮ್ಬೇ. 



ಅಮ್ ದಾಮತ್ತು = ಸುಂದರವಾದ ಲೋಕದ, ಅನ್ಬು = ಆಶೆಯನ್ನು, ಶೆಯ್ದು = ಉಂಟುಮಾಡಿ, ಎನ್ ಆವಿ = ನನ್ನ ಆತ್ಮದಲ್ಲಿ, ಶೇರ್ = ಕೂಡಿಕೊಂಡಿರುವ, ಅಮ್ಮಾನುಕ್ಕು = ಸ್ವಾಮಿಗೆ, ಅಮ್ = ಸೊಬಗಿನ, ದಾಮಮ್ = ಹೂವಿನ ಮಾಲೆಯ, ವಾಲ್ = ಹೊಳೆಯುವ, ಮುಡಿ = ತಲೆಯೂ, ಶಙ್ಗು = ಶಂಕ, ಆೞಿ = ಚಕ್ರ, ನೂಲ್ = ಜನಿವಾರ, ಆರಮ್ = ಹಾರವೂ, ಉಳ = ಇವೆ, ಶೆಮ್ ತಾಮರೈ = ಕೆಂದಾವರೆಯಂತೆ, ತಡ ಕಣ್ = ವಿಶಾಲವಾದ ಕಣ್, ಶೆಮ್ ಕನಿವಾಯ್ = ಕೆಂಪಗೆ ಹಣ್ಣಿನಂತೆ ಬಾಯಿ \(ತುಟಿ\), ಶೆಮ್ ಕಮಲಮ್ = ಕೆಂದಾವರೆಯಾಗಿಯೇ ಇವೆ, ಶೆಮ್ ತಾಮರೈ ಅಡಿಕ್ಕಳ್ = ಕೆಂದಾವರೆಯಂತೆ ಪಾದಗಳು, ಶೆಮ್ ಪೊನ್ = ಕೆಂಪನೆಯ ಚಿನ್ನದಂತೆ, ತಿರು = ಪವಿತ್ರವಾದ, ಉಡಮ್ಬೇ = ಮೈಯೇ. 



ಸುಂದರವಾದ ಲೋಕದ ಆಶೆಯನ್ನುಂಟುಮಾಡಿ, ನನ್ನ ಆತ್ಮದಲ್ಲಿ ಕೂಡಿಕೊಂಡಿರುವ ಸ್ವಾಮಿಗೆ ಸೊಬಗಿನ ಹೂವಿನ ಮಾಲೆಯ ಹೊಳೆಯುವ ತಲೆಯೂ, ಶಂಖ, ಚಕ್ರ, ಜನಿವಾರ, ಹಾರಗಳು ಇವೆ. ಕೆಂದಾವರೆಯಂತೆ ವಿಶಾಲವಾದ ಕಣ್ಣು, ಕೆಂಪಗೆ ಹಣ್ಣಿನಂತೆ ಬಾಯಿ \(ತುಟಿ\), ಕೆಂದಾವರೆಯೇ ಆಗಿವೆ. ಕೆಂದಾವರೆಯಂತೆ ಪಾದಗಳು. ಕೆಂಪುಚಿನ್ನದಂತೆ ಪವಿತ್ರವಾದ ದೇಹ ಇವೆ. 



ಭಕ್ತನು ಭಗವಂತನಲ್ಲಿ ನಡೆಸುವ ಪೂರ್ಣಶರಣಾಗತಿಯ ಬಗೆಯನ್ನು ಹಿಂದಿನ ತಿರುವಾಯ್ ಮೊೞಿಯಲ್ಲಿ ಸೂಚಿಸಲಾಯಿತು. ಈ ತಿರುವಾಯ್ ಮೊೞಿ ಭಗವಂತನ ದಿವ್ಯಸುಂದರಮೂರ್ತಿಯ ವರ್ಣನೆಯಿಂದ ಪ್ರಾರಂಭವಾಗುತ್ತದೆ. 



’ಸುಂದರವಾದಲೋಕ’ ವೆಂದರೆ ಪರಮಪದವೇ. ಅಲ್ಲಿರುವವರಿಗೆ ಯಾವ ಬಗೆಯ ಕೀಳು ಆಶೆಗಳೂ, ಆತಂಕಾಳೂ ಇಲ್ಲ. ಶಾಶ್ವತವಾಗಿ ಪರಮಾನಂದವನ್ನು ಸೂರೆಗೊಳ್ಳುತ್ತಾ ಬಾಳುವುದೊಂದೇ ಕೆಲಸ. ಜೊತೆಗೆ, ಭಗವಂತನ ನಿಕಟ ಸೇವೆಯಲ್ಲಿ ತೊಡಗಿರುವುದು. 



ಅಮರತ್ವವನ್ನು ಪಡೆದು ಪರಮಪದದಲ್ಲಿ ಬಾಳುವುದಕ್ಕೆ ಭಗವಂತನ ಕೃಪಾಕಟಾಕ್ಷವೊದಗಿ ಬರಬೇಕು. ಇದಕ್ಕೆ ಪುರುಷಕಾರಳಾದ ಶ್ರೀದೇವಿಯ ಅನುಗ್ರಹವೂ ಬೇಕು. ಭಕ್ತನ ಪರವಾಗಿ ಆಕೆಯ ಪುರುಷಕಾರವೂ ಆಗಬೇಕು. ಇವೆಲ್ಲವೂ ಭಕ್ತನು ಬಯಸಬಹುದಾದ ಆಶೆಯೇ\! 



ಈ ಹಿರಿಯ ಬಯಕೆಯೂ ಸುಲಭವಾಗಿ ಉಂಟಾಗದು. ಭಗವತ್ಪ್ರೇರಣೆಯ ಹೊರತು ಅದು ಸಾಧ್ಯವಿಲ್ಲ. ಎಂದರೆ, ಭಗವಂತನು ಸಾಮಾನ್ಯಮಾನವನ್ನೂ, ಅವನು ತನ್ನನ್ನು ಕೂಡಿಕೊಳ್ಳಬೇಕೆಂಬ ಆಶೆಯನ್ನು ಹುಟ್ಟಿಸಬೇಕು. ಈ ಬಗೆಯ ಆಶೆಯುಂಟಾದ ಬಳಿಕ, ಭಕ್ತನಿಗೆ ಹೆಚ್ಚಿನ ಒತ್ತಾಸೆಕೊಡುವುದಕ್ಕಾಗಿಯೇ, ಸ್ವಾಮಿಯು ಅವನ ಅಂತರಂಗವನ್ನು ಪ್ರವೇಶಿಸಿ, ಅವನನ್ನು ಪ್ರೋತ್ಸಾಹಿಸುತ್ತಾ, ಅವನಿಗೆ ಮಾರ್ಗದರ್ಶಕನಾಗಿ, ಅವನ ಕರ್ಮಸಾಕ್ಷಿಯಾಗಿರುವುದು ಭಗವಂತನ ಅಪಾರಕೃಪೆಯೆ\! 



ಆಳ್ವಾರರು ಹೇಳುತ್ತಾರೆ: ನನಗೆ ಪರಮಪದದ ಬಾಳ್ವೆಯ ಆಶೆಯನ್ನುಂಟುಮಾಡಿ, ನನ್ನ ಆತ್ಮದಲ್ಲಿ ಕೂಡಿಕೊಂಡು, ನನಗೆ ಮಾರ್ಗದರ್ಶಕನಾಗಿರುವವನು ಭಗವಂತನೇ\! \(ನನ್ನ ಸ್ವಾಮಿಯೇ\!\) ಅವನ ತಿರುಮುಡಿಯಲ್ಲಿ ಸುಂದರವಾದ ತುಲಸಿಯ ಮಾಲೆಯಿದೆ. ಕೈಗಳಲ್ಲಿ ಶಂಖಚಕ್ರಗಳಿವೆ. ಎದೆಯಲ್ಲಿ ಜನಿವಾರವೂ ಹಾರವೂ ಇವೆ. ಅವನ ಕಣ್ಣುಗಳು ಕೆಂದಾವರೆಯ ಎಸಳಿನಂತೆ ವಿಶಾಲವಾಗಿ ಸೊಬಗಿನಿಂದ ಕೂಡಿವೆ. ಕೆಂಪಗೆ ಕಳಿತ ತೊಂಡೆಯ ಹಣ್ಣಿನಂತೆ ಮಾಧುರ್ಯಪೂರ್ಣವಾಗಿ ತುಟಿಗಳಿವೆ. ಕೆಂದಾವರೆಯಂತೆ ಬಾಯಿಮಧುವನ್ನು ಉಕ್ಕಿಸಿಹರಿಸುತ್ತದೆ. ತಿರುವಡಿಗಳಾದರೋ ಕೆಂದಾವರೆಯಂತೆಯೇ ಅಂದವಾಗಿ, ಕೋಮಲವಾಗಿ ಮೃದುವಾಗಿವೆ ದೇಹವು ಕೆಂಪುಚಿನ್ನದಂತೆ ಹೊಳೆಹೊಳೆಯುತ್ತಾ ಅತ್ಯಾಕರ್ಷಕವಾಗಿದೆ. 



೨. ತಿರುವುಡಮ್ಬುವಾನ್ ಶುಡರ್ ಶೆನ್ದಾಮರೈಕಣ್ ಕೈಕಮಲಮ್,

ತಿರುವಿಡಮೇಮಾರ್ ವಮ್ ಅಯನಿಡಮೇಕೊಪ್ಪೂೞ್,

ತಿರುವಿಡಮುಮೆನ್ದೈ ಪೆರುಮಾೞ್ ಹು ಅರನೇಯೋ,

ಒರುವಿಡಮೊನ್ ಱಿನ್ ಱಿ ಎನ್ನುಳ್ ಕಲನ್ದಾನುಕ್ಕೇ. 



ತಿರು ಉಡಮ್ಬು = ಪವಿತ್ರವಾದ ದೇಹವು, ವಾನ್ = ಪರಮಸುಂದರವಾದ, ಶುಡರ್ = ತೇಜಸ್ಸು, ಶೆಮ್ ತಾಮರೈ ಕಣ್ = ಕೆಂದಾವರೆಯಂತೆ ಕಣ್ಣು, ಕೈಕಮಲಮ್ = ಕೈಗಳು ಕಮಲದಹೂವಿನಂತೆ, ತಿರು = ಶ್ರೀದೇವಿಯ, ಇಡಮೇ = ಸ್ಥಳವೆಂಬುದೇ \(ವಸಸ್ಥಳವೆಂಬುದೇ\), ಮಾರ್ ವಮ್ = ಎದೆ, ಅಯನ್ = ಅಜನ \(ಬ್ರಹ್ಮನ\), ಇಡಮೇ = ವಾಸಸ್ಥಳವೇ, ಕೊಪ್ಪೂೞ್ = ಹೊಕ್ಕಳು, ತಿರು ಇಡಮುಮ್ = ಪವಿತ್ರವಾದ ಎಡಭಾಗವು, ಎನ್ದೈಪೆರುಮಾ = ನನ್ನ ಸ್ವಾಮಿಗೆ, ಅರನೇಯೋ = ಹರನೇ ಅಲ್ಲವೇ? ಒರುವು= ನೀಗಬಹುದಾದ, ಇಡಮ್ = ಸ್ಥಳವು, ಒನ್ ಱು ಇನ್ ಱಿ = ಒಂದೂ ಇಲ್ಲದೆ \(ಇಲ್ಲದ ಹಾಗೆ\), ಎನ್ ಉಳ್ ಕಲನ್ದಾನುಕ್ಕೇ = ನನ್ನ ಅಂತರಂಗದಲ್ಲಿ ಕೂಡಿಕೊಂಡವನಿಗೇ. 



ಬಿಟ್ಟಕೊಡಬಹುದಾದ ಸ್ಥಳವೊಂದೂ ಇಲ್ಲದ ಹಾಗೆ ನನ್ನ ಅಂತರಂಗದಲ್ಲಿ ಕೂಡಿಕೊಂಡಿರುವವನಿಗೆ ಪವಿತ್ರದೇಹವು ಪರಮಸುಂದರವಾದ ತೇಜಸ್ಸು. ಕಣ್ಣುಕೆಂದಾವರೆ, ಕೈಕಮಲ, ಎದೆಯೇ ಶ್ರೀದೇವಿಯ ವಾಸಸ್ಥಳ. ಹೊಕ್ಕಳು ಅಜನ \(ಬ್ರಹ್ಮನ\) ವಾಸಸ್ಥಳ. ಪವಿತ್ರವಾದ ಎಡಭಾಗವು ನನ್ನ ಸ್ವಾಮಿಗೆ ಹರನು ಅಲ್ಲವೇ? 



ಆಳ್ವಾರರು ಹೇಳುತ್ತಾರೆ: ನನ್ನ ಸ್ವಾಮಿಯು ಯಾವೊಂದು ಸ್ಥಳವೂ ಇಲ್ಲದ ಹಾಗೆ, ಯಾವ ಸ್ಥಳವನ್ನೂ ಬಿಟ್ಟುಕೊಡದ ಹಾಗೆ, ಎಲ್ಲೆಲ್ಲೂ ತುಂಬಿಕೊಂಡಿದ್ದಾನೆ. ಪವಿತ್ರವಾದ ಅವನ ದೇಹವೆಲ್ಲ ಪರಮಸುಂದರವಾದ ತೇಜಸ್ಸಿನಿಂದ ಪ್ರಕಾಶಿಸುತ್ತದೆ. ಕೆಂದಾವರೆಯಂತೆ ಅವನ ಕಣ್ಣುಗಳು ವಿಶಾಲವಾಗಿ ಆಕರ್ಷಕವಾಗಿವೆ. ಕಮಲದ ಹಾಗೆಯೇ ಕೋಮಲವಾಗಿ, ಮೃದುವಾಗಿ, ಸುಂದರವಾಗಿ, ಕೆಂಪಗೆ, ಅವನ ಕೈಗಳಿವೆ. ದಯಾಸ್ವರೂಪಿಯೇ ಆಗಿರುವ ಶ್ರೀದೇವಿಯನ್ನು ಅವನ ವಕ್ಷಸ್ಥಳದಲ್ಲಿರಿಸಿಕೊಂಡಿದ್ದಾನೆ. ಅವನ ನಾಭಿಯಲ್ಲಿ ಚತುರ್ಮುಖನಾದ ಬ್ರಹ್ಮನು ವಾಸಮಾಡುತ್ತಾನೆ. ಪವಿತ್ರವಾದ ಅವನ ಎಡಭಾಗವನ್ನೇ ಹರನಿಗೆ ಕೊಟ್ಟುಬಿಟ್ಟಿದ್ದಾನೆ. ಹೀಗೆ ಸೃಷ್ಟಿ ಲಯಕರ್ತರನ್ನೂ ಸಕಲೈಶ್ವರ್ಯಪ್ರದೆಯಾದ ದಯಾಸ್ವರೂಪಿಯನ್ನೂ ಕೂಡಿಕೊಂಡು ಸ್ವಾಮಿಯು ನನ್ನ ಅಂತರಂಗದಲ್ಲಿ ನೆಲೆಗೊಂಡಿದ್ದಾನೆ\! ಅದಲ್ಲವೇ ನನ್ನ ಹಿರಿಯ ಭಾಗ್ಯ\! 



೩. ಎನ್ನುಳ್ ಕಲನ್ದವನ್ ಶೆಙ್ಗನಿವಾಯ್ ಶೆಙ್ಗಮಲಮ್,

ಮಿನ್ನುಮ್ ಶುಡರ್ ಮಲೈಕ್ಕೂ ಕ್ಕಣ್ ಪಾದಮ್ ಕೈಕಮಲಮ್,

ಮನ್ನು ಮುೞುವೇಮಿಲಹುಮ್ ವಯಿಟ್ರಿನುಳ,

ತನ್ನುಳ್ ಕಲವಾದದು ಎಪ್ಪೊರುಳುಮ್ ತಾನಿಲ್ಲೈಯೇ. 



ಎನ್ನುಳ್ = ನನ್ನ ಅಂತರಂಗದಲ್ಲಿ, ಕಲನ್ದವನ್ = ಕಲೆತುಕೊಂಡವನ, ಶೆಮ್ ಕನಿ ವಾಯ್ = ಕೆಂಪಗೆ ಹಣ್ಣಿನಂತೆ ಬಾಯಿ \(ತುಟಿಗಳು\), ಶೆಮ್ಕಮಲಮ್ = ಕೆಂದಾವರೆಯಂತೆ \(ಅರಳಿರುವುದು\), ಮಿನ್ನುಮ್ = ಪ್ರಕಾಶಿಸುವ \(ಮಿಂಚುವ\), ಶುಡರ್ = ತೇಜಸ್ಸಿನ, ಮಲೈಕ್ಕೂ = ಬೆಟ್ಟಕ್ಕೆ, ಕಣ್, ಪಾದಮ್, ಕೈ, ಕಮಲಮ್ = ಕಣ್ಣುಗಳು, ಪಾದಗಳೂ, ಕೈಗಳು, ಕಮಲದಂತೆ, ಮನ್ನು = ಸ್ಥಿರವಾದ \(ಶಾಶ್ವತವಾದ\), ಮುೞು = ಪೂರ್ಣವಾದ, ಏೞು ಉಲಹುಮ್= ಏಳು ಲೋಕಗಳನ್ನೂ, ವಯಿಟ್ರಿನ್ = ಹೊಟ್ಟೆಯಲ್ಲಿ, ಉಳ = ಉಳ್ಳವನಾದ, ತನ್ನುಳ್ = ಅವನಲ್ಲಿ, ಕಲವಾದದ = ಸೇರದ್ದು, ಎಪ್ಪೊರುಳುಮ್ = ಯಾವೊಂದು ವಸ್ತುವೂ, ತಾನ್ ಇಲ್ಲೈಯೇ = ಇಲ್ಲವೇ ಇಲ್ಲ. 



ನನ್ನ ಅಂತರಂಗದಲ್ಲಿ ಕಲೆತುಕೊಂಡಿರುವವನ ಬಾಯಿ \(ತುಟಿಗಳು\) ಕೆಂಪಗೆ ಹಣ್ಣಿನಂತೆ ಇವೆ. ಕೆಂದಾವರೆಯಂತೆ ಅರಳಿರುವುದು. ಮಿಂಚುವ\(ಹೊಳೆಯುವ\) ತೇಜಸ್ಸಿನ ಬೆಟ್ಟಕ್ಕೆ ಕಣ್ಣುಗಳೂ, ಪಾದಗಳೂ, ಕೈಗಳೂ ಕಮಲದಂತೆ ಇವೆ. ಸ್ಥಿರವಾದ ಏಳು ಲೋಕಗಳನ್ನು ಪೂರ್ತಿಯಾಗಿ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡ ಅವನಲ್ಲಿ ಕೂಡಿಕೊಂಡಿರದ \(ಸೇರದಿರುವ\) ವಸ್ತುವೆಂಬುದು ಇಲ್ಲವೇ ಇಲ್ಲ. 



ಆಳ್ವಾರರು ಹೇಳುತ್ತಾರೆ: ತಾನು ಸೃಷ್ಟಿಸಿರುವ ಒಂದೊಂದು ವಸ್ತುವಿನಲ್ಲೂ ಭಗವಂತನು ನೆಲಸಿದ್ದಾನೆ. ಸಕಲವಸ್ತುಗಳೂ ಅವನಲ್ಲಿ ಸೇರಿಕೊಂಡಿವೆ. ಅವನಲ್ಲಿ ಕಲೆತುಕೊಂಡಿರದ ವಸ್ತು ಇಲ್ಲವೇ ಇಲ್ಲ. ಅವನ ಹಿರಿಮೆಯನ್ನೇನೆನ್ನೋಣ\! ಸಕಲಸೌಭಾಗ್ಯಗಳ ಒಡತಿಯಾದ ಶ್ರೀದೇವಿಗೂ, ಸಕಲವನ್ನೂ ಲಯಗೊಳಿಸುವ ಹರನಿಗೂ ಸ್ವಾಮಿಯು ತನ್ನ ದೇಹದಲ್ಲಿ ಎಡೆಕೊಟ್ಟಿದ್ದಾನೆ. ಏಳುಲೋಕಗಳನ್ನೂ ಅವನು ತನ್ನ ಹೊಟ್ಟೆಯಲ್ಲೇ ಇಟ್ಟುಕೊಂಡಿದ್ದಾನೆ. ಅವನ ಸೌಂದರ್ಯವೋ ಸಾಟಿಯಿಲ್ಲದ್ದು: ಕಳಿತ ತೊಂಡೆಯ ಹಣ್ಣಿನಂತೆ ಕೆಂಪಗೆ ಮಾಧುರ್ಯದಿಂದ ತುಂಬಿ ಮೆರೆಯುವ ತುಟಿಗಳು. ಮುಗುಳ್ನಗೆಯಿಂದ ಕೂಡಿದ ಬಾಯಿ ಕೆಂದಾವರೆಯಂತೆ ಅರಳಿ ಶೋಭಿಸುತ್ತದೆ. ಮಿಂಚಿನಿಂದ ಹೊಳೆಯುವ ಬೆಟ್ಟದಂತೆ ದೇಹ. ಕಮಲದಂತೆ ವಿಶಾಲವೂ ಸುಂದರವೂ ಆದ ಕಣ್ಣುಗಳು. ಕೈಗಳು ಪಾದಗಳೂ ಕಮಲದಂತೆಯೇ ಕೋಮಲವಾಗಿಯೂ ಸೊಬಗಿನಿಂದ ಆಕರ್ಷಕವಾಗಿಯೂ ಇವೆ. 



೪. ಎಪ್ಪೊರುಳುಮ್ ತಾನಾಯ್ ಮರತಹಕ್ಕೂನ್ ಱ ಮೊಕ್ಕೂಮ್,

ಎಪ್ಪೊೞುದೈತ್ತಾಮರೈಪ್ಪೂ ಕಣ್ ಪಾದಮ್ ಕಮಲಮ್,

ಎಪ್ಪೊೞುದುಮ್ ನಾಳ್ ತಿಙ್ಗಳ್ ಆಣ್ಡಾೞಿಯೂೞಿತೊಱುಮ್,

ಅಪ್ಪೊೞುದೈಕ್ಕಪ್ಪೊೞುದು ಎನ್ನಾರಾವಮುದಮೇ, 



ಎಪ್ಪೊರುಳುಮ್ = ಎಲ್ಲಾ ವಸ್ತುಗಳೂ, ತಾನ್ ಆಯ್ = ತಾನೇ ಆಗಿದ್ದಾನೆ, ಮರತಹಮ್ ಕುನ್ ಱಮ್ = ಮರಕತ ರತ್ನದ ಬೆಟ್ಟವನ್ನು, ಒಕ್ಕುಮ್ = ಹೋಲುತ್ತಾನೆ, ಅಪ್ಪೊೞುದೈ = ಆಗಲೇ ಅರಳಿರುವ, ತಾಮರೈಪ್ಪೂ = ತಾವರೆಹೂವಿನಂತೆ, ಕಣ್ = ಕಣ್ಣುಳ್ಳವನು, ಪಾದಮ್ = ಪಾದಗಳು, ಕಮಲಮ್ = ಕಮಲದಂತೆ \(ಕೋಮಲವಾಗಿ\) ಇವೆ, ಎಪ್ಪೊೞುದುಮ್ = ಎಲ್ಲಾ ಕಾಲಗಳಲ್ಲಿಯೂ, ನಾಳ್ = ದಿನಗಳಲ್ಲಿಯೂ, ತಿಙ್ಗಳ್ = ತಿಂಗಳುಗಳಲ್ಲಿಯೂ, ಆಣ್ಡು = ವರ್ಷಗಳಲ್ಲಿಯೂ, ಊೞಿಊೞಿತೊಱುಮ್ = ಯುಗಯುಗಗಳಲ್ಲಿಯೂ, ಅಪ್ಪೊೞುದೈಕ್ಕು ಅಪ್ಪೊೞುದು = ಆಯಾಕಾಲಕ್ಕೆಲ್ಲವೂ, ಎನ್ = ನನ್ನ, ಆರಾ ಅಮುದೇ = ತೃಪ್ತಿಯಾಗದ ಅಮೃತವೇ. 



ಎಲ್ಲಾ ವಸ್ತುಗಳು ತಾನೇ ಆಗಿದ್ದಾನೆ. ಮರಕತರತ್ನದ ಬೆಟ್ಟವನ್ನು ಹೋಲುತ್ತಾನೆ. ಆಗಲೇ ಅರಳಿರುವ ತಾವರೆಯ ಹೂವಿನಂತೆ ಅವನ ಕಣ್ಣುಗಳಿವೆ. ಪಾದಗಳು ಕಮಲದಂತೆ ಕೋಮಲವಾಗಿವೆ. ಎಲ್ಲಾ ಹೊತ್ತುಗಳಲ್ಲಿಯೂ, ದಿನಗಳಲ್ಲಿಯೂ, ತಿಂಗಳುಗಳಲ್ಲಿಯೂ, ವರ್ಷಗಳಲ್ಲಿಯೂ, ಯುಗಯುಗಗಳಲ್ಲಿಯೂ \(ಯುಗ ಕಲ್ಪಗಳಲ್ಲಿಯೂ\) ಆ ಎಲ್ಲ ಕಾಲಕ್ಕೂ ನನಗೆ ತೃಪ್ತಿತಾರದ ಅಮೃತವೇ ಆಗಿದ್ದಾನೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಎಲ್ಲಾ ವಸ್ತುಗಳಲ್ಲಿಯೂ ನೆಲಸಿರುವ ಹಾಗೆಯೇ, ತಾನೇ ಎಲ್ಲಾ ವಸ್ತುಗಳುಆಗಿ ಶೋಭಿಸುತ್ತಾನೆ. ಬೆಲೆಕಟ್ಟುವುದಕ್ಕೆ ಅಸಾಧ್ಯವಾದ ಅನರ್ಘರತ್ನದ ಬೆಟ್ಟದ ಹಾಗೆ ಪ್ರಕಾಶಿಸುತ್ತಾ ಆಕರ್ಷಕನಾಗಿದ್ದಾನೆ. ಆಗ ತಾನೆ ಅರಳುತ್ತಿರುವ ಕೆಂದಾವರೆಯಂತೆ ಸ್ವಚ್ಛವಾಗಿ, ವಿಶಾಲವಾಗಿ, ಆಕರ್ಷಕ ಸುಂದರವಾಗಿ ಅವನ ಕಣ್ಣುಗಳಿವೆ. ಅವನ ಪಾದಗಳು ಕಮಲದಂತೆ ಕೋಮಲವಾಗಿವೆ. ಘಳಿಗೆ, ದಿನ, ತಿಂಗಳು, ವರ್ಷ, ಯುಗ, ಕಲ್ಪಗಳೆನ್ನದಂತೆ ಎಲ್ಲ ಕಾಲಕ್ಕೂ ಅವನು ಶಾಶ್ವಾವಾಗಿರತಕ್ಕವನು. ಎಷ್ಟೆಷ್ಟು ರೀತಿಯಲ್ಲಿ ನಾನು ಸವಿದು ಅನುಭವಿಸಿದರೂ ಸಹ ನನಗೆ ತೃಪ್ತಿಯಾಗದಂಥ ಅಮೃತವೇ ಅವನಾಗಿದ್ದಾನೆ. 



೫. ಆರಾವಮುದಮಾಯ್ ಅಲ್ಲಾವಿಯುಳ್ ಕಲನ್ದ,

ಕಾರಾಕ್ಕರುಮುಹಿಲ್ ಪೋಲ್ ಎನ್ನಮ್ಮಾನ್ ಕಣ್ಣನುಕ್ಕೂ,

ನೇರಾವಾಯ್ ಶೆಮ್ಬವಳಮ್ ಕಣ್ ಪಾದಮ್ ಕೈಕಮಲಮ್,

ಪೇರಾರನೀಣ್ ಮುಡಿನಾಣ್ ಪಿನ್ನು ಮ್ಮಿೞೈ ಪಲವೇ. 



ಆರಾ = ತೃಪ್ತಿತಾರದ \(ತಣಿಯದಂಥ\), ಅಮುದಮ್ ಆಯ್ = ಅಮೃತವಾಗಿ, ಅಲ್ = ಕತ್ತಲೆಯ, ಆವಿ = ಆತ್ಮದ, ಉಳ್ = ಒಳಗೆ, ಕಲನ್ದ = ಕೂಡಿಕೊಂಡ, ಕಾರ್ = ಮಳೆ, \(ನೀರಾವಿ\), ಆರ್ = ತುಂಬಿರುವ, ಕರು ಮುಹಿಲ್ ಪೋಲ್ = ಕಪ್ಪು ಮೋಡದ ಹಾಗೆ ಇರುವ, ಎನ್ ಅಮ್ಮಾನ್ = ನನ್ನ ಸ್ವಾಮಿಯಾದ, ಕಣ್ನನುಕ್ಕೂ = ಆಕರ್ಷಕನಿಗೆ \(ಕೃಷ್ಣನಿಗೆ\), ಶೆಮ್ ಪವಳಮ್ = ಕೆಂಪನೆಯ ಹವಳವು, ವಾಯ್ = ತುಟಿಗಳಿಗೆ, ನೇರಾ = ಸಾಟಿಯಾಗಲಾರದು, ಕಮಲಮ್ = ಕಮಲದ ಹೂವು, ಕಣ್, ಪಾದಮ್, ಕೈ = ಕಣ್ಣು, ಪಾದ, ಕೈಗಳಿಗೆ \(ನೇರಾ = ಸಾಟಿಯಾಗದು\), ಪೇರ್ ಆರಮ್ = ದೊಡ್ಡ ಹಾರವೂ, ಎತ್ತರವಾದ ಕಿರೀಟವೂ, ಉಡಿದಾರವೂ, ಇನ್ನೂ ಆಭರಣಗಳು ಹೇರಳವಾಗಿಯೇ ಇವೆ. 



ಆಳ್ವಾರರು ಹೇಳುತ್ತಾರೆ: ನನ್ನ ಒಡೆಯನಾಗಿರುವ ಭಗವಂತನ ಬಾಯಿ \(ತುಟಿಗಳು\) ಕಳಿತ ತೊಂಡೇಹಣ್ಣಿನಂತಿದೆ, ಎಂದೂ ಕಣ್ಣು, ಕೈ, ಪಾದಗಳು ಕಮಲದಂತಿದೆ ಎಂದು ಮುಂತಾಗಿ ಹೇಳಿದೆನಲ್ಲವೇ? ಸೃಷ್ಟಿಯ ಯಾವ ವಸ್ತುವಿನಿಂದಲೂ ನನ್ನ ಸ್ವಾಮಿಯ ಅವಯವಗಳಿಗೆ ಹೋಲಿಸಿ ಅರಿತುಕೊಳ್ಳಲು ಸಾಧ್ಯವೇ ಇಲ್ಲ. ಬಲು ಉತ್ಕೃಷ್ಟವಾದ ಕೆಂಪು ಹವಳಕ್ಕೆ ಅವನ ತುಟಿಗಳನ್ನು ಹೋಲಿಸಲಾದೀತೇ? ಕೈ, ಪಾದ, ಕಣ್ಣುಗಳು, ಕಮಲಕ್ಕಿಂತಲೂ ಎಷ್ಟೋ ಪಾಲು ಹೆಚ್ಚು ಸುಂದರೆ\! ಇಷ್ಟೇ ಅಲ್ಲದೆ, ಸ್ವಾಮಿಯು ದೊಡ್ಡದಾದ ಹಾರದಿಂದಲೂ, ಎತ್ತರವಾದ ಕಿರೀಟದಿಂದಲೂ, ಸೊಗಸಾದ ಉಡಿದಾರದಿಂದಲೂ, ಇನ್ನೂ ನಾನಾ ದಿವ್ಯಾಭರಣಗಳಿಂದಲೂ ಅಲಂಕರಿಸಿಕೊಂಡಿದ್ದಾನೆ. ಇಂಥ ಅಪರೂಪಸುಂದರನಾಗಿ ಕಾರ್ಮುಗಿಲಿನಂತೆ ಪರಮ ಉದಾರಿಯಾಗಿ ಇರುವ ಸ್ವಾಮಿಯು ಅಜ್ಞಾನವೆಂಬ ಕತ್ತಲೆಯಿಂದ ತುಂಬಿದ ನನ್ನ ಆತ್ಮದ ಒಳಗಡೆ ಸೇರಿಕೊಂಡು, ಅದರಲ್ಲಿ ಜ್ಞಾನವನ್ನು ತುಂಬಿಬೆಳಗಿಸುತ್ತಿರುವನಲ್ಲ\! ಅವನ ಉಪಕಾರವನ್ನು ಏನೆಂದು ವರ್ಣಿಸಲಿ? 



೬. ಪಲಪಲವೇ ಯಾಬರಣಮ್ ಪೇರುಮ್ ಪಲಪಲವೇ,

ಪಲಪಲವೇಶೋದಿ ವಡಿವು ಪಣ್ಬೆಣ್ಣಿಲ್,

ಪಲಪಲಕಣ್ಡುಣ್ಡು ಕೇಟ್ಟುಟ್ರು ಮೋನ್ದಿನ್ಬಮ್,

ಪಲಪಲವೇ ಞಾನಮುಮ್ ಪಾಮ್ಬಣೈಮೇಲಾಱ್ ಕೇಯೋ\! 



ಪಲಪಲವೇ = ಹಲವಾರು ಬಗೆಯ, ಆಚರಣಮ್ = ಆಭರಣಗಳು, ಪೇರುಮ್ = ಹೆಸರುಗಳೂ, ಪಲಪಲವೇ = ನಾನಾಬಗೆಯವೇ, ಪಲಪಲವೇ =ನಾನಾವಿಧವಾದ, ಶೋದಿ = ಪ್ರಕಾಶವುಳ್ಳ, ವಡಿವು = ರೂಪಗಳೂ, ಪಣ್ಭು = ಗುಣಗಳೂ \(ಸ್ವಭಾವಗಳೂ\), ಎಣ್ಣಿಲ್ = ಯೋಚಿಸಿದರೆ \(ಎಣಿಕೆ ಮಾಡಿದರೆ\), ಪಲಪಲ= ಅನೇಕ ವಿಧವಾಗಿ, ಕಣ್ಡು = ನೋಡಿ, ಉಣ್ಡು = ರುಚಿನೋಡಿ \(ಅನುಭವಿಸಿ\), ಕೇಟ್ಟು= ಕೇಳಿ, ಉಟ್ರು = ನಡೆಸಿ, ಮೋನ್ದು = ಮೂಸಿನೋಡಿ, ಇನ್ಬಮ್ = ಸುಖವನ್ನೂ, ಪಲಪಲವೇ = ಅನೇಕ \(ವಿವಿಧ\) ರೀತಿಯಲ್ಲಿ, ಞಾನಮುಮ್ = ಜ್ಞಾನವನ್ನೂ, \(ಉಂಟುಮಾಡುವ\), ಪಾಮ್ಬು ಅಣೈ ಮೇಲಾಱ್ ಕೇ = ಹಾವಿನ ಹಾಸುಗೆಯ ಮೇಲಿರುವವನಿಗೇ. 



ಹಾವಿನ ಹಾಸುಗೆಯ ಮೇಲಿರುವವನಿಗೆ ವಿಧವಿಧವಾದ ಆಭರಣಗಳಿವೆ, ಹೆಸರುಗಳಿವೆ: ವಿಧವಿಧವಾದ ಪ್ರಕಾಶಗಳಿಂದ ಕೂಡಿದ ರೂಪಗಳು ಗುಣಸ್ವಭಾವಗಳು ಇವೆ. ಯೋಚಿಸಿ ಎಣಿಸಿ ನೋಡಿದರೆ, ವಿವಿಧ ರೀತಿಯಲ್ಲಿ ನೋಡಿ, ರುಚಿನೋಡಿ \(ಅನುಭವಿಸಿ\), ಕೇಳಿ, ಮಾಡಿ \(ನಡೆಸಿ\), ಮೂಸಿನೋಡಿ ಸುಖವನ್ನೂ, ಜ್ಞಾನವನ್ನೂ ಪಡೆಯುವಂಥಾದ್ದು ಆಗಿದೆ. 



ಆಳ್ವಾರರು ಹೇಳುತ್ತಾರೆ: ನನ್ನೊಡನೆ ಕೂಡಿಕೊಂಡಿರುವ ಸ್ವಾಮಿಗೆ ಎಷ್ಟು ವಿಧವಾದ ಆಭರಣಗಳ ಅಲಂಕಾರ\! ಅವನ ರೂಪಗಳೋ ಅದೆಷ್ಟು ವಿಧ\! ಹಾಗೆಯೇ ಅವನ ಗುಣಸ್ವಭಾವಗಳು ಇಷ್ಟೇ ಎಂದು ಎಣಿಕೆ ಮಾಡಿ ತಿಳಿಯಲು ಸಾಧ್ಯವಿದೆಯೇ? ಅವನು ತೋರಿ ಬೆಳಗುವ ಅಪರೂಪವೂ ಚಿತ್ರವಿಚಿತ್ರವೂ ಆದ ದಿವ್ಯಪ್ರಕಾಶವೂ ಅದೆಷ್ಟು ಬಗೆಯೋ\! ಇಂಥ ದಿವ್ಯಾಕರ್ಷಕನಾದ ಸ್ವಾಮಿಯು ಶೇಷನನ್ನು ತನ್ನ ಹಾಸುಗೆಯಾಗಿ ಮಾಡಿಕೊಂಡಿದ್ದಾನೆ. ಆ ಸರ್ವೇಶ್ವರನೇ ನನ್ನೊಡನೆ ಎಲ್ಲ ವಿಧದಲ್ಲೂ ಕೂಡಿಕೊಂಡಿದ್ದಾನಲ್ಲ\! ಅವನ ವಿವಿಧರೂಪಗಳನ್ನೂ, ಗುಣಸ್ವಭಾವಗಳನ್ನೂ, ನಾನಾಬಗೆಯ ಆಶ್ಚರ್ಯಾದ್ಭುತಕಾರ್ಯಗಳನ್ನೂ ನನ್ನ ಪಂಚೇಂದ್ರಿಯಗಳ ಮೂಲಕ ನಾನು ಅನುಭವಿಸುತ್ತಿದ್ದೇನೆ. ಎಲ್ಲ ರೀತಿಯಲ್ಲೂ ಸುಖಸಂತೋಷಗಳನ್ನು ಪಡೆದು ಆನಂದಿಸುತ್ತಿದ್ದೇನೆ. ಭಗವದ್ವಿಷಯದಲ್ಲಿ ನನಗೆ ಜ್ಞಾನವೂ ಉಂಟಾಗಿದೆ. ಇದೆಷ್ಟು ಭಗವತ್ಕೃಪೆಯೇ ಅಲ್ಲವೇ? 



೭. ಪಾಮ್ಬಣೈಮೇಲ್ ಪಾಱ್ ಕಡಲುಳ್ ಪಳ್ಳಿಯಮರ್ ನ್ದದುವುಮ್,

ಕಾಮ್ಬಣೈತೋಲ್ ಪಿನ್ನೈಕ್ಕಾಯ್ ಏಱುಡೆನೇೞ್ ಶೆಟ್ರದುವುಮ್,

ತೇಮ್ಬಣೈಯ ಶೋಲೈಮರಾಮರಮೇೞಿಯ್ದದುವುಮ್,

ಪೂಮ್ಬಿಣೈಯ ತಣ್ಡುೞಾಯ್ ಪ್ಪೊನ್ ಮುಡಿಯಮ್ ಪೋರೇ ಱೇ. 



ಪಾಮ್ಬು ಅಣೈ ಮೇಲ್ = ಸರ್ಪದ ಹಾಸುಗೆಯ ಮೇಲೆ. ಪಾಲ್ ಕಡಲುಳ್ = ಪಾಲ್ಗಡಲಲ್ಲಿ, ಪಳ್ಳಿ ಅಮರ್ನ್ದದುವುಮ್ = ಪವಡಿಸಿರುವುದೂ, ಕಾಮ್ಬು ಅಣೈ ತೋಳ್ = ಬೆತ್ತದ ಹಾಗಿರುವ ತೋಳಿನ, ಪಿನ್ನೈಕ್ಕೂ ಆಯ್ = ನಪ್ಪಿನ್ನೈದೇವಿಗಾಗಿ, ಏೞ್ ಏಱು = ಏಳು ವೃಷಭಗಳನ್ನು, ಉಡನ್ = ಒಟ್ಟಿಗೆ, ಶೆಟ್ರದುವುಮ್ = ಕೊಂದು ಹಾಕಿದ್ದೂ, ತೇನ್ = ಜೇನುತುಂಬಿದ, ಪಣೈಯ = ದಟ್ಟವಾದ, ಶೋಲೈ = ತೋಪಿನ, ಮರಾಮರಮ್ = ಏಳು ತಾಳೆಯ ಮರಗಳನ್ನು, ಎಯ್ದದುವುಮ್ = ಬಾಣಪ್ರಯೋಗ ಮಾಡಿದ್ದೂ \(ಹೊಡೆದದ್ದೂ\), ಪೂ ಪಿಣೈಯ = ಹೂತುಂಬಿರುವ \(ಸೊಬಗು ತುಂಬಿರುವ\), ತಣ್ = ತಂಪಾದ, ತುೞಾಯ್ = ತುಲಸಿಯ, ಪೊನ್ ಮುಡಿ = ಸಿರಿಮುಡಿಯ, ಅಮ್ = ಸುಂದರವಾದ, ಪೋರ್ ಏಱೇ = \(ಪರಮ\) ಸಮರ್ಥನಾದ \(ಹೋರಾಡಬಲ್ಲ\) ವೃಷಭನೇ. 



ಸರ್ಪದ ಹಾಸುಗೆಯ ಮೇಲೆ, ಪಾಲ್ಗಡಲಲ್ಲಿ ಪವಡಿಸಿರುವುದೂ, ಬೆತ್ತದ ಹಾಇರುವ ತೋಳಿನ ನಪ್ಪಿನ್ನೈದೇವಿಗಾಗಿ ಏಳುಗೂಳಿಗಳನ್ನು ಒಟ್ಟಿಗೆ ಸಾಯಿಸಿದ್ದೂ, ಜೇನು ತುಂಬಿದ ದಟ್ಟವಾದ ತೋಪಿನ ಏಳು ತಾಳೆಯ ಮರಗಳನ್ನು ಹೊಡೆದದ್ದೂ, ಸೊಬಗುತುಂಬಿರುವ ತಂಪಾದ ತುಲಸಿಯ ಸಿರಿಮುಡಿಯ ಸುಂದರವಾದ ಪರಮಸಮರ್ಥನಾದ ವೃಷಭನೇ.



“ಏಱುಡನೇಳ್ ಶೆಟ್ರದುವುಮ್” – ಶ್ರೀಕೃಷ್ಣಾವತಾರದ ಒಂದು ಪ್ರಸಂಗ ಇದು. ಯಶೋದೆಗೆ ತಮ್ಮನೊಬ್ಬ – ಕುಂಭನೆಂಬವನು. ಅವನಿಗೆ ಮಗಳೊಬ್ಬಳು – ನಪ್ಪಿನ್ನೈದೇವಿ ಎಂಬವಳು. ನೀಳಾದೇವಿಯ ಅಂಶದಿಂದ ಹುಟ್ಟಿದವಳು. ಕುಂಭನು ಅವಳಿಗಾಗಿ ಒಂದು ಫಣ ಹೂಡಿದನು. ಅವನು ಸಾಕಿ ಕೊಬ್ಬಿಸಿದ್ದ ಏಳು ಗೂಳಿಗಳನ್ನು ಯಾರೊಬ್ಬರ ಸಹಾಯವೂ ಇಲ್ಲದಂತೆ, ಒಂಟಿಯಾಗಿ ಹಿಡಿದು ಪಳಗಿಸುವವನಿಗೆ ತನ್ನ ಮಗಳಾದ ನಪ್ಪಿನ್ನೈದೇವಿಯನ್ನು ಕೊಟ್ಟು ಮದುವೆ ಮಾಡಿಕೊಡುವೆನೆಂಬುದೇ ಆ ಫಣ\! ಶ್ರೀಕೃಷ್ಣನು ಈ ಕೆಲಸವನ್ನು ಸಾಧಿಸಿ, ನಪ್ಪಿನ್ನೈದೇವಿಯ ಕೈಹಿಡಿದನು. ಇದು ಇಲ್ಲಿಯ ಕಥೆ.



“ಮರಾಮರಮೆಯ್ದದುವುಮ್” – ಇದು ಶ್ರೀರಾಮಾವತಾರದ ಒಂದು ಪ್ರಸಂಗ. ಸೀತಾದೇವಿಯನ್ನು ಕಳೆದುಕೊಂಡು ಕಿಷ್ಕಿಂಧೆಗೆ ಬಂದಾಗ, ಹನುಮಂತನ ಸಹಾಯದಿಂದ ಸುಗ್ರೀವನ ಸಖ್ಯವನ್ನು ಗಳಿಸುವಾಗಿ, ಶ್ರೀರಾಮನು ನಡೆಸಿದ ಒಂದು ಸಾಹಸ ಇದು. ತೋಪಿನಲ್ಲಿ ಬೇರೆ ಬೇರೆ ಕಡೆಗಳಲ್ಲಿ ಏಳು ತಾಳೆಯ ಮರಗಳು ಬೆಳೆದಿದ್ದವು. ಶ್ರೀರಾಮನು ಒಂದೇ ಬಾಣವನ್ನು ಪ್ರಯೋಗಿಸಿ, ಆ ಏಳು ತಾಳೆಯ ಮರಗಳನ್ನೂ ರಂಧ್ರಗೊಳಿಸಿದನು. 



ಆಳ್ವಾರರು ಹೇಳುತ್ತಾರೆ: ಪಾಲ್ಗಡಲಲ್ಲಿ ಶೇಷಶಯನನಾಗಿ ಪವಡಿಸಿರುವವನೂ ಸರ್ವೇಶ್ವರನಾದ ಭಗವಂತನೇ, ಶ್ರೀಕೃಷ್ಣನಾಗಿ ಅವತರಿಸಿ, ನಪ್ಪಿನ್ನೈದೇವಿಯ ಕೈಹಿಡಿಯುವುದಕ್ಕಾಗಿ, ಕೊಬ್ಬಿದ ಏಳುಗೂಳಿಗಳನ್ನು ತಾನೊಬ್ಬನೇ ಹಿಡಿದು ಪಳಗಿಸಿದವನೂ ಅವನೇ. ದಟ್ಟವಾದ ತೋಪಿನಹಾಗೆ ಬೆಳೆದ ಏಳು ತಾಳೆಯ ಮರಗಳನ್ನೂ ಒಂದೇ ಅಂಬಿನಿಂದ ಟೊಳಿಮಾಡಿದ ಶ್ರೀರಾಮನೂಅವನೇ. ದುಷ್ಟರಾದ ಎದುರಾಳಿಗಳು ಎಷ್ಟೇ ಬಲಿಷ್ಠರಾದರೂ ಅವರೊಂದಿಗೆ ದಟ್ಟವಾಗಿ ಹೋರಾಡಬಲ್ಲ ಪರಮಸಮರ್ಥನೂ, ಸೊಬಗಿನಿಂದ ಕೂಡಿದು ಪರಿಮಳ ತುಂಬಿದ ತುಲಸಿಯ ಹಾರವನ್ನು \(ದಂಡೆಯನ್ನು\) ತಲೆಯಲ್ಲಿ ಮುಡಿದಿರುವ ದಿವ್ಯಸುಂದರಮೂರ್ತಿಯಾಗಿರುವವನೂ ಆ ಸ್ವಾಮಿಯೇ. 



೮. ಪೊನ್ ಮುಡಿಯಮ್ ಪೋರೇಟ್ರೈ ಎಮ್ಮಾನೈನಾಲ್ ತಡನ್ದೋಳ್,

ತನ್ ಮುಡಿವೊನ್ ಱಿಲ್ಲಾದ ತಣ್ಡುೞಾಯ್ ಮಾಲೈಯನೈ,

ಎನ್ ಮುಡಿವು ಕಾಣಾದೇ ಎನ್ನುಳ್ ಕಲನ್ದಾನೈ,

ಶೊಲ್ ಮುಡಿವು ಕಾಣೇನ್ ನಾನ್ ಶೊಲ್ಲುವದೆನ್ ಶೊಲ್ಲೀರೇ. 



ಪೊನ್ ಮುಡಿ = ರತ್ನಮಯ ಕಿರೀಟವನ್ನು ಧರಿಸಿರುವ, ಅಮ್ = ದಿವ್ಯಸುಂದರನಾದ, ಪೋರ್ ಏಟ್ರೈ = ಸಮರ್ಥನಾದ ವೃಷಭದಂಥವನನ್ನು, ಎಮ್ಮಾನೈ = ನನ್ನ ಸ್ವಾಮಿಯನ್ನು, ನಾಲ್ ತಡ ತೋಳ್ = ನಾಲ್ಕು ದೀರ್ಘವಾದ ತೋಳುಗಳುಳ್ಳವನನ್ನು, ತನ್ ಮುಡಿವು ಒನ್ ಱು ಇಲ್ಲಾದ = ತನಗೆ ಯಾವ ಬಗೆಯಲ್ಲೂ ಮಿತಿಯಿಲ್ಲದವನನ್ನು, ತಣ್ ತುೞಾಯ್ ಮಾಲೈಯನೈ = ತಂಪಾದ ತುಲಸಿಯ ಹಾರವನ್ನು ಧರಿಸಿರುವವನನ್ನು, ಎನ್ = ನನ್ನ, ಮುಡಿವು = ಪೂರ್ಣತೆಯನ್ನು \(ಕೊರತೆಯನ್ನು\), ಕಾಣಾದೇ = ಲಕ್ಷಿಸದೆ, ಎನ್ನುಳ್ = ನನ್ನ ಅಂತರಂಗದಲ್ಲಿ, ಕಲನ್ದಾನೈ = ಕಲೆತುಕೊಂಡವನನ್ನು, ಕುರಿತು, ಶೊಲ್ = ಹೇಳಲು,\(ಮಾತುಗಳು\), ಮುಡಿವು = ಕೊನೆಯನ್ನು, ಕಾಣೇನ್ ನಾನ್ = ನಾನು ಕಾಣೆನಲ್ಲ, ಶೊಲ್ಲುವದು ಎನ್ = ಹೇಳುವುದು ಏನನ್ನು? ಶೊಲ್ಲೀರೇ = ನೀವು ಹೇಳಿರಿ\! 



ರತ್ನಮಯವಾದ ಕಿರೀಟವನ್ನು ಧರಿಸಿರುವ ದಿವ್ಯಸುಂದರನಾದ ಸಮರ್ಥವೃಷಭದಂಥವನನ್ನು, ನನ್ನ ಒಡೆಯನನ್ನು, ದೀರ್ಘವಾದ ನಾಲ್ಕು ತೋಳುಗಳುಳ್ಳವನನ್ನು, ತನಗೆ ಯಾವ ಬಗೆಯ ಮಿತಿಯೂ ಇಲ್ಲದವನನ್ನು, ತಂಪಾದ ತುಲಸಿಅಯ್ ಹಾರವನ್ನು ಧರಿಸಿರುವವನನ್ನು, ನನ್ನ ಪೂರ್ಣತೆಯನ್ನು \(ಕೊರತೆಗಳನ್ನು\) ಗಮನಿಸಿದಂತೆ ನನ್ನ ಅಂತರಂಗದಲ್ಲಿ ಕಲೆತುಕೊಂಡವನನ್ನು, ಕುರಿತು ಹೇಳಲು \(ಮಾತುಗಳ\) ಕೊನೆಯನ್ನೇ ನಾನು ಕಾಣೆನಲ್ಲ\! ಹೇಳುವುದು ಏನನ್ನು? ನೀವು ಹೇಳಿರಿ? 



ಆಳ್ವಾರರು ಹೇಳುತ್ತಾರೆ: ನನ್ನ ಸ್ವಾಮಿಯಾದ ಭಗವಂತನ ದಿವ್ಯಸೌಂದರ್ಯವನ್ನೂ, ಅದ್ವಿತೀಯ ಸಾಮರ್ಥ್ಯವನ್ನೂ, ಪರಮೋಪಕಾರವನ್ನೂ ವರ್ಣಿಸುವುದು ತಾನೇ ಹೇಗೆ? ಸುವರ್ಣಮಯವಾದ ಹೊಳೆಯುವ ಕಿರೀಟವನ್ನು ಅವನು ಧರಿಸಿದ್ದಾನೆ. ಎಂದೆಂದಿಗೂ ಬಾಡದೆ ಇರುವ ಪರಿಮಳಪೂರ್ಣವಾದ ತುಲಸಿಯ ಹಾರವನ್ನು ಮುಡಿದಿದ್ದಾನೆ. ದೀರ್ಘವಾದ ಮತ್ತು ಸಮರ್ಥವಾದ ನಾಲ್ಕು ತೋಳುಗಳಣ್ಣುಳ್ಳವನಾಗಿದ್ದಾನೆ. ಹೋರಾಟಕ್ಕೂ ಉಪಕಾರಕ್ಕೂ ಬಳಸಲು ಅವು ಸದಾಸಿದ್ಧವಾಗಿವೆ. ತನ್ನ ಒಡೆತನಕ್ಕೆ ಯಾವ ಬಗೆಯಲ್ಲೂ ಮಿತಿಯಿಲ್ಲದವನಾಗಿದ್ದಾನೆ. ಹೀಗೆ, ಎಲ್ಲ ಬಗೆಯಲ್ಲೂ ಪರಮಶ್ರೇಷ್ಠನೆನಿಸಿಕೊಂಡ ಸರ್ವೇಶ್ವರನು ಕೊರತೆಗಳಿಂದ ತುಂಬಿರುವ ಕಡುಪಾಪಿಯಾದ ನನ್ನ ಅಂತರಂಗವನ್ನು ಪ್ರವೇಶಿಸಿ, ನನ್ನನ್ನು ಉದ್ಧರಿಸಲು ನನ್ನಲ್ಲಿ ಕೂಡಿಕೊಂಡಿದ್ದಾನಲ್ಲ\! ಅವನ ಸ್ವರೂಪಸ್ವಭಾವಗಳನ್ನು ಕುರಿತು ಹೇಳಲು ನನಗೆ ತೋಚದಂತಾಗಿದೆಯಲ್ಲ\! ಹೇಳಲು ತಿಳಿದವರು ಇನ್ನೂ ಏನನ್ನು ಹೇಳಬೇಕೋ \(ಅದನ್ನೆಲ್ಲಾ\) ಹೇಳಬಲ್ಲರೇ? 



“ತನ್ ಮುಡಿವುಒನ್ ಱಿಲ್ಲಾದ” ಎಂಬುದನ್ನು “ತಣ್ ತುೞಾಯ್” ಎಂಬುದಕ್ಕೆ ಕೂಡಿಸಿ, ಅನ್ವಯಮಾಡಿಕೊಂಡು ಹೇಳಬಹುದೆನಿಸುತ್ತದೆ. ಆಗ, ಭಗವಂತನು ಧರಿಸಿರುವ ಆ ತುಲಸಿಯ ಹಾರ ಎಂದೆಂದಿಗೂ ಬಾಡದಂತೆ, ನಿತ್ಯಸುಂದರವಾಗಿಯೇ, ಪರಿಮಳಪೂರ್ಣವಾಗಿಯೇ ಇರುತ್ತದೆ ಎಂದು ಅರ್ಥಮಾಡಬಹುದೆನಿಸುತ್ತದೆ. 



೯. ಶೊಲ್ಲೀರೆನ್ನಮ್ಮಾನೈ ಎನ್ನಾವಿಯಾವಿದನೈ,

ಎಲ್ಲೈಯಿಲ್ ಶೀರ್ ಎನ್ ಕರುಮಾಣಿಕ್ಕಚ್ಚುಡರೈ,

ನಲ್ಲವಮುದಮ್ ಪೆಱಱ್ ಕರಿಯ ವೀಡುಮಾಯ್,

ಅಲ್ಲಿ ಮಲರ್ ವಿರೈಯೊತ್ತು ಆಣಲ್ಲನ್ ಪೆಣ್ಣಲ್ಲನೇ.



ಶೊಲ್ಲೀರ್ = ಹೇಳಿರಿ, ಎನ್ ಅಮ್ಮಾನೈ = ನನ್ನ ಸ್ವಾಮಿಯನ್ನು, ಎನ್ ಆವಿ ಆವಿ ತನೈ = ನನ್ನ ಆತ್ಮಕ್ಕೆ ಆತ್ಮನಾದವನನ್ನು, ಎಲ್ಲೈ ಇಲ್ = ಮಿತಿಯಿಲ್ಲದ, ಶೀರ್ =ಗುಣಕೀರ್ತಿಗಳನ್ನುಳ್ಳವನನ್ನು, ಎನ್ ಕರುಮಾಣಿಕ್ಕ ಶುಡರೈ = ನನ್ನ ಇಂದ್ರನೀಲರತ್ನದಂತೆ ಪ್ರಕಾಶವುಳ್ಳವನನ್ನು, ನಲ್ಲ ಅಮುದಮ್ = ಶ್ರೇಷ್ಠವಾದ ಅಮೃತದಂಥವನನ್ನು, ಪೆಱಱ್ ಕು = ಪಡೆದುಕೊಳ್ಳುವುದಕ್ಕೆ, ಅರಿಯ = ಅಸಾಧ್ಯವಾದ \(ಸುಲಭಸಾಧ್ಯವಲ್ಲದ\), ವೀಡುಮ್ ಆಯ್ = ಸ್ಥಾನವಾಗಿರುವವನ್ನು, ಅಲ್ಲಿ ಮಲರ್ = ತಾವರೆಹೂವಿನ, ವಿರೈಒತ್ತು = ಪರಿಮಳದ ಹಾಗೆ ಇರುವವನನ್ನು, ಆಣ್ ಅಲ್ಲನ್ = ಗಂಡಾಗಿರದವನನ್ನೂ ಪೆಣ್ ಅಲ್ಲನ್ = ಹೆಣ್ಣಾಗಿರದವನನ್ನೂ\(ಕುರಿತು\). 



ನನ್ನ ಸ್ವಾಮಿಯನ್ನು, ನನ್ನ ಆತ್ಮನ ಆತ್ಮನನ್ನು, ಮಿತಿಯಿಲ್ಲದ ಗುಣಕೀರ್ತಿಗಳುಳ್ಳವನನ್ನು, ಇಂದ್ರನೀಲಮಣಿಯಂತೆ ಪ್ರಕಾಶವುಳ್ಳವನನ್ನು, ಅತ್ಯಂತ ಶ್ರೇಷ್ಠವಾದ ಅಮೃತದಂಥವನನ್ನು, ಪಡೆದುಕೊಳ್ಳುವುದಕ್ಕೆ ಸುಲಭಸಾಧ್ಯವೆನಿಸದ ಸ್ಥಾನವಾಗಿರುವವನನ್ನು, ತಾವರೆಹೂವಿನ ಪರಿಮಳದ ಹಾಗೆ ಇರುವವನನ್ನು, ಗಂಡು ಅಲ್ಲದವನನ್ನು, ಹೆಣ್ಣು ಅಲ್ಲದವನನ್ನು ಕುರಿತು ಹೇಳಿರಿ. 



ಹಿಂದಿನ ಪಾಶುರದಲ್ಲಿ ಆಳ್ವಾರರು ಇತರರನ್ನು ಸಂಬೋಧಿಸಿದರು. “ನನಗೆ ಭಗವಂತನ ಅನಂತವಾದ ಗುಣಸ್ವಭಾವಗಳನ್ನು ಕುರಿತು ಹೇಳಲು ಸಾಧ್ಯವಿಲ್ಲ. ನೀವಾದರೂ ಹೇಳಬಹುದಾದದ್ದನ್ನು ಹೇಳಿರಿ”- ಎಂದು ಕರೆಕೊಟ್ಟರು. ಈ ಪಾಶುರದಲ್ಲಿ ಆ ಇತರರು ಹೇಳಬೇಕಾದದ್ದೇನು ಎಂಬುದನ್ನು ಕುರಿತು ಹೇಳಲಿದ್ದಾರೆ. 



ಆಳ್ವಾರರು ಹೇಳುತ್ತಾರೆ: ಲೌಕಿಕಜನರೇ, ನೀವು ಭಗವಂತನನ್ನು ಕುರಿತು ಹೊಗಳಿ ಹಾಡಿರಿ. ವಿಶಿಷ್ಟವಾದ ಅವನ ಗುಣಸ್ವಭಾವಗಳನ್ನು ಕೀರ್ತಿಸಿ ತಿಳಿಯಿರಿ. ಭಗವಂತನೇ ನನ್ನ ಸ್ವಾಮಿ, ನನ್ನ ನಿರ್ವಾಹಕ, ಅವನೇ ನನ್ನ ಆತ್ಮದ ಆತ್ಮ. ಅವನ ಕಲ್ಯಾಣಗುಣಗಳಿಗೂ, ಕೀರ್ತಿಗೂ ಕೊನೆಯೇ ಇಲ್ಲ. ಅವುಗಳನ್ನೆಲ್ಲ ಕಿವಿಯಿಂದ ಕೇಳಿ ಆನಂದಿಸಿರಿ. ಅವುಗಳನ್ನು ನಾಲಗೆಯಿಂದ ಉಚ್ಚರಿಸುತ್ತಾ ಆನಂದಿಸಿ. ಇಂದ್ರನೀಲಮಣಿಯ ಹಾಗೆ ಕಣ್ಣಿಗೆ ಇಂಪಾಗಿ ಆಕರ್ಷಕವಾಗಿರುವ ಅವನ ದಿವ್ಯಪ್ರಕಾಶವನ್ನು ಕಣ್ಣಾರ ಕಂಡು ಆನಂದಿಸಿ. ಪರಮಭೋಗ್ಯವೂ ಅತ್ಯಂತ ರುಚಿಕರವೂ ಆದ ದಿವ್ಯಾಮೃತದಂತೆ ಇರುವ ಅವನ ನಾಮಸ್ಮರಣೆಯಲ್ಲಿ ತೊಡಗಿ, ಅವನ ರುಚಿಯನ್ನು ಅನುಭವಿಸಿ ಆನಂದಿಸಿ. ಪಡೆದುಕೊಳ್ಳಲೇ ಬೇಕಾದ, ಅಂತಿಮಗುರಿಯಾದ, ಪಡೆದುಕೊಳ್ಳಲು ಸುಲಭಸಾಧ್ಯವಲ್ಲದ ಸ್ಥಾನವಾದ ಪರಮಪದವೇ ಆಗಿರುವ ಅವನನ್ನು ಸಾಧಿಸಿ ಪಡೆದುಕೊಳ್ಳಿ. ತಾವರೆಯ ಹೂವಿನ ಪರಿಮಳದಂತೆ ಎಲ್ಲೆಲ್ಲಿಯೂ ವ್ಯಾಪಿಸಿಕೊಂಡಿರುವವನನ್ನು ಅನುಭವಿಸಿ ಆನಂದಿಸಿ. ಅವನನ್ನು ಪ್ರೀತಿಮಾಡುವವರು ಗಂಡಾಗಲಿ, ಹೆಣ್ಣಾಗಲಿ, ಅವರೆಲ್ಲರಿಗೂ ಆಕರ್ಷಕನಾಗಿ, ಪಡೆದುಕೊಳ್ಳಲೇಬೇಕಾಗಿರುವ ಸರ್ವೇಶ್ವರನನ್ನು ಮನಸ್ಸುಇಂದ್ರಿಯಗಳ ಮೂಲಕ ಅನುಭವಿಸುತ್ತಾ, ಭಕ್ತಿಮಾಡುತ್ತಾ, ಪಡೆದುಕೊಳ್ಳಿ. 



೧೦. ಆಣಲ್ಲನ್ ಪೆಣ್ಣಲ್ಲನ್ ಅಲ್ಲಾವಲಿಯುಮಲ್ಲನ್,

ಕಾಣಲುಮಾಹಾನ್ ಉಳನಲ್ಲನಿಲ್ಲೈಯಲ್ಲನ್,

ಪೇಣುಙ್ಗೂಲ್ ಪೇಣುಮ್ ಉರುವಾಹುಮಲ್ಲನುಮಾಮ್,

ಕೋಣೈಪೆರಿದುಡೈತ್ತು ಎಮ್ಬೆರುಮಾನೈಕ್ಕೂಱುದಲೇ. 



ಆಣ್ ಅಲ್ಲನ್ = \(ಭಗವಂತನು\) ಗಂಡು ಅಲ್ಲ, ಪೆಣ್ ಅಲ್ಲನ್ = ಹೆಣ್ಣು ಅಲ್ಲ, ಅಲ್ಲಾ = ಇವೆರಡೂ ಅಲ್ಲದೆ, ಅಲಿಯುಮ್ ಅಲ್ಲನ್ = ನಪುಂಸಕನೂ ಅಲ್ಲ, ಕಾಣಲುಮ್ ಆಹಾನ್ = ಹೋಡುವುದಕ್ಕೆ ಆಗುವುದಿಲ್ಲ \(ಅವನು ಕಾಣಿಸುವವನೂ ಅಲ್ಲ\), ಉಳನ್ ಅಲ್ಲನ್ = ಇರುವವನೂ ಅಲ್ಲ \(ಇಲ್ಲದೆಯೂ ಇಲ್ಲ\), ಪೇಣುಙ್ಗಾಲ್ = ಆಶಿಸಿದರೆ \(ಪೂಜಿಸಿದರೆ\), ಪೇಣುಮ್ = ಆಶಿಸುವ \(ಪೂಜಿಸುವ\), ಉರು ಆಹುಮ್ = ರೂಪವುಳ್ಳವನಾಗುತ್ತಾನೆ, ಅಲ್ಲನುಮ್ ಆಮ್ = ಹಾಗಲ್ಲದವನೂ ಆಗಿರುತ್ತಾನೆ, ಕೋಣೈ ಪೆರಿದು ಉಡೈತ್ತು = ಬಲವನ್ನು ಬಹಳವಾಗಿ ಪ್ರಯೋಗಿಸಿ \(ಗೋಣನ್ನುದೊಡ್ಡದಾಗಿ ಒಡೆದು\) ಎಮ್ಬೆರುಮಾನೈ = ಭಗವಂತನನ್ನು \(ಕುರಿತು\), ಕೂಱುದಲೇ= ಹೇಳುವುದೆಂಬುದೇ.



ಭಗವಂತನು ಗಂಡೂ ಅಲ್ಲ, ಹೆಣ್ಣೂ ಅಲ್ಲ, ಅವೆರಡೂ ಅಲ್ಲದ ನಪುಂಸಕನೂ ಅಲ್ಲ. ಅವನು ಕಣ್ಣಿಗೆ ಕಾಣಿಸುವವನೂ ಅಲ್ಲ. ಇರುವವನೂ ಅಲ್ಲ. ಇಲ್ಲದವನೂ ಅಲ್ಲ. ಆಶಿಸಿದರೆ \(ಪೂಜಿಸಿದರೆ\), ಆಶಿಸುವ \(ಪೂಜಿಸುವ\) ರೂಪವುಳ್ಳವನಾಗುತ್ತಾನೆ. ಹಾಗಲ್ಲದೆಯೂ ಇರುತ್ತಾನೆ. ಭಗವಂತನನ್ನು ಕುರಿತು ಹೇಳುವುದೆಂಬುದೇ ಗೋಣನ್ನು ದೊಡ್ಡದಾಗಿ ಒಡೆದು ಹೇಳಬೇಕಾದದ್ದು\! 



ಹಿಂದಿನ ಪಾಶುರದಲ್ಲಿ ಆಳ್ವಾರರು ಭಗವಂತನನ್ನು ಕುರಿತು ಹೇಳಿದಾಗ, ಅವನು ’ಗಂಡೂ ಅಲ್ಲ, ಹೆಣ್ಣೂ ಅಲ್ಲ’ ಎಂದರು. ಸಾಮಾನ್ಯರಿಗೆ ಸಾಮಾನ್ಯರೀತಿಯಲ್ಲಿ ಇದರಿಂದ ಸಂಶಯವುಂಟಾಗಬಹುದೆಂದು ಊಹಿಸಿ, ಅದನ್ನು ಇಲ್ಲಿ ಇನ್ನಷ್ಟು ವಿಶಪದಡಿಸುತ್ತಿದ್ದಾರೆ. 



ವೇದಗಳಲ್ಲಿ ಭಗವಂತನನ್ನು ಪ್ರತಿಪಾದಿಸಿದ ಜಾಡನ್ನೇ ಇದರಲ್ಲಿ ಹಿಡಿಯಲಾಗಿದೆ. ಸಾಮಾನ್ಯರೀತಿಯ ಲಿಂಗರೂಪಗಳಿಂದ ಭಗವಂತನನ್ನು ಪರಿಗಣಿಸಲಾಗದು\! ತಾನೇ ಸೃಷ್ಟಿಸಿದ ಎಲ್ಲಾ ವಸ್ತುಗಳಿಗಿಂತಲೂ ಅವನು ಭಿನ್ನನಾಗಿ, ಅವುಗಳಿಂದ ಅತೀತನಾಗಿ, ವಿಶಿಷ್ಟನಾಗಿ, ಅವುಗಳ ಅಂತರ್ಯಾಮಿಯಾಗಿಯೂ ಇದ್ದಾನೆ. “ಅದಲ್ಲ”, “ಅದಲ್ಲ”, “ಅದಲ್ಲ” ಎಂದೇ ಸೃಷ್ಟಿಯ ಎಲ್ಲಾ ವಸ್ತುಗಳಿಂದಲೂ ಬಿಡಿಸಿ, ಬಿಡಿಸಿ, ಬೇರ್ಪಡಿಸಿ, ಭಗವಂತನನ್ನು ಅರಿತುಕೊಳ್ಳಲು ಯತ್ನಿಸಬೇಕಾಗಿದೆ. ಇದರಿಂದ, ಭಗವಂತನನ್ನು ವರ್ಣಿಸಿ ವಿವರಿಸುವುದಂತು ನಿಜಕ್ಕೂ ಕಷ್ಟಸಾಧ್ಯವೇ\! 



ಆಳ್ವಾರರು ಹೇಳುತ್ತಾರೆ: ’ಭಗವಂತನು ಗಂಡೂ ಅಲ್ಲ, ಹೆಣ್ಣು ಅಲ್ಲ’ ಎಂದೆನಷ್ಟೆ. ಅವನು ಗಂಡೂ ಹೆಣ್ಣು ಅಲ್ಲದ ಬಳಿಕ, ಅವನು ನಪುಂಸಕನೇನು? ಎಂದು ಕೇಳಿದರೆ, ಅವನು ನಪುಂಸಕನೂ ಅಲ್ಲ. ಕಣ್ಣಿಗೆ ಕಾಣಿಸುವವನೂ ಅಲ್ಲ ಎಂದು ಕೇಳಿದರೆ, ಅವನು ನಪುಂಸಕನೂ ಅಲ್ಲ. ಕಣ್ಣಿಗೆ ಕಾಣಿಸುವವನೂ ಅಲ್ಲ. ಒಂದೆಡೆಯಲ್ಲಿ, ಗೊತ್ತಾದ ಕಡೆಯಲ್ಲಿ, ಇರುವವನೂ ಅಲ್ಲ, ಇಲ್ಲದವನೂ ಅಲ್ಲ. ಅವನ ಇರುವಿಕೆಯನ್ನು ನಂಬುವವರಿಗೆ ಅವನಿದ್ದಾನೆ. ನಂಬದವರಿಗೆ ಅವನು ಇಲ್ಲವೆಂತಲೇ, ಅವನು ಎಲ್ಲೆಡೆಯಲ್ಲೂ ಇದ್ದಾನೆ. ರೂಪವಿಲ್ಲದವನಾಗಿ, ಅಗೋಚರನಾಗಿ ಇದ್ದಾನೆ. ಅವನು ಯಾವ ರೂಪದಲ್ಲಾದರೂ ಕಾಣಿಸಿಕೊಳ್ಳಬಹುದು. ಆ ರೂಪದಲ್ಲಿ ಇಲ್ಲದೆಯೂ ಇರಬಹುದು. ಕಾಣಿಸದೆಯೂ ಇರಬಹುದು. ಅವನನ್ನು ಆಶಿಸಿ, ಯಾವ ರೂಪವನ್ನು ಗುರಿಯಾಗಿಟ್ಟುಕೊಂಡು ಅವನನ್ನು ಪೂಜಿಸುವರೋ, ಸ್ತುತಿಸುವರೋ, ಆ ರೂಪದಲ್ಲೇ ಅವರಿಗೆ ಕಾಣಿಸಿಕೊಳ್ಳಬಹುದು. ಹಾಗೆ ಕಾಣಿಸಿಕೊಳ್ಳದೆ, ಆ ರೂಪದಲ್ಲಿ ಇಲ್ಲದೆಯೂ ಹೋಗಬಹುದು. ಭಗವಂತನ ರೀತಿಯೇ ಅತಿ ವಿಚಿತ್ರ\! ಅತ್ಯಾಶ್ಚರ್ಯಕಾರಕ\! ಇಂಥ ಅವನನ್ನು ಕುರಿತು ಹೇಳುವುದು ತಾನೇ ಸುಲಭವಾದೀತೇ? ದೊಡ್ಡದಾಗಿ ಗೋಣನ್ನು ಮುರಿದೇ ಹೇಳಬೇಕಾದೀತು. ಬಲು ಪ್ರಯಾಸವೇ ಆದೀತು\! 



೧೧. ಕೂಱುದಲೊನ್ ಱಾರಾಕ್ಕೂಡಕ್ಕೂತ್ತವಮ್ಮಾನೈ,

ಕೂಱುದಲೇ ಮೇವಿಕ್ಕುರುಹೂರ್ ಚ್ಚಡಹೋಪನ್,

ಕೂಱಿನವನ್ದಾದಿ ಓರಾಯಿರತ್ತುಳಿಪ್ಪತ್ತುಮ್,

ಕೂಱುದಲ್ವಲ್ಲಾರುಳರೇಲ್ ಕೂಡುವರ್ ವೈಹುನ್ದಮೇ.



ಕೂಱುದಲ್ = ಹೇಳುವುದಕ್ಕೆ, ಒನ್ ಱು= ಸ್ವಲ್ಪವೂ, ಆರಾ = ಸಾಧ್ಯವಾಗದಂಥ, ಕುಡಕ್ಕೂತ್ತ = ಕೊಡದ ಕುಣಿತದಲ್ಲಿ ನಿಪುಣನಾದ, ಅಮ್ಮಾನೈ = ಸ್ವಾಮಿಯನ್ನು, ಕೂಱುದಲೇ = ಹೇಳುವುದರಲ್ಲಿಯೇ \(ಹೇಳುವುದನ್ನೇ\) ಮೇವಿ = ಆಶಿಸಿ, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು, ಕೂಱಿನ = ಹೇಳಿದ, ಅನ್ದಾದಿ = ಅಂತಾದಿ ರಚನೆಯ, ಓರ್ ಆಯಿರತ್ತುಳ್ = ಒಂದುಸಾವಿರದಲ್ಲಿ \(ಪಾಶುರಗಳಲ್ಲಿ\) ಇ-ಪತ್ತುಮ್ = ಈ ಹತ್ತನ್ನೂ \(ಪಾಶುರಗಳನ್ನೂ\) ಕೂಱುದಲ್ = ಹೇಳುವುದನ್ನು, ವಲ್ಲಾರ್ = ಬಲ್ಲವರು, ಉಳರ್ ಏಲ್ = ಇರುವರಾದರೆ, \(ಅವರು\), ಕೂಡುವರ್ = ಸೇರುವರು, ವೈಹುನ್ದಮೇ = ವೈಕುಂಠವನ್ನೇ. 



ಹೇಳುವುದಕ್ಕೆ ಸ್ವಲ್ಪವೂ ಸಾಧ್ಯವಾಗದಂಥ ಕೊಡದ ಕುಣಿತದಲ್ಲಿ ನಿಪುಣನೆನಿಸಿದ ಸ್ವಾಮಿಯನ್ನು ಕುರಿತು ಹೇಳುವುದನ್ನೇ ಆಶಿಸಿ, ತಿರುಕ್ಕೂರುಹೂರಿನ ಶಠಗೋಪನು ಹೇಳಿದ ಅಂತಾದಿರಚನೆಯ ಒಂದುಸಾವಿರ \(ಪಾಶುರ\)ದಲ್ಲಿ ಈ ಹತ್ತನ್ನೂ ಹೇಳುವುದನ್ನು ಬಲ್ಲವರು ಇರುವರಾದರೆ, \(ಅವರು\) ವೈಕುಂಠವನ್ನೇ ಸೇರುವರು. 



ಭಗವಂತನನ್ನು ಕುರಿತು, ಅವನ ಗುಣಸ್ವಭಾವಗಳನ್ನು ಕುರಿತು ವಿವರಿಸಹೋಗುವುದು ಕಷ್ಟಕರವಾದ ವಿಷಯವೆಂದು ತಿಳಿಸುವುದು ಈ ಐದನೆಯ ತಿರುವಾಯ್ ಮೊೞಿಯ ಸೂಚನೆ. ಜ್ಞಾನಗಮ್ಯನಾಗಿ, ಭಕ್ತಿಗಮ್ಯನಾಗಿರುವವನು ಭಗವಂತ. ಯಾವ ಮಾರ್ಗದಿಂದಲೂ ಅವನನ್ನು ಅರಿತುಕೊಳ್ಳಲು ಬಹಳ ಪ್ರಯಾಸವೇ ಆಗುತ್ತದೆ. ಅರಿವಿಗೆ ಸುಲಭವಾಗಿ ನಿಲುಕದ ಭಗವಂತನನ್ನೇ ಆಶಿಸಿ, ಅವನ ಸ್ವರೂಪಸ್ವಭಾವಗಳನ್ನು ಕುರಿತು ಹೊಗಳಿ ಹೇಳುವುದರಲ್ಲಿಯೇ ಮಗ್ನರಾಗಿ ಆನಂದಿಸುವವರು ಅತಿ ವಿರಳ. ಅಂಥ ಅಪರೂಪಸ್ವಭಾವ ತಿರುಕ್ಕೂರುಹೂರಿನ ಶಠಗೋಪನದು. ಭಗವಂತನನ್ನು ಕುರಿತು ಹೇಳುವುದರಲ್ಲಿಯೇ ನಿರತನಾಗಿ, ಒಂದು ಸಾವಿರ ಪಾಶುರಗಳನ್ನು ಇದಕ್ಕಾಗಿಯೇ ಮೀಸಲಾಗಿಸಿ, ಅವುಗಳನ್ನು ’ಅಂತಾದಿ’ ಎಂಬ ವಿಶಿಷ್ಟರೀತಿಯಲ್ಲಿ ರಚಿಸಿ, ತಿರುವಾಯ್ ಮೊೞಿ ಎಂಬ ರೂಪದಲ್ಲಿ ಹಾಡಿದ ಹೆಗ್ಗಳಿಕೆ ಅವನದು\! 



ಈ ಐದನೆಯ ತಿರುವಾಯ್ ಮೊೞಿಯ ಹತ್ತು ಪಾಶುರಗಳು ಆ ಸಾವಿರದಲ್ಲಿ ಒಂದು ಅಲ್ಪಭಾಗ ಮಾತ್ರ\! ಇದರಲ್ಲಿ ಹೇಳಿರುವಷ್ಟು ವಿಷಯವನ್ನಾದರೂ ಚೆನ್ನಾಗಿ ಅರಿತುಕೊಂಡು, ಎಡೆಬಿಡದೆ ಹೇಳುತ್ತಾ ಬರುವುದರಿಂದ ಒದಗುವ ಫಲಾಪಾರವಾದದ್ದು\! ಶಾಶ್ವತವೂ, ಮಹೋನ್ನತವೂ ಆದ ವೈಕುಂಠವನ್ನೇ ಇದು ದೊರಕಿಸಿ ಕೊಡತಕ್ಕದ್ದು. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ.



ಕೊಡದ ಕುಣಿತದಲ್ಲಿ ನಿಪುಣನೆನಿಸಿದವನು ಶ್ರೀಕೃಷ್ಣರೂಪಿಯಾದ ಭಗವಂತ. ಬಾಲಕೃಷ್ಣನಾಗಿ ನಂದಗೋಕುಲದಲ್ಲಿ ಬೆಳೆಯುತ್ತಿರುವಾಗ ಸ್ವಾಮಿಯು, ಆ ಎಳೆಯ ವಯಸ್ಸಿನಲ್ಲಿಯೇ, ಗೋವಳರಲ್ಲಿ ಕಷ್ಟಕರವೆನಿಸಿದ ಈ ಕೊಡದ ಕುಣಿತವನ್ನು ಅತ್ಯಂತ ಸುಲಭವಾಗಿ, ಅತಿಚಮತ್ಕಾರಪೂರ್ವಕವಾಗಿ ನಡೆಸಿ, ಎಲ್ಲರನ್ನೂ ಬೆರಗುಗೊಳಿಸಿದನು. ಆದ್ದರಿಂದ “ಕುಡಕ್ಕೂತ್ತನ್” ಎಂಬ ಪ್ರಿಯವಾದ ಹೆಸರು\! 



’ಅಂತಾದಿ’ – ಒಂದು ಪಾಶುರದ ಕಡೆಯ ಪದವನ್ನು ಅದರ ಮುಂದಿನ ಪಾಶುರದ ಮೊದಲನೆಯ ಪದವನ್ನಾಗಿ ಮಾಡಿಕೊಂಡು, ಚಮತ್ಕಾರದಿಂದ ಜೋಡಿಸಿ, ಹೆಣೆದು ಹೇಳುವಂಥ ಕಷ್ಟಕರವಾದ ಸಾಹಿತ್ಯರಚನೆ. 



\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಎರಡನೆಯ ದಶಕ ಆರನೆಯ ತಿರುವಾಯ್ ಮೊೞಿ



೧. ವೈಹುನ್ದಾ ಮಣಿವಣ್ಣನೇ ಎನ್ ಪೊಲ್ಲಾತ್ತಿರುಕ್ಕೂಱಳಾ ಎನ್ನುಳ್ ಮನ್ನಿ,

ವೈಹುಮ್ ವೈಹಲ್ದೋಱುಮ್ ಅಮುದಾಯವಾನೇಱೇ,

ಶೆಯ್ ಹುನ್ದಾವರುನ್ದೀಮೈಯುನ್ನಡಿಯಾರ್ ಕ್ಕುತ್ತೀರ್ ತ್ತು ಅಶುರರ್ ಕ್ಕೂತೀಮೈಹಳ್

ಶೆಯ್ ಹುನ್ದಾ, ಉನ್ನೈನಾನ್ ಪಿಡಿತ್ತೇನ್ ಕೊಳ್ ಶಿಕ್ಕೆನವೇ. 



ವೈಹುನ್ದಾ = ವೈಕುಂಠಪತಿಯೇ, ಮಣಿವಣ್ಣನೇ = ಇಂದ್ರನೀಲಮಣಿಯಂತೆ ಪ್ರಕಾಶಿಸುವವನೇ, ಎನ್ = ನನ್ನ \(ನನಗೆ ಅನುಭವಿಸಲು ಯೋಗ್ಯವಾದ\), ಪೊಲ್ಲಾ = ಪರಿಶುದ್ಧವಾದ \(ಕೆಡಕು ಕಾಣದ\), ತಿರು ಕುಱಳಾ = ಶ್ರೀವಾಮನವೇ, ಎನ್ ಉಳ್ = ನನ್ನ ಅಂತರಂಗದಲ್ಲಿ, ವೈಹುಮ್ = ನೆಲಸಿರುವವನೇ, ವೈಹಲ್ ತೋಱುಮ್ = ಎಲ್ಲಾ ಕ್ಷಣಗಳಲ್ಲೂ, ಅಮುದಾಯ = ಅಮೃತಸ್ವರೂಪನಾಗಿರುವ, ವಾನ್ ಏಱೇ = ನಿತ್ಯಸೂರಿಗಳ ಒಡೆಯನೇ, ಶೆಯ್ = ಮಾಡಿದ, ಕುನ್ದಾ = ಕುಂದದೆ ಇರುವ, ಅರುತೀಮೈ = ಭರಿಸಲಸಾಧ್ಯವಾದ ಪಾಪಗಳನ್ನು \(ಮಹಾಪಾಪಗಳನ್ನು\) ಉನ್ ಅಡಿಯಾರ್ ಕ್ಕು = ನಿನ್ನ ಪಾದಸೇವಕರಿಗೆ \(ಭಕ್ತರಿಗೆ\), ತೀರ್ ತ್ತು = ತೀರಿಸಿ, \(ಹೋಗಿಸಿ\), ಅಶುರರ್ ಕ್ಕು = ಅಸುರರಿಗೆ \(ಆಸುರೀಸ್ವಭಾವದವರಿಗೆ\), ತೀಮೈಹಳ್ = ಕೆಡಕುಗಳನ್ನು, ಶೆಯ್ = ಮಾಡುವವನೇ, ಕುನ್ದಾ = ಪವಿತ್ರನೇ, ಉನ್ನೈ = ನಿನ್ನನ್ನು, ನಾನ್ = ನಾನು,ಪಿಡಿತ್ತೇನ್ = ಹಿಡಿದಿದ್ದೇನೆ, ಶಿಕ್ಕೆನವೇ = ಭದ್ರವಾಗಿಯೇ,ಕೊಳ್ = ಸ್ವೀಕರಿಸು. 



ವೈಕುಂಠಪತಿಯೇ, ಇಂದ್ರನೀಲಮಣಿಯಂತೆ ಪ್ರಕಾಶಿಸುವವನೇ, ನನ್ನ \(ನಾನುಅನುಭವಿಸತಕ್ಕ\) ಪರಿಶುದ್ಧನಾದ ಶ್ರೀವಾಮನನೇ, ನನ್ನ ಅಂತರಂಗದಲ್ಲಿ ನೆಲಸಿರುವವನೇ. ಎಲ್ಲಾ ಕಾಲದಲ್ಲೂ ಅಮೃತಸ್ವರೂಪನಾಗಿರುವವನೇ ನಿತ್ಯಸೂರಿಗಳ ಒಡೆಯನೇ, ನಿನ್ನ ಭ್ಕತರ ಭರಿಸಲಾಗದ ಮಹಾಪಾಪಗಳನ್ನು ತೊಲಗಿಸುವವನೇ, ಆಸುರೀ ಪ್ರಕೃತಿಯುಳ್ಳವರಿಗೆ ಕೆಡಕುಗಳನ್ನು ಮಾಡುವವನೇ, ಪವಿತ್ರನೇ, ನಿನ್ನನ್ನು ನಾನು ದೃಢವಾಗಿಯೇ ಹಿಡಿದಿದ್ದೇನೆ, ಸ್ವೀಕರಿಸು. 



ಸೃಷ್ಟಿಯಿಂದ ಆಚೆಗೆ, ಶಾಶ್ವತವಾಗಿ, ಇರತಕ್ಕದ್ದು ಪರಮಪದ – ವೈಕುಂಠ ಎಲ್ಲ ಚೇತನರೂ ಅಂತಿಮವಾಗಿ ಸೇರಲೇಬೇಕೆಂಬ ಗುರಿ ಅದು. ಆ ಪರಮಪದಕ್ಕೆ ಒಡೆಯನಾಗಿ, ಎಂದರೆ, ಅಲ್ಲಿ ನೆಲಸಿರುವ ನಿತ್ಯಸೂರಿಗಳ ಒಡೆಯನಾಗಿ, ಅವರ ನಿರ್ವಾಹಕನಾಗಿರುವವನು ಭಗವಂತ.



ದಿವ್ಯವಾಗಿ, ಆಕರ್ಷಕವಾಗಿ, ಬೆಳಗತಕ್ಕದ್ದು ಇಂದ್ರನೀಲಮಣಿ. ಹಾಗೆಯೇ, ಭಗವಂತನೂ ಅತ್ಯಾಕರ್ಷಕವಾದ ತೇಜಸ್ಸಿನಿಂದ ಬೆಳಗುವವನು. 



ಎಲ್ಲಾ ವಿಧದಲ್ಲೂ \(ಎಂದರೆ, ಕಾಯಾ, ವಾಚಾ, ಕರ್ಮಣಾ\) ಪರಿಶುದ್ಧನಾಗಿ, ಪರಿಪೂರ್ಣ ವರ್ಚಸ್ವಿಯಾಗಿ, ವಾಮನವಟುವಾಗಿ ತೋರಿಕೊಂಡವನು ಭಗವಂತ. ಬಲಿಚಕ್ರವರ್ತಿಯ ಔದಾರ್ಯವನ್ನು ಪರೀಕ್ಷಿಸಲು ಅವತರಿಸಿದನಷ್ಟೆ. ಇಲ್ಲಿ ಆಳ್ವಾರರ ಕಾರ್ಪಣ್ಯವನ್ನುತಿಳಿದಿದ್ದೂ ಸಹ ಅವರನ್ನುದ್ಧರಿಸಲು ಬದ್ಧ ಸಿದ್ಧನಾದವನು, ಭಗವಂತ.



ಎಲ್ಲಾ ವಸ್ತುಗಳ ಅಂತರ್ಯಾಮಿಯಾಗಿರುವ ಹಾಗೆಯೆ ಭಗವಂತನು ಆಳ್ವಾರರ ಅಂತರಂಗದಲ್ಲಿ, ಅವರ ಆತ್ಮನ ಆತ್ಮನಾಗಿ, ನೆಲಸಿದ್ದಾನೆ. ಭಗವಂತನ ಸೇವೆಯಲ್ಲಿ ತೊಡಗುವುದೆಂದರೆ, ಅತಿಮಧುರವಾದ ಅಮೃತವನ್ನು ಸವಿದಂತೆಯೇ, ಆ ಅಮೃತಸೇವನೆಯಿಂದ ತೃಪ್ತಿಯೇ ಇಲ್ಲವಾಗುವುದರಿಂದ ಅವನನ್ನು “ಆರಾವಮದು” ಎನ್ನುತ್ತಾರೆ. 



ಭಗವಂತನನ್ನು ಆಶ್ರಯಿಸುವ ಭಕ್ತರು ಮಹಾಪಾಪಿಗಳಾಗಿರಬಹುದು. ಭಗವಂತನು ಅವರ ಜನ್ಮಜನ್ಮಗಳ ಪಾಪರಾಶಿಯನ್ನೂ ತೊಲಗಿಸಿ, ಅವರಿಗೆ ಅಮರತ್ವವನ್ನುಂಟುಮಾಡುವವನು. 



ಸಜ್ಜನರನ್ನು ಭಗವಂತನು ಹೇಗೆ ಸಂರಕ್ಷಿಸುವನೋ ಹಾಗೆಯೇ ದುಷ್ಟಪ್ರಕೃತಿಯುಳ್ಳವರನ್ನು ಅವನು ಶಿಕ್ಷಿಸುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ವೈಕುಂಠಪತಿ, ನಿತ್ಯಸೂರಿಗಳ ನಿರ್ವಾಹಕ, ಪವಿತ್ರ, ಪರಿಶುದ್ಧ. ಬಲಿಚಕ್ರವರ್ತಿಯ ಕೊಡುಗೈಯನ್ನು ಶ್ರೀವಾಮನನಾಗಿ ಮೆಚ್ಚಿ, ಅವನನ್ನು ಉದ್ಧರಿಸಿದೆ. ನಿನ್ನನ್ನಾಶ್ರಯಿಸಿದವರೆಲ್ಲರೂ ಎಷ್ಟೇ ಪಾಪಿಗಳಾಗಿದ್ದರೂ, ಎಷ್ಟೇ ಕೃಪಣಸ್ವಭಾವದವರಾಗಿದ್ದರೂ, ಅವರನ್ನು ಬಿಡದೆ ಉದ್ಧರಿಸುವೆ. ದುಷ್ಟಶಿಕ್ಷಣ, ಶಿಷ್ಟರಕ್ಷಣವೇ ನಿನ್ನ ಕೆಲಸವಲ್ಲವೇ? ನಾನು ಎಲ್ಲ ಬಗೆಯಲ್ಲೂ ಕೃಪಣ, ಕಡುಪಾಪಿ. ನಾನೂ ನಿನ್ನನ್ನಾಶ್ರಯಿಸಿದ್ದೇನೆ. ನನ್ನ ಕೈಬಿಡದಂತೆ ನನ್ನನ್ನುದ್ಧರಿಸು.



೨. ಚಿಕ್ಕೆನಚ್ಚಿಱಿದೋರಿಡಮುಮ್ ಪುಱಪ್ಪಡಾತ್ತನ್ನುಳ್ಳೇ, ಉಲಹುಹಳ್

ಒಕ್ಕವೇವಿೞುಙ್ಗಿಪ್ಪುಹನ್ದಾನ್ ಪುಹುನ್ದದಱ್ ಪಿನ್,

ಮಿಕ್ಕಞಾನವೆಳ್ಳಡರ್ ವಿಳಕ್ಕಾಯ್ ತ್ತುಳಕ್ಕಟ್ರಮುದಮಾಯ್, ಎಙ್ಗುಮ್

ಪಕ್ಕನೋಕ್ಕಱಿಯಾನ್ ಎನ್ ಪೈನ್ದಾಮರೈಕ್ಕಣ್ಣನೇ.



ಚಿಕ್ಕೆನ = ಭದ್ರವಾಗಿ, ಶಿಱಿಉ = ಅತ್ಯಲ್ಪವಾದ, ಓರ್ ಇಡಮುಮ್ = ಒಂದು ಅವಕಾಶವೂ, \(ಸ್ಥಳವೂ\), ಪುಱಪ್ಪಡಾ = ಹೊರಕ್ಕೆ ಬರದಂತೆ \(ಹೊರಬೀಳದಂತೆ\), ತನ್ ಉಳ್ಳೇ = ತನ್ನ ಒಳಗೇ, ಉಲಹುಹಳ್ = ಲೋಕಗಳನ್ನು, ಒಕ್ಕವೇ = ಒಂದೇ ಸಮನಾಗಿ, ವಿೞುಙ್ಗಿ = ನುಂಗಿಹಾಕಿ, ಪುಹನ್ದಾನ್ = \(ನನ್ನಲ್ಲಿ\) ಪ್ರವೇಶಿಸಿದನು, ಪುಹುನ್ದದಱ್ ಪಿನ್ = ಪ್ರವೇಶಿಸಿದ ಬಳಿಕ, ಮಿಕ್ಕ = ಬಲು ಹೆಚ್ಚಾದ \(ಅತಿಶಯವಾದ\), ಞಾನಮ್ =ಜ್ಞಾನದ ಪ್ರವಾಹದ, ಶುಡರ್ = ತೇಜಸ್ಸಿನ, ವಿಳಕ್ಕಾಯ್ = ದೀಪವಾಗಿ, \(ಜ್ಯೋತಿಯಾಗಿ, ಸಾಧನವಾಗಿ\), ತುಳಕ್ಕೂ = ಸಂಶಯವು, ಅಟ್ರ = ಇಲ್ಲದಂಥ, ಅಮುದಮ್ ಆಯ್ = ಅಮೃತವಾಗಿ, ಎಙ್ಗುಮ್ = ಎಲ್ಲೆಲ್ಲಿಯೂ, ಪಕ್ಕಮ್ = ಮಗ್ಗುಲನ್ನು, ನೋಕ್ಕ = ನೋಡುವುದನ್ನು \(ತಿರುಗು ನೋಟವನ್ನು\), ಅಱಿಯಾನ್ = ಅರಿಯನು, ಎನ್ = ನನ್ನ, ಪೈ = ಸೊಬಗಿನ, ತಾಮರೈ = ತಾವರೆಯಂತೆ, ಕಣ್ಣನೇ = ಕಣ್ಣುಳ್ಳವನೇ. 



ನನ್ನ ಸೊಬಗಿನ ತಾವರೆಯಂತೆ ಕಣ್ಣುಳ್ಳವನು, ಅತ್ಯಲ್ಪವಾದ ಅವಕಾಶವೂ\(ಸ್ಥಳವೂ\) ಹೊರಬೀಳದ ಹಾಗೆ ಎಲ್ಲಾ ಲೋಕಗಳನ್ನೂ ಒಂದೇ ಸಮನಾಗಿ, ಭದ್ರವಾಗಿ, ನುಂಗಿ ಹಾಕಿ, ನನ್ನಲ್ಲಿ ಪ್ರವೇಶಿಸಿದನು. ಪ್ರವೇಶಿಸಿದ ಬಳಿಕ, ಬಲು ಹೆಚ್ಚಾದ \(ಪರಿಪೂರ್ಣವಾದ, ಅತಿಶಯವಾದ\)ಜ್ಞಾನದ ಪ್ರವಾಹವಾದ ತೇಜಸ್ಸಿನ ದೀಪವಾಗಿ \(ಸಾಧನವಾಗಿ\), ಸಂದೇಹವಿಲ್ಲದಂಥ ಅಮೃತವಾಗಿ, ಎತ್ತ ಕಡೆಯೂ ತಿರುಗು ನೋಟವನ್ನರಿಯದಂತೆ ಇದ್ದಾನೆ.



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನಾದ ಭಗವಂತನು ತಾನು ಸೃಷ್ಟಿಸಿದ ಲೋಕಗಳೆಲ್ಲವನ್ನೂ, ಅವುಗಳಲ್ಲಿ ಅಡಗಿರುವ ಎಲ್ಲ ಚೇತನಾಚೇತನವಸ್ತುಗಳನ್ನೂ ಒಟ್ಟಿಗೆ ನುಂಗಿಹಾಕಿ, ತನ್ನ ಹೊಟ್ಟೆಯಲ್ಲಿ ಎಲ್ಲವೂ ಸುಭದ್ರವಾಗಿ ಅಡಕವಾಗಿ ಇರುವಂತೆ ಇಟ್ಟುಕೊಂಡಿದ್ದಾನೆ. ಮಹಾಮಹಿಮನಾದ ಅವನು, ಅನಂತರ ನನಗೆ ಒಲಿದು, ನನ್ನ ಅಂತರಂಗವನ್ನು ಪ್ರವೇಶಿಸಿ, ಅಲ್ಲಿಯೇ ದೃಢವಾಗಿ ನೆಲಸಿದ್ದಾನೆ. ಮತ್ತು ತನ್ನನ್ನು ಚೆನ್ನಾಗಿ ಅರಿತುಕೊಳ್ಳುವಂಥ ಬಲು ಶ್ರೇಷ್ಠವಾದ ಜ್ಞಾನಪ್ರವಾಹವನ್ನು ಹರಿಸಿ ಬೆಳಗಿಸುವಂಥ ಅತಿಶಯವಾದ ತೇಜಸ್ಸಿನ ಸಾಧನವಾಗಿ ಅಲ್ಲಿ ಬೆಳಗುತ್ತಿದ್ದಾನೆ. ಅಲ್ಲದೆ, ತನ್ನನ್ನು ನಾನು ಎಡೆಬಿಡದೆ ಅನುಭವಿಸುವಂತೆ ಅಮೃತಸ್ವರೂಪನೂ ಆಗಿದ್ದಾನೆ. ನನ್ನ ಹೊರತು ಎತ್ತಲೂತಿರುಗಿನೋಡನು. ನನ್ನ ಮೇಲೆಯೇ ತನ್ನ ಕೃಪಾಕಟಾಕ್ಷವನ್ನು ಬೀರುತ್ತಾ ಶಾಶ್ವತವಾಗಿ ಅಲ್ಲಿ ನೆಲಸಿದ್ದಾನೆ. ಇಡಿಯ ಸೃಷ್ಟಿಯನ್ನೇ ರಕ್ಷಿಸುವ ಹೊಣೆ ಹೊತ್ತಿರುವ ಭಗವಂತನು ಅತ್ಯಲ್ಪನಾದ ನನ್ನನ್ನೂ ರಕ್ಷಿಸುವ ಭಾರವನ್ನು ಅಷ್ಟೇ ಆದರದಿಂದ ಹೊತ್ತಿದ್ದಾನಲ್ಲ\! ಭಗವಂತನ ಕೃಪೆ ನನ್ನ ಮೇಲೆ ಎಷ್ಟು ಅಪಾರ\! 



೩. ತಾಮರೈಕ್ಕಣ್ಣನೈ ವಿಣ್ಣೊರ್ಪರವುಮ್ ತಲೈಮಹನೈ, ತುೞಾಯ್ ವಿರೈ

ಪ್ಪೂಮರುವುಕಣ್ಣಿಯೆಮ್ಬಿರಾನೈಪ್ಪೊನ್ ಮಲೈಯೈ,

ನಾಮರುವಿನನ್ ಕೇತ್ತಿಯುಳ್ಳ್ ವಣಙ್ಗಿ ನಾಮ್ಮಹಿೞ್ ನ್ದಾಡ, ನಾವಲರ್

ಪಾಮರುವಿನಿಱ್ ಕತ್ತನ್ದಪಾನ್ಮೈಯೇ ವಳ್ಳಲೇ. 



ತಾಮರೈ ಕಣ್ಣನೈ = ತಾವರೆಯಂತೆ ಕಣ್ಣುಳ್ಳವನನ್ನು, ವಿಣ್ಣೋರ್ = ನಿತ್ಯಸೂರಿಗಳು, ಪರವುಮ್ = ಸ್ತುತಿಸುವ, ತಲೈಮಹನೈ = ಒಡೆಯನನ್ನು, ತುೞಾಯ್ = ತುಲಸಿಯ, ವಿರೈ = ಪರಿಮಳ ತುಂಬಿದ, ಪೂ ಮರುವು = ಹೂವನ್ನು ಕೂಡಿಸಿರುವ, ಕಣ್ಣಿಯೈ = ಹಾರವನ್ನು ಧರಿಸಿರುವನನ್ನು, ಎಮ್ ಪಿರಾನೈ = ನನ್ನ ಸ್ವಾಮಿಯನ್ನು, ಪೊನ್ ಮಲೈಯೈ = ಚಿನ್ನದ ಬೆಟ್ಟದಂಥವನನ್ನು, ನಾ ಮರುವಿ = ನಾಲಗೆಯಲ್ಲಿ ಇರಿಸಿಕೊಂಡು \(ಸೇರಿಸಿಕೊಂಡು\), ನನ್ ಹು = ಚೆನ್ನಾಗಿ, ಏತ್ತಿ = ಸ್ತುತಿಸಿ; ಉಳ್ಳಿ = ಚಿಂತಿಸಿ, ವಣಙ್ಗಿ = ನಮಸ್ಕರಿಸಿ, ನಾಮ್= ನಾವು, ಮಹಿೞ್ ನ್ದು = ಆನಂದದಿಂದ, ಆಡ = ಕುಣಿದಾಡಲು, ನಾ = ನಾಲಗೆಯಲ್ಲಿ, ಅಲರ್ = ಅರಳುವ, ಪಾ =ಹಾಡು, ಮರುವಿ = ಸ್ಥಿರವಾಗಿ, ನಿಱ್ ಕ = ನಿಲ್ಲುವಂತೆ, ತನ್ದ = ಉಂಟುಮಾಡಿದ, ಪಾನ್ಮೈಯೇ = ಸದ್ಗುಣವೇ, ವಲ್ಲಲೇ = ಔದಾರ್ಯವೇ\! \(ಅಲ್ಲವೇ\!\)



ತಾವರೆಯಂತೆ ಕಣ್ಣುಳ್ಳವನನ್ನು, ನಿತ್ಯಸೂರಿಗಳು ಸ್ತುತಿಸುವ ಸ್ವಾಮಿಯನ್ನು, ಪರಿಮಳ ತುಂಬಿದ ತುಲಸಿಯನ್ನೂ ಹೂವನ್ನೂ ಕೂಡಿಸಿರುವ ಹಾರವನ್ನು ಧರಿಸಿರುವವನನ್ನು, ನನ್ನ ಸ್ವಾಮಿಯನ್ನು, ಚಿನ್ನದ ಬೆಟ್ಟದಂಥವನನ್ನು, ನಾಲಗೆಯಲ್ಲಿರಿಸಿಕೊಂಡು, ಚೆನ್ನಾಗಿ ಸ್ತುತಿಸಿ ಚಿಂತಿಸಿ, ನಮಸ್ಕರಿಸಿ ನಾವು ಆನಂದದಿಂದ ಕುಣಿದಾಡುತ್ತಿರಲು \(ಕುಣಿದಾಡಲು\), ನಾಲಗೆಯಲ್ಲಿ ಅರಳುವ ಹಾಡು ಸ್ಥಿರವಾಗಿ ನಿಲ್ಲುವಂತೆ ಉಂಟುಮಾಡಿದ ಸದ್ಗುಣವೇ ಔದಾರ್ಯವೇ ಅಲ್ಲವೇ\! 



ಆಳ್ವಾರರು ಹೇಳುತ್ತಾರೆ: ಅರಳಿದ ತಾವರೆಯ ಹೂವಿನಂತೆ ವಿಶಾಲವೂ ಆಕರ್ಷಕವೂ ಆದಕಣ್ಣುಗಳುಳ್ಳ ದಿವ್ಯಸುಂದರ ಮೂರ್ತಿಯನ್ನು, ನಿತ್ಯಸೂರಿಗಳ ಒಡೆಯನಾಗಿ ಅವರಿಂದ ಎಡೆಬಿಡದೆ ಸ್ತುತಿಸಲ್ಪಡುತ್ತಿರುವವನನ್ನು, ಪರಿಮಳಭರಿತವಾದ ತುಲಸಿಯನ್ನೂ ಹೂವನ್ನೂ ಹಾರವಾಗಿ ಕೂಡಿಸಿ ಧರಿಸಿರುವವನನ್ನು, ಬೆಲೆಕಟ್ಟಲಾಗದ ಚಿನ್ನದ ಬೆಟ್ಟದಂತೆ ಮಾಸದ ಪ್ರಕಾಶದಿಂದ ಬೆಳಗುವ ದಿವ್ಯಜ್ಯೋತಿಸ್ವರೂಪನನ್ನು, ನಾನು ನನ್ನನಾಲಗೆಯಲ್ಲಿ ಸೇರಿಸಿಟ್ಟುಕೊಂಡೆ. ಅವನ ನಾಮಗಳನ್ನು ಹೇಳತೊಡಗಿದೆ. ಅವನ ಸ್ವರೂಪಸ್ವಭಾವಗಳನ್ನು ಕುರಿತು ಹೊಗಳತೊಡಗಿದೆ. ಅವನನ್ನು ಕುರಿತು ಚಿಂತಿಸತೊಡಗಿದೆ. ನನ್ನಲ್ಲಿ ಉಕ್ಕಿಬರುವ ಭಾವನೆಗಳಿಂದ ಅವನಿಗೆ ಎರಗತೊಡಗಿದೆ. ನನ್ನಲ್ಲಿ ಆನಂದ ಉಮ್ಮಳಿಸತೊಡಗಿತು. ನನ್ನನ್ನು ಉನ್ಮತ್ತನನ್ನಾಗಿ ಮಾಡಿತು. ಅದು ನನ್ನನ್ನು ಕುಣಿಕುಣಿದಾಡುವಂತೆ ಮಾಡಿತು. ಈ ಎಲ್ಲ ಚರ್ಯೆಗಳಿಂದ ನನಗಾದ ಫಲವೇನು ಕಂಡಿರಾ? ಅಲ್ಪನೂ ಅಜ್ಞಾನಿಯೂ ಆದ ನನ್ನಲ್ಲಿ ಸ್ವಾಮಿಯು ಕೃಪೆದೋರಿದನು. ಆ ಸ್ವಾಮಿಯ ಸದ್ಗುಣಗಳನ್ನು ಹೊಗಳಿಹಾಡುವಂತೆಯೂ, ಆನಂದವನ್ನು ಉಕ್ಕಿಸುವಂತೆಯೂ ಮಾಡುವಂಥ ಹಾಡುಗಳನ್ನು ನನ್ನನಾಲಗೆಯಲ್ಲಿ ಅರಳಿಸಿ, ಅವು ಶಾಶ್ವತವಾಗಿರುವಂತೆಯೂ, ನಾನು ಅವನ್ನ ರಚಿಸುವಂತೆ ಮಾಡಿದನು. ಇದಲ್ಲವೇ ಆ ಸರ್ವೇಶ್ವರನ ಔದಾರ್ಯ\! 



೪. ವೆಳ್ಳಲೇ ಮದುಶೂದನಾ ಎನ್ ಮರತಹಮಲೈಯೇ, ಉನೈನಿನೈನ್ದು

ಎಳ್ ಹಲ್ ತನ್ದವೆನ್ದಾಯ್ ಉನ್ನೈಯೆಙ್ಞನಮ್ ವಿಡುಹೇನ್? 

ವೆಳ್ಳಮೇ ಪುರೈನಿನ್ ಪುಹೞ್ ಕುಡೈನ್ದಾಡಿಪ್ಪಾಡಿಕ್ಕಳೀತ್ತುಹನ್ದುಹನ್ದು,

ಉಳ್ಳನೋಯ್ ಹಳೆಲ್ಲಾನ್ತುರನ್ದು ಉಯ್ ನ್ದುಪೊನ್ದಿರುನ್ದೇ.



ವೆಳ್ಳಲೇ = ಉದಾರಿಯೇ, ಮದುಶೂದನಾ = ಮಧುಸೂದನನೇ, ಎನ್ = ನನ್ನ, ಮರತಹ ಮಲೈಯೇ = ಮರಕತದ ಬೆಟ್ಟವೇ, ಉನೈ = ನಿನ್ನನ್ನು, ನಿನೈನ್ದು= ನೆನೆದು \(ಚಿಂತಿಸಿ\), ಎಳ್ ಹಲ್ = \(ಅದರಲ್ಲಿಯೇ\) ಮಗ್ನನಾಗುವುದನ್ನು, ತನ್ದ = ಉಂಟುಮಾಡಿದ, ಎನ್ ತಾಯ್ =ನನ್ನ ಸ್ವಾಮಿಯೇ \(ನನ್ನ ತಾಯಿಯೇ\), ಉನ್ನೈ = ನಿನ್ನನ್ನು, ಎಙ್ಙನಮ್ = ಹೇಗೆ, ವಿಡುಹೇನ್ = ಬಿಟ್ಟಿರಲಿ, ವೆಳ್ಳಮೇ ಪುರೈ = ಕಡಲಿನ ಹಾಗೆ ಇರುವ, ನಿನ್ = ನಿನ್ನ, ಪುಹೞ್ = ಕೀರ್ತಿಯನ್ನು\(ಲ್ಲಿ\), ಕುಡೈನ್ದು = ಮುಳುಗಿ, ಆಡಿ ಪಾಡಿ = ಆಟವಾಡಿ, \(ಹೊಗಳಿ\) ಹಾಡಿ, ಕಳೀತ್ತು = ಉನ್ಮತ್ತನಾಗಿ, ಉಹನ್ದು ಉಹನ್ದು = ಮಿತಿಮೀರಿ ಆನಂದಿಸಿ, ಉಳ್ಳ = ನನ್ನಲ್ಲಿನ, ನೋಯ್ ಹಳೆಲ್ಲಾಮ್ = ದುಃಖ, ಸಂಕಟಗಳನ್ನೆಲ್ಲಾ, ತುರನ್ದು = ತೊರೆದು, ಉಯ್ ನ್ದು = ಉಜ್ಜೀವನಗೊಂಡು, ಪೋನ್ದು = ತಕ್ಕವನಾಗಿ, ಇರುನ್ದೇನೇ = ಇರುವೆನಲ್ಲ\! 



ಉದಾರಿಯೇ, ಮಧುಸೂದನನೇ, ನನ್ನ ಮರಕತ \(ರತ್ನದ\) ಬೆಟ್ಟವೇ, ನಿನ್ನನ್ನು ಕುರಿತು ಚಿಂತಿಸುವುದರಲ್ಲಿಯೇ ಮಗ್ನನಾಗುವುದನ್ನುಉಂಟುಮಾಡಿದ ನನ್ನ ತಾಯಿಯೇ, ನಿನ್ನನ್ನು ಹೇಗೆ ಬಿಟ್ಟಿರಲಿ? ಕಡಲಿಗೆ ಸಮಾನವಾದ ನಿನ್ನ ಕೀರ್ತಿಯಲ್ಲಿ ಮುಳುಗಿ, ಆಟವಾಡಿ, ಹಾಡಿ, ಉನ್ಮತ್ತನಾಗಿ, ಮಿತಿಮೀರಿ ಆನಂದಿಸಿ, ನನ್ನಲ್ಲಿನ ಎಲ್ಲ ದುಃಖಸಂಕಟಗಳನ್ನೂ ತೊರೆದು, ಉಜ್ಜೀವನಗೊಂಡು, ತಕ್ಕವನಾಗಿರುವೆನಲ್ಲ\! 



ಹಿಂದಿನ ಪಾಶುರದಲ್ಲಿ ಆಳ್ವಾರರು ಭಗವಂತನ ಔದಾರ್ಯವನ್ನು ಕುರಿತು ಹೊಗಳಿದರಷ್ಟೆ. ಭಗವಂತನನ್ನು ಸ್ತುತಿಸಿ ನುತಿಸುವುದರ ಫಲವಾಗಿ ಅವರಿಗೆ ಅಮಿತಾನಂದದ ಅನುಭವವುಂಟಾಯಿತು. ಸ್ವಾಮಿಯ ಕಲ್ಯಾಣಗುಣಗಳನ್ನು ಅವರು ಹೊಗಳಿ ಹಾಡುವುದಕ್ಕೆ ಅನುಕೂಲವಾಗುವಂತೆ ಮನಸ್ಸನ್ನು ಆಳ್ವಾರರಲ್ಲಿ ಹದಗೊಳಿಸಿ ಕೊಟ್ಟದ್ದೇ ಸ್ವಾಮಿಯ ಔದಾರ್ಯ\! ಈ ವಿಷಯವನ್ನೇ ಕೃತಜ್ಞತೆಯಿಂದ ಇಲ್ಲಿ ಸ್ಮರಿಸುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಿನ್ನನ್ನು ಕುರಿತು ಬಗೆಬಗೆಯಾಗಿ ಚಿಂತಿಸುವುದನ್ನು ನನಗೆ ಕಲಿಸಿಕೊಟ್ಟವನು ನೀನು. ನಿನ್ನ ವಿಷಯದಲ್ಲಿ ನನಗೆ ತಕ್ಕ ಜ್ಞಾನವನ್ನಿತ್ತೆ. ಇದರಿಂದ ನಾನು ಕಡಲಿನಷ್ಟು ಅಪಾರವಾದ ನಿನ್ನ ಸದ್ಗುಣಗಳನ್ನೂ ಅಷ್ಟೆ ಅಪಾರವಾದ ಕೀರ್ತಿಯನ್ನೂ ಹೊಗಳಿ ಹಾಡುವಂತೆ ಆಯಿತು. ನೀನಿತ್ತಜ್ಞಾನ, ನನ್ನ ನಾಲಗೆಯಲ್ಲಿ ಅರಳಿ, ನಿನ್ನ ಗುಣಸ್ವಭಾವಗಳನ್ನೂ, ನಿನ್ನಕೀರ್ತಿಯನ್ನೂ ಚೆನ್ನಾಗಿ ಅನುಭವಿಸುವಂತೆ ಆಯಿತು. ನಿನ್ನ ಕೀರ್ತಿಯ ಪ್ರವಾಹದಲ್ಲಿ ನಾನು ಸಮೃದ್ಧಿಯಾಗಿ \(ತೃಪ್ತಿಯಾಗಿ\) ಮುಳುಗಿ ಮಿಂದೆ, ಚೆನ್ನಾಗಿ ಆಡಿ ನಲಿದೆ. ಉನ್ಮತ್ತನಾದೆ. ಉಂಟಾದ ಮಿತಿಮೀರಿದ ಆನಂದದಿಂದ ನನ್ನ ಇಹಜೀವನದ ಎಲ್ಲ ಬಗೆಯ ದುಃಖಗಳೂ ಸಂಕಟಗಳೂ ತೊಲಗಿದವು. ನನ್ನನ್ನು ಉಜ್ಜೀವನಗೊಳಿಸಿ, ನಿನ್ನೊಡನೆ ಕಲೆತುಕೊಂಡು, ನಿನ್ನ ನಿತ್ಯಸೇವೆಯಲ್ಲಿ ತೊಡಗುವುದಕ್ಕೆ ತಕ್ಕವನನ್ನಾಗಿ ಮಾಡಿರುವ ನಿನಗೆ ನನ್ನ ಕೃತಜ್ಞತೆಯನ್ನು ಯಾವ ಬಗೆಯಲ್ಲಿ ತೋರಿಸಲಿ? 



೫. ಉಯ್ ನ್ದು ಪೋನ್ದೆನ್ನುಲಪ್ಪಿಲಾದವೆನ್ದೀವಿನೈಹಳೈನಾಶಂಜೆಯ್ದು, ಉನದು 

ಅನ್ದಮಿಲಡಿಮೈಯಡೈನ್ದೇನ್ ವಿಡುವೇನೋ? 

ಐನ್ದು ಪೈನ್ದಲೈಯಾಡರವಣೈ ಮೇವಿಪ್ಪಾಱ್ಕಡಲ್ಯೋಹನಿದ್ದಿರೈ,

ಶಿನ್ದೈ ಶೆಯ್ದವೆನ್ದಾಯ್\! ಉನ್ನೈಚ್ಚಿನ್ದೈಶೆಯ್ದು ಶೆಯ್ದೇ.



ಉಯ್ ನ್ದು ಪೋನ್ದು = ಉಜ್ಜೀವನಗೊಂಡು, ಎನ್ = ನನ್ನ, ಉಲಪ್ಪು ಇಲಾದ = ಕೊನೆಯಿಲ್ಲದ, ವೆಮ್= ಕ್ರೂರವಾದ, ತೀವಿನೈಹಳೈ = ಪಾಪಗಳನ್ನು, ನಾಶಂ ಶೆಯ್ದು = ನಾಶಪಡಿಸಿ, ಉನದು= ನಿನ್ನ, ಅನ್ದಮ್ ಇಲ್ = ಅಂತವಿಲ್ಲದ \(ಕೊನೆಯಿಲ್ಲದ\), ಅಡಿಮೈ = ಪಾದಸೇವೆಯನ್ನು \(ಕೈಂಕರ್ಯವನ್ನು, ಸೇವೆಯನ್ನು\), ಅಡೈನ್ದೇನ್ = ಪಡೆದಿದ್ದೇನೆ, ವಿಡುವೇನೋ = \(ಅದನ್ನು\) ಬಿಟ್ಟುಬಿಡುವೆನೇ? ವಿಡುವೇನೋ = \(ಅದನ್ನು\) ಬಿಟ್ಟು ಬಿಡುವೆನೇ? ಐನ್ದು ಪೈ ತಲೈ = ಐದು ಹೆಡೆಗಳ ತಲೆಗಳನ್ನು,ಆಡು = ಆಡಿಸುತ್ತಿರುವ, ಅರವು = ಸರ್ಪದ, ಅಣೈ = ಹಾಸುಗೆಯನ್ನು, ಮೇವಿ = ಸೇರಿ, ಪಾಲ್ ಕಡಲ್ = ಹಾಲ್ಗಡಲಲ್ಲಿ, ಯೋಹನಿದ್ದಿರೈ = ಯೋಗನಿದ್ದೆಯಲ್ಲಿ, ಶಿನ್ದೈಶೆಯ್ದ = ಚಿಂತಿಸುತ್ತಿರುವ, \(ಚಿಂತಿಸುತ್ತಿದ್ದ\) ಎನ್ದಾಯ್ = ನನ್ನ ಸ್ವಾಮಿಯೇ ಉನ್ನೈ = ನಿನ್ನನ್ನು, ಶಿನ್ದೈಶೆಯ್ದು ಶೆಯ್ದೇ = ನಿನ್ನನ್ನು ಬಿಡದೆ ಚಿಂತಿಸಿದ್ದರಿಂದಲೇ. 



ಪಾಲ್ಗಡಲಲ್ಲಿ, ಐದುಹೆಡೆಗಳ, ತಲೆಯಾಡಿಸುತ್ತಿರುವ ಸರ್ಪದ ಹಾಸುಗೆಯನ್ನು ಸೇರಿ, ಯೋಗನಿದ್ದೆಯಲ್ಲಿ ಚಿಂತಿಸುತ್ತಿದ್ದ ನನ್ನ ಸ್ವಾಮಿಯೇ, ನಿನ್ನನ್ನು ಬಿಡದೆ ಚಿಂತಿಸಿದ್ದರಿಂದಲೇ, ಉಜ್ಜೀವನಗೊಂಡು, ನನ್ನ ಕ್ರೂರವಾದ ಪಾಪಗಳನ್ನು ನಾಶಪಡಿಸಿ, ಅಂತ್ಯವಿಲ್ಲದ ಸೇವೆಯನ್ನು ಪಡೆದಿದ್ದೇನೆ. \(ಅದನ್ನು\) ಬಿಟ್ಟುಬಿಡುವೆನೋ? 



ಆಳ್ವಾರರು ಹೇಳುತ್ತಾರೆ: ಭಗವಂತ, ಪ್ರಳಯಕಾಲದ ನಿನ್ನ ಅದ್ಭುತಾಶ್ಚರ್ಯಕಾರಕ ಸಾಮರ್ಥ್ಯವನ್ನೂ, ಜಗದ್ರಕ್ಷಣೆಯ ವೈಖರಿಯನ್ನೂ, ನಿರ್ಲಿಪ್ತತೆಯಿಂದ ಪಾಲ್ಗಡಲಲ್ಲಿ ಶೇಷಶಯನನಾಗಿ ಅವಡಿಸಿ ಯೋಗನಿದ್ರೆಯಲ್ಲಿ ಚಿಂತಿಸುವ ಪರಿಯನ್ನೂ ನಾನು ಚಿಂತಿಸತೊಡಗಿದೆ. ಅಷ್ಟರಿಂದಲೇ ನಾನು ಉಜ್ಜೀವನಗೊಂಡೆ. ನನ್ನ ಚಿಂತನೆಯ ಫಲವಾಗಿ ನನ್ನ ಕಡುಕ್ರೂರವಾದ ಪಾಪಗಳೆಲ್ಲವೂ ನಾಶವಾದವು. ಎಂದೆಂದಿಗೂ ಕಡೆಗಾಣದಂಥ ನಿನ್ನ ನಿತ್ಯಸೇವೆಯನ್ನು ಪಡೆದುಕೊಂಡೆ, ಅಖಂಡವಾದ ಈ ಸೌಭಾಗ್ಯವನ್ನು ನಾನು ಬಿಟ್ಟುಕೊಡಲೇ? ಎಂದೆಂದಿಗೂ ಬಿಟ್ಟುಕೊಡಲಾರೆ. 



೬. ಉನ್ನೈ = ನಿನ್ನನ್ನು ಕುರಿತು, ಶಿನ್ದೈ ಶೆಯ್ದು ಶೆಯ್ದು = ಚಿಂತನೆಯನ್ನು ಎಡೆಬಿಡದೆ ಮಾಡಿ, ಉನ್ = ನಿನ್ನ, ನೆಡು = ವಿಸ್ತಾರವಾದ, ಮಾ = ಪರಮಪವಿತ್ರವಾದ, ಮೊೞಿ = ಸಾಹಿತ್ಯವನ್ನು \(ಭಾಷೆಯನ್ನು\), ಇಶೈ = ಗಾನರೂಪದಲ್ಲಿ, ಪಾಡಿ = ಹಾಡಿ, ಆಡಿ = ನಲಿದಾಡಿ, ಎನ್ = ನನ್ನ, ಮುನ್ನೈ = ಬಹುಕಾಲದಿಂದ ಕೂಡಿ ಬಂದ, ತೀವಿನೈಹಳ್ = ಕ್ರೂರವಾದ ಪಾಪಗಳು ಮುೞುವೇರ್ = ಬೇರುಸಹಿತವಾಗಿ, ಅರಿನ್ದನನ್ = ಕಿತ್ತು ಹೋದವು, ಯಾನ್ = ನಾನು, ಉನ್ನೈ = ನಿನ್ನನ್ನು, ಶಿನ್ದೈಯಿನಾಲ್ = ಚಿಂತನೆಯಲ್ಲಿಯೇ, ಇಹೞ್ ನ್ದ = ಅಲಕ್ಷಿಸಿದ, ಇರಣಿಯನ್ = ಹಿರಣ್ಯಕಶಿಪುವಿನ, ಅಹಲ್ = ವಿಸ್ತಾರವಾದ, ಮಾರ್ ವಮ್ = ಎದೆಯನ್ನು, ಕೀಣ್ಡ = ಸೀಳಿದ, ಕೋಳ್ = ಬಲಿಷ್ಠನಾದ, ಅರಿಯೇ = ನರಸಿಂಹಸ್ವರೂಪಿಯೇ, ಎನಕ್ಕೇ = ನನಗೆಯೇ, ಮುಡಿಯಾದದು = ಸಾಧ್ಯವಾಗದ್ದು. ಎನ್ = ಏನಿದೆ? 



ನಿನ್ನನ್ನು ಕುರಿತು ನಾನು ಎಡೆಬಿಡದೆ ಚಿಂತನೆಯನ್ನು ಮಾಡಿ, ನಿನ್ನ ವಿಸ್ತಾರವಾದ ಪರಮಪವಿತ್ರವಾದ ಸಾಹಿತ್ಯವನ್ನು ಗಾನರೂಪದಲ್ಲಿ ಹಾಡಿ, ನಲಿದಾಡಿದ್ದರಿಂದ, ನನ್ನ ಹಿಂದಣ ಕ್ರೂರಪಾಪಗಳೆಲ್ಲವೂ ಬೇರುಸಹಿತವಾಗಿ ಕಿತ್ತುಹೋದವು. ನಿನ್ನ ಚಿಂತನೆಯನ್ನೇ ಅಲಕ್ಷಿಸಿದ ಹಿರಣ್ಯಕಶಿಪುವಿನ ಅಗಲವಾದ ಎದೆಯನ್ನು ಸೀಳಿದ ಬಲಿಷ್ಠನಾದ ನರಸಿಂಹನೇ, ನನಗೆ ಸಾಧ್ಯವಾಗದ್ದು ಏನಿದೆ? 



ಭಗವಚ್ಚಿಂತನೆಯ, ಅವನ ನಾಮಸ್ಮರಣೆಯ, ಅವನ ಸಮಸ್ತಕಲ್ಯಾಣಗುಣ ಸ್ವಭಾವಗಳ ಸ್ತುತಿಯ ಫಲವೇನು ಎಂಬುದನ್ನು ಇಲ್ಲಿ ಇನ್ನಷ್ಟು ವಿಶದೀಕರಿಸಲಾಗಿದೆ. ಭಗವಂತನನ್ನು ಕುರಿತು ಚಿಂತಿಸದೆ, ಅದಕ್ಕೆ ಬದಲಾಗಿ ಭಗವಂತನನ್ನು ಅನಾದರಿಸಿ, ದ್ವೇಷಿಸಿ, ದೂಷಿಸಿ ಕಾಲಕಳೆಯುವವರ ಗತಿಯೇನು ಎಂಬುದನ್ನೂ ಇಲ್ಲಿ ಸೂಚಿಸಲಾಗಿದೆ. ಅದು ಹಿರಣ್ಯಕಶಿಪುವಿನ ನಿದರ್ಶನ. 



ಆಳ್ವಾರರು ಆಳವಾಗಿ ಭಗವದ್ಗುಣಾನುಭವಮಾಡಿ, ಅವನನ್ನು ಕುರಿತು ತಿರುವಾಯ್ ಮೊೞಿಯನ್ನೇ ರಚಿಸಿದರು. ಆ ಒಂದು ಸಾವಿರ ಪಾಶುರಗಳನ್ನೂ ಭಗವತ್ಪ್ರೀತಿಯಾಗಿ ಹಾಡಿ ನಲಿದರು. ಈ ವಿಷಯವನ್ನೂ ಇಲ್ಲಿ ಸೂಚಿಸುತ್ತಿದ್ದಾರೆ ಎನ್ನಬಹುದು. 



ಭಗವಂತನನ್ನು ಎಡೆಬಿಡದೆ ಚಿಂತಿಸುವವನ, ಸ್ವಾಮಿಯ ಗುಣಗಾನದಲ್ಲಿಯೇ ನಿರತನಾದವನ ಜನ್ಮಜನ್ಮಾಂತರಗಳ ಕಡುಪಾಪಗಳೆಲ್ಲವೂ ತೊಡೆದು ಹೋಗುವುವು. ಭಗವತ್ಸಾನ್ನಿದ್ಧ್ಯವೇ ಲಭಿಸುವುದು. ಚೇತನನು ಪಡೆದುಕೊಳ್ಳಬಹುದಾದ, ಇದಕ್ಕಿಂತಲೂ ಹೆಚ್ಚಿನದು ಬೇರೇನೂ ಇಲ್ಲ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನಿನ್ನನ್ನು ಕುರಿತು ಎಡೆಬಿಡದೆ ಚಿಂತಿಸುತ್ತಾ ಬಂದೆ. ನಿನ್ನನ್ನು ಕುರಿತ ಅಪಾರವಾದ ಸಾಹಿತ್ಯವನ್ನು ಪಠಿಸಿ ಅರಿತುಕೊಂಡೆ. ಅವುಗಳನ್ನು ಗಾನರೂಪದಲ್ಲಿ ಹಾಡಿದೆ. ಆನಂದಪರವಶನಾದೆ. ಉನ್ಮತ್ತನಾಗಿ ಕುಣಿದೆ. ಇದರ ಫಲವಾಗಿ, ಜನ್ಮಜನ್ಮಗಳಿಂದಲೂ ನನ್ನನ್ನು ಬಿಡದೆ ಕಾಡುತ್ತಿದ್ದ ನನ್ನ ಕಡುಕ್ರೂರ ಪಾತಕಗಳೆಲ್ಲವೂ ಬೇರುಸಹಿತಕಿತ್ತುಹೋದವು. ನಾನಿನ್ನು ಪಡೆದುಕೊಳ್ಳಬೇಕಾದದ್ದೇನಿದೆ? ನಿನ್ನನ್ನೇ ನಾನು ಪಡೆದುಕೊಂಡಿದ್ದೇನೆ. ನಿನ್ನ ದಿವ್ಯಸನ್ನಿಧಿಯ ಸೇವೆಯ ಭಾಗ್ಯವೇ ನನಗೆ ಲಭಿಸಿದೆಯಲ್ಲ\! ನನಗೆ ಬೇರೇನೂ ಬೇಡ. 



೭. ಮುಡಿಯಾದದೆನ್ನೆನಕ್ಕೇಲಿನಿ ಮುಱುವೇಮಿಲಹುಮುಣ್ಡಾನ್, ಉಹನ್ದುವನ್ದು

ಅಡಿಯೇನುಳ್ ಪುಹುನ್ದಾನ್ ಅಹಲ್ ವಾನು ಮಲ್ಲನಿನಿ,

ಶೆಡಿಯಾರ್ ನೋಯ್ ಹಳೆಲ್ಲಾನ್ತುರನ್ದು ಎಮರ್ ಕೀೞ್ ಮೇಲೆೞು ಪಿಱಪ್ಪುಮ್,

ವಿಡಿಯಾವೆನ್ನಹರತ್ತು ಎನ್ ಱುಮ್ ಶೇರ್ ದಲ್ ಮಾಱಿನರೇ. 



ಮುಡಿಯಾದದು = ಸಾಧ್ಯವಿಲ್ಲದ್ದು, ಎನ್ = ಏನಿದೆ, ಎನಕ್ಕು = ನನಗೆ, ಏಲ್ = ಬೇಡುವುದಕ್ಕೆ ಇನಿ = ಇನ್ನು, ಮುೞು ಏೞ್ ಉಲಹುಮ್ = ಪೂರ್ತಿಯಾಗಿ ಏಳು ಲೋಕಗಳನ್ನೂ, ಉಣ್ಡಾನ್ = ಉಂಡವನು, ಉಹನ್ದು = ಆಶೆಪಟ್ಟು, ವನ್ದು = ಬಂದು, ಅಡಿಯೇನ್ = ದಾಸನಾದ ನನ್ನ, ಉಳ್ = ಅಂತರಂಗವನ್ನು, ಪುನನ್ದಾನ್ = ಪ್ರವೇಶಿಸಿದ್ದಾನೆ \(ಪ್ರವೇಶಿಸಿದನು\), ಅಹಲ್ ವಾನುಮ್ ಅಲ್ಲನ್ ಇನಿ = ಇನ್ನು ಮೇಲೆ ಅಲ್ಲಿಂದ ಅಗಲುವವನೂ ಅಲ್ಲದವನಾಗಿದ್ದಾನೆ, ಶೆಡಿ ಆರ್ = ಪಾಪಗಳು ತುಂಬಿರುವ, ನೋಯ್ ಹಳ್ ಎಲ್ಲಾಮ್ = ಸಂಕಟಗಳು ಎಲ್ಲವನ್ನೂ, ತುರನ್ದು = ತೊರೆದವರಾಗಿ, ಎಮರ್ = ನಮ್ಮವರು, ಕೀೞ್ ಮೇಲ್ = ಹಿಂದಿನ ಮತ್ತು ಮುಂದಿನ, ಎೞು ಪಿಱಪ್ಪುಮ್ = ಉಜ್ಜೀವನಗೊಳ್ಳತಕ್ಕ ಏಳೇಳು ಹುಟ್ಟನ್ನೂ, ವಿಡಿಯಾ = ಕೊನೆಗಾಣದಂಥ, ವೆಮ್ ನರಹತ್ತು = ಕ್ರೂರವಾದ ನರಕದಲ್ಲಿ, ಎನ್ ಱುಮ್ = ಎಂದಿಗೂ, ಶೇರ್ ದಲ್ = ಸೇರುವುದನ್ನು, ಮಾಱಿನರೇ = ತಪ್ಪಿಸಿಕೊಂಡರಲ್ಲ\! \(ಬದಲಾಯಿಸಿಕೊಂಡರಲ್ಲ\!\) 



ನನಗೆ ಸಾಧ್ಯವಿಲ್ಲದ್ದು ಏನಿದೆ? ಇನ್ನು ನಾನು ಬೇಡುವುದಾದರೂ ಏನಿದೆ? ಏಳು ಲೋಕಗಳನ್ನೂ ಪೂರ್ತಿಯಾಗಿ ಉಂಡವನು ಆಶೆಪಟ್ಟು ಬಂದು ದಾಸನಾದ ನನ್ನ \(ಪಾದಸೇವಕನಾದ ನನ್ನ\) ಅಂತರಂಗವನ್ನು ಪ್ರವೇಶಿಸಿದ್ದಾನೆ. \(ಅಲ್ಲಿಂದ\) ಇನ್ನು ಮೇಲೆ ಅಗಲುವವನೂ ಅಲ್ಲ. ತುಂಬಿರುವ ಪಾಪಗಳನ್ನೂ, ದುಃಖಸಂಕಟಗಳನ್ನೂ ಎಲ್ಲವನ್ನೂ ನಮ್ಮವರು ಹಿಂದಿನ ಮತ್ತು ಮುಂದಿನ ಏಳೇಳು ಜನ್ಮಗಳನ್ನೂ, ಕೊನೆಗಾಣದಂಥ ಕಡುಕ್ರೂರವಾದ ನರಕದಲ್ಲಿ ಸೇರುವುದನ್ನು ಎಂದೆಂದಿಗೂ ತಪ್ಪಿಸಿಕೊಂಡರಲ್ಲ\!



“ನನಗೆ ಸಾಧ್ಯವಿಲ್ಲದ್ದು ಏನಿದೆ?” – ನಾನು ಭಗವಂತನನ್ನು ದೃಢವಾಗಿ ನಂಬಿ, ಆಶ್ರಯಿಸಿದೆ. ಅದರ ಫಲವಾಗಿ ನಾನು ಎಲ್ಲ ಬಗೆಯಲ್ಲೂ ಉಜ್ಜೀವನಗೊಂಡೆ. ಜನ್ಮಜನ್ಮಾಂತರಗಳಿಂದಲೂ ನಾನು ಗಳಿಸಿಕೊಂಡು ಬಂದಿದ್ದ ಪಾಪರಾಶಿಯೆಲ್ಲವೂ ಪರಿಪೂರ್ಣವಾಗಿ ತೊಡೆದುಹೋಯಿತು. ಭಗವಂತನೇ ನನಗೆ ಒಲಿದನು. ಅವನು ಆಶೆಯಿಂದ ಬಂದು ನನ್ನ ಅಂತರಂಗವನ್ನು ಪ್ರವೇಶಿಸಿದನು ಅಲ್ಲಿಯೇ ಸ್ಥಿರವಾಗಿ ನೆಲೆಗೊಂಡಿದ್ದಾನೆ. ಇದನ್ನರಿತುಕೊಂಡಿರುವ ನನಗೆ ಸಾಧ್ಯವಿಲ್ಲದು, ನನ್ನ ಕೈಯಲ್ಲಾಗದ್ದು, ಬೇರೆ ಏನಿದೆ? ಏನೇನೂ ಇಲ್ಲ. ಭಗವತ್ಕೃಪೆಯಿಂದ ನನಗೆ ಎಲ್ಲವೂ ಸುಸೂತ್ರವಾಗಿ ಒದಗಿ ಬರುತ್ತದೆ. 



“ಇನ್ನು ನಾನು ಬೇಡುವುದಾದರೂ ಏನಿದೆ?” – ಶಾಶ್ವತಾನಂದವನ್ನು ತರುವ ಯಾವುದನ್ನು ಪಡೆದುಕೊಳ್ಳುವುದಕ್ಕಾಗಿ, ಮನುಷ್ಯನು ತೊಳಲಿ ತೊಂದರೆ ಪಡಬೇಕೋ ಅದನ್ನೇ ಪಡೆದುಕೊಂಡ ಬಳಿಕ, ಅವನು ಕೋರುವುದಾದರೂ ಬೇರೆ ಏನಿದೆ? ಆಳ್ವಾರರ ವಿಷಯದಲ್ಲಿಯಾದರೆ, ಅವರು ಎಲ್ಲವನ್ನೂ ಶಾಶ್ವತಾನಂದವನ್ನೂ – ನೀಡುವ ಭಗವಂತನನ್ನೇ ಪಡೆದುಕೊಂಡರು. “ಸ್ವಾಮಿಯೇ ನನಗೆ ಲಭ್ಯವಾದ ಬಳಿಕ, ನಾನು ಪಡೆದುಕೊಳ್ಳುವುದಾದರೂ ಏನಿದೆ? ಬೇರೆ ಏನನ್ನಾದರೂ ಬೇಡುವುದಿದೆಯೇ?” ಎಂದು ಅವರು ಉದ್ಗರಿಸುವುದು ಸಹಜವಾಗಿಯೇ ಇದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನೇನು ಸಾಮಾನ್ಯನೇ? ಏಳು ಲೋಕಗಳನ್ನೂ ಉಂಡವನು. ಇಡಿಯ ಬ್ರಹ್ಮಾಂಡವನ್ನೇ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಮರುಸೃಷ್ಟಿಯವರೆಗೆ ಎಲ್ಲವನ್ನೂ ಸಂರಕ್ಷಿಸಿದವನು. ಪರಮಸಮರ್ಥನೂ ಸರ್ವರಕ್ಷಕನೂ ಆದ ಸ್ವಾಮಿಯು ನನ್ನಲ್ಲಿ ಕೃಪೆಮಾಡಿದವನಲ್ಲ\! ತಾನೇ ಆಶೆಪಟ್ಟು ಬಂದು ನನ್ನ ಅಂತರಂಗವನ್ನು ಪ್ರವೇಶಿಸಿದನು\! ಅಲ್ಲಿಂದ ಇನ್ನು ಕದಲಿ ಹೋಗದಂತೆಯೂ, ನನ್ನನ್ನಗಲದಂತೆಯೂ ಅಲ್ಲಿಯೇ ನೆಲೆಗೊಂಡಿದ್ದಾನೆ\! ಇದರ ಪರಿಣಾಮವೇನಾಯಿತು ಕಂಡಿರಾ? ನಾನು ಮಾತ್ರವಲ್ಲ: ನನ್ನ ವಂಶವೇ ಉದ್ಧಾರಗೊಂಡಿತು. ನಮ್ಮೆಲ್ಲರ ಏಳೇಳು ಜನ್ಮಗಳ ಪಾಪರಾಶಿಯೆಲ್ಲವೂ ಸಂಪೂರ್ಣವಾಗಿ ತೊಡೆದುಹೋಯಿತು. ನಮ್ಮ ಸಂಸಾರದ \(ಜನನ-ಮರಣವೆನ್ನುವ\) ದುಃಖಸಂಕಟಗಳೆಲ್ಲವೂ ತೊಲಗಿದವು. ಕಡುಕ್ರೂರನರಕದ ನರಳಿಕೆ ತಪ್ಪಿತು. ಎಲ್ಲ ಬಗೆಯಲ್ಲೂ ನಾವು ಮುಕ್ತರಾದೆವು. ಸ್ವಾಮಿಯ ಕರುಣೆಯನ್ನೂ ಮಹೋಪಕಾರವನ್ನೂ ನಾನು ಮರೆಯುವುದಾದರೂ ಹೇಗೆ? ನಾನಿನ್ನು ಬೇಡುವುದಾದರೂ ಏನಿದೆ? 



೮. ಮಾಱಿಮಾಱಿಪ್ಪಲಪಿಱಪ್ಪುಮ್ ಪಿಱನ್ದು ಅಡಿಯೈಯಡೈನ್ದುಳ್ಳಮ್ ತೇಱಿ,

ಈಱಿಲಿನ್ ಬತ್ತಿರುವೆಳ್ಳಮ್ ಯಾನ್ ಮೂೞ್ ಹಿನನ್,

ಪಾಱಿಪ್ಪಾಱಿಯಶುರರ್ ತಮ್ ಪಲ್ ಕುೞಾಙ್ಗಳ್ ನೀಱೇವಿ, ಪಾಯ್ ಪಱವೈಯೊನ್

ಱೇಱೆ ವೀಟ್ರಿರುನ್ದಾಯ್\! ಉನ್ನೈಯೆನ್ನುಳ್ ನೀಕ್ಕೇಲೆನ್ದಾಯ್.



ಮಾಱಿಮಾಱಿ = ಮೇಲಿಂದ ಮೇಲೆ ಬದಲಾಯಿಸುವ, ಪಲ = ಹಲವಾರು, ಪಿಱಪ್ಪುಮ್ = ಜನ್ಮಗಳಲ್ಲಿ, ಪಿಱನ್ದು = ಹುಟ್ಟಿ, ಅಡಿಯೈ = \(ನಿನ್ನ\) ತಿರುವಡಿಗಳನ್ನು, ಅಡೈನ್ದು = ಸೇರಿ \(ಪಡೆದು\), ಎನ್ ಉಳ್ಳಮ್ = ನನ್ನ ಅಂತರಂಗವು, ತೇಱಿ = ತಿಳಿಗೊಂಡು, ಈಱು ಇಲ್ = ಕೊನೆಯಿಲ್ಲದ, ಇನ್ ಬತ್ತು = ಆನಂದದ, ಇರುವೆಳ್ಳಮ್ = ಅಪಾರವಾದ ಪ್ರವಾಹದಲ್ಲಿ \(ಕಡಲಲ್ಲಿ\), ಯಾನ್ = ನಾನು, ಮೂೞ್ ಹಿನನ್ = ಮುಳುಗಿದ್ದೇನೆ, ಅಶುರರ್ ತಮ್ = ಅಸುರರ, ಪಲ್ ಕುೞಾಙ್ಗಳ್ = ಅನೇಕ ಕೂಟಗಳು, ಪಾಱಿ ಪಾಱಿ = ಸಂಪೂರ್ಣವಾಗಿ ನಾಶಗೊಂಡು, ನೀಱು ಎೞಿ = ಧೂಳಾಗಿ ಹೋಗುವಂತೆ, ಪಾಯ್ = ವೇಗವಾಗಿ ಸಂಚರಿಸುವ, ಪಱವೈ ಒನ್ ಱು = ಸಾಟಿಯಿಲ್ಲದ ಪಕ್ಷಿಯನ್ನು, ಏಱಿ = ಹತ್ತಿ, ವೀಟ್ರಿರುನ್ದಾಯ್ = ಕುಳಿತು ಶೋಭಿಸುವವನೇ, ಉನ್ನೈ = ನಿನ್ನನ್ನು, ಎನ್ನುಳ್= ನನ್ನಿಂದ \(ನನ್ನ ಅಂತರಂಗವನ್ನು\), ನೀಕ್ಕೇಲ್ = ನೀಗಬೇಡ \(ತೊರೆದುಹೋಗಬೇಡ\), ಎನ್ ದಾಯ್ = ನನ್ನ ತಂದೆಯೇ\! 



ಮೇಲಿಂದ ಮೇಲೆ ಬದಲಾಯಿಸುವ ಹಲವಾರು ಜನ್ಮಗಳಲ್ಲಿ ಹುಟ್ಟಿ, \(ನಿನ್ನ\) ತಿರುವಡಿಗಳನ್ನು ಪಡೆದು \(ಸೇರಿ\), ನನ್ನ ಅಂತರಂಗವು ತಿಳಿಗೊಂಡು, ಕೊನೆಯಿಲ್ಲದ ಆನಂದದ ಅಪಾರವಾದ ಕಡಲಲ್ಲಿ \(ಪ್ರವಾಹದಲ್ಲಿ\) ನಾನು ಮುಳುಗಿದ್ದೇನೆ. ಅಸುರರ ಅನೇಕ ಕೂಟಗಳು ಸಂಪೂರ್ಣವಾಗಿ ನಾಶಗೊಂಡು ಧೂಳಾಗಿ ಹೋಗುವಂತೆ ವೇಗವಾಗಿ ಸಂಚರಿಸುವ ಸಾಟಿಯಿಲ್ಲದ ಪಕ್ಷಿಯನ್ನೇರಿ ಕುಳಿತು ಶೋಭಿಸುವವನೇ, ನಿನ್ನನ್ನು ನನ್ನ ಅಂತರಂಗದಿಂದ ನೀಗಿಸಬೇಡ \(ತೊರೆದುಹೋಗಬೇಡ\), ನನ್ನ ತಂದೆಯೇ\! 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಿನ್ನನ್ನು, ನಿನ್ನ ಕೃಪೆಯನ್ನು ಕಂಡುಕೊಳ್ಳದವನಾಗಿ, ಸಂಸಾರಸಾಗರದಲ್ಲಿ ಬಿದ್ದು ತೊಳಲುತ್ತಾ, ನಾನಾ ಜನ್ಮಗಳ ದುಃಖಸಂಕಟಗಳನ್ನು ಅನುಭವಿಸಿದೆ. ನಿನ್ನನ್ನು ಕುರಿತು ಎಡೆಬಿಡದೆ ಚಿಂತಿಸಿ, ಸ್ತುತಿಸಿ, ನುತಿಸಿದ್ದರ ಪರಿಣಾಮವಾಗಿ ನಿನ್ನ ಕೃಪೆಗೆ ನಾನು ಪಾತ್ರನಾದೆ. ನಿನ್ನ ತಿರುವಡಿಗಳನ್ನು ನಾನು ಪಡೆದುಕೊಳ್ಳುವಂತಾಯಿತು. ಮಹಾಮಹಿಮನೂ ಪರಮಸಮರ್ಥನೂ ಆದ ನೀನು ಇಷ್ಟಪಟ್ಟು ನನ್ನ ಅಂತರಂಗವನ್ನು ಪ್ರವೇಶಿಸಿದೆ. ನನ್ನಲ್ಲಿಯೇ ಶಾಶ್ವತವಾಗಿ ನೆಲಸಿದೆ ಎಂದು ನನ್ನ ನಂಬಿಕೆಯುಂಟಾಯಿತು. ಇದರಿಂದ, ನನ್ನ ಮನಸ್ಸು ತಿಳಿಗೊಂಡಿತು. ನನ್ನ ಆನಂದಕ್ಕೆ ಮಿತಿಯೇ ಇಲ್ಲದಂತಾಗಿದೆ. ಆನಂದಸಾಗರದಲ್ಲಿ ನಾನು ಮುಳುಗಿದ್ದೇನೆ. ಭಗವಂತ, ನೀನು ನಿನ್ನ ಭಕ್ತರಿಗೆ ಪ್ರತಿಕೂಲರಾಗಿರುವ ದುಷ್ಟರ, ಎಂದರೆ, ಅಸುರರ ಕೂಟಗಳನ್ನೆಲ್ಲವನ್ನೂ ನಿರ್ಮೂಲಗೊಳಿಸುವುದಕ್ಕಾಗಿ, ಗರುಡವಾಹನನಾಗಿ ಸದಾ ಸಿದ್ಧನಾಗಿರುವೆಯಲ್ಲ\! ಆದರೆ, ನನ್ನ ತಂದೆಯಾಗಿ, ನನ್ನ ಅಂತರಂಗವನ್ನು ತೊರೆದುಹೋಗದಂತೆ ನನ್ನಲ್ಲಿ ಕರುಣಿಸಿ, ಕಾಪಾಡು. 



೯. ಎನ್ದಾಯ್\! ತಣ್ ತಿರುವೇಙ್ಗಡತ್ತುಳ್ ನಿನ್ ಱಾಯ್\! ಇಲಙ್ಗೈಶೆಟ್ರಾಯ್\!

ಪೈನ್ದಾಳೆಮಿರುವ ಒರುವಾಳಿ ಕೋತ್ತವಿಲ್ಲಾ\!

ಕೊನ್ದಾರ್ ತಣ್ಣನ್ದುೞಾಯಿನಾಯಮುದೇ\! ಉನ್ನಿಅಯೆನ್ನುಳ್ಳೇಕುೞೈ

ಮೈನ್ದಾ\! ವಾನೇಱೇ\! ಇನಿಯೆಙ್ಗುಮ್ ಪೋಹಿನ್ ಱದೇ. 



ಎನ್ದಾಯ್ = ನನ್ನ ಸ್ವಾಮಿಯೇ, ತಣ್ = ತಂಪಾದ, ತಿರುವೇಙ್ಗಡತ್ತುಳ್ ನಿನ್ ಱಾಯ್ = ತಿರುವೇಂಕಟಾದ್ರಿಯಲ್ಲಿ ನೆಲಸಿರುವವನೇ, ಇಲಙ್ಗೈಶೆಟ್ರಾಯ್ = ಲಂಕೆಯನ್ನು ನಾಶಪಡಿಸಿದವನೇ, ಮರಾಮರಮ್ = ತಾಳೆಯಮರಗಳ, ಪೈ = ಹಸಿತುಂಬಿದ \(ಬಲಿಷ್ಠವಾದ\), ತಾಳ್ ಏೞ್ = ಏಳು ಬುಡಗಳನ್ನು, ಉರುವ = ಪೂರ್ಣವಾಗಿ, ಒರುವಾಳಿ = ಒಂದೆ ಅಂಬನ್ನು, ಕೋತ್ತ = ಪೋಣಿಸಿದ, ವಿಲ್ಲಾ = ಬಿಲ್ಲುಗಾರನೇ, ಕೊನ್ದು ಆರ್ = ಗೊಂಚಲುಗಳು ತುಂಬಿರುವ, ತಣ್ = ತಂಪಾದ, ಅಮ್= ಸೊಬಗಿನ, ತುೞಾಯಿನಾಯ್ = ತುಲಸಿಯನ್ನುಳ್ಳವನೇ \(ತುಲಸಿಯ ಹಾರವನ್ನುಳ್ಳವನೇ\) ಅಮುದೇ = ಅಮೃತಸಮಾನನೇ, ಉನ್ನೈ = ನಿನ್ನನ್ನು, ಎನ್ ಉಳ್ಳೇ = ನನ್ನ ಅಂತರಂಗದಲ್ಲಿ, ಕುೞೈತ್ತ = ಕಲೆತುಹೋಗಿರುವ, ಎಮ್ ಮೈನ್ದಾ = ನಮ್ಮೊಡೆಯನೇ, ವಾನ್ = ಏಱೇ ಪರಮಪದಕ್ಕೆ ಒಡೆಯನೇ, ಇನಿ =ಇನ್ನು, ಎಙ್ಗುಮ್ = \(ಬೇರೆ\) ಎಲ್ಲಿಗೂ, ಪೋಹಿನ್ ಱದೇ = ಹೋಗದಿರುವುದೇ\! 



ನನ್ನ ಸ್ವಾಮಿಯೇ, ತಂಪಾದ ತಿರುವೆಂಕಟಗಿರಿಯಲ್ಲಿ ನೆಲಸಿರುವವನೇ ಲಂಕೆಯನ್ನು ನಾಶಪಡಿಸಿದವನೇ, ಏಳು ತಾಳೆಯ ಮರಗಳ ಹಸಿತುಂಬಿದ ಬುಡಗಳನ್ನು ಪೂರ್ಣವಾಗಿ ಒಂದೇ ಅಂಬನ್ನು ಪೋಣಿಸಿದ ಬಿಲ್ಲುಗಾರನೇ ಗೊಂಚಲುಗಳು ತುಂಬಿರುವ ತಂಪಾದ ಸೊಬಗಿನ ತುಲಸಿಯ ಹಾರವನ್ನುಳ್ಳವನೇ, ಅಮೃತಸಮಾನನೇ, ನನ್ನ ಅಂತರಂಗದಲ್ಲಿ ಕಲೆತುಹೋಗಿರುವ ನಮ್ಮೊಡೆಯನೇ, ಇನ್ನು ಬೇರೆ ಎಲ್ಲಿಗೂ ಹೋಗದಿರುವುದೇ \(ನಿನ್ನ ಕೆಲಸವಲ್ಲವೇ?\) 



ಭೂಲೋಕವಾಸಿಗಳಾದ ಭಕ್ತರು ತಮ್ಮ ಇಹಜೀವನದಲ್ಲಿಯೇ ಭಗವಂತನ ಪಾದಸೇವೆಯನ್ನು ಮತ್ತು ದರ್ಶನಲಾಭವನ್ನು ಪಡೆದುಕೊಳ್ಳುವುದಕ್ಕಾಗಿ ಭಗವಂತನು ಅರ್ಚಾವತಾರಿಯಾಗಿ, ದಿವ್ಯಸುಂದರಮೂರ್ತಿಯಾಗಿ, ಭೂಲೋಕದಲ್ಲಿ ನಾನಾ ಪವಿತ್ರಕ್ಷೇತ್ರಗಳಲ್ಲಿ ಶಾಶ್ವತವಾಗಿ ನೆಲೆಗೊಂಡಿದ್ದಾನೆ ಎನ್ನುತ್ತಾರೆ. ತಿರುವೆಂಕಟಗಿರಿ ಇದಕ್ಕೆ ಒಂದು ನಿದರ್ಶನ.



ಭಗವಂತನು ದುಷ್ಟಶಿಕ್ಷಣ, ಶಿಷ್ಟರಕ್ಷಣ ಮಾಡುವುದಕ್ಕಾಗಿ, ಭೂಭಾರವನ್ನಿಳಿಸುವುದಕ್ಕಾಗಿ, ಬೇರೆಬೇರೆ ವಿಭವಾವತಾರಗಳನ್ನೆತ್ತಿದನಷ್ಟೆ\! ಶ್ರೀರಾಮಾವತಾರವೂ ಅಂಥಾದ್ದೊಂದು. ದುರಹಂಕಾರಿಯೂ, ಮಹಾಬಲಿಷ್ಠನೂ ಆದ ರಾವಣಾಸುರನನ್ನೂ ಅವನ ರಾಕ್ಷಸಕುಲವನ್ನೂ ನಿರ್ನಾಮಗೊಳಿಸುವುದಕ್ಕಾಗಿ ಭಗವಂತನು ಸಾಮಾನ್ಯಮಾನವರೂಪಿಯಾಗಿ ಅವತರಿಸಿ, ಲಂಕೆಯನ್ನು ನಿರ್ನಾಮಗೊಳಿಸಿದನು. ಹಾಗೆಯೇ, ರಾಕ್ಷಸಕುಲವನ್ನೇ ನಿರ್ನಾಮಗೊಳಿಸಿದನು.



ಶ್ರೀರಾಮಾವತಾರದ ಮತ್ತೊಂದು ನಿದರ್ಶನವೆಂದರೆ ಕಿಷ್ಕಿಂಧೆಯಲ್ಲಿ ಬೆಳೆದಿದ್ದ ಏಳು ತಾಳೆಯ ಮರಗಳನ್ನು ಒಂದೇ ಅಂಬಿನಿಂದ ಭೇದಿಸಿದ್ದು. ಇದು ಶ್ರೀರಾಮನ ಅಪ್ರತಿಮ ಬಿಲ್ಲುಗಾರಿಕೆಯನ್ನು ತೋರಿಸುತ್ತದೆ. 



ಭಗವಂತನಿಗೆ ತಂಪಾಗಿ, ಸೊಬಗಿನಿಂದ ತುಂಬಿ, ಗೊಂಚಲುಗೊಂಚಲಾಗಿ ಒತ್ತಾಗಿ ಕಟ್ಟಿರುವ ಪರಿಮಳಿಸುವ ತುಲಸಿಯ ಹಾರ, ಎಂದರೆ, ವನಮಾಲೆಯನ್ನು ಧರಿಸುವುದು ಇಷ್ಟವಂತೆ\! ಅದು ಪ್ರಕೃತಿರಮ್ಯವಾದ ವನಮಾಲೆಗಾಗಿಯೇ, ತುಲಸಿಗಾಗಿಯೇ ಹೇಗೋ\! 



ಭಗವಂತನನ್ನು ಆಶ್ರಯಿಸಿದವರಿಗೆ ಅಮರತ್ವವು ತಪ್ಪದೆ ದೊರೆಯುವುದು. ಅಮೃತಪಾನ ಮಾಡಿದ ದೇವತೆಗಳಿಗೆ ದೊರೆತ ಹಾಗೆ. 



ಆಳ್ವಾರರು ಹೇಳುತ್ತಾರೆ: ನನ್ನೊಡೆಯಾ, ಸ್ವಾಮೀ, ನನ್ನ ಇಹಜನ್ಮದ ಸೇವೆಯನ್ನು ಸ್ವೀಕರಿಸುವುದಕ್ಕಾಗಿ ನೀನು ತಂಪಾದ ತಿರುವೆಂಕಟಗಿರಿಯಲ್ಲಿ ನೆಲಸಿ ಕೃಪೆಮಾಡಿದ್ದೀ. ದಿವ್ಯಸುಂದರಮೂರ್ತಿಯಾಗಿ ವನಮಾಲೆಯನ್ನು ಧರಿಸಿ ಶೋಭಿಸುತ್ತೀ. ಪರಮಸಮರ್ಥನಾದರಕ್ಷಕನಾಗಿ, ನನ್ನ ಅಂತರಂಗದಲ್ಲಿ ಸೇರಿ, ಅಮರತ್ವವನ್ನು ನೀಡುವವನಾಗಿದ್ದೀ. ಇನ್ನು ನೀನು ನನ್ನ ಅಂತರಂಗದಿಂದ ಬೇರೆ ಎಲ್ಲಿಗೆ ಹೋಗುವುದಕ್ಕಾದೀತು? 



೧೦. ಪೋಹಿನ್ ಱಕಾಲಙ್ಗಳ್ ಪೋಯಕಾಲಙ್ಗಳ್ ಪೋಹುಕಾಲಙ್ಗಳ್, ತಾಯ್ ತನ್ದೈಯುಯಿ

ರಾಹಿನ್ ಱಾಯ್\! ಉನ್ನೈ ನಾನಡೈನ್ದೇನ್ ವಿಡುವೇನೋ,

ಪಾಹಿನ್ ಱತೊಲ್ ಪುಹೞ್ ಮೂವುಲಹುಕ್ಕುಮ್ ನಾದನೇ ಪರಮಾ, ತಣ್ ವೇಂಙ್ಗಡ

ಮೇಹಿನ್ ಱಾಯ್ ತಣ್ಡುೞಾಯ್ ವಿರೈನಾಱು ಕಣ್ಣಿಯನೇ. 



ಪೋಹಿನ್ಱಕಾಲಙ್ಗಳ್ = ನಡೆಯುತ್ತಿರುವ ಕಾಲಗಳಲ್ಲಿಯೂ, ಪೋಯ್ ಕಾಲಙ್ಗಳ್ = ಕಳೆದುಹೋದ ಕಾಲಗಳಲ್ಲಿಯೂ, ಪೋಹುಕಾಲಙ್ಗಳ್ = ಮುಂದೆ ಬರುವ ಕಾಲಗಳಲ್ಲಿಯೂ, ತಾಯ್ ತನ್ದೈ ಉಯಿರ್ ಆಹಿನ್ ಱಾಯ್ = ತಾಯಿಯೂ, ತಂದೆಯೂ, ಪ್ರಾಣವೂ ಆಗಿರುವವನೇ, ಉನ್ನೈ = ನಿನ್ನನ್ನು ನಾನ್ = ನಾನು, ಅಡೈನ್ದೇನ್ = ಶರಣುಹೊಂದಿದ್ದೇನೆ, ವಿಡುವೇನೋ = ಬಿಟ್ಟುಬಿಡುವೆನೇ?, ಪಾಹಿನ್ ಱ = ಹರಡಿರುವ \(ಹಾಡುತ್ತಿರುವ\), ತೊಲ್ =ಪುರಾತನ, ಪುಹೞ್ = ಕೀರ್ತಿಯುಳ್ಳವನಾಗಿ, ಮೂ ಉಲಹುಕ್ಕೂಮ್ = ಮೂರುಲೋಕಗಳಿಗೂ, ನಾದನೇ = ಒಡೆಯನೇ, ಪರಮಾ = ಸರ್ವೋತ್ತಮನೇ, ತಣ್ ವೇಙ್ಗಡಮ್ = ತಂಪಾದ ತಿರುವೆಂಕಟಗಿರಿಯಲ್ಲಿ, ಮೇಹಿನ್ಱಾಯ್ = ನೆಲಸಿರುವವನೇ, ತಣ್ ತುೞಾಯ್ = ತಂಪಾದ ತುಲಸಿಯ, ವಿರೈ = ಪರಿಮಳವನ್ನು, ನಾಱು = ಬೀಸುತ್ತಿರುವ, \(ಹರಡುತ್ತಿರುವ\), ಕಣ್ಣಿಯನೇ = ಹಾರವನ್ನು ಧರಿಸಿರುವವನೇ.



ಹಿಂದೆ, ಈಗ, ಮುಂದೆ ಎಂಬ ಮೂರು ಕಾಲಗಳಲ್ಲಿಯೂ ತಾಯಿ, ತಂದೆ ಮತ್ತು ಪ್ರಾಣವೇ ಅಗಿರುವವನೇ, ನಿನ್ನನ್ನು ನಾನು ಶರಣುಹೊಕ್ಕಿದ್ದೇನೆ. ನಿನ್ನನ್ನು ಬಿಟ್ಟುಬಿಡುವೆನೋ? ಪುರಾತನವಾಗಿ ಹಾಡಿಹೊಗಳಲ್ಪಡುವ ಕೀರ್ತಿಯುಳ್ಳವನಾಗಿ ಮೂರು ಲೋಕಗಳಿಗೂ ಒಡೆಯನಾಗಿರುವವನೇ, ಸರ್ವೋತ್ತಮನೇ, ತಂಪಾದ ತಿರುವೆಂಕಟಗಿರಿಯಲ್ಲಿ ನೆಲಸಿರುವವನೇ, ಪರಿಮಳವನ್ನು ಹರಡುತ್ತಿರುವ ತಂಪಾದ ತುಲಸಿಯ ಹಾರವನ್ನು ಧರಿಸಿರುವವನೇ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಎಲ್ಲ ಕಾಲಗಳಲ್ಲಿಯೂಮೂರು ಲೋಕಗಳ ನಿರ್ವಾಹಕನೆಂದೂ, ಸರ್ವೋತ್ತಮನೆಂದೂ, ಸರ್ವರಕ್ಷಕನೆಂದೂ ಕೀರ್ತಿಗೊಂಡಿರುವನೇ, ಪರಿಮಳವನ್ನು ಹರಡುತ್ತಿರುವ ವನಮಾಲೆಯಿಂದ ಅಲಂಕೃತನಾದವನೇ, ನನಗೆ ತಂದೆಯೂ, ತಾಯಿಯೂ, ಪ್ರಾಣವೂ ಆಗಿರುವವನೇ, ನಾನು ನಿನ್ನನ್ನು ಶರಣುಹೊಕ್ಕಿದ್ದೇನೆ. ನಿನ್ನನ್ನು ಎಂದೆಂದಿಗೂ ಬಿಟ್ಟುಕೊಡುವುದಿಲ್ಲ. 



೧೧. ಕಣ್ಣಿತ್ತಣ್ಣನ್ತುೞಾಯ್ ಮುಡಿಕ್ಕಮಲತ್ತಡಮ್ ಪೆರುಙ್ಗಣ್ಣನೈ, ಪುಹೞ್

ನಣ್ಣಿತ್ತೆನ್ ಕುರುಹೂರ್ ಚ್ಚಡಹೋಪನ್ ಮಾಱನ್ ಶೊನ್ನ,

ಎಣ್ಣಿಲ್ ಶೋರ್ ವಿಲನ್ದಾದಿ ಆಯಿರತ್ತುಳ್ಳಿವೈಯುಮೋರ್ ಪತ್ತಿಶೈಯೊಡುಮ್,

ಪಣ್ಣಿಱ್ ಪಾಡವಲ್ಲಾರವರ್ ಕೇಶವನ್ ತಮರೇ. 



ಕಣ್ಣಿ = ಹಾರದ ರೂಪದಲ್ಲಿರುವ, ತಣ್ = ತಂಪಾದ, ಅಮ್ = ಅಂದವಾದ, ತುೞಾಯ್ = ತುಲಸಿಯ, ಮುಡಿ = ಕಿರೀಟವನ್ನುಳ್ಳ, ಕಮಲಮ್ = ಕಮಲದಂತೆ, ತಡಮ್ = ವಿಶಾಲವಾದ, ಪೆರು = ದೊಡ್ಡ, ಕಣ್ಣನೈ = ಕಣ್ಣುಳ್ಳವನನ್ನು, ಪುಹಳ್ = ಕೀರ್ತಿಯ ಮೂಲಕ, ನಣ್ಣಿ = ಆಶ್ರಯಿಸಿ, ತೆನ್ ಕುರುಹೂರ್ ಶಡಹೋಪನ್ = ಸೊಬಗಿನ ತಿರುಕ್ಕೂರುಹೂರಿನ ಶಠಗೋಪನೆಂಬ, ಮಾಱನ್ = ಮಾರನು, ಶೊನ್ನ = ಹೇಳಿದ, \(ಹಾಡಿದ\), ಎಣ್ಣಿಲ್ = ಚಿಂತನೆಯಲ್ಲಿ \(ಎಣಿಕೆಯಲ್ಲಿ\), ಶೋರ್ ವುಲ್ = ಅಸಡ್ಡೆಯಿಲ್ಲದ, ಅನ್ದಾದಿ = ಅಂತಾದಿಯ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಯುಮ್ = ಓರ್ ಪತ್ತು = ಈ ಅಪರೂಪವಾದ ಹತ್ತು ಪಾಶುರಗಳನ್ನು, ಇಶೈಯೊಡುಮ್ = ಗಾನ್ \(ರಾಗ\)ದೊಡನೆ, ಪಣ್ಣಿಲ್ = ತಕ್ಕಂತೆ \(ಉತ್ತಮರೀತಿಯಲ್ಲಿ\), ಪಾಡವಲ್ಲಾರ್ ಅವರ್ = ಹಾಡಬಲ್ಲವರು, ಕೇಶವನ್ ತಮರೇ = ಕೇಶವನ ಪಾದಸೇವಕರೇ.



ತಂಪಾದಿ ಅಂದವಾಗಿ ದುಂಡಗೆ ಹಾರದಂತಿರುವ ತುಲಸಿಯ ಹಾರವನ್ನು ಕಿರೀಟವಾಗಿ ಉಳ್ಳ, ಕಮಲದಂತೆ ವಿಶಾಲವಾಗಿ ದೊಡ್ಡದಾಗಿರುವ ಕಣ್ಣುಗಳುಳ್ಳವನನ್ನು ಕೀರ್ತಿಸುವುದರ ಮೂಲಕ ಆಶ್ರಯಿಸಿ, ಸೊಬಗಿನ ತಿರುಕ್ಕುರುಹೂರಿನ ಶಠಗೋಪನೆಂಬಮಾರನು ಹಾಡಿ ಹೇಳಿದ, ಚಿಂತನೆಯಲ್ಲಿ ಎಣಿಕೆಯಲ್ಲಿ ಅಸಡ್ಡೆಯಿಲ್ಲದ ಅಂತಾದಿಯ ಒಂದು ಸಾವಿರ ಪಾಶುರಗಳಲ್ಲಿ ಅಪರೂಪವಾದ ಈ ಹತ್ತನ್ನು ರಾಗವಾಗಿ ತಕ್ಕಂತೆ \(ಉತ್ತಮ ರೀತಿಯಲ್ಲಿ\) ಹಾಡಬಲ್ಲವರು ಕೇಶವನ ಪಾದಸೇವಕರೇ ಆಗುತ್ತಾರೆ. 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ತಂಪಾಗಿ, ಹಿತಕರವಾಗಿ, ಸೊಬಗಿನಿಂದ ಕೂಡಿ, ಪರಿಮಳಿಸುವ ತುಲಸಿಯ ದಂಡೆಯನ್ನು ಕಿರೀಟದಲ್ಲಿ ಮುಡಿದಿರುವವನೂ, ಕಮಲದಂತೆ ವಿಶಾಲವಾದ ಆಕರ್ಷಕಸುಂದರವಾದ ಕಣ್ಣುಗಳುಳ್ಳವನೂ, ಎಣೆಯಿಲ್ಲದ ಅಸಂಕ್ಯಾತ ಕಲ್ಯಾಣಗುಣ ಪರಿಪೂರ್ಣನೂ ಆಗಿರುವವನು ಭಗವಂತ ಶ್ರೀಮನ್ನಾರಾಯಣ. ಅವನ ಗುಣಸ್ವಭಾವಗಳನ್ನು ಕುರಿತು ಕೀರ್ತಿಸಿದವನೂ, ಆ ಮೂಲಕ ಅವನ ತಿರುವಡಿಗಳನ್ನು ಆಶ್ರಯಿಸಿದವನೂ, ಸೊಬಗಿನ ತಿರುಕ್ಕೂರುಹೂರಿನ ಶಠಗೋಪನು. ಭಗವದ್ಗುಣ ಸ್ವಭಾವಗಳನ್ನು ಎಡೆಬಿಡದಂತೆ ಅನುಸಂಧಾನಮಾಡಿ, ಅಂತಾದಿಯ ರಚನೆಯನ್ನು ಅಳವಡಿಸಿಕೊಂಡು, ಶಠಗೋಪನು ಒಂದು ಸಾವಿರ ಪಾಶುರಗಳನ್ನು ರಚಿಸಿ ಭಗವದ್ಗುಣಗಾನ ಮಾಡಿದ್ದಾನೆ. ಭಗವಚ್ಚಿಂತನೆಗೂ, ಎಣಿಕೆಗೂ ತಕ್ಕಂತೆ, ಶ್ರದ್ಧಾಪೂರ್ಣವಾಗಿ ರಚಿಸಿರುವ ಅವುಗಳ ಪೈಕಿ ಈ ಹತ್ತು ಪಾಶುರಗಳು ಅಪರೂಪವಾದವು. ಭಗವಂತನನ್ನು ಅನನ್ಯವಾಗಿ ಆಶ್ರಯಿಸಿ ಭಜಿಸುವ ಭಕ್ತನು ಅವನ ಆಶ್ರಯವನ್ನು ಎಂದೆಂದಿಗೂ ಬಿಟ್ಟುಕೊಡಲಾರ ಮತ್ತು ಅವನ ಸೇವೆಯಲ್ಲಿಯೇ ಜೀವನವನ್ನು ಕಳೆಯುವನು ಎಂಬುದೇ ಇಲ್ಲಿನ ಅಪರೂಪ ವಿಷಯ. 



ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಕಲಿತು, ಅರಿತುಕೊಂಡು ತಕ್ಕಂತೆ ರಾಗವನ್ನು ಜೋಡಿಸಿಕೊಂಡು, ಹಾಡಿ ಹರ್ಷಿಸಬಲ್ಲವರು ಭಗವದ್ಭಕ್ತರೆ ಆಗುತ್ತಾರೆ. ಭಗವಂತನಿಗೆ ಪ್ರಿಯರೂ ಆಗುತ್ತಾರೆ. ಹೀಗಿದೆ ಇದರ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*\*\*\*





ಶ್ರೀಃ



ಶ್ರಿಯೈ ನಮಃ



ತಿರುವಾಯ್ ಮೊೞಿ  ಎರಡನೆಯ ದಶಕ ಏಳನೆಯ ತಿರುವಾಯ್ ಮೊೞಿ



೭. ಕೇಶವನ್ ತಮರ್



೧. ಕೇಶವನ್ ತಮರ್ ಕೀೞ್ ಮೇಲೆಮರೇೞೆೞು ಪಿಱಪ್ಪುಮ್,

ಮಾಶದಿರಿದು ಪೆಟ್ರು ನಮ್ಮುಡೈವಾೞ್ ವು ವಾಯ್ ಕ್ಕಿನ್ ಱವಾ,

ಈಶನೆನ್ ಕರುಮಾಣಿಕ್ಕಮೆನ್ ಶೆಙ್ಗೋಲಕ್ಕಣ್ಣನ್ ವಿಣ್ಣೋರ್

ನಾಯಹನ್, ಎಮ್ ಬಿರಾನೆಮ್ಮಾನ್ ನಾರಾಯಣನಾಲೇ. 



ಕೇಶವನ್ ತಮರ್ = ಕೇಶವನ ಭಕ್ತರು ಎಂದು, ಕೀೞ್ ಮೇಲ್ = ಹಿಂದಿನ ಮುಂದಿನ, ಎಮರ್ = ನಮ್ಮ, ಏೞ್ ಏಱು = ಏಳೇಳು, ಪಿಱಪ್ಪುಮ್ = ಜನ್ಮಗಳನ್ನುಮಾ = ಬಲುದೊಡ್ಡ, ಶದಿರ್ = ಹಿರಿಮೆಯಾದ, ಇದು ಪೆಟ್ರು = ಇದನ್ನು ಪಡೆದು, ನಮ್ಮುಡೈ = ನಮ್ಮ, ವಾೞ್ ವುಕ್ = ಬಾಳ್ವೆಯನ್ನು, ವಾಯ್ ಕ್ಕಿನ್ ಱ ಆ = ಶ್ರೇಷ್ಠವಾಗಿ ಬೆಳಸುತ್ತಿರುವ ಹಾಗೆ ಅಲ್ಲವೇ? ಈಶನ್ = ಸರ್ವೇಶ್ವರನೂ, ಎನ್ ಕರುಮಾಣಿಕ್ಕಮ್ = \(ನಾನು ಅನುಭವಿಸಿ ಆನಂದಿಸತಕ್ಕ\) ನನ್ನ ಕರಿಯ ಮಾಣಿಕ್ಯದಂಥಾವನೂ, ಎನ್ = ನ್ನ, ಶೆಮ್ ಕೋಲಮ್ = ಕೆಂಪಗೆ ಸುಂದರವಾಗಿರುವ ಕಣ್ಣನ್ = ಕಣ್ಣುಗಳುಳ್ಳವನೂ, ವಿಣ್ಣೋರ್ ನಾಯಹನ್ = ಪರಮಪದ ವಾಸಿಗಳ ಒಡೆಯನೂ, ಎಮ್ ಪಿರನ್ = ನಮ್ಮ ಉಪಕಾರಿಯೂ, ಎಮ್ಮಾನ್ = ನಮ್ಮ ಸ್ವಾಮಿಯೂ, ಆದ, ನಾರಾಯಣನಾಲೇ = ನಾರಾಯಣನಿಂದಲೇ. 



ನಮ್ಮ ಹಿಂದಿನ ಮುಂದಿನ ಏಳೇಳು ಜನ್ಮಗಳನ್ನೂ ಕೇಶವನ ಭಕ್ತರು ಎಂಬ ಬಲು ದೊಡ್ಡ ಹಿರಿಮೆಯಾದ ಇದನ್ನು ಪಡೆದು ನಮ್ಮ ಬಾಳ್ವೆಯನ್ನು ಶ್ರೇಷ್ಠವಾಗಿ ಬೆಳಸುತ್ತಿರುವ ಹಾಗೆ ಆದದ್ದು ಸರ್ವೇಶ್ವರನೂ, ನನ್ನ ಕರಿಯ ಮಾಣಿಕ್ಯದಂಥಾವನೂ, ಕೆಂಪಗೆ ಸುಂದರವಾದ ಕಣ್ಣುಗಳುಳ್ಳವನೂ, ಪರಮಪದ ವಾಸಿಗಳ ಒಡೆಯನೂ, ನಮ್ಮ ಉಪಕಾರಿಯೂ, ನಮ್ಮ ಸ್ವಾಮಿಯೂ ಆದ ನಾರಾಯಣನಿಮ್ದಲೇ ಅಲ್ಲವೇ? 



ಭಗವಂತನನ್ನು ಆಶ್ರಯಿಸಿ, ಭಕ್ತಿ ಮಾಡುವುದರ ಫಲವೇನು ಎಂಬುದನ್ನು ಈ ಪಾಶುರದಲ್ಲಿ ಹೇಳಲಾಗಿದೆ. ಭಕ್ತಿಮಾಡುವವನೊಬ್ಬನು ಉದ್ಧಾರಗೊಳ್ಳುವುದರ ಜೊತೆಗೆ, ಆ ಭಕ್ತನ ಬಂಧುಬಳಗದವರೆಲ್ಲರೂ ಉದ್ಧಾರಗೊಳ್ಳುತ್ತಾರೆ. ಅವನ ಹಿಂದಿನ ಏಳು ಮುಂದಿನ ಏಳು ತಲೆಮಾರಿನವರೆಲ್ಲರೂ ಉಜ್ಜೀವನಗೊಳ್ಳುತ್ತಾರೆ. ಇದೆಲ್ಲ ಸರ್ವೇಶ್ವರನಾದ ಶ್ರೀಮನ್ನಾರಾಯಣನ ಕೃಪೆ ಮತ್ತು ಔದಾರ್ಯದ ಪರಿಣಾಮವೇ. 



“ಕೇಶವನ್ ತಮರ್” – ಎಂದರೆ, “ಕೇಶವನವರು – ಕೇಶವನಿಗೆ ಸೇರಿದವರು” ಕೇಶವನ ಪ್ರೀತಿಗೆ ಒಳಗಾದವರು ಅವರು ಕೇಶವನನ್ನು ಸ್ತುತಿಸಿ, ನುತಿಸಿ, ಪೂಜಿಸಿ, ಅವನ ಕೃಪೆಗೆ ಒಳಗಾದ ಭಕ್ತರು. 



ಬ್ರಹ್ಮರುದ್ರಾದಿ ದೇವತೆಗಳೆಲ್ಲರೂ ಕೇಶವನ ಭಕ್ತರನ್ನು ಗುರುತಿಸುವರು, ಗಮನಿಸುವರು, ಗೌರವಿಸುವರು. ಹೀಗೆ ಕೇಶವನ ಭಕ್ತರ ಬಾಳ್ವೆ ಸರ್ವೋತ್ತಮವಾದದ್ದು. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನಾದ, ಸುಂದರವಾದ ಆಕರ್ಷಕವಾದ ಕಣ್ಣುಗಳುಳ್ಳವನಾದ, ಪರಮಪದದ ನಿರ್ವಾಹಕನಾದ ಶ್ರೀಮನ್ನಾರಾಯಣನ ಕೃಪೆಗೆ ನಾನೊಬ್ಬನೇ ಅಲ್ಲ, ನನಗೆ ಸಂಬಂಧಿಸಿದವರೆಲ್ಲರೂ, ಎಲ್ಲರೂ ಏಳೇಳುಜನ್ಮಗಳಲ್ಲೂ ಉದ್ಧಾರಗೊಂಡೆವು. ದೇವಾದಿ ದೇವತೆಗಳು “ಇವರು ಕೇಶವನ ಭಕ್ತರು” ಎಂದು ನಮ್ಮನ್ನು ಗೌರವಿಸುವಂತಾಗಿದೆ. ಇದೆಂಥ ಮಹೋಪಕಾರ\! 





೨. ನಾರಣನ್ ಮುೞುವೇೞುಲಹುಕ್ಕುಮ್ ನಾದನ್ ವೇದಮಯನ್,

ಕಾರಣಮ್ ಕಿರಿಶೈಕರುಮವಿವೈಮುದಲ್ ವನೆನ್ದೈ,

ಶೀರಣಙ್ಗಮರರ್ ಪಿಱರ್ ಪಲರುಮ್ ತೊೞುದೇತ್ತನಿನ್ ಱು,

ವಾರಣತ್ತೈಮರುಪ್ಪೊಶಿತ್ತಪಿರಾನ್ ಎನ್ ಮಾದವನೇ. 



ನಾರಣನ್ = ನಾರಾಯಣನೂ, ಮುೞು ಏವ್ ಉಲಹುಕ್ಕುಮ್ = ಏಳು ಲೋಕಗಳಿಗೆಲ್ಲ ಪೂರ್ತಿಯಾಗಿ, ನಾದನ್ = ಒಡೆಯನೂ, ವೇದಮಯನ್ = ವೇದಸ್ವರೂಪನೂ, ಕಾರಣಮ್ = ಕಾರಣವೂ, ಕಿರಿಶೈ = ಕ್ರಿಯೆಯೂ, ಕರುಮಮ್ = ಅವುಗಳ ಫಲವೂ, ಇವೈ = ಇವು ಸ್ವಾಮಿಯೂ, ಶೀರ್ = ಸಂಪತ್ತು \(ಸೌಭಾಗ್ಯವನ್ನು\), ಅಣಙ್ಗು = ಪಡೆದಿರುವ, ಅಮರರ್ = \(ದೇವತೆ\) ನಿತ್ಯಸೂರಿಗಳು, ಪಿಱರ್ = ಇತರರು, ಪಲರುಮ್ = ಅನೇಕರೂ, ತೊೞುದು = ನಮಸ್ಕರಿಸಿ, ಏತ್ತ = ಸ್ತುತಿಸುವಂತೆ, ನಿನ್ ಱು = ಇರುವವನೂ, ವಾರಣತ್ತೈ = ಆನೆಯ, ಮರುಪ್ಪು = ಕೋರೆಹಲ್ಲನ್ನು \(ದಂತವನ್ನು\), ಒಶಿತ್ತ = ಮುರಿದು ಹಾಕಿದ, ಪಿರಾನ್ = ಸ್ವಾಮಿಯೂ, ಎನ್ ಮಾದವನೇ = ನನ್ನ ಮಾಧವನೇ. 



ನಾರಾಯಣನೂ, ಏಳು ಲೋಕಗಳಿಗೆಲ್ಲ ಪೂರ್ತಿಯಾಗಿ ಒಡೆಯನೂ, ವೇದಸ್ವರೂಪನೂ, ಕಾರಣನೂ, ಕಾರ್ಯವೂ, ಅವುಗಳ ಫಲವೂ, ಅವುಗಳ ಆದಿಯೂ, ನಮ್ಮ ಸ್ವಾಮಿಯೂ, ಸೌಭಾಗ್ಯವನ್ನು ಪಡೆದಿರುವ ನಿತ್ಯಸೂರಿಗಳು, ಇನ್ನಿತರರು, ಇನ್ನೂ ಅನೇಕರು, ನಮಸ್ಕರಿಸಿ ಸ್ತುತಿಸುವಂತೆ ಇರುವವನೂ, ಆನೆಯ ದಂತವನ್ನು ಮುರಿದ ಸ್ವಾಮಿಯೂ, ನನ್ನ ಮಾಧವನೇ. 



ಹಿಂದಿನ ಪಾಶುರದಲ್ಲಿ ಶ್ರೀಮನ್ನಾರಾಯಣನನ್ನು ಆಶ್ರಯಿಸಿದ್ದರ ಫಲವೇನು ಎಂಬುದನ್ನು ಹೇಳಲಾಯಿತು. ಹಾಗೆಯೇ, ಪರಮೋಪಕಾರಿಯಾದ ಸ್ವಾಮಿಯ ಒಂದು ಪವಿತ್ರ ನಾಮವಾದ ’ಕೇಶವ’ ಎಂಬುದನ್ನೂ ಕುರಿತು ಕೀರ್ತಿಸಲಾಯಿತು. ಸುಂದರವಾದ ಕೇಶರಾಶಿಯುಳ್ಳವನೂ, ಕೇಶಿ ಎಂಬ ರಾಕ್ಷಸನನ್ನು ಸಂಹರಿಸಿದವನೂ, ಶ್ರೀಕೃಷ್ಣಾವತಾರಿಯೂ ಆದ ಸರ್ವೇಶ್ವರನೇ ’ಕೇಶವ’ ಎಂಬ ಹೆಸರಿನಿಂದ ಶೋಭಿಸುತ್ತಾನೆ. 



ಈಗ, ಭಗವಂತನ ’ಮಾಧವ’ ಎಂಬ ಮತ್ತೊಂದು ಹೆಸರನ್ನು ಕುರಿತು ಕೀರ್ತಿಸಲಾಗುತ್ತದೆ. ಶ್ರೀದೇವಿಯ ಪತಿಯಾಗಿ ಸಕಲಸೌಭಾಗ್ಯಗಳನ್ನೂ ನೀಡುವವನಾಗಿರುವವನೇ ’ಮಾಧವ’. 



ನರಕ ಬಾಧೆಯಿಂದ ಚೇತನನನ್ನು ಬಿಡಿಸಿ, ನರಕಬಾಧೆಯುಂಟಾಗುವುದರಿಂದ ಅವನನ್ನು ತಪ್ಪಿಸಿ, ಅವನಿಗೆ ಅಮರತ್ವವನ್ನೂ, ಸಕಲಸೌಭಾಗ್ಯಗಳನ್ನುಳ್ಳ ಪರಮಪದವಾಸವನ್ನೂ ನೀಡುವವನು ’ನಾರಾಯಣ’. 



“ಆನೆಯ ದಂತವನ್ನು ಮುರಿದ ಸ್ವಾಮಿ” – ಇದು ಭಗವಂತನ ಶ್ರೀಕೃಷ್ಣಾವತಾರದ ಒಂದು ಪ್ರಸಂಗ. ಕಡುಶತ್ರುಆದ ಕಂಸನು ಕೃಷ್ಣನನ್ನು ಧನುರ್ಯಾಗದ ನೆಪದಲ್ಲಿ ಮಧುರೆಗೆ ಬರಮಾಡಿಕೊಂಡು, ಅಲ್ಲಿ ಒಂದಲ್ಲ ಒಂದು ರೀತಿಯಲ್ಲಿ ಅವನನ್ನು ಕೊಲ್ಲಿಸಿ ಬಿಡಬೇಕೆಂದು ಅಣಿ ಮಾಡಿಕೊಂಡಿದ್ದನು. ಮಧುರೆಯ ಹೆಬ್ಬಾಗಿಲಲ್ಲೇ ಕುವಲಯಾಪೀಡವೆಂಬ ಮದ್ದಾನೆಯು ಶ್ರೀಕೃಷ್ಣನ ಎದುರು ನೋಡುತ್ತಿತ್ತು. ಅವನು ಅಲ್ಲಿಗೆ ಬಂದ ಕೂಡಲೇ, ಅದು ಅವನ ಮೇಲೆ ರಭಸದಿಂದ ನುಗ್ಗಿತು. ಕೂಡಲೇ ಕೃಷ್ಣನು ಅದರ ದಂತವನ್ನೇ ಮುರಿದುಕೊಂಡು, ಅದರಿಂದಲೇ ಆನೆಯನ್ನುಕೊಂಡು ಹಾಕಿದನು. ಭಗವಂತನ ಅಪ್ರತಿಮ ಪರಾಕ್ರಮಕ್ಕೆ ಇದು ನಿದರ್ಶನ. 



ಆಳ್ವಾರರು ಹೇಳುತ್ತಾರೆ: ನರಕದಿಂದ ಉದ್ಧರಿಸುವ ಸ್ವಾಮಿಯಾಗಿ, ಏಳು ಲೋಕಗಳಿಗೂ, ಅವುಗಳಲ್ಲಿರುವ ಎಲ್ಲಾ ಚೇತನಾಚೇತನ ವಸ್ತುಗಳಿಗೂ ಒಡೆಯನಾಗಿ, ಎಲ್ಲಾ ವಸ್ತುಗಳಿಗೂ ಕಾರಣ, ಕಾರ್ಯ ಮತ್ತು ಅದರ ಫಲವೂ ಆಗಿ, ಅವುಗಳಿಗೆಲ್ಲ ಆದಿಕಾರಣನೂ ಆಗಿ, ವೇದಸ್ವರೂಪನಾಗಿ, ನಿತ್ಯಸೂರಿಗಳೂ ದೇವಾದಿದೇವತೆಗಳು ಇನ್ನಿತರರೂ ಎರಗಿ, ಸ್ತುತಿಸಿ ನುತಿಸುವವನಾಗಿ, ಸಾಟಿಯಿಲ್ಲದ ಪರಾಕ್ರಮಿಯಾಗಿ, ಇರುವ ’ಮಾಧವ’ ಎಂಬ ತಿರುನಾಮದ ನಮ್ಮ ಸರ್ವೇಶ್ವರನೇ. 



೩. ಮಾದವನೆನ್ ಱದೇಕೊಣ್ಡು ಎನ್ನೈಯಿನಿಯಿಪ್ಪಾಲ್ ಪಟ್ಟದು,

ಯಾದವಙ್ಗಳುಮ್ ಶೇರ್ ಕೊಡೇನೆನ್ ಱು ಎನ್ನುಳ್ ಪುಹುನ್ದಿರುನ್ದು

ತೀತವಮ್ ಕೆಡುಕ್ಕೂಮಮುದಮ್ ಶೆನ್ದಾಮರೈಕ್ಕಟ್ಕುನ್ ಱಮ್,

ಕೋದವಮಿಲೆನ್ ಕನ್ನಱ್ ಕಟ್ಟಿಯೆಮ್ಮಾನೆನ್ ಕೋವಿನ್ದನೇ. 



ಮಾದವನ್ ಎನ್ ಱದೇ ಕೊಣ್ಡು = ’ಮಾಧವಾ’ ಎಂಬುದನ್ನು\(ನ್ನೇ\) ಮುಖ್ಯವಾಗಿಟ್ಟುಕೊಂಡು, ಎನ್ನೈ = ನನ್ನನ್ನು, ಇನಿ = ಇನ್ನು ಮೇಲೆ, ಇಪ್ಪಾಲ್ ಪಟ್ಟದು = ಇಹಲೋಕಕ್ಕೆ \(ಇಹಜೀವನಕ್ಕೆ\) ಸಂಬಂಧಿಸಿದ, ಯಾದು = ಯಾವುದೊಂದು, ಅವಙ್ಗಳುಮ್ = ಕೆಡಕುಗಳೂ, ಶೇರ್ ಕೊಡೇನ್ = ಸೇರಗೊಡೆನು, ಎನ್ ಱು = ಎಂದು, ಎನ್ ಉಳ್ ಪುಹುನ್ದು = ನನ್ನ ಒಳಹೊಕ್ಕೂ, ಇರುನ್ದು = ಅಲ್ಲಿಯೇ ಇದ್ದುಕೊಂಡು, ತೀ = ಕ್ರೂರವಾದ, ತವಮ್ = ದೇಹಕ್ಲೇಶವನ್ನು, ಕೆಡುಕ್ಕೂಮ್ = ನಾಶಪಡಿಸುವ, ಅಮುದಮ್ = ಅಮೃತಸಮಾನನೂ, ಶೆಮ್ ತಾಮರೈ ಕಣ್ = ಕೆಂದಾವರೆಯಂತೆ ಕಣ್ಣುಳ್ಳವನೂ, ಕುನ್ ಱಮ್ = ಬೆಟ್ಟದಂತೆ ದೃಢವಾದವನೂ, ಕೋದು ಅವಮ್ ಇಲ್ = ಹಿಪ್ಪೆಯೂ \(ಕಶ್ಮಲವೂ\) ಕೆಟ್ಟದ್ದೂ \(ನಿರುಪಯೋಗವಾದದ್ದೂ\) ಇಲ್ಲದ, ಕನ್ನಲ್ ಕಟ್ಟಿ = ಕಲ್ಲು ಸಕ್ಕರೆಯೇ, ಆದವನು ಎಮ್ಮಾನ್ = ನಮ್ಮ ಸ್ವಾಮಿಯಾದ, ಎನ್ ಕೊವಿನ್ದನೇ = ನನ್ನ ಗೋವಿಂದನೇ. 



’ಮಾಧವ’ ಎಂದದ್ದನ್ನೇ ಮುಖ್ಯವಾಗಿಟ್ಟುಕೊಂಡು, ನನ್ನನ್ನು ಇನ್ನುಮೇಲೆ ಇಹಜೀವನಕ್ಕೆ ಸಂಬಂಧಿಸಿದ ಯಾವುದೊಂದು ಕೆಡಕೂ ಸೇರಗೊಡೆ ಎಂದು, ನನ್ನ ಒಳಹೊಕ್ಕುಅಲ್ಲಿಯೇ ಇದ್ದುಕೊಂಡು, ಕ್ರೂರವಾದ ದೇಹಕ್ಲೇಶವನ್ನು ನಾಶಪಡಿಸುವ ಅಮೃತಸ್ವರೂಪನಾಗಿ, ಕೆಂದಾವರೆಯಂತೆ ಕಣ್ಣುಳ್ಳವನಾಗಿ, ಬೆಟ್ಟದಂತೆ ದೃಢವಾಗಿ, ಕಶ್ಮಲವೂ ನಿರುಪಯೋಗವೂ ಇಲ್ಲದ ಕಲ್ಲುಸಕ್ಕರೆಯಾದವನು ನನ್ನ ಸ್ವಾಮಿಯಾದ ಗೋವಿಂದನೇ. 



ಭಗವಂತನ ಒಂದು ನಾಮವನ್ನೇ ಆದರೂ ಒಮ್ಮನದಿಂದ ಸ್ಮರಿಸುವುದರಲ್ಲಿ ಫಲವುಂಟೇ? ಎಂಬುದಕ್ಕೆ ಒಂದು ವಿವರಣೆ ಇದ್ದಂತೆ ಈ ಪಾಶುರವಿದೆ ಎನ್ನಬಹುದು. 



ಆಳ್ವಾರರು ಹೇಳುತ್ತಾರೆ: ನಾನು ’ಮಾಧವಾ’ ಎಂದು ಭಗವಂತನನ್ನು ಕರೆದೆ. ಅದನ್ನೇ ಸ್ವಾಮಿಯು ಪ್ರಧಾನವನ್ನಾಗಿ ಮಾಡಿಕೊಂಡನಲ್ಲ\! ಅದರಿಂದ ನನಗೆ ಆದದ್ದನ್ನು ಕಂಡಿರಾ\! ಇನ್ನು ಮುಂದೆ ನನ್ನ ಇಹಜೀವನದಲ್ಲಿ ಯಾವ ಬಗೆಯ ದುಃಖಸಂಕಟಗಳಿಗೂ, ಪಾಪಕಾರ್ಯಗಳಿಗೂ ಎಡೆಕೊಡಬಾರದೆಂದೇ ಉದ್ದೇಶಿಸಿ ಕೃಪಾಸಿಂಧುವಾದ ಭಗವಂತನು ನನ್ನ ಅಂತರಂಗವನ್ನು ಪ್ರವೇಶಿಸಿದನು. ಅಲ್ಲಿಂದ ಕದಲದಂತೆ, ನನ್ನನ್ನಗಲದಂತೆ, ಅಲ್ಲಿಯೇ ಶಾಶ್ವತವಾಗಿ ತಂಗಿದನು. ಇಹಜೀವನದ ಎಲ್ಲ ಬಗೆಯ ಕ್ಲೇಶಗಳಿಗೂ ಅವನೇ ಮದ್ದು\! ಅವುಗಳನ್ನೆಲ್ಲಾ ನಾಶಪಡಿಸಿ ಬಿಡುವುದಲ್ಲದೆ, ನನಗೆ ಅಮರತ್ವವನ್ನೂಪರಮಪದವಾಸವನ್ನೂ ನೀಡುವ ಅಮೃತವೇ ಅವನಾಗಿದ್ದಾನೆ\! ಅವನಿಗೆ ಕೆಂದಾವರೆಯಂತೆ ಸೊಬಗಿನ ಕಣ್ಣುಗಳು. ಬೆಟ್ಟದಂತೆ ದೃಢವಾದ ಬಲವಾದ ಮೈ. ಕಲ್ಲುಸಕ್ಕರೆಯಂತೆ, ಕಶ್ಮಲವೂ ನಿರುಪಯುಕ್ತವೂ ಇಲ್ಲದೆ, ಪರಿಶುದ್ಧನೂ ಮಧುರನೂ ಭೋಗ್ಯನೂ ಅವನು. ಆ ನನ್ನ ಸ್ವಾಮಿಯ ಮತ್ತೊಂದು ತಿರುನಾಮವೆಂದರೆ ’ಗೋವಿಂದ’ ಎಂಬುದೇ. 



೪. ಕೋವಿನ್ದನ್ ಕುಡಕ್ಕೂತ್ತನ್ ಕೋವಲನೆನ್ ಱೆನ್ ಱೇ ಕುನಿತ್ತು,

ತೇವುಮ್ ತನ್ನೈಯುಮ್ ಪಾಡಿಯಾಡತ್ತಿರುತ್ತಿ, ಎನ್ನೈಕ್ಕೊಣ್ಡೆನ್

ಪಾವನ್ದನ್ನೈಯುಮ್ ಪಾಱಕ್ಕೈತ್ತು ಎಮರೇ ಱೆೞುಪಿಱಪ್ಪುಮ್,

ಮೇವುಮ್ ತನ್ಮೈಯ ಮಾಕ್ಕಿನಾನ್ ವಲ್ಲನೆಮ್ಬಿರಾನ್ ವಿಟ್ಟುವೇ. 



ಕೋವಿನ್ದನ್ = ಗೋವಿಂದ, ಕುಡಕ್ಕೂತ್ತನ್ = ಕೊಡದ ಕುಣಿತವಾಡುವವನು, ಕೋವಲನ್ = ಗೋವಳನು, ಎನ್ ಱ ಎನ್ ಱೇ = ಎಂದೆಂದೇ, ಕುನಿತ್ತು = ತಗ್ಗಿ ನಡೆಯುತ್ತಾ \(ನಮ್ರನಾಗಿಯೇ\), ತೇವುಮ್ = ದೇವತ್ವವನ್ನೂ, ತನ್ನೈಯುಮ್ = ತನ್ನ \(ಸೌಲಭ್ಯ\)ಗುಣವನ್ನೂ \(ಸಹಜತೆಯನ್ನೂ\), ಪಾದಿ = ಹಾಡಿ \(ಕೊಂಡಾಡಿ\), ಆಡ = ಕುಣಿದಾಡುವಂತೆ, ತಿರುತ್ತಿ = ತಿದ್ದಿ, ಎನ್ನೈ = ನನ್ನನ್ನು, ಕೊಣ್ಡು = ಸ್ವೀಕರಿಸಿ, ಎನ್ = ನನ್ನ, ಪಾವಮ್ ತನ್ನೈಯುಮ್ = ಪಾಪಗಳನ್ನುಪಾಱಕ್ಕೈದು = \(ನನ್ನನ್ನು\) ಬಿಟ್ಟೋಡುವಂತೆ ಮಾಡಿ, ಎಮರ್ = ನಮ್ಮವರ, ಏಱೆೞು = ಏಳೇಳು, ಪಿೞಪ್ಪುಮ್ = ಜನ್ಮಗಳನ್ನೂ, ಮೇವುಮ್ = \(ತನ್ನನ್ನು\) ಕೂಡಿಕೊಂಡಿರುವ, ತನ್ಮೈಯಮ್ = ಸ್ವಭಾವವುಳ್ಳವರನ್ನಾಗಿ, ಆಕ್ಕಿನಾನ್ = ಉಂಟುಮಾಡಿದವನು, ವಲ್ಲನ್ = ಸಮರ್ಥನೂ, ಎಮ್ ಪಿರನ್ = ನಮ್ಮ ಸ್ವಾಯೂ ಆದ, ವಿಟ್ಟುವೇ = ವಿಷ್ಣುವೇ. 



ಗೋವಿಂದನು, ಕೊಡದ ಕುಣಿತದವನು, ಗೋವಳನು, ಎಂದೆಂದೇ ನಮ್ರನಾಗಿಯೇ ದೇವತ್ವವನ್ನೂ ತನ್ನ ಸೌಲಭ್ಯ \(ಸಹಜ\) ಗುಣವನ್ನೂ ಹಾಡಿ, ಕೊಂಡಾಡಿ, ಕುಣಿದಾಡುವಂತೆ ತಿದ್ದಿ, ನನ್ನನ್ನು ಸ್ವೀಕರಿಸಿ, ನನ್ನ ಪಾಪಗಳನ್ನೆಲ್ಲ ಬಿಟ್ಟೋಡುವಂತೆ ಮಾಡಿ, ನಮ್ಮವರ ಏಳೇಳು ಜನ್ಮಗಳಲ್ಲೂ ತನ್ನನ್ನು ಕೂಡಿಕೊಂಡಿರುವ ಸ್ವಭಾವವುಳ್ಳವರನ್ನಾಗಿ ಮಾಡಿದವನು ಸಮರ್ಥನೂ ನಮ್ಮ ಸ್ವಾಮಿಯೂ ಆದ ವಿಷ್ಣುವೇ. 



“ಗೋವಿಂದ” – ನಂದಗೋಕುಲದ ಗೋವಳರು ವರ್ಷವರ್ಷವೂ ಮಾಡುತ್ತಿದ್ದ ದೇವೇಂದ್ರ ಪೂಜೆಗೆ ಬದಲಾಗಿ ಗೋವರ್ಧನಗಿರಿಯನ್ನೇ ಪೂಜಿಸಿದ್ದರಿಂದ ದೇವೇಂದ್ರನಿಗೆ ಕಡುಕೋಪಬಂದು, ನಂದಗೋಕುಲವನ್ನೆಲ್ಲಾ ನಾಶಮಾಡಿಬಿಡುವುದಾಗಿ ಫಣತೊಟ್ಟು ಏಳು ದಿನಗಳ ಕಾಲ ಎಡೆಬಿಡದ ಬಿರುಸುಮಳೆಯನ್ನು ನಂದಗೋಕುಲದ ಮೇಲೆ ಸುರಿಸಿದನು. ಅವರ ನಡುವೆ ಶ್ರೀಕೃಷ್ಣನಾಗಿ ಬೆಳೆಯುತ್ತಿದ್ದ ಭಗವಂತನು ಗೋವರ್ಧನಗಿರಿಯನ್ನೇ ಎತ್ತಿ, ಕೊಡೆಯಂತೆ ಹಿಡಿದು, ಅದರಡಿಯಲ್ಲಿ ಗೋವುಗಳನ್ನೂ ಗೋವಳರನ್ನೂ ಸುಖವಾಗಿ ಸಂರಕ್ಷಿಸಿದನು. ಹೀಗೆ, ಮುಖಭಂಗಗೊಂಡು ನಾಚಿದ ದೇವೇಂದ್ರನು ಧರೆಗಿಳಿದು ಬಂದು, ಬಾಲಕೃಷ್ಣನನ್ನು ಪೂಜಿಸಿ ’ಗೋವಿಂದ’ನೆಂದು ಪಟ್ಟಾಭಿಷೇಕ ಮಾಡಿದನು. ಶ್ರೀಕೃಷ್ಣನಿಗೆ ’ಗೋವಿಂದ’ನೆಂದು ಹೆಸರಾದದ್ದು ಹೀಗೆ. 



’ಗೋವಳ’ – ಗೋವುಗಳನ್ನು ಮೇಯಿಸಿ, ಅಕ್ಕರೆಯಿಂದ ನೋಡಿಕೊಳ್ಳುವವನು, ಸಾಮಾನ್ಯವಾಗಿ ಇವರನ್ನು ಗೊಲ್ಲರು ಎನ್ನುತ್ತಾರೆ. ನಂದಗೋಕುಲದಲ್ಲಿ ಗೋವಳರ ನಡುವೆ ಬೆಳೆಯುತ್ತಿದ್ದ ಬಾಲಕೃಷ್ಣನೂ ಸಹ ಇತರಗೋವಳ ಬಾಲಕರೊಡನೆ ದನಕರುಗಳ ಹಿಂದೆ ಕಾಡಿಗೆ ಹೋಗಿ, ಅವುಗಳನ್ನು ಮೇಯಿಸಿಕೊಂಡು, ಸುರಕ್ಶಿತವಾಗಿ ಸಂಜೆಗೆ ಮನೆಗೆ ತರುತ್ತಿದ್ದನು. ಆದ್ದರಿಂದ ’ಗೋವಳ’ – ’ಗೋಪಾಲ’ ಎಂದು ಕೃಷ್ಣನಿಗೂ ಹೆಸರಾಯಿತು. 



’ಕುಡಕ್ಕೂತ್ತನ್’ – ಗೋವಳರಲ್ಲಿ ಇದು ಎಂದರೆ ’ಕೊಡದ ಕುಣಿತ’ ವೆಂಬುದು ಒಂದು ಬಲು ಸ್ವಾರಸ್ಯವಾದ ಇಷ್ಟವಾದ ಆಟ. ಶುದ್ಧವಾಗಿ ತೊಳೆದು ನೀರುತುಂಬಿದ ಬಿಂದಿಗೆಗಳನ್ನು ಒಂದರಮೇಲೊಂದನ್ನು ಕ್ರಮಕ್ರಮವಾಗಿ ತಲೆಯ ಮೇಲಕ್ಕೆ ಏರಿಸಿ, ನಾನಾ ನಾಟ್ಯಭಂಗಿಗಳನ್ನು ಪ್ರದರ್ಶಿಸುತ್ತಾ ಕುಣಿದಾಡುವ ಅತಿ ಚಮತ್ಕಾರವಾದ ಆಟವಿದು. ಬಾಲಕೃಷ್ಣನು ಗೋವಳರಲ್ಲೆಲ್ಲಾ ಕೊಡದಕುಣಿತದಲ್ಲಿ ಅತ್ಯಂತ ನಿಪುಣನಾದದ್ದರಿಂದ ಅವನಿಗೆ ’ಕುಡಕ್ಕೂತ್ತನ್’ – ಕೊಡದ ಕುಣಿತದವನು ಎಂದು ಹೆಸರಾಯಿತು. 



ಭಗವಂತನು ದೇವತ್ವ ಎಂದರ ಪರತ್ವಗುಣವನ್ನೂ, ಸೌಲಭ್ಯಗುಣವನ್ನೂ ಏಕಕಾಲದಲ್ಲೇ ತೋರಿಸಿ ಕೊಟ್ಟದ್ದು, ಜನರನ್ನು ಬೆರಗುಗೊಳಿಸಿದ್ದು ಮತ್ತು ಅವರನ್ನು ಆಕರ್ಶಿಸಿದ್ದು ಶ್ರೀಕೃಷ್ಣಾವತಾರಿಯಾಗಿ, ಸೌಲಭ್ಯಗುಣ ಪರತ್ವಗುಣಕ್ಕೆ ಪರಿಪೂರ್ಣವಾಗಿ ವಿರುದ್ಧ. ಗೋವಳ ನಡುವೆ ಗೋವಳ ಬಾಲಕನಂತೆಯೇ ಬೆಳೆಯುವುದು. ಎಲ್ಲ ಗೊಲ್ಲರ ಮನೆಗಳಲ್ಲಿ ನಾನಾಬಗೆಯ ಚೇಷ್ಟೆಗಳಲ್ಲಿ ತೊಡಗುವುದು, ಗೋವಳಬಾಲಕರ ಜೊತೆಯಲ್ಲಿ ದನಕರುಗಳ ಹಿಂದೆ ಕಾಡಿಗೆ, ಅವುಗಳನ್ನು ಮೇಯಿಸಲು ಹೋಗುವುದು, ಅವರೊಡನೆ ಕಲೆತು ಆಟವಾಡುವುದು ಇತ್ಯಾದಿಯಾಗಿ ನಾನಾರೀತಿಯಲ್ಲಿ ಸಾಮಾನ್ಯ ಸರಳ ಮಾನವ ಕುಲದವನಂತೆ, ಎಲ್ಲರಿಗೂ ಸುಲಭಸಾಧ್ಯನಾಗಿ, ಎಲ್ಲರೊಡನೆ ಕಲೆತು ಮಲೆತು ಜೀವಿಸುವುದು ಶ್ರೀಕೃಷ್ಣರೂಪಿಯಾದ ಭಗವಂತನು ತೋರಿಸಿದ ಸೌಲಭ್ಯಗುಣ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ’ಪರ’ನೆನಿಸಿಕೊಂಡವನಾದರೂ, ಅತ್ಯಂತ ಸುಲಭನಾಗಿ, ಎಲ್ಲರೊಡನೆ ಬೆರೆತು, ಚೇಷ್ಟೆಗಳನ್ನು ಮಾಡಿ, ನಕ್ಕು, ನಗಿಸಿ, ಅವರನ್ನಾಕರ್ಷಿಸಿ, ’ಗೋವಿಂದ’ ’ಗೋಪಾಲ’ ಎಂದು ಮುಂತಾದ ಸಾಮಾನ್ಯವಾದ ಹೆಸರುಗಳಿಂದ ಕರೆಸಿಕೊಂಡು ಕೀರ್ತಿಗೊಂಡವನಲ್ಲವೇ\! ಆ ಸ್ವಾಮಿಯ ಸಹಜವಾದ ಸೌಲಭ್ಯಗುಣಗಳನ್ನು ಸ್ಮರಿಸಿಕೊಂಡಾಡಿ, ಮೈಮರೆತು ಕುಣಿದಾಡಿ, ಆನಂದಿಸುವಂತೆ ನನ್ನ ಜೀವನವನ್ನು ಸ್ವಭಾವವನ್ನು ತಿದ್ದಿ, ನನ್ನನ್ನು ತನ್ನ ಕಡೆಗೆ ಆಕರ್ಷಿಸಿಕೊಂಡನಲ್ಲ\! ನನ್ನನ್ನು ತನ್ನ ಪಾದಸೇವಕನನ್ನಾಗಿ ಸ್ವೀಕರಿಸಿದಲ್ಲ\! ನನ್ನ ಪಾಪಗಳನ್ನೆಲ್ಲ ತೊಲಗಿಸಿ, ನನ್ನನ್ನು ಪರಿಶುದ್ಧನನ್ನಾಗಿಸಿದನಲ್ಲ\! ನನ್ನನ್ನು ಮಾತ್ರವಲ್ಲದೆ, ನನಗೆ ಸಂಬಂಧಿಸಿದವರೆಲ್ಲರೂ ಅವರ ಏಳೇಳು ಜನ್ಮಗಳಲ್ಲೂ ಭಗವಂತನನ್ನು ಆಶ್ರಯಿಸುವಂತೆಯೂ, ಅವನ ಸೇವೆಯಲ್ಲಿ ತೊಡಗಿರುವಂತೆಯೂ ಮಾಡಿದನು\! ಹೀಗೆ ಮಹದುಪಕಾರ ಮಾಡಿದ ನನ್ನ ಸ್ವಾಮಿಗೆ ’ವಿಷ್ಣು’ ಎಂದೇ ತಿರುನಾಮ\! 



೫. ವಿಟ್ಟಿಲಙ್ಗು ಶೆಂಶೋದಿತ್ತಾಮರೈಪಾದಮ್ ಕೈಹಳ್ ಕಣ್ ಹಳ್,

ವಿಟ್ಟಿಲಙ್ಗು ಕರುಂಜುಡರ್ ಮಲೈಯೇ ತಿರುವುಡಮ್ಬು,

ವಿಟ್ಟಿಲಙ್ಗು ಮದಿಯಮ್ ಶೀರ್ ಶಙ್ಗು ಚಕ್ಕರಮ್ ಪರಿದಿ,

ವಿಟ್ಟಿಲಙ್ಗು ಮುಡಿಯಮ್ಮಾನ್ ಮದುಶೂದನನ್ ತನಕ್ಕೇ. 



ವಿಟ್ಟು = ಅರಳಿ, ಇಲಙ್ಗು = ಬೆಳಗುವ, ಶೆಮ್ ಶೋದಿ = ಕೆಂಪು ಬೆಳಕಿನ \(ಕೆಂಪಗೆ ಬೆಳಗುವ\), ತಾಮರೈ = ತಾವರೆಹೂವಿನಂತೆ, \(ಸುಂದರವೂ ಕೋಮಲವೂ ಆದ\), ಪಾದಮ್ = ಪಾದಗಳು, ಕೈಹಳ್ = ಕೈಗಳು, ಕಣ್ ಹಳ್ = ಕಣ್ಣುಗಳು, ವಿಟ್ಟು = ಚಿಮ್ಮಿ ಹರಡಿ, ಇಲಙ್ಗು = ಬೆಳಗುವ, ಕರು ಶುಡರ್ = ನೀಲಿಯ ತೇಜಸ್ಸಿನ, ಮಲೈಯೇ = ಬೆಟ್ಟವೇ, ತಿರು ಉಡಮ್ಬು = ಪವಿತ್ರವಾದ ದೇಹ, ವಿಟ್ಟು = ಹೊರಚೆಲ್ಲಿ, ಇಲಙ್ಗು = ಹೊಳೆಯುವ, ಮದಿ = ಪೂರ್ಣಚಂದ್ರನ, ಅಮ್ = ಸುಂದರವಾದ, ಶೀರ್ = ಶ್ರೇಷ್ಠವಾದ, ಶಙ್ಗು = ಶಂಖ, ಚಕ್ಕರಮ್ = ಚಕ್ರಾಯುಧವಾದರೋ, ಪರಿಧಿ = ಸೂರ್ಯನಂತೆ, ವಿಟ್ಟು = \(ತೇಜಸ್ಸನ್ನು\) ಉಕ್ಕಿಸಿ, ಇಲಙ್ಗು = ಬೆಳಗುವ, ಮುಡಿ = ಕಿರೀಟವು, ಅಮ್ಮಾನ್ = ಸ್ವಾಮಿಯಾದ, ಮದುಶೂದನನ್ ತನಕ್ಕೇ = ಮಧುಸೂದನನಿಗೇ. 



ಸ್ವಾಮಿಯಾದ ಮಧುಸೂದನನಿಗೆ ಅರಳಿ ಬೆಳಗುವ ಕೆಂದಾವರೆಯಂತೆ ಪಾದಗಳು, ಕೈಗಳೂ, ಕಣ್ಣುಗಳೂ, ಚಿಮ್ಮಿಹರಡುವ ನೀಲಿಯ ತೇಜಸ್ಸಿನ ಬೆಟ್ಟವೇ ಎಂಬಂತೆ ಪವಿತ್ರದೇಹ, ಪ್ರಭೆಯನ್ನು ಹೊರಚೆಲ್ಲಿ ಹರಡಿ ಹೊಳೆಯುವ ಚಂದ್ರನ ಹಾಗೆ ಶ್ರೇಷ್ಠವಾದ ಶಂಖ ಮತ್ತು ಬೆಳಗುವ ಸೂರ್ಯನ ಹಾಗೆ ಚಕ್ರಾಯುಧ, ಬೆಳಕನ್ನು ಉಕ್ಕಿಸಿ ಹರಡಿಬೆಳಗುವ ಕಿರೀಟವೂ – ಇವೆ. 



ಆಳ್ವಾರರು ಹೇಳುತ್ತಾರೆ: ಸರ್ವವ್ಯಾಪಿಯಾದ ವಿಷ್ಣುವು ಅದ್ವಿತೀಯವಾದ ದಿವ್ಯತೇಜಸ್ಸಿನಿಂದ ಶೋಭಿಸುವ ದಿವ್ಯಸುಂದರಮೂರ್ತಿ. ಆಗಲೇ ಅರಳಿ ಬೆಳಗುವ ಕೆಂದಾವರೆಯಂತೆ ಸುಂದರವೂ ಕೋಮಲವೂ ಆಗಿವೆ ಸ್ವಾಮಿಯ ತಿರುವಡಿಗಳು, ಕೈಗಳು ಮತ್ತು ಕಣ್ಣುಗಳು. ಅಚ್ಚನೀಲಿಯ ಪ್ರಭೆಯನ್ನು ಹೊರಚೆಲ್ಲುತ್ತಿರುವ ಇಂದ್ರನೀಲಮಣಿಯಬೆಟ್ಟವೋ ಎಂಬಂತೆ ಆಕರ್ಷಕವಾಗಿದೆ ಸ್ವಾಮಿಯ ಮೈ. ಸ್ವಾಮಿಯ ಕೈಯಲ್ಲಿ ದಿವ್ಯವಾದ ಶಂಕ ಚಕ್ರಗಳಿವೆ. ಪೂರ್ಣಚಂದ್ರನಂತೆ ತುಂಬು ತೇಜಸ್ಸಿನಿಂದ ಕೂಡಿ ಮೆರೆಯುವುದು ಪವಿತ್ರವಾದ ಧವಳ ಶಂಖ ಮತ್ತು ಸೂರ್ಯನ ಪ್ರಜ್ವಲಿಸುವ ಪರಿಧಿಯಂತೆ ಹೊಳೆಯುತ್ತಿರುವುದು ದಿವ್ಯಚಕ್ರಾಯುಧ. ಸಾಟಿಯಿಲ್ಲದ ಪ್ರಕಾಶದಿಂದ ಹೊಳೆಹೊಳೆಯುತ್ತಿರುವುದು ಸ್ವಾಮಿಯ ತಲೆಯ ಮೇಲಣ ರತ್ನಕಿರೀಟ. ಈ ಬಗೆಯ ದೇಹಸೌಂದರ್ಯದಿಂದಲೂ ಸಿದ್ಧತೆಯಿಂದಲೂ ಕೂಡಿ ಶೋಭಿಸುವವನು ’ಮಧುಸೂದನ’ ಎಂಬ ತಿರುನಾಮವುಳ್ಳ ನಮ್ಮ ಸ್ವಾಮಿಯೇ\! 



ಮಧು ಎಂಬ ರಾಕ್ಷಸನನ್ನು ಕೊಂದವನಾದ್ದರಿಂದ ಶ್ರೀಕೃಷ್ಣನಿಗೆ ’ಮಧುಸೂದನ’ ಎಂಬ ಹೆಸರಾಯಿತು. 



೬. ಮದುಶೂದನೈಯನ್ ಱಿ ಮಟ್ರಿಲೇನೆನ್ ಱು ಎತ್ತಾಲುಮ್ ಕರುಮ ಮಿನ್ ಱಿ,

ತುದಿಶೂೞನ್ದ ಪಾಡಲ್ ಹಳ್ ಪಾಡಿಯಾಡ ನಿನ್ ಱಾೞಿಯಾೞಿದೊಱುಮ್,

ಎದಿರ್ ಶೂೞಲ್ ಪುಕ್ಕೆನೈತ್ತೋರ್ ಪಿಱಪ್ಪುಮ್ ಎನಕ್ಕೇಯರುಳ್ ಹಳ್ ಶೆಯ್ಯ,

ವಿದಿಶೂೞ್ ನ್ದದಾಲೆನಕ್ಕೇಲಮ್ಮಾನ್ ತಿರಿವಿಕ್ಕಿರಮನೈಯೇ. 



ಮದುಶೂದನೈ ಅನ್ ಱಿ = ಮಧುಸೂದನನನ್ನಲ್ಲದೆ, ಮಟ್ರು ಇಲೇನ್ = ಬೇರೆ ಯಾರನ್ನೂ ಆಶ್ರಯಿಸುವುದಿಲ್ಲ, ಎನ್ ಱು = ಎಂದು, ಎತ್ತಾಲುಮ್ = ಬೇರೆ ಯಾವುದರಿಂದಲೂ, ಕರುಮಮ್ = ಕಾರ್‍ಯ \(ಪ್ರಯೋಜನ\), ಇನ್ ಱಿ = ಇಲ್ಲದಂತೆ, ತುದಿ ಶೂೞ್ ನ್ದ = ಸ್ತುತಿಗಳಿಂದ ಚಿತ್ರೀಕರಿಸಿದ, ಪಾಡಲ್ ಹಳ್ = ಹಾಡುಗಳನ್ನು \(ಪಾಶುರಗಳನ್ನು\), ಪಾದಿ = ಆಡಿ, ಆಡ = ಕುಣಿದಾಡುವಂತೆ, ನಿನ್ ಱು = ಇರುತ್ತಾ, ಊೞಿಊೞಿದೊಮಮ್ = ಯುಗಯುಗಗಳಲ್ಲಿಯೂ \(ಎಲ್ಲ ಕಾಲಗಳಲ್ಲಿಯೂ\), ಎದಿರ್ = ಪ್ರತ್ಯಕ್ಷವಾಗಿ \(ನನ್ನೆದುರಲ್ಲಿ\), ಶೂೞಲ್ ಪುಕ್ಕು = ಅವತಾರಗಳನ್ನು ಪ್ರವೇಶಿಸಿ, ಎನೈತ್ತು= ನನ್ನ, ಓರ್ ಪಿಱಪ್ಪುಮ್ = ಒಂದೊಂದು ಜನ್ಮದಲ್ಲೂ, ಎನಕ್ಕೇ = ನನಗೇಯೇ, ಅರುಳ್ ಹಳ್ ಶೆಯ್ಯ = ಕೃಪೆಮಾಡಲು, ವಿದಿ= ಅದೃಷ್ಟವು \(ವಿಧಿಯು\), ಶೂೞ್ ನ್ದದಾಲ್ = ಒಟ್ಟುಗೂಡಿದ್ದರಿಂದ \(ಒಳಸಂಚು ನಡೆಸಿದ್ದರಿಂದ\), ಎನಕ್ಕೇಲ್ = ನನಗೋಸ್ಕರವೇ, ಅಮ್ಮಾನ್ = ಸ್ವಾಮಿಯಾದ, ತಿರಿವಿಕ್ಕಿರಮನೈಯೇ = ತ್ರಿವಿಕ್ರಮನನ್ನೇ. 



ಮಧುಸೂದನನಲ್ಲದೆ ಬೇರೆ ಯಾರನ್ನೂ ಆಶ್ರಯಿಸುವುದಿಲ್ಲವೆಂದೂ, ಬೇರೆ ಯಾವ ವಸ್ತುವಿನಿಂದಲೂ ಕೆಲಸ \(ಪ್ರಯೋಜನ\)ವಿಲ್ಲವೆಂದೂ, ಸ್ತುತಿಗಳಿಂದ ಚಿತ್ರೀಕರಿಸಿದ ಹಾಡುಗಳನ್ನು \(ಪಾಶುರಗಳನ್ನು\) ಹಾಡಿ, ನಿಂತು, ಕುಣಿದಾಡುವಂತೆ ಯುಗಯುಗಗಳಲ್ಲಿಯೂ \(ಎಲ್ಲ ಕಾಲಗಳಲ್ಲಿಯೂ\) ನನ್ನ ಕಣ್ಣೆದುರಲ್ಲಿ ಅವತಾರಗಳಲ್ಲಿ ಪ್ರವೇಶಿಸಿ, ನನ್ನ ಒಂದೊಂದು ಜನ್ಮದಲ್ಲೂ ನನಗೆ ಕೃಪೆಮಾಡಲೆಂದು ಅದೃಷ್ಟವು \(ವಿಧಿಯು\) ಒಟ್ಟುಗೂಡಿ \(ಒಳಸಂಚು ನಡೆಸಿ\)ದ್ದರಿಂದ, ನನಗೋಸ್ಕರವೇ ಸ್ವಾಮಿಯಾದ ತ್ರಿವಿಕ್ರಮನನ್ನೇ ನನಗೆ ಒದಗಿಸಿತು. 



ಈ ಪಾಶುರದಲ್ಲಿ ಚೇತನನ ಉದ್ಧಾರವಾಗುವುದು ಹೇಗೆ ಎಂಬುದನ್ನು ಹೇಳಲಾಗಿದೆ ಎನ್ನಬಹುದು: ಚೇತನನಿಗೆ ಲೆಕ್ಕವಿಲ್ಲದಷ್ಟು ಜನ್ಮಗಳು ಬರುವುದಷ್ಟೆ. ಜನನ ಮರಣಗಳ ನಡುವೆ ಸಿಕ್ಕಿಬಿದ್ದು ತೊಳಲುವುದೇ ಅವನಿಗೆ ವಿಧಿಯಿದ್ದಂತೆ. ಯಾವುದೋ ಒಂದು ಜನ್ಮದಲ್ಲಿ ಚೇತನನಿಗೆ ಭಗವಂತನನ್ನು ಆಶ್ರಯಿಸಬೇಕೆಂದೂ ಅದರಿಂದಲೇ ತನಗೆ ಬಿಡುಗಡೆಯೆಂದೂ ತಿಳಿವಳಿಕೆಯುಂಟಾಗುತ್ತದೆ. ಈ ತಿಳಿವಳಿಕೆಯನ್ನೂ, ಭಗವಂತನನ್ನುಆಶ್ರಯಿಸುವುದಕ್ಕೆ ಅವಕಾಶವನ್ನೂಅನುಕೂಲವನ್ನೂ ಕಲ್ಪಿಸಿಕೊಂಡುವುದು ಭಗವತ್ಕೃಪೆಯೇ. ಅತ್ಯಲ್ಪವಾದ ಭಗವತ್ಕೃಪಾಕಟಾಕ್ಷವು ಚೇತನನ ಮೇಲೆ ಹರಿಯಿತೆಂದರೆ ಸಾಕು. ಚೇತನನಿಗೆ ಭಕ್ತಿಯುಂಟಾಗುತ್ತದೆ. ಅದರಿಂದ, ಅವನ ಒಂದೊಂದು ಜನ್ಮವೂ ಉತ್ತಮಗೊಳ್ಳುತ್ತ ಹೋಗುತ್ತದೆ. ಪಾಪಗಳು ಭಸ್ಮಗೊಳ್ಳುತ್ತವೆ. ಅವನು ಪರಿಶುದ್ಧನಾಗುತ್ತಾನೆ. ಚೇತನನ ಉದ್ಧಾರಕ್ಕೆ ಅನುಕೂಲವಾಗುವಂತೆ, ಅದಕ್ಕೆ ಒತ್ತಾಸೆ ಕೊಡುವಂತೆ, ಭಗವಂತನೂ ಸಹ ಅವನ ಕಣ್ಣ ಮುಂದೆಯೇ ಬೇರೆಬೇರೆ ಅವತಾರಗಳನ್ನೆತ್ತುತ್ತಾನೆ. ಆಯಾ ಅವತಾರಕ್ಕೆ ತಕ್ಕಂತೆ ತನ್ನ ವಿಶಿಷ್ಟಗುಣಸ್ವಭಾವಗಳಿಂದ ಶೋಭಿಸುತ್ತಾ, ಚೇತನನ ಭಕ್ತಿಯನ್ನು ಪ್ರಚೋದಿಸಿ, ಅವನನ್ನು ತನ್ನ ಕಡೆಗೆ ಹೆಚ್ಚು ಹೆಚ್ಚಾಗಿ ಆಕರ್ಷಿಸಿಕೊಳ್ಳುತ್ತಾನೆ. ಇದೆಲ್ಲ ಭಕ್ತನ ಉದ್ಧಾರಕ್ಕಾಗಿ ಭಗವಂತನು ತೋರುವ ಕೃಪೆಯೇ\! ಭಗವಂತನನ್ನೂ ಭಕ್ತನಾದ ಚೇತನನನ್ನೂ ಒಟ್ಟುಗೂಡಿಸುವ ಸೌಭಾಗ್ಯವೇ ಈ ಭಗವತ್ಕೃಪೆಯೆಂಬುದು. ಇದಕ್ಕಾಗಿಯೇ ಭಕ್ತನು ಎಡೆಬಿಡದೆ ಹಾತೊರೆಯುತ್ತಿರಬೇಕು. 



ಆಳ್ವಾರರು ಹೇಳುತ್ತಾರೆ: ನನ್ನ ಒಂದೊಂದು ಜನ್ಮದಲ್ಲೂ ಮಧುಸೂದನನಾದ ಭಗವಂತನನ್ನೇ ನಾನು ಆಶ್ರಯಿಸಿದೆ. ಬೇರೆ ಯಾರಿಂದಲೂ ಯಾವ ವಸ್ತುವಿನಿಂದಲೂ, ಫಲವಿಲ್ಲವೆಂದು ಅರಿತುಕೊಂಡೆ. ಭಗವದ್ಗುಣಸ್ವಭಾವಗಳನ್ನು ಚೆನ್ನಾಗಿ ಜೋಡಿಸಿ ಹೆಣೆದು, ತುಂಬಿ, ಸ್ತೋತ್ರಗಳನ್ನು ರಚಿಸಿ, ಅವುಗಳನ್ನು ನಿಂತು, ಹಾಡಿ, ಆನಂದಿಸಿ ಕುಣಿದಾಡುವುದೇ ನನಗೆ ಮುಖ್ಯವಾಯಿತು. ಇದನ್ನು ನನಗೆ ತಿಳಿವಳಿಕೆ ಕೊಡುವುದಕ್ಕಾಗಿಯೇ ಭಗವಂತನು ನನ್ನ ಒಂದೊಂದು ಜನ್ಮದಲ್ಲೂ ಅವತರಿಸಿ, ನನ್ನ ಕಣ್ಣ ಮುಂದೆ ತನ್ನ ದಿವ್ಯಾದ್ಭುತ ಮಹಿಮೆಯನ್ನು ತೋರಿ ನನಗೆ ಮಹತ್ಕೃಪೆ ಮಾಡಿದ್ದಾನೆ. ನನ್ನ ಸೌಭಾಗ್ಯವೂ ಸಂಚು ನಡೆಸಿತು. ಭಗವಂತನು ನನಗೆ ಪರಿಪೂರ್ಣವಾಗಿ ಕೃಪೆಮಾಡಲೆಂಬುದೇ ಆ ಸಂಚು. ನನ್ನ ಈ ಸೌಭಾಗ್ಯದ ಫಲವಾಗಿ ತ್ರಿವಿಕ್ರಮಾವತಾರಿಯಾದ ಸ್ವಾಮಿಯನ್ನು ನಾನು ನನ್ನ ಕಣ್ಣಾರ ಕಂಡು ಆನಂದಿಸುವಂತಾಗಿದೆ. 



೭. ತಿರಿವಿಕ್ಕಿರಮನ್ ಶೆನ್ದಾಮರೈಕ್ಕಣ್ ಎಮ್ಮಾನೆನ್ ಶೆಙ್ಗನಿವಾಯ್, 

ಉರುವಿಲ್ ಪೊಲಿನ್ದವೆಳ್ಳೈ ಪಳಿಙ್ಗುನಿಱತ್ತನನ್, ಎನ್ ಱಿನ್ ಱುಳ್ಳಿ

ಪ್ಪರವಿಪ್ಪಣಿನ್ದು ಪಲ್ಲೂೞಿಯೂೞಿ ನಿನ್ ಪಾದ ಪಙ್ಗಯಮೇ,

ಮರುವಿತ್ತೊೞುಮ್ ಮನಮೇ ತನ್ದಾಯ್ ವಲ್ಲೈಕ್ಕಾಣೆನ್ ವಾಮನನೇ.



ತಿರಿವಿಕ್ಕಿರಮನ್ = ತ್ರಿವಿಕ್ರಮಾ, ಶೆಮ್ ತಾಮರೈಕಣ್ = ಕೆಂದಾವರೆಯಂತೆ ಕಣ್ಣುಗಳುಳ್ಳ, ಎಮ್ಮಾನ್ = ಸ್ವಾಮಿ, ಎನ್ಶೆಙ್ಗನಿವಾಯ್ = ನನ್ನ ಕೆಂಪುಹಣ್ಣಿನಂತೆ \(ಮಧುರವಾದ\) ಬಾಯುಳ್ಳವನು, ಉರುವಿಲ್ = ರೂಪದಲ್ಲಿ \(ಸೌಂದರ್ಯದಿಂದ\), ಪೊಲಿನ್ದು = ಶೋಭಿಸುವ, ವೆಳ್ಳೈಪನಿಙ್ಗು = ಬಿಳಿಯ ಸ್ಫಟಿಕದ, ನಿಱತ್ತನನ್ = ಬಣ್ಣದವನು, ಎನ್ ಱು ಎನ್ಱು = ಎಂದು ಬಗೆಬಗೆಯಾಗಿ, ಉಳ್ಳಿ = ಚಿಂತಿಸಿ, ಪರವಿ = ಸ್ತುತಿಸಿ, ಪಣಿನ್ದು = ನಮಸ್ಕರಿಸಿ, ಪಲ್ ಊೞಿ ಊೞಿ = ಅನೇಕ ಯುಗಗಳು, ನಿನ್ = ನಿನ್ನ, ಪಾದಪಙ್ಗಯಮೇ = ಪಾದಪಂಕಜವನ್ನೇ, ಮರುವಿ = ಆಶ್ರಯಿಸಿ, ತೊೞುಮ್ = ಸೇವೆ ಮಾಡುವ, ಮನಮೇ = ಮನಸ್ಸನ್ನೇ, ತನ್ದಾಯ್ = ಉಂಟುಮಾಡಿದವನೇ \(ತಂದುಕೊಟ್ಟವನೇ\), ವಲ್ಲೈಕಾಣ್ = ಸಮರ್ಥನು ಕಂಡೆಯಾ, ಎನ್ ವಾಮನನೇ = ನನ್ನ ವಾಮನನೇ. 



ತ್ರಿವಿಕ್ರಮಾ, ಕೆಂದಾವರೆಯಂತೆ ಕಣ್ಣುಳ್ಳ ನನ್ನ ಸ್ವಾಮೀ, ಕೆಂಪುಹಣ್ಣಿನಂತೆ \(ಆಕರ್ಷಕವಾದ\) ಬಾಯುಳ್ಳವನೇ, ರೂಪದಲ್ಲಿ ಸೊಬಗಿನಿಂದ ಶೋಭಿಸುವ ಬಿಳಿಯ ಸ್ಫಟಿಕದ ಬಣ್ಣದವನೇ, ಎಂದು ಬಗೆಬಗೆಯಾಗಿ ಚಿಂತಿಸಿ, ಸ್ತುತಿಸಿ, ನಮಸ್ಕರಿಸಿ, ಅನೇಕ ಯುಗಗಳು ನಿನ್ನ ಪಾದಪಂಕಜವನ್ನೇ ಆಶ್ರಯಿಸಿ ಸೇವೆಮಾಡುವ ಮನಸ್ಸನ್ನುಂಟುಮಾಡಿದವನೇ, ನನ್ನ ವಾಮನನೇ ನೀನು ಸಮರ್ಥನು ಕಂಡೆಯಾ\! 



ಹಿಂದಿನ ಪಾಶುರದ ವಿಷಯವೇ ಇಲ್ಲಿಯೂ ಮುಂದುವರಿಯುತ್ತಿದೆ. ಭಗವಂತನ ದಿವ್ಯನಾಮಗಳನ್ನು ಅನುಸಂಧಾನಮಾಡುವಂತೆಯೂ, ಆ ತಿರುನಾಮಗಳ ವೈಶಿಷ್ಟ್ಯವನ್ನುಕುರಿತು ಚಿಂತಿಸುವಂತೆಯೂ, ಭಗವದ್ಗುಣಸ್ವಭಾವಗಳನ್ನು ಸ್ತುತಿಸುವಂತೆಯೂ, ಭಗವಂತನ ತಿರುವಡಿಗಳಿಗೆ ಎರಗಿ ಆಶ್ರಯಬೇಡುವಂತೆಯೂ ಮನಸ್ಸುಂಟಾಗುವುದು ಭಗವತ್ಕೃಪೆಯಿಂದಲೇ\! ಆಳ್ವಾರರು ಈ ವಿಷಯವನ್ನು ಕೃತಜ್ಞತೆಯಿಂದ ಸ್ಮರಿಸಿಕೊಳ್ಳುತ್ತಾರೆ. 



“ನನ್ನ ವಾಮನನೇ, ನೀನು ಸಮರ್ಥನು ಕಂಡೆಯಾ” – ಎಂಟೇ ವರ್ಷವಯಸ್ಸಿನವನಾಗಿ, ಅಪ್ರತಿಮ ಮತ್ತು ಅತ್ಯಾಕರ್ಷಕ ತೇಜಸ್ವಿಯಾಗಿ, ಅಪ್ರತಿಮ ಮತ್ತು ಅತ್ಯಾಕರ್ಷಕ ತೇಜಸ್ವಿಯಾಗಿ, ತನ್ನ ರೂಪವೈಲಕ್ಷಣ್ಯದಿಂದ ಕಂಡವರೆಲ್ಲಾನ್ನೂ ಭ್ರಮಿಸಿ ಆಕರ್ಶಿಸುವಂತೆ, ಬಲಿಚಕ್ರವರ್ತಿಯ ಸಭೆಗೆ ಕುಳ್ಳಬ್ರಹ್ಮಚಾರಿಯಾಗಿ ನಡೆದು ಬಂದದ್ದು. “ಈ ಬ್ರಹ್ಮಚಾರಿ ಏನು ಕೇಳಿದರೂ ಕೊಟ್ಟೇನು. ಇನ್ನು ಮೇಲೆಯೂ ಕೊಟ್ಟೇನು” ಎಂಬ ಮನಸ್ಸನ್ನು ಬಲಿಚಕ್ರವರ್ತಿಯಲ್ಲಿ ಉಂಟುಮಾಡಿದ್ದು. “ಇವನು ಸಾಕ್ಷಾತ್ ಸರ್ವೇಶ್ವರನೇ\! ವಾಮನವಟುವಾಗಿ ಇಲ್ಲಿ ದಯೆಮಾಡಿಸಿದ್ದಾನೆ” ಎಂಬ ಅರಿವನ್ನು ಶುಕ್ರಾಚಾರ್ಯನಲ್ಲಿ ಉಂಟುಮಾಡಿದ್ದು. ತನ್ನ ಹೆಜ್ಜೆಯಲ್ಲಿ ಮೂರೇ ಮೂರು ಹೆಜ್ಜೆಯ ನೆಲವನ್ನು ಮಾತ್ರವೇ ಯಾಚಿಸಿ, ತನ್ನ ಸಂತೃಪ್ತಿಯನ್ನು ತೋರಿ, ಬಲಿಯನ್ನು ಆಶ್ಚರ್ಯಚಕಿತನನ್ನಾಗಿಸಿ, “ಕೊಟ್ಟೆ” ಎನ್ನಿಸಿಕೊಂಡದ್ದು ಮರುಕ್ಷಣದಲ್ಲೇ, ತಾನೆಂಥ ಅದ್ಭುತ ಸಮರ್ಥನೆಂದು ತೋರಿಸುವುದಕ್ಕಾಗಿ, ವಿರಾಟ್ ಸ್ವರೂಪನಾಗಿ ಬೆಳೆದು ನಿಂತದ್ದು. ಎಲ್ಲ ಲೋಕಗಳನ್ನು ತನ್ನ ಎರಡೇ ಹೆಜ್ಜೆಗಳಿಂದ ವ್ಯಾಪಿಸಿ, \(ತುಂಬಿ\) ಅಳೆದು ಬಿಟ್ಟದ್ದು. ಆ ಬಳಿಕ ತನ್ನ \(ಮೂರನೆಯ\) ಹೆಜ್ಜೆಯನ್ನು ಕೃಪಾಪೂರ್ಣನಾಗಿ ಬಲಿಚಕ್ರವರ್ತಿಯ ತಲೆಯ ಮೇಲಿರಿಸಿ, ತಾನು ಸಾಟಿಯಿಲ್ಲದ ಕೊಡುಗೈಯವನು” ಎಂಬ ಹೆಮ್ಮೆಯನ್ನು ಅಳಿಸಿ, ಅವನನ್ನುದ್ಧರಿಸಿದ್ದು. ಇವೆಲ್ಲವೂ ವಾಮನನ ಸಾಮರ್ಥ್ಯವೇ ಸರಿ. 



ತ್ರಿವಿಕ್ರಮ:- ಭಗವಂತನ ಮೂರು ವಿಕ್ರಮಗಳು: ತನ್ನ ಒಂದು ಹೆಜ್ಜೆಯನ್ನು ಭೂಮಂಡಲವನ್ನೆಲ್ಲಾ ವ್ಯಾಪಿಸುವಂತೆ ವಿಸ್ತರಿಸಿ, ಅದನ್ನು ಅಳೆದುಕೊಂಡದ್ದು, ಒಂದು. ಎರಡಎಯ ಹೆಜ್ಜೆಯನ್ನು ಮೇಲಣ ಎಲ್ಲ ಲ್ಲೋಕಗಳಿಗೂ ಪ್ರಸರಿಸಿ, ಅದರಿಂದ ಎಲ್ಲವನ್ನೂ ಅಳೆದುಕೊಂಡದ್ದು ಎರಡು. ರಾಕ್ಷಸರಾಜನಾದರೂ ಸಾಟಿಯಿಲ್ಲದ ಕೊಡುಗೈಯವನಾಘಿ, ಭಗವಂತನನ್ನೇ ’ಯಾಚಕ’ನನ್ನಾಗಿ ತನ್ನ ಬಳಿಗೆ ತಂದುಕೊಂಡ ಬಲಿಚಕ್ರವರ್ತಿಗೆ ತನ್ನ ತಿರುವಡಿಯ ಕೆಳಗೆ ಆಶ್ರಯವನ್ನಿತ್ತು ಉದ್ಧರಿಸಿದ್ದು ಮೂರು. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಸಾಟಿಯಿಲ್ಲದ ನಿನ್ನ ಗುಣಗಳನ್ನು ಸ್ಮರಿಸಿಕೊಳ್ಳುತ್ತಾ, ಅವುಗಳನ್ನೇ ಬಾಯಾರ ಹಾಡುತ್ತಾ, ನಿನ್ನ ದಿವ್ಯತಿರುವಡಿಗಳಿಗೆ ಎರಗಿ, ಅವುಗಳ ಸೇವೆಯಲ್ಲಿಯೇ ತೊಡಗಿರಬೇಕೆಂಬ ಮನಸ್ಸನ್ನು ನನ್ನಲ್ಲಿ ಉಂಟುಮಾಡಿದ್ದೀಯೆ. ಈ ನಿನ್ನ ಸಾಮರ್ಥ್ಯವನ್ನು ಎಷ್ಟೆಂದು ವರ್ಣಿಸುವುದು. ’ವಾಮನ-ತ್ರಿವಿಕ್ರಮ’ನಾಗಿ ಬಲಿಚಕ್ರವರ್ತಿಯನ್ನು ಉದ್ಧರಿಸಿದ ಹಾಗೆಯೇ ನಿನ್ನ ತಿರುವಡಿಗಳ ಆಶ್ರಯವನ್ನು ನನಗಿತ್ತು, ನನ್ನನ್ನುದ್ಧರಿಸು. 



೮. ವಾಮನನೆನ್ ಮರತಹವಣ್ಣನ್ ತಾಮರೈಕ್ಕಣ್ಣಿನನ್

ಕಾಮನೈಪ್ಪಯನ್ದಾಯ್, ಎನ್ ಱಿನ್ ಱುನ್ ಕೞಲ್ ಪಾಡಿಯೇ ಪಣಿನ್ದು,

ತೂಮನತ್ತನನಾಯ್ ಪ್ಪಿಱವಿತ್ತುಳದಿನೀಙ್ಗ, ಎನ್ನೈ

ತ್ತೀಮನಜ್ಞ್ಗೆಡುತ್ತಾಯ್ ಉನಕ್ಕೆನ್ ಶೆಯ್ ಹೇನೆನ್ ಶಿರೀತರನೇ.



ವಾಮನನ್ = ವಾಮನನೇ, ಎನ್ ಮರತಹ ವಣ್ಣನ್ = ನನ್ನ ಮರಕತ ರತ್ನದ ಬಣ್ಣದವನೇ, ತಾಮರೈ ಕಣ್ಣಿನನ್ = ತಾವರೆಯ ಕಣ್ಣಿನವನೇ \(ಪುಂಡರೀಕಾಕ್ಷನೇ\), ಕಾಮನೈಪಯನ್ದಾಯ್ = ಕಾಮನನ್ನು ಪಡೆದವನೇ, ಎನ್ ಱು ಎನ್ ಱು = ಎಂದು ಬಗೆಬಗೆಯಾಗಿ, ಉನ್ ಕೞಲ್ = ನಿನ್ನ ತಿರುವಡಿಗಳನ್ನು, ಪಾಡಿಯೇ = ಹಾಡುತ್ತಲೇ, ಪಣಿನ್ದು = ನಮಸ್ಕರಿಸಿ, ತೂ = ಪರಿಶುದ್ಧವಾದ, ಮನತ್ತನನ್ ಆಯ್ = ಮನಸ್ಸುಳ್ಳವನಾಗಿ, ಪಿಱವಿ ತುೞದಿ = ಹುಟ್ಟಿನ ಸಂಕಟವನ್ನು, ನೀಙ್ಗ = ನೀಗಿಸುವುದಕ್ಕಾಗಿ \(ನೀಗಿಸುವಂತೆ\), ಎನ್ನೈ = ನನ್ನ, ತೀಮನಮ್ = ಕೆಟ್ಟ ಮನಸ್ಸನ್ನು \(ಕೆಟ್ಟ ಯೋಚನೆಗಳನ್ನು\), ಕೆಡುತ್ತಾಯ್ = ತೊಲಗಿಸಿದವನೇ \(ನಾಶಮಾಡಿದವನೇ\), ಉನ್ನಕ್ಕು = ನಿನಗೆ, ಎನ್ ಶೆಯ್ ಹೇನ್ = ಏನು \(ಪ್ರತಿ\) ಮಾಡಬಲ್ಲೆನು, ಎನ್ ಶಿರೀತರನೇ = ನನ್ನ ಶ್ರೀಧರನೇ. 



ವಾಮನನೇ, ನನ್ನ ಮರಕತ ರತ್ನದ ಬಣ್ಣದವನೇ, ಪುಂಡರೀಕಾಕ್ಷನೇ, ಕಾಮನನ್ನು ಪಡೆದವನೇ, ಎಂದು, ನನ್ನ ಶ್ರೀಧರನೇ, ಬಗೆಬಗೆಯಾಗಿ ನಿನ್ನ ತಿರುವಡಿಗಳನ್ನು ಹಾಡುತ್ತಲೇ \(ಹಾಡಿಯೇ\) ನಮಸ್ಕರಿಸಿ, ಪರಿಶುದ್ಧವಾದ ಮನಸ್ಸುಳ್ಳವನಾಗಿ, ಹುಟ್ಟಿನ ಸಂಕಟವನ್ನು ನೀಗಿಸುವಂತೆ ನನ್ನಕೆಟ್ಟ ಯೋಚನೆಗಳನ್ನು ನಾಶಪಡಿಸಿದವನೇ, ನಿನಗೆ ನಾನೇನು ಪ್ರತಿ ಮಾಡಬಲ್ಲೆ? 



ಭಗವದ್ಗುಣಾನುಭವದಿಂದ, ಅವನ ನಾಮಸ್ಮರಣೆಯಿಂದ ಆಗುವ ಮುಖ್ಯ ಪರಿಣಾಮಗಳನ್ನು ಇಲ್ಲಿ ಹೇಳಲಾಗಿದೆ. ಚಂಚಲವಾದ ಮನಸ್ಸಿನಲ್ಲಿ ಮೂಡಿಬರುವ ನಾನಾಬಗೆಯ ಕೆಟ್ಟಯೋಚನೆಗಳನ್ನು ಅದು ನೀಗಿಸುವುದು. ಅಂಥ ಯೋಚನೆಗಳಿಗೆ ಎಡೆಯಿಲ್ಲದಂತೆ ಮನಸ್ಸನ್ನು ಪರಿಶುದ್ಧಗೊಳಿಸುವುದು. ಈ ಬಗೆಯ ಎಡೆಬಿಡದ ಚಿಂತನೆಯಿಂದ ಹುಟ್ಟು-ಸಾವುಗಳ ಪುನರಾವರ್ತನೆಯ ಸಂಕಟದಿಂದ ಬಿಡಗಡೆಹೊಂದುವುದು. ಇವೆಲ್ಲವು ಮಹತ್ಪರಿಣಾಮಗಳೇ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಶ್ರೀಧರನೇ, ಪವಿತ್ರವಾದ ನಿನ್ನ ತಿರುನಾಮಗಳನ್ನು ಹಾಡುತ್ತಾ, ಅನುಭವಿಸುತ್ತಾ, ನಿನ್ನ ತಿರುವಡಿಗಳಿಗೆ ಎರಗುತ್ತಾ ಬಂದದ್ದರ ಫಲವಾಗಿ ನೀನು ನನ್ನ ಮನಸ್ಸಿನಲ್ಲಿ ಮೂಡಿ ಬರುವ ಕೆಟ್ಟ ಯೋಚನೆಗಳನ್ನೆಲ್ಲ ತೊಲಗಿಸಿದೆ. ನನ್ನ ಮನಸ್ಸನ್ನುಪರಿಶುದ್ಧಗೊಳಿಸಿದೆ. ಅಲ್ಲದೆ, ನನ್ನನ್ನು ಪುನರ್ಜನ್ಮದ ಸಂಕಟದಿಂದ ಪಾರುಮಾಡಿದೆ. ಇದೆಲ್ಲ ನಿನ್ನ ಮಹದುಪಕಾರವೇ. ಇದಕ್ಕೆ ಪ್ರತಿಯಾಗಿ ನಿನಗೆ ನಾನೇನನ್ನು ಕೊಡಬಲ್ಲೆ? 



ಭಗವಂತನೆಸಗಿದ ಮಹದುಪಕಾರಕ್ಕೆ ಪ್ರತಿಯಾಗಿ, ಇನ್ನಷ್ಟು ದೀನಭಾವನೆಯಿಂದ, ನಮ್ರತೆಯಿಂದ ಕೃತಜ್ಞತೆಯಿಂದ, ಭಗವಂತನ ತಿರುವಡಿಗಳ ಸೇವೆಯಲ್ಲಿ ತೊಡಗುವುದು ಮಾತ್ರವಲ್ಲದೆ, ಬೇರೇನನ್ನು ಮಾಡಲು ಸಾಧ್ಯ? 



೯. ಶಿರೀ ಇದರನ್ ಶೆಯ್ಯತಾಮರೈಕ್ಕಣ್ಣನ್ ಎನ್ ಱೆನ್ ಱಿರಾಪ್ಪಹಲ್ ವಾಯ್

ವೆರೀಇ, ಅಲಮನ್ಬು ಕಣ್ ಹಳ್ ನೀರ್, ಮಲ್ ಹಿ ವೆವ್ವುಯಿರ್ತು ಯಿರ್ ತ್ತು, 

ಮರೀ ಇಯ ತೀವಿನೈ ಮಾಳವಿನ್ ಬಮ್ ವಳರ ವೈಹಲ್ ವೈಹಲ್

ಇರೀಇ, ಉನ್ನೈಯೆನ್ನುಳ್ ವೈತ್ತನೈಯೆನ್ನಿರುಡೀಕೇಶನೇ. 



ಶಿರೀ ಇದರನ್ = ಶ್ರೀಧರನೇ, ಶೆಯ್ಯತಾಮರೈ ಕಣ್ಣನ್ = ಕೆಂದಾವರೆಯಂತೆ ಕಣ್ಣುಗಳುಳ್ಳವನೇ, ಎನ್ ಱು ಎನ್ಱು= ಎನ್ನುತ್ತಾ ಎನ್ನುತ್ತಾ, ಇರಾಪಹಲ್ = ರಾತ್ರಿ ಹಗಲೂ, ವಾಯ್ ವೆರೀ ಇ = ಬಾಯಿಂದ ಒದರುತ್ತಲೇ, ಅಲಮನ್ದು = ವ್ಯಥೆಪಟ್ಟು, ಕಣ್ ಹಳ್ ನೀರ್ ಮಲ್ ಹಿ = ಕಣ್ಣುಗಳಲ್ಲಿ ನೀರು ತುಂಬಿ, ವೆಮ್ ಉಯಿರ್ ತ್ತು ಉಯಿರ್ ತ್ತು = ಬಿಸಿ ಉಸಿರು ಬಿಡುತ್ತಾ, ಮರೀ ಇಯ = ಕೂಡಿಕೊಂಡಿರುವ, ತೀವಿನೈಹಳ್ ಮಾಲ = ಕ್ರೂರಪಾಪಗಳು ನಾಶವಾಗುವಂತೆಯೂ, ಇನ್ ಬಮ್ ವಳರ = ಭಕ್ತಿಯು \(ಆನಂದವು\) ಬೆಳೆಯುವಂತೆಯೂ ವೈಹಲ್ ವೈಹಲ್ = ಕ್ಷಣಕ್ಷಣಕ್ಕೂ, ಉನ್ನೈ = ನಿನ್ನನ್ನು, ಎನ್ನುಳ್ = ನನ್ನಲ್ಲಿ, ಇರೀ ಇವೈತ್ತನೈ = ಇರಿಸಿಟ್ಟುಕೊಂಡವನೇ, ಎನ್ ಇರುಡೀಕೇಶನೇ = ನನ್ನ ಹೃಷೀಕೇಶನೇ. 



ಶ್ರೀಧರನೇ, ಕೆಂದಾವರೆಯಂತೆ ಕಣ್ಣುಳ್ಳವನೇ, ಎನ್ನುತ್ತ ಎನ್ನುತ್ತಾ, ರಾತ್ರಿ ಹಗಲೂ ಬಾಯಿಂದ ಒದರುತ್ತಾ, ವ್ಯಥೆಪಟ್ಟು \(ದುಃಖಿಸುತ್ತಾ\), ಕಣ್ಣುಗಳಲ್ಲಿ ನೀರು ತುಂಬಿ, ಬಿಸಿಉಸಿರುಬಿಡುತ್ತಾ, ಕೂಡಿಕೊಂಡಿರುವ ಕ್ರೂರಪಾಪಗಳು ನಾಶವಾಗುವಂತೆಯೂ ಭಕ್ತಿಯು \(ಆನಂದವು\) ಬೆಳೆಯುವಂತೆಯೂ, ಕ್ಷಣಕ್ಷಣಕ್ಕೂ, ನನ್ನಲ್ಲಿ ನಿನ್ನನ್ನು ಇರಿಸಿಟ್ಟುಕೊಂಡವನೇ, ನನ್ನ ಹೃಷೀಕೇಶನೇ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಹೃಷೀಕೇಶನೇ, ನಾನು ಮಾಡಿದ್ದು ಅತಿ ಸಾಮಾನ್ಯವಾದದ್ದೇ ಅಲ್ಲವೇ? ನಿನ್ನ ತಿರುನಾಮಗಳನ್ನು, ಶ್ರೀಧರ, ಪುಂಡರೀಕಾಕ್ಷ ಎಂದು ಮುಂತಾಗಿ, ಎಡೆಬಿಡದೆ ಉಚ್ಚರಿಸುತ್ತಲೇ ಬಂದೆ. ನನ್ನ ಕಣ್ಣುಗಳಲ್ಲಿ ನೀರು ತುಂಬಿತು. ನಿನ್ನ ದರ್ಶನವಾಗಲಿಲ್ಲವೆಂದು ವ್ಯಥೆ ಹೆಚ್ಚಾಯಿತು. ದುಃಖಿಸುತ್ತಾ ನಿಟ್ಟುಸಿರು ಬಿಡುತ್ತಿದ್ದೆ. ಇಂಥ ಪರಿಸ್ಥಿತಿಯಲ್ಲಿ ನೀನು ನನಗೆ ಕೃಪೆ ತೋರಿದೆಯಲ್ಲ\! ಕ್ಷಣಕ್ಷಣಕ್ಕೂ ನನ್ನಲ್ಲಿ ಭಕ್ತಿ ಬೆಳೆಯಲೆಂದೂ, ನನ್ನಲ್ಲಿ ಕೂಡಿಕೊಂಡು ಬಂದಿರುವ ಪಾಪರಾಶಿಯೆಲ್ಲವೂ ನಾಶವಾಗಿ ಹೋಗಲೆಂದೂ, ನನಗೆ ಆನಂದ ಹೆಚ್ಚಲೆಂದೂ, ನೀನೇ ಬಂದು ನನ್ನಲ್ಲಿ ನೆಲಸಿದೆಯಲ್ಲ\! ನಿನ್ನ ಮಹದೋಪಕಾರವನ್ನು ಹೇಗೆ ಮರೆಯಲಿ? ಹೇಗೆ ಪ್ರತಿಮಾಡಲಿ? 



’ಹೃಷೀಕ’ ಎಂದರೆ ಇಂದ್ರಿಯಗಳು. ಅವುಗಳಿಗೆ ಒಡೆಯನಾಗಿ, ನಿರ್ವಾಹಕನಾಗಿರುವವನು ಹೃಷೀಕೇಶ – ಭಗವಂತ.



೧೦. ಇರುಡೀಕೇಶನೆಮ್ಬಿರಾನ್ ಇಲಙ್ಗೈಯರಕ್ಕರ್ ಕುಲಮ್,

ಮುರುಡು ತೀರ್ ತ್ತ ಪಿರಾನ್ ಎಮ್ಮಾನಮರರ್ ಪೆಮ್ಮಾನೆನ್ ಱೆನ್ ಱು,

ತೆರುಡಿಯಾಹಿಲ್ ನೆಂಜೇ ವಣಙ್ಗು ತಿಣ್ನಮಱಿಯಱಿನ್ದು,

ಮರುಡಿಯೇ ಉಮ್ ವಿಡೇಲ್ ಕಣ್ಡಾಯ್ ನಮ್ಬಿಪಱಪನಾಬನೈಯೇ 



ಇರುಡಿಕೇಶನ್ = ಹೃಷೀಕೇಶಾ, ಎಮ್ ಪಿರಾನ್ = ನನ್ನ ಸ್ವಾಮಿಯೇ, ಇಲಙ್ಗೈ ಅರಕ್ಕರ್ ಕುಲಮ್ = ಲಂಕೆಯ ರಾಕ್ಷಸರ ಕುಲದ, ಮುರುಡು = ಒರಟುತನವನ್ನು \(ಹಟಮಾರಿತನವನ್ನು\), ತೀರ್ ತ್ತ = ತೀರಿಸಿದ, ಪಿರಾನ್ = ಸ್ವಾಮಿಯೇ, ಎಮ್ಮಾನ್ = ನಮ್ಮ ಒಡೆಯನೇ, ಅಮರರ್ ಪೆಮ್ಮಾನ್ = ನಿತ್ಯಸೂರಿಗಳ \(ಅಮರರ\) ಒಡೆಯನೇ, ಎನ್ ಱುಎನ್ ಱು = ಎಂದು ಎಂದು, ತೆರುಡಿ ಆಹಿಲ್ = ಅರಿಯುವೆಯಾದರೆ, ನೆಂಜೇ = ಮನಸ್ಸೇ, ವಣಙ್ಗು = ನಮಸ್ಕರಿಸು, ತಿಣ್ಣಮ್ = ಸತ್ಯವನ್ನು, ಅಱಿ = ಅರಿತುಕೋ, ಅಱಿನ್ದು = ಅರಿತುಕೊಂಡವನಾಗಿ, ಮರುಡಿ = ಮತ್ತೆ ಏಲುಮ್ = ಭಕ್ತಿಮಾಡುವುದನ್ನು, ವಿಡೇಲ್ ಕಣ್ಡಯ್ = ಬಿಡಬೇಡ ಕಂಡೆಯಾ, ನಮ್ಬಿ = ಸರ್ವೇಶ್ವಾನಾದ, ಪಱ್ ಪನಾಬನೈಯೇ = ಪದ್ಮನಾಭನನ್ನೇ. 



ಹೃಷೀಕೇಶಾ, ನನ್ನೊಡೆಯಾ, ಲಂಕೆಯ ರಾಕ್ಷಸರ ಕುಲದ ಹಟಮಾರಿತನವನ್ನು ತೀರಿಸಿದ ಸ್ವಾಮಿಯೇ. ನಮ್ಮ ಸ್ವಾಮಿಯೇ, ಅಮರರ \(ನಿತ್ಯಸೂರಿಗಳ\) ಒಡೆಯನೇ ಎಂದು ಮುಂತಾಇ ಅರಿಯುವೆಯಾದರೆ, ಮನಸ್ಸೇ, ನಮಸ್ಕರಿಸು. ಸತ್ಯವನ್ನು \(ನಿಶ್ಚಯವನ್ನು\) ಅರಿತುಕೋ. ಅರಿತುಕೊಂಡವನಾಗಿ, ನಮ್ಮ ಸರ್ವೇಶ್ವರನಾದ ಪದ್ಮನಾಭನನ್ನೇ ಮತ್ತೆ \(ಆಶ್ರಯಿಸಿ\) ಭಕ್ತಿಮಾಡುವುದನ್ನು ಬಿಡಬೇಡ ಕಂಡೆಯಾ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನನ್ನು ಕುರಿತು, ಅವನ ಕೃಪೆಯನ್ನೂ ಔದಾರ್ಯವನ್ನೂ ಸಾಮರ್ಥ್ಯವನ್ನೂ ಕುರಿತು ಚೆನ್ನಾಗಿ ತಿಳಿ. ಅವನ ತಿರುನಾಮಗಳನ್ನು ಅನುಸಂಧಾನ ಮಾಡುತ್ತಾ ಅವುಗಳನ್ನು ಕುರಿತು ನಿಶ್ಚಿತವಾಗಿ ಅರಿತುಕೋ ಇಂದ್ರಿಯಗಳಿಗೆ ಒಡೆಯನಾಗಿ, ಅಮರರಾದ ನಿತ್ಯಸೂರಿಗಳ ಒಡೆಯನಾಗಿ ಸ್ವಾಮಿ ಇದ್ದಾನೆ. ಅತ್ಯಂತ ಹಟಮಾರಿಯಾದ ಲಂಕೆಯ ರಾಕ್ಷಸರ ಕುಲದ ಒಡೆಯನಾದ ರಾವಣಾಸುರನನ್ನು ಸದೆ ಬಡಿದನಲ್ಲವೇ? ಇಂಥ ಭಗವಂತನನ್ನು ಅರಿತುಕೊಳ್ಳುವುದರಿಂದ, ಅವನನ್ನು ಬಿಡದೆ ಆಶ್ರಯಿಸುವುದರಿಂದ, ದೃಢವಾಗಿ ಭಕ್ತಿಮಾಡುವುದರಿಂದ, ಸ್ವಾಮಿಯು ನಮಗೂ ಅಮರತ್ವವನ್ನು ಕೃಪೆಮಾಡುವನು. ಆದ್ದರಿಂದ ಮನಸ್ಸೇ, ಸರ್ವೇಶ್ವರನೂ ಪದ್ಮನಾಭನೂ ಆದ ಭಗವಂತನಿಗೆ ನಮಸ್ಕರಿಸು. ಅವನನ್ನಾಶ್ರಯಿಸು. ಬಿಡದೆ ಭಕ್ತಿಮಾಡು. ನೀನು ಉದ್ಧಾರಗೊಳ್ಳುವೆ. 



ಪದ್ಮನಾಭ – ಭಗವಂತನ ನಾಭಿಯಲ್ಲಿ ಕಮಲವು ಉದ್ಭವಿಸಿ, ಚತುರ್ಮುಖನನ್ನು ಪಡೆಯಿತು. ಆದ್ದರಿಂದ, \(ನಾಭಿಯಲ್ಲಿ ಕಮಲವಿರುವವನಾದ್ದರಿಂದ\) ಅವನು ಪದ್ಮನಾಭ. 



೧೧. ಪಱ್ ಬನಾಬನುಯರ್ ವಱ ವುಯರುಮ್ ಪೆರುನ್ದಿಱಲೋನ್,

ಎರ್ಸ್ ಪರನೆನ್ನೈಯಾಕ್ಕಿಕ್ಕೊಣ್ಡು ಎನಕ್ಕೇ ತನ್ನೈ ತನ್ದ

ಕಱ್ ಪಹಮ್, ಎನ್ನಮುದಮ್ ಕಾರ್ ಮುಹಿಲ್ ಪೋಲುಮ್ ವೇಙ್ಗಡನಲ್

ವೆಱ್ ಪನ್, ವಿಶುಮ್ಬೋರ್ ಪಿರಾನ್ ಎನ್ದೈ ತಾಮೋದರನೇ.



ಪಱ್ ಬನಾಬನ್ = ಪದ್ಮನಾಭನಾಗಿ, ಉಯರ್ ವು = ತನಗಿಂತಲೂ ಹೆಚ್ಚಾಗಿ, ಅಱ = ಇಲ್ಲದಂಥ, ಉಯರ್ ವುಮ್ = ಹಿರಿಮೆಯನ್ನೂ \(ಔನ್ನತ್ಯವನ್ನೂ\), ಪೆರು = ಹೆಚ್ಚಿನ, ತಿಱಲೋನ್ = ಸಾಮರ್ಥ್ಯವುಳ್ಳವನೂ, ಎಱ್ ಪರನ್ = ನನ್ನ ಪರನಾಗಿ, \(ನನ್ನ ಕಡೆಯವನಾಗಿ\), ಎನ್ನೈ = ನನ್ನನ್ನು, ಆಕ್ಕಿಕ್ಕೊಣ್ಡು = ಅಂಗೀಕರಿಸಿ, ಎನಕ್ಕೇ =ನನಗೇಯೇ, ತನ್ನೈ = ತನ್ನನ್ನು, ತನ್ದ = ಒಪ್ಪಿಸಿಕೊಂಡ, ಕಱ್ ಪಹಮ್ = ಕಲ್ಪವೃಕ್ಷದಂಥವನೂ, ಎನಮುದಮ್ = ನನ್ನ ಅಮೃತವಾದವನೂ, ಕಾರ್ ಮುಹಿಲ್ ಪೋಲುಮ್ = ಕಾರ್ಮುಗಿಲಿನಂಥವನೂ, ವೇಙ್ಗಡಮ್ ನಲ್ ವೆಱ್ ಪನ್ = ತಿರುವೆಂಕಟವೆಂಬ ಉತ್ತಮವಾದ ಬೆಟ್ಟದಲ್ಲಿ ನೆಲಸಿರುವನೂ, ವಿಶುಮ್ಬೋರ್ ಪಿರಾನ್ = ನಿತ್ಯಸೂರಿಗಳ ಒಡೆಯನೂ, ಎನ್ದೈ = ನನ್ನ ಸ್ವಾಮಿಯೂ ಆಗಿರುವ, ತಾಮೋತರನೇ = ದಾಮೋದರನೇ. 



ಪದ್ಮನಾಭನಾಗಿ, ತನಗಿಂತಲೂ ಹೆಚ್ಚಾಗಿ ಇಲ್ಲದಂಥ ಔನ್ನತ್ಯವನ್ನೂ ಬಲುಹೆಚ್ಚಿನ ಸಾಮರ್ಥ್ಯವನ್ನೂ ಉಳ್ಳವನೂ, ನನ್ನ ಕಡೆಯವನಾಗಿ ನನ್ನನ್ನು ಅಂಗೀಕರಿಸಿ \(ತನ್ನವನನ್ನಾಗಿ ಮಾಡಿಕೊಂಡು\), ತನ್ನನ್ನೇ ನನಗೆ ಒಪ್ಪಿಸಿಕೊಂಡ ಕಲ್ಪವೃಕ್ಷವಾದವನೂ, ನನ್ನ ಅಮೃತವಾದವನೂ, ಕಾರ್ಮುಗಿಲಿನಂಥವನೂ, ತಿರುವೆಂಕಟವೆಂಬ ಶ್ರೇಷ್ಠವಾದ ಬೆಟ್ಟದಲ್ಲಿ ನೆಲಸಿರುವವನೂ, ನಿತ್ಯಸೂರಿಗಳ ಒಡೆಯನೂ, ನನ್ನ ಸ್ವಾಮಿಯೂ ಆಗಿರುವ ದಾಮೋದರನೇ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನ ಹಿರಿಮೆಯನ್ನು ಸರಿಯಾಗಿ ಅರಿತುಕೋ. ಸೃಷ್ಟಿಕರ್ತನಾಗಿರುವ ಚತುರ್ಮುಖ ಬ್ರಹ್ಮನನ್ನೇ ತನ್ನ ನಾಭಿಕಮಲದಲ್ಲಿ ಸ್ವಾಮಿಯು ಪಡೆದಿದ್ದಾನೆ. ಔನ್ನತ್ಯದಲ್ಲಿ ಅವನಿಗಿಂತಲೂ ಹೆಚ್ಚಿನವರಾಗಲಿ ಹೆಚ್ಚಿನದಾಗಲಿ ಇಲ್ಲವೇ ಇಲ್ಲ. ಅವನ ಸಾಮರ್ಥ್ಯವೋ ಸಾಟಿಯಿಲ್ಲದ್ದು. ಸರ್ವೇಶ್ವರನೂ ಸರ್ವಶಕ್ತ ಆಗಿರುವ ಭಗವಂತನು ನನಗೆ ಕೃಪೆಮಾಡಿದ್ದಾನೆ. ನನ್ನನ್ನು ತನ್ನವನನ್ನಾಗಿ ಮಾಡಿಕೊಂಡಿದ್ದಾನೆ. ಅಲ್ಲದೆ ತನ್ನನ್ನೇ ನನಗೆ ಒಪ್ಪಿಸಿಕೊಂಡಿದ್ದಾನೆ. ಕಲ್ಪವೃಕ್ಷದ ಹಾಗೆ ನನ್ನ ಎಲ್ಲ ಕೋರಿಕೆಗಳನ್ನೂ ಈಡೇರಿಸುತ್ತಾನೆ. ನನಗೆ ಅಮರತ್ವವನ್ನು ದಯೆನೀಡುತ್ತಾನೆ. ಕಾರ್ಮುಗಿಲ ಹಾಗೆ ಅತ್ಯಾಕರ್ಷಕನಾಗಿ ಪರಮೋದಾರಿಯಾಗಿದ್ದಾನೆ. ತಿರುವೆಂಕಟಗಿರಿಯಲ್ಲಿ ನೆಲಸಿ, ನಿತ್ಯಸೂರಿಗಳಿಗೂ ನನಗೂ ಒಡೆಯನಾಗಿದ್ದಾನೆ. ದಾಮೋದರನೆಂಬ ತಿರುನಾಮದಿಂದ ಶೋಭಿಸುವ ಸ್ವಾಮಿ ಅವನೇ. 



ದಾಮೋದರ – ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ, ಯಶೋದೆಯ ಸಾಕುಮಗನಾಗಿ ನಂದಗೋಕುಲದಲ್ಲಿ ಬೆಳೆಯುತ್ತಿದ್ದಾಗ, ಅವನು ಮನೆಮನೆಗೂ ಕಪಟದಿಂದ ಪ್ರವೇಶಿಸಿ, ಅಲ್ಲಿ ಕೂಡಿಟ್ಟಿದ್ದ ಹಾಲು, ಮೊಸರು, ಬೆಣ್ಣೆ, ತುಪ್ಪಗಳನ್ನು ಕುಡಿದು, ಚೆಲ್ಲಿ, ಗೊಲತಿಯರಿಗೆ ತೊಂದರೆ ಕೊಡುತ್ತಿದ್ದನು. ಅವನ ಚೇಷ್ಟೆಗಳನ್ನು ತಡೆಯಲಾರದೆ ಅವರು ಬಂದು ಯಶೋದೆಯಲ್ಲಿ ದೂರಿಕೊಳ್ಳುತ್ತಿದ್ದರು. ಒಂದು ಸಲ, ಕೋಪಗೊಂಡು ಯಶೋದೆ ಅವನನ್ನು ಒಂದು ಪುಟ್ಟಹಗ್ಗದಿಂದ ಒರಳು ಕಲ್ಲಿಗೆ ಕಟ್ಟಿ ಹಾಕಿದಳು. ಹೊಟ್ಟೆಯನ್ನು ಹಗ್ಗದಿಂದ ಬಿಡಿಸಿಕೊಂಡವನಾದ್ದರಿಂದ ಅವನು ’ದಾಮೋದರ’ನಾದನು. 



೧೨. ತಾಮೋದರನೈತ್ತನಿಮುದಲ್ವನೈಞೂಲಮುಣ್ಡವನೈ,

ಆಮೋತರಮಱಿಯ್ ಒರುವರ್ ಕ್ಕೆನ್ ಱೇ ತೊೞುಮವರ್ ಹಳ್,

ತಾಮೋದರನುರುವಾಹಿಯ ಶಿವಱ್ ಕುಮ್ ತಿಶೈಮುಹಱ್ ಕುಮ್,

ಆಮೋತರಮಱಿಯ ಎಮ್ಮಾನೈಯೆನ್ನಾೞಿ ವಣ್ಣನೈಯೇ, 



ತಾಮೋತರನೈ = ದಾಮೋದರನನ್ನು, ತನಿ ಮುದಲ್ ವನೈ = ಸಾಟಿಯಿಲ್ಲದವನಾದ ಆದಿಕಾರಣನನ್ನು, ಞೂಲಮ್ ಉಣ್ಡವನೈ =ಲೋಕಗಳನ್ನು ಉಂಡವನನ್ನು, \(ಕುರಿತು\), ತರಮ್ = \(ಅವನ\) ಗುಣಮಟ್ಟವನ್ನು, ಒರುವರ್ ಕ್ಕೂ = ಯಾರಿಗಾದರೂ, ಅಱಿಯ = ಅರಿತುಕೊಳ್ಳುವುದಕ್ಕೆ, ಆಮೋ = ಸಾಧ್ಯವಾದೀತೇ, ಎನ್ ಱೆ = ಎಂದುಕೊಂಡೇ, ತೊೞುಮವರ್ ಹಳ್ ಮವರ್ ಹಳ್ = \(ಅವನಿಗೆ\) ನಮಸ್ಕರಿಸುವವರು, ತಾಮೋತರನ್ = ದಾಮೋದರನ, ಉರುವಾಹಿಯ ದೇಹವಾಗಿರುವ, ಶಿವಱ್ಕುಮ್ = ಶಿವನಿಗೂ, ತಿಶೈಮುಹಱ್ ಕುಮ್ = ದಿಶಾಮುಖನಿಗೂ \(ಚತುರ್ಮುಖ ಬ್ರಹ್ಮನಿಗೂ\), ಎಮ್ಮಾನೈ = ನಮ್ಮ ಸ್ವಾಮಿಯನ್ನೇ, ಎನ್ ಆೞಿ ವಣ್ಣನೈಯೇ \+ ನನ್ನ, ಕಡಲವಣ್ಣನನ್ನೇ \(ಕುರಿತು\), ತರಮ್ = ಗುಣಮಟ್ಟವನ್ನು, ಅಱಿಯ ಆಮೋ = ಅರಿಯಲು ಸಾಧ್ಯವಾಗುವುದೇ? 



ದಾಮೋದರನಾದ, ಸಾಟಿಯಿಲ್ಲದವನಾದ, ಆದಿಕಾರಣನಾದ, ಲೋಕಗಳನ್ನುಂಡವನಾದವನ ಗುಣಮಟ್ಟವನ್ನು ಯಾರಿಗಾದರೂ ಅರಿತುಕೊಳ್ಳಲು ಸಾಧ್ಯವಾದೀತೇ ಎಂದುಕೊಂಡೇ \(ಎನ್ನುತ್ತಲೇ\) ಅವನಿಗೆ ನಮಸ್ಕರಿಸುವವರು ಆ ದಾಮೋದರನ ದೇಹವೇ ಆಗಿರುವ ಶಿವನಿಗೂ ಚತುರ್ಮುಖಬ್ರಹ್ಮನಿಗೂ \(ದಿಶಾಮುಖನಿಗೂ\), ನಮ್ಮ ಸ್ವಾಮಿಯೂ ಕಡಲವಣ್ಣದವನೂ ಆಗಿರುವವನ ಗುಣಮಟ್ಟವನ್ನು ಅರಿತುಕೊಳ್ಳಲು ಸಾಧ್ಯವಾಗುವುದೇ? 



ಭಗವಂತನ ಹಿರಿಮೆ ಎಷ್ಟು? ಅವನ ಗುಣಮಟ್ಟವೇನು? ಈ ಬಗೆಗೆ ಈ ಪಾಶುರ ಸ್ವಾರಸ್ಯವಾಗಿ ಅರಿವುಕೊಡುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಸಾಟಿಯಿಲ್ಲದ ಹಿರಿಮೆಯುಳ್ಳವನು. ಎಲ್ಲಕ್ಕೂ ಅವನೇ ಕಾರಣನು. ಜಗತ್ಸೃಷ್ಟಿಗೆ ಕಾರಣನಾಗಿ, ಅದನ್ನು ನಿರ್ವಹಿಸುವವನೂ ಅವನೇ. ಲಯಕಾಲ ಬಂದಾಗ ತಾನು ಸೃಷ್ಟಿಸಿದ ಎಲ್ಲ ಲೋಕಗಳನ್ನೂ ಅವುಗಳಲ್ಲಿರುವ ಎಲ್ಲಾ ಚೇತನಾಚೇತನ ವಸ್ತುಗಳನ್ನೂ ಉಂಡುಬಿಡುತ್ತಾನೆ ಮತ್ತು ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಎಲ್ಲವನ್ನೂ ಮರುಸೃಷ್ಟಿಯವರೆಗೆ ಕಾಪಾಡುತ್ತಾನೆ. ಗುಣಸ್ವಭಾವಗಳಲ್ಲಿ ಅವನು ಅತ್ಯಂತ ಶ್ರೇಷ್ಠನು. ಅವನ ಗುಣ ಸ್ವಭಾವಗಳನ್ನು ಅರಿತುಕೊಳ್ಳಲು ಯಾರಿಂದ ತಾನೇ ಸಾಧ್ಯವಾದೀತು? ಅವನ ದೇಹದ ಬಲಭಾಗವೇ ಆಗಿರುವ ಶಿವನಿಗಾಗಲಿ, ಅವನ ನಾಭೀಕಮಲವನ್ನೇ ಮನೆ ಮಾಡಿಕೊಂಡಿರುವ ದಿಶಾಮುಖನಿಗಾಗಲಿ ಅವನ ಗುಣಮಟ್ಟವನ್ನು ಅರಿತುಕೊಳ್ಳಲು ಸಾಧ್ಯವಾಗಿದೆಯೇ? ಎಂದು ಮುಂತಾಗಿ ಚಿಂತಿಸುತ್ತಾ, ಭಗವಂತನನ್ನು ಕೀರ್ತಿಸುತ್ತಾ, ಅವನ ತಿರುವಡಿಗಳಿಗೆ ಎರಗುತ್ತಾ ಕಾಲಕಳೆಯುವಭಕ್ತರು. ತಮ್ಮ ಅರಿವಿನ ಅಲ್ಪತೆಗೂ ಭಗವಂತನ ಗುಣಸ್ವಭಾವಗಳ ಔನ್ನತ್ಯಕ್ಕೂ, ತಮಗುಂಟಾದ ವಿಸ್ಮಯಾಶ್ಚರ್ಯಗಳಲ್ಲಿಯೂ ಕೃತಜ್ಞತೆಯಲ್ಲಿಯೂ ಓಲಾಡುತ್ತಾರೆ. 



೧೩. ವಣ್ಣಮಾಮಣಿಶ್ಶೋದಿಯೈ ಅಮರ್ ತಲೈ ಮಹನೈ,

ಕಣ್ಣನೈ ನೆಡುಮಾಲೈ ತೆನ್ ಕುರುಹೂರ್ ಚ್ಚಡಹೋಪನ್,

ಪಣ್ಣಿಯ ತಮಿೞ್ ಮಾಲೈ ಆಯಿರತ್ತುಳ್ಳವೈಪ್ಪನ್ನಿರಣ್ಡುಮ್.

ಪಣ್ಣಿಲ್ ಪನ್ನಿರು ನಾಮಪ್ಪಾಟ್ಟು ಅಣ್ಣಲ್ ತಾಳಣೈವಿಕ್ಕುಮೇ. 



ವಣ್ಣಮ್ = ಶ್ರೇಷ್ಠವಾದ, ಮಾ ಮಣಿ ಶೋದಿಯೈ = ಅನರ್ಘರತ್ನದ \(ಉತ್ತಮವಾದ ನೀಲಮಣಿಯ\) ಪ್ರಕಾಶವುಳ್ಳವನನ್ನು, ಅಮರರ್ ತಲೈ ಮಹನೈ = ನಿತ್ಯಸೂರಿಗಳ ಒಡೆಯನನ್ನು, ಕಣ್ಣನೈ = ಶ್ರೀಕೃಷ್ಣಾವತಾರಿಯನ್ನು, ನೆಡುಮಾಲೈ = ಸರ್ವೇಶ್ವರನನ್ನು, ಕುರಿತು, ತೆನ್ ಕುರುಹೂರ್ ಶಡಹೋಪನ್= ಸೊಬಗಿನ ತಿರುಕ್ಕೂರುಹೂರಿನ ಶಠಗೋಪನು, ಪಣ್ಣಿಯ = ರಚಿಸಿದ, ತಮಿೞ್ ಮಾಲೈ = ತಮಿಳಿನ ಪಾಶುರಮಾಲೆಯಾದ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈ ಪನ್ನಿರಣ್ಡುಮ್ = ಈ ಹನ್ನೆರಡೂ ಪಣ್ಣಿಲ್ = ರಾಗದಿಂದ ಕೂಡಿದ, ಪನ್ನಿರುನಾಮಪ್ಪಾಟ್ಟು = ಹನ್ನೆರಡು ತಿರುನಾಮಗಳ ಹಾಡು, ಅಣ್ಣಲ್ = ಸರ್ವೇಶ್ವರನ, ತಾಳ್ = ತಿರುವಡಿಗಳನ್ನು, ಅಣೈವಿಕ್ಕೂಮೇ = ತಪ್ಪದೆ ಸೇರಿಸುವುದು. 



ಶ್ರೇಷ್ಠವಾದ ದಿವ್ಯನೀಲಮಣಿಯ ಪ್ರಕಾಶವುಳ್ಳವನನ್ನು, ನಿತ್ಯಸೂರಿಗಳ ಒಡೆಯನನ್ನು, ಶ್ರೀಕೃಷ್ಣಾವತಾರಿಯನ್ನು, ಸರ್ವೇಶ್ವರನನ್ನು ಕುರಿತು ಸೊಬಗಿನ ತಿರುಕ್ಕೂರುಹೂರಿನ ಶಠಗೋಪನು ರಚಿಸಿದ ತಮಿಳಿನ ಪಾಶುರ ಮಾಲೆಯಾದ ಒಂದು ಸಾವಿರದಲ್ಲಿ ಈ ಹನ್ನೆರಡು ರಾಗದಿಂದ ಕೂಡಿದ ಹನ್ನೆರಡು ತಿರುನಾಮಗಳ ಹಾಡು ಸರ್ವೇಶ್ವರನ ತಿರುವಡಿಗಳನ್ನು ತಪ್ಪದೆ ಸೇರಿಸುವುದು. 



ಇದು ಈ ರಿತುವಾಯ್ ಮೊೞಿಯ ಕಡೆಯ ಪಾಶುರ. ಅತ್ಯಂತ ಶ್ರೇಷ್ಠವಾದ ಇಂದ್ರನೀಲಮಣಿಯ ದಿವ್ಯಪ್ರಕಾಶದಂತೆ ದೇಹಕಾಂತಿಯುಳ್ಳವನೂ \(ಜ್ಯೋತಿಸ್ವರೂಪನೂ\), ’ಪರ’ದಲ್ಲಿರುವ ಪರಮಪದದಲ್ಲಿ ವಾಸಿಸುವ ನಿತ್ಯಸೂರಿಗಳಿಗೆ ಒಡೆಯನಾಗಿ, ಅವರ ನಿರ್ವಾಹಕನಾಗಿರುವವನೂ, ಇಹಲೋಕ ವಾಸಿಗಳಿಗೆ ಅತ್ಯಂತ ಸುಲಭಸಾಧ್ಯನು ತಾನೆಂದು ತೋರಿಕೊಡುವುದಕ್ಕಾಗಿಯೇ ಅವತರಿಸಿ, ತನ್ನ ಆಶ್ಚರ್ಯಾದ್ಭುತ ಗುಣಚೇಷ್ಟಿಗಳಿಂದ ಮೆರೆದ ಶ್ರೀಕೃಷ್ಣಾವತಾರಿಯಾದವನೂ, ’ಸರ್ವರಕ್ಷಕನೂ, ಸರ್ವೇಶ್ವರನೂ ಆದ ಭಗವಂತನ, ಔದಾರ್ಯ, ಕಾರುಣ್ಯ, ಸಾಮರ್ಥ್ಯ ಮುಂತಾದ ಅನಂತ ಕಲ್ಯಾಣಗುಣಗಳನ್ನು ಕುರಿತು, ದಿವ್ಯವಾದ ರೀತಿಯಲ್ಲಿ, ಅಂತಾದಿಯನ್ನು ಅಳವಡಿಸಿಕೊಂಡು, ರಾಗರಸಭರಿತವಾದ, ಹಾಡಿ ತಲೆದೂಗುವಂಥ ಒಂದು ಸಾವಿರ ಪಾಶುರಮಾಲೆಯನ್ನು ತಮಿಳಿನಲ್ಲಿ ರಚಿಸಿ, ಹಾಡಿ, ಆನಂದಿಸಿ, ಭಗವದರ್ಪಣ ಮಾಡಿರುವವನು ಸೊಬಗಿನ ತಿರುಕ್ಕೂರುಹೂರಿನ ಶಠಗೋಪನೆಂಬ ಪರಮಭಕ್ತನು. 



ಈ ತಿರುವಾಯ್ ಮೊೞಿಯ ಹನ್ನೆರಡು ಪಾಶುರಗಳು ನಿಡಿದಾದ ತಮಿಳುಮಾಲೆಯ ಒಂದುಭಾಗ ಮಾತ್ರ. ಭಗವಂತನ ಹನ್ನೆರಡು ತಿರುನಾಮಗಳಲ್ಲಿ ಒಂದೊಂದನ್ನು ಒಂದೊಂದು ಪಾಶುರದಲ್ಲಿ ಬಳಸಿಕೊಂಡು, ಆ ಮೂಲಕ ಭಗವಂತನ ಹಿರಿಮೆಯನ್ನು ಸ್ತುತಿಸಿ ಹಾಡಲಾಗಿದೆ. ಈ ಹನ್ನೆರಡು ಪಾಶುರಗಳನ್ನೇ ರಾಗದಿಂದ ಹಾಡುತ್ತಾ, ಭಗವಂತನ ಹನ್ನೆರಡು ತಿರುನಾಮಗಳನ್ನು ಅನುಸಂಧಾನ ಮಾಡುತ್ತಾ ಬರುವುದರ ಫಲವಾಗಿ ಭಗವಂತನ ತಿರುವಡಿಗಳು ತಪ್ಪದೆ ಲಭ್ಯವಾಗುತ್ತವೆ. ಹೀಗಿದೆ, ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*





ಶ್ರೀಃ



ಶ್ರಿಯೈ ನಮಃ



ತಿರುವಾಯ್ ಮೊೞಿ  ಎರಡನೆಯ ದಶಕ ಎಂಟನೆಯ ತಿರುವಾಯ್ ಮೊೞಿ



೮. ಅಣೈವದರವಣೈಮೇಲ್



೧. ಅಣೈವದರವಣೈಮೇಲ್ ಪೂಮ್ ಪಾವೈಯಾಹಮ್

ಪುಣರ್ ವದು, ಇರುವರವರ್ ಮುದಲುಮ್ ತಾನೇ,

ಇಣೈವನಾಮೆಪ್ಪೊರುಟ್ಕುಮ್ ವೀಡು ಮುದಲಾಮ್,

ಪುಣೈವನ್ ಪಿಱವಿಕ್ಕಡಲ್ ನೀನ್ದುವಾರ್ ಕ್ಕೇ. 



ಅಣೈವದು = ಪವಡಿಸಿರುವುದು, ಅರವು ಅಣೈಮೇಲ್ = ಶೇಷನ ಹಾಸುಗೆಯ ಮೇಲೆ, ಪೂಪಾವೈ = ಲಕ್ಷ್ಮೀದೇವಿಯ, ಆಹಮ್ = ಹೃದಯವನ್ನು, ಪುಣರ್ ವದು = ಕೂಡಿರುವುದು, ಇರುವರ್ ಅವರ್ = ಅವರಿಬ್ಬರಿಗೆ, ಮುದಲುಮ್ ತಾನೇ = ಆದಿಯೂ \(ಕಾರಣನೂ\) ತಾನೇ, ಇಣೈವನ್ ಆಮ್ ಎಪ್ಪೊರುಟ್ಕುಮ್ = ಎಲ್ಲಾ ವಸ್ತುಗಳಿಗೂ ಜೊತೆಗಾರನಾಗಿದ್ದಾನೆ, ವೀಡು = ಬಿಡುಗಡೆಗೆ \(ಮೋಕ್ಷಕ್ಕೆ\), ಮುದಲ್ ಆಮ್ = ಕಾರಣನಾಗಿದ್ದಾನೆ, ಪುಣೈವನ್ = ಈಡಾಗಿದ್ದಾನೆ \(ರಕ್ಷಕ\), ಪಿಱವಿ ಕಡಲ್ ನೀನ್ದುವಾರ್ ಕ್ಕೇ = ’ಹುಟ್ಟು’ ಎಂಬ ಕಡಲನ್ನು ಈಜಿ ದಾಟುವವರಿಗೇ;



ಪವಡಿಸಿರುವುದು ಶೇಷನ ಹಾಸುಗೆಯ ಮೇಲೆ. ಕೂಡಿಕೊಂಡಿರುವುದು ಲಕ್ಷ್ಮೀದೇವಿಯ ಹೃದಯವನ್ನು, ಅವರಿಬ್ಬರಿಗೆ ಆದಿಯೂ \(ಕಾರಣನೂ\) ತಾನೇ. ಎಲ್ಲಾ ವಸ್ತುಗಳ ಜೊತೆಗಾರನೂ ಹೌದು. ಬಿಡುಗಡೆಗೆ \(ಮೋಕ್ಷಕ್ಕೆ\) ಕಾರಣನೂ ಹೌದು. ಹುಟ್ಟು ಎಂಬ ಕಡಲನ್ನು ಈಜಿ ದಾಟುವವರಿಗೆ ಈಡಾಗಿ \(ರಕ್ಷಕನಾಗಿ\)ದ್ದಾನೆ. 



ಭಗವಂತನ ಚಟುವಟಿಕೆಯ ವ್ಯಾಪ್ತಿಯನ್ನೂ ವೈವಿಧ್ಯವನ್ನೂಇಲ್ಲಿ ಹೇಳಲಾಗುತ್ತದೆ.

“ಪವಡಿಸಿರುವುದು ಶೇಷನ ಹಾಸುಗೆಯ ಮೇಲೆ” – ಭಗವಂತನು ನಿತ್ಯವಿಭೂತಿಯೆನಿಸಿ, ಕ್ಷೀರಸಾಗರದಲ್ಲಿ ಶೇಷಶಯನನಾಗಿ ಯೋಗನಿದ್ರೆಯಲ್ಲಿರುತ್ತಾನೆ. ಇದು ಭಗವಂತನ ನಿರ್ಲಿಪ್ತತೆಯೋ\! 



“ಕೂಡಿಕೊಂಡಿರುವುದು ಲಕ್ಷ್ಮೀದೇವಿಯ ಹೃದಯವನ್ನು” – ಸಕಲೈಶ್ವರ್ಯಪ್ರದಳು ಲಕ್ಷ್ಮೀದೇವಿ. ಆಕೆಯ ಹೃದಯವನ್ನೇ ಭಗವಂತನು ಒಲಿಸಿಕೊಂಡು ಅದರೊಂದಿಗೆ ಕೂಡಿಕೊಂಡಿದ್ದಾನೆ. \(ಶ್ರೀದೇವಿಯನ್ನು ಪುರುಷಕಾರಳು ಎನ್ನುತ್ತಾರೆ. ದಯೆಯೇ ಮೂರ್ತಿವೆತ್ತು ಶ್ರೀದೇವಿ ಭಕ್ತನಲ್ಲಿ ಕರುಣಿಸಬೇಕೆಂದೂ ಅವನನ್ನುದ್ಧರಿಸಬೇಕೆಂದೂ ಭಗವಂತನಲ್ಲಿ ಪುರುಷಕಾರ ನಡೆಸಿ ಅವನಿಗೆ ಭಗವತ್ಕೃಪೆಯುಂಟಾಗುವಂತೆ ಮಾಡುತ್ತಾಳೆ\)



“ಅವರಿಬ್ಬರಿಗೆ ಆದಿಯೂ ಕಾರಣನೂ ತಾನೇ” – ’ಅವರು’ ಎಂದರೆ ಚತುರ್ಮುಖಬ್ರಹ್ಮ ಮತ್ತು ರುದ್ರರು. ಸರ್ವೇಶ್ವರನಾದ ಭಗವಂತನು ಸೃಷ್ಟಿ, ಸ್ಥಿತಿ, ಲಯ ಕಾರ್ಯಗಳಿಗಾಗಿ, ಎಲ್ಲಕ್ಕೂ ಆದಿಯೂ ಕಾರಣನೂ ಆಗಿ, ಸೃಷ್ಟಿಕಾರ್ಯವನ್ನು ಸಂಕಲ್ಪಮಾತ್ರದಿಂದ ತಾನು ಸೃಷ್ಟಿಸಿದ \(ತನ್ನ ನಾಭಿಕಮಲದಲ್ಲಿ ಹುಟ್ಟಿದ\) ಚತುರ್ಮುಖನಿಗೂ, ಲಯಕಾರ್ಯವನ್ನು ತನ್ನ ಮತ್ತೊಂದು ಸೃಷ್ಟಿಯಾದ ರುದ್ರನಿಗೂ ವಹಿಸಿಕೊಟ್ಟನು. ಆದ್ದರಿಂದ, ಅವರಿಬ್ಬರ ಹುಟ್ಟಿಗೂ, ಅವರ ಕಾರ್ಯಕ್ಕೂ ಭಗವಂತನೇ ಮೂಲ, ಅವನೇ ಕಾರಣ.



“ಎಲ್ಲಾ ವಸ್ತುಗಳ ಜೊತೆಗಾರನೂ ಹೌದು” – ಸೃಷ್ಟಿಯಲ್ಲಿರುವ ಎಲ್ಲಾ ಚೇತನ ಅಚೇತನವಸ್ತುಗಳಿಗೂ ಅಂತರ್ಯಾಮಿಯಾಗಿ ಅವುಗಳ ನಿರ್ವಾಹಕನಾಗಿ, ಸಾಕ್ಷಿಯಾಗಿ ಭಗವಂತನು ಇದ್ದಾನೆ. ಆದ್ದರಿಂದ ಅವುಗಳ ಎಡೆಬಿಡದ ಜೊತೆಗಾರ ಭಗವಂತ. 



“ಬಿಡುಗಡೆಗೆ ಕಾರಣನೂ ಹೌದು” – ಸರ್ವೇಶ್ವರನಾದ ಭಗವಂತನ ಮೂರು ರೂಪಗಳಾದ ಬ್ರಹ್ಮ, ವಿಷ್ಣು, ಈಶ್ವರ – ಇವರು ಸೃಷ್ಟಿ, ಸ್ಥಿತಿ, ಲಯಗಳಿಗೆ ಕರ್ತರಾದರು. ಈ ಕಾರ್ಯಗಳು ನಿಲ್ಲದೆ ನಡೆಯುತ್ತಲೇ ಇರುತ್ತವೆಯಷ್ಟೆ. ಇವುಗಳಿಂದ ಆಚೆಗೆ ದಾಟಿ ಹೋಗುವುದೇ ಮೋಕ್ಷ ಅಥವಾ ಬಿಡುಗಡೆ. ಸರ್ವೇಶ್ವರನಾದ ಭಗವಂತನಲ್ಲದೆ, ಮೋಕ್ಷವನ್ನು ನೀಡುವುದಕ್ಕೆ ಬೇರೆ ಯಾರಿಗೂ ಸಾಧ್ಯವಿಲ್ಲ. 



“ಹುಟ್ಟು ಎಂಬ ಕಡಲನ್ನು ಈಜಿ ದಾಟುವವರೆಗೆ ಈಡಾಗಿದ್ದಾನೆ” – ’ಹುಟ್ಟು – ಸಾವು’ ಎಂಬವು ಚೇತನನನ್ನು ಬಿಡಿಸಿಕೊಳ್ಳಲಾರದ ಬಂಧನದಲ್ಲಿ ಸಿಕ್ಕಿಸಿಕೊಳ್ಳುತ್ತವೆ. ’ಹುಟ್ಟು’ – ಅದರೊಂದಿಗೆ ನಡೆಯುವ ಬೆಳವಣಿಗೆ, ಕರ್ಮ, ಇತ್ಯಾದಿಗಳು ’ಸಾವಿ’ನೊಂದಿಗೆ ತಾತ್ಕಾಲಿಕವಾಗಿ ಕೊನೆಗಂಡಂತೆ ಆದರೂ, ಮತ್ತೆ ಹುಟ್ಟು, ಮತ್ತೆ ಕರ್ಮಗಳು, ಮತ್ತೆ ಸಾವು – ಹೀಗೆ, ಕೊನೆಗಾಣದಂತೆ ನಡೆದುಹೋಗುವ ಕಾರ್ಯವನ್ನೆಲ್ಲಾ ’ಸಂಸಾರ’ ಎಂದು ಒಂದು ಸಂಗ್ರಹವಾದ ಹೆಸರಿನಿಮ್ದ ಗುರುತಿಸುತ್ತಾರೆ. ಸಂಸಾರವನ್ನು ದಾಟಲಸಾಧ್ಯವಾದ ಬಲುದೊಡ್ಡ ಕಡಲಿಗೆ ಹೋಲಿಸುತ್ತಾರೆ. ’ಸಂಸಾರಸಾಗರ’ ಎನ್ನುವುದು ಇದರಿಂದಲೇ. ಈ ಅಪಾರವಾದ, ದಾಟಲಸಾಧ್ಯವಾದ ಕಡಲನ್ನು ದಾಟಲೇಬೇಕೆಂದು ಮನಸ್ಸು ಮಾಡಿದವರಿಗೆ ಭಗವಂತನು ತಕ್ಕ ಈಡಾಗಿ \(ಜೊತೆಯೂ ರಕ್ಷಕನೂ ಆಗಿ\) ಅವರನ್ನು ದಾಟಿಸುತ್ತಾನೆ. ಅವರಿಗೆ ಬಿಡುಗಡೆಯನ್ನುಂಟು ಮಾಡುತ್ತಾನೆ. 



ಇದು ಬಲು ಸ್ವಾರಸ್ಯವಾದ ಪಾಶುರ. ಬಳಸಿರುವ ಕೆಲವು ಪದಗಳಿಗೆ ನಾನಾರ್ಥಗಳಿವೆ. ಆ ಅರ್ಥಗಳನ್ನು ಸರಿಯಾಗಿ ಅನ್ವಯಮಾಡಿಕೊಳ್ಳುವುದರಿಂದ, ಪಾಶುರದ ಅರ್ಥವನ್ನು ಹೊಸಹೊಸರೀತಿಯಲ್ಲಿ ತಿಳಿದುಕೊಳ್ಳಲು ಸಾಧ್ಯವಾಗುತ್ತದೆ, ಎನ್ನಬಹುದು. ಆ ಪದಗಳನ್ನು ಅವುಗಳ ವಿವಿಧ ಅರ್ಥಗಳನ್ನು ಇಲ್ಲಿ ಕೊಡಲಾಗಿದೆ. 



“ಆಹಮ್ – ದೇಹ, ಎದೆ, ವಕ್ಷಸ್ಥಲ, ಮನಸ್ಸು, ಹೃದಯ. 

“ಇಣೈ – ಒಪ್ಪು, ಹೋಲು, ಹೊಂದಿಕೊಳ್ಳು,

“ಪುಣೈ – ತೆಪ್ಪ, ದೋಣಿ, ನಾವೆ, ಸಹಾಯ \(ಒತ್ತಾಸೆ\) ಬಿದಿರು, ಈಡು \(ರಕ್ಷಣೆ\), ಪಣತೊಡು.



೨. ನೀನ್ದುಮ್ ತುಯರ್ ಪಿಱವಿ ಉಟ್ಟಡಮಟ್ರೆವ್ವೆವೈಯುಮ್

ನೀನ್ದುಮ್ ತುಯರಿಲ್ಲಾ ವೀಡುಮುದಲಾಮ್,

ಪೂನ್ದಣ್ ಪುನಲ್ ಪೊಯ್ ಹೈಯಾನೈಯಿಡರ್ ಕಡಿನ್ದ,

ಪೂನ್ದಣ್ಡುೞಾಯೆನ್ ತನಿನಾಯಹನ್ ಪುಣರ್ ಪ್ಪೇ. 



ನೀನ್ದುಮ್ = ಈಜಿ ದಾಟುವ, ತುಯರ್ = ದುಃಖಸಂಕಟವಾದ, ಪಿಱವಿ = ಹುಟ್ಟಿಗೆ, ಉಟ್ಟಡ = ಒಳಪಟ್ಟ, ಮಟ್ರು ಎವ್ವೆವ್ವೈಯುಮ್ = ಬೇರೆ ಯಾವಯಾವುದೊ ಅವೆಲ್ಲವನ್ನೂ, ನೀನ್ದುಮ್ = ಈಜಿದಾಟುವ, ತುಯರ್ ಇಲ್ಲಾ = ದುಃಖಸಂಕಟಗಳು ಇಲ್ಲದ, ವೀಡು = ಬಿಡುಗಡೆಗೆ, ಮುದಲ್ ಆಮ್ = ಕಾರಣವಾಗುತ್ತದೆ, ಪೂ = ಸೊಬಗಿನ, ತಣ್ = ತಂಪಾದ, ಪುನಲ್ = ನೀರಿನ, ಪೊಯ್ ಹೈ = ಸರೋವರದಲ್ಲಿ, ಯಾನೈ = ಆನೆಯ, ಇಡರ್ = ಸಂಕಟವನ್ನು, ಕಡಿನ್ದ = ತೊಲಗಿಸಿದವನಾದ ಪೂ = ಸುಂದರವಾದ, ತಣ್ = ತಂಪಾದ, ತುೞಾಯ್= ತುಲಸಿಯ ಹಾರದವನಾದ, ಎನ್ = ನನ್ನ, ತನಿ = ಸಾಟಿಯಿಲ್ಲದವನಾದ \(ಪರಿಪೂರ್ಣನಾದ\), ನಾಯಹನ್ = ನಾಯಕನ, ಪುಣರ್ ಪ್ಪೇ = ಕೂಡುವಿಕೆಯೇ.



ಸೊಬಗಿನ ತಂಪಾದ ನೀರಿನ ಸರೋವರದಲ್ಲಿ ಆನೆಯ ಸಂಕಟವನ್ನು ನೀಗಿಸಿದವನೂ, ಸುಂದರವಾದ ತಂಪಾದ ತುಲಸಿಯ ಹಾರವನ್ನು ಮುಡಿದವನೂ ಆದ, ನನ್ನ ಸಾಟಿಯಿಲ್ಲದ \(ಪರಿಪೂರ್ಣನಾದ\) ನಾಯಕನೊಡನೆ ಕೂಡುವಿಕೆಯೇ ಈಜಿ ದಾಟುವ ದುಃಖಸಂಕಟವಾದ ಹುಟ್ಟಿಗೆ ಒಳಪಟ್ಟ ಬೇರೆ ಯಾವಯಾವುದು ಇದೆಯೋ ಅದೆಲ್ಲವನ್ನೂ ಈಜಿ ದಾಟುವ ಸಂಕಟವಿಲ್ಲದಂತೆ ಮಾಡುವ ಬಿಡುಗಡೆಗೆ ಕಾರಣವಾಗುತ್ತದೆ. 



’ಬಿಡುಗಡೆ’ಗೆ ಭಗವಂತನೇ ಕಾರಣನೆಂದು ಹಿಂದಿನ ಪಾಶುರದಲ್ಲಿ ಹೇಳಲಾಯಿತು. ಇಲ್ಲಿ ಅದರ ವಿವರಣೆ ಸ್ವಲ್ಪ ಬರುತ್ತದೆ. 



’ಆನೆಯ ಸಂಕಟವನ್ನು ನೀಗಿಸಿದವನು” – ಇದು ಗಜೇಂದ್ರಮೋಕ್ಷದ ವಿಷಯ. ಎಲ್ಲೋ ಕಾಡಿನ ನಡುವೆ, ತಂಪಾದ ನೀರಿನ ಸರೋವರದಲ್ಲಿ, ಮೊಸಳೆಯ ಬಾಯಿಗೆ ಸಿಕ್ಕಿಬಿದ್ದು, ಬಿಡುಗಡೆ ಹೊಂದಲಾರದೆ ಸಂಕಟಪಡುತ್ತಿದ್ದ ಆನೆಯೊಂದು ’ಗತ್ಯಂತರವಿಲ್ಲದೆ, ’ಭಗವಂತ, ಕೃಪಾವಿಷ್ಟನಾಗಿ ಭಗವಂತನು ಅದರ ಬಳಿಗೆ ಧಾವಿಸಿ ಬಂದು, ಅದನ್ನು ಸಂಕಟದಿಂದ ಬಿಡುಗಡೆ ಮಾಡಿದನು ಎಂಬುದು ಕತೆ. 



ಆನೆಯ ’ಬಿಡುಗಡೆ’ ಮೊಸಳೆಯ ಹಿಡಿತದಿಂದ ಪಾರಾಗುವಿಕೆ ಮತ್ತು ಎಂದಿನಂತೆ ಸ್ವೇಚ್ಛೆಯಾಗಿ ಬದುಕಿ ಬಾಳುವಿಕೆ ಮಾತ್ರವೇ.



ಪಾಶುರದ ’ಬಿಡುಗಡೆ’ ಎಂಬುದು ’ಹುಟ್ಟು’ ಮತ್ತು ಅದಕ್ಕೆ ಸಂಬಂಧಪಟ್ಟವುಗಳ ಹಿಡಿತದಿಂದ ಪೂರ್ತಿಯಾಗಿ ಪಾರಾಗುವಿಕೆ. ಭಗವಕೃಪೆಯೇ ಇದಕ್ಕೆ ಕಾರಣ. ಇದೇ ಅಗತ್ಯ. 



’ಹುಟ್ಟಿಗೆ ಒಳಪಟ್ಟ ಬೇರೆ ಯಾವ ಯಾವುದು ಇದೆಯೋ..............” ಹುಟ್ಟು ಮತ್ತು ಅದರೊಂದಿಗೆ ಅಂಟಿಬರುವ ರೋಗ, ಮುಪ್ಪು, ಸಾವು – ಇವುಗಳೆಲ್ಲವೂ ದುಃಖವನ್ನು ತರುವವೇ\! ಹುಟ್ಟಿನೊಡನೆ ’ಭಯ’ವೂ ಕೂಡಿಕೊಳ್ಳುತ್ತದೆ. ಈ ಭಯವು ಹುಟ್ಟಿನ ಸಂಬಂಧಿಗಳಾದ ಒಂದೊಮ್ದರ ಜೊತೆಯಲ್ಲೂ ಕೂಡಿಕೊಂಡು ಚೇತನನನ್ನು ಅತಿಯಾಗಿ ತೊಳಲಿಸುತ್ತದೆ. 



ಭಗವತ್ಕೃಪೆಯುಂಟಾಯಿತೆಂದರೆ, ಮೊದಲು ಭಯದ ನಿವಾರಣೆಯುಂಟಾಗುವ, ಮತ್ತು ಸಂಕಟದಿಂದ ಪಾರಾಗುವ ’ಅಭಯ’ ಲಭಿಸುವುದು. ನೆಮ್ಮದಿ ದೊರೆಯುವುದು. ಭಗವತ್ಸಂಬಂಧ ಕಡಿದುಹೋಗದಂತೆ ಅನುಕೂಲವುಂಟಾಗುವುದು. ಹುಟ್ಟಿನ ಸಂಬಂಧವಾದ ಎಲ್ಲ ಬಗೆಯ ಸಂಕಟಗಳೂ ತೊಲಗಿ, ಭಗವತ್ಸಾನ್ನಿಧ್ಯವೇ ಲಭಿಸುವುದು. 



ಆಳ್ವಾರರು ಹೇಳುತ್ತಾರೆ: ಕೃಪಾಪರಿಪೂರ್ಣನೂ, ಬಾಡದ ಸುಂದರವಾದ ತುಲಸಿಯ ಹಾರ್‍ಅವನ್ನು ಧರಿಸಿರುವವನೂ ಆದ ಭಗವಂತನೇ ಹುಟ್ಟಿನ ದುಃಖಗಳೆಲ್ಲವನ್ನೂ ನಿವಾರಿಸತಕ್ಕವನು. ಅವನನ್ನು ನಾಯಕನನ್ನಾಗಿ ವರಿಸಿ, ಪ್ರೇಮಿಸಿ, ಒಲಿಸಿಕೊಂಡು, ಅವನೊಡನೆ ಕೂಡಿಕೊಳ್ಳುವುದೇ ’ಬಿಡುಗಡೆ’ಯ ಮಾರ್ಗ. 



೩. ಪುಣರ್ ಕ್ಕೂಮಯನಾಯ್ ಅೞಿಕ್ಕೂಮರನಾಮ್,

ಪುಣರ್ ತ್ತನ್ನುನ್ದಿಯೋಡು ಆಹತ್ತು ಮನ್ನಿ,

ಪುಣರ್ ತ್ತತಿರುವಾಹಿತ್ತನ್ ಮಾರ್ ವಿಲ್ ತಾನ್ ಶೇರ್,

ಪುಣರ್ ಪ್ಪನ್ ಪೆರುಮ್ ಪುಣರ್ ಪ್ಪು ಎಙ್ಗುಮ್ ಪುಲನೇ. 



ಪುಣರ್ ಕ್ಕೂಮ್= ಸೃಷ್ಟಿಸುವ, ಅಯನ್ ಆಯ್ = ಅಜನಾಗಿ, ಅೞಿಕ್ಕೂಮ್ = ನಾಶಪಡಿಸುವ \(ಸಂಹರಿಸುವ\) ಅರನ್ ಆಮ್ = ಹರನೂ ಆಗುತ್ತಾನೆ, ಪುಣರ್ ತ್ತ ತನ್ = ತನ್ನನ್ನು ಪಡ್ದ, ಉನ್ದಿಯೋಡು = ನಾಭಿಯಲ್ಲೂ, ಆಹತ್ತು = ದೇಹದಲ್ಲೂ, ಮನ್ನಿ = ಇರಿಸಿಕೊಂಡು, ಪುಣರ್ ತ್ತ = \(ತನ್ನನ್ನು\) ವರಿಸಿದ, ತಿರು ಆಹಿ = ಶ್ರೀದೇವಿಯನ್ನುಳ್ಳವನಾಗಿ, ತನ್ ಮಾರ್ ವಿಲ್ ತನ್ = ತನ್ನ ಎದೆಯಲ್ಲಿಯೇ ಶೇರ್ = ಇರಿಸಿಕೊಂಡು, ಪುಣರ್ ಪ್ಪನ್ = ಕೈಗೊಳ್ಳುವನು, ಪೆರುಮ್ ಪುಣರ್ ಪ್ಪು = ಹಿರಿದಾದ ಕಾರ್ಯಭಾರವನ್ನು, ಎಙ್ಗುಮ್ = ಎಲ್ಲೆಲ್ಲಿಯೂ, ಪುಲನೇ = ಪ್ರತ್ಯಕ್ಷನಾಗಿ. 



ಸೃಷ್ಟಿಸುವ ಅಜನಾಗಿ, ಸಂಹರಿಸುವ ಹರನೂ ಆಗುತ್ತಾನೆ. ತನ್ನನ್ನು ಅಜನಾಗಿ ಪಡೆದು ನಾಭಿಯಲ್ಲೂ, ತನ್ನ ದೇಹದಲ್ಲೂ ಇರಿಸಿಕೊಳ್ಳುತ್ತಾನೆ. ತನ್ನನ್ನು ವರಿಸಿದ ಶ್ರೀದೇವಿಯನ್ನು ತನ್ನ ಎದೆಯಲ್ಲಿಯೇ ಇರಿಸಿಕೊಂಡು, ಎಲ್ಲೆಲ್ಲೂ ಪ್ರತ್ಯಕ್ಷನಾಗಿ, ಬಲು ದೊಡ್ಡ ಕಾರ್ಯಭಾರವನ್ನು ಕೈಗೊಳ್ಳುತ್ತಾನೆ. 



ಭಗವಂತನ ಕಾರ್ಯವ್ಯಾಪ್ತಿ ಎಷ್ಟು ವಿಸ್ತಾರವಾದದ್ದು ಎಂಬುದನ್ನು ಈ ಪಾಶುರ ತಿಳಿಯಪಡಿಸುತ್ತದೆ. 



ಮೊದಲನೆಯ ಪಾಶುರದಲ್ಲಿ ಹೇಳಿದ ಬ್ರಹ್ಮರುದ್ರರ ವಿಷಯವನ್ನೂ ಶ್ರೀದೇವಿಯ ವಿಷಯವನ್ನೂ ಇಲ್ಲಿ ವಿಶದೀಕರಿಸಲಾಗಿದೆ. 



ಭಗವಂತನು ತನ್ನ ನಾಭಿಕಮಲದಲ್ಲೇ ಅಜನನ್ನು \(ಚತುರ್ಮುಖಬ್ರಹ್ಮನನ್ನು\) ಸೃಷ್ಟಿಸಿ, ಅವನನ್ನು ಜಗತ್ಸೃಷ್ಟಿಕಾರ್ಯದಲ್ಲಿ ತೊಡಗಿಸಿದ್ದಾನೆ. ಸಂಹಾರಕಾರ್ಯಕ್ಕಾಗಿ ಹರನನ್ನು ಸೃಷ್ಟಿಸಿ, ಅವನಿಗೆ ತನ್ನ ದೇಹದ ಬಲಭಾಗವನ್ನೇ ಒಪ್ಪಿಸಿದ್ದಾನೆ. ಕ್ಷೀರಸಾಗರದಲ್ಲಿ ಸಾಟಿಯಿಲ್ಲದ ಕಮಲದ ಹೂವಿನಲ್ಲಿ ಉದ್ಭವಿಸಿ, ಭಗವಂತನನ್ನುವರಿಸಿ, ಮದುವೆಯಾಗಿ, ಸಕಲೈಶ್ವರ್ಯದಾತೆಯಾಗಿರುವ ಶ್ರೀದೇವಿಯನ್ನು ಭಗವಂತನು ಆದರದಿಂದ ತನ್ನ ವಕ್ಷದಲ್ಲಿಯೇ ಇರಿಸಿಕೊಂಡಿದ್ದಾನೆ. ಹೀಗೆ, ಸೃಷ್ಟಿಸುವ ಅಜನೂ ತಾನೇ ಆಗಿ, ಸಂಹರಿಸುವ ಹರನೂ ತಾನೇ ಆಗಿ, ಎಲ್ಲಾ ಬಗೆಯ ಐಶ್ವರ್ಯಪ್ರದನೂ ತಾನೇ ಆಗಿ ಭಗವಂತನು ತನ್ನ ಕಾರ್ಯಭಾರವನ್ನು ನಡೆಸುತ್ತಾನೆ. ಅಲ್ಲದೆ, ಇವೆಲ್ಲಕ್ಕಿಂತಲೂ ಹೆಚ್ಚಿನದಾದ ತಾನು ಸೃಷ್ಟಿಸಿದ ಸಕಲ ಚೇತನಾಚೇತನ ವಸ್ತುಗಳ ರಕ್ಷಣೆಯ ಹೊಣೆಯನ್ನೂ ತನ್ನದೇ ಆಗಿ ಮಾಡಿಕೊಂಡಿದ್ದಾನೆ ಮತ್ತು ಭಗವಂತನು ತನ್ನ ಸೃಷ್ಟಿಯ ರೂಪದಲ್ಲಿಯೂ, ಅವುಗಳಲ್ಲಿ ಒಂದೊಂದರ ಅಂತರ್ಯಾಮಿ ರೂಪದಲ್ಲಿಯೂ, ಈ ವಿಷಯದಲ್ಲಿಯೂ ಭಗವಂತನು ಎಲ್ಲೆಲ್ಲಿಯೂ ಕಂಗೊಳಿಸುತ್ತಾನೆ. ಹೀಗಿದೆ ಭಗವಂತನ ಬಲು ದೊಡ್ಡ ಕಾರ್ಯಭಾರ. 



೪. ಪುಲನೈನ್ದು ಮೇಯುಮ್ ಪೊಱಿಯೈನ್ದುನೀಙ್ಗಿ,

ನಲಮನ್ದಮಿಲ್ಲಾದೋರ್ ನಾಡು ಪುಹುವೀರ್,

ಅಲಮನ್ದುವೀಯ ಅಶುರೈಕ್ಕೆಟ್ರಾನ್,

ಪಲಮುನ್ದು ಶೀರಿಲ್ ಪಡಿಮಿನೋವಾದೇ. 



ಪುಲನ್ ಐನ್ದುಮ್ = ಇಂದ್ರಿಯಗಳು ಐದನ್ನೂ, ಮೇಯುಮ್ = ಉಣ್ಣುವ, ಪೋಱಿ = ಐನ್ದುಮ್ = ತಂತ್ರಗಳು \(ಸಾಧನಗಳು\) ಐದನ್ನೂ, ನೀಙ್ಗಿ = ಕಳೆದುಕೊಂಡು, \(ನೀಗಿದವರಾಗಿ\), ನಲಮ್ = ಆನಂದಕ್ಕೆ, ಅನ್ದಮ್ = ಅಂತ್ಯವೇ, ಇಲ್ಲಾದು = ಇಲ್ಲದ, ಓರ್ = ಅದ್ವಿತೀಯವಾದ, ನಾಡು = ನಾಡನ್ನು, ಪುಹುವೀರ್ = ಪ್ರವೇಶಿಸಬಹಸುವವರೇ, ಅಲಮನ್ದು = ನರಳಿ ಸಂಕಟಪಟ್ಟು, ವೀಯ = ನಾಶವಾಗುವಂತೆ, ಅಶುರೈ = ಅಸುರರನ್ನು, ಕೆಟ್ರಾನ್ = ಕೊಂದವನ, ಪಲಮ್ = ಫಲವನ್ನೇ, ಮುನ್ದು = ಮುಂದಾಗಿ ತೋರಿಸುವ, \(ಮುಂದಾಗಿಸಿಕೊಂಡಿರುವ\), ಶೀರಿಲ್ = ಶ್ರೇಷ್ಠವಾದ ಗುಣಗಳಲ್ಲಿ, ಪಡಿಮಿನ್ = ಮುಳುಗಿರಿ, ಓವಾದೇ = ಎಡೆಬಿಡದಂತೆ. 



ಐದು ಇಂದ್ರಿಯಗಳನ್ನೂ ಉಣ್ಣುವ ಐದು ಸಾಧನ \(ತಂತ್ರ\)ಗಳನ್ನೂನೀಗಿದವರಾಗಿ, ಆನಂದಕ್ಕೆ ಕೊನೆಯೆಂಬುದೇ ಇಲ್ಲದ ಅದ್ವಿತೀಯವಾದ ನಾಡನ್ನು ಪ್ರವೇಶಿಸಬಯಸುವವರೇ, ಅಲಮನ್ದು = ನರಳಿ ಸಂಕಟಪಟ್ಟು, ವೀಯ = ನಾಶವಾಗುವಂತೆ, ಅಶುರೈ = ಅಸುರರನ್ನು, ಕೆಟ್ರಾನ್ = ಕೊಂದವನ, ಪಲಮ್ = ಫಲವನ್ನೇ, ಮುನ್ದು = ಮುಂದಾಗಿತೋರಿಸುವ, \(ಮುಂದಾಗಿಸಿಕೊಂಡಿರುವ\), ಶೀರಿಲ್ = ಶ್ರೇಷ್ಠವಾದ ಗುಣಗಳಲ್ಲಿ, ಪಡುಮಿನಿ = ಮುಳುಗಿರಿ, ಓ ವಾದೇ = ಎಡೆಬಿಡದಂತೆ.



ಐದು ಇಂದ್ರಿಯಗಳನ್ನೂ ಉಣ್ಣುವ ಐದು ಸಾಧನ \(ತಂತ್ರ\) ಗಳನ್ನೂ ನೀಗಿದವರಾಗಿ, ಆನಂದಕ್ಕೆ ಕೊನೆಯೆಂಬುದೇ ಇಲ್ಲದ ಅದ್ವಿತೀಯವಾದ ನಾಡನ್ನು ಪ್ರವೇಶಿಸಬಯಸುವವರೇ, ನರಳಿ ಸಂಕಟಪಟ್ಟು ನಾಶವಾಗುವಂತೆ ರಾಕ್ಷಸರನ್ನು ಕೊಂದವನ, ಫಲವನ್ನೇ ಮುಂದಾಗಿಸಿಕೊಂಡಿರುವ ಶ್ರೇಷ್ಠವಾದ ಗುಣಗಳಲ್ಲಿ ಎಡೆಬಿಡದಂತೆ ಮುಳುಗಿರಿ. 



ಈ ಪಾಶುರದಲ್ಲಿ ಭಗವದ್ಗುಣಾನುಭವದ ಹಿರಿಮೆಯೇನೆಂಬುದರ ಸೂಚನೆ ಇದೆ. ಹಾಗೆಯೇ, ಪರಮಪದ, ಮತ್ತು ಅದರ ಪ್ರಾಪ್ತಿಯ ವಿಷಯವೂ ಸೂಚಿತವಾಗಿದೆ. 



“ಐದು ಇಂದ್ರಿಯಗಳನ್ನೂ ಉಣ್ಣುವ ಐದು ಸಾಧನಗಳು” – ಒಂದೊಂದಕ್ಕೂ ಅದರದರ ’ವ್ಯಾಪಾರ’, ಅದಕ್ಕೆ ವೇದ್ಯವಾಗುವ ’ವಿಷಯ’ ಇದೆ. ಇಂದ್ರಿಯಗಳನ್ನು ಆಕರ್ಷಿಸಿ, ತಮ್ಮ ವಶಮಾಡಿಕೊಳ್ಳುವ ಸಾಧನವೇ ”ಇಂದ್ರಿಯಾರ್ಥ” ಅಥವಾ ’ವಿಷಯ’. ಈ ವ್ಯಾಪಾರದಲ್ಲಿ ಇಂದ್ರಿಯಗಳು ಮಗ್ನರಾದವೆಂದರೆ, ಭಗವದ್ಗುಣಾನುಭವಕ್ಕೆ ಬೇರೆ ಮಾರ್ಗವೆಲ್ಲಿ? 



ಜ್ಞಾನೇಂದ್ರಿಯಗಳು ವ್ಯಾಪಾರ ವಿಷಯ



ಕಿವಿ ಕೇಳುವಿಕೆ ಶಬ್ದ

ಕಣ್ಣು ನೋಡುವಿಕೆ ರೂಪ

ನಾಲಗೆ ರುಚಿನೋಡುವಿಕೆ ರಸ

ಮೂಗು ಮೂಸುವಿಕೆ ಗಂಧ

ಚರ್ಮ ಮುಟ್ಟುವಿಕೆ ಸ್ಪರ್ಶ



ಕರ್ಮೇಂದ್ರಿಯಗಳು



ವಾಕ್ಕು ಉಚ್ಚಾರಣೆ ಮಾತು

ಕೈ \(ಆದಾನ: ಸ್ವೀಕರಿಸುವುದು\) ಕುಶಲಕಾರ್ಯ

ಪಾಯು ವಿಹರಣೆ ಸಂಚಾರ

ಉಪಸ್ಥ ಆನಂದ ಆನಂದ.



ಇಂದ್ರಿಯಗಳ ಮೂಲಕ ನಡೆಯುವ ವ್ಯಾಪಾರವೂ ಇಂದ್ರಿಯ ವಿಷಯಗಳೂ ’ಆನಂದ’ವೆಂದು ಹೇಳಿದರೆ, ಅವೆಲ್ಲವೂ ಕ್ಷಣಿಕ ಅಥವಾ ತಾತ್ಕಾಲಿಕ ಎನಿಸಿಕೊಳ್ಳುವುದು. ಕೊನೆಯೇ ಇಲ್ಲವೆಂಬ ಆನಂದವನ್ನು ಅನುಬವಿಸಬೇಕೆನ್ನುವವರು ಅಸದೃಶವಾದ ಅಂಥ ಆನಂದ ತರುವ ನಾಡನ್ನು ಸೇರಬೇಕು. 



“ನರಳಿ ಸಂಕಟಪಟ್ಟು.................ಕೊಂದವನ” – ಇಲ್ಲಿ ಭಗವಂತನ ಶ್ರೀರಾಮಾವತಾರದ ಸೂಚನೆ ಇದೆ. ರಾಕ್ಷಸಕುಲವನ್ನೇ ನರಳಿಸಿ ನಾಶಪಡಿಸಿದವನು ಶ್ರೀರಾಮನು.



“ಫಲವನ್ನೇ ಮುಂದಾಗಿಸಿಕೊಂಡಿರುವ...........” – ಸಾಮಾನ್ಯವಾಗಿ ಎಲ್ಲ ಕಾರ್ಯಕ್ಕೂ ಬರುವ ಫಲ ಯಾವಾಗಲೂ ಕಡೆಯಲ್ಲೇ. ಆದರೆ, ಭಗವದ್ಗುಣಾನುಭವವೆಂಬ ಕಾರ್ಯ ಎಂದೆಂದಿಗೂ ಅಂಥಾದ್ದಲ್ಲ. ಕಷ್ಟಪಡಿಸದೆ, ಆನಂದವನ್ನುಂಟುಮಾಡತಕ್ಕದ್ದು ಅದು. ಅಷ್ಟೇ ಅಲ್ಲ. ಸದ್ಗತಿಯನ್ನೂ ತರುವುದು. ಆದ್ದರಿಂದಲೇ, ಆನಂದ ಮತ್ತು ಸದ್ಗತಿ ಎಂಬ ಸತ್ಫಲವನ್ನೇ ಮುಂದಿಟ್ಟುಕೊಂಡಿರುವ ಕಾರ್ಯವೆಂದರೆ ’ಭಗವದ್ಗುಣಾನುಭವ’  ಅನವರತವೂ ಇಳಿಯ ಮುಳುಗಿರುವುದು – ಇವೇ ಪರಮಪದಪ್ರಾಪ್ತಿ ತರತಕ್ಕವು. 



೫. ಓ ವಾತ್ತುಯರ್ ಪ್ಪಿಱವಿ ಉಟ್ಟಡ ಮಟ್ರೆವ್ವೆವ್ವೈಯುಮ್,

ಮೂವಾತ್ತನಿ ಮುದಲಾಯ್ ಮೂವುಲಹುಮ್ ಕಾವಲೋನ್,

ಮಾವಾಹಿಯಾಮೈಯಾಯ್ ಮೀನಾಹಿ ಮಾನಿಡಮಾಮ್,

ಶೇವಾದಿತೇವ ಪೆರುಮಾನ್ ಎನ್ ತ್ತೀರ್ ತ್ತನೇ. 



ಓವಾ = ಎಡೆಬಿಡದ, ತುಯರ್ = ದುಃಖಪೂರ್ಣವಾದ, ಪಿಱವಿ ಉಟ್ಟಡ = ಹುಟ್ಟಿಗೆ ಸಂಬಂಧಿಸಿದ, ಮಟ್ರು = ಎವ್ವೆವ್ವೈಯುಮ್ = ಇತರ ಎಲ್ಲವನ್ನೂ ಮೂವಾ = ಮುದಿಯಾಗದಂತೆ ಇರುವ, ತನಿ ಮುದಲಾಯ್ = ಒಂಟಿಯಾಗಿ, ಅದ್ವಿತೀಯ ಕಾರಣಭೂತನಾಗಿ, ಮೂ ಉಲಹುಮ್ = ಮೂರು ಲೋಕಗಳನ್ನೂ, ಕಾವಲೋನ್ = ರಕ್ಷಿಸತಕ್ಕವನಾಗಿ, ಮಾ ಆಹಿ = ಹಯಗ್ರೀವನಾಗಿ, ಆಮೈ ಆಯ್ = ಆಮೆಯಾಗಿ, ಮೀನ್ ಆಹಿ = ಮೀನಾಗಿ, ಮಾನಿಡಮ್ ಆಮ್ = ಮನುಷ್ಯನಾಗುವವನು, ತೇವಾತಿದೇವ = ದೇವತೆಗಳಿಗೆಲ್ಲ, \(ಅವರ ಮೇಲ್ಪಟ್ಟ\) ಅಮರರಿಗೆಲ್ಲ, ಪೆರುಮಾನ್ = ಸ್ವಾಮಿಯಾಗಿರುವವನು, ಎನ್ ತೀರ್ ತ್ತನೇ =ನನ್ನಪರಮಪವಿತ್ರನೇ.



ಮುದಿತನವಿಲ್ಲದಂತೆ, ಒಬ್ಬನೇ ಆಗಿ, ಅದ್ವಿತೀಯ ಕಾರಣಭೂತನಾಗಿ, ಎಡೆಬಿಡದ ದುಃಖಮಯವಾದ ಹುಟ್ಟನ್ನೂ ಅದಕ್ಕೆ ಸಂಬಂಧಿಸಿದ ಇತರ ಎಲ್ಲವನ್ನೂ \(ನೀಗಿಸಿ\), ಮೂರು ಲೋಕಗಳನ್ನೂರಕ್ಷಿಸತಕ್ಕವನಾಗಿ, ದೇವತೆಗಳಿಗೂ \(ಅವರಿಗೆ ಮೇಲ್ಪಟ್ಟ\) ಅಮರರಿಗೂ ಸ್ವಾಮಿಯಾಗಿ, ಹಯಗ್ರೀವನಾಗಿ, ಆಮೆಯಾಗಿ, ಮೀನಾಗಿ, ಮಾನವರೂಪಿಯಾಗಿರುವವನೂ ನನ್ನ ಪರಮಪವಿತ್ರನೇ. 



ಹಿಂದಿನ ಪಾಶುರದಲ್ಲಿ ’ಭಗವದ್ಗುಣಾನುಭವ’ದ ಫಲವೇನೆಂದು ತಿಳಿಸಲಾಯಿತು. ಅದಕ್ಕೆ ಇದು ಮೇಲ್ಪಂಕ್ತಿಯಾಗಿರಲೇಂಬಂತೆ, ಇಲ್ಲಿ ಭಗವದ್ಗುಣ ಕಥನವಾಗುತ್ತದೆ. 



ಭಗವಂತನನ್ನು ’ನಿತ್ಯಯೌವನ ಸುಂದರ’ ಎಂದು ವರ್ಣಿಸುತ್ತಾರೆ. ಸ್ವಾಮಿಯ ಯೌವನವೂ ಅದಕ್ಕೆ ಸಾಟಿಯಾದ ಸೊಬಗೂ ಶಾಶ್ವತವಂತೆ. ಯೌವನವೂ ಸೌಂದರ್ಯವೂ ಒಟ್ಟುಗೂಡಿದರೆ, ಅವುಗಳ ಆಕರ್ಷಣೆ ಇನ್ನೆಷ್ಟು ಪ್ರಖರವೋ\! ಅನುಭವಿಸಿಯೇ ಅರಿಯಬೇಕಾದ ವಿಷಯವಲ್ಲವೇ? 



ಭಗವಂತನನ್ನು ’ಅಹ’ ಎನ್ನುತ್ತಾರೆ. ಅವನಿಗೆ ಹುಟ್ಟೂ ಇಲ್ಲ, ನಾಶವೂ ಇಲ್ಲ. ಹೀಗಿರುವಾಗ ಅವನಿಗೆ ಮುಪ್ಪೆಲ್ಲಿಂದ ಬಂದೀತು? 



ಭಗವಂತನೊಬ್ಬನೇ\! ಅದ್ವಿತೀಯನವನು. ಎಲ್ಲಕ್ಕೂ ಆದಿಯೂ ಕಾರಣನೂ ಅವನೇ. ಅವನಿಂದಲೇ ಎಲ್ಲವೂ. ಅವನೇ ಜಗದ್ರಕ್ಷಕನು. ಚೇತನರ ಹುಟ್ಟು, ರೋಗ, ಮುಪ್ಪು, ಮರಣ, ಭಯ ಇವುಗಳನ್ನೆಲ್ಲಾ ನಿವಾರಿಸತಕ್ಕವನೂ ಅವನೇ. ಬ್ರಹ್ಮನಿಂದ ಹಿಡಿದು ಎಲ್ಲಾ ದೇವತೆಗಳಿಗೂ ಸ್ವಾಮಿ. ಅವರಿಗೆ ಮೇಲ್ಪಟ್ಟು, ಪರಮಪದ ವಾಸಿಗಳಾಗಿರುವ ನಿತ್ಯಸೂರಿ \(ಅಮರರು\)ಗಳಿಗೂ ಒಡೆಯನು. ಅವನೇ ನಾನಾ ರೂಪಗಳನ್ನು ತಳೆದವನು. ವೇದಗಳನ್ನು ಉದ್ಧರಿಸುವುದಕ್ಕಾಗಿ ಅವನು ಹಯಗ್ರೀವನಾಗಿ ಅವತರಿಸಿದನು. ದೇವತೆಗಳಿಗೆ ಅಮೃತವನ್ನು ದೊರಕಿಸಿಕೊಟ್ಟು ಅವರನ್ನು ಅಮರರನ್ನಾಗಿಸುವುದಕ್ಕಾಗಿ ಆಮೆಯಾಗಿ ಅವತರಿಸಿ, ಸಮುದ್ರಮಥನಕ್ಕೆ ಅನುಕೂಲಮಾಡಿಕೊಟ್ಟನು. ಪ್ರಳಯ ಜಲಪ್ರವಾಹದಿಂದ ತನ್ನ ಸೃಷ್ಟಿಯ ನಾಶವಾಗದಂತೆ ರಕ್ಷಿಸುವುದಕ್ಕಾಗಿ ಅವನು ಮೀನಾದನು. ಬಹಳವಾಗಿ ಕೊಬ್ಬಿ ಹೆಚ್ಚಿಕೊಂಡಿದ್ದ ದುಷ್ಟರಾಕ್ಷಾ ಕುಲವನ್ನೇ ನಿರ್ಮೂಲಗೊಳಿಸುವುದಕ್ಕಾಗಿಯೂ, ದುಷ್ಟಶಿಕ್ಷಣ, ಶಿಷ್ಟರಕ್ಷಣಕ್ಕಾಗಿಯೂ ರಾಮ, ಕೃಷ್ಣಾದಿ ಮಾನವರೂಪಿಯಾಗಿ ಅವತರಿಸಿದನು. ಪರಮೋಪಕಾರಿಯಾಗಿ, ಪರಮಪವಿತ್ತನಾಗಿ, ಅದ್ವಿತೀಯನಾಗಿ ಶೋಭಿಸುವವನೂ ಅವನೇ. 



೬. ತೀರ್ತ್ತನುಲಹಳನ್ದ ಶೇವಡಿ ಮೇಲ್ ಪೂನ್ದಾಮಮ್,

ಶೇರ್ ತ್ತಿಯವೈಯೇ ಶಿವನ್ ಮುಡಿಮೇಲ್ ತಾನ್ ಕಣ್ಡು,

ಪಾರ್ ತ್ತನ್ ತೆಳಿನ್ದೊೞಿನ್ದ ಪೈನ್ದುೞಾಯಾನ್ ಪೆರುಮೈ,

ಪೇರ್ ತ್ತು ಮೊರುವರಾಲ್ ಪೇಶಕ್ಕಿಡನ್ದದೇ. 



ತೀರ್ ತ್ತನ್ = ಪರಮಪವಿತ್ರನ, ಉಲಹು ಅಳನ್ದ = ಲೋಕಗಳನ್ನು ಅಳೆದ, ಶೇ ಅಡಿಮೇಲ್ = ಕೆಂಪಾದ \(ಕೋಮಲವಾದ\) ಪಾದಗಳ ಮೇಲೆ, ಪೂತಾಮಮ್ = ಹೂವಿನ ದಂಡೆಯನ್ನು, ಶೇರ್ ತ್ತಿ = ಸಮರ್ಪಿಸಿ, ಅವೈಯೇ = ಆ ದಂಡೆಯನ್ನೇ, ಶಿವನ್ ಮುಡಿ ಮೇಲ್ = ಶಿವನ ತಲೆಯ ಮೇಲೆ, ತಾನ್ ಕಣ್ಡು = ತಾನು ಕಂಡವನಾಗಿ, ಪಾರ್ ತ್ತನ್ = ಪಾರ್ಥನು, ತೆಳಿದ್ನು ಒೞಿನ್ದ = ತಿಳಿವಳಿಕೆಯನ್ನು ಪಡೆದ, ಪೈತುೞಾಯಾನ್ = ಸೊಬ್ಗಿನ ತುಲಸಿಯ ಹಾರವನ್ನು ಧರಿಸಿರುವವನ, ಪೆರುಮೈ = ಹಿರಿಮೆಯನ್ನು, ಪೇರ್ ತ್ತುಮ್ = ಮತ್ತೆ \(ಪುನಃ\) ಒರುವ ರಾಲ್ = ಒಬ್ಬೊರಬ್ಬರಿಂದಲೂ, ಪೇಶಕಿಡನ್ದದೇ = ಹೇಳುವಂತೆ ಇದೆಯಲ್ಲ. 



ಪರಮಪವಿತ್ರನ ಲೋಕಗಳನ್ನು ಅಳೆದ ಕೆಂಪಾದ \(ಕೋಮಲವಾದ\) ತಿರುವಡಿಗಳ ಮೇಲೆ ಹೂವಿನ ದಂಡೆಯನ್ನು ಸಮರ್ಪಿಸಿ, ಆ ದಂಡೆಯನ್ನೇ ಶಿವನ ತಲೆಯ ಮೇಲೆ ತಾನು ಕಂಡವನಾಗಿ, ಪಾರ್ಥನು ತಿಳಿವಳಿಕೆಯನ್ನು ಪಡೆದಂಥ ಸೊಬಗಿನ ತುಲಸಿಯ ಹಾರವನ್ನು ಧರಿಸಿರುವವನ ಹಿರಿಮೆಯನ್ನು ಮತ್ತೆಮತ್ತೆ ಒಬ್ಬೊಬ್ಬರಿಂದಲೂ ಹೇಳುವಂತೆ ಇದೆಯಲ್ಲ. 



ಭಗವಂತನ ತಿರುವಡಿಗಳ ಹಿರಿಮೆಯನ್ನು ಸೂಚಿಸುವುದಕ್ಕೆ ಪಾರ್ಥನ ಪ್ರಸಂಗವೊಂದನ್ನು ನಿದರ್ಶನವಾಗಿ ಇಲ್ಲಿ ಸೂಚಿಸಲಾಗಿದೆ. 



ಪಾರ್ಥನಿಗೆ ಶ್ರೀಕೃಷ್ಣನೊಡನೆ ದೇಹಾತ್ಮದ ನಂಟು. ಒಂದುಸಲ, ತಾನು ಶಿವನನ್ನು ಮೆಚ್ಚಿಸಿ, ವರವನ್ನು ಪಡೆದುಬರುವೆನೆಂದು ಪಾರ್ಥನು ಶ್ರೀಕೃಷ್ಣನಿಗೆ ಹೇಳಿದನಂತೆ. ಎಲ್ಲಿಗೋ ಹೋಗಿ, ಕಷ್ಟವಾದ ತಪಸ್ಸನ್ನಾಚರಿಸಿ, ಶಿವನಿಂದ ವರವನ್ನು ಪಡೆದುಕೊಳ್ಳಬೆಕಾದ ಪ್ರಮೇಯವೆ ಇಲ್ಲವೆಂದೂ, ಅದಕ್ಕೆ ಬದಲಾಗಿ ತನ್ನತಿರುವಡಿಗಳನ್ನು ಪೂಜಿಸಿದರೆ ಶಿವನು ಸಂಪ್ರೀತನಾಗಿ ಬೇಕಾದದ್ದನ್ನು ನೀಡುವನೆಂದು ಶ್ರೀಕೃಷ್ಣನು ಹೇಳಿದನಂತೆ. ಈ ಮಾತನ್ನು ಪಾರ್ಥನು ನಂಬಿದನೋ ಬಿಟ್ಟನೋ\! ಶ್ರೀಕೃಷ್ಣನ ತಿರುವಡಿಗಳಿಗೆ ಹೂವಿನದಂಡೆಗಳನ್ನರ್ಪಿಸಿ, ಅವಕ್ಕೆ ಪಾರ್ಥನು ಎರಗಿದನಂತೆ. ಅಂದು ರಾತ್ರಿ ಪಾರ್ಥನಿಗೆ ಕನಸು ಬಂತಂತೆ. ಕನಸಿನಲ್ಲಿ ಶಿವನು ಪಾರ್ಥನ ಮುಂದೆ ಮುಗುಳ್ನಗೆ ನಗುತ್ತಾ, ಪ್ರಸನ್ನನಾಗಿ ಕಂಡನಂತೆ. ಅಂದು ತಾನು ಶ್ರೀಕೃಷ್ಣನ ತಿರುವಡಿಗಳಿಗೆ ಅರ್ಪಿಸಿದ್ದ ಹೂವಿನ ದಂಡೆಗಳು ಶಿವನತಲೆಯ ಮೇಲೆ ಇದ್ದದ್ದನ್ನು ಕಂಡು ಪಾರ್ಥನಿಗೆ ತಿಳಿವಳಿಕೆ ಬಂತಂತೆ. ತನಗೆ ಒಲಿದು ತನ್ನ ಒಡನಾಡಿಯಾಗಿರುವ ಭಗವಂತನ\(ಶ್ರೀಕೃಷ್ಣನ\) ಸೇವೆಯಿಮ್ದಲೇ ತನ್ನ ಎಲ್ಲ ಕೋರಿಕೆಗಳು ಈಡೇರುವುದೆಂದೂ ಅದಕ್ಕಾಗಿ ಬೇರೆ ದೈವಗಳನ್ನು ಬೇಡುವ ಅಗತ್ಯವೇ ಇಲ್ಲವೆಂದೂ ಅವನಿಗೆ ಮನದಟ್ಟಾಯಿತಂತೆ. ಪಾರ್ಥನ ಕೋರಿಕೆಯನ್ನು ಶಿವನೂ ಪೂರ್ಣಗೊಳಿಸಿದನಂತೆ. 



ಪರಮಪವಿತ್ರನಾದ ಭಗವಂತನ ತಿರುವಡಿಗಳು ಸಾಮಾನ್ಯವಾದವಲ್ಲ. ಅವನು ತ್ರಿವಿಕ್ರಮನಾಗಿ ಮೂರು ಲೋಕಗಳನ್ನು ಅಳೆದುಕೊಂಡ ಕಾಲದಲ್ಲಿ, ಬ್ರಹ್ಮಲೋಕದವರೆಗೆ ವಿಸ್ತರಿಸಿದ್ದ ಭಗವಂತನ ತಿರುವಡಿಗಳನ್ನು ಬ್ರಹ್ಮನು ದೇವಗಂಗೆಯಿಂದ ತೊಳೆದು ಕೃತಾರ್ಥನಾದನಂತೆ. 



ತಿರುವಡಿಗಳ ಮಹಿಮೆಯೇ ಇಷ್ಟು ಹಿರಿದೆಂದಾಗ, ಭಗವಂತನ ಸಕಲ ಕಲ್ಯಾಣಗುಣಗಳ ಹಿರಿಮೆಯನ್ನು ಒಬ್ಬೊಬ್ಬರೂ ಎಷ್ಟೆಷ್ಟು ಹೊಗಳಿದರೂ ಮುಗಿಯದಂತೆ ಇದೆಯಲ್ಲ ಎನ್ನುತ್ತಾರೆ ಆಳ್ವಾರರು. 



೭. ಕಿಡನ್ದಿರುನ್ದು ನಿನ್ ಱಳನ್ದು ಕೇವಿಲಾಯ್ ಕ್ಕೀೞ್ ಪು

ಕ್ಕಿಡನ್ದಿಡುಮ್, ತನ್ನುಳ್ ಕರಕ್ಕೂಮುಮಿೞುಮ್,

ತಡಮ್ ಪೆರುನ್ದೋಳಾರತ್ತಮಿವುಮ್ ಪಾರೆನ್ನುಮ್

ಮಡನ್ದೈಯೈ, ಮಾಲ್ ಶೆಯ್ ಹಿನ್ಱಮಾಲ್ ಆರ್ ಕಾಣ್ಬಾರೇ. 



ಕಿಡನ್ದು = ಪವಡಿಸಿ, ಇರುನ್ದು = ಯೋಗನಿದ್ದೆಯಲ್ಲಿದ್ದು, ನಿನ್ ಱು = \(ಯಾಗಶಾಲೆಯಲ್ಲಿ\) ನಿಂತು, ಅಳನ್ದು = ಅಳೆದುಕೊಂಡು, ಕೇವಿಲ್ ಆಯ್ = ಮಹಾವರಾಹನಾಗಿ, ಕೀೞ್ = ಕಡಲ ಅಡಿಯಲ್ಲಿ, ಪುಕ್ಕು ಪ್ರವೇಶಿಸಿ, ಇಡನ್ದು = ಇಡುಮ್ = ಹಿಡಿದು \(ಅದರ ಸ್ಥಾನದಲ್ಲಿ\) ಇಡುವಂಥ, ತನ್ನುಳ್ = ತನ್ನ ಒಳಗಡೆಯೇ, ಕರಕ್ಕೂಮ್ = ಮರೆಮಾಡಿ ಇಟ್ಟುಕೊಳ್ಳುವಂಥ, ಇಮಿೞುಮ್ = ಹೊರಕ್ಕೆ ಹಾಕುವಂಥ, ತಡಮ್ = ವಿಸ್ತಾರವಾದ, ಪೆರು = ಬಲುದೊಡ್ಡ, ತೋಳ್ = ತೋಳುಗಳಿಂದ, ಆರ = ಪೂರ್ತಿಯಾಗಿ, ತೞುವುಮ್ = ಆಲಿಂಗಿಸುವಂಥ, ಪಾರ್ ಎನ್ನುಮ್ ಮಡನ್ದೈಯೈ = ಭೂಮಿ ಎಂಬ ಕನ್ನಿಕೆಯನ್ನು, ಮಾಲ್ = ಸರ್ವೇಶ್ವರನು, ಶೆಯ್ ಹಿನ್ ಱ = ಮಾಡುತ್ತಿರುವ, ಮಾಲ್ = ಹಿರಿಮೆಯನ್ನು, ಆರ್ ಕಾಣ್ಬಾರೇ = ಯಾರು ಕಂಡುಕೊಳ್ಳುತ್ತಾರೆ? 



ಪವಡಿಸಿ ಯೋಗನಿದ್ದೆಯಲ್ಲಿರುವಂಥ, ನಿಂತು ಅಳೆದುಕೊಳ್ಳುವಂಥ, ಮಹಾವರಾಹನಾಗಿ ಕಡಲ ಅಡಿಯಲ್ಲಿ ಪ್ರವೇಶಿಸಿ, ಹಿಡಿದು ಇಡುವಂಥ, ತನ್ನ ಒಳಗಡೆಯೇ ಮರೆಮಾಡಿ ಇಟ್ಟುಕೊಳ್ಳುವಂಥ, ಮತ್ತು ಹೊರಕ್ಕೆ ಹಾಕುವಂಥ, ವಿಸ್ತಾರವಾದ ದೊಡ್ಡ ತೋಳುಗಳಿಂದ ಪೂರ್ತಿಯಾಗಿ ಭೂಮಿ ಎಂಬ ಕನ್ಯೆಯನ್ನು ಆಲಿಂಗಿಸುವಂಥ, ಸರ್ವೇಶ್ವರನು ಮಾಡುತ್ತಿರುವ ಹಿರಿಯ ಕಾರ್ಯಗಳನ್ನು ಯಾರು ಕಂಡುಕೊಳ್ಳುತ್ತಾರೆ? 



ಹಿಂದಿನ ಪಾಶುರದ ಭಗವಂತನ ಹಿರಿಮೆಯನ್ನು ಕಂಡುಕೊಳ್ಳುವ ಬಗೆಯನ್ನು ಇಲ್ಲಿ ಸೂಚಿಸಲಾಗಿದೆ: 



“ಪವಡಿಸಿ ಯೋಗ ನಿದ್ದೆಯಲ್ಲಿರುವಂಥ” – 



ಮಹಾಪ್ರಳಯದ ಬಳಿಕ, ಎಲ್ಲೆಲ್ಲೂ ನೀರೇ ನೀರಾಗಿರುವಾಗ, ಆ ಅಪಾರವಾದ ಜಲರಾಶಿಯಲ್ಲಿ ಪುಟ್ಟದೊಂದು ಆಲದೆಲೆಯ ಮೇಲೆ ಭಗವಂತನು ಎಳೆಯ ಮಗುವಾಗಿ ಪವಡಿಸಿ ಬಹುದೀರ್ಘಕಾಲ ಯೋಗನಿದ್ದೆಯಲ್ಲಿ ನಿರ್ಲಿಪ್ತತೆಯಿಂದ ಇರುತ್ತಾನೆ ಎನ್ನುತ್ತಾರೆ. ಅಲ್ಲದೆ, ಭಗವಂತನು ಕ್ಷೀರಸಾಗರದಲ್ಲಿ ಶೇಷಶಯನನಾಗಿ, ತನ್ನಎಲ್ಲ ಕಾರ್ಯಚಟುವಟಿಕೆಗಳಿಂದಲೂ ನಿರ್ಲಿಪ್ತನಾಗಿ ಯೋಗನಿದ್ದೆಯಲ್ಲಿ ಪವಡಿಸಿರುತ್ತಾನೆ ಎನ್ನುತ್ತಾರೆ. ಆದರೇನು? ಅವನ ಸಂಕಲ್ಪದಂತೆಯೇ ಅಲ್ಲವೇ ಜಗತ್ಕಾರ್ಯಗಳೆಲ್ಲವೂ ನಡೆದುಹೋಗುವುದು? ಅದೇ ಅಲ್ಲವೇ ಅವನ ಹಿರಿಮೆ?



“ನಿಂತು ಅಳೆದುಕೊಳ್ಳುವಂಥ” – ಬಲಿಚಕ್ರವರ್ತಿಯ ಕೀರ್ತಿಯನ್ನೂ ಅವನ ಕೊಡುಗೈಯನ್ನೂ ಯಾರಿಂದಲೂ ಮೀರಿಸಲು ಸಾಧ್ಯವಾಗದೆ, ಅವನ ಗುಣಸ್ವಭಾವಗಳಿಗೆ ತಕ್ಕಂತೆ ಭಗವಂತನೇ ಅವನನ್ನು ಅನುಗ್ರಹಿಸುವುದಕ್ಕಾಗಿ, ಬಲಿಯ ಯಾಗಶಾಲೆಯಲ್ಲಿ ಅದ್ವಿತೀಯವಾದ ತೇಜಸ್ವಿಯಾದ ವಾಮನವಟುವಾಗಿ ಬಂದು ನಿಂತದ್ದು. ತನಗಾಗಿ ಮೂರು ಹೆಜ್ಜೆಯಷ್ಟು ನೆಲವನ್ನು ಯಾಚಿಸಿ, ಬಲಿಯಿಂದ ಅದನ್ನುಪಡೆದದ್ದು. ಕೂಡಲೇ ತ್ರಿವಿಕ್ರಮನಾಗಿ ಬೆಳೆದು ಎಲ್ಲಾ ಲೋಕಗಳನ್ನೂ ತನ್ನ ಎರಡೇ ಹೆಜ್ಜೆಗಳನ್ನು ಆವರಿಸಿ, ಅಳೆದುಕೊಂಡದ್ದು. ಬಳಿಕ, ತನ್ನ ತಿರುವಡಿಯನ್ನೇ ಬಲಿಚಕ್ರವರ್ತಿಯ ತಲೆಯ ಮೇಲಿರಿಸಿ, ಅವನಿಗೆ ತನ್ನ ಪರಿಪೂರ್ಣಾನುಗ್ರಹವನ್ನು ಕರುಣಿಸಿದ್ದು. 



“ಮಹಾವರಾಹನಾಗಿ, ಕಡಲ ಅಡಿಯಲ್ಲಿ ಪ್ರವೇಶಿಸಿ ಹಿಡಿದು ಇಡುವಂಥ” – ಹಿರಣ್ಯಕಶಿಪುವಿನ ತಮ್ಮನಾದ ಹಿರಣ್ಯಾಕ್ಷನು ಭೂಮಿಯನ್ನೇ ಕದ್ದೊಯ್ದು ಕಡಲ ಅಡಿಯಲ್ಲಿ ಎಲ್ಲಿಯೋ ಬಚ್ಚಿಟ್ಟ. ಆಗ ಭಗವಂತನು ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ನುಗ್ಗಿ, ಭೂಮಿಯನ್ನು ತನ್ನ ಕೋರೆಹಲ್ಲುಗಳಿಂದ ಹಿಡಿದು ಮೇಲಕ್ಕೆತ್ತಿ, ಅದರ ಸ್ಥಾನದಲ್ಲಿ ಅದನ್ನು ನೆಲೆಗೊಳಿಸಿದನು. 



“ತನ್ನ ಒಳಗಡೆಯೇ ಮರೆಮಾಡಿ ಇಟ್ಟುಕೊಳ್ಳುವಂಥ”- ಪ್ರಳಯಕಾಲ ಬಂದಾಗ, ಭಗವಂತನು ತನ್ನ ಸೃಷ್ಟಿಯೆಲ್ಲವನ್ನೂ ಒಂದೇ ಗುಕ್ಕಿಗೆ ನುಂಗಿ, ಅದನ್ನು ತನ್ನಹೊಟ್ಟೆಯಲ್ಲಿ ಅಡಗಿಸಿ ಇಟ್ಟುಕೊಂಡು, ಅದನ್ನು ಸಂರಕ್ಷಿಸುತ್ತಾನೆ. ಅವನ ಹೊಟ್ಟೆ ಎಷ್ಟು ದೊಡ್ಡದೋ ಕಾಣೆ\! 



“ಮತ್ತೆ ಹೊರಕ್ಕೆ ಹಾಕುವಂಥ” – ಪ್ರಳಯಸಮಯದಲ್ಲಿ ತಾನು ಕಬಳಿಸಿದ ಸೃಷ್ಟಿಯನ್ನೆಲ್ಲಾ ಬಲುದೀರ್ಘಕಾಲ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಕಾಪಾಡುತ್ತಾ, ಮತ್ತೆ ಸೃಷ್ಟಿ ಸಮಯ ಬಂದ ಕೂಡಲೇ ಅದಿಷ್ಟನ್ನೂ ಹೊರಕ್ಕೆ ಹಾಕುತ್ತಾನೆ. 



“ಭೂಮಿ ಎಂಬ ಕನ್ಯೆಯನ್ನು ಆಲಿಂಗಿಸುವಂಥ” – ತನ್ನನ್ನು ಹಿರಣ್ಯಾಕ್ಷನ ಕೈಯಿಂದ ಬಿಡಿಸಿದ್ದಕ್ಕಾಗಿ, ಕೃತಜ್ಞತೆಯಿಂದ ಭೂದೇವಿ ಎಂಬ ಕನ್ಯೆಯು ಭಗವಂತನನ್ನೇ ವರಿಸಿದಳು ಎಂಬುದು ಇಲ್ಲಿಯ ವಿಷಯ. 



ಸರ್ವೇಶ್ವರನಾದ ಭಗವಂತನು ಮಾಡುವ ಅದ್ಭುತಾಶ್ಚರ್ಯಕರವಾದ ಕಾರ್ಯಗಳಿಂದಲೇ ಅವನ ಹಿರಿಮೆಯೆಷ್ಟೆಂಬುದನ್ನು ಕಂಡುಕೊಳ್ಳುವುದಕ್ಕೆ ಸಾಧ್ಯ ಎನ್ನುತ್ತಾರೆ ಆಳ್ವಾರರು. 



೮. ಕಾಣ್ಬಾರೆಮ್ಮೀಶನ್ ಕಣ್ಣನೈಯೆನ್ ಕಾಣುಮಾಱು,

ಊಣ್ಪೇಶಿಲ್ ಎಲ್ಲಾವುಲಹುಮೋರ್ ತು ಟ್ರಾಟ್ರಾ, 

ಶೇಣ್ಬಾಲ ವೀಡೋ ಉಯಿರೋ ಮಟ್ರೆಪ್ಪೊರುಟ್ಕುಮ್,

ಎಣ್ಬಾಲುಮ್ ಶೋರಾನ್ ಪರನ್ದುಳನಾಮೆಙ್ಗುಮೇ. 



ಕಾಣ್ಬಾರ್ ಆರ್‍ = ಕಂಡುಕೊಳ್ಳುವವರು ಯಾರು, ಎಮ್ ಈಶನ್ ಕಣ್ಣನೈ = ನಮ್ಮ ಸ್ವಾಮಿಯಾದ ಕೃಷ್ಣಪರಮಾತ್ಮನನ್ನು, ಎನ್ ಕಾಣುಮ್ ಆಱು = ಕಂಡುಕೊಳ್ಳುವ ಬಗೆಯಾದರೂ ಏನು, ಊಣ್ = ಉಣಿಸು, ಪೇಶಿಲ್ = ಹೇಳಹೋದರೆ, ಎಲ್ಲಾ ಉಲಹುಮ್ = ಎಲ್ಲಾ ಲೋಕಗಳೂ, ಓರ್ ತುಟ್ರು = ಒಂದುಕುತ್ತಿಗೆ, ಅಟ್ರಾ = ಆಗದು \(ಸಾಲದು\), ವೀಡೋ = ಮನೆಯಾದರೋ, ಶೇಣ್ಬಾಲ = ಅತ್ಯಂತ ದೂರದಲ್ಲಿರುವ ಸ್ಥಳ, ಮಟ್ರು ಎಪ್ಪೋರುಟ್ಕುಮ್ = ಇತರ ಎಲ್ಲಾ ವಸ್ತುಗಳಿಗೂ, ಉಯಿರೋ = ಪ್ರಾಣವಾಗಿರುವವನು, ಏಣ್ ಪಾಲುಮ್ = ಸಾಮರ್ಥ್ಯ, ದಾರ್ಢ್ಯ ಮುಂತಾದ ಹಿರಿಮೆಯಲ್ಲಿ, ಶೋರಾನ್ = ಕುಗ್ಗುವವನಲ್ಲ. \(ಸೊರಗುವವನಲ್ಲ\), ಪರನ್ದು = ಹರಡಿ \(ವಿಸ್ತರಿಸಿ\), ಉಳನ್ = ಇದ್ದಾನೆ.



ಭಗವಂತನನ್ನು ಯಾರು ಕಂಡುಕೊಳ್ಳುತ್ತಾರೆ? ಕಂಡುಕೊಳ್ಳುವ ಬಗೆಯೇನು? – ಈ ಎರಡು ಪ್ರಶ್ನೆಗಳಿಗೆ ಉತ್ತರವಾಗಿರುವಂತೆ ಈ ಪಾಶುರದ ವಿಷಯವಿದೆ. 



ಭಗವಂತನನ್ನು ಯಾರು ಕಂಡುಕೊಳ್ಳುತ್ತಾರೆ? ಕಂಡುಕೊಳ್ಳುವ ಬಗೆಯೇನು? – ಈ ಎರಡು ಪ್ರಶ್ನೆಗಳಿಗೆ ಉತ್ತರವಾಗಿರುವಂತೆ ಈ ಪಾಶುರದ ವಿಷಯವಿದೆ. 



ಭಗವಂತನ ಗುಣಸ್ವಭಾವಗಳು ಅದ್ಭುತ, ಆಶ್ಚರ್ಯಪೂರ್ಣ\! ಪ್ರಳಯಕಾಲದಲ್ಲಿ ಎಲ್ಲಾ ಲೋಕಗಳೂ ಸ್ವಾಮಿಯ ಒಂದು ಹುಕ್ಕಿಗೆ ಸಾಲದು. ಹಾಗೆ, ಕಬಳಿಸಿ, ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು, ಅವುಗಳನ್ನು ಸಂರಕ್ಷಿಸುತ್ತಾನಲ್ಲ\! ಅವನನ್ನು ಸೇರುವುದಾದರೂ ಹೇಗೆ? ಅವನಿರುವುದು ಎಲ್ಲಾ ಲೋಕಗಳ ಎಲ್ಲೆಯ ಆಚೆಗೆ, ಅತ್ಯಂತ ದೂರದ ಸ್ಥಳದಲ್ಲಿ\! ಆದರೇನು, ಅವನು ಸೃಷ್ಟಿಸಿರುವ ಎಲ್ಲಾ ಚರಾಚರವಸ್ತುಗಳಲ್ಲಿ, ಅವುಗಳ ಅಂತರ್ಯಾಮಿಯಾಗಿ, ಎಲ್ಲೆಲ್ಲೂ ಹರಡಿ, ಎಲ್ಲ ಕಡೆಯೂ ವ್ಯಾಪಿಸಿಕೊಂಡಿದ್ದಾನೆ\! ನಾನಾಅವತಾರಗಳನ್ನು ತಳೆದು, ಅವನು ಮಾಡಿ ತೋರಿಸಿರುವ ಒಂದೊಂದು ಕಾರ್ಯವೂ ಅದ್ಭುತವೇ, ಆಶ್ಚರ್ಯಪೂರ್ಣವೇ\! ಶ್ರೀಕೃಷ್ಣಾವತಾರದ ವೈಭವವೊಂದೇ ಸಾಲದೇ? ಬಲ, ಶಕ್ತಿ, ಸಾಮರ್ಥ್ಯ, ದಾರ್ಢ್ಯ ಮುಂತಾದವುಗಳಲ್ಲಿ ಅವನ ಹಿರಿಮೆಯನ್ನು ಮೀರಿಸುವವರಾದರೂ ಇದ್ದಾರೆಯೇ? ಹೀಗಿರುವಲ್ಲಿ, ಭಗವಂತನನ್ನು ಅರಿತುಕೊಳ್ಳುವುದಾದರೂ ಹೇಗೆ? ಅರಿತುಕೊಳ್ಳುವವರು ಯಾಋ? 



ಭಗವಂತನ ಹಿರಿಮೆಯ ಕಾರ್ಯಗಳನ್ನು ಅರಿತುಕೊಳ್ಳುವುದರ ಮೂಲಕವೇ ಅವನನ್ನು ಕಂಡುಕೊಳ್ಳಬೇಕು. ಅದೇಸುಲಭ ಮಾರ್ಗ – ಎನ್ನುತ್ತಾರೆ ಆಳ್ವಾರರು. 



“ಏಣ್” ಎಂಬುದಕ್ಕೆ = “ಬಲ, ಶಕ್ತಿ, ಸಾಮರ್ಥ್ಯ, ದಾರ್ಢ್ಯ, ಹಿರಿಮೆ, ಎಲ್ಲೆ, ದುರಹಂಕಾರದ ಮಾತು \(ದರ್ಪದ ಮಾತು\), ಬಗ್ಗುವಿಕೆ, ವಕ್ರವಾಗುವಿಕೆ” ಎಂದೆಲ್ಲಾ ಅರ್ಥವಾಗುತ್ತದೆ. 



೯. ಎಙ್ಗುಮುಳನ್ ಕಣ್ಣನೆನ್ ಱ ಮಹನೈಕ್ಕಾಯ್ ನ್ದು,

ಇಙ್ಗಿಲ್ಲೈಯಾ ಲೆನ್ ಱುಇರಣಿಯನ್ ತೂಣ್ ಪುಡೈಪ್ಪ,

ಅಙ್ಗಪ್ಪೊೞುದೇ ಅವನ್ ವೀಯತ್ತೋನ್ ಱಿಯ, ಎನ್

ಶಿಙ್ಗಪ್ಪಿರಾನ್ ಪೆರುಮೈ ಆರಾಯುಮ್ ಶೀರ್ ಮೈತ್ತೇ. 



ಎಙ್ಗುಮ್ ಉಳನ್ = ಎಲ್ಲೆಲ್ಲಿಯೂ ಇದ್ದಾನೆ, ಕಣ್ಣನ್ = ಆಕರ್ಷಕನಾದ ಭಗವಂತನು \(ಶ್ರೀಕೃಷ್ಣಾವತಾರಿಯಾದ ಭಗವಂತನು\), ಎನ್ ಱ = ಎನ್ನುವ, ಮಹನೈ = ಮಗನ ಮೇಲೆ, ಕಾಯ್ ನ್ದು= ಕೋಪಿಸಿಕೊಂಡು, ಇಙ್ಗು = ಇಲ್ಲಿ, ಇಲ್ಲೈ ಆಲ್ = ಇಲ್ಲ ಅಲ್ಲವೇ, ಎನ್ ಱು = ಎನ್ನುತ್ತಾ \(ಎಂದು\), ಇರಣಿಯನ್ = ಹಿರಣ್ಯಕಶಿಪುವು, ತೂಣ್ ಪುಡೈಪ್ಪ = ಕಂಬವನ್ನು ಒದೆಯಲು, ಅಙ್ಗು = ಅಲ್ಲಿಯೇ, ಅಪ್ಪೊೞುದೇ = ಆ ಕ್ಷಣದಲ್ಲಿಯೇ \(ಆಗಲೇ\), ಅವನ್ ವೀಯ = ಅವನು ಸಾಯಲೆಂದು, ತೋನ್ ಱಿಯ = ಅವತರಿಸಿದ, ಎನ್ ಶಿಙ್ಗಪ್ಪಿರಾನ್ = ನನ್ನ ನರಸಿಂಹಸ್ವಾಮಿಯ, ಪೆರುಮೈ = ಹಿರಿಮೆಯೆಂಬುದು, ಆರಾಯುಮ್ = ಆಲೋಚಿಸುವುದಕ್ಕೆ, ಶೀರ್ ಮೈತ್ತೇ = ಶ್ರೇಷ್ಠವಾದದ್ದೇ. 



ಆಕರ್ಷಕನಾದ ಭಗವಂತನು \(ಕೃಷ್ಣನು\) ಎಲ್ಲೆಲ್ಲಿಯೂ ಇದ್ದಾನೆ ಎನ್ನುವ ಮಗನ ಮೇಲೆ ಕೋಪಿಸಿಕೊಂಡು, ಇಲ್ಲಿ ಇಲ್ಲ ಅಲ್ಲವೇ \(ಅಯ್ಯೋ\) ಎನ್ನುತ್ತಾ ಹಿರಣ್ಯಕಶಿಪುವು ಕಂಬವನ್ನು ಒದೆಯಲು, ಅಲ್ಲಿಯೇ ಆ ಕ್ಷಣದಲ್ಲೇ \(ಆಗಲೇ\) ಅವನು ಸಾಯುವಂತೆ ಅವತರಿಸಿದ ನನ್ನ ನರಸಿಂಹಸ್ವಾಮಿಯ ಹಿರಿಮೆಯೆಂಬುದು ಆಲೋಚಿಸುವುದಕ್ಕೆ ಶ್ರೇಷ್ಠವಾದದ್ದೇ. 



ಹಿಂದಿನ ಪಾಶುರದಲ್ಲಿ ಭಗವಂತನನ್ನು ಕಂಡುಕೊಳ್ಳುವುದು ಹೇಗೆ ಎಂಬ ಪ್ರಶ್ನೆ ಬಂತು. ಅದಕ್ಕೆ ಉತ್ತರವಾಗಿ ಅವನ ಕಾರ್ಯಗಳ ಹಿರಿಮೆಯಿಂದಲೇ ಅವನನ್ನು ಕಂಡುಕೊಳ್ಳಬಹುದು ಎಂದು ಹೇಳಲಾಯಿತು. ಭಗವಂತನ ಕಾರ್ಯದ ಹಿರಿಮೆಯನ್ನು ಕುರಿತ ಒಂದು ನಿದರ್ಶನ ಇಲ್ಲಿದೆ: 



ಪ್ರಹ್ಲಾದನು ಹರಿಭಕ್ತ. ಅವನ ತಂದೆ ಹಿರಣ್ಯಕಶಿಪು ಹರಿದ್ವೇಷಿ. ’ಹರಿಸರ್ವವ್ಯಾಪಿ. ಅವನು ಎಲ್ಲೆಲ್ಲೂ ಎಲ್ಲ ವಸ್ತುಗಳಲ್ಲೂ ಇದ್ದಾನೆ” ಎಂದುಬು ಪ್ರಹ್ಲಾದನ ನಂಬಿಕೆಯ ಮಾತು. ಅದನ್ನು ಸುಳ್ಳುಮಾಡಬೇಕು ಎಂದು ಅವರ ತಂದೆ. ಅವನು ತನ್ನ ಮುಂದಿರುವ ಉಕ್ಕಿನ ಕಂಬವನ್ನು ಒದೆಯುತ್ತಾ ’ಇಲ್ಲಿ ನಿನ್ನ ಆ ಹರಿ ಇಲ್ಲವೇ ಇಲ್ಲ\! ಅಯ್ಯೋ\!\!” ಎಂದು ಮಗನನ್ನು ಮೂದಲಿಸಿದ. ಕೂಡಲೇ ಬಂತು ಅದಕ್ಕೆ ಉತ್ತರ\! ಆಗಲೇ, ಆ ಕಂಬದಿಂದಲೇ ಹರಿಯು ಹಿರಣ್ಯಕಶಿಪುವಿನ ಮೃತ್ಯು ಸ್ವರೂಪನಾದ ’ನರಹರಿ’ ಯಾಗಿ ಉದ್ಭವಿಸಿ ಬಂದನು. ನರಸಿಂಹಾವತಾರದ ಹಿರಿಮೆ ಎಷ್ಟು ದೊಡ್ಡದು\! 



“ಇದಲ್ಲವೇ ಭಗವಂತನ ಹಿರಿಮೆ\! ಇದನ್ನಲ್ಲವೇ ಚೆನ್ನಾಗಿ ಆಲೋಚಿಸಿ ಅರಿತುಕೊಳ್ಳಬೇಕಾದದ್ದು\! ಇದೇ ಅಲ್ಲವೇ ಭಗವಂತನನ್ನು ಕಂಡುಕೊಳ್ಳುವ ಮಾರ್ಗ\!” – ಎನ್ನುತ್ತಾರೆ ಆಳ್ವಾರರು. 



೧೦. ಶೀರ್ ಮೈ ಕೊಳ್ ವೀಡು ಶುವರ್ ಕ್ಕನರಹೀಱಾ,

ಈರ್ ಮೈ ಕೊಳ್ ತೇವರ್ ನಡುವಾಮಟ್ರೆಪ್ಪೊರುಟ್ಕುಮ್,

ವೇರ್ ಮುದಲಾಯ್ ವಿತ್ತಾಯ್ ಪರನ್ದು ತನಿ ನಿರ್ ಱ,

ಕಾರ್ ಮುಹಿಲ್ ಪೋ ವಣ್ಣನ್ ಎನ್ ಕಣ್ಣನೈ ನಾನ್ ಕಣ್ಡೇನೇ. 



ಶೀರ್ ಮೈ ಕೊಳ್ = ಅತ್ಯುತ್ತಮವಾದ, ವೀಡು = ಮೋಕ್ಷವನ್ನೂ, ಶುವರ್ ಕ್ಕಮ್ = ಸ್ವರ್ಗವನ್ನೂ, ನರಹು = ನರಕವನ್ನೂ, ಈರು ಆ = ಅರಿವು ಆಗಿ, ಈರ್ ಮೈ ಕೊಳ್ = ಕನಿಕರಿಸುವ, ತೇವರ್ = ದೇವತೆಗಳು, ನಡು ಆ = ನಡುವೆಯಾಗಿ, ಮಟ್ರು ಎಪ್ಪೊರುಟ್ಕುಮ್ = ಇತರ ಎಲ್ಲಾ ವಸ್ತುಗಳಿಗೂ, ವೇರ್ = ಬೇರು, ಮುದಲ್ ಆಯ್ = ಮೊದಲಾಗಿ, ವಿತ್ತು ಆಯ್ = ಬೀಜವೂ ಆಗಿ, ಪರನ್ದು = ಹರಡಿಕೊಂಡು, ತನಿ = ವಿಲಕ್ಷಣವಾಗಿ ನಿನ್ ಱ = ಇರುವ, ಕಾರ್ ಮುಹಿಲ್ ಪೋಲ್ ವಣ್ಣನ್ = ಕಾರ್ಮುಗಿಲಿನ ಹಾಗೆ ಬಣ್ಣವುಳ್ಳವನಾದ, ಎನ್ ಕಣ್ಣನೈ = ನನ್ನ ಆಕರ್ಷಕನನ್ನು \(ಶ್ರೀಕೃಷ್ಣರೂಪಿಯನ್ನು\), ನಾನ್ ಕಣ್ಡೇನೇ =ನಾನು ಕಂಡುಕೊಂಡೆನಲ್ಲ\! 



ಅತ್ಯುತ್ತಮ ನೆಲೆಯಾದ ಮೋಕ್ಷವನ್ನೂ, ಸ್ವರ್ಗವನ್ನೂ, ನರಕವನ್ನೂ ಅರಿವುಕೊಡುವವನಾಗಿ, ಕನಿಕರವುಳ್ಳವನಾಗಿ, ದೇವತೆಗಳ ನಡುವೆಯೂ ಇತರ ಎಲ್ಲಾ ವಸ್ತುಗಳಿಗೂ ಬೇರು ಮೊದಲಾಗಿ ಬೀಜವೂ ಆಗಿ, ಹರಡಿಕೊಂಡು, ಸಂಪೂರ್ಣವಾಗಿ ವಿಲಕ್ಷಣವಾಗಿರುವ ಕಾರ್ಮುಗಿಲನ ಹಾಗೆ ಬಣ್ಣದವನಾದ ನನ್ನಆಕರ್ಷಕನನ್ನು \(ಶ್ರೀಕೃಷ್ಣರೂಪಿಯನ್ನು\) ನಾನು ಕಂಡುಕೊಂಡೆನಲ್ಲ\!



ಈ ಪಾಶುರದಲ್ಲಿ ಆಳ್ವಾರರು ಭಗವದ್ಗುಣಾನುಭವದಲ್ಲಿ ಓಲಾಡುತ್ತಾ ಆನಂದಿಸುತ್ತಿದ್ದಾರೆ. “ಇದನ್ನಲ್ಲವೇ ಆಲೋಚಿಸಿ ಅರಿತುಕೊಳ್ಳಬೇಕಾದದ್ದು. ಇದೇ ಅಲ್ಲವೇ ಭಗವಂತನನ್ನು ಕಂಡುಕೊಳ್ಳಬೇಕಾದ ಮಾರ್ಗ” – ಎಂಬುದಕ್ಕೆ ಆಳ್ವಾರರೇ ನಿದರ್ಶನ, ಅವರ ಅನುಭವದ ಮಾತೇ ಅದು ಎಂಬಂತೆ ಪಾಶುರದ ವಿಷಯವಿದೆ. 



“ಅತ್ಯುತ್ತಮನೆಲೆಯಾದ.....................ಅರಿವುಕೊಡುವವನಾಗಿ” – ಚೇತನರಿಗೆ ಅವರವರ ಕರ್ಮಾನುಗುಣವಾಗಿ ಸ್ವರ್ಗ ನರಕಗಳು ದೊರೆಯುತ್ತವೆ. ಪಾಪಕರ್ಮಗಳು ನರಕಾನುಭವವನ್ನು ತರುತ್ತವೆ. ಪುಣ್ಯಕರ್ಮಗಳಿಂದ ಸ್ವರ್ಗವಾಸ. ಪುಣ್ಯಫಲವಿರುವವರೆಗೂ ಸ್ವರ್ಗಾನುಭವ. ಆ ಪುಣ್ಯ ಕ್ಷೀಣಿಸಿದ ಕೂಡಲೇ ಸ್ವರ್ಗದಿಂದ ಮತ್ತೆ ಮರ್ತ್ಯಲೋಕಕ್ಕೆ ಮತ್ತೆ ಕರ್ಮಾನುಭವ. ಅದಕ್ಕೆ ತಕ್ಕಂತೆ ನರಕನಾಕಗಳು, ಹುಟ್ಟು ಸಾವುಗಳ ಸಂಕೋಲೆ ಚೇತನನನ್ನು ಬಿಗಿದಿರುವವರೆಗೂ ಇದು ತಪ್ಪಿದ್ದಲ್ಲ. ಈ ಸಂಕೋಲೆಯನ್ನು ಕಡಿದು ಹಾಕುವುದೇ ಮೋಕ್ಷ ಅಥವಾ ಬಿಡುಗಡೆ. ನರಕದ ದುಃಖ ಸಂಕಟಗಳೂ, ಸ್ವರ್ಗದ ಸುಖಾನುಭವವೂ ಹೀಗೆ ಪರಿವರ್ತನೆ ಹೊಂದುತ್ತಾ, ತೊಳಲಿಸುತ್ತವೆ. ಆದರೆ ಮೋಕ್ಷಾನಂದವು ಶಾಶ್ವತವಾದದ್ದು. ಈ ಅರಿವನ್ನೂ, ಮೋಕ್ಷ ಪಡೆಯುವುದರ ಬಗೆಗೆ ಉಪಾಯದ ಅರಿವನ್ನೂ ಕೊಡುವವನು ಭಗವಂತನೇ. 



ಹುಟ್ಟಿದ ಬಂದನದಲ್ಲಿ ತೊಳಲುತ್ತಿರುವ ಚೇತನರ ಬಗೆಗೆ ಭಗವಂತನಿಗೆ ಅಪಾರವಾದ ಕನಿಕರ. ಅವರನ್ನು ತನ್ನ ಕಡೆಗೆ ಆಕರ್ಷಿಸಿಕೊಂಡು, ಉದ್ಧರಿಸುವುದೇ ಆ ಕನಿಕರದ ಫಲ. 



ದೇವತೆಗಳಿಗೆ ಆಧಾರನಾಗಿ, ಅವರ ಮೇಲ್ವಿಚಾರಕನಾಗಿ, ಅವರ ನಡುವೆಯೇ, ಅವರ ಧರ್ಮನೀತಿಗಳ ನಿರ್ವಾಹಕನಾಗಿರುತ್ತಾನೆ ಭಗವಂತ. 



“ಬೇರು ಮೊದಲಾಗಿ ಬೀಜವೂ ಆಗಿ” – ಇದೊಂದು ಸುಂದರವಾದ ರೂಪಕ. ಬೇರು ಮರಕ್ಕೆ ಆಧಾರ. ಅದನ್ನು ಭದ್ರವಾಗಿ, ನೆಟ್ಟಗೆ ನಿಲ್ಲಿಸಿಟ್ಟುಕೊಳ್ಳುವುದು. ನೆಲದ ಒಳಗಡೆ, ಕಣ್ಣಿಗೆ ಕಾಣಿಸದಂತೆ ಇದ್ದುಕೊಂಡು, ಮರಕ್ಕೆ ಬೇಕಾಗುವ ಆಹಾರವನ್ನೂ ನೀರನ್ನೂ ಒದಗಿಸಿಕೊಡುತ್ತದೆ. ಮರದ ಬೆಳವಣಿಗೆಗೆ ಎಲ್ಲ ಬಗೆಯಲ್ಲೂ ಸಹಕಾರಿ. ಮರವು ಒಣಗಿ ಬೀಳುವ ತನಕಲೂ ಅದನ್ನು ಕಾಪಾಡುತ್ತದೆ. ಹಾಗೆಯೇ, ಭಗವಂತನು ತಾನು ಸೃಷ್ಟಿಸಿದ ಎಲ್ಲಾ ಚೇತನ ಅಚೇತನ ವಸ್ತುಗಳಿಗೂ, ಬೇರಿನ ಹಾಗೆ, ಕಣ್ಣಿಗೆ ಕಾಣಿಸದಂತೆ, ಅವುಗಳ ಅಂತರ್ಯಾಮಿಯಾಗಿದ್ದುಕೊಂಡು, ಅವುಗಳಿಗೆ ಆಧಾರನಾಗಿ, ಅಭಿವೃದ್ಧಿಕಾರಕನಾಗಿ, ನಿರ್ವಾಹಕನಾಗಿ, ಕಡೆಗೆ, ಲಯಕಾಲದಲ್ಲಿ ಅವುಗಳನ್ನು ಬೀಜರೂಪದಲ್ಲಿ ತನ್ನಲ್ಲಿಟ್ಟುಕೊಂಡು ಸಂರಕ್ಷಿಸುತ್ತಾನೆ. 



’ಹರಡಿಕೊಂಡು, ಸಂಪೂರ್ಣವಾಗಿ, ವಿಲಕ್ಷಣವಾಗಿರುವ ಕಾರ್ಮುಗಿಲಿನ ಹಾಗೆ ಬಣ್ಣದವನಾದ” – ಸುಂದರವಾದ ಉಪಮಾನ. ಕಾರ್ಮುಗಿಲಿನೊಂದಿಗೆ ಭಗವಂತನನ್ನು ಹೋಲಿಸಲಾಗಿದೆ. ಕಾರ್ಮುಗಿಲು ತನಗೆ ಎಷ್ಟು ಸಾಧ್ಯವೋ ಅಷ್ಟು ನೀರನ್ನೂ ತನ್ನಲ್ಲಿ ತುಂಬಿಟ್ಟುಕೊಂಡು ಸಂಪೂರ್ಣವಾಗಿರುತ್ತದೆ. ಎಲ್ಲೆಲ್ಲೂ ಹರಡಿಕೊಳ್ಳುತ್ತದೆ. ತನ್ನ ವಿಲಕ್ಷಣವಾದ ರೂಪಬಣ್ಣಗಳಿಂದ ಅತ್ಯಾಕರ್ಷಕವಾಗುತ್ತದೆ. ಪರಮ ಔದಾರ್ಯದಿಂದ, ಕೆಳಗಡೆ ನೆಲದ ಮೇಲಣ ವಸ್ತುಗಳು ಬಯಸುವುದಕ್ಕಿಂತಲೂ ಹೆಚ್ಚಾಗಿಯೇ, ತಾನು ಹಿಡಿದಿಟ್ಟುಕೊಂಡಿರುವ ನೀರನ್ನು ಎರೆಯುತ್ತದೆ. ಹಾಗೆಯೇ ಭಗವಂತನೂ ಸರ್ವವ್ಯಾಪಿ. ಕಾರ್ಮುಗಿಲಿನ ಬಣ್ಣದವನು. ವಿಲಕ್ಷಣ ಸುಂದರ. ಅತ್ಯಾಕರ್ಷಕ ಮತ್ತು ಪರಮ ಉದಾರಿ. 



ಆಳ್ವಾರರು ಹೇಳುತ್ತಾರೆ: ಸ್ವರ್ಗ ನರಕಗಳ ಬಗೆಗೆ ಅರಿವನ್ನುಂಟುಮಾಡಿ, ಅವುಗಳ ಪುನರಾವರ್ತನೆಯಿಂದ ಬಿಡುಗಡೆ ಹೊಂದುವುದಕ್ಕೆ ಉಪಾಯವನ್ನು ಕರುಣಿಸಿ, ನನ್ನನ್ನು ತನ್ನ ಕಡೆಗೆ ಆಕರ್ಷಿಸಿಕೊಂಡು, ನನ್ನನ್ನುದ್ಧರಿಸತಕ್ಕ ಶ್ರೀಕೃಷ್ಣರೂಪಿಯಾದ ಭಗವಂತನನ್ನು ನಾನು ಕಂಡುಕೊಂಡೆ\! ಈ ನನ್ನ ಭಾಗ್ಯಕ್ಕೆ ಎಣೆಯುಂಟೇ? 



೧೧. ಕಣ್ಡಲಙ್ಗಳ್ ಶೆಯ್ಯಕರುಮೇನಿಯಮ್ಮಾನೈ,

ವಣ್ಡಲಮ್ಬುಮ್ ಶೋಲೈ ವೞುದಿ ವಳನಾಡನ್,

ಪಣ್ಡಾಲೈಯಿಲ್ ಶೊನ್ನ ತಮಿೞ್ ಆಯಿರತ್ತಿಪ್ಪತ್ತುಮ್ ವಲ್ಲಾರ್,

ವಿಣ್ಡಲೈಯಿಲ್ ವೀಟ್ರಿರುನ್ದಾಳ್ ವರ್ ಎಮ್ಮಾವೀಡೇ. 



ಕಣ್ ತಲಙ್ಗಳ್ ಶೆಯ್ಯ = ಕಣ್ಣುಗಳು ಕೆಂಪಗೂ, ಕರುಮೇನಿ = ಕರಿಯ ದೇಹವೂ, ಉಳ್ಳ, ಅಮ್ಮಾನೈ = ಸ್ವಾಮಿಯನ್ನು, ಕುರಿತು, ವಣ್ಡು = ದುಂಬಿಗಳು, ಅಲಮ್ಬುಮ್ = ಗಾನಮಾಡುವ, ಶೋಲೈ =ತೋಪುಗಳನ್ನುಳ್ಳ, ವೞುದಿ = ತಿರುವಳುದಿ ಎಂಬ, ವಳಮ್ = ಸಮೃದ್ಧವಾದ, ನಾಡನ್ = ನಾಡಿನವನು, ಪಣ್ ತಲೈಯಿಲ್ ಶೊನ್ನ = ಗಾನವನ್ನೇ ಪ್ರಧಾನವಾಗಿಟ್ಟುಕೊಂಡು ಹೇಳಿದ, ತಮಿೞ್ = ತಮಿಳಿನ, ಆಯಿರತ್ತು = ಒಂದು ಸಾವಿರ \(ಪಾಶುರ\)ದಲ್ಲಿ, ಇಪತ್ತುಮ್ ವಲ್ಲಾರ್ = ಈ ಹತ್ತು ಪಾಶುರಗಳನ್ನು ಬಲ್ಲವರು, ವಿಣ್ ತಲೈಯಿಲ್ = ಪರಮಪದದಲ್ಲಿ, ವೀಟ್ರಿರುನ್ದು = ವಾಸ ಮಾಡುತ್ತಾ, ಆಳವರ್ = ಆಳುತ್ತಾರೆ, ಎಮ್ಮಾ ವೀಡೇ = ಆ ಮಹಾಬಿಡುಗಡೆಯನ್ನೇ. 



ಕಣ್ಣುಗಳು ಕೆಂಪಗೂ, ದೇಹವು ಕರ್ರಗೂ ಇರುವ ಸ್ವಾಮಿಯನ್ನು ಕುರಿತು ದುಂಬಿಗಳು ಗಾನಮಾಡುವ ಗೋಪುಗಳನ್ನುಳ್ಳ ತಿರುವಳದಿ ಎಂಬ ಸಮೃದ್ಧವಾದ ನಾಡಿನವನು ಗಾನವನ್ನೇ ಪ್ರಧಾನವಾಗಿಟ್ಟುಕೊಂಡು ಹೇಳಿದ ತಮಿಳಿನ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತನ್ನು ಬಲ್ಲವರು ಪರಮಪದದಲ್ಲಿ ವಾಸಮಾಡುತ್ತಾ ಆ ಮಹಾಬಿಡುಗಡೆಯನ್ನೇ ಆಳುವವರಾಗುತ್ತಾರೆ. 



ಇದು ಆ ತಿರುವಾಯ್ ಮೊೞಿಯ ಕಡೆಯ ಪಾಶುರ. ಮಿಕ್ಕ ತಿರುವಾಯ್ ಮೊೞಿಗಳ ಕಡೆಯ ಪಾಶುರಗಳಿಗಿಂತಲೂ ಅಂಕಿತದಲ್ಲಿ ಇದು ಭಿನ್ನವಾಗಿದೆ ಎಂಬುದನ್ನು ಗಮನಿಸಬಹುದಾಗಿದೆ. ಅಲ್ಲಿ “ಕುರುಹೂರ್ ಶಡಹೋಪನ್” ಎಂದುಕವಿಯು ತನ್ನ ಗುರುತನ್ನು ಸ್ಪಷ್ಟವಾಗಿ ಹೇಳಿಕೊಳ್ಳಲಾಗುತ್ತಿತ್ತು. ಈ ತಿರುವಾಯ್ ಮೊೞಿಯಲ್ಲಾದರೋ ಹಾಗಿಲ್ಲ. ಅದಕ್ಕೆ ಬದಲಾಗಿ “ವೞುದಿ ವಳನಾಡನ್” ಎಂದು ತನ್ನ ನಾಡಿನ ಹಿರಿಮೆಯನ್ನು ವ್ಯಕ್ತಪಡಿಸಿದ್ದಾನೆ. ಹೆಸರನ್ನು ಗೋಪ್ಯಮಾಡಿದ್ದಾನೆ. ತನ್ನ ಹಿರಿಮೆ ತನ್ನ ನಾಡಿಗೆ ಸೇರಿದ್ದು ಎಂಬ ವಿಶಾಲವಾದ ಸಾತ್ವಿಕ ಮನೋಭಾವವನ್ನು ವ್ಯಕ್ತಪಡಿಸಿದ್ದಾನೆ. ಇದೊಂದು ಹಿರಿಮೆಯೇ\! 



ಕೆಂದಾವರೆಯಂತೆ ವಿಶಾಲವೂ ಸುಂದರವೂ ಆದ ಕಣ್ಣುಗಳನ್ನೂ ಪರಿಪೂರ್ಣವಾದ ಭವ್ಯವಾದ ಕಾರ್ಮುಗಿಲಿನಂತೆ ಆಕರ್ಷಕವಾದ ದೇಹಕಾಂತಿಯನ್ನುಳ್ಳವನೂ ಆದ ಭಗವಂತನ ಗುಣಸ್ವಭಾವಗಳನ್ನು ಕುರಿತು, ಅವನನ್ನು ಕಂಡುಕೊಳ್ಳುವ ಸುಲಭೋಪಾಯವೇ ಸಾವಿರ ಪಾಶುರಗಳನ್ನು ರಚಿಸಿದ್ದಾರೆ. ಅವುಗಳಲ್ಲಿ ಒಂದುಭಾಗವಾದ ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಅಭ್ಯಾಸ ಮಾದಿ ಅರಿತುಕೊಂಡವರು ಪರಮಪದ ವಾಸಿಗಳಾಗಿ ಅಲ್ಲಿಯ ಅಖಂಡಾನಂದವನ್ನು ಸೂರೆಗೊಳ್ಳುತ್ತಾರೆ. ಹೀಗಿದೆ, ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*\*\*\*\*\*



ಶ್ರೀಃ



ಶ್ರಿಯೈ ನಮಃ



ತಿರುವಾಯ್ ಮೊೞಿ  ಎರಡನೆಯ ದಶಕ ಒಂಭತ್ತನೆಯ ತಿರುವಾಯ್ ಮೊೞಿ



೯. ಎಮ್ಮಾವೀಟ್ಟುತ್ತಿಱಮುಮ್



೧. ಎಮ್ಮಾವೀಟುತ್ತಿಱಮುಮ್ ಶೆಪ್ಪಮ್, ನಿನ್

ಶೆಮ್ಮಾಪಾದಪಱ್ ಪುತ್ತಲೈ ಶೇರ್ ತೊಲ್ಲೈ,

ಕೈಮ್ಮಾ ದುನ್ಬಮ್ ಕಡಿನ್ದ ಪಿರಾನೇ, 

ಅಮ್ಮಾ\! ಅಡಿಯೇನ್ ವೇಣ್ಡುವದೀದೇ. 



ಎಮ್ಮಾವೀಟ್ಟು ತಿಱಮುಮ್ = ಆ ಮಹಾಬಿಡುಗಡೆಯ ವಿಷಯವನ್ನೂ, ಶೆಪ್ಪಮ್ = ಹೇಳೆವು, ನಿನ್ = ನಿನ್ನ, ಶೆಮ್ = ಕೆಂಪಾದ, ಮಾ = ಪರಮ ಶ್ರೇಷ್ಠವಾದ, ಪಾದ ಪಱ್ಬು = ಪಾದಪದ್ಮದಲ್ಲಿ, ತಲೈ = ತಲೆಯನ್ನು, ಶೇರ್ ತ್ತು ಒಲ್ಲೈ = ಈಗಲೇ \(ಬೇಗಲೇ\) ಸೇರಿಸಿ, ಕೈಮ್ಮಾ = ಆನೆಯ, ತುನ್ಬಮ್ = ಸಂಕಟವನ್ನು, ಕಡಿನ್ದ ಪಿರಾನೇ = ತೊಲಗಿಸಿದ ಸ್ವಾಮಿಯೇ, ಅಮ್ಮಾ= ನನ್ನ ಸ್ವಾಮಿಯೇ, ಅಡಿಯೇನ್ = ಪಾದಸೇವಕನಾದ ನಾನು, ವೇಣ್ಡುವದು ಈದೇ = ಬೇಡುವುದು ಇದನ್ನೇ. 



ಆನೆಯ ಸಂಕಟವನ್ನು ನಿವಾರಿಸಿದ ಸ್ವಾಮಿಯೇ, ಆ ಮಹಾಬಿಡುಗಡೆಯ ವಿಷಯವನ್ನೂ ಹೇಳೆವು. ನಿನ್ನ ಕೆಂಪಾದ ಪರಮಶ್ರೇಷ್ಠವಾದ ಪಾದಪದ್ಮದಲ್ಲಿ \(ನಮ್ಮ\) ತಲೆಯನ್ನು ಈಗಲೇ \(ಬೇಗಲೇ\) ಸೇರಿಸಬೇಕು. ನನ್ನ ಸ್ವಾಮಿಯೇ, ಪಾದಸೇವಕನಾದ ನಾನು ಬೇಡುವುದು ಇದನ್ನೇ. 



ಆನೆಯ ಸಂಕಟವನ್ನು ನಿವಾರಿಸಿದ ಸ್ವಾಮಿಯೇ, ಆ ಮಹಾಬಿಡುಗಡೆಯ ವಿಷಯವನ್ನೂ ಹೇಳೆವು. ನಿನ್ನ ಕೆಂಪಾದ ಪರಮಶ್ರೇಷ್ಠವಾದ ಪಾದಪದ್ಮದಲ್ಲಿ \(ನಮ್ಮ\) ತಲೆಯನ್ನು ಈಗಲೇ \(ಬೇಗಲೇ\) ಸೇರಿಸಬೇಕು. ನನ್ನ ಸ್ವಾಮಿಯೇ, ಪಾದಸೇವಕನಾದ ನಾನು ಬೇಡುವುದು ಇದನ್ನೇ. 



ಸವಶಕ್ತನೂ, ಕರುಣಾಸಾಗರನೂ ಆಗಿರುವ ಭಗವಂತನನ್ನು ಕಂಡುಕೊಳ್ಳುವ ಬಗೆಯೇನು ಎಂಬ ಪ್ರಶ್ನೆಯನ್ನು ಮುಂದಿಟ್ಟು, ಸ್ವಾಮಿಯ ಆಸಾಧಾರಣವೂ ವಿಲಕ್ಷಣವೂ ಆದ ಕಾರ್ಯಗಳಿಂದಲೇ, ಅವನನ್ನು ಸುಲಭವಾಗಿ ಕಂಡುಕೊಳ್ಳಬಹುದು ಎಂದು ತಿಳಿಸಲಾಯಿತು. ಹಿಂದಿನ ತಿರುವಾಯ್ ಮೊೞಿಯಲ್ಲಿ.



ಈಗ, ಹಾಗೆ ಕಂಡುಕೊಂಡಿರುವ ಭಗವಂತನು ನಮ್ಮ ಮುಂದೆ ನಿಂತಾಗ, ಅವನಲ್ಲಿ ನಾವು ಅರಿಕೆ ಮಾಡಿಕೊಳ್ಳಬಹುದಾದದ್ದು ಏನು? ಈ ಪ್ರಶ್ನೆಗೆ ಉತ್ತರವಾಗಿ ಈ ಸುಂದರವಾದ ಪಾಶುರ.



“ಆನೆಯ ಸಂಕಟವನ್ನು ತೊಲಗಿಸಿದ್ದು” – ಗಜೇಂದ್ರಮೋಕ್ಷದ ವಿಷಯ. ಕೀಳು ಪ್ರಾಣಿಯಾದರೂ, ಸಂಕಟದಲ್ಲಿ ಸಿಕ್ಕಿಬಿದ್ದು, ಭಗವಂತನ ಮರೆಹೊಕ್ಕಾಗ, ಸ್ವಾಮಿಯು ಅದರ ಬಗೆಗೆ ಎಷ್ಟು ಬೇಗ ಮರುಕಗೊಳ್ಳುತ್ತಾನೆ: ಎಷ್ಟು ಬೇಗ ಗರುಡಾರೂಢನಾಗಿ ಅದರ ಬಳಿಗೆ ಧಾವಿಸುತ್ತಾನೆ\! ಎಷ್ಟು ಬೇಗ ಅದರ ಶತ್ರುವಾದ ಮೊಸಳೆಯನ್ನು ತನ್ನ ಚಕ್ರಾಯುಧದಿಂದ ತುಂಡರಿಸಿಬಿಡುತ್ತಾನೆ\! ಇದಲ್ಲವೇ ಅವನ ಪರಮ ಕಾರುಣ್ಯ ಆಶ್ರಿತವಾತ್ಸಲ್ಯ\! 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಆನೆಯ ಸಂಕಟವನ್ನು ಹರಿಸಿದ ಪರಮಕಾರುಣ್ಯನಿಧಿಯೇ ನೀನು. ನಾವೂ ಸಂಸಾರವೆಂಬ ಸಂಕಟದಲ್ಲಿ ಸಿಕ್ಕಿಬಿದ್ದು ತೊಳಲುತ್ತಿದ್ದೇವೆ. ಆದರೆ, ಆ ಮಹಾಬಿಡುಗಡೆಯಾದ ಮೋಕ್ಷವನ್ನು ಕುರಿತು ನಿನ್ನಲ್ಲಿ ಅರಿಕೆ ಮಾಡಿಕೊಳ್ಳುವುದಿಲ್ಲ. ಅದರ ವಿಷಯವಾಗಿ ಪ್ರಸ್ತಾಪವನ್ನೂ ಮಾಡುವುದಿಲ್ಲ. ನಿನ್ನ ಕೆಂಪಾದ ಕೋಮಲ ಪಾದ ಪದ್ಮಗಳ ಮೇಲೆ ನಮ್ಮ ತಲೆಯನ್ನು ಈಗಲೇ ಈ \(ಬೇಗಲೇ\) ಇರಿಸಬೇಕೆಂದು ಹಾತೊರೆಯುತ್ತಿದ್ದೇವೆ. ಪಾದಸೇವಕನಾದ ನಾನು ನಿನ್ನಲ್ಲಿ ಇದೊಂದನ್ನೇ ಬೇಡುವುದು. ಇಷ್ಟನ್ನು ಮಾತ್ರ ನೀನು ನನಗೆ ಅನುಗ್ರಹ ಮಾಡು. 



ಭಗವಂತನ ಅಡಿದಾವರೆಯನ್ನು ತಲೆಯ ಮೇಲೆ ಇರಿಸಿಕೊಳ್ಳುವುದು, ಅಡಿದಾವರೆಯ ಮೇಲೆ ತಲೆಯನ್ನಿರುಸುವುದು, \(ಅಥವಾ, ಅವು ಎಡೆಬಿಡದೆ ತನ್ನ ತಲೆಯ ಮೇಲಿದೆ ಎಂದು ಭಾವಿಸಿಕೊಳ್ಳುವುದು\) ಭಗವಂತನೊಡನೆ ನಿಕಟವಾದ ಸಂಪರ್ಕಹೊಂದುವ ಒಂದು ರೀತಿ. ಇದು ಮೋಕ್ಷಾನಂದಕ್ಕಿಂತಲೂ ಹೆಚ್ಚಿನದು ಎಂದು ಆಳ್ವಾರರು ಅಭಿಪ್ರಾಯಪಾಡುತ್ತಾರೆ. 



ಭಗವಂತನ ಅಡಿದಾವರೆಯ ಆಶ್ರಯಕ್ಕಿಂತಲೂ ಬೇರೆಲ್ಲ ಬಗೆಯ ಸುಖ ಆನಂದಗಳೂ, ಮೋಕ್ಷವೂ ಸಹ ಕೆಳಮಟ್ಟದ್ದೇ\! 



೨. ಈದೇಯಾನುನ್ನೈಕ್ಕೊಳ್ವದೆಞಾನ್ಱುಮ್, ಎನ್

ಮೈದೋಯ್ ಶೋದಿ ಮಣಿವಣ್ಣ ವೆನ್ದಾಯ್,

ಎಯ್ದಾನಿನ್ ಕೞಲ್ ಯಾನ್ಯ್ದ, ಞಾನ

ಕ್ಕೈದಾಕಾಲಕ್ಕೞಿವು ಶೆಯ್ಯೋಲೇ. 



ಈದೇ =ಇದನ್ನೇ, ಯಾನ್ = ನಾನು, ಉನ್ನೈ = ನಿನ್ನನ್ನು, ಕೊಳ್ ವದು ಎಞ್ಞಾನ್ ಱುಮ್ = ಎಂದೆಂದಿಗೂ ಕೇಳುವುದು, ಎನ್ = ನನ್ನ, ಮೈತೋಯ್ ಶೋದಿ = ಕಾಡಿಗೆಯನ್ನು ತೊಯಿಸುವಂಥ ಜ್ಯೋತಿಯೇ \(ಕಾಡಿಗೆಯನ್ನು ಸುರಿಸುವಂಥ ಜ್ಯೋತಿಯೇ\), ಮಣಿ ವಣ್ಣಮ್ ಎನ್ದಾಯ್ = ಇಂದ್ರನೀಲ ಮಣಿಯ ಬಣ್ಣದವನಾದ ನನ್ನ ಸ್ವಾಮಿಯೇ, ಎಯ್ ದಾ = ಪಡೆದುಕೊಳ್ಳಲಾಗದಂಥ \(ಸಮೀಪಿಸಲು ಸಾಧ್ಯವಾಗದಂಥ\), ನಿನ್ ಕೞಲ್ = ನಿನ್ನ ತಿರುವಡಿಗಳನ್ನು, ಯಾನ್ ಎಯ್ ದ =ನಾನು ಪಡೆದುಕೊಳ್ಳುವಂತೆ \(ಸೇರುವಂತೆ\), ಞಾನಮ್ = ಜ್ಞಾನವೆಂಬ, ಕೈ = ಸಾಧನವನ್ನು \(ರೆಕ್ಕೆಯನ್ನು\), ತ = ಕರುಣಿಸು, ಕಾಲಮ್ = ಕಾಲವನ್ನು, ಕೞಿವು = ಕಳೆಯುವಂತೆ, ಶೆಯ್ಯೇಲ್ = ಮಾಡಬೇಡ. 



ನನ್ನ ಕಾಡಿಗೆಯನ್ನು ಸುರಿಸುವಂಥ ಜ್ಯೋತಿಯೇ. ಇಂದ್ರನೀಲಮಣಿಯ ಬಣ್ಣದವನಾದ ನನ್ನ ಸ್ವಾಮಿಯೇ, ಇದನ್ನೇ ನಾನು ನಿನ್ನನ್ನು ಎಂದೆಂದಿಗೂ ಬೇಡುವುದು. ಸಮೀಪಿಸಲಾಗದಂಥ ನಿನ್ನ ತಿರುವಡಿಗಳನ್ನು ನಾನು ಸೇರುವಂತೆ \(ಪಡೆದುಕೊಳ್ಳುವಂತೆ\) ಜ್ಞಾನವೆಂಬ ಸಾಧನವನ್ನು\(ರೆಕ್ಕೆಯನ್ನು\) ಕರುಣಿಸು. ಕಾಲವನ್ನು ಕಳೆಯುವಂತೆ ಮಾಡಬೇಡ. 



“ಇದನ್ನೇ ನಾನು ನಿನ್ನಲ್ಲಿ ಬೇಡುವುದು” – ಎಂದು ಹಿಂದಿನ ಪಾಶುರದಲ್ಲಿ ಹೇಳುತ್ತಾ ಆಳ್ವಾರರು ಭಗವಂತನ ಅಡಿದಾವರೆಗಳು ತಮ್ಮ ತಲೆಯ ಮೇಲೆ ನಿರಂತರವೂ ಇರಬೇಕೆಂದರು. ಮೋಕ್ಷಾನಂದಕ್ಕಿಂತಲೂ ಅದೇ ಮೇಲೆಂದರು. ಆದರೆ, ಭಗವಂತನ ತಿರುವಡಿಗಳನ್ನು ಸೇರುವುದಾದರೂ ಹೇಗೆ? ಅವು ಸುಲಭವಾಗಿ ಪಡೆದುಕೊಳ್ಳುವಂಥವಲ್ಲ\! ಇದನ್ನು ಕುರಿತು ಯೋಚಿಸುತ್ತಾ, ಅದನ್ನು ಸಾಧಿಸಿಕೊಳ್ಳುವ ಮತ್ತೊಂದು ಸಾಧನವನ್ನು ಆಳ್ವಾರರು ಇಲ್ಲಿ ಬೇಡುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಬೇಗಲೇ \(ಈಗಲೇ\) ನಿನ್ನ ದಿವ್ಯತಿರುವಡಿಗಳನ್ನು ಸೇರಿಬೇಕೆಂಬ ಆತುರ ನನಗಿದೆ. ಸುಲಭವಾಗಿ ಪಡೆದುಕೊಳ್ಳುವಂಥಾದ್ದಲ್ಲ ಅವು\! ನನ್ನಲ್ಲಿರುವ ಸಾಧನವಾದ ಭಕ್ತಿ ವಿರಕ್ತಿಗಳು ಸಾಲವು. ಆದ್ದರಿಂದ, ನನಗೆ ಜ್ಞಾನವೆಂಬ ಮತ್ತೊಂದು ಸಾಧನವನ್ನು ಕರುಣಿಸು. ನಾನು ವ್ಯರ್ಥವಾಗಿ ಕಾಲವನ್ನು ಕಳೆಯುವಂತೆ ಮಾಡಬೇಡ. 



ಇಲ್ಲಿ ಒಂದು ರೂಪಕವನ್ನು ನೆನಪಿಗೆ ತಂದುಕೊಳ್ಳಬಹುದು: “ಭಕ್ತಿ ಎಂಬ ಹಕ್ಕಿಗೆ ಜ್ಞಾನವೂ ವೈರಾಗ್ಯವೂ ಎಂದು ರೆಕ್ಕೆಗಳು”. ಅವುಗಳನ್ನು ಬಳಸಿಕೊಂಡು ಅದು ಭಗವಂತನನ್ನು ಸೇರುವುದು”. 



ಭಕ್ತಿಯ ಪೂರ್ಣತೆಗೆ ಜ್ಞಾನವೂ ವೈರಾಗ್ಯವೂ ಸಾಧಕಗಳು.



“ಕೈ” ಎಂಬುದಕ್ಕೆ “ಕೈ, ತೋಳು, ಸೊಂಡಿಲು, ಕಿರಣ, ಪಕ್ಕ, ಪಕ್ಷ, ಕೈಮರ, ಸಾಧನ, ಹಿಡಿ, ರೆಕ್ಕೆ, ಸೇನೆ, ಸ್ಥಳ, ಕೈಹಣ, ಮಾಡತಕ್ಕದ್ದು, ಭೂಷಣ, ಶಕ್ತಿ, ಅಲ್ಪತನ, ಬಳಕೆ, ಸಾಲು, ಶಿಸ್ತು, ತಂಗಿ, ಕಹಿ, ದುಃಖ, ಕೋಪ, ದ್ವೇಷ, ಉಣಿಸು, ನಡೆಸು” – ಹೀಗೆಲ್ಲಾ ಅರ್ಥವಿದೆ. ಹೊಂದಿಕೊಳ್ಳತಕ್ಕವನ್ನು ಕೂಡಿಸಿಕೊಂಡು “ಜ್ಞಾನಮ್ ಕೈ” ಎಂಬುದನ್ನು ಯುಕ್ತವಾಗಿ ಅರ್ಥಮಾಡಿಕೊಳ್ಳಬಹುದಾಗಿದೆ. 



೩. ಶೆಯ್ಯೇಲ್ ತೀವಿನೈಯೆನ್ ಱುಅರುಳ್ ಶೆಯ್ಯುಮ್, ಎನ್

ಕೈಯಾರ್ ಶಕ್ಕತ ಕ್ಕಣ್ಣಪಿರಾನೇ,

ಐಯಾರ್ ಕಣ್ಡಮಡೈಕ್ಕಿಲುಮ್ನಿನ್ ಕೞಲ್,

ಎಯ್ಯಾದೇತ್ತ, ಅರುಳ್ ಶೆಯ್ಯೆನಕ್ಕೇ. 



ಶೆಯ್ಯೇಲ್ = ಮಾಡಬೇಡ, ತೀ ವಿನೈ = ಕೆಟ್ಟ ಕೆಲಸಗಳನ್ನು \(ಪಾಪಕಾರ್ಯಗಳನ್ನು\), ಎನ್ ಱು = ಎಂದು, ಅರುಳ್ ಶೆಯ್ಯುಮ್ = ಕೃಪೆಮಾಡುವ, ಎನ್ = ನನ್ನ, ಕೈ ಆರ್ = ಕೈತುಂಬ \(ಸಿದ್ಧವಾಗಿ\), ಶಕ್ಕರಮ್ =ಚಕ್ರಾಯುಧವನ್ನು ಹಿಡಿದಿರುವ, ಕಣ್ಣಪಿರಾನೇ = ಆಕರ್ಷಕನಾದ ಸ್ವಾಮಿಯೇ \(ಶ್ರೀಕೃಷ್ಣಸ್ವಾಮಿಯೇ\), ಆರ್ =ಶ್ಲೇಷ್ಮವು ತುಂಬಿಕೊಂಡು, ಕಣ್ಡಮ್ = ಗಂಟಲನ್ನು, ಅಡೈಕ್ಕಿಲುಮ್= ಅಡಕಿಕಟ್ಟಿದರೂ, ನಿನ್ ಕೞಲ್ = ನಿನ್ನ ತಿರುವಡಿಗಳನ್ನು ಎಯ್ಯಾದು = ಸೊರಗದೆ, ಏತ್ತ = ಸ್ತುತಿಸುವಂತೆ, ಅರುಳ್ ಶೆಯ್ ಎನಕ್ಕೇ = ನನಗೆ ಕೃಪೆಮಾಡು.



ಕೈತುಂಬ \(ಸಿದ್ಧವಾಗಿ\) ಚಕ್ರಾಯುಧವನ್ನು ಹಿಡಿದಿರುವ ನನ್ನ ಆಕರ್ಷಕನಾದ ಸ್ವಾಮಿಯೇ \(ಶ್ರೀಕೃಷ್ಣಸ್ವಾಮಿಯೇ\), ಪಾಪಕಾರ್ಯಗಳನ್ನು ಮಾಡಬೇಡವೆಂದು ನನಗೆ ಕೃಪೆಮಾಡುವಾಗ, ಶ್ಲೇಷ್ಮವು ತುಂಬಿಕೊಂಡು ಗಂಟಲನ್ನು ಅಡಕಿಕಟ್ಟಿದಾಗಲೂ ಸೊರಗದೆ ನಿನ್ನ ತಿರುವಡಿಗಳನ್ನು ಸ್ತುತಿಸುವಂತೆ, ಕೃಪೆಮಾಡು.



“ಜ್ಞಾನವನ್ನು ಕರುಣಿಸು” ಎಂಬುದು ಹಿಂದಿನ ಪಾಶುರದ ಬೇಡಿಕೆ. “ಯಾವ ಬಗೆಯ ಜ್ಞಾನ ಬೇಕಾದದ್ದು” ಎಂಬುದರೆ ವಿವರಣೆ ಇಲ್ಲಿ ಬರುತ್ತದೆ.



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನನ್ನನ್ನು ನಿನ್ನ ಕಡೆಗೆ ಆಕರ್ಷಿಸಿದ್ದೀ. ಕೈಯಲ್ಲಿ ಚಕ್ರಾಯುಧವನ್ನು ಸಿದ್ಧವಾಗಿ ಹಿಡಿದು ನಿಂತಿದ್ದೀ. ಪಾಪಕಾರ್ಯಗಳನ್ನು ಎಂದರೆ ಕೆಟ್ಟ ಕೆಲಸಗಳನ್ನು ಮಾಡಬೇಡ ಎಂದು ಆಣತಿಯಿತ್ತು. ಅದನ್ನು ನಾನು ಮಾಡದಿರುವಂತೆ ಮಾಡಿ ನನ್ನನ್ನು ಕರುಣಿಸಿದ್ದೀ. ಈ ಮಾನವ ದೇಹವು ಬಿದ್ದು ಹೋಗುವಾಗ, ನನ್ನ ಗಂಟಲಲ್ಲಿ ಶ್ಲೇಷ್ಮತುಂಬಿಕೊಳ್ಳಬಹುದು. ಗಂಟಲು ಕಟ್ಟಿ ಹೋಗಬಹುದು. ಸೊರಗು ತುಂಬಿಬಿಡಬಹುದು. ಅಂಥ ಸಮಯದಲ್ಲೂ ಸಹ ನಿನ್ನ ತಿರುವಡಿಗಳ ಸ್ಮರಣೆಯನ್ನು ಎಡೆಬಿಡದೆ ನಾನು ಮಾಡುವಂತೆ ನನಗೆ ಜ್ಞಾನವನ್ನು ಕರುಣಿಸು. 



೪. ಎನಕ್ಕೇಯಾಟ್ಶೆಯ್ ಎಕ್ಕಾಲತ್ತುಮೆನ್ ಱು, ಎನ್

ಮನಕ್ಕೇ ವನ್ದುಇಡ ವೀಡಿನ್ ಱಿ ಮನ್ನಿ,

ತನಕ್ಕೇಯಾಹ ಎನೈಕ್ಕೊಳ್ಳುಮೀದೇ,

ಎನಕ್ಕೇ ಕಣ್ಣನೈ ಯಾನ್ಕೊಳ್ ಶಿಱಪ್ಪೇ. 



ಎನಕ್ಕೇ = ನನಗೇಯೇ, ಆಟ್ ಶೆಯ್ = ದಾಸ್ಯವನ್ನು ನಡೆಸು, ಎಕ್ಕಾಲತ್ತುಮ್ = ಎಲ್ಲಾ ಕಾಲಗಳಲ್ಲಿಯೂ, ಎನ್ ಱ = ಎಂದು, ಎನ್= ನನ್ನ, ಮನಕ್ಕೇ = ಮನಸ್ಸಿನಲ್ಲಿಯೇ \(ಮನಸ್ಸಿನೊಳಕ್ಕೇ\), ವನ್ದು = ಬಂದು, ಇಡೈ ವೀಡು ಇನ್ ಱಿ = ನಡುವೆ ಸ್ವಲ್ಪವೂ ಅವಕಾಶವಿಲ್ಲದಂತೆ, ಮನ್ನಿ = ನೆಲಸಿ, ತನಕ್ಕೇ ಆಹ = ತನಗಾಗಿಯೇ ಆಗಿರುವಂತೆ \(ತನಗೆ ತಕ್ಕವನೆಂಬಂತೆ\), ಎನೈ= ನನ್ನನ್ನು, ಕೊಳ್ಳುಮ್= ಸ್ವೀಕರಿಸುವ \(ಅಂಗೀಕರಿಸುವ\), ಈದೇ = ಇದನ್ನೇ, ಎನಕ್ಕೇ = ನನಗೆ ತಕ್ಕವನಾದ, ಕಣ್ಣನೈ = ಆಕರ್ಷಕನಾದವನಲ್ಲಿ \(ಶ್ರೀಕೃಷ್ಣನಲ್ಲಿ\), ಯಾನ್ಕೊಳ್ = ನಾನು ಬಯಸುವ, ಶಿಱಪ್ಪೇ = ಉತ್ತಮವಾದ ಪ್ರಯೋಜನವನ್ನೇ. 



ನನಗೇಯೇ ದಾಸ್ಯ ನಡೆಸು, ಎಲ್ಲಾ ಕಾಲಗಳಲ್ಲಿಯೂ ಎಂದು ನನ್ನಮನಸ್ಸಿನೊಳಕ್ಕೇ ಬಂದು, ನಡುವೆ ಸ್ವಲ್ಪವೂ ಕಾಲಾವಕಾಶವಿಲ್ಲದಂತೆ \(ಎಡೆಬಿಡದಂತೆ\) ನೆಲಸಿ, ತನಗಾಗಿಯೇ ಆಗಿರುವಂತೆ ನನ್ನನ್ನುಸ್ವೀಕರಿಸುವ \(ಅಂಗೀಕರಿಸುವ\) ಇದನ್ನೇ, ನನಗೇ ಆಗಿರುವ \(ನನಗೆ ತಕ್ಕವನಾಗಿರುವ\) ಆಕರ್ಷಕನಲ್ಲಿ \(ಶ್ರೀಕೃಷ್ಣನಲ್ಲಿ\) ನಾನು ಬಯಸುವ, ಉತ್ತಮವಾದ ಪ್ರಯೋಜನವೇ. 



“ಇದನ್ನೇ ನಾನು ಬಯಸುವುದು. ಇದನ್ನೇ ನಾನು ನಿನ್ನಲ್ಲಿ ಬೇಡುವುದು” ಎಂಬುದು ಈ ತಿರುವಾಯ್ ಮೊೞಿಯ ಪಲ್ಲವಿ ಎನ್ನಬಹುದೇನೋ. ಮೊದಲ ಪಾಶುರದಲ್ಲಿ “ನಿನ್ನ ದಿವ್ಯತಿರುವಡಿಗಳನ್ನು ನನ್ನ ತಲೆಯ ಮೇಲೆ ಇರಿಸಿಕೊಳ್ಳುವುದನ್ನೇ ಕರುಣಿಸು” ಎಂದೂ, ಎರಡನೆಯ ಪಾಶುರದಲ್ಲಿ “ನಿನ್ನ ಅಡಿದಾವರೆಗಳನ್ನು ನಾನು ಸೇರುವಂತೆ \(ಪಡೆಯುವಂತೆ\) ಜ್ಞಾನವೆಂಬ ಸಾಧನವನ್ನು ಕರುಣಿಸು ಎಂಬುದನ್ನೇ” ಎಂದೂ, ಮೂರನೆಯ ಪಾಶುರದಲ್ಲಿ “ಶ್ಲೇಷ್ಮತುಂಬಿ, ಗಂಟಲು ಕಟ್ಟಿ, ನನ್ನ ಅವಸಾನಕಾಲದಲ್ಲಿ, ಕೊನೆಯುಸಿರು ನಡೆಯುವವರೆಗೂ, ನಿನ್ನ ತಿರುವಡಿಗಳ ಸ್ಮರಣೆಯಿರುವಂತೆ ಕರುಣಿಸು” ಎಂಬುದನ್ನೇ – ನಾನು ಬಯಸುವುದು ಎನ್ನಲಾಯಿತು. 



ಈಗ, “ನಿನ್ನ ತಿರುವಡಿಗಳ ದಾಸ್ಯಕ್ಕೆ ನನ್ನನ್ನು ಅಂಗೀಕರಿಸಿ, ನನ್ನ ಅಂತರಂಗದಲ್ಲೇ ಬಂದು ಎಡೆಬಿಡದೆ ನಲಸು” ಎಂಬುದನ್ನೇ ಬೇಡುವುದಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನಿಂದ ನಾನು ಬಯಸುವ ಅತ್ಯುತ್ತಮವಾದ ಪ್ರಯೋಜನ ಇದೇ: ಭಗವಂತನು ನನ್ನನ್ನು ತನ್ನ ಕೈಂಕರ್ಯಕ್ಕೆ ತಕ್ಕವನು ಎಂದು ಒಪ್ಪುವುದು. ಮತ್ತು, ಆ ಕೈಂಕರ್ಯವನ್ನು ನನ್ನಿಂದ ಸ್ವೀಕರಿಸುವುದಕ್ಕಾಗಿ, ಸ್ವಾಮಿಯೇ ಬಂದು ನನ್ನ ಅಂತರಂಗದಲ್ಲಿ ಎಡೆಬಿಡದಂತೆ ನೆಲಸುವುದು. ಸ್ವಾಮಿಯು ಮೆಚ್ಚುವುದಕ್ಕೆ ತಕ್ಕದ್ದಾದ ರೀತಿಯಲ್ಲಿ ಕೈಂಕರ್ಯವನ್ನು ನನ್ನಿಂದ ಸ್ವೀಕರಿಸುವುದು. ಇದನ್ನೇ ನಾನು ಸ್ವಾಮಿಯಲ್ಲಿ ಬೇಡುವುದು. ನನಗಾಗುವ ಅತಿಶ್ರೇಷ್ಠವಾದ ಪ್ರಯೋಜನವೂ ಇದೇ.



ಭಕ್ತನಿಗೂ ಭಗವಂತನಿಗೂ ನಡುವಣ ಸಂಬಂಧ ಎಷ್ಟು ಮಟ್ಟಿನದಾಗಿರಬೇಕು? ಸ್ವಾಮಿಗೆ ಭಕ್ತನೇ ತಕ್ಕ ಕಿಂಕರ. ಭಕ್ತನಿಗೆ ಸ್ವಾಮಿಯೇ ತಕ್ಕ ಒಡೆಯ. ಇಂಥ ಕೇವಲವಾದ ಸ್ವಾಮಿ – ಭೃತ್ಯ ಸಂಬಂಧವುಂಟಾಗುವುದೇ ಪರಮಶ್ರೇಷ್ಠವಾದ ಭಕ್ತಿಗೆ ಪ್ರಯೋಜನ.



೫. ಶಿರಪ್ಪಿಲ್ ವೀಡು ಶುವರ್ ಕ್ಕನರಹಮ್,

ಇಱಪ್ಪಿಲೆಯ್ದುಹ ಎಯ್ ದಱ್ ಹ, ಯಾನುಮ್

ಪಿಱಪ್ಪಿಲ್ ಪಲ್ ಪಿಱವಿ ಪ್ಪೆರುಮಾನೈ,

ಮಱಪ್ಪೊನ್ ಱಿನ್ ಱಿ ಎನ್ ಱುಮ್ ಮಹಿೞ್ ವೇನೇ. 



ಶಿಱಪ್ಪಿಲ್ = ಪರಮಾನಂದದಿಂದ ಕೂಡಿದ, ವೀಡು = ಬಿಡುಗಡೆಯನ್ನೋ, ಶುವರ್ ಕ್ಕಮ್ = ಸ್ವರ್ಗವನ್ನೋ, ನರಹಮ್ =ನರಕವನ್ನೋ, ಇಱಪ್ಪಿಲ್ = ಮರಣಾನಂತರ, ಎಯ್ದುಹ = \(ನಾನು\) ಪಡೆಯಲಿ, ಎಯ್ ದ ಱ್ ಹ = ಪಡೆಯದೆ ಹೋಗಲಿ, ಯಾನುಮ್ = ನಾನೂ ಸಹ, ಪಿಱಪ್ಪಿಲ್ = ಈ ಜನ್ಮದಲ್ಲಿ \(ಬದುಕಿರುವಾಗ\) ಪಲ್ ಪಿಱವಿ = ಹಲವಾರು ಜನ್ಮಗಳ, ಪೆರುಮಾನೈ = ಭಗವಂತನನ್ನು, ಮಱಪ್ಪು ಒನ್ ಱುಇನ್ ಱಿ =ಸ್ವಲ್ಪವೂ ಮರೆಯದಂತೆ, ಎನ್ ಱುಮ್ = ಎಂದೆಂದಿಗೂ \(ಯಾವಾಗಲೂ\), ಮಹಿ ೞ್ ವೇನೇ = \(ಚಿಂತಿಸಿ\) ಆ ನಂದಿಸುವೆನಲ್ಲ\! 



ಪರಮಾನಂದದಿಂದ ಕೂಡಿದ ಬಿಡುಗಡೆಯನ್ನೋ, ಸ್ವರ್ಗವನ್ನೋ, ನರಕವನ್ನೋ, ಮರಣಾನಂತರ ನಾನು ಪಡೆಯಲಿ ಪಡೆಯದೆ ಹೋಗಲಿ. ನಾನು ಈ ಜನ್ಮದಲ್ಲಿ \(ಬದುಕಿರುವಾಗ\) ಹಲವಾರು ಜನ್ಮಗಳ ಸ್ವಾಮಿಯನ್ನು ಸ್ವಲ್ಪವೂ ಮರೆಯದಂತೆ ಯಾವಾಗಲೂ ಚಿಂತಿಸುತ್ತಾ ಆನಂದಿಸುತ್ತಿರುವೆನಲ್ಲ\! 



ಹಿಂದಿನ ಪಾಶುರದಲ್ಲಿ ಹೇಳಲಾದ ’ಪ್ರಯೋಜನ’ ಎಂಬುದರ ಪರಿಣಾಮವನ್ನು ಇಲ್ಲಿ ಎತ್ತಿ ಹೇಳಲಾಗಿದೆ. ಭಗವಂತನಿಗೆ ಮೆಚ್ಚಿನ ಭೃತ್ಯನಾಗಿ ಪ್ರಯೋಜನ ಪಡೆಯಬಹುದಾದ್ದೇನು? ಅದು ಎರಡು ಬಗೆಯ ಪರಿಣಾಮವನ್ನುಂಟುಮಾಡುವುದು. ಒಂದು, ಇಹಜನ್ಮದಲ್ಲೇ ಒದಗಿ ಬರತಕ್ಕದ್ದು, ಮತ್ತೊಂದು ಮರಣಾನಂತರ ಒದಗತಕ್ಕದ್ದು. ಈ ವಿಷಯದಲ್ಲಿ ಆಳ್ವಾರರು ಹೇಳುತ್ತಾರೆ. 



ನನ್ನ ಮರಣಾನಂತರ ನನಗೆ ಒದಗಿ ಬರುವುದೇನಿದೆಯೋ ಕಾಣೆ. ಅದು ನರಕವೇಯೋ, ಸ್ವರ್ಗವೇಯೋ, ಅಥವಾ ನಿತ್ಯಾನಂದಮಯವಾದ ಮೋಕ್ಷವೇಯೋ\! ಅವುಗಳಲ್ಲಿ ನನಗೆ ಯಾವುದಾದರೂ ಬರಲಿ. ಅದು ನನಗೆ ಈಗ ಮುಖ್ಯವಲ್ಲ. ಈ ಜನ್ಮದಲ್ಲಿಯೇ, ನಾನು ಬದುಕಿರುವಷ್ಟು ಕಾಲವೂ, ನಾನಾಅವತಾರಗಳನ್ನೆತ್ತಿ ಭಗವಂತನು ನಡೆಸಿದ ಆಶ್ಚರ್ಯಾದ್ಭುತ ಕಾರ್ಯಗಳನ್ನು ಕುರಿತು ಚಿಂತಿಸುತ್ತಾ, ಅವುಗಳನ್ನು ಕೀರ್ತಿಸುತ್ತಾ, ಅನುಭವಿಸುತ್ತಾ, ಎಡೆಬಿಡದಂತೆ ಆನಂದಿಸುತ್ತಿರುವುದೊಂದನ್ನೇ ಈಗ ನಾನು ಬಯಸುವುದು. ಮರಣದ ಬಳೀಕ ಬರುವುದರ ವಿಚಾರ ಭಗವಂತನಿಗೆ ಸೇರಿದ್ದಲ್ಲವೇ? 



“ಪಿಱವಿಲ್ ಪಲ್ ಪಿಱವಿಪ್ಪೆರುಮಾನೈ” – ಭಗವಂತನು ’ಅಜ’ ಎಂದರೆ ಹುಟ್ಟಿದಲ್ಲವನು. ಅವನು “ಅಮರ” ಎಂದರೆ ಸಾವಿಲ್ಲದವನು. “ಪಿಱವು ಇಲ್” – ಹುಟ್ಟು ಇಲ್ಲದವನು. ಇಂಥವನಿಗೆ “ಪಲ್ ಪಿಱವಿ” – ಹಲವಾರು ಹುಟ್ಟುಗಳು ಉಂಟಾದವನಂತೆ\! ಚಮತ್ಕಾರದ ಮಾತು\! ಇದು ಭಗವಂತನ ನಾನಾಅವತಾರಗಳನ್ನು ಕುರಿತು ಹೇಳುವ ಮಾತು. ಒಂದೊಂದು ಅವತಾರವೂ ’ಶಿಷ್ಟ’ನ ಉದ್ಧಾರಕ್ಕಾಗಿಯೇ. ಆದ್ದರಿಂದ, ಭಗವಂತನ ಅವತಾರಗಳಲ್ಲಿ ನಡೆಸಿದ ಅದ್ಭುತ ಲೀಲೆಯನ್ನು ಭಕ್ತನಾದವನು “ಪಿಱವಿಲ್” – ಈ ಜನ್ಮದಲ್ಲಿಯೇ, ಚಿಂತಿಸುತ್ತಾ, ಸ್ತುತಿಸುತ್ತಾ, ಅನುಭವಿಸುತ್ತಾ ಬರುವುದರಿಂದ, ದಿವ್ಯವಾದ ಭಗವದ್ಗುಣಾನುಭವವುಂಟಾಗಿ, ತನ್ಮೂಲಕ ಆನಂದವು ಲಭಿಸುವುದು. ಭಕ್ತಿ ಹೆಚ್ಚುವುದು. ಭಗವತ್ಸಾನ್ನಿಧ್ಯ ದೊರೆಯುವುದು. ಮರಣಾ ನಂತರ ಸದ್ಗತಿಯೂ ದೊರೆಯುವುದು.



೬. ಮಹಿೞ್ ಕೊಳ್ ದೆಯ್ ವಮ್ ಉಲೋಹಮಲೋಹಮ್,

ಮಹಿೞ್ ಕೊಳ್ ಶೋದಿ ಮಲರ್ ನ್ದವಮ್ಮಾನೈ,

ಮಹಿೞ್ ಕೊಳ್ ಶಿನ್ದೈ ಶೊಲ್ ಶೆಯ್ ಹೈಕೊಣ್ಡು, ಎನ್ ಱುಮ್

ಮಹಿೞ್ ವುಟ್ರು ಉನ್ನೈವಣಙ್ಗ ವಾರಾಯೇ. 



ಮಹಿೞ್ ಕೊಳ್ = ಆನಂದವನ್ನು ಪಡೆದಿರುವ್, ದೆಯ್ವಮ್ = ದೇವತೆಗಳನ್ನೂ, \(ದೇವಲೋಕವನ್ನೂ\) ಉಲೋಹಮ್ = ಭೂಲೋಕವನ್ನೂ, ಅಲೋಹಮ್ = ಇತರ ಲೋಕಗಳನ್ನೂ, ಮಹಿೞ್ ಕೊಳ್ = ಆನಂದವನ್ನು ತರುವ, ಶೋದಿ = ಜ್ಯೋತಿಗಳನ್ನೂ, ಮಲರ್ ನ್ದ = ಉಂಟುಮಾಡಿದ, ಅಮ್ಮಾನೈ = ಸ್ವಾಮಿಯನ್ನು, ಮಹಿೞ್ ಕೊಳ್ = ಆಶಿಸುವ, ಶಿನ್ದೈ = ಚಿಂತನವನ್ನೂ, ಶೊಲ್ = ಮಾತನ್ನೂ, ಶೆಯ್ ಹೈ \(ಮಾಳ್ಕೆಯನ್ನೂ\) \(ಕಾರ್ಯವನ್ನೂ\), ಕೊಣ್ಡು = ಪಡೆದವನಾಗಿ, ಎನ್ ಱುಮ್ = ಯಾವಾಗಲೂ, ಮಹಿೞ್ ವುಟ್ರು = ಬಹಳವಾಗಿ ಆನಂದಿಸಿ, ಉನ್ನೈ = ನಿನ್ನನ್ನು, ವಣಙ್ಗ = ನಮಸ್ಕರಿಸುವುದಕ್ಕಾಗಿ, ವಾರಾಯೇ = ಕೃಪೆ ಮಾಡಿ ಬಾ.



ಆನಂದವನ್ನು ಪಡೆದಿರುವ ದೇವಲೋಕವನ್ನೂ, ಭೂಲೋಕವನ್ನೂ, ಇನ್ನಿತರ ಲೋಕಗಳನ್ನೂ, ಆನಂದವನ್ನು ತರುವ ದಿವ್ಯಜ್ಯೋತಿಗಳನ್ನೂ ಉಂಟುಮಾಡಿದ ಸ್ವಾಮಿಯನ್ನು \(ಯೇ ನಿನ್ನನ್ನು\) ಚಿಂತನದಲ್ಲಿಯೂ, ಮಾತಿನಲ್ಲಿಯೂ, ಮಾಳ್ಕೆಯಲ್ಲಿಯೂ \(ಕಾರ್ಯದಲ್ಲಿಯೂ\) ಎಡೆಬಿಡದಂತೆ ಬಹಳವಾಗಿ ಆನಂದಿಸಿ, ನಿನ್ನನ್ನು ನಮಸ್ಕರಿಸುವುದಕ್ಕಾಗಿ ಕೃಪೆಮಾಡಿ ಬಾ. 



ಈ ಪಾಶುರದ ಬೇಡಿಕೆ ಹಿಂದಿನ ಬೇದಿಕೆಗಳಂತಿರದೆ ಭಿನ್ನವಾಗಿದೆ. ಭಗವಂತನನ್ನು ಕಾಯಾ ವಾಚಾ ಮನಸಾ ಆರಾಧಿಸಬೇಕೆಂದೂ ಅದಕ್ಕಾಗಿ ತಮಗೆ ಭಗವತ್ಸಾನ್ನಿಧ್ಯ ದೊರೆಯಬೇಕೆಂದೂ ಆಳ್ವಾರರ ಬೇಡಿಕೆ ಇಲ್ಲಿದೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನೀನು ದೇವಲೋಕವನ್ನೂ ಅದರಲ್ಲಿ ಸದಾ ಆನಂದದಲ್ಲಿ ಓಲಾಡುತ್ತಿರುವಂಥ ದೇವತೆಗಳನ್ನೂ ಸೃಷ್ಟಿಸಿದ್ದೀ. ಹಾಗೆಯೇ ಭೂಲೋಕವನ್ನೂ ಅದರಲ್ಲಿ ಮನುಷ್ಯತಿರ್ಯಕ್ ಜಂತುಗಳನ್ನೂ, ನಾನಾ ಬಗೆಯ ಸ್ಥಾವರ ವಸ್ತುಗಳನ್ನೂ ಸೃಷ್ಟಿಸಿದ್ದೀ ಮತ್ತು ಇನ್ನಿತರ ಲೋಕಗಳನ್ನೂ ಅವುಗಳಲ್ಲಿ ಚರಾಚರ ವಸ್ತುಗಳನ್ನೂ ಸೃಷ್ಟಿಸಿದ್ದೀ. ಈ ಎಲ್ಲ ಲೋಕಗಳಿಗೂ ಆಹ್ಲಾದವನ್ನೂ ಉತ್ಸಾಹವನ್ನೂ ತರುವಂಥ ಸೂರ್ಯಚಂದ್ರರೆಂಬ ದಿವ್ಯಜ್ಯೋತಿಗಳನ್ನೂ ಸೃಷ್ಟಿಸಿದ್ದೀ. ಪರಮಸಮರ್ಥನಾದ ನಿನ್ನನ್ನು ಕುರಿತು ಎಡೆಬಿಡದೆ ಚಿಂತಿಸುತ್ತಾ, ನಿನ್ನ ಗುಣಸ್ವಭಾವಗಳನ್ನು ಹೊಗಳಿ ಹಾಡುತ್ತಾ, ನೀನು ನಡೆಸಿದ ಆಶ್ಚರ್ಯಾದ್ಭುತ ಕಾರ್ಯಗಳನ್ನು ಅರಿತು ಆನಂದಿಸುತ್ತಾ, ಅತ್ಯಂತ ನಮ್ರತೆಯಿಂದ ನಿನ್ನ ತಿರುವಡಿಗಳಿಗೆ ಎರಗಬೇಕೆನಿಸುತ್ತದೆ. ಇದಕ್ಕಾಗಿ, ಸ್ವಾಮೀ, ನನ್ನ ಬಳಿಗೆ ಕೃಪೆಮಾಡಿಬಾ. 



೭. ವಾರಾಯ್ ಉನ್ ತಿರುಪ್ಪಾದ ಮಲರ್ ಕ್ಕೀೞ್,

ಪೇರಾದೇ ಯಾನ್ ವನ್ದುಅಡೈಯುಮ್ಬಡಿ

ತಾರಾದಾಯ್, ಉನ್ನೈಯೆನ್ನುಳ್ ವೈಪ್ಪಿಲೆನ್ ಱುಮ್

ಆರಾದಾಯ್, ಎನಕ್ಕೆನ್ ಱುಮೆಕ್ಕಾಲೇ. 



ವಾರಾಯ್ = ಕೃಪೆ ಮಾಡಿಬರುವವನಾಗು, ಉನ್ = ನಿನ್ನ, ತಿರು = ಪವಿತ್ರವಾದ, ಪಾದಮ್ ಮಲರ್ ಕೀೞ್ = ಪಾದಕಮಲದಡಿಯಲ್ಲಿ, ಪೇರಾದೇ = ಅಗಲಿಕೆಯಿಲ್ಲದಂತೆ, ಯಾನ್ =ನಾನು, ವನ್ದು = ಬಂದು, ಅಡೈಯುಮ್ಬಡಿ = ಸೇರುವಂತೆ, ತಾರಾದಾಯ್ = ಕೃಪೆಮಾಡದವನೇ, ಉನ್ನೈ = ನಿನ್ನನ್ನು, ಎನುಳ್ = ನನ್ನ ಅಂತರಂಗದಲ್ಲಿ, ಎನ್ ಱುಮ್ = ಎಡೆಬಿಡದಂತೆ ವೈಪ್ಪಿಲ್ = ಇರಿಸಿಕೊಂಡಿರುವುದರಲ್ಲಿ \(ಅನುಭವಿಸುವುದರಲ್ಲಿ\), ಆರಾದಾಯ್ = ತೃಪ್ತಿಯುಂಟುಮಾಡದವನೇ, ಎನಕ್ಕು = ನನಗಾಗಿಯೇ, ಎನ್ ಱುಮ್ = ಯಾವಾಗಲೂ, \(ಎಂದೆಂದಿಗೂ\), ಎಕ್ಕಾಲೇ = ಎಲ್ಲಾ ಸಮಯಗಳಲ್ಲಿಯೂ, \(ಕೃಪೆ ಮಾಡಿ ಬರುವವನಾಗು\). 



ನಿನ್ನ ಪವಿತ್ರವಾದ ಪಾದಕಮಲದಡಿಯಲ್ಲಿ ಅಗಲಿಕೆಯಿಲ್ಲದಂತೆ ನಾನು ಬಂದು ಸೇರುವಂತೆ ಕೃಪೆಮಾಡದವನೇ, ನಿನ್ನನ್ನು ನನ್ನ ಅಂತರಂಗದಲ್ಲಿ ಎಡೆಬಿಡದಂತೆ ಇರಿಸಿಕೊಂಡು ಅನುಭವಿಸುವುದರಲ್ಲಿ ತೃಪ್ತಿಯನ್ನುಂಟುಮಾಡದವನೇ, ನನಗಾಗಿಯೇ ಎಂದೆಂದಿಗೂ ಎಲ್ಲಾ ಸಮಯಗಳಲ್ಲಿಯೂ ಕೃಪೆಮಾಡಿ ಬರುವವನಾಗು. 



ಹಿಂದಿನ ಪಾಶುರದ ಬೇಡಿಕೆ ಇಲ್ಲಿಯೂ ಮುಂದುವರಿಯುತ್ತದೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನಿನ್ನನ್ನು ನನ್ನ ಅಂತರಂಗದಲ್ಲಿ ನೆಲೆಗೊಳಿಸಿಕೊಂಡು ಎಷ್ಟೆಷ್ಟು ಅನುಭವಿಸಿದರೂ ನನಗೆ ತೃಪ್ತಿಯುಂಟಾಗದು. ನಾನು ಬಂದು ನಿನ್ನನ್ನು ಸೇರಬೇಕು. ನಿನ್ನಿಂದ ಅಗಲಿಕೆಯೆಂಬುದೇ ಇಲ್ಲದಂತೆ ನಿನ್ನ ಪವಿತ್ರಪಾದಕಮಲಗಳ ಕೆಳಗೆ ನಾನು ಬಂದು ಸೇರಬೇಕು. ಇಷ್ಟನ್ನು ನನಗೆ ಈಗಲೇ ನೀನು ಕರುಣಿಸದಾದರೆ, ಎಂದೆಂದಿಗೂ ಎಲ್ಲಾ ಸಮಯಗಳಲ್ಲೂ ನಾನು ನಿನ್ನನ್ನು ಕಣ್ತುಂಬ ನೋಡುತ್ತಾ ಆನಂದಿಸುವಂತೆ ಕೃಪೆಮಾಡಿ ನನ್ನ ಕಣ್ಣಮುಂದೆ ಬರುವವನಾಗು\! 



ಎಂಥ ಆಶಯ\! ಬದುಕಿರುವಷ್ಟು ಕಾಲವೂ ನಾನು ಎಡೆಬಿಡದಂತೆ ನಿನ್ನನ್ನು ನೋಡುತ್ತಾ, ಆನಂದಿಸುತ್ತಿರಬೇಕು\! ಮರಣಾನಂತರವೂ ನಿನ್ನ ತಿರುವಡಿಗಳ ಸೇವೆ ಎಡೆಬಿಡದಂತೆ ನಡೆಯುತ್ತಿರಬೇಕು\! 



೮. ಎಕ್ಕಾಲತ್ತೆನ್ದೈಯಾಯ್ ಎನ್ನುಳ್ ಮನ್ನಿಲ್, ಮಟ್ರು

ಎಕ್ಕಾಲತ್ತಿಲುಮ್ ಯಾ ದೊನ್ ಱುಮ್ ವೇಣ್ಡೇನ್,

ಮಿಕ್ಕಾರ್ ವೇದವಿಮಲರ್ ವಿಱುಙ್ಗುಮ್, ಎನ್

ಅಕ್ಕಾರ ಕ್ಕನಿಯೆ\! ಉನ್ನೈಯಾನೇ. 



ಎಕ್ಕಾಲತ್ತು = ಯಾವಾಗಲೂ, ಎನ್ದೈ ಆಯ್ = ನನ್ನ ತಂದೆಯಾಗಿ \(ಸ್ವಾಮಿಯಾಗಿ\), ಎನ್ ಉಳ್ = ನನ್ನ ಅಂತರಂಗದಲ್ಲಿ, ಮನ್ನಿಲ್ = ನೆಲಸಿರುವುದಾದರೆ, ಮಟ್ರು = ಬೇರೊಂದನ್ನು, ಎಕ್ಕಾಲತ್ತಿಲುಮ್ = ಎಂದೆಂದಿಗೂ, ಯಾದುಒನ್ ಱುಮ್ = ಏನೊಂದನ್ನೂ, ವೇಣ್ಡೇನ್ = ಬೇಡೆನು. ಮಿಕ್ಕಾರ್ = ಶ್ರೇಷ್ಠರಾದವರು, ವೇದಮ್ = ವೇದಗಳಿಂದ, ವಿಮಲರ್ = ಪರಿಶುದ್ಧರಾದವರು, ವಿೞುಙ್ಗುಮ್ = ನುಂಗುವಂಥ, ಎನ್ = ನನ್ನ, ಅಕ್ಕಾರಮ್ ಕನಿಯೇ = ಬೆಲ್ಲದ ಮುದ್ದೆಯೇ \(ಅತ್ಯಂತ ಮಧುರನೇ\), ಉನ್ನೈ = ನಿನ್ನನ್ನು, ಯಾನೇ = ನಾನೇ. 



ಶ್ರೇಷ್ಠರಾದವರೂ, ವೇದವಿದ್ವಾಂಸರೂ, ಪರಿಶುದ್ಧರಾದವರೂ, ಸವಿಯುವಂಥ ಬೆಲ್ಲದ ಮುದ್ದೆಯೇ \(ಅತ್ಯಂತ ಮಧುರನೇ\), ನೀನು ನನ್ನ ತಂದೆಯಾಗಿ \(ಸ್ವಾಮಿಯಾಗಿ\) ಯಾವಾಗಲೂ ನನ್ನ ಅಂತರಂಗದಲ್ಲಿ ನೆಲಸಿರುವುದಾದರೆ, ನಿನ್ನನ್ನು ಎಂದೆಂದಿಗೂ ಬೇರೆ ಏನನ್ನೂ ನಾನು ಬೇಡುವುದಿಲ್ಲ. 



ಮಿಕ್ಕಾರ್ ವೇದ ವಿಮಲರ್ ಶ್ರೇಷ್ಠರು, ವಿದ್ವಾಂಸರು, ಜ್ಞಾನಿಗಳು. ವೇದವೇದಾಂಗಗಳನ್ನು ಸಾಂಗವಾಗಿ ಓದಿ, ಅಭ್ಯಾಸ ಮಾಡಿರುವವರು. ತಮ್ಮ ವಿದ್ಯೆಗೆ, ಜ್ಞಾನಕ್ಕೆ ತಕ್ಕಂತೆ ನಡೆದುಕೊಳ್ಳುವವರು. ಮಾನಸಿಕವಾಗಿ ಪರಿಶುದ್ಧರಾಗಿ ಇರುವವರು. ಭಗವದ್ಗುಣಾನುಭವವೊಂದರಲ್ಲಿಯೇ ಆಶೆಯುಳ್ಳವರು. ಸದಾ ಅದನ್ನು ಸವಿಯುತ್ತ ಆನಂದಿಸುತ್ತಾ ಕಾಲ ಕಳೆಯುವವರು. 



’ಎನ್ ಅಕ್ಕಾರಕ್ಕನಿಯೇ” – ಸುಂದರವಾದ ರೂಪಕ. ಜನಬೆಲ್ಲವನ್ನು ಆಶೆಯಿಂದ ಬಾಯಲ್ಲಿ ಒಂದು ಕಡೆಯಲ್ಲಿ ಅಡಕಿಟ್ಟುಕೊಂಡು, ಅದರಿಂದ ಸ್ರವಿಸುವ ಮಧುರವನ್ನು ಸವಿಯುತ್ತಾ ಆನಂದಿಸುವಂತೆ, ಭಗವದ್ಭಕ್ತರು \(ಜ್ಞಾನಿಗಳು\) ವೇದ ಮುಂತಾದವುಗಳ ಮೂಲಕ ತಾವು ಅರಿತುಕೊಂಡಂಥ ಭಗವದ್ಗುಣ ಸ್ವಭಾವಾದಿಗಳನ್ನು ಎಡೆಬಿಡದಂತೆ ಪಠಿಸುತ್ತಾ, ಆನಂದಿಸುತ್ತ ಇರುತ್ತಾರೆ. ನನಗೂ \(ಆಳ್ವಾರರಿಗೂ\) ಹಾಗೆಯೇ ಭಗವಂತ ಬೆಲ್ಲದ ಮುದ್ದೆಯಂತೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನೀನು ನನ್ನ ತಂದೆಯಾಗಿ \(ಪ್ರೀತಿಯ ರಕ್ಷಕನಾಗಿ\) ಬಂದು ನನ್ನ ಅಂತರಂಗದಲ್ಲಿ ಯಾವಾಗಲೂ ನೆಲಸಿರು. ಅದು ಹೊರತಾಗಿ, ನಾನು ನಿನ್ನನ್ನು ಬೇರೇನನ್ನೂ ಬೇಡುವುದಿಲ್ಲ. ನಿನ್ನ ಸಾನ್ನಿಧ್ಯವೊಂದೇ ನನಗೆ ಬೇಕಾದದ್ದು. 



ಈ ಪಾಶುರದ ಬೇದಿಕೆ ಎಷ್ಟು ಸರಳವಾದದ್ದು\! –’ ’ಭಗವಂತಾ ಸದಾ ನನ್ನ ಅಂತರಂಗದಲ್ಲಿ ನೆಲಸಿರು’ ಎಂಬುದೇ ಅದು. ಎಲ್ಲ ಜೀವಿಗಳ ಅಂತರಂಗದಲ್ಲೂ ಭಗವಂತನುಸದಾ ನೆಲಸಿದ್ದಾನೆ. ಆದರೂ, ಭಗವತ್ಕೃಪೆಯ ಹೊರತು, ನಾವೆಷ್ಟೇ ಪ್ರಯತ್ನಿಸಿದರೂ, ನಮ್ಮ ಅಂತರಂಗದಲ್ಲೇ ಇರುವ ಭಗವಂತನನ್ನು ನಾವು ಗುರುತಿಸಿಕೊಳ್ಳುವುದು ಸಾಧ್ಯವಾಗುವುದಿಲ್ಲ. ಏನು ಸಿದ್ಧಿಸಬೇಕಾದರೂ ಮೊದಲು ಭಗವತ್ಕೃಪೆಗಾಗಿ ಪ್ರಾರ್ಥಿಸಬೇಕು ಎಂದ ಹಾಗೆ. 



೯. ಯಾನೇ ಯೆನ್ನೈ ಅಱಿಯಹಿಲಾದೇ,

ಯಾನೇ ಯೆನ್ ತನದೇ ಎನ್ ಱಿರುನ್ದೇನ್,

ಯಾನೇನೀ ಎನ್ನುಡೈಮೈಯುಮ್ ನೀಯೇ,

ವಾನೇಯೇತ್ತುಮ್ ವಾನವರೇ ಱೇ. 



ಯಾನ್ = ನಾನು, ಎನ್ನೈ= ನನ್ನನ್ನು, ಅಱಿಯಹಿಲಾದೇ = ಅರಿತುಕೊಳ್ಳದಂತೆ, ಯಾನೇ = ನಾನೇ, ಎನ್ ತನದೇ = ನನ್ನದೇ, ಎನ್ ಱು= ಎನ್ನುತ್ತಾ \(ಎಂದುಕೊಂಡು\), ಇರುನ್ದೇನ್ = ಇದ್ದೆ, ಯಾನೇ ನೀ = ನಾನೇ ನೀನು, ಎನುಡೈಮೈಯುಮ್ ನೀಯೇ =ನನ್ನ \(ಸರ್ವ\) ಸ್ವತ್ತೂ ನೀನೇ, ವಾನೇ =ಮೇಲಣಲೋಕಗಳೆಲ್ಲವೂ, ಏತ್ತುಮ್ = ಸ್ತುತಿಸುವಂಥ, ವಾನವರ್ = ದೇವತೆಗಳ, ನಿತ್ಯಸೂರಿಗಳ, ಏಱೇ = ವೃಷಭನೇ \(ಸಮರ್ಥ ರಕ್ಷಕನೇ\).



ಮೇಲಣ ಲೋಕಗಳೆಲ್ಲವೂ ಸ್ತುತಿಸುವಂಥ ದೇವತೆಗಳ ಮತ್ತು ನಿತ್ಯಸೂರಿಗಳ ಪರಮಸಮರ್ಥನಾದ ರಕ್ಷಕನೇ, ನಾನು ನನ್ನನ್ನು ಅರಿತುಕೊಳ್ಳದಂತೆ ’ನಾನೇ, ನನ್ನದೇ’ ಎನ್ನುತ್ತಾ ಇದ್ದೆ. ನಾನೇ ನೀನು. ನನ್ನ \(ಸರ್ವ\) ಸ್ವತ್ತೂ ನೀನೇ. 



ಹಿಂದಿನ ಪಾಶುರದಲ್ಲಿ ’ನೀನು ನನ್ನಲ್ಲಿ ಬಂದು ನೆಲಸು’ ಎಂದು ಬೇಡಲಾಗಿತ್ತು. ಇಲ್ಲಿ ’ನಾನು, ನನ್ನದು’ ಎಂಬುದನ್ನು ತೊಲಗಿಸಿಕೊಳ್ಳುವ ಕ್ರಮವನ್ನು ಹೇಳಲಾಗಿದೆ.



’ನಾನು, ನಾನು, ನಾನು’ ಎಂದು ಒಂದೊಂದು ವಿಷಯದಲ್ಲೂ, ಒಂದೊಂದು ಕ್ಷಣದಲ್ಲೂ ಹೇಳಿಕೊಳ್ಳುತ್ತ, ’ನಾನೇ ಎಲ್ಲ ರೀತಿಯಲ್ಲೂ ಸಮರ್ಥ, ನನ್ನಿಂದಲೇ ಎಲ್ಲವೂ ಆಗುವುದು’ ಎಂದು ಭಾವಿಸುವುದು ಇದು. ’ಅಹಂ’ಕಾರ – ’ನಾನು’ ಎನ್ನುವ ದುರ್ಗುಣ. 



ಮತ್ತು, ನನ್ನನ್ನು ಆಶ್ರಯಿಸಿರುವವರ ಬಗೆಗೂ, ನನ್ನಲ್ಲಿರುವ ವಸ್ತು ವಾಹನಾದಿಗಳ ಬಗೆಗೂ ಬಹಳವಾಗಿ ಹೇಳಿಕೊಳ್ಳುತ್ತಾ ’ನನ್ನದು, ನನ್ನದು, ನನ್ನದು’ ಎನ್ನುವುದು ’ಮಮ’ಕಾರ – ಎಂಬ ದುರ್ಗುಣ. 



ಈ ’ನಾನು, ನನ್ನದು’ ಎಂಬ ಎರಡು ದುರ್ಗುಣಗಳು ಜನ್ಮವನ್ನಂಟಿ ಬರತಕ್ಕವು. ಇವು ತೊಡೆದು ಹೋಗುವವರೆಗೆ ಭಗವಂತನಲ್ಲಿ ಮನಸ್ಸು ಪೂರ್ಣವಾಗಿ ನೆಲೆಗೊಳ್ಳುವುದಿಲ್ಲ. ಎಲ್ಲಕ್ಕೂ ಭಗವತ್ಕೃಪೆಬೇಕಲ್ಲವೇ? 



ಆಳ್ವಾರರು ಹೇಳುತ್ತಾರೆ: ದೇವತೆಗಳಿಗೂ ನಿತ್ಯಸೂರಿಗಳಿಗೂ ಒಡೆಯನಾಗಿ, ಸಮರ್ಥರಕ್ಷಕನಾಗಿರುವ ಸ್ವಾಮಿಯೇ, ಇದುವರೆಗೆ ’ನಾನು, ನನ್ನದು’ ಎಂಬ ಅಜ್ಞಾನಭಾವನೆಯಲ್ಲಿ ಮುಳುಗಿ ತೇಲುತ್ತಿದ್ದೆ. ನೀನು ನನ್ನ ಅಂತರಂಗದಲ್ಲಿ ಬಂದು ನೆಲಸಿ, ಕರುಣಿಸಿದೆ. ಅದರ ಫಲವಾಗಿ ’ನಾನು, ನನ್ನದು’ ಎಂಬ ಭಾವನೆ ಮಾಯವಾಯಿತು. ಅದಕ್ಕೆ ಬದಲಾಗಿ ಎಲ್ಲವೂ ನೀನೇ, ಎಲ್ಲವೂ ನಿನ್ನದೇ’ ಎಂಬ ಸುಜ್ಞಾನವುಂಟಾಯಿತು. 



’ನಾನು, ನನ್ನದು’ ಎಂಬುದನ್ನು ’ನೀನು, ನಿನ್ನದು’ ಎಂಬುದಕ್ಕೆ ಬದಲಾಯಿಸಿಕೊಳ್ಳುವುದೇ ಕ್ರಮ: ಭಗವತ್ಕೃಪೆಗೆ ಹಾಡಿ, ಎಂದ ಹಾಗೆ.



೧೦. ಏಱೇಲೇೞುಮ್ ವೆನ್ ಱು ಏರ್ ಕೊಳಿಲಙ್ಗೈಯೈ,

ನೀಱೇಶೆಯ್ದ ನೆಡುಂಜುಡರ್ ಶೋದಿ,

ತೇಱೇ ಲೆನ್ನೈ ಉನ್ ಪೊನ್ನಡಿ ಶ್ಶೇರ್ ತ್ತೊಲ್ಲೈ,

ವೇಱೇ ಪೋಹ ಎಞ್ಞಾನ್ ಱುಮ್ ವಿಡಲೇ.



ಏಲ್ ಏಱು ಏೞುಮ್ = ಎದುರಿಸಿ, ಏಳು ಗೂಳಿಗಳನ್ನೂ, ವೆನ್ ಱು= ಗೆದ್ದು, ಏರ್ ಕೊಳ್ = ಸೊಬಗಿನಿಂದ ತುಂಬಿದ, ಇಲಙ್ಗೈಯೈ= ಲಂಕಾಪಟ್ಟಣವನ್ನು, ನೀಱೇ ಶೆಯ್ದ = ಬೂದಿಯನ್ನಾಗಿಸಿದ, ನೆಡುಮ್ = ಅತ್ಯುನ್ನತವಾದ, \(ಸಾಟಿಯಿಲ್ಲದ\) ಶುಡರ್ = ತೇಜಸ್ಸಿನ, ಶೋದಿ = ಜ್ಯೋತಿ ಸ್ವರೂಪಿಯೇ, ತೇಱು ಏಲ್ = ಜಯಿಸುವುದನ್ನು ಯಾಚಿಸುತ್ತೇನೆ, ಎನ್ನೈ = ನನ್ನನ್ನು, ಉನ್ ಪೊನ್ ಅಡಿ ಶೇರ್ ತ್ತು ಒಲ್ಲೈ = ನಿನ್ನ ಸುಂದರವಾದ ತಿರುವಡಿಗಳಲ್ಲಿ ಸೇರಿಸಿಕೊಂಡು ಬೇಗಲೆ, ವೇಱೇ ಪೋಹ = ಬೇರೆ ಹೋಗುವುದಕ್ಕೆ, ಎಞ್ಞಾನ್ ಱುಮ್ = ಎಂದೆಂದಿಗೂ, ವಿಡಲೇ = ಬಿಡಬೇಡ. 



ಏಳು ಗೂಳಿಗಳನ್ನೂ ಎದುರಿಸಿ ಗೆದ್ದವನೇ, ಸೊಬಗಿನಿಂದ ತುಂಬಿದ ಲಂಕಾಪಟ್ಟಣವನ್ನು ಬೂದಿಯನ್ನಾಗಿಸಿದವನೇ. ಸಾಟಿಯಿಲ್ಲದ ತೇಜಸ್ಸಿನ ಜ್ಯೋತಿಸ್ವರೂಪಿಯೇ, \(ನಾನು\) ಜಯವನ್ನು ಯಾಚಿಸುತ್ತೇನೆ. ಬೇಗಲೆ ನಿನ್ನ ಸುಂದರವಾದ ತಿರುವಡಿಗಳಲ್ಲಿ \(ನನ್ನನ್ನು\) ಸೇರಿಸಿಕೊಂಡು, ಬೇರೆ ಹೋಗುವುದಕ್ಕೆ ಎಂದೆಂದಿಗೂ ಬಿಡಬೇಡ. 



ಏಳು ಮದಿಸಿದ ಗೂಳಿಗಳನ್ನು ಒಬ್ಬನೇ ಎದುರಿಸಿ, ಅವುಗಳನ್ನು ಸುಲಭವಾಗಿ ಜಯಿಸಿದ್ದು ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದಾಗ. ಸತ್ಯೆ ಎಂಬವಳನ್ನು ಮದುವೆಯಾಗುವುದಕ್ಕಾಗಿ, ಫಣವಾಗಿ ಇಟ್ಟಿದ್ದ ’ಏಳು ಗೂಳಿಗಳನ್ನು ಒಬ್ಬನೇ ಪಳಗಿಸಿ’ ಕಟ್ಟಿಹಾಕುವುದನ್ನು ನಡೆಸಿ ಜಯಿಸಿದ್ದು. 



ಅತ್ಯಂತ ಸುಂದರವೂ ಸಕಲೈಶ್ವರ್ಯ ಸಂಪನ್ನವೂ ಆದ ಲಂಕಾಪಟ್ಟಣವನ್ನು ಸುಟ್ಟು ಬೂದಿಯನ್ನಾಗಿಸಿದ್ದು ಭಗವಂತನು ಶ್ರೀರಾಮನಾಗಿ ಅವತರಿಸಿದಾಗ, ರಾಕ್ಷಸರ ಕುಲವನ್ನೇ ನಿರ್ಮೂಲಗೊಳಿಸುವುದಕ್ಕಾಗಿಯೇ ಶ್ರೀರಾಮನಾಗಿ ಅವತರಿಸಿ, ರಾಕ್ಷಸರಾಜನೂ, ಅಸದೃಶಪರಾಕ್ರಮಿಯೂ ಆದ ರಾವಣಾಸುರನ ರಾಜಧಾನಿಯಾದ ಲಂಕೆಯನ್ನೂ ನಾಶಮಾಡಿ, ಅಲ್ಲಿ ಸೇರಿಕೊಂಡಿದ್ದ ರಾವಣಾದಿ ಎಲ್ಲ ರಾಕ್ಷಸರನ್ನು ಕೊಂದು ಹಾಕಿದ್ದು.



ಭಗವಂತನ ತೇಜಸ್ಸನ್ನು ಸರಿಯಾಗಿ ವರ್ಣಿಸಲಾರದೆ ಕೋಟಿಕೋಟಿ ಸೂರ್ಯಪ್ರಕಾಶವನ್ನು ಮೀರಿಸಿದ ಅಪರಿಮಿತವಾದ ತೇಜಸ್ಸಿನ ಜ್ಯೋತಿಸ್ವರೂಪ ಎಂದು ಮಾತ್ರ ಹೇಳುವುದು.



ಆಳ್ವಾರರು ಹೇಳುತ್ತಾರೆ: ಭಗವಂತ, ನಿನ್ನ ಸಾಮರ್ಥ್ಯಕ್ಕೆ ಎಣೆಯಿಲ್ಲ. ಏಳುಗೂಳಿಗಳನ್ನು ಒಬ್ಬನೇ ಎದುರಿಸಿ ಜಯಿಸಿದ ಶ್ರೀಕೃಷ್ಣನೇ ನೀನು. ಸುಂದರವೂ ಸಕಲೈಶ್ವರ್ಯ ಸಮೃದ್ಧವೂ, ಪ್ರವೇಶಿಸಲು ಅಸದಳವೂ ಆದ ಲಂಕಾಪಟ್ಟಣವನ್ನು ಬೂದಿ ಮಾಡಿದ ಶ್ರೀರಾಮನೇ ನೀನು. ಸಾಟಿಯಿಲ್ಲದ ತೇಜಸ್ಸಿನಿಂದ ಕೂಡಿದ ಜ್ಯೋತಿಸ್ವರೂಪಿ ನೀನು, ನಿನ್ನಲ್ಲಿ ನನ್ನ ಬೇಡಿಕೆ ಇದೇ – ನನ್ನನ್ನು ಈ ಸಾಂಸಾರಿಕ ಬಂಧನದಿಂದ ಬಿಡಿಸು. ಮತ್ತು ಬೇಗಲೆ, ನಿನ್ನ ಸುಂದರವಾದ ತಿರುವಡಿಗಳಲ್ಲಿ ನನ್ನನ್ನು ಸೇರಿಸಿಕೋ ಮತ್ತು ಅವನ್ನಗಲಿ ಬೇರಿ ಹೋಗುವುದಕ್ಕೆ ಎಂದೆಂದಿಗೂ ಅವಕಾಶಕೊಡಬೇಡ. 



ಭಗವಂತನ ತಿರುವಡಿಗಳು ದೊರೆತುವೆಂದರೆ ಮನಸ್ಸುನೆಮ್ಮದಿಗೊಳ್ಳುತ್ತದೆ. ಆದರೂ ಆಳ್ವಾರರಿಗೆ ಅಂಜಿಕೆ. ಒಂದು ವೇಳೆ ತಮ್ಮ ಚಪಲ ಚಿತ್ತ ತಮ್ಮನ್ನು ಬೇರೆ ಕಡೆಗೆ ಸೆಳೆದುಬಿಟ್ಟರೆ ಗತಿಯೇನು ಎಂಬುದೇ ಅಂಜಿಕೆ. ಅದಕ್ಕಾಗಿಯೇ, ಅವರ ಕಡೆಯ ಬೇಡಿಕೆ. ತಿರುವಡಿಗಳನ್ನು ಎಂದೆಂದಿಗೂ ಅಗಲದಂತೆ ಮಾಡು ಎಂದು, 



೧೧. ವಿಡಲಿಲ್ಶಕ್ಕರತ್ತು ಅಣ್ಣಲ ಮೇವಲ್,

ವಿಡಲಿಲ್ ವಣ್ ಕುರುಹೂರ್ ಚ್ಚಡಹೋಪನ್ ಶೊಲ್,

ಕೆಡಲಿಲಾಯಿರತ್ತುಳ್ ಇವೈಪತ್ತುಮ್,

ಕೆಡಲಿಲ್ ವೀಡು ಶೆಯ್ಯುಮ್ ಕಿಳರ್ ವಾರ್ ಕ್ಕೇ. 



ವಿಡಲ್ ಇಲ್ = ಬಿಡುವಿಲ್ಲದ, ಶಕ್ಕರತ್ತು = ಚಕ್ರಾಯುಧವನ್ನುಳ್ಳ, ಅಣ್ಣಲೈ = ಸ್ವಾಮಿಯನ್ನು, ಮೇವಲ್ = ಕೂಡಿಕೊಳ್ಳುವುದು, ವಿಡಲ್ ಇಲ್ = ಬಿಡದಂತೆ ಇರುವ, ವಣ್ ಕುರುಹೂರ್ ಶಡಹೋಪನ್ = ಸುಂದರವಾದ ತಿರುಕ್ಕೂರು ಹೂರಿನ ಶಠಗೋಪನು \(ನಮ್ಮಾಳ್ವಾರರು\), ಶೊಲ್ = ಹೇಳಿದ, ಕೆಡಲ್ ಇಲ್= ನಾಶವಿಲ್ಲದ, ಆಯಿರತ್ತುಳ್ = ಒಂದು ಸಾವಿರ \(ಪಾಶುರ\)ಗಳಲ್ಲಿ, ಇವೈ = ಇವುಗಳಾದ \(ಈ\), ಪತ್ತುಮ್ = ಹತ್ತನ್ನೂ, ಕಿಳರ್ ವಾರ್ ಕ್ಕೇ = ಓದಿ ಅಭ್ಯಾಸ ಮಾಡುವವರಿಗೆ, ಕೆಡಲ್ ಇಲ್ = ನಾಶವಿಲ್ಲದ \(ಶಾಶ್ವತವಾದ\), ವೀಡು = ಬಿಡುಗಡೆಯನ್ನು, ಶೆಯ್ಯುಮ್ =ಉಂಟುಮಾಡುತ್ತದೆ. 



ಬಿಡುವಿಲ್ಲದ ಚಕ್ರಾಯುಧವನ್ನುಳ್ಳ ಸ್ವಾಮಿಯನ್ನು ಕೂಡಿಕೊಳ್ಳುವುದನ್ನು ಬಿಡದಂತೆ ಇರುವ ಸುಂದರವಾದ ತಿರುಕ್ಕೂರು ಹೂರಿನ ಶಠಗೋಪನು ಹೇಳಿದ ನಾಶವಿಲ್ಲದ ಒಂದು ಸಾವಿರ ಪಾಶುರಗಳಲ್ಲಿ, ಈ ಹತ್ತನ್ನೂ ಓದಿ ಅಭ್ಯಾಸಮಾಡುವವರಿಗೆ ಶಾಶ್ವತವಾದ ಬಿಡುಗಡೆಯನ್ನುಂಟುಮಾಡುತ್ತದೆ. 



ಭಗವಂತನಲ್ಲಿ ಸಲ್ಲಿಸಬೇಕಾದ ಬೇಡಿಕೆ ಮತ್ತು ಅದರಿಂದ ಉಂಟಾಗುವ ಅಂತಿಮ ಗುರಿ – ಈ ಎರಡು ವಿಷಯಗಳು ಈ ತಿರುವಾಯ್ ಮೊೞಿಗೆ ಪ್ರಾಶಸ್ತ್ಯವನ್ನು ತಂದಿರುವುದು. ಭಗವಂತನಲ್ಲಿ ಬೇಡುವುದೆಂದರೆ ಅಂತಿಮ ಪುರುಷಾರ್ಥವಾದ ’ಬಿಡುಗಡೆ’ ಎಂಬುದನ್ನೇ. ಅದನ್ನು ಪಡೆದುಕೊಳ್ಳುವುದಕ್ಕೆ ಉಪಾಯವೆಂದರೆ – ಭಗವಂತನ ದಿವ್ಯತಿರುವಡಿಗಳನ್ನು ಅನನ್ಯವಾಗಿ ಆಶ್ರಯಿಸುವುದು ಮತ್ತು ಅದರಿಂದ ಎಂದೆಂದಿಗೂ ಅಗಲಿಕೆಯಿಲ್ಲದಂತೆ ಮಾಡಿಕೊಳ್ಳುವುದು. ಅದು ಹೇಗೆ? ಭಗವಂತನು ನಾನಾಅವತಾರಗಳಲ್ಲಿ ನಡೆಸಿದ ಅದ್ಭುತಾಶ್ಚರ್ಯಕರವಾದ ಲೀಲೆಗಳನ್ನೆಲ್ಲಾ ಸ್ಮರಿಸುತ್ತಾ, ಕೀರ್ತಿಸುತ್ತಾ ಕಾಲ ಕಳೆಯುವುದು. ಅವನನ್ನು ಅಂತರಂಗದಲ್ಲಿ ನೆಲೆಗೊಳಿಸಿಕೊಳ್ಳುವುದು. ಅವನ ತಿರುವಡಿಗಳ ಸ್ಮರಣೆಯನ್ನು ಕಡೆಯುರಿಸಿರಿನವರೆಗೂ ನಡೆಸುತ್ತಿರುವುದು. ಮತ್ತು, ’ನಾನು, ನನ್ನದು’ ಎಂಬುದನ್ನು ಮರೆತು, ಎಲ್ಲವೂ’ನೀನೇ ನಿನ್ನದೇ’ ಎಂದು ಭಗವದರ್ಪಣ ಮಾಡುವುದು. ಬದುಕಿರುವಷ್ಟು ಕಾಲವೂ ಹೀಗೆ ಅಭ್ಯಾಸ ಮಾಡುತ್ತಾ ಹೋದರೆ, ಮರಣಾನಂತರ, ಭಗವತ್ಕೃಪೆಯಿಂದ ಬಿಡುಗಡೆಯೂ ಭಗವಂತನ ತಿರುವಡಿಗಳ ಕೈಂಕರ್ಯವೂ ತಪ್ಪದೆ ಲಭಿಸುವುದು.



ಹೀಗೆ, ಚಕ್ರಾಯುಧಧಾರಿಯಾದ ಭಗವಂತನೊಡನೆ ಸೇರಿಕೊಳ್ಳುವ ಅತ್ಯಂತ ಸುಲಭವಾದ ಮಾರ್ಗವನ್ನು ತಿಳಿಸಿರುವವನು ತಿರುಕ್ಕೂರುಹೂರಿನ ಶಠಗೋಪನು. ಆತನು ರಚಿಸಿ ಹಾಡಿರುವ ಒಂದು ಸಾವಿರ ಪಾಶುರಗಳ್ ಪೈಕಿ ಈ ಹತ್ತನ್ನು ಚೆನ್ನ್ಗಿ ಅಭ್ಯಾಸಮಾಡಿ, ಅನುಷ್ಠಾನದಲ್ಲಿ ತಂದುಕೊಳ್ಳುವವರಿಗೆ ಖಂಡಿತವಾಗಿಯೂ ಬಿಡುಗಡೆಯೂ, ಭಗವತ್ಕೈಂಕರ್ಯವೂ ಲಭಿಸುವುದು. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*



ಶ್ರೀಃ



ಶ್ರಿಯೈ ನಮಃ



ತಿರುವಾಯ್ ಮೊೞಿ  ಎರಡನೆಯ ದಶಕ ಹತ್ತನೆಯ ತಿರುವಾಯ್ ಮೊೞಿ



೧೦. ಕಿಳರೊಳಿಯಿಳಮೈ



೧.ಕಿಳರೊಳಿಯಿಳಮೈ ಕೆಡುವದನ್ ಮುನ್ನಮ್,

ವಳರೊಳಿಮಾಯೋನ್ ಮರುವಿಯ ಕೋಯಿಲ್,

ವಳರಿಳಮ್ ಪೊೞಿಲ್ ಶೂೞ್ ಮಾಲಿರುಂಜೋಲೈ,

ತಳರ್ ವಿಲರಾಹಿಲ್ ಶಾರ್ ವದು ಶದಿರೇ



ಕಿಳರ್ =ಉಕ್ಕಿಬರುವ, ಒಳಿ = ತೇಜಸ್ಸೂ, ಇಳಮೈ = ಯೌವನವೂ, ಕೆಡುವದನ್ ಮುನ್ನಮ್ = \(ಹಾಳಾಗುವುದಕ್ಕೆ\) ಕೆಡುವುದಕ್ಕೆ ಮುಂಚಿತವಾಗಿಯೇ, ವಳರ್ ಒಳಿ = ಕಡಮೆಯಾಗದ \(ಬೆಳೆಯುತ್ತಿರುವ\) ತೇಜಸ್ಸನ್ನುಳ್ಳ, ಮಾಯೋನ್ = ಆಶ್ಚರ್ಯಕಾರಿಯು \(ಭಗವಂತನು\), ಮರುವಿಯ = ನೆಲಸಿರುವ, ಕೋಯಿಲ್ = ಮಂದಿರವಾಗಿ, ವಳರ್ = ಬೆಳೆಯುತ್ತಿರುವ, ಇಳ = ಎಳೆಯ ಪ್ರಾಯದ, ಪಿೞಿಲ್ = ತೋಪುಗಳಿಂದ, ಶೂೞ್ = ಸುತ್ತುವರಿದಿರುವ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈಮಲೈ ಕ್ಷೇತ್ರವನ್ನು ಕುರಿತು, ತಳರ್ ವು ಇಲರ್ = ಅಲಕ್ಷ್ಯವಿಲ್ಲದವರು, ಆಹಿಲ್ = ಆದರೆ, \(ಅವರು\), ಶಾರ್ ವದು = ಸೇರುವುದು, ಶದಿರೇ = ಮಹದೈಶ್ವರ್ಯವನ್ನೇ. 



ಉಕ್ಕಿ ಬರುವ ತೇಜಸ್ಸೂ ಯೌವನವೂ ಕೆಡುವುದಕ್ಕೆ ಮುಂಚೆಯೇ, ಕಡಮೆಯಾಗದ \(ಬೆಳೆಯುತ್ತಿರುವ\) ತೇಜಸ್ಸನ್ನುಳ್ಲ ಆಶ್ಚರ್ಯಕಾರಿಯು \(ಭಗವಂತನು\) ನೆಲಸಿರುವ ಮಂದಿರವಾಗಿ, ಬೆಳೆಯುತ್ತಿರುವ ಎಳೆಯ ಪ್ರಾಯದ ತೋಪುಗಳಿಂದ ಸುತ್ತುವರಿದಿರುವ ತಿರುಮಾಲಿರುಂಜೋಲೈಮಲೈ ಕ್ಷೇತ್ರವನ್ನು ಕುರಿತು ಅಲಕ್ಷಿಸಿದವರಾದರೆ, ಅವರು ಸೇರುವುದು ಮಹದೈಶ್ವರ್ಯವನ್ನೇ.



ಮನುಷ್ಯನು ಚಿಕ್ಕವನಾಗಿರುವಾಗಲೇ, ಅವನ ಎಳೆಯ ಪ್ರಾಯದಲ್ಲೇ, ಮಾಡಬೇಕಾದ ಒಂದು ಮುಖ್ಯ ಕೆಲಸವಿದೆ. ಸಾಮಾನ್ಯವಾಗಿ, ಎಲ್ಲರಂತೆ, ಪ್ರಾಪಂಚಿಕ ಜೀವನಕ್ಕೆ ಸಂಬಂಧಿಸಿದ ಕೆಲಸಗಳನ್ನೇ ಮಾಡುತ್ತಾ ಕಾಲಕಳೆಯುವುದರ ಬದಲಾಗಿ, ತನ್ನ ಉದ್ಧಾರಕ್ಕಾಗಿಯೂ ತಾನು ಯತ್ನಿಸಬೇಡವೇ? ಪ್ರಾಪಂಚಿಕ ಸಂಬಂಧವಾದ ಕೆಲಸಗಳಿಂದ ’ಬಂಧನ’ ಹೆಚ್ಚುವುದೇ ವಿನಾ ’ಬಿಡುಗಡೆ’ಯುಂಟಾಗುವುದಿಲ್ಲ. ತನ್ನ ಆತ್ಮೋದ್ಧಾರ ಕಾರ್ಯಕ್ಕಾಗಿ ಪ್ರತಿಯೊಬ್ಬನೂ ಎಳೆಯ ವಯಸ್ಸಿನಿಂದಲೇ ಮನಃಪೂರ್ವಕವಾಗಿ ಪ್ರಯತ್ನಿಸಬೇಕು. 



ಚಿಕ್ಕ ವಯಸ್ಸಿನಿಂದಲೇ ಮಾಡಬಹುದಾದ ಆತ್ಮೋನ್ನತಿಯ ಕಾರ್ಯ ಯಾವುದು? ಭಗವಂತನು ದೇಶದ ಬೇರೆಬೇರೆ ಕಡೆಗಳಲ್ಲಿ ಅರ್ಚಾಸ್ವರೂಪನಾಗಿ ನೆಲಸಿದ್ದಾನೆ. ಇಂಥ ಸ್ಥಳಗಳನ್ನು ಪವಿತ್ರಕ್ಷೇತ್ರಗಳು ಎನ್ನುತ್ತಾರೆ. ಈ ಪವಿತ್ರ ಕ್ಷೇತ್ರಗಳಿಗೆ ಹೋಗುವುದು. ಅಲ್ಲಿ ದಿವ್ಯಮಂಗಳ ವಿಗ್ರಹನಾದ ಸ್ವಾಮಿಯನ್ನು ದರ್ಶನ ಮಾಡುವುದು. ಅವನ ತಿರುವಡಿಗಳ ಸೇವೆಯಲ್ಲಿ ಆಸಕ್ತಿ ವಹಿಸುವುದು. ಇದರಿಂದ ಭಕ್ತಿ ಹೆಚ್ಚಿ, ಭಗವತ್ಕೃಪೆಗೆ ತಕ್ಕವನಾಗುತ್ತಾನೆ. ಇದು ಸುಲಭವೂ, ಹಿತವೂ, ಸಂತೋಷಕರವೂ ಆದದ್ದು. 



ಇಂಥ ಪವಿತ್ರ ಕ್ಷೇತ್ರಗಳು ಭಾರತದಲ್ಲಿನೂರ ಎಂಟಿವೆ ಎಂದು ಪರಿಗಣಿಸಲಾಗಿದೆ. ಅವುಗಳಲ್ಲಿ ಒಂದು ಈ ಪಾಶುರದಲ್ಲಿ ಸೂಚಿಸಿರುವ ತಿರುಮಾಲಿರುಂಜೋಲೈಮಲೈ ಎಂಬುದು. ಸುಂದರವಾಗಿ ಬೆಳೆಯುತ್ತಿರುವ ಗಿಡಮರಗಳಿಂದ ತುಂಬಿ ಶೋಭಿಸುವ ಬೆಟ್ಟದ ಮೇಲ್ಗಡೆ ಒಂದು ದೇವಾಲಯ. ರಮಣೀಯವಾದ ಪ್ರಕೃತಿಯ ನಡುವೆ ಭಗವಂತನು. ಭಕ್ತೋದ್ಧಾರಕ್ಕಾಗಿಯೇ ಅಲ್ಲಿ ನೆಲಸಿದ್ದಾನೆ. 



ಆಳ್ವಾರರು ಹೇಳುತ್ತಾರೆ: ವಯಸ್ಸು ಚಿಕ್ಕದಾಗಿರುವಾಗಲೇ, ಯೌವನ ಉಕ್ಕಿ ಬರುತ್ತಿರುವಾಗಲೇ, ಎಂದರೆ, ದೇಹದಲ್ಲಿ ಬಲವೂ ಉತ್ಸಾಹವೂ ತುಂಬಿ, ಅವು ಕುಂದಿಹೋಗುವುದಕ್ಕೆ ಮುಂಚಿತವಾಗಿಯೇ, ಆಶ್ಚರ್ಯಕಾರಿಯಾದ ಭಗವಂತನು ನೆಲಸಿರುವ ಪವಿತ್ರಕ್ಷೇತ್ರಗಳಲ್ಲಿ ಒಂದಾಗಿ, ಸಸ್ಯಸಮೃದ್ಧವಾಗಿ, ರಮಣೀಯವಾಗಿ ಶೋಭಿಸುವ ತಿರುಮಾಲಿರುಂಜೋಲೈಮಲೈ ಕ್ಷೇತ್ರಕ್ಕೆ ಯಾರು ಆಸಕ್ತಿಯಿಂದ ಹೋಗುತ್ತಾರೋ ಅವರುಮಹದೈಶ್ವರ್ಯ ನಿಧಿಯಾದ ಭಗವಂತನೊಡನೆ ಸಂಬಂಧವನ್ನು ಪಡೆದುಕೊಳ್ಳುತ್ತಾರೆ. 



೨. ಶದಿರಿಳಮಡವಾರ್ ತಾೞ್ ಚ್ಚಿಯೈಮದಿಯಾದು,

ಅದಿರ್ ಕುರಲ್ ಶ್ಙ್ಗತ್ತು ಅವಿಹರ್ ತಮ್ ಕೋಯಿಲ್,

ಮದಿತವೞ್ ಕುಡುಮಿ ಮಾಲಿರುಂಜೋಲೈ,

ಪದಿಯದು ವೇತ್ತಿ ಎೞುವದು ಪಯನೇ. 



ಶದಿರ್ = ಸೊಬಗಿನ, ಇಳ = ಯೌವನದ, ಮಡವಾರ್ = ಸ್ತ್ರೀಯರ, ತಾೞ್ ಚ್ಚಿಯೈ = ಸಂಮೋಹನವನ್ನು, ಮದಿಯಾದು = ಲಕ್ಷಿಸದೆ, ಅದಿರ್ ಕುರಲ್ ಶಙ್ಗತ್ತು= ಮೊಳಗುವ ಸದ್ದುಳ್ಳ ಶಂಖವುಳ್ಳ, ಅೞಿಹರ್ ತಮ್ ಕೋಯಿಲ್ = ಅಳಹರ್ ಅವರ ಆಲಯವಾಗಿ, ಮದಿ = ಚಂದ್ರನು, ತವೞ್ = ತೆವಳುವಂಥ, ಕುಡುಮಿ = ಶಿಖರವುಳ್ಳ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈಮಲೈ ಎಂಬ, ಪದಿ ಅದು= ಆ ತಿರುಪತಿಯನ್ನು, ಏತ್ತಿ = ಸ್ತುತಿಸಿ, ಎಳುವದು = ಉದ್ಧಾರಗೊಳ್ಳುವುದು, ಪಯನೇ = ಪ್ರಯೋಜನವೇ ಅಲ್ಲವೇ\! 



ಸೊಬಗಿನ, ಯೌವನದ, ಸ್ತ್ರೀಯರ ಸಂಮೋಹವನ್ನು ಲಕ್ಷಿಸದೆ, ಮೊಳಗುವ ಸದ್ದಿನ ಶಂಖವುಳ್ಳ ಅಳಹರ್ = ಅವರ ಆಲಯವಾಗಿರುವ, ಚಂದ್ರನು ತೆವಳುವಂಥ ಶಿಖರವುಳ್ಳ, ತಿರುಮಾಲಿರುಂಜೋಲೈ ಎಂಬ ಆ ತಿರುಪತಿಯನ್ನು ಸ್ತುತಿಸಿ ಉದ್ಧಾರಗೊಳ್ಳುವುದು ಪ್ರಯೋಜನವಲ್ಲವೇ? 



ಸೊಬಗಿನ, ಯೌವನದ, ಸ್ತ್ರೀಯರ ಸಂಮೋಹವನ್ನು ಲಕ್ಷಿಸದೆ, ಮೊಳಗುವ ಸದ್ದಿನ ಶಂಖವುಳ್ಳ ಅಳಹರ್-ಅವರ ಆಲಯವಾಗಿರುವ, ಚಂದ್ರನು ತೆವಳುವಂಥ ಶಿಖರವುಳ್ಳ, ತಿರುಮಾಲಿರುಂಜೋಲೈ ಎಂಬ ಆ ತಿರುಪತಿಯನ್ನು ಸ್ತುತಿಸಿ ಉದ್ಧಾರಗೊಳ್ಳುವುದು ಪ್ರಯೋಜನವಲ್ಲವೇ? 



ಉತ್ತಮವಾದ ಪ್ರಯೋಜನ ಯಾವುದು? ಸುಂದರಿಯರೂ ಯೌವನವತಿಯರೂ ಆದ ಸ್ತ್ರೀಯರ ವೈಯಾರಕ್ಕೂ ಸಂಮೋಹನಕ್ಕೂ ಒಳಗಾಗಿ ವಿಷಯಸುಖದಲ್ಲಿ ತೊಡಗುವುದೇ? ಅಥವಾ, ನಾನಾ ಪವಿತ್ರ ಕ್ಷೇತ್ರಗಳಲ್ಲಿ ನೆಲಸಿರುವ ಭಗವಂತನನ್ನು ಭಜಿಸಿ ಪೂಜಿಸಿ ಉಜ್ಜೀವನಗೊಳ್ಳುವುದೇ? 



ಆಳ್ವಾರರು ಹೇಳುತ್ತಾರೆ: ಸುಂದರ ಯುವತಿಯರ ಸಂಮೋಹನವನ್ನು ಲಕ್ಷಿಸದೆ, ಇಂದ್ರಿಯ ಚಾಪಲ್ಯಕ್ಕೆ ಒಳಗಾಗದೆ, ಪವಿತ್ರ ಕ್ಷೇತ್ರ \(ತಿರುಪತಿ\) ಎನಿಸಿದ ತಿರುಮಾಲಿರುಂ ಜೋಲೈ ಮಲೆಯ ಅತ್ಯುನ್ನತ ಶಿಖರದಲ್ಲಿ ’ಅೞಹರ್’ ಆಗಿ ನೆಲಸಿರುವ ಭಗವಂತನನ್ನು ಕೊಂಡಾಡುವುದರಿಂದ ಉಜ್ಜೀವನಗೊಳ್ಳುವುದೇ ಪರಮ ಪುರುಷಾರ್ಥ, ಲಕ್ಷ್ಯವನ್ನೆಲ್ಲಾ ಅತ್ತಕಡೆಗೇ ತಿರುಗಿಸಬೇಕು. 



“ಶದಿರ್” ಎಂಬುದಕ್ಕೆ ಹಿರಿಮೆ, ಮಹದೈಶ್ವರ್ಯ, ಸೊಬಗು, ನೆಲೆ, ನಾಟ್ಯ, ವೈಯಾರ” ಎಂದೆಲ್ಲ ಅರ್ಥವಾಗುತ್ತದೆ. 



೩. ಪಯನಲ್ಲ ಶೆಯ್ದು ಪಯನಿಲ್ಲೈನೆಂಜೇ,

ಪುಯಲ್ ಮೞೈ ವಣ್ಣರ್ ಪುರಿನ್ದುಱೈಕೋಯಿಲ್,

ಮಯಲ್ ಮಿಹು ಪೊೞಿಲ್ ಶೂೞ್ ಮಾಲಿರುಂಜೋಲೈ,

ಅಯನ್ ಮಲೈಯಡೈವದು ಅದು ಕರುಮಮೇ. 



ಪಯನ್ ಅಲ್ಲ = ಉಪಯೋಗವಿಲ್ಲದ್ದನ್ನು \(ನಿಷ್ಫಲವಾದದ್ದನ್ನು\), ಶೆಯ್ದು = ಮಾಡುವುದರಿಂದ, ಪಯನ್ ಇಲ್ಲೈ ನೆಂಜೇ = ಪ್ರಯೋಜನವಿಲ್ಲ, ಮನಸ್ಸೇ, ಪುಯಲ್ = ವರ್ಷಾಕಾಲದ, ಮೞೈ = ಮೋಡದ, ವಣ್ನರ್ = ಬಣ್ಣದವನಾದ ಸ್ವಾಮಿಯು, ಪುರಿನ್ದು= ಆಶೆಯಿಂದ, ಉಱೈ = ನೆಲಸಿರುವ, ಕೋಯಿಲ್= ದೇವಾಲಯವಾದ, ಮಯಲ್ ಮಿಹು = ಬಹಳವಾಗಿ ಭ್ರಾಂತಿಗೊಳಿಸುವ, ಪೊೞಿಲ್ = ತೋಪುಗಳಿಂದ, ಶೂೞ್ = ಸುತ್ತುವರಿದಿರುವ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈಮಲೈ ಎಂಬ, ಅಯನ್ ಮಲೈ = ಹುಟ್ಟಿಲ್ಲದವನ ತಿರುಮಲೆಯನ್ನು \(ಬೆಟ್ಟವನ್ನು\), ಅಡೈವದು ಅದು = ಸೇರುವುದು ಎಂಬುದು, ಕರುಮಮೇ = ಕರ್ತವ್ಯವೇ. 



ಮನಸ್ಸೇ, ಉಪಯೋಗವಿಲ್ಲದ್ದನ್ನು \(ನಿಷ್ಫಲವಾದದ್ದನ್ನು\) ಮಾಡುವುದರಿಂದ ಪ್ರಯೋಜನವಿಲ್ಲ. ಮಳೆಗಾಲದ ಮೋಡದ ಬಣ್ಣದವನಾದ ಸ್ವಾಮಿಯು ಆಶೆಯಿಂದ ನೆಲಸಿರುವ ದೇವಾಲಯವಾದ, ಬಹಳವಾಗಿ ಭ್ರಾಂತಿಗೊಳಿಸುವ \(ಚಿತ್ತಾಕರ್ಷಕವಾದ\) ತೋಪುಗಳಿಂದ ಸುತ್ತುವರಿದಿರುವ ತಿರುಮಾಲಿರುಂಜೋಲೈಮಲೈ ಎಂಬ, ಹುಟ್ಟಿಲ್ಲದವನ ಬೆಟ್ಟವನ್ನು ಸೇರುವುದೇ ಕರ್ತವ್ಯ. 



ಆಳ್ವಾರರು ಹೇಳುತ್ತಾರೆ: ವಿಷಯ ಸುಖಕ್ಕೆ ಒಳಪಡುವುದು ನಿಷ್ಫಲವಾದ ಕೆಲಸ. ಅದಕ್ಕೆ ಈಡಾಗಿ ಪ್ರಯೋಜನವೇನು? ತಿರುಮಾಲಿರುಂಜೋಲೈ ಮಲೈಯಶಿಖರದಲ್ಲಿ ಕಾರ್ಮುಗಿಲ ಬಣ್ಣದವನಾದ ಭಗವಂತನು ನೆಲಸಿದ್ದಾನೆ. ಅಲ್ಲಿಗೆ ಹೋಗಿ, ಅವನನ್ನು ಪಡೆಯಲೆತ್ನಿಸುವುದೇ ನಿಜವಾದ ಫಲಪ್ರದವಾದ ಕರ್ತವ್ಯ. 



೪. ಕರುಮವನ್ ಪಾಶಮ್ ಕೞಿತ್ತುೞನ್ ಱುಯ್ಯಮೇ,

ಪೆರುಮಲೈಯೆಡುತ್ತಾನ್ ಪೀಡು ಱೈ ಕೋಯಿಲ್,

ವರುಮೞೈ ತವಮಿಮ್ ಮಾಲಿರುಂಜೋಲೈ,

ತಿರುಮಲೈಯದುವೇ ಅಡೈವದು ತಿಱಮೇ. 



ಕರುಮಮ್ = ಕರ್ಮವೆಂಬ, ವನ್ ಪಾಶಮ್ = ಬಲವಾದ ಬಂಧನವನ್ನು, ಕೞತ್ತು= ಕಡಿದು ಹಾಕಿ, \(ತೊಲಗಿಸಿ\), ಉೞನ್ ಱು = ದಾಸನಾಗಿ ಅಲೆದಾಡುತ್ತಾ, ಉಯ್ಯವೇ = ಉಜ್ಜೀವನಗೊಳ್ಳುವುದಕ್ಕಾಗಿಯೇ, ಪೆರುಮಲೈ ಎಡುತ್ತಾನ್ = ಬಲು ದೊಡ್ಡ ಬೆಟ್ಟವನ್ನೆತ್ತಿದವನ, ಪೀಡು = ಮಹಾಮಹಿಮೆಯನ್ನು, ಉಱೈ = ಹೇಳುವಂಥ \(ಬೆಳಗಿಸುವಂಥ\), ಕೋಯಿಲ್ = ಆಲಯವಾದ, ವರು ಮೞೈ =ಬರುವ ಮಳೆಯ ಮೋಡಗಳು, ತವೞುಮ್ =ತೆವಳಿಕೊಂಡು ಹೋಗುವಂಥ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈಮಲೈ, ಎಂಬ ತಿರುಮಲೈ = ಶ್ರೇಷ್ಠವಾದ ಬೆಟ್ಟವು, ಅದುವೇ = ಅದನ್ನೇ, ಅಡೈವದು = ಸೇರುವುದು, ತಿಱಮೇ = ಉಪಾಯವೇ \(ಮಾರ್ಗವೇ\).



ಕರ್ಮವೆಂಬ ಬಲವಾದ ಬಂಧನವನ್ನು ಕಡಿದುಹಾಕಿ \(ತೊಲಗಿಸಿ\), ದಾಸನಾಗಿ ಅಲೆದಾಡುತ್ತಾ, ಉಜ್ಜೀವನಗೊಳ್ಳುವುದಕ್ಕಾಗಿಯೇ, ಬಲು ದೊಡ್ಡ ಬೆಟ್ಟವನ್ನೆತ್ತಿದವನ ಮಹಾಮಹಿಮೆಯನ್ನು ಹೇಳುವಂಥ \(ಬೆಳಗಿಸುವಂಥ\) ದೇವಾಲಯವಾದ, ಬರುವ ಮಳೆಯ ಮೋಡಗಳು ತೆವಳಿಕೊಂಡು ಹೋಗುವಂಥ ತಿರುಮಾಲಿರುಂಜೋಲೈಮಲೈ ಎಂಬ ಶ್ರೇಷ್ಠವಾದ ಆ ಬೆಟ್ಟವನ್ನು ಸೇರುವುದೇ ಉಪಾಯ \(ಮಾರ್ಗ\).



ಉಜ್ಜೀವನಗೊಳ್ಳುವುದಕ್ಕೆ ಏನು ಉಪಾಯ? ಎಂಬುದನ್ನು ಇಲ್ಲಿ ಹೇಳಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಕರ್ಮ ಎಂಬುದು ಬಲು ಬಲವಾದ ಬಂಧನ. ಅದನ್ನು ಕಡಿದುಹಾಕಿದ ಹೊರತು ಮನುಷ್ಯನು ಉಜ್ಜೀವಿಸಲಾರ. ಅದಕ್ಕೆ ತಕ್ಕ ಉಪಾಯವೇನೆಂಬುದನ್ನು ಅರಿತುಕೊಳ್ಳದಂತೆ, ಅಲೆದಾಡುತ್ತಾ ಹೋಗುವುದರಿಂದ ಫಲವೇನು? ಭಗವಂತನು ಬಾಲಕೃಷ್ಣನಾಗಿ ಬೆಳೆಯುತ್ತಿರುವಾಗಲೇ ಬಲುದೊಡ್ಡ ಬೆಟ್ಟವಾದ ಗೋವರ್ಧನಗಿರಿಯನ್ನು ಎತ್ತಿ ಕೊಡೆಯಂತೆ ಹಿಡಿದು ಅದಾಡಿಯಲ್ಲಿ ಗೋವುಗಳನ್ನೂ ಗೋಪಾಲಕರನ್ನೂ ದೇವೇಂದ್ರನ ಕಡುಕೋಪದ ಫಲವಾದ ಬಿರುಸು ಮಳೆಯಿಂದ ರಕ್ಷಿಸಿದನಲ್ಲವೇ\! ಆನ ಅಪರಿಮಿತವಾದ ಮಹಿಮೆಯನ್ನು ಬೆಳಗಿಸುವಂಥ ದೇವಾಲಯ ತಿರುಮಾಲಿರುಂಜೋಲೈ ಎಂಬ ತಿರುಮಲೆಯ ಅತ್ಯುನ್ನತ ಶಿಖರದಲ್ಲಿದೆ. ಆ ಪವಿತ್ರವಾದ ಬೆಟ್ಟವನ್ನು ಸೇರುವುದು, ಅಲ್ಲಿ ನೆಲಸಿರುವ ದಿವ್ಯಸುಂದರ ಮೂರ್ತಿಯನ್ನು \(ಅೞಹರ್\) ಭಜಿಸಿ ಪೂಜಿಸುವುದು. ಕರ್ಮಬಂಧನದಿಂದ ಬಿಡುಗಡೆ ಹೊಂದುವುದಕ್ಕೂ, ಉಜ್ಜೀವನಗೊಳ್ಳುವುದಕ್ಕೂ ಇದೇ ಸುಲಭವೂ ಉತ್ತಮವೂ ಆಗಿರುವ ಉಪಾಯ. 



೫. ತಿಱಮುಡೈವಲತ್ತಾಲ್ ತೀವಿನೈಪೆರುಕ್ಕಾದು,

ಅಱಮುಯಲಾೞಿ ಪ್ಪಡೈಯವನ್ ಕೋಇಲ್,

ಮಱುವಿಲ್ ವಣ್ ಶುನೈಶೂೞ್ ಮಾಲಿರುಂಜೋಲೈ,

ಪುಱಮಲೈ ಶಾರ ಪ್ಪೋವದುಕಿಱಿಯೇ. 



ತಿಱಮ್ ಉಡೈ = ದೇಹದೊಂದಿಗೆ, \(ಕೂಡಿದ\), ವಲತ್ತಾಲ್ = ಬಲದಿಂದ, ತೀ ವಿನೈ = ಕೆಟ್ಟಕೆಲಸಗಳನ್ನು \(ಕಡುಪಾಪಗಳನ್ನು\), ಪೆರುಕ್ಕಾದು = ಬೆಳೆಸದಂತೆ \(ಹೆಚ್ಚುಮಾಡಿಕೊಳ್ಳದಂತೆ\), ಅಱಮ್ = ಧರ್ಮವನ್ನು, ಮುಯಲ್= ಬಿಡದೆ ನಡೆಸುವ, ಆೞಿ ಪಡೈಯವನ್ = ಚಕ್ರಾಯುಧಧಾರಿಯ, ಕೋಯಿಲ್ = ದೇವಾಲಯವಾದ, ಮಱು ಇಲ್ = ಕೊಳೆಯಿಲ್ಲದ, ವಣ್ಶುನೈ = ಸುಂದರವಾದ ಪ್ರವಾಹಗಳಿಂದ, ಶೂೞ್ = ಸುತ್ತುವರಿದಿರುವ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈ ಎಂಬ, ಪುಱಮ್ ಮಲೈ = ಎದುರಲ್ಲಿರುವ \(ಮಗ್ಗುಲಲ್ಲಿರುವ\) ಬೆಟ್ಟವನ್ನು, ಶಾರ ಪೋವದು = ಸೇರಲು ಹೋಗುವುದು, ಕಿಱಿಯೇ = ಸದುಪಾಯವೇ. 



ಆಳ್ವಾರರು ಹೇಳುತ್ತಾರೆ: ಇಂದ್ರಿಯಗಳು ದೇಹದ ಮೂಲಕ ಕೆಲಸ ಮಾಡುತ್ತವೆ. ಅವು ಮನಸ್ಸನ್ನೂ ದೇಹವನ್ನೂವಿಷಯ ಸುಖಗಳ ಕಡೆಗೆ ಸೆಳೆದುಬಿಡುತ್ತವೆ. ದೇಹದಲ್ಲಿ ಬಲವಿರುತ ತನಕ ಈ ಇಂದ್ರಿಯಗಳ ಹವ್ಯಾಸ ಬೆಳೆಯುತ್ತಲೇ ಹೋಗುತ್ತದೆ. ಪರಿಣಾಮವಾಗಿ, ಮನುಷ್ಯನು ಕೆಟ್ಟಕೆಲಸಗಳಲ್ಲಿ ತೊಡಗುತ್ತಾನೆ. ಪಾಪವನ್ನು ಬೆಳೆಸುತ್ತಲೇ ಹೋಗುತ್ತಾನೆ. ಇದು ಕರ್ಮಬಂಧನವನ್ನು ಹೆಚ್ಚುಮಾಡುತ್ತಲೇ ಹೋಗುತ್ತಾನೆ. ಈ ಕರ್ಮಬಂಧನದಿಂದ ಬಿಡುಗಡೆ ಹೊಂದಬೇಡವೇ? ಇದಕ್ಕೆ ಸುಲಭವಾದ ಉಪಾಯವಿದೆ. ಆಶ್ರಿತರನ್ನು ರಕ್ಷಿಸುವುದಕ್ಕೆ ಭಗವಂತನು ಬದ್ಧನಾಗಿದ್ದಾನೆ. ಅವನ ಧರ್ಮ ಆಶ್ರಿತರಕ್ಷಣೆಯೇ. ಅದನ್ನು ಅವನು ತಪ್ಪದೆ ನಡೆಸುತ್ತಿದ್ದಾನೆ. ಚಕ್ರಾಯುಧವನ್ನು ಹಿಡಿದಿರುವ ಆ ಸ್ವಾಮಿಯು ಕರ್ಮವೆಂಬ ಪಾಶವನ್ನು ತುಂಡರಿಸಿ ಹಾಕುತ್ತಾನೆ. ಅವನು ಕೃಪಾಪೂರ್ಣ. ಆಶ್ರಿತರನ್ನು ಉದ್ಧರಿಸುವುದಕ್ಕಾಗಿಯೇ, ನಾನಾಪವಿತ್ರಕ್ಷೇತ್ರಗಳಲ್ಲಿ ಅರ್ಚಾಮೂರ್ತಿಯಾಗಿ ನೆಲಸಿದ್ದಾನೆ. ಆ ಕ್ಷೇತ್ರಗಳಿಗೆ ಹೋಗಿ, ಭಗವಂತನನ್ನು ಭಜಿಸಿ ಪೂಜಿಸಬೇಕು. ಅಂಥ ಒಂದು ಪವಿತ್ರಕ್ಷೇತ್ರವೇ ತಿರುಮಾಲಿರುಂಜೋಲೈಮಲೈ. ಆ ತಿರುಮಲೆಯು ನಿರ್ಮಲವಾದ ನೀರಿನ ಪ್ರವಾಹದಿಂದ ಸುತ್ತುವರಿಯಲ್ಪಟ್ಟು, ರಮಣೀಯವಾಗಿದೆ. ಅಲ್ಲಿಗೆ ಹೋಗಿಸೇರುವುದೇ ಭಗವಂತನ ಕೃಪೆಯನ್ನು ಪಡೆದುಕೊಳ್ಳುವುದಕ್ಕೆ ಸದುಪಾಯ. 



೬. ಕಿಱಿಯೆನ ನಿನೈಮಿನ್ ಕೀೞ್ ಮೈಶೆಯ್ಯಾದೇ,

ಉಱಿಯಮರ್ ವೆಣ್ಣೆಯ್ ಉಣ್ಡವನ್ ಕೋಯಿಲ್,

ಮಱಿಯೊಡು ಪಿಣೈಶೇರ್ ಮಾಲಿರುಂಜೋಲೈ,

ನೆಱಿಪಡವದುವೇ ನಿನೈವದು ನಲಮೇ. 



ಕಿಱಿ ಎನ = ಸದುಪಾಯವೆಂದು, ನಿನೈಮಿನ್= ತಿಳಿಯಿರಿ. ಕೀೞ್ ಮೈ ಶೆಯ್ಯಾದೇ= ಕೀಳು ಕೆಲಸಗಳನ್ನು ಮಾಡದಂತೆ, ಉಱಿ ಅಮರ್ = ನೆಲುವುಗಳಲ್ಲಿ ಕೂಡಿಟ್ಟ, ವೆಣ್ಣೆಯ್ ಉಣ್ಡವನ್ = ಬೆಣ್ಣೆಯನ್ನು ಉಂಡವನ, ಕೋಯಿಲ್ = ದೇವಾಲಯವಾದ, ಮಱಿಯೊಡು =ಜಿಂಕೆಯ ಮರಿಯೊಡನೆ, ಪಿಣೈ ಶೇರ್ = ಕೂಡಿಕೊಂಡಿರುವ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈಮಲೈ ಎಂಬುದರೆ, ನೆಱಿ = ದಾರಿಯನ್ನು, ಪಡ = ನಡೆಯುವುದು, ಅದುವೇ =ಎಂಬುದನ್ನೇ, ನಿನೈವದು = ಸ್ಮರಿಸುವುದು, ನಲಮೇ = ಒಳ್ಳೆಯದೇ \(ಸರಿ\). 



\(ಇದು\) ಸದುಪಾಯವೆಂದು ತಿಳಿಯಿರಿ. ಕೀಳು ಕೆಲಸಗಳನ್ನು ಮಾಡದಂತೆ ನೆಲುವುಗಳಲ್ಲಿ ಕೂಡಿಟ್ಟ ಬೆಣ್ಣೆಯನ್ನುಂಡವನ ದೇವಾಲಯವಾದ, ಜಿಂಕೆಯ ಮರಿಯೊಡನೆ ಕೂಡಿಕೊಂಡಿರುವ ತಿರುಮಾಲಿರುಂಜೋಲೈ ಮಲೆಯ ದಾರಿಯನ್ನು ನಡೆಯುವುದು \(ಹಿಡಿಯುವುದು\) ಎಂಬುದನ್ನೇ ಸ್ಮರಿಸುವುದು \(ಚಿಂತಿಸುವುದು\) ಒಳ್ಳೆಯದು. 



ಆಳ್ವಾರರು ಹೇಳುತ್ತಾರೆ: ಇಂದ್ರಿಯಗಳಿಗೆ ವಶನಾಗಿ ಕೀಳು ಬಗೆಯ ಕೆಲಸಗಳನ್ನು ಮಾಡುವುದರಿಂದ, ಪಾಪರಾಶಿ ಬೆಳೆಯುತ್ತಾ ಹೋಗುತ್ತದೆ. ಕರ್ಮಪಾಶದಿಂದ ಬಿಡುಗಡೆ ಹೊಂದುವುದಕ್ಕೆ ಭಗವಂತನು ನೆಲಸಿರುವ ಪವಿತ್ರ ಕ್ಷೇತ್ರಗಳಿಗೆ ಹೋಗಿ ಅಲ್ಲಿ ಭಗವಂತನನ್ನು ಭಜಿಸಿ ಪೂಜಿಸಿ ಉದ್ಧಾರಗೊಳ್ಳಬೇಕಲ್ಲವೇ? ಶ್ರೀಕೃಷ್ಣನಾಗಿ ಅವತರಿಸಿ, ಗೊಲ್ಲರ ಮನೆಗಳಲ್ಲಿ ಅವರು ಎತ್ತರವಾದ ಕಡೆಗಳಲ್ಲಿ, ನೆಲುವುಗಳಲ್ಲಿ ಕೂಡಿಟ್ಟ ಬೆಣ್ಣೆಯನ್ನು ಯಾರಿಗೂ ತಿಳಿಯದಂತೆ ಉಂಡವನಾದ ವಿಸ್ಮಯಕಾರಿಯಾದ ಭಗವಂತನು ತಿರುಮಾಲಿರುಂ ಜೋಲೈಮಲೈ ಕ್ಷೇತ್ರದಲ್ಲಿ ದಿವ್ಯಸುಂದರನಾಗಿ \(ಅೞಹರ್ ಆಗಿ\) ನೆಲಸಿದ್ದಾನೆ. ಆ ಕ್ಷೇತ್ರ ಬಹಳ ಪ್ರಶಾಂತವಾದದ್ದು. ಅಲ್ಲಿ ಜಿಂಕೆಗಳು ತಮ್ಮತಮ್ಮ ಮರಿಗಳೊಂದಿಗೆ ನಿರ್ಭಯವಾಗಿ ಜೀವಿಸುತ್ತವೆ. ಆ ಕ್ಷೇತ್ರವನ್ನು ಸೇರಬೇಕು, ಅದರ ದಾರಿಯನ್ನು ಹಿಡಿಯಬೇಕು ಎಂಬ ಚಿಂತನೆಯನ್ನು ಎಡೆಬಿಡದೆ ನಡೆಸುವುದೂ, ಉಜ್ಜೀವನಕ್ಕೆ ಒಂದು ಸದುಪಾಯವೇ. ಏಕೆಂದರೆ, ಬಲವಾದ ಚಿಂತನೆಯು, ಎಂದಾದರೊಂದು ದಿನ ಕಾರ್ಯರೂಪಕ್ಕೆ ಬರುವುದು. ಆ ಪವಿತ್ರಕ್ಷೇತ್ರವನ್ನು ಸೇರಬಹುದು. ಭಗವಂತನ ಸೇವೆಯೂ ದೊರೆಯುತ್ತದೆ. 



೭. ನಲಮೆನ ನಿನೈಮಿನ್ ನಾಹಮಿನ್ದಾದೇ, 

ನಿಲಮುನಮಿಡನ್ದಾನ್ ನೀಡುಱೈ ಕೋಯಿಲ್,

ಮಲಮಱು ಮದಿ ಶೇರ್ ಮಾಲಿರುಂಜೋಲೈ,

ವಲಮುಱೈಯೆಯ್ದಿ ಮರುವುದಲ್ ವಲಮೇ. 



ನಲಮ್ ಎನ = ಶ್ರೇಯಸ್ಕರವೆಂದು, ನಿನೈಮಿನ್ = ತಿಳಿಯಿರಿ, ನಾಹ ಅೞುನ್ದಾದೇ = ನರಕದಲ್ಲಿ ಬಿದ್ದು ತೊಳಲದೆ, ನಿಲಮ್ = ಭೂಮಿಯನ್ನು, ಮುನಮ್ = ಹಿಂದೆ ಒಂದು ಕಾಲದಲ್ಲಿ, ಇಡನ್ದಾನ್ = ಹಿಡಿದು ಮೇಲಕ್ಕೆತ್ತಿದವನು, ನೀಡು = ಶಾಶ್ವತವಾಗಿ, ಉಱೈ = ನೆಲಸಿರುವ, ಕೋಯಿಲ್ = ದೇವಾಲಯವಾಗಿ, ಮಲಮ್ ಅಱು = ಕಳಂಕವನ್ನೆಲ್ಲಾ ತೊಡೆದು ಹಾಕಿರುವ, ಮದಿ ಶೇರ್ = ಚಂದ್ರನು ಸೇರುವಂಥ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈ ಮಲೈಯನ್ನು, ವಲಮ್ ಮುಱೈ ಎಯ್ದಿ = ಬಲಗಡೆಯಿಂದ ಕ್ರಮವರಿತು ಸೇರಿ, ಮರುವುದಲ್ = \(ಭಗವಂತನೊಡನೆ\) ಕೂಡಿಕೊಳ್ಳುವುದು. ವಲಮೇ = ಆಜ್ಞೆಯಲ್ಲವೇ \(ಬಲವಲ್ಲವೇ\)? 



ನರಕದಲ್ಲಿ ಬಿದ್ದು ತೊಳಲದೆ ಇರುವುದಕ್ಕೆ ಇದು ಶ್ರೇಯಸ್ಕರವೆಂದು ತಿಳಿಯಿರಿ. ಹಿಂದೆ, ಒಂದು ಕಾಲದಲ್ಲಿ, ಭೂಮಿಯನ್ನು ಹಿಡಿದು ಎತ್ತಿದವನು ಶಾಶ್ವತವಾಗಿ ನೆಲಸಿರುವ ದೇವಾಲಯವಾಗಿ ಕಳಂಕರಹಿತನಾದ ಚಂದ್ರನು ಸೇರುವಂಥ ತಿರುಮಾಲಿರುಂಜೋಲೈಮಲೈಯನ್ನು ಬಲಗಡೆಯಿಂದ \(ಪ್ರದಕ್ಷಿಣೆಯಾಗಿ\) ಕ್ರಮವರಿತು ಸೇರಿ, \(ಭಗವಂತನೊಡನೆ\) ಕೂಡಿಕೊಳ್ಳುವುದು ಬಲವೇ ಅಲ್ಲವೇ? \(ಆಜ್ಞೆಯೇ ಅಲ್ಲವೇ?\) \(ಜಯವೇ ಅಲ್ಲವೇ?\)



ಆಳ್ವಾರರು ಹೇಳುತ್ತಾರೆ: ನರಕದಲ್ಲಿ ಬಿದ್ದು ತೊಳಲುವುದಕ್ಕಿಂತಲೂ ಭಗವಂತನು ನೆಲಸಿರುವ ಪವಿತ್ರಕ್ಷೇತ್ರಗಳಿಗೆ ಹೋಗಿ ಸ್ವಾಮಿಯ ಸೇವೆಯಲ್ಲಿ ತೊಡಗುವುದು ಶ್ರೇಯಸ್ಕರವಾದ ಮಾರ್ಗವಲ್ಲವೇ? ಹಿಂದೆ, ಹಿರಣ್ಯಾಕ್ಷನೆಂಬ ರಾಕ್ಷಸನು ಭೂಮಿಯನ್ನು ಅಪಹರಿಸಿ ನೀರಿನಲ್ಲಿ ಬಚ್ಚಿಟ್ಟಿದ್ದ ಕಾಲದಲ್ಲಿ, ಭಗವಂತನು ಮಹಾವರಾಹನಾಗಿ ಅವತರಿಸಿ, ನೀರಿನಲ್ಲು ಮುಳುಗಿ, ಭೂಮಿಯನ್ನು ತನ್ನ ಕೋರೆಹಲ್ಲುಗಳಿಂದ ಹಿಡಿದು ಮೇಲಕ್ಕೆತ್ತಿ, ಅದರ ಸ್ಥಾನದಲ್ಲಿ ಅದನ್ನು ನಿಲ್ಲಿಸಿದ ಉಪಕಾರಿಯಲ್ಲವೇ? ಆಶ್ರಿತ ರಕ್ಷಣೆಯೇ ಭಗವಂತನ ಧರ್ಮವಲ್ಲವೇ? ಅದಕ್ಕಾಗಿಯೇ ಅವನುಭೂಮಿಯ ಮೇಲೆ ಅರ್ಚಾವತಾರಿಯಾಗಿ ನೆಲಸಿರುವ ಪವಿತ್ರ ಕ್ಷೇತ್ರಗಳಲ್ಲಿ ಒಂದಾದ ತಿರುಮಾಲಿರುಂಜೋಲೈಮಲೈ ಕ್ಷೇತ್ರಕ್ಕೆ ಹೋಗಿ, ಪ್ರದಕ್ಷಿಣ ಪೂರ್ವಕವಾಗಿ ಭಗವತ್ಸನ್ನಿಧಿಯನ್ನು ಸೇರಿ, ಅವನನ್ನು ಭಜಿಸಿ ಪೂಜಿಸುವುದರಿಂದ, ನರಕದಲ್ಲಿ ತೊಳಲುವುದನ್ನು ಜಯಿಸಿದಂತೆಯೇ ಅಲ್ಲವೇ? ಇದನ್ನೇ ಭಗವದಾಜ್ಞೆಯೆಂದೂ, ಅವನಿತ್ತ ಬಲವೆಂದೂ ಭಾವಿಸಬೇಡವೇ? 



೮. ವಲಂಜೆಯ್ದು ವೈಹಲ್ ವಲಙ್ಗೞಿಯಾದೇ,

ವಲಂಜೆಯ್ಯುಮ್ ಆಯ ಮಾಯವನ್ ಕೋಯಿಲ್,

ವಲಂಜೆಯ್ಯುಮ್ ವಾನೋರ್ ಮಾಲಿರುಂಜೋಲೈ,

ವಲಂಜೆಯ್ದುನಾಳುಮ್ ಮರುವುದಲ್ ವೞಕ್ಕೇ. 



ವಲಮ್ ಶೆಯ್ದು = ಬಲವನ್ನುಂಟುಮಾಡಿ, ವೈಹಲ್ = ಯಾವಾಗಲೂ, ವಲಮ್ ಕೞಿಯಾದೇ= ಆ ಬಲವನ್ನು ಕಳೆದುಕೊಳ್ಳದಂತೆ, ವಲಮ್ ಶೆಯ್ಯುಮ್ = ಗೆಲುವನ್ನುಂಟುಮಾಡುವ, ಆಯನ್ = ಗೋಪಾಲನಾದ, ಮಾಯನ್ = ಆಶ್ಚರ್ಯಕಾರಿಯ, ಕೋಯಿಲ್ = ದೇವಾಲಯವಾಗಿ, ವಲಮ್ ಶೆಯ್ಯುಮ್ = ಪ್ರದಕ್ಷಿಣೆ ಮಾಡುವ, ವಾನೋರ್ = ದೇವತೆಗಳ \(ನಿತ್ಯಸೂರಿಗಳ\), ಮಾಲಿರುಂಜೋಲೈ = ತಿರುಮಾಲಿರುಂಜೋಲೈಯನ್ನು, ವಲಮ್ ಶೆಯ್ದು = ಪ್ರದಕ್ಷಿಣೆ ಮಾಡಿ, ನಾಳುಮ್ = ದಿನದಿನವೂ, ಮರುವುದಲ್ = \(ಭಗವಂತನೊಡನೆ\) ಕೂಡಿಕೊಂಡಿರುವುದು, ವೞಕ್ಕೇ = ಯುಕ್ತವಾದದ್ದೇ. 



ಬಲವನ್ನುಂಟುಮಾಡಿ, ಯಾವಾಗಲೂ, ಆ ಬಲವನ್ನು ಕಳೆದುಕೊಳ್ಳದಂತೆ, ಗೆಲುವನ್ನುಂಟುಮಾಡುವ ಗೋಪಾಲನಾದ ಆಶ್ಚರ್ಯಕಾರಿಯ ದೇವಾಲಯವಾಗಿ, ದೇವತೆಗಳು \(ನಿತ್ಯಸೂರಿಗಳೂ\) ಪ್ರದಕ್ಷಿಣೆ ಮಾಡುವಂಥ ತಿರುಮಾಲಿರುಂಜೋಲೈಯನ್ನು ದಿನದಿನವೂ ಪ್ರದಕ್ಷಿಣೆಮಾಡಿ \(ಭಗವಂತನೊಡನೆ\) ಕೂಡಿಕೊಳ್ಳುವುದು ಯುಕ್ತವಾದದ್ದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ನಮಗೆ ದೇಹಬಲವನ್ನು ಕೃಪೆಮಾಡಿದ್ದಾನೆ. ಇಂದ್ರಿಯಗಳಿಗೆ ವಶರಾಗಿ ನಾವು ಅದನ್ನು ಕೆಟ್ಟರೀತಿಯಲ್ಲಿ ಕಳೆದುಕೊಳ್ಳದ ಹಾಗೆ ನಮಗೆ ಸ್ವಾಮಿಯು ಬುದ್ಧಿಬಲವನ್ನೂ ದಯೆನೀಡಿದ್ದಾನೆ. ಹೀಗೆ ನಾವು ಇಂದ್ರಿಯಗಳನ್ನು ಗೆಲ್ಲಲು ಸಾಧ್ಯವಾಗುತ್ತದೆ. ಗೋಪಾಲರ ಕುಲದಲ್ಲಿ ಅವತರಿಸಿ, ಆಶ್ಚರ್ಯಕಾರಿ ಎನಿಸಿಕೊಂಡ ಶ್ರೀಕೃಷ್ಣಭಗವಂತನ ಕೃಪೆಯಿಂದಲೇ ಇದೆಲ್ಲಾ. ಈ ವಿಷಯವನ್ನು ಮನಗಂಡು ನಾವು ಭಗವಂತನ ತಿರುವಡಿಗಳ ಸೇವೆಯಲ್ಲಿ ತೊಡಗಬೇಡವೇ. ನಾನಾಪವಿತ್ರಕ್ಷೇತ್ರಗಳಲ್ಲಿ ಸ್ವಾಮಿಯು ಅರ್ಚಾವತಾರಿಯಾಗಿ ನೆಲಸಿದ್ದಾನಷ್ಟೆ. ತಿರುಮಾಲಿರುಂಜೋಲೈಮಲೈ ಎಂಬುದು ಅಂಥ ಪವಿತ್ರಕ್ಷೇತ್ರಗಳಲ್ಲಿ ಒಂದು. ದೇವತೆಗಳೂ ನಿತ್ಯಸೂರಿಗಳೂ ತಮ್ಮತಮ್ಮ ವಾಸಸ್ಥಳಗಳಿಂದ ಅಲ್ಲಿಗೆ ಬಂದು ಕ್ಷೇತ್ರವದು. ಆದ್ದರಿಂದ, ನಾವೂ ಅಲ್ಲಿಗೆ ಹೋಗಬೇಕು. ಭಗವಂತನ ದರ್ಶನ ಪಡೆದುಕೊಳ್ಳಬೇಕು. ಪ್ರದಕ್ಷಿಣ ನಮಸ್ಕರಾದಿಗಳನ್ನೂ ಪ್ರತಿದಿನವೂ ಮಾಡುತ್ತಾ, ಭಗವಂತನನ್ನು ಭಜಿಸಿ ಪೂಜಿಸುತ್ತಾ, ಅವನೊಡನೆ ಕೂಡಿಕೊಳ್ಳಬೇಕು. ಇದೇ ಯುಕ್ತವಾದ ಕೆಲಸ, ಇದರಿಂದ ನಮಗೆ ಶ್ರೇಯಸ್ಸು ಖಂಡಿತ. 



೯. ಪೞಿಕ್ಕೆನ ನಿನೈಮಿನ್ ವಲ್ ವಿನೈಮೂೞ್ ಹಾದು,

ಅೞಕ್ಕೊಡಿಯಟ್ಟಾನ್ ಅಮರ್ ಪೆರುಙ್ಗೋಯಿಲ್,

ಮೞಕ್ಕಳಿಟ್ರಿನಮ್ ಶೇರ್ಮಾಲಿರುಂಜೋಲೈ,

ತೊೞಕ್ಕರುದುವದೇ ತೂಣಿವದು ಶೂದೇ. 



ವೞಕ್ಕು ಎನ = ಯುಕ್ತವಾದ ಕ್ರಮ ಎಂದು, ನಿನೈಮಿನ್ = ಭಾವಿಸಿರಿ \(ತಿಳಿಯಿರಿ\), ವಲ್ ವಿನೈ = ಕ್ರೂರಪಾಪಗಳಲ್ಲಿ, ಮೂೞ್ ಹಾದು = ಮುಳುಗಿರದಂತೆ, ಅೞಲ್ ಕೊಡಿ = ಕಾಳ್ಕಿಚ್ಚನ್ನು, ಅಟ್ಟಾನ್ = ನುಂಗಿ ಹಾಕಿದವನು, ಅಮರ್ = ನೆಲಸಿರುವ, ಪೆರು ಕೋಯಿಲ್ = ಪ್ರಸಿದ್ಧವಾದ ದೇವಾಲಯವಾಗಿ, ಮೞ = ಯೌವನದ, ಕಳಿಱು = ಆನೆಗಳ, ಇನಮ್ = ಗುಂಪುಗಳು, ಶೇರ್ = ಕೂಡುವ, \(ಸೇರುವ\) ಮಾಲಿರುಂಜೋಲೈ = ತಿರುಮಾಲಿರುಂಜೋಲೈ ಕ್ಷೇತ್ರವನ್ನು \(ಸ್ವಾಮಿಯನ್ನು\), ತೊೞ = ಪೂಜಿಸಲು, ಕರುದುವದೇ = ಆಶಿಸುವುದೇ, ತುಣಿವದು = ನಿಶ್ಚಯಿಸುವುದು, ಶೂದೇ = ಉಪಾಯವೇ ಸರಿ. 



ಯುಕ್ತವಾದ ಕ್ರಮವೆಂದು ಭಾವಿಸಿರಿ. ಕ್ರೂರಪಾಪಗಳಲ್ಲಿ ಮುಳುಗಿರದಂತೆ, ಕಾಳ್ಕಿಚ್ಚನ್ನು ನುಂಗಿ ಹಾಕಿದವನು ನೆಲಸಿರುವ ಪ್ರಸಿದ್ಧವಾದ ದೇವಾಲಯವಾಗಿ, ಯೌವನದ ಆನೆಗಳ ಗುಂಪುಗಳು ಸೇರುವ ತಿರುಮಾಲಿರುಂಜೋಲೈ ಕ್ಷೇತ್ರವನ್ನು \(ಸ್ವಾಮಿಯನ್ನು\) ಪೂಜಿಸಲು ಆಶಿಸುವುದೂ ಮತ್ತು ದೃಢವಾಗಿ ನಿಶ್ಚಯಿಸುವುದೂ ಸದುಪಾಯವೇ ಸರಿ. 



“ಕಾಳ್ಕಿಚ್ಚನ್ನು ನುಂಗಿ ಹಾಕಿದವನು” – ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ, ನಂದಗೋಕುಲದಲ್ಲೆ ಬೆಳೆಯುತ್ತಿದ್ದಾಗ, ಅವನೂ ಸಹ ಗೋವಳಬಾಲಕರೊಡನೆ ದನಕರುಗಳ ಹಿಂದೆ ಅವುಗಳನ್ನು ಮೇಯಿಸುವ ನಿಮಿತ್ತ ಕಾಡಿಗೆ ಪ್ರತಿದಿನವೂ ಹೋಗುತ್ತಿದ್ದನು. ಒಂದು ದಿನ, ಅವರೆಲ್ಲರೂ ಕಾಡಿನಲ್ಲಿರುವಾಗ, ಭಯಂಕರವಾದ ಕಾಳ್ಕಿಚ್ಚು ಕಾಣಿಸಿಕೊಂಡಿತು. ಅದು ಬಲುಬೇಗಲೆ, ಎಲ್ಲ ಕಡೆಯಿಂದಲೂ ಆವರಿಸುತ್ತಾ ಬಂತು. ಗೋವಳ ಬಾಲಕರು ಭಯದಿಂದ ಕಂಗೆಟ್ಟಿತು. ತಮ್ಮನ್ನೂ ತಮ್ಮ ದನಕರುಗಳನ್ನುಅದು ಸುಟ್ಟು ಬಿಡುವುದಲ್ಲ ಎಂದು ಹೆದರಿದರು. “ಏನು ಗತಿ ಕೃಷ್ಣಾ’ ಎಂದರು. ಆಗ ಶ್ರೀಕೃಷ್ಣನು ಅವರನ್ನು ಸಂತೈಸಿ, ಒಂದು ಕ್ಷಣಕಾಲ ಕಣ್ಣುಮುಚ್ಚಿಕೊಳ್ಳುವಂತೆ ಅವರಿಗೆ ಆಣತಿಯಿತ್ತನು. ಆಗ, ಆ ಕಾಳ್ಕಿಚ್ಚನ್ನು ಒಂದೇ ಆಪೋಶನವಾಗಿ ಮಾಡಿ, ಅದನ್ನು ನುಂಗಿಬಿಟ್ಟನು. ಬಾಲಕರು ಆಶ್ಚರ್ಯಾನಂದಗಳಿಂದ ಕುಣಿಕುಣಿದಾಡಿದರು. ’ಮಾಯನ್\! ಅಲ್ಲವೇ ಭಗವಂತ\! 



ಆಳ್ವಾರರು ಹೇಳುತ್ತಾರೆ: ಚೇತನನು ಇಂದ್ರಿಯಗಳಿಗೆ ವಶನಾಗಿ ಕ್ರೂರಪಾಪಗಳಿಗೆ ಎಡೆಕೊಡುವುದರ ಬದಲಾಗಿ, ತಾನು ಉದ್ಧಾರಗೊಳ್ಳುವುದಕ್ಕಾಗಿ, ಭಗವಂತನನ್ನು ಭಜಿಸಿ ಪೂಜಿಸುವುದೇ ಯುಕ್ತವಾದ ಕ್ರಮ. ತಿರುಮಾಲಿರುಂಜೋಲೈ ಕ್ಷೇತ್ರದಲ್ಲಿ ಆಶ್ಚರ್ಯಕಾರಿಯಾದ ಭಗವಂತನು ಆಶ್ರಿತೋದ್ಧಾರ ಕಾರ್ಯಕ್ಕಾಗಿಯೇ ನೆಲಸಿದ್ದಾನಷ್ಟೆ. ಅಲ್ಲಿಗೆ ಹೋಗಿ, ಅವನನ್ನು ಪೂಜಿಸಬೇಕೆಂದು ಆಶಿಸುವುದೂ, ಅದನ್ನು ನಡೆಸಲೇಬೇಕೆಂದು ದೃಢನಿಶ್ಚಯಮಾಡುವುದೂ, ಹಾಗೆಯೇ ನಡೆದುಕೊಳ್ಳುವುದೂ ಅತ್ಯುತ್ತಮವಾದ ಉಪಾಯ. 



೧೦.ಶೂದೆನ್ ಱುಕಳವುಮ್ ಶೂದುಮ್ ಶೆಯ್ಯಾದೇ,

ವೇದಮುನ್ ವಿರಿತ್ತಾನ್ ವಿರುಮ್ಬಿಯ ಕೋಯಿಲ್, 

ಮಾದುಱುಮಯಿಲ್ ಶೇರ್ ಮಾಲಿರುಂಜೋಲೈ,

ಪೋದವಿಱ್ ಮಲೈಯೇ ಪುದುವದು ಪೊರುಳೇ. 



ಶೂದು = ಉಪಾಯ, ಎನ್ ಱು = ಎಂದು, ಕಳವುಮ್ = ಕಳವನ್ನೂ \(ವಂಚನೆಯನ್ನೂ\), ಶೂದುಮ್ = ಜೂಜನ್ನೂ, ಶೆಯ್ಯಾದೇ = ಮಾಡದಂತೆ, ಮಾದು = ಹೆಣ್ಣಿನೊಡನೆ, ಉಱು = ಕೂಡಿಕೊಂಡು, ಮಯಿಲ್ = ಗಂಡುನವಿಲು, ಶೇರ್ = ಬಾಳುವಂಥ, ಮಾಲಿರುಂಜೋಲೈ = ತಿರುಮಾಲಿರುಂಜೋಲೈ ಎಂಬ, ಪೋದು = ಹೂಗಳು, ಅವಿೞ್ ಮಲೈ = ವಿಕಸಿಸುವಂಥ \(ಅರಳುವ\) ಬೆಟ್ಟಕ್ಕೆ, ಪುದುವದು = ಹೋಗಿ ಸೇರುವುದು, ಪೊರುಳೇ = ಅಂತಿಮ ಪುರುಷಾರ್ಥವೇ ಸರಿ. 



ಉಪಾಯ ಎಂದು ವಂಚನೆ ಜೂಜು \(ಮುಂತಾದವನ್ನು\) ಮಾಡದಂತೆ, ಹೆಣ್ಣುಗಂಡು ನವಿಲುಗಳು \(ಆನಂದದಿಂದ ಕೂಡಿ\) ಬಾಳುವಂಥ ತಿರುಮಾಲಿರುಂಜೋಲೈ ಎಂಬ ಹೂಗಳು ಅರಳುವ ಬೆಟ್ಟಕ್ಕೆ ಹೋಗಿ ಸೇರುವುದು ಅಂತಿಮ ಪುರುಷಾರ್ಥವೇ ಸರಿ. 



ಆಳ್ವಾರರು ಹೇಳುತ್ತಾರೆ: ’ಉಪಾಯ’ ಎಂಬುದನ್ನು ಚೇತನನು ತನ್ನ ಉನ್ನತಿಗಾಗಲಿ ಅವನತಿಗಾಗಲಿ ಉಪಯೋಗಿಸಿಕೊಳ್ಳಬಹುದು. ಕಳವು, ವಂಚನೆ, ಜೂಜು ಮುಂತಾದ ಉಪಾಯಗಳು ಅವನನ್ನು ಕ್ರೂರಪಾಪಗಳಲ್ಲಿ ತೊಡಗಿಸಿ, ದುರ್ಗತಿಗೆ ಎಳೆದು, ನರಕಭಾಜನ ಮಾಡುತ್ತವೆ. ಅಂಥ ಕೆಟ್ಟ ವಿಷಯಗಳ ಕಡೆಗೆ ಗಮನ ಕೊಡದಂತೆ ಭಗವಂತನು ನೆಲಸಿರುವ ದಿವ್ಯಕ್ಷೇತ್ರಗಳತ್ತ ಗಮನವನ್ನು ತಿರುಗಿಸಬೇಕು. ಎಲ್ಲ ಕಾಲದಲ್ಲೂ ಪರಿಮಳಪುಷ್ಪಗಳುಅರಳಿ, ಕಣ್ಮನಗಳಿಗೆ ಇಂಪನ್ನು ಕೊಡುವ ಬೆಟ್ಟವೇ ತಿರುಮಾಲಿರುಂಜೋಲೈಮಲೈ ಎಂಬುದು. ಆ ಬೆಟ್ಟವನ್ನು ಸೇರಿ, ಅದರ ಶಿಖರದಲ್ಲಿ ನೆಲಸಿರುವ ದಿವ್ಯಸುಂದರನನ್ನು \(ಅೞಹರ್ ಅನ್ನು\) ಎರಗಿಪೂಜಿಸುವುದೇ ಅಂತಿಮ ಪುರುಷಾರ್ಥವಾದ ಮೋಕ್ಷಕ್ಕೆ ಅತ್ಯುತ್ತಮವಾದ ಉಪಾಯ. ಚೇತನನು ಅದನ್ನು ಹಿಡಿದು ತನ್ನ ಉನ್ನತಿಯನ್ನು ತಪ್ಪದೆ ಸಾಧಿಸಿಕೊಳ್ಳಬೇಕು. 



೧೧. ಪೊರುಳೆನ್ ಱಿ ವ್ವುಲಹಮ್ ಪಡೈತ್ತವನ್ ಪುಹೞ್ ಮೇಲ್,

ಮರುಳಿಲ್ ವಣ್ ಕುರುಹೂರ್ ವಣ್ಶಡಹೋಪನ್, 

ತೆರುಳ್ ಕೊಳ್ಳಚ್ಚೊನ್ನ ಓರಾಯಿರತ್ತುಳಿಪ್ಪತ್ತು,

ಅರುಳುಡೈಯವನ್ ತಾಳ್ ಅಣೈವಿಕ್ಕುಮ್ ಮುಡಿತ್ತೇ. 



ಪೊರುಳ್ ಎನ್ ಱು = ಫಲಪ್ರದವಾದ ಸತ್ಯವಸ್ತುವೆಂದು, ಇ-ಉಲಹಮ್ = ಈ ಲೋಕವನ್ನು \(ಈ ಲೋಕಗಳನ್ನು\), ಪಡೈತ್ತವನ್ = ಪಡೆದವನ \(ಸೃಷ್ಟಿಸಿದವನ\), ಪುಹೞ್ ಮೇಲ್ = \(ಹಿರಿಮೆಯನ್ನು\) ಕೀರ್ತಿಯನ್ನು ಕುರಿತು, ಮರುಳ್ ಇಲ್ = ಸಾಟಿಯಿಲ್ಲದ, \(ಭ್ರಾಂತನಲ್ಲದೆ\) ವಣ್ ಕುರು ಹೂರ್ = ಸೊಬಗಿನ ತಿರುಕ್ಕುರುಹೂರಿನ, ವಣ್ಶಡಹೋಪನ್ = ಔದಾರ್ಯಗುಣವುಳ್ಳ \(ನುರಿತವನಾದ\), ಶಠಗೋಪನು, ತೆರುಳ್ ಕೊಳ್ಳ = ಚೆನ್ನಾಗಿ ಅರಿತುಕೊಳ್ಳುವುದಕ್ಕಾಗಿ, ಶೊನ್ನ = ಹೇಳಿದ, ಓರ್ = ಅದ್ವಿತೀಯವಾದ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇಪತ್ತು =ಈಹತ್ತು, ಅರುಳ್ ಉಡೈಯವನ್ ತಾಳ್ = ಪರಮಕೃಪಾಳುವಿನ ತಿರುವಡಿಗಳನ್ನು, ಅಣೈವಿಕ್ಕುಮ್ = ಸೇರಿಸುತ್ತವೆ, ಮುಡಿತ್ತೇ = ಸಂಸಾರ ಬಂಧನವನ್ನು ನೀಗಿಸಿಯೇ. 



ಫಲಪ್ರದವಾದ ಸತ್ಯವಸ್ತುವೆಂದು ಈ ಲೋಕವನ್ನು ಸೃಷ್ಟಿಸಿದವನ \(ಹಿರಿಮೆಯನ್ನು\) ಕೀರ್ತಿಯನ್ನು ಕುರಿತು ಭ್ರಾಂತನಲ್ಲದ \(ಸಾಟಿಯಿಲ್ಲದ\) ಸೊಬಗಿನ ತಿರುಕ್ಕೂರು ಹೂರಿನ ಔದಾರ್ಯಗುಣವುಳ್ಳ \(ನುರಿತನವನಾದ\) ಶಠಗೋಪನು, \(ಜನರು\) ಚೆನ್ನಾಗಿ ಅರಿತುಕೊಳ್ಳುವುದಕ್ಕಾಗಿ ಹೇಳಿದ ಅದ್ವಿತೀಯವಾದ ಒಂದು ಸಾವಿರದಲ್ಲಿ ಈ ಹತ್ತುಪಾಶುರಗಳು ಸಂಸಾರಬಂಧನವನ್ನು ನೀಗಿಸಿ ಪರಮಕೃಪಾಳುವಿನ ತಿರುವಡಿಗಳನ್ನು ಸೇರಿಸುತ್ತವೆ. 



ಈ ಜಗತ್ತು ಸತ್ಯವಾದದ್ದು ಮತ್ತು ಫಲಪ್ರದವಾದದ್ದು. ಅಂತಿಮಪುರುಷಾರ್ಥವಾದ ಮೋಕ್ಷಫಲವನ್ನು ಗಳಿಸಿಕೊಳ್ಳುವುದಕ್ಕೆ ಅನುಕೂಲವಾಗಿರುವುದು. ಇಲ್ಲಿ ನಾನಾ ಪವಿತ್ರಕ್ಷೇತ್ರಗಳಿವೆ. ಒಂದೊಂದರಲ್ಲೂ ಭಗವಂತನು ಅರ್ಚಾಸ್ವರೂಪಿಯಾಗಿ, ಆಶ್ರಿತಜನೋದ್ಧರಣಕ್ಕಾಗಿಯೇ ನೆಲಸಿದ್ದಾನೆ. ಅವನ ದಿವ್ಯತಿರುವಡಿಗಳನ್ನಾಶ್ರಯಿಸಿ, ಉದ್ಧಾರಗೊಳ್ಳುವುದಕ್ಕೆ ಎಲ್ಲ ಬಗೆಯಲ್ಲೂ ಸಹಕಾರಿಯಾಗಿದೆ. 



ಇಂಥ ಫಲಪ್ರದವಾದ ಈ ಜಗತ್ತನ್ನು ಸೃಷ್ಟಿಸಿದ ಭಗವಂತನು ಎಷ್ಟು ಕರುಣಾಮಯ\! ಅವನ್ ಹಿರಿಮೆ ಎಷ್ಟು ದೊಡ್ಡದು\! ಅವನ ಕೀರ್ತಿ ಎಷ್ಟು ಅಪಾರ\! 



ಭಗವಂತನ ಹಿರಿಮೆಯನ್ನೂ, ಅಪಾರ ಕೀರ್ತಿಯನ್ನೂ ತುಂಬುಕೊರಲಿನಿಂದ ಒಂದು ಸಾವಿರ ಪಾಶುರಗಳಲ್ಲಿ ಹೊಗಳಿ ಹಾಡಿರುವವನು ತಿರುಕ್ಕೂರುಹೂರಿನ ಔದಾರ್ಯವೇ ಮುಂತಾದ ಸದ್ಗುಣಗಳನಿಧಿಯಾದ ಶಠಗೋಪನು. ಸಾಮಾನ್ಯಜನರಿಗೆ ಭಗವದ್ವಿಷಯವಾಗಿ ತಿಳಿವಳಿಕೆ ಕೊಡುವುದಕ್ಕಾಗಿಯೂ, ಭಗವಂತನ ಕಡೆಗೆ ಅವರ ಲಕ್ಷ್ಯವನ್ನು ತಿರುಗಿಸುವುದಕ್ಕಾಗಿಯೂ, ಅವರು ಭಗವಂತನನ್ನು ಆಶ್ರಯಿಸಿ ಉಜ್ಜೀವನಗೊಳ್ಳುವುದಕ್ಕಾಗಿಯೂ ಈ ಸಾವಿರ ಪಾಶುರಗಳ ರಚನೆ. 



ಮನುಷ್ಯನು ಬಿಡುಗಡೆ ಹೊಂದುವುದಕ್ಕೆ ತಕ್ಕ ಉಪಾಯ ಯಾವುದು? 



ಇಂದ್ರಿಯಗಳು ದೇಹದ ಮೂಲಕ ಕೆಲಸ ಮಾಡುತ್ತವೆ. ದೇಹದಲ್ಲಿ ಬಲ ಉತ್ಸಾಹಗಳು ತುಂಬಿರುವವರೆಗೆ, ಇಂದ್ರಿಯಗಳು ಅವನನ್ನು ವಿಷಯ ಸುಖದ ಕಡೆಗೇ ಸೆಳೆಯುತ್ತಿರುತ್ತವೆ. ಇದರಿಂದ ಮನುಷ್ಯನು ಕೀಳು ಕೆಲಸಗಳಲ್ಲಿ ತೊಡಗುತ್ತಾನೆ. ಪಾಪ ಕಾರ್ಯಗಳನ್ನು ಮಾಡುತ್ತಾನೆ. ಪಾಪವನ್ನು ಬೆಳೆಸಿಕೊಳ್ಳುತ್ತಲೇ ಹೋಗುತ್ತಾನೆ. ಹೀಗಾಗಿ, ಕರ್ಮದ ಸಂಕೋಲೆಯ ಬಿಗಿತ ಹೆಚ್ಚುತ್ತಲೇ ಹೋಗುತ್ತದೆ. ಕರ್ಮಬಂಧನದಿಂದ ಬಿಡುಗಡೆಯಾಗುವವರೆಗೆ ಅವನ ಆತ್ಮೋದ್ಧಾರವಾಗುವುದಿಲ್ಲ. 



ಕರ್ಮಬಂಧನದಿಂದ ಬಿಡುಗಡೆ ಹೊಂದುವುದಾದರೂ ಹೇಗೆ? ಅದಕ್ಕೆ ಉಪಾಯವೇನು? 



ಭಗವಂತನು ಪರಮಕಾರುಣ್ಯನಿಧಿ. ಆಶ್ರಿತ ರಕ್ಷಣೆಯೇ ಅವನ ಧರ್ಮ. ಆಶ್ರಿತರನ್ನು ಕರ್ಮಬಂಧನದಿಂದ ಉದ್ಧರಿಸುವುದಕ್ಕಾಗಿಯೇ ಸ್ವಾಮಿಯು ಈ ಲೋಕದಲ್ಲಿ ನಾನಾ ಪವಿತ್ರಕ್ಷೇತ್ರಗಳಲ್ಲಿ ಅರ್ಚಾಸ್ವರೂಪಿಯಾಗಿ ನೆಲಸಿದ್ದಾನೆ. ಆಶ್ರಿತನು ಅಲ್ಲಿಗೆ ಹೋಗಬೇಕೆಂದು ಸಂಕಲ್ಪಿಸಿ, ಅಲ್ಲಿಗೆ ಹೋಗಿ, ಅಲ್ಲಿ ಭಗವಂತನ ದಿವ್ಯತಿರುವಡಿಗಳಲ್ಲಿ ಎರಗಿ ಪೂಜಿಸಬೇಕು. ಸಕಲಸೌಭಾಗ್ಯನಿಧಿಯಾದ ಭಗವಂತನು ಅವನಲ್ಲಿ ಕೃಪೆದೋರುತ್ತಾನೆ. ಅವನನ್ನು ಇಹಲೋಕದ ಬಂಧನದಿಂದ ಬಿಡಿಸುತ್ತಾನೆ ಮತ್ತು ಮೋಕ್ಷವೆಂಬ ಅಂತಿಮ ಪುರುಷಾರ್ಥವನ್ನು ದಯೆನೀಡುತ್ತಾನೆ. 



ಜ್ಞಾನನಿಧಿಯಾದ ಶಠಗೋಪನು ರಚಿಸಿರುವ ಅದ್ವಿತೀಯವಾದ ಒಂದು ಸಾವಿರ ಪಾಶುರಗಳಲ್ಲಿ ಈ ತಿರುವಾಯ್ ಮೊೞಿಗೆ ಸಂಬಂಧಿಸಿದವು ಹತ್ತು ಪಾಶುರಗಳು ಮಾತ್ರವೇ. ಇವುಗಳನ್ನೇ ಚೆನ್ನಾಗಿ ಕಲಿತು, ಅರಿತುಕೊಂಡು, ಅನುಷ್ಠಾನ ಮಾಡುವುದರಿಂದ ಇಹಲೋಕದ ಸಾಂಸಾರಿಕ ಸಂಕೋಲೆಯು ಕಡಿದು ಹೋಗುತ್ತದೆ. ಮತ್ತು ಪರಮ ಕೃಪಾಳುವಾದ ಭಗವಂತನ ತಿರುವಡಿಗಳ ದೃಢಾಶ್ರಯ ತಪ್ಪದೆ ಲಭಿಸುತ್ತದೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\!



\*\*\*\*\*\*\*\*\*\*\*\*\*\*\*\*\*



