**ಪುಸ್ತಕದ ಸಂಖ್ಯೆ - ೩೨**



**ಶ್ರೀಃ**



**ಶ್ರಿಯೈ ನಮಃ**



**ನಾಲಾಯಿರ ದಿವ್ಯಪ್ರಬನ್ದಮ್**



**\(ನಾಲ್ಕನೆಯ ಸಾವಿರ\) **



**ತಿರುವಾಯ್ಮೊಳಿ**

**\[ತಿರುಕ್ಕೂರುಹೂರಿನ ಶಠಗೋಪನ್ \(ನಮ್ಮಾಳ್ವಾರ್\)ರ ವಿರಚಿತ\}**



**ಮೊದಲ ದಶಕ**

**\(ತಮಿಳಿನಲ್ಲಿ ಮೂಲ, ಕನ್ನಡದಲ್ಲಿ ಪ್ರತಿಪದಾರ್ಥ ತಾತ್ಪರ್ಯ ಮತ್ತು ವಿವರಣೆಯೊಡನೆ ಕೂಡಿದ**

**ಸರಳ ಸೋಪಾನ\]**



**ಸಂಪುಟ: ೧೬ – ಭಾಗ – ೧**























**ವಿಷಯಸೂಚಿ**



**ಸಂ****.******** ****ವಿವರಣೆ******** **** **** ****ಪಾಶುರ**** **** ****ಪುಟ**



**೧. ****ತನಿಗಳು **** **** **** ****  ****  ****೬ **

**೨. ಮೊದಲ ತಿರುವಾಯ್ ಮೊೞಿ-ಉಯರ್ ವೞಿ ೧೧**** **** **** **

**೩. ಎರಡನೆಯ **** **** “**** **** **** ****  ೧೧**** **

**೪. ಮೂರನೆಯ**** **** “**** **** ****  ****  ೧೧**** **

**೫. ನಾಲ್ಕನೆಯ**** **** “**** **** **** ****  ೧೧**

**೬. ಐದನೆಯ**** **** “**** **** **** ****  ೧೧**** **

**೭. ಆರನೆಯ**** **** “**** **** **** ****  ೧೧**

**೮. ಏಳನೆಯ**** **** “**** **** **** ****  ೧೧**

**೯. ಎಂಟನೆಯ**** **** ****“ **** **** ****  ೧೧**

**೧೦. ಒಂಬತ್ತನೆಯ**** **** “**** **** **** ****  ೧೧**

**೧೧. ಹತ್ತನೆಯ**** **** “**** **** **** ****  ೧೧**** **



























**ಶ್ರೀಃ**



**ಶ್ರಿಯೈನಮಃ**



**ತನಿಗಳು**



೧. ಭಕ್ತಾಮೃತಂ ವಿಶ್ವಜನಾನುಮೋದನಂ

ಸರ್ವಾರ್ಥದಂ ಶ್ರೀಶಠಗೋಪ ವಾಙ್ಮಯಮ್ |

ಸಹಸ್ರ ಶಾಖೀಪನಿಷತ್ಸಮಾಗಮಂ

ನಮಾಮ್ಯಹಂ ದ್ರಾವಿಡ ವೇದಸಾಗರಮ್ || 



ಭಕ್ತ ಅಮೃತಂ = ಭಕ್ತರ ಅಮೃತವನ್ನು, ವಿಶ್ವಜನ = ಜಗತ್ತಿನ ಎಲ್ಲ ಜನರು, ಅನುಮೋದನಂ = ಒಪ್ಪುವಂಥಾದ್ದನ್ನು, ಸರ್ವ = ಎಲ್ಲ ಬಗೆಯ, ಅರ್ಥ = ಅಭಿಲಾಷೆಗಳನ್ನು \(ಬೇಡಿಕೆಗಳನ್ನು\), ದಂ = ನೀಡತಕ್ಕದ್ದನ್ನು, ಶ್ರೀಶಠಗೋಪ ವಾಙ್ಮಯಂ = ಶ್ರೀಶಠಗೋಪರ ಶ್ರೀಸೂಕ್ತಿಗಳನ್ನು, ಸಹಸ್ರಶಾಖಾ = ಸಾವಿರ ಶಾಖೆಗಳುಳ್ಳ, ಉಪನಿಷತ್ = ಉಪನಿಷತ್ತಿನ, ಸಮಾಗಮ್ = ಸಂಕಲನವನ್ನು \(ಕೂಡಿಕೆಯನ್ನು\), ದ್ರಾವಿಡ = ತಮಿಳು ಭಾಷೆಯ, ವೇದಸಾಗರಮ್ = ವೇದವೆಂಬ ಸಾಗರವನ್ನು, ಅಹಮ್ = \(ಪಾದಸೇವಕನಾದ\) ನಾನು, ನಮಾಮಿ = ನಮಸ್ಕರಿಸುತ್ತೇನೆ. 



ಭಕ್ತರ ಅಮೃತವನ್ನು, ಜಗತ್ತಿನ ಎಲ್ಲ ಜನರು ಒಪ್ಪುವುದನ್ನು, ಎಲ್ಲ ಬಗೆಯ ಅಭಿಲಾಷೆಗಳನ್ನು \(ಬೇಡಿಕೆಗಳನ್ನು\) ನೀಡತಕ್ಕದ್ದನ್ನು, ಶ್ರೀಶಠಗೋಪರ ಶ್ರೀಸೂಕ್ತಿಗಳನ್ನು, ಸಾವಿರಶಾಖೆಗಳುಳ್ಳ ಉಪನಿಷತ್ತಿನ ಸಂಕಲನ \(ಸಂಗ್ರಹ\)ವನ್ನು, ತಮಿಳುವೇದವೆಂಬ ಸಾಗರವನ್ನು \(ಪಾದಸೇವಕನಾದ\) ನಾನು ನಮಸ್ಕರಿಸುತ್ತೇನೆ. 



’ತಿರುವಾಯ್ ಮೊೞಿ’ಯನ್ನು ಸ್ತುತಿಸಿ, ಅದರ ಹಿರಿಮೆಯನ್ನು ಕೀರ್ತಿಸಿ, ಅದಕ್ಕೆ ಭಕ್ತಿಪೂರ್ವಕವಾಗಿ ಎರಗಿ, ಪಠನಕ್ಕೆ ಅದನ್ನುಎತ್ತಿಕೊಳ್ಳಬೇಕೆಂದು ಈ ತನಿ ಸೂಚಿಸುತ್ತದೆ. ಈ ಗ್ರಂಥಕ್ಕೆ ಇಷ್ಟು ಗೌರವವನ್ನು ಅರ್ಪಿಸುವುದಕ್ಕೆ ಕಾರಣವನ್ನೂ ಇದು ತಿಳಿಸುತ್ತದೆ. 



’ಭಕ್ತಾಮೃತಂ” – ಭಕ್ತಿಯಿಂದ ಬೇಡಿದ ದೇವತೆಗಳಿಗೆ ದಾನವರಿಂದ ಕಿರುಕುಳವನ್ನು ತಪ್ಪಿಸುವುದಕ್ಕಾಗಿ, ಕ್ಷೀರಸಾಗರವನ್ನು ಆ ದೇವದಾನವರ ಸಹಾಯದಿಂದಲೇ ಮಥನ ಮಾಡಿಸಿ, ಅಮೃತವನ್ನು ಪಡೆದು, ಅದನ್ನು ದೇವತೆಗಳಿಗೆ ಹಂಚಿಕೊಟ್ಟು, ಅವರನ್ನು ಭಗವಂತನು ಅಮರರನ್ನಾಗಿಸಿದನಷ್ಟೆ. ಹಾಗೆಯೇ, ಭಗವಂತನನ್ನು ಆಶ್ರಯಿಸಿದ ಮಾನವ ಭಕ್ತರಿಗೆ, ’ತಿರುವಾಯ್ ಮೊೞಿ’ಯು ಅವರಜನನ-ಮರಣದ ಬಂಧನದ ಕಿರುಕುಳವನ್ನು ಬಿಡಿಸುವುದಕ್ಕಾಗಿ ಒದಗಿ, ಶಾಶ್ವತಾನಂದವನ್ನೂ ಅಮರತವನ್ನೂ ಕೊಡುವುದು. 



’ವಿಶ್ವಜನಾನುಮೋದನಂ” – ’ತಿರುವಾಯ್ ಮೊೞಿ’ಯಲ್ಲಿ ಹೇಳಿರುವ ವಿಷಯ ಭಗವಂತನನ್ನು ಒಲಿಸಿಕೊಳ್ಳುವುದಕ್ಕೆ ಸುಲಭೋಪಾಯವೇಎಂಬುದು. ಇದು ಪರಮಶ್ರೇಷ್ಠವಾದ ಮಾರ್ಗವೆಂದೂ, ಇದರಷ್ಟು ಸುಲಭವೂ ಸರಳವೂ ಆದದ್ದು ಬೇರೆ ಯಾವುದೂ ಇಲ್ಲವೆಂದೂ, ಜಾತಿಮತ ಮುಂತಾದವುಗಳ ಕಟ್ಟುಪಾಡಿಗೆ ಒಳಪಡದೆ ಎಲ್ಲರೂ ಈ ಮಾರ್ಗವನ್ನು ಅನುಸರಿಸಬಹುದೆಂದೂ, ಈ ಮೂಲಕ ನಿರತಿಶಯಾನಂದದ ಪರಮಪದವನ್ನು ಪಡೆದುಕೊಳ್ಳಬಹುದೆಂದೂ ಜಗತ್ತಿನ ಎಲ್ಲ ಜನರೂ ತಲೆದೂಗಿ ಒಪ್ಪಬಹುದಾಗಿದೆ. ಇದನ್ನು ಓದಿ ತಿಳಿದುಕೊಳ್ಳುವುದರಿಂದ ಎಲ್ಲರೂ ಆನಂದಿಸಬಹುದಾಗಿದೆ. 



’ಸರ್ವಾರ್ಥದಂ’ – ಮನುಷ್ಯನ ಎಲ್ಲ ಬಗೆಯ ಅಭಿಲಾಷೆಗಳನ್ನೂ, ಆಶೆ ಆಕಾಂಕ್ಷೆಗಳನ್ನೂ ಬೇಡಿಕೆಗಳನ್ನೂ ನಾಲ್ಕು ವಿಧವಾಗಿ ವಿಂಗಡಿಸಲಾಗಿದೆ. ಅವನ್ನು ಧರ್ಮ, ಅರ್ಥ, ಕಾಮ, ಮೋಕ್ಷ ಎಂದು ಕರೆಯಲಾಗಿದೆ. ಚತುರ್ವಿಧ ಪುರುಷಾರ್ಥಗಳೆಂಬವು ಇವೇ. ಈ ಎಲ್ಲ ಬಗೆಯ ಪುರುಷಾರ್ಥಗಳನ್ನೂ ತಿರುವಾಯ್ಮೊೞಿಯ ಮೂಲಕ ಪಡೆಯಬಹುದಾಗಿದೆ. 



’ಶ್ರೀಶಠಗೋಪವಾಙ್ಮಯಮ್’ – ಶಠಗೋಪರೆಂಬ ಮಹಾಮುನಿಗಳ ಬಾಯಿಂದ, ಪರಮಾತ್ಮನ ಕೃಪಾಕಟಾಕ್ಷದಿಂದ ಆತ್ಮನು ಪರಮಾತ್ಮನನ್ನು ಪಡೆದುಕೊಳ್ಳುವ ಬಗೆ, ಅವನಲ್ಲಿ ಒಂದುಗೂಡುವ ವಿಷಯವೆಲ್ಲ ’ತಿರುವಾಯ್ ಮೊೞಿ’ಯ ರೂಪದಲ್ಲಿ ಪ್ರಕಟಗೊಂಡಿತು. ಮಾತುಗಳ ಜೋಡಣೆಯಲ್ಲಿ, ವಿಷಯದ ವಿವರಣೆಯಲ್ಲಿ, ಬಳಸಿರುವ ಉಪಮಾನ ರೂಪಕಗಳಲ್ಲಿ ಸರಿಸಾಟಿ ಎಂಬುದು ಮತ್ತೊಂದಿಲ್ಲವಾಗಿ ಇದನ್ನು ಶಠಗೋಪರ ಶ್ರೀಸೂಕ್ತಿಗಳು ಅಥವಾ ಶಠಗೋಪವಾಙ್ಮಯಮ್ ಎನ್ನುತ್ತಾರೆ. 



ಆಳ್ವಾರರುಗಳಲ್ಲಿ ಪರಮಶ್ರೇಷ್ಠರೆಂದೂ ಆದ್ಯಕುಲಪತಿ ಎಂದೂ ಹೆಸರುಗಳಿಸಿದವರು ಶ್ರೀಶಠಗೋಪರು. ಹಿಂದೆ, ಒಂದು ಕಾಲದಲ್ಲಿ, ಎಷ್ಟೇ ಆಸಕ್ತಿಯಿದ್ದರೂ ಸಹ, ಸಂಸ್ಕೃತ ಭಾಷೆಯಲ್ಲಿರುವ ವೇದಗಳನ್ನು ಕಲಿಯಲು, ಎಲ್ಲರಿಗೂ ಅಧಿಕಾರವಿಲ್ಲವಾಗಿತ್ತು. ಯಾವ ಬಗೆಯ ಕಟ್ಟುಪಾಡೂ ಇಲ್ಲದಂತೆ, ಎಲ್ಲರೂ ಕಲಿಯಲು, ಅರಿತುಕೊಳ್ಳಲು ಅನುಕೂಲಿಸುವಂತೆ ಸಂಸ್ಕೃತವೇದಗಳನ್ನು ತಮಿಳಿನಲ್ಲಿ ರಚಿಸಿದವರು ಶಠಗೋಪರು. ಈ ಕಾರಣದಿಂದ ಇಅವರಿಗೆ ’ವೇದಮ್ ತಮಿಳ್ ಶೆಯ್ದ ಮಾರನ್” ಎಂಬ ಬಿರುದು. ಇವರು ಬರೆದಿರುವ “ತಿರುವಿರುತ್ತಮ್” ಎಂಬುದು ಋಗ್ವೇದದ ಸಾರ, ’ತಿರುವಾಶರಿಯಮ್’ ಎಂಬುದು ಯಜುರ್ವೇದದ ಸಾರ, “ತಿರುವಾಯ್ ಮೊೞಿ” ಎಂಬುದು ಸಾಮವೇದದ ಸಾರ, ಮತ್ತು “ಪೆರಿಯತಿರುವಂದಾದಿ” ಎಂಬುದು ಅಥರ್ವಣ ವೇದದಸಾರ ಎನ್ನಲಾಗಿದೆ. 



ಶಠಗೋಪರಿಗೆ ’ಮಾರನ್’, ’ಪರಾಂಕುಶ’ ’ವಕುಳಾಭರಣ’ ಎಂಬ ಹೆಸರುಗಳಿವೆ. ವೆಳ್ಳಾಳ ಕುಲದ ತಂದೆ ತಾಯಿಗಳು ಇವರಿಗೆ ಇಟ್ಟ ಹೆಸರು ’ಮಾರನ್’ ವಕುಳಪುಷ್ಪಮಾಲಿಕೆಯನ್ನು ಇವರು ಧರಿಸುತ್ತಿದ್ದದ್ದರಿಂದ ’ವಕುಳಾಭರಣ’ ಎಂದಾಯಿತು. ಆದರೆ, ಎಲ್ಲಕ್ಕಿಂತಲೂ ಮಿಗಿಲಾಗಿ, ಇವರಿಗೆ ಬಂದ ಪ್ರೀತಿಯ ಹೆಸರು ’ನಮ್ಮಾಳ್ವಾರ್’ ಎಂಬುದು. 



“ಸಹಸ್ರಶಾಖೋಪನಿಷತ್ಸಮಾಗಮ್” – ಭಗವಂತನಿಂದಲೇ ಪ್ರಕಟಗೊಂಡು, ಬಾಯಿಂದ ಬಾಯಿಗೆ ಪ್ರಚುರ ಪಡೆದದ್ದು, ಅನಾದಿ ಎನಿಸಿಕೊಂಡದ್ದು ವೇದಗಳು. ಭಗವದ್ವಿಷಯವನ್ನು ಹೇಳಿ, ಆ ಬಗೆಗೆ ತಿಳಿವಳಿಕೆಯನ್ನು ಅವು ಕೊಡುತ್ತವೆ. ಮನುಷ್ಯನು ತನ್ನ ಆತ್ಮೋದ್ಧಾರಕ್ಕಾಗಿ ತಿಳಿಯಲೇಬೇಕಾದ ವಿಷಯಗಳನ್ನು ಸರಳಸಂಗ್ರಹವಾಗಿ ಹೇಳಿರುವುದು ಉಪನಿಷತ್ತುಗಳಲ್ಲಿ. ವೇದವೆಂಬ ಅಶ್ವತ್ಥವೃಕ್ಷದ ಸಾವಿರಾರು ಶಾಖೆಗಳೇ ಇವು. ಈ ಎಲ್ಲಾ ಉಪನಿಷತ್ತುಗಳಲ್ಲಿ ಹೇಳಿರುವ ವಿಷಯವನ್ನೇ, ಸಂಕಲನ ರೂಪದಲ್ಲಿ, ಸಂಗ್ರಹಿಸಿ ಹೇಳಿರುವುದು ತಿರುವಾಯ್ ಮೊೞಿಯಲ್ಲಿ. 



“ದ್ರಾವಿಡ ವೇದ ಸಾಗರಮ್” – ವೇದಗಳು ಸಂಸ್ಕೃತ ಭಾಷೆಯಲ್ಲಿವೆ. ಎಲ್ಲೆ ಕಾಣದಂತೆ ಅಪಾರವಾಗಿ ವಿಸ್ತಾರವಾಗಿ ಹರಡಿರುವ ವೇದಗಳ ಎಲ್ಲ ವಿಷಯವನ್ನೂ ಸಂಗ್ರಹವಾಗಿ ತಮಿಳು ಭಾಷೆಯಲ್ಲಿ ಹೇಳಿರುವುದರಿಂದ, ತಿರುವಾಯ್ ಮೊೞಿಯನ್ನು ತಮಿಳುವೇದ ಅಥವಾ ದ್ರಾವಿಡವೇದ ಎನ್ನಲಾಗಿದೆ. ಸಂಸ್ಕೃತವೇದಗಳಿಗೆ ಎಷ್ಟು ಪ್ರಾಮುಖ್ಯತೆ, ಎಷ್ಟು ಮರ್ಯಾದೆ ಇದೆಯೋ ಅಷ್ಟೇ ಗೌರವ ಪ್ರಾಮುಖ್ಯತೆಗಳೂ ತಿರುವಾಯ್ ಮೊೞಿಗೂ ಇವೆ. 



’ತಿರು’ ’ವಾಯ್’ ’ಮೊೞಿ’ ಎಂಬ ಮೂರು ಪದಗಳು ಕೂಡಿ ಆಗಿರುವುದು ’ತಿರುವಾಯ್ ಮೊೞಿ’. ’ತಿರು’ ಎಂಬುದಕ್ಕೆ “ಶ್ರೀದೇವಿ, ಸಂಪತ್ತು, ಸೊಬಗು, ಭಾಗ್ಯ, ದೈವತ್ವ, ಸತ್ಕರ್ಮ, ಶ್ರೇಷ್ಠ, ಪವಿತ್ರ, ಮಾಂಗಲ್ಯ” ಎಂದು ಮುಂತಾಗಿ ಅರ್ಥಬರುತ್ತದೆ. ’ವಾಯ್’ ಎಂದರೆ ಬಾಯಿ. ’ಮೊೞಿ’ ಎಂದರೆ “ಮಾತು, ಭಾಷೆ”. ’ವಾಯ್ ಮೊೞಿ’ ಎಂಬುದು ಒಟ್ಟುಗೂಡಿಸಿದರೆ “ಬಾಯಿಮಾತು, ಬಾಯಿಂದ ಹೊರಬಿದ್ದ ಮಾತು” ಎಂದು ಅರ್ಥ ಬರುತ್ತದೆ. ಭಗವಂತನ ದಿವ್ಯವಾಣಿಯಾದ ವೇದಗಳ ಹಾಗೆಯೇ ಭಗವತ್ಕೃಪೆಯಿಂದ ಶಠಗೋಪಮುನಿಯ ಬಾಯಿಂದ ಹೊರಬಿದ್ದ ಅಮೃತವಾಣಿ ಇದು. ಈ ಮೂರು ಪದಗಳ ಅರ್ಥಗಳನ್ನೂ ಕೂಡಿಸಿ ಹೇಳುವುದಾದರೆ, ’ತಿರುವಾಯ್ ಮೊೞಿ’ಗೆ ಒಂದೊಂದು ಜೋಡಣೆಯಿಂದ ಬರುವ ಒಟ್ಟು ಅರ್ಥವು ಹೊಂದಿಕೆಯಾಗುತ್ತದೆ. “ತಿರುವಾ – ಮೊೞಿ” ಎಂದು ವ್ಯಕ್ತಿ ಪ್ರಾಮುಖ್ಯತೆಯಿಂದ ಹೇಳುವಾಗ ’ಶ್ರೀಸೂಕ್ತಿ, ಪವಿತ್ರವಾದ ಬಾಯಿಂದ ಹೊಮ್ಮಿದ ಮಾತು” ಎಂದಾಗುತ್ತದೆ. ಹಾಗಲ್ಲದೆ, “ತಿರು-ವಾಯ್ ಮೊೞಿ” ಎಂದು ವಾಕ್ ಪ್ರಾಧಾನ್ಯತೆಯಿದ ಹೇಳುವಾಗ ಅದು “ಪವಿತ್ರವಾದ ಬಾಯಿಮಾತು” ಎಂದಾಗುತ್ತದೆ. ಹೆಸರೇ ಹೀಗೆ ಬಗೆಬಗೆಯಾಗಿ ಬಿಡಿಸಿ ವಿವರಿಸಬಹುದಾದರೆ, ಅದರ ವಿಷಯದ ವಿಮರ್ಶನೆಯ ಕೆಲಸ ತಿಳಿದವರ ಕೈಯಲ್ಲಿ ಎಷ್ಟು ಅದ್ಭುತವೋ\! ಎಷ್ಟು ಆಶ್ಚರ್ಯಕರವೋ\! ಎಷ್ಟು ಆನಂದಕರವೋ\! 



೨. ತಿರುವೞುದಿ ನಾಡೆನ್ ಱುಮ್ ತೆನ್ ಕುರುಹೂರೆನ್ ಱುಮ್

ಮರುವಿನಿಯ ವಣ್ ಪೊರುನಲೆನ್ ಱುಮ್, - ಅರುಮಱೈಹಳ್

ಅನ್ದಾದಿ ಶೆಯ್ದಾನಡಿಯಿಣೈಯೇಯೆಪ್ಪೊೞುದುಮ್,

ಶಿನ್ದಿಯಾಯ್ ನೆಞ್ಙೇ ತೆಳಿನ್ದು. 



ನೆಞ್ಙೇ = ಮನಸ್ಸೇ, ತಿರುವೞುದಿ ನಾದು ಎನ್ ಱಮ್ = ತಿರುವಳುದಿನಾಡು ಎಂಬ ದೇಶ ಎಂದೂ, ತೆನ್ ಸುಂದರವಾದ, ಕುರುಹೂರ್ ಎನ್ ಱುಮ್ = ತಿರುಕ್ಕೂರುಹೂರು ಕ್ಷೇತ್ರ ಎಂದೂ, ಮರುವ = ಕಲೆತಿರುವುದಕ್ಕೆ, ಇನಿಯ = ಪ್ರಿಯವಾದ, ವಣ್ = ಸೊಬಗಿನ, ಪೊರುನಲ್ ಎನ್ ಱುಮ್ = ಪೊರುನಲ್ ನದಿ \(ತಾಮ್ರಪರ್ಣಿನದಿ\) ಎಂದೂ, ನೆನೆಯುತ್ತಾ, ಅರು = ಸುಲಭವಾಗಿ ಎಟುಕದ \(ಅಪರೂಪವಾದ\), ಮಱೈಹಳ್ = ವೇದಗಳನ್ನು, ಅನ್ದಾದಿ ಶೆಯ್ದಾನ್ = ಅಂತಾದಿಯ ರೂಪದಲ್ಲಿ \(ಪರಿಪೂರ್ಣವಾಗಿ\) ಮಾಡಿದವನ, ಅಡಿ ಇಣೈಯೇ = ಎರಡು ತಿರುವಡಿಗಳನ್ನೇ, ಎಪ್ಪೊೞುದುಮ್ = ಯಾವಾಗಲೂ, ತೆಳಿನ್ದು = ಅರಿತುಕೊಂಡು, ಶಿನ್ದಿಯಾಯ್ = ಚಿಂತಿಸುತ್ತಿರು. 



ಮನಸ್ಸೇ, ತಿರುವಳುದಿವಾಡು ಎಂದೂ, ಸುಂದರವಾದ ತಿರುಕ್ಕೂರುಹೂರುಕ್ಷೇತ್ರ ಎಂದೂ, ಕಲೆತಿರುವುದಕ್ಕೆ \(ಅಪ್ಪಿಕೊಳ್ಳುವುದಕ್ಕೆ\) ಪ್ರಿಯವಾದ ಸೊಬಗಿನ ಪೊರುನಲ್ ನದಿ \(ತಾಮ್ರದಪರ್ಣಿನದಿ\) ಎಂದೂ ನೆನೆಯುತ್ತಾ ಸುಲಭವಾಗಿ ಎಟುಕದ \(ಅಪರೂಪವಾದ\) ವೇದಗಳನ್ನು ಅಂತಾದಿಯರೂಪದಲ್ಲಿ \(ಪರಿಪೂರ್ಣವಾಗಿ\) ಮಾಡಿದವನ ಎರಡು ತಿರುವಡಿಗಳನ್ನೇ ಯಾವಾಗಲೂ ಚಿಂತಿಸುತ್ತಿರು. 



ಮೊದಲ ತನಿಯಲ್ಲಿ ಶಠಗೋಪ ವಾಙ್ಮಯದ ಪ್ರಾಮುಖ್ಯತೆಯನ್ನೂ ಅದಕ್ಕೆ ಸಲ್ಲಬೇಕಾದ ಗೌರವವನ್ನೂ ತಿಳಿಸಲಾಯಿತು. ಈ ತನಿ ಆ ವಾಙ್ಮಯಕ್ಕೆ ಕಾರಣರಾದ ಶ್ರೀಶಠಗೋಪರನ್ನು ಸ್ಮರಿಸುತ್ತಾ ಅವರಿಗೆ ಸಲ್ಲಬೇಕಾದ ಗೌರವವನ್ನು ಕುರಿತು ಹೇಳುತ್ತದೆ. 



ಶ್ರೀಶಠಗೋಪರು ಯಾರು, ಎಲ್ಲಿಯವರು, ಎಂಬುದನ್ನು ಗುರುತಿಟ್ಟು ಹೇಳುವ ತನಿ ಇದು. ಯಾರನ್ನಾದರೂ ಗುರುತಿಸಿ ಹೇಳಬೇಕಾದರೆ ಅವರು ಹುಟ್ಟಿದ ಊರು \(ಸ್ಥಳ\), ಅದರ ಬಳಿ ಇರುವ ನದಿ, ಬೆಟ್ಟ ಮುಂತಾದದ್ದು, ಮತ್ತು ಅದು ಸೇರಿದ ನಾಡು –ಇವುಗಳನ್ನು ಹೇಳುವುದು ವಾಡಿಕೆ. ಈ ಸಂಪ್ರದಾಯಕ್ಕೆ ಅನುಗುಣವಾಗಿ ಶ್ರೀಶಠಗೋಪರನ್ನು ಕುರಿತು ಹೇಳುತ್ತದೆ ಈ ತನಿ: ದಕ್ಷಿಣಭಾರತದಲ್ಲಿ ’ತಿರುವಳುದಿ ನಾಡು’ ಎಂಬುದೊಂದು ದೇಶ. ಅದರಲ್ಲಿ ’ಪೊರುನಲ್’ \(ತಾಮ್ರಪರ್ಣಿನದಿ\) ಎಂಬುದೊಂದು ನದಿ. ಅದರ ದಡದಲ್ಲಿ ತಿರುಕುರುಹೂರು ಎಂಬುದೊಂದು ಊರು. ಆ ಪವಿತ್ರ ಕ್ಷೇತ್ರದಲ್ಲಿ ಶ್ರೀಶಠಗೋಪರು ಹುಟ್ಟಿದರು. ಅವರ ಹಿರಿಮೆಯನ್ನು ಕೊಂಡಾಡುವ ಆ ಕ್ಷೇತ್ರವನ್ನು ”ಆಳ್ವಾರ್ ತಿರುನಹರಿ” ಎಂದೂ ಕರೆಯುತ್ತಾರೆ. 



ತನಿ ಹೇಳುತ್ತದೆ: ಮನಸ್ಸೇ, ನೀನು ಮೊದಲು ತಿರುವಳುದಿ ನಾಡನ್ನೂ, ಪೊರುನಲ್ \(ತಾಮ್ರಪರ್ಣಿ\) ನದಿಯನ್ನೂ, ತಿರುಕ್ಕೂರು ಹೂರುಕ್ಷೇತ್ರವನ್ನೂ ಸ್ಮರಿಸಿಕೋ. ಆ ಕ್ಷೇತ್ರದಲ್ಲಿ ಅವತರಿಸಿದವರೇ ಶ್ರೀಶಠಗೋಪರು \(ನಮ್ಮಾಳ್ವಾರರು\). ಅಪರೂಪವಾದ, ಸುಲಭವಾಗಿ ಎಲ್ಲರಿಗೂ ಎಟುಕದ ವೇದಗಳನ್ನು ಪರಿಪೂರ್ಣವಾಗಿ, ಸರಳಸುಂದರವಾಗಿ, ಅಂತಾದಿಯ ರೂಪದಲ್ಲಿ ಒದಗಿಸಿಕೊಟ್ಟವರು ಅವರೇ. ಅವರ ಎರಡು ತಿರುವಡಿಗಳನ್ನೂ ಎಡೆಬಿಡದೆ ಚಿಂತಿಸು. ನೀನು ಉಜ್ಜೀವನಗೊಳ್ಳುವೆ. 



ಶ್ರೀಶಠಗೋಪರು ರಚಿಸಿರುವ ನಾಲ್ಕು ಗ್ರಂಥಗಳಲ್ಲಿ “ಪೆರಿಯತಿರುವಂದಾದಿ” ಎಂಬುದೊಂದು. ಅದನ್ನು ಮುಂದಿಟ್ಟು ಇತರ ಗ್ರಂಥಗಳನ್ನು ಅದರೊಡನೆ ಹೇಳಲಾಗಿದೆ ಎನ್ನಬಹುದಾಗಿದೆ. ಈ ನಾಲ್ಕು ಗ್ರಂಥಗಳನ್ನು ಕುರಿತು ಹಿಂದಿನ ತನಿಯಲ್ಲಿಯೇ ಹೇಳಲಾಗಿದೆ ಎಂಬುದನ್ನು ಗಮನಿಸಬಹುದು. 



೩. ಮನತ್ತಾಲುಮ್ ವಾಯಾಲುಮ್ ವಣ್ ಕುರುಹೂರ್ ಪೇಣುಮ್,

ಇನತ್ತಾರೈಯಲ್ಲಾದಿಱೈ ಞ್ಜೇನ್, - ತನತ್ತಾಲುಮ್ 

ಏದುಙ್ಕುಱೈವಿಲೇನ್ ಎನ್ದೈ ಶಡಹೋಪನ್,

ಪಾದಙ್ಗಳ್ ಯಾಮುಡೈಯ ಪಟ್ರು. 



ಮನತ್ತಾಲುಮ್ = ಮನಸ್ಸಿನಿಂದಲೂ, ವಾಯಾಲುಮ್ = ಮಾತಿನಿಂದಲೂ, ವಣ್ = ಸೊಬಗಿನ, ಕುರುಹೂರ್ = ತಿರುಕ್ಕೂರುಹೂರನ್ನು, ಪೇಣುಮ್ = ಆಶ್ರಯಿಸುವ, ಇನತ್ತಾರೈ = ಗೋಷ್ಠಿಯವರನ್ನು, ಅಲ್ಲಾದು = ಅಲ್ಲದೆ, \(ಬೇರೆ ಯಾರನ್ನೂ\), ಇಱೈಞ್ಜೇನ್ = ನಮಸ್ಕರಿಸುವುದಿಲ್ಲ, ತನತ್ತಾಲುಮ್ = ಧನದಿಂದಲೂ, ಏದುಮ್ = ಸ್ವಲ್ಪವಾದರೂ, ಕುಱೈವು ಇಲೇನ್ = ಕೊರತೆ ಇಲ್ಲದವನಾಗಿದ್ದೇನೆ, ಎನ್ದೈ = ನನ್ನ ತಂದೆಯಾದ \(ಸ್ವಾಮಿಯಾದ\), ಶಡಹೋಪನ್ = ಶಠಗೋಪನ, ಪಾದಙ್ಗಳ್ = ಪಾದಗಳು \(ತಿರುವಡಿಗಳು\), ಯಾಮುಡೈಯ = ನಮ್ಮ, ಪಟ್ರು = ಆಶ್ರಯಾಧಾರ. 



ಮನಸ್ಸಿನಿಂದಲೂ ಮಾತಿನಿಂದಲೂ ಸೊಬಗಿನ ತಿರುಕ್ಕೂರುಹೂರನ್ನು ಸ್ತುತಿಸುವ \(ಆಶ್ರಯಿಸುವ\) ಗೋಷ್ಠಿಯವರನ್ನಲ್ಲದೆ \(ಬೇರೆಯವರನ್ನು\) ನಮಸ್ಕರಿಸೆನು. ಧನದಿಂದಲೂ ಸ್ವಲ್ಪವೂ ಕೊರತೆಯಿಲ್ಲದವನಾಗಿದ್ದೇನೆ. ನನ್ನ ತಂದೆಯಾದ \(ಸ್ವಾಮಿಯಾದ\) ಶಠಗೋಪನ ತಿರುವಡಿಗಳು ನಮಗೆ ಆಶ್ರಯಾಧಾರ. 



ಈ ತನಿ ಹೇಳುತ್ತದೆ: ಮನಸ್ಸೇ, ಸೊಬಗಿನ ತಿರುಕ್ಕುರುಹೂರನ್ನು ಕಾಯಾ ವಾಚಾ ಮನಸಾ ಕೊಂಡಾಡುವ ಜನರ ಗೋಷ್ಠಿಯನ್ನು ಕಂಡರೆ ನನಗೆ ತುಂಬ ಗೌರವ. ಆ ಪವಿತ್ರಕ್ಷೇತ್ರದ ಹಿರಿಮೆಯನ್ನೂ, ಅಲ್ಲಿ ಅವತರಿಸಿದ ಶ್ರೀಶಠಗೋಪರ ಹಿರಿಮೆಯನ್ನೂ ಅವರು ಅರಿತವರು. ಆದ್ದರಿಂದ ಶಠಗೋಪರ ಅನುಯಾಯಿಗಳಾಗಿ ಅವರನ್ನು ಆಶ್ರಯಿಸಿರುವವರು ಅವರು. ಅವರಿಗೆ ನನ್ನ ಗೌರವಪೂರ್ಣ ನಮಸ್ಕಾರಗಳನ್ನು ಅರ್ಪಿಸುತ್ತೇನೆ. ಅವರಲ್ಲದೆ ಬೇರೆಯವರು ಎಂಥವರೇ ಆಗಿದ್ದರೂ ಸಹ ಅವರಲ್ಲಿ ನನಗೆ ಗೌರವವಿಲ್ಲ. ನಾನು ಅವರಂತೆಯೇ ನನ್ನ ತಂದೆಯಾಗಿ, ಸ್ವಾಮಿಯಾಗಿ ಇರುವ ಶ್ರೀಶಠಗೋಪರ ತಿರುವಡಿಗಳನ್ನೇ ನಾನು ದೃಢವಾಗಿ ಆಶ್ರಯಿಸಿದ್ದೇನೆ.ಆ ತಿರುವಡಿಗಳೇ ನನಗೆ ಆಧಾರ. ನನಗೆ ಹಣಹೆಚ್ಚಲ್ಲ. ಅದರ ಅಗತ್ಯವೇ ನನಗಿಲ್ಲ. ಅದರ ಕೊರತೆಯನ್ನು ನಾನು ಹಚ್ಚಿಕೊಳ್ಳುವುದೂ ಇಲ್ಲ. 



ಮನುಷ್ಯನ ಉಜ್ಜೀವನಕ್ಕೆ ಬೇಕಾದ ಜ್ಞಾನವನ್ನೂ ಉಪಾಯವನ್ನೂಒದಗಿಸಿಕೊಡುವವರು ಗುರು. ಆ ಗುರುವಿನ ತಿರುವಡಿಗಳನ್ನು ಹಿಡಿದು, ಅವರ ಮಾರ್ಗದಲ್ಲಿಯೇ ನಡೆಯುವವರೂ ಗುರುವಿನ ಹಾಗೆಯೇ ಗೌರವಕ್ಕೆ ಅರ್ಹರು. 



೪. ಏಯ್ ನ್ದ ಪೆರುಙ್ಗೀರ್ ತ್ತಿ ಯಿರಾಮಾನುಶ ಮುನಿದನ್

ವಾಯ್ ನ್ದ ಮಲರ್ ಪ್ಪಾದಮ್ ವಣಙ್ಗಿನ್ ಱೇನ್ – ಆಯ್ ನ್ದ ಪೆರುಮ್ 

ಶೀರಾರ್ ಶಡಹೋಪನ್ ಶೆನ್ದಮಿಳ್ ವೇದನ್ದರಿಕ್ಕೂಮ್

ಪೇರಾದ ಉಳ್ಳಮ್ ಪೆಱ. 



ಏಯ್ ನ್ದ = ಒಪ್ಪತಕ್ಕ, ಪೆರು = ಅಪಾರವಾದ, ಕೀರ್ ತ್ತಿ = ಕೀರ್ತಿಯುಳ್ಳ, ಇರಾಮಾನುಶ ಮುನಿದನ್ = ಶ್ರೀರಾಮಾನುಜ ಮುನಿಗಳ, ವಾಯ್ ನ್ದ = ತಕ್ಕದ್ದಾದ, \(ಹೊಂದಿಕೆಯುಳ್ಳ\) ಮಲರ್ ಪಾದಮ್ = ಹೂವಿನಂಥ ಪಾದಗಳನ್ನು, \(ಪಾದಕಮಲಗಳನ್ನು\), ವಣಙ್ಗಿನ್ ಱೇನ್ = ನಮಸ್ಕರಿಸುತ್ತಿದ್ದೇನೆ, ಆಯ್ ನ್ದ = ಅಪ್ಪಟವಾದ, ಪೆರುಮ್ ಶೀರ್ = ಅಪಾರಕೀರ್ತಿಯಿಂದ, ಆರ್ = ತುಂಬಿರುವ \(ಪರಿಪೂರ್ಣನಾದ\), ಶಡಹೋಪನ್ =ಶಠಗೋಪನ, ಶೆನ್ದಮಿಳ್ ವೇದಮ್ = ಅರಿಶುದ್ಧವಾದ ತಮಿಳಿನ ವೇದವನ್ನು, ತರಿಕ್ಕೂಮ್ = ಧರಿಸತಕ್ಕ, ಪೇರಾದ = ಬದಲಾವಣೆಯಾಗದ \(ಚಂಚಲವಾಗದ\), ಉಳ್ಳಮ್ = ಮನಸ್ಸನ್ನು, ಪೆಱ = ಪಡೆಯುವುದಕ್ಕಾಗಿ. 



ಅಪ್ಪಟವಾದ ಅಪಾರಕೀರ್ತಿಯಿಂದ ತುಂಬಿರುವ \(ಪರಿಪೂರ್ಣನಾದ\) ಶಠಗೋಪನ ಪರಿಶುದ್ಧವಾದ ತಮಿಳಿನ ವೇದವನ್ನು ಧರಿಸತಕ್ಕ ಚಂಚಲಗೊಳ್ಳದ ಮನಸ್ಸನ್ನು ಪಡೆಯುವುದಕ್ಕಾಗಿ ಒಪ್ಪತಕ್ಕ ಅಪಾರಕೀರ್ತಿಯುಳ್ಳ ಶ್ರೀರಾಮಾನುಜಮುನಿಗಳ \(ಅದಕ್ಕೆ\) ಹೊಂದಿಕೆಯುಳ್ಳ ಹೂವಿನಂಥ ಪಾದಗಳಿಗೆ ನಮಸ್ಕರಿಸುತ್ತಿದ್ದೇನೆ. 



ಈ ತನಿಯಲ್ಲಿ ಪ್ರತಿಷ್ಠಿತರಾದ ಇಬ್ಬರು ಮಹಾಮಹಿಮರನ್ನು ಕೀರ್ತಿಸಲಾಗಿದೆ. ಮೊದಲನೆಯವರು ಶ್ರೀಶಠಗೋಪರು. ತಿರುವಾಯ್ ಮೊೞಿಯೇ ಮೊದಲಾದ ಚೊಕ್ಕವಾದ ತಮಿಳಿನ ವೇದಗಳನ್ನು ರಚಿಸಿದವರು. ಭಗವದ್ವಿಷಯವನ್ನೂ ಆತ್ಮೋದ್ಧಾರದ ಮಾರ್ಗವನ್ನೂ ತಿಳಿಯಹೇಳುವ ಅವರ ಆ ರಚನೆಗಳು ಅವರಿಗೆ ಕಂಡುಕೊಟ್ಟದ್ದು ಅಪಾರವಾದ ಧವಳಕೀರ್ತಿ. ಶಠಗೋಪರ ದಿವ್ಯಗ್ರಂಥಗಳನ್ನು ಚೆನ್ನಾಗಿ ಓದಿ ಅರಿತುಕೊಂಡು ಶ್ರೀವೈಷ್ಣವ ಸಿದ್ಧಾಂತಸ್ಥಾಪನ ಸಾರ್ವಭೌಮರೆನಿಸಿಕೊಂಡ ಶ್ರೀರಾಮಾನುಜರು ಮತ್ತೊಬ್ಬರು. ಅವರದೂ ಒಪ್ಪತಕ್ಕ ಕೀರ್ತಿಯೇ. ಒಬ್ಬರು ಹಾಡಿದ್ದನ್ನು ಮತ್ತೊಬ್ಬರು ಕಲಿತು ನುರಿತ ಹಾಗೆ ಚುರುಕಾದ ಮನಸ್ಸಿನಿಂದ ಎಲ್ಲರೂ ಕಲಿಯಬೇಕು. ಮನಸ್ಸು ಕಲಿಯುವ ವಿಷಯದಲ್ಲಿಯೇ ದೃಢವಾಗಿ ನೆಲೆಗೊಳ್ಳಬೇಕು. ಇತರ ವಸ್ತುವಿಷಯಗಳ ಕಡೆಗೆ ಹೊರಳಬಾರದು. ಚಂಚಲಗೊಳ್ಳಬಾರದು. ಅದಕ್ಕಾಗಿ ಈ ಪ್ರಾರ್ಥನೆ. 



ಈ ತನಿ ಹೇಳುತ್ತದೆ: ಮನಸ್ಸೇ, ಶ್ರೀಶಠಗೋಪರುರಚಿಸಿದ ಪರಿಶುದ್ಧವಾದ ತಮಿಳಿನ ವೇದಗಳನ್ನು ಶುದ್ಧವಾದ ದೃಢವಾದ ಮನಸ್ಸಿನಿಂದ ಗ್ರಹಿಸಿಕೊಂಡವರು ಶ್ರೀರಾಮಾನುಜಮುನಿಗಳು. ಅಂಥ ಮನಸ್ಸಿಗಾಗಿ, ನಾನು ಆಚಾರ್ಯರಾದ ಶ್ರೀರಾಮಾನುಜರ ತಿರುವಡಿಗಳಿಗೆ ಎರಗುತ್ತಾ, ಅವರ ಕೃಪೆಗಾಗಿ ಪ್ರಾರ್ಥಿಸುತ್ತೇನೆ. 



೫. ವಾನ್ ತಿಹೞುಮ್ ಶೋಲೈ ಮದಿಳರಙ್ಗರ್ ವಣ್ ಪುಹೞ್ ಮೇಲ್

ಆನ್ ಱ ತಮಿೞ್ ಮಱೈ ಹಳಾಯಿರಮುಮ್ – ಈನ್ ಱ

ಮುದಟ್ರಾಯ್ ಶಡಹೋಪನ್ ಮೊಯ್ ಮ್ ಬಾಲ್ ವಳರ್ ತ್ತ

ಇದತ್ತಾ ಯಿರಾಮಾನುಜನ್. 



ವಾನ್ = ಆಕಾಶವೆಲ್ಲವನ್ನೂ, ತಿಹೞುಮ್ = ಬೆಳಗಿಸುವ, ಶೋಲೈ = ತೋಪುಗಳಿಂದಲೂ, ಮದಿಳ್ = ಕೋಟೆಗಳಿಂದಲೂ \(ಏಳು ಪ್ರಾಕಾರಗಳಿಂದಲೂ\) ಕೂಡಿದ, ಆಙ್ಗರ್ = ಶ್ರೀರಂಗನಾಥರ, ವಣ್ ಪುಹೞ್ ಮೇಲ್ = ದಿವ್ಯಸುಂದರವಾದ ಕೀರ್ತಿಯ ವಿಷಯವಾಗಿ, ಆನ್ ಱ = ಗಾಢವೂ, ವಿಸ್ತಾರವೂ, ಪರಮಶ್ರೇಶ್ಠವೂ ಆಗಿರುವ, ತಮಿೞ್ ಮಱೈಹಳ್ = ತಮಿಳಿನ ವೇದಗಳಾದ, ಆಯಿರಮುಮ್ = ಒಂದು ಸಾವಿರ ಪಾಶುರಗಳನ್ನೂ, ಈನ್ ಱ = ಹಡೆದ, ಮುದಲ್ ತಾಯ್ = ಮೊದಲ ತಾಯಿ, ಶಡಹೋಪನ್ = ಶ್ರೀಶಠಗೋಪರು, ಮೊಯ್ ಬಾಲ್ = ಶಕ್ತಿಯಿಂದ, ವಳರ್ ತ್ತ = \(ಅದನ್ನು\) ಬೆಳೆಸಿದ, ಇದಮ್ = ಹಿತವಾದ, ತಾಯ್ = ತಾಯಿ, ಇರಾಮಾನುಶನ್ = ಶ್ರೀರಾಮಾನುಜರು. 



ಆಕಾಶವೆಲ್ಲವನ್ನೂ ಬೆಳಗಿಸುವ ತೋಪುಗಳಿಂದಲೂ, ಕೋಟೆಗಳಿಂದಲೂ \(ಏಳು ಪ್ರಾಕಾರಗಳಿಂದಲೂ\) ಕೂಡಿದ ಶ್ರೀರಂಗನಾಥರ ದಿವ್ಯಸುಂದರವಾದ ಕೀರ್ತಿಯ ವಿಷಯವಾಗಿ ಗಾಢವೂ ವಿಸ್ತಾರವೂ ಪರಮಶ್ರೇಶ್ಠವೂ ಆಗಿರುವ ತಮಿಳಿನ ವೇದಗಳಾದ ಒಂದು ಸಾವಿರ ಪಾಶುರಗಳನ್ನೂ ಹಡೆದ ಮೊದಲ ತಾಯಿ ಶ್ರೀಶಠಗೋಪರು. ಅದನ್ನು ಶಕ್ತಿಯಿಂದ ಬೆಳೆಸಿದ ಹಿತವಾದ ತಾಯಿ ಶ್ರೀರಾಮಾನುಜರು. 



ಈ ತನಿ ಹೇಳುತ್ತದೆ: ಆಕಾಶದವರೆಗೂ ಎತ್ತರವಾಗಿ ಬೆಳೆದು, ಆಕಾಶವನ್ನೇ ಬೆಳಗಿಸುವಂಥ ತೋಪುಗಳಿಂದಲೂ, ಏಳು ಪ್ರಾಕಾರಗಳಿಂದಲೂ ಸುತ್ತುವರಿದ ಶ್ರೀರಂಗದ ದೇವಾಲಯದಲ್ಲಿ ನೆಲಸಿರುವ ಭಗವಂತನ ಅನಂತ ಕಲ್ಯಾಣಗುಣಗಳನ್ನು ವಿಷಯವಾಗಿ ಉಳ್ಳ ಗಾಢವಾದ, ವಿಸ್ತಾರವಾದ, ಪರಮಶ್ರೇಷ್ಠವಾದ ತಮಿಳು ವೇದಗಳಿಗೆ ಇಬ್ಬರು ತಾಯಂದಿರು ಜನ್ಮವಿತ್ತ ತಾಯಿ ಒಬ್ಬರು, ಬೆಳೆಸಿದ ತಾಯಿ ಒಬ್ಬರು. ಸುಂದರವಾದ ಒಂದು ಸಾವಿರ ಪಾಶುರಗಳನ್ನು ಹಡೆದುಕೊಟ್ಟ ತಾಯಿ ಶ್ರೀಶಠಗೋಪರು. ಅವುಗಳನ್ನು ತಮ್ಮ ಜ್ಞಾನಪ್ರತಿಭಾಶಕ್ತಿಗಳಿಂದ ಬೆಳೆಸಿ, ಸಾಕಿ, ನೆಲೆಗೊಳಿಸಿದವರು ಶ್ರೀರಾಮಾನುಜರು. ಅವಕ್ಕೆ ಅವರು ಹಿತವಾದ ಪ್ರೀತಿಯ ಸಾಕುತಾಯಿ. 



ಎಂದರೆ, ಶ್ರೀಶಠಗೋಪರು ಜನ್ಮಿಸದಿದ್ದರೆ, ತಿರುವಾಯ್ಮೊೞಿಯಂಥ ತಮಿಳು ವೇದಗಳ ಜನ್ಮಕ್ಕೆ ಎಡೆ ಇರುತ್ತಿರಲಿಲ್ಲ. ಹಾಗೆಯೇ, ಶ್ರೀರಾಮಾನುಜರು ಇಲ್ಲದಿದ್ದರೆ, ಅವು ಭೂಮಿಯಮೇಲೆ ಶಾಶ್ವತವಾಗಿ ಉಳಿಯಲು ನೆಲೆಗೊಳ್ಳಲು, ಅವಕಾಶವಾಗುತ್ತಿರಲಿಲ್ಲ. ಈ ಕಾರಣದಿಂದ, ಅವರಿಬ್ಬರನ್ನೂ ಕೃತಙ್ಞತೆಯಿಂದ ಅವರಿಬ್ಬರನ್ನೂ ಸ್ಮರಿಸಲೇಬೇಕು. 



೬. ಮಿಕ್ಕ ವಿಱೈನಿಲೈಯುಮ್ ಮೆಯ್ಯಾಮುಯಿರ್ ನಿಲೈಯುಮ್

ತಕ್ಕ ನೆಱಿಯುನ್ತಡೈಯಾಹಿ- ತ್ತೊಕ್ಕಿಯಲುಮ್ 

ಊೞ್ ವಿನೈಯುಮ್ ವಾೞ್ವಿನೈಯು ಮೋದುಙ್ಗುರುಹಯರ್ ಕೋನ್

ಯಾೞಿನಿಶೈವೇದತ್ತಿಯಿಲ್. 



ಮಿಕ್ಕ = ಸರ್ವೋತ್ತಮನಾದ, ಇಱೈ = ಭಗವಂತನ \(ಪರಮಾತ್ಮನ\), ನಿಲೈಯುಮ್ = ಸ್ವರೂಪಸ್ವಭಾವಗಳನ್ನೂ, ಮೆಯ್ಯಾಮ್ = ನಿತ್ಯವಾದ \(ಸತ್ಯವಾದ\), ಉಯಿರ್ = ಜೀವಾತ್ಮನ, ನಿಲೈಯುಮ್ = ಸ್ವರೂಪಸ್ವಭಾವಗಳನ್ನೂ, ತಕ್ಕ = ಯೋಗ್ಯವಾದ, ನೆಱಿಯುಮ್ = ಮಾರ್ಗ \(ಉಪಾಯ\)ವನ್ನೂ, ತಡೈ ಆಹಿ = ಅದಕ್ಕೆ ತಡೆಯಾಗಿರುವ \(ಅಡ್ಡಿಯಾಗಿರುವ\) ತೊಕ್ಕು= ಅಲ್ಪ \(ಹೇಯ\)ವಾದ, ಇಯಲುಮ್ = ಸ್ವಭಾವವಾದ, ಊೞ್ = ಹಿಂದಿನಿಂದ ಬಂದ, ವಿನೈಯುಮ್ = ಬಾಳಿನ ಕರ್ತವ್ಯಗಳ \(ಪರಮಪುರುಷಾರ್ಥದ\) ಸ್ವರೂಪವನ್ನೂ, ಓದುಮ್ = ತಿಳಿಸುವ, ಕುರುಹೈಯರ್ ಕೋನ್ = ತಿರುಕ್ಕೂರುಹೂರಿನವರ ಒಡೆಯನ \(ಯಜಮಾನನ\), ಯಾೞಿನ್ = ವೀಣೆಯ, ಇಶೈ = ನಾದವು \(ಗಾನವು\), ವೇದತ್ತು = ವೇದದ, ಇಯಲ್ = ಸ್ವರೂಪ.



ಸರ್ವೋತ್ತಮನಾದ ಪರಮಾತ್ಮನ ಸ್ವರೂಪಸ್ವಭಾವಗಳನ್ನೂ, ನಿತ್ಯವಾದ \(ಸತ್ಯವಾದ\) ಜೀವಾತ್ಮನ ಸ್ವರೂಪಸ್ವಭಾವಗಳನ್ನೂ, ಯೋಗ್ಯವಾದ ಮಾರ್ಗ\(ಉಪಾಯ\)ವನ್ನೂ, ಅದಕ್ಕೆ ಅಡ್ಡಿಯಾಗಿರುವ ಹೇಯವಾದ ಸಹಜವಾಗಿ ಹಿಂದಿನಿಂದ ಬಂದ ಪಾಪಗಳ ಸ್ವರೂಪವನ್ನೂ, ಬಾಳಿನ ಕರ್ತವ್ಯಗಳ \(ಪರಮಪುರುಷಾರ್ಥದ\) ಸ್ವರೂಪವನ್ನೂ ತಿಳಿಸುವ ತಿರುಕ್ಕೂರುಹೂರಿನ ಒಡೆಯನ ವೀಣೆಯ ಗಾನವುವೇದದ ಸ್ವರೂಪ.



ಈ ತನಿ ಶ್ರೀಶಠಗೋಪವಾಙ್ಮಯವಾದ ತಿರುವಾಯ್ ಮೊೞಿಯಿಂದ ತಿಳಿಯಬಹುದಾದ್ದೇನು ಎಂಬುದನ್ನು ತಿಳಿಸುತ್ತದೆ. ತಿರುಮಂತ್ರದ ಅರ್ಥವನ್ನು ಐದು ವಿಷಯಗಳಾಗಿ ವಿಂಗಡಿಸಿ, ಅದನ್ನು ’ಅರ್ಥಪಂಚಕ’ ಎಂದು ಕರೆಯುತ್ತಾರೆ. ಸರ್ವೇಶ್ವರನೂ ಆದಿಕಾರಣನೂ ಆದ ಪರಮಾತ್ಮನ ಸ್ವರೂಪವೇನು? ಅವನನ್ನು ಪಡೆಯಬಯಸುವ ಚೇತನನ ’ಸ್ವರೂಪವೇನು? ಪರಮಾತ್ಮನನ್ನು ಚೇತನನು ಪಡೆಯುವುದಕ್ಕೆ ಮಾರ್ಗ \(ಉಪಾಯ\)ವೇನು? ಚೇತನನ ಈ ಪ್ರಯತ್ನದಲ್ಲಿ ಅಡ್ಡಿಮಾಡುವ ಪ್ರತಿಬಂಧಕಗಳ ಸ್ವರೂಪವೇನು? ಆ ಪ್ರತಿಬಿಂಧಕಗಳನ್ನು ತೊಲಗಿಸಿದ ಬಳಿಕ ಪಡೆಯಬಹುದಾದ ಹಲದ ಸ್ವರೂಪವೇನು? ಈ ಐದು ’ಅರ್ಥಪಂಚಕ’ಗಳು. ಇವಕ್ಕೆ ಉತ್ತರವಾಗಿ – ಪರಮಾತ್ಮನೇ ಎಲ್ಲಕ್ಕೂ ಪರನು, ಪರಮಾತ್ಮನಿಗೆ ಶೇಷಭೂತನಾಗಿರುವವನು ಚೇತನನು, ಪರಮಾತ್ಮನನ್ನು ಪಡೆಯುವುದಕ್ಕೆ ಶರಣಾಗತಿಯೇ ಸರಳವಾದ ಮಾರ್ಗ, \(ಅದೇ ಸುಲಭೋಪಾಯ\), ಅನಿತ್ಯವಾದ ನಾಶಹೊಂದತಕ್ಕ ದೇಹವನ್ನೇ ನಿತ್ಯವೆಂದು ತಿಳಿಯುವುದು ಚೇತನನ ಉಜ್ಜೀವನಕ್ಕೆ ಪ್ರತಿಬಂಧಕ, ನಾಶವಲ್ಲದ ನಿತ್ಯಕೈಂಕರ್ಯದ ಸ್ವರೂಪವನ್ನು ಪಡೆಯುವುದೇ ಪರಮಪುರುಷಾರ್ಥ \(ಫಲ\) – ಎಂಬುದನ್ನು ಬಿಡಿಸಿ ಬಿಡಿಸಿ ಹೇಳುವುದು ತಿರುವಾಯ್ ಮೊೞಿ. ವೀಣೆಯ ಗಾನದಂತೆ ಹೃದಯವನ್ನು ಮಿಡಿಯುವಂಥ ಅತ್ಯಂತ ಮಾಧುರ್ಯವುಳ್ಳದ್ದಾಗಿ ಚೇತನನು ಶಾಶ್ವತ ಸುಖವನ್ನು ಪಡೆಯುವುದಕ್ಕೆ ಮಾರ್ಗದರ್ಶಕವಾಗಿ, ವೇದಸ್ವರೂಪವೇ ಆಗಿದೆ ಈ ತಿರುವಾಯ್ ಮೊೞಿ. 



\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಮೊದಲ ದಶಕ ಮೊದಲ ತಿರುವಾಯ್ ಮೊಳಿ



೧. ಉಯರ್ ವಱ



೧. ಉಯರ್ ವಱ ವುಯರ್ ನಲಮ್ ಉಡೈಯವನ್ ಯವನವನ್,

ಮಯರ್ವಱ ಮದಿನಲಮ್ ಅರುಳಿನನ್ ಯವನವನ್,

ಅಯರ್ ವಱು ಮಮರರ್ ಹಳ್ ಅದಿಪತಿಯವನವನ್,

ತುಯರಱು ಶುಡರಡಿ ತೊೞುದೆೞೆನ್ ಮನನೇ.



ಎನ್ ಮನನೇ = ನನ್ನ ಮನಸ್ಸೇ, ಉಯರ್ ವು = \(ತನಗಿಂತಲೂ ಹೆಚ್ಚಾದ\) ಹಿರಿಮೆಯನ್ನು, ಅಱ = ಇಲ್ಲದ ಹಾಗೆ, ಉಯರ್ = ಉನ್ನತವಾದ \(ಹೆಚ್ಚಾದ\), ನಲಮ್ = ಕಲ್ಯಾಣಗುಣಗಳನ್ನು, ಉಡೈಯವನ್ = ಉಳ್ಳವನು, ಯವನ್ = ಯಾರೋ, ಅವನ್ = ಅವನ, ಮಯರ್ ವು = ಭ್ರಾಂತಿಯನ್ನು, ಅಱ = ನೀಗಿಸುವಂಥ, ಮದಿ = ಜ್ಞಾನ\(ಬುದ್ಧಿ\)ವನ್ನು, ನಲಮ್ = ಭಕ್ತಿಯನ್ನು, ಅರುಳಿನನ್ = ಕರುಣಿಸಿದವನು, ಯವನ್ = ಯಾರೋ, ಅವನ್ = ಅವನ, ಅಯರ್ ವು = ಆಯಾಸವನ್ನು, ನಿಶ್ಶಕ್ತಿಯನ್ನು ಮರೆವನ್ನು, ಅಱುಮ್ = ನೀಗಿದವರಾದ, ಅಮರರ್ ಹಳ್ = ಅಮರರ \(ನಿತ್ಯಸೂರಿಗಳ\), ಅದಿಪತಿಯವನ್ = ಒಡೆಯನು ಯಾರೋ, ಅವನ್ = ಅವನ, ತುಯರ್ = ದುಃಖಸಂಕಟಗಳನ್ನು, ಅಱು= ಕಡಿದು ಹಾಕುವ, ಶುಡರ್ = ಪ್ರಕಾಶಿಸುವ, ಅಡಿ = ತಿರುವಡಿಗಳನ್ನು ತೊೞುದು = ಪೂಜಿಸುವುದಕ್ಕಾಗಿ, ಎೞು = ಎದ್ದೇಳು. 



ನನ್ನ ಮನಸ್ಸೇ, ಗುಣದ ಹಿರಿಮೆಯಲ್ಲಿ ಯಾರು ಎಲ್ಲರಿಗಿಂತಲೂ ಹೆಚ್ಚಿನ ಕಲ್ಯಾಣಗುಣಗಳನ್ನುಳ್ಳವನೋ, ಯಾರು ಭ್ರಾಂತಿಯನ್ನು ನೀಗಿಸುವಂಥ ಜ್ಞಾನವನ್ನೂ \(ಬುದ್ಧಿಯನ್ನೂ\) ಭಕ್ತಿಯನ್ನೂ ಕರುಣಿಸಿದನೋ, ಆಯಾಸ, ನಿಶ್ಶಕ್ತಿ, ಮರೆವು ಇಲ್ಲದ ನಿತ್ಯಸೂರಿಗಳಿಗೆ ಯಾರು ಒಡೆಯನೋ, ದುಃಖ ಸಂಕಟಗಳನ್ನು ತೊಡೆದು ಹಾಕುವಂಥ ಅವನ ಪ್ರಕಾಶಿಸುವ ತಿರುವಡಿಗಳನ್ನು ಪೂಜಿಸುವುದಕ್ಕೆ ಎದ್ದೇಳು. 



ಎಲ್ಲ ಉದ್ಗ್ರಂಥಗಳೂ ಇಷ್ಟದೇವತಾ ಪ್ರಾರ್ಥನೆಯಿಂದ ಪ್ರಾರಂಭವಾಗುತ್ತವೆ. ಹಾಗೆಯೇ, ತಿರುವಾಯ್ ಮೊೞಿಯ ಮೊದಲನೆಯ ಪಾಶುರವಾದ ಇದು ಇಷ್ಟದೈವತಾಪ್ರಾರ್ಥನೆಯಿಂದಲೇ ಮೊದಲಾಗುತ್ತದೆ. ಹಿಡಿದ ಕೆಲಸ ಸುಸೂತ್ರವಾಗಿ ನಡೆದು ಸಂಪೂರ್ಣಗೊಳ್ಳಬೇಕೆಂಬುದು ಇದಕ್ಕೆ ಕಾರಣ.



ತಿರುವಾಯ್ ಮೊೞಿಗೆ ಇಷ್ಟದೇವತೆ ಎಂದರೆ, ಸಕಲಸದ್ಗುಣಸಂಪನ್ನನಾಗಿ, ಸರ್ವೋತ್ಕೃಷ್ಟನಾಗಿ, ಪರಮಕರುಣಾಮೂರ್ತಿಯಾಗಿ, ನಿತ್ಯಸೂರಿಗೆ ಒಡೆಯನಾಗಿ, ಆಶ್ರಿತರ ದುಃಕಸಂಕಟಗಳನ್ನು ತೊಡೆದು ಹಾಕುವವನಾಗಿ ಇರುವವನೇ. ಆ ಪರಮಾತ್ಮನ ತಿರುವಡಿಗಳಿಗೆ ಎರಗಿ, ಪೂಜಿಸುವುದು ಮೊದಲ ಕರ್ತವ್ಯ. 



ತಿರುವಾಯ್ ಮೊೞಿಯ ಆದ್ಯಂತ ಹೇಳಿರುವುದು ಅರ್ಥಪಂಚಕವನ್ನು. ಈ ಮೊದಲನೆಯ ಪಾಶುರದಲ್ಲಿಯೇ ಈ ವಿಷಯವನ್ನು ಎತ್ತಿಕೊಳ್ಳಲಾಗಿದೆ \(೧\) ಇದರಲ್ಲಿ ಭಗವಂತನ ಸ್ವರೂಪವನ್ನು ಸಂಗ್ರಹವಾಗಿ ಹೇಳಲಾಗಿದೆ. ಅವನು ಸಕಲ ಕಲ್ಯಾಣಗುಣಗಳಿಂದ ಪರಿಪೂರ್ಣನು. ಪರಮಕಾರುಣ್ಯಮೂರ್ತಿ. ನಿತ್ಯಸೂರಿಗಳಿಗೆ ಒಡೆಯನು. ಶರಣಾಗತರಕ್ಷಕನು \(೨\)ಇದರಲ್ಲಿ ಚೇತನನ ಸ್ವರೂಪವನ್ನು ಹೇಳಲಾಗಿದೆ. ದೇಹಾತ್ಮಭ್ರಾಂತಿಯಿಂದ ತೊಳಲುವವನು. ಇದರ ಫಲವಾಗಿ, ದುಃಖಸಂಕಟಗಳಿಂದ ತೊಳಲುವವನು. \(೩\) ಚೇತನನು ಈ ಭ್ರಾಂತಿಯಿಂದಲೂ, ದುಃಖಸಂಕಟಗಳಿಂದಲೂ ಬಿಡುಗಡೆ ಹೊಂದುವುದಕ್ಕೆ ಉಪಾಯವನ್ನು ತಿಳಿಸುವುದು: ಕಾಯಾವಾಚಾಮನಸಾ ಭಗವಂತನನ್ನು ಚಿಂತಿಸುತ್ತಾ, ಸ್ವಾಮಿಯ ತಿರುವಡಿಗಳನ್ನಾಶ್ರಯಿಸಿ, ಎರಗಿ, ಪೂಜಿಸುವುದು. \(೪\) ಭಗವಂತನಲ್ಲಿ ಶರಣಾಗತನಾಗಲು, ಬರುವ ಪ್ರತಿಬಂಧಕವೆಂದರೆ ಭ್ರಾಂತಿರೂಪವಾದ ಅಜ್ಞಾನ. ಭಗವಂತನ ಕೃಪೆಯಿಂದ ಇದು ತೊಲಗುವುದು. \(೫\) ಭಗವಂತನನ್ನು ಆಶ್ರಯಿಸುವುದರ ಫಲವೇ ಪರಮಪದಸಿದ್ಧಿ, ಅಮರತ್ತ, ಮತ್ತು ಭಗವಂತನ ನಿತ್ಯಕೈಂಕರ್ಯ. 



ತಿರುವಾಯ್ ಮೊೞಿಯ ಈ ಮೊದಲ ಪಾಶುರದಲ್ಲಿ ತತ್ತ್ವ, ಹಿತ, ಪುರುಷಾರ್ಥಗಳನ್ನು ಹೇಳಲಾಗಿದೆ: ಸಕಲಕಲ್ಯಾಣಗುಣ ಪರಿಪೂರ್ಣನಾಗಿ, ಪರಮಕೃಪಾಳುವಾಗಿ, ಚೇತನನ ಭ್ರಾಂತಿಯನ್ನು ಹೋಗಲಾಡಿಸುವ ಜ್ಞಾನ ಭಕ್ತಿಗಳನ್ನು ನೀಡುವವನಾಗಿ, ದುಃಖಸಂಕಟಗಳನ್ನು ತೊಲಗಿಸುವವನಾಗಿರುವ ಪರಮಾತ್ಮನೇ – ಪರತತ್ತ್ವ. ದುಃಖಸಂಕಟಗಳಿಗೆ ಗಣಿಯಾದ ಸಂಸಾರದ ಬಂಧನದಿಂದ ಬಿಡುಗಡೆ ಹೊಂದುವುದಕ್ಕಾಗಿ, ಪರಮಾತ್ಮನ ತಿರುವಡಿಗಳನ್ನು ಪೂಜಿಸುವುದೇ ಹಿತ. ಪರಮಾತ್ಮನ ತಿರುವಡಿಗಳನ್ನಾಶ್ರಯಿಸಿ, ಭಜಿಸಿ, ಪೂಜಿಸಿ, ಒಲಿಸಿಕೊಂಡು, ಅವನ ಕೃಪೆಗೆ ಪಾತ್ರನಾಗಿಅಮರತ್ವವನ್ನೂ ಪರಮಪದದಲ್ಲಿ ಅವನ ನಿತ್ಯಕೈಂಕರ್ಯವನ್ನು ಪಡೆದುಕೊಳ್ಳುವುದೇ ಚೇತನನ ಪರಮಪುರುಷಾರ್ಥ. 



ಈ ಪಾಶುರದಲ್ಲಿ ನಿತ್ಯಸೂರಿಗಳ ಸ್ವರೂಪವನ್ನು ಹೇಳಲಾಗಿದೆ: ಅವರು ಅಮರರು. ಸಾಂಸಾರಿಕವಾದ ಎಲ್ಲ ಸಂಕಟಗಳಿಂದಲೂ ಬಿಡುಗಡೆ ಹೊಂದಿದವರು. ಮರೆವು, ಆಯಾಸ, ನಿಶ್ಶಕ್ತಿ ಮುಂತಾದವುಗಳಿಲ್ಲದವರು. ಭಗವಂತನ ನೇರವಾದ ಒಡೆತನಕ್ಕೆ ಒಳಪಟ್ಟವರು. ಅವನ ತಿರುವಡಿಗಳ ನಿತ್ಯಕೈಂಕರ್ಯದಲ್ಲಿ ತೊಡಗಿರುವವರು. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಸಕಲಕಲ್ಯಾಣಗುಣಪರಿಪೂರ್ಣನಾದ, ನಿತ್ಯಸೂರಿಗಳಿಗೆ ಒಡೆಯನಾದ, ಕಾರುಣ್ಯನಿಧಿಯಾದ, ದುಃಖಸಂಕಟಗಳಿಂದ ಬಿಡುಗಾದೆ ಮಾಡತಕ್ಕವನಾದ ಪರಮಾತ್ಮನ ತೇಜಃ ಪೂರ್ಣವಾದ ತಿರುವಡಿಗಳಿಗೆ ಎರಗೋಣ. ಅವುಗಳನ್ನು ಪೂಜಿಸೋಣ, ಎದ್ದೇಳು.



ಸರಳವೂ ಸುಂದರವೂ ಆದ ತಿರುವಾಯ್ ಮೊೞಿಯ ವ್ಯಾಖ್ಯಾನಕಾರರಿಗೆ ಕಡಮೆಯೇ ಇಲ್ಲ. ವ್ಯಾಖ್ಯಾನಗಳಲ್ಲಿ ಐದು ಸುಪ್ರಸಿದ್ಧಿಯಾದವು: ತಿರುಕ್ಕೂರುಹೈ ಪಿಳ್ಳಾನ್ ಪಿಳ್ಳಾನ್ ಎಂಬವರದು “ಆಯಿರಮ್ ಪಡಿ” ಎಂಬುದೊಂದು. ನಂಜೀಯರ್ ಅವರದು “ಒನ್ ಬದಿನಾಯಿರಮ್ ಪಡಿ” ಎಂಬುದು ಎರಡನೆಯದು. ವಾದಿಕೇಸರಿ ಅೞಹಿಯ ಮಣವಾಳ ಜೀಯರ್ ಅವರದು “ಪನ್ನೀರಾಯಿರಮ್ ಪಡಿ” ಎಂಬುದು ಮೂರನೆಯದು. ಪೆರಿಯವಾಚ್ಚಾನ್ ಪಿಳ್ಳೈ ಅವರದು” ಇತುಪತ್ತು ನಾಲಾಯಿರಮ್ ಪಡಿ” ಎಂಬುದು ನಾಲ್ಕನೆಯದು. ನಮ್ ಪಿಳ್ಳೈ ಅವರು ಹೇಳಿದ್ದನ್ನೇ ವಡಕ್ಕೂತ್ತಿರುವೀದಿ ಪಿಳ್ಳೈ ಅವರು ಹೇಳಿದ “ಈಡು” ಎಂಬ “ಮುಪ್ಪತ್ತಾರಾಯಿಅಮ್ ಪಡಿ” ವ್ಯಾಖ್ಯಾನ. ತಿರುವಾಯ್ ಮೊೞಿಯ ಸಮಗ್ರವಾಗಿ ಕಾಲಕ್ಷೇಪಮಾಡಲಿಚ್ಛಿಸುವವರು, ತಿಳಿದವರ ಮೂಲಕ, ಅವಶ್ಯವಾಗಿ, ಈ ವ್ಯಾಖ್ಯಾನಗಳನ್ನು ಅರಿತುಕೊಳ್ಳಲೇಬೇಕು. 



೨. ಮನನಹಮಲಮಱ ಮಲರ್ ಮಿಶೈಯೆಱುದರುಮ್,

ಮನನುಣರ್ ವಳವಿಲನ್ ಪೊಱಿಯುಣರ್ ವವೈಯಿಲನ್,

ಇನನುಣರ್ ಮುೞುನಲಮ್ ಎದಿರ್ ನಿಹೞ್ ಕೞಿವಿನುಮ್,

ಇನನಿಲನೆನನುಯಿರ್ ಮಿಹುನರೈಯಿಲನೇ. 



ಮನನಹಮ್ = ಮನಸ್ಸಿನ ಒಳಗಡೆಯ, ಮಲಮ್ = ಕೊಳಕನ್ನು, ಅಱ = ನಾಶಗೊಳಿಸಲು, ಮಲರ್ = ಅರಳುವ, ಮಿಶೈ= ಮೇಲಿಂದ ಮೇಲೆ, ರ್ೞುತರುಮ್ = ಮೂಡಿಬರುವ, ಮನನ್ = ಮನಸ್ಸಿನ, ಉಣರ್ ವು = ಜ್ಞಾನದಿಂದ, ಅಳವಿಲನ್ = ಅಳೆಯಲುಆಗದವನೂ, ಪೊಱಿ = ಇಂದ್ರಿಯಗಳ, ಉಣರ್ ವು = ಜ್ಞಾನಗಳಾದ, ಅವೈ = ಅವುಗಳಿಂದ, ಇಲನ್ = ಅರಿಯಲಾಗದವನೂ, ಇನನ್ = ಇಂಥವನು, ಮುಱು = ಪರಿಪೂರ್ಣವಾದ, ಉಣರ್ = ಜ್ಞಾನವನ್ನೂ, ನಲಮ್ = ಆನಂದವನ್ನೂ, ಉಳ್ಳವನು, ಎದಿರ್ = ಮುಂದಿನ, ನಿಹೞ್ = ಈಗಿನ, ಕೞಿ ವಿನುಮ್ = ಹಿಂದಿನ ಕಾಲಗಳಲ್ಲಿಯೂ, ಇನನ್ = ಇಂಥವನು, ಇಲನ್ = ಇಲ್ಲ, ಎನ್ ನನ್ ಉಯಿರ್ = ನನ್ನ ಉತ್ತಮವಾದಆತ್ಮವೆ ಅವನು, ಮಿಹು = ಅವನಿಗೆ ಸಮನಾದ, ನರೈ = ಹಿರಿಮೆಯುಳ್ಳವನು, ಇಲನ್ = ಇಲ್ಲವೇ ಇಲ್ಲ. 



ಮನಸ್ಸಿನ ಒಳಗಡೆಯ ಕೊಳಕನ್ನು ನಾಶಗೊಳಿಸಲು ಅರಳುವ, ಮೇಲಿಂದ ಮೇಲೆ ಮೂಡಿ ಬರುವ, ಅಂತರಂಗದ \(ಮನಸ್ಸಿನ\) ಜ್ಞಾನದಿಂದ ಅಳೆಯಲು ಆಗದವನೂ, ಇಂದ್ರಿಯಗಳ ಜ್ಞಾನಿಗಳಾದವುಗಳಿಂದ ಅರಿಯಲಾಗದವನೂ, ಇಂಥವನು, ಪರಿಪೂರ್ಣವಾದ ಜ್ಞಾನವನ್ನೂ ಆನಂದವನ್ನೂ ಉಳ್ಳವನಾಗಿದ್ದಾನೆ. ಮುಂದಿನ, ಈಗಿನ, ಹಿಂದಿನ ಕಾಲಗಳಲ್ಲಿ ಇಂಥವನು ಇಲ್ಲ. ನನ್ನ ಉತ್ತಮವಾದ ಆತ್ಮವೇ ಅವನು.ಅವನಿಗೆ ಸರಿಸಮನಾದ ಹಿರಿಮೆಯುಳ್ಳವನು ಇಲ್ಲವೇ ಇಲ್ಲ. 



ಮನಸ್ಸಿನ ಒಳಗಡೆಯ ಕೊಳಕನ್ನು ನಾಶಗೊಳಿಸಲು ಅರಳುವ, ಮೇಲಿಂದ ಮೇಲೆ ಮೂಡಿ ಬರುವ, ಅಂತರಂಗದ \(ಮನಸ್ಸಿನ\) ಜ್ಞಾನದಿಂದ ಅಳೆಯಲು ಆಗದವನೂ, ಇಂದ್ರಿಯಗಳ ಜ್ಞಾನಿಗಳಾದವುಗಳಿಂದ ಅರಿಯಲಾಗದವನೂ, ಇಂಥವನು, ಪರಿಪೂರ್ಣವಾದ ಜ್ಞಾನವನ್ನೂ ಆನಂದವನ್ನೂ ಉಳ್ಳವನಾಗಿದ್ದಾನೆ. ಮುಂದಿನ, ಈಗಿನ, ಹಿಂದಿನ ಕಾಲಗಳಲ್ಲಿ ಇಂಥವನು ಇಲ್ಲ. ನನ್ನ ಉತ್ತಮವಾದ ಆತ್ಮವೇ ಅವನು. ಅವನಿಗೆ ಸರಿಸಮನಾದ ಹಿರಿಮೆಯುಳ್ಳವನು ಇಲ್ಲವೇ ಇಲ್ಲ. 



ಮೊದಲ ಪಾಶುರದಲ್ಲಿ ಆಳ್ವಾರರು ಭಗವಂತನು ಸಕಲಕಲ್ಯಾಣಗುಣನಿಧಿಯೆಂದೂ, ಸರ್ವಶ್ರೇಷ್ಠನೆಂದೂ, ಪರಮಪದದಲ್ಲಿ ವಾಸಿಸುವ ನಿತ್ಯಸೂರಿಗಳಿಗೆ ನಿಯಾಮಕನೆಂದೂ, ದುಃಖಸಂಕಟಗಳನ್ನು ನೀಗಿಸುವವನೆಂದೂ ಹೇಳುತ್ತಾ ಆ ಮಹಾಮಹಿಮನ ತಿರುವಡಿಗಳನ್ನಾಶ್ರಯಿಸಬೇಕೆಂದು ಹೇಳಿದರು. ಈ ಪಾಶುರದಲ್ಲಿ, ಭಗವಂತನ ಪರತ್ವದ ಹಿರಿಮೆಯೇನೆಂಬುದನ್ನು ವಿವರಿಸಿ ಹೇಳುತ್ತಾರೆ.



ಭಗವಂತನ ತಿರುವಡಿಗಳು ಅಷ್ಟು ಸುಲಭವಾಗಿ ನಮಗೆ ಲಭಿಸುವುದೇ? ಅವನನ್ನು ಮನಸ್ಸಿನಿಂದಲೂ ಇಂದ್ರಿಯಗಳಿಂದಲೂ ತಿಳಿಯಲಾದೀತೇ? 



ಎಂಟುಬಗೆಯ ಕೊಳಕು ನಮ್ಮಮನಸ್ಸಿನಲ್ಲಿ ಮನೆಮಾಡಿಕೊಂಡಿರುತ್ತವೆ ಎನ್ನುತ್ತಾರೆ.ಕಾಮ, ಕ್ರೋಧ, ಲೋಭ, ಹರ್ಷ, ಮಾನ, ಮದ, ಧೃತಿ ಮತ್ತು ವಿಷಾದ – ಇವುಗಳನ್ನು ಮನಸ್ಸಿನ ಕಶ್ಮಲ ಎನ್ನುತ್ತಾರೆ. ಕೊಳಕಾದ ಮನಸ್ಸಿನಿಂದ ಭಗವಚ್ಚಿಂತನೆ ಸಾಧ್ಯವಿಲ್ಲ. ಈ ಕೊಳಕನ್ನು ನಿವಾರಿಸುವುದಕ್ಕೆ ಮನಸ್ಸಿನಲ್ಲಿಯೇ ಆಗಿಂದಾಗ್ಗೆ ಹೆಚ್ಚಿನ ಜ್ಞಾನ ಮೂಡಿ ಬರುತ್ತದೆ. ಇದನ್ನು ವಿವೇಕ ಎನ್ನುತ್ತಾರೆ. ವಿವೇಕದಿಂದ ಮನಸ್ಸಿನ ಕೊಳಕನ್ನು ಕಂಡುಕೊಳ್ಳಬಹುದು. ಅವುಗಳನ್ನು ತಡೆಗಟ್ಟಬಹುದು. ಮನಸ್ಸನ್ನು ಪರಿಶುದ್ಧಗೊಳಿಸಬಹುದು. ಶುದ್ಧಮನಸ್ಸಿನಿಂದ ಮಾತ್ರವೇ ಭಗವಂತನನ್ನು ಅರಿಯಲಾದೀತೇ? ಮನಸ್ಸಿನ ಜ್ಞಾನದಶಕ್ತಿ ಎಷ್ಟೇ ಹೆಚ್ಚು ಎಂದರೂ ಸಹ, ಅದರಿಂದ ಭಗವಂತನನ್ನು ತಿಳಿಯಲು ಸಾಧ್ಯವಾಗುವುದಿಲ್ಲ. ಭಗವಂತನು ಅದಕ್ಕೆ ಎಟುಕದವನು – ’ಪರ’ನು. 



ಇನ್ನು ಇಂದ್ರಿಯಗಳಿಂದಲೋ? ಮನಸ್ಸಿನ ಜ್ಞಾನ ಆಂತರಂಗಿಕವಾದರೆ, ಇಂದ್ರಿಯಗಳ ಜ್ಞಾನ ಬಹಿರಂಗವಾದದ್ದು. ಎದುರಿಗೆ, ಸೃಷ್ಟಿಯ ವಸ್ತುಗಳನ್ನೆಲ್ಲಾ, ಎಂದರೆ, ಚೇತನ ಅಚೇತನ ವಸ್ತುಗಳನ್ನೆಲ್ಲಾ ಇಂದ್ರಿಯಗಳ ಮೂಲಕ ಗ್ರಹಿಸಿ, ತಿಳಿಯಬಹುದು. ಆದರೆ, ಆ ವಸ್ತುಗಳನ್ನು ಅವುಗಳನ್ನು ಕುರಿತು ತಿಳಿದುಕೊಳ್ಳುವೆವೇ ವಿನಾ, ಆ ಎಲ್ಲವೂ ಅವನೇ ಆಗಿ, ಅವುಗಳಲ್ಲಿ ಅಡಗಿರುವವನೂ ಆಗಿ, ಅವುಗಳೆಲ್ಲದರೆ ನಿರ್ವಾಹಕನೂ ಆಗಿ, ಅವುಗಳಿಗಿಂತ ’ಪರ’ನೂ ಆಗಿರುವ ಭಗವಂತನನ್ನು ಈ ಇಂದ್ರಿಯಗಳು ಅರಿತುಕೊಳ್ಳಲಾರವು. 



ಮನಸ್ಸಿನ ಜ್ಞಾನದಿಂದಲೂ, ಇಂದ್ರಿಯಗಳ ಜ್ಞಾನದಿಂದಲೂ ಭಗವಂತನು ’ಇಂಥವನು’ ಎಂದು ತಿಳಿದುಕೊಳ್ಳಲು ಸಾಧ್ಯವಾಗುವುದಿಲ್ಲ. ಅವುಗಳ ಜ್ಞಾನವೆಲ್ಲವೂ ಅಲ್ಪವೇ, ಅಪೂರ್ಣವೇ. 



ಭಗವಂತನಾದರೋ ಪರಿಪೂರ್ಣಜ್ಞಾನಸ್ವರೂಪಿ, ಪರಿಪೂರ್ಣ ಆನಂದ ಸ್ವರೂಪಿ. ಅವನ ಪರತ್ವ ಮತ್ತು ಜ್ಞಾನಾನಂದ ಸ್ವರೂಪದ ಹಿರಿಮೆಗೆ, ಹಿಂದಿನಕಾಲದಲ್ಲಿ ಈಗಿನ ಕಾಲದಲ್ಲಿ ಮುಂದಿನ ಕಾಲದಲ್ಲಿ, ಯಾವ ಕಾಲದಲ್ಲಿಯೂ ಅವನಿಗೆ ಸಾಟಿಯೆನಿಸಿದವರು ಯಾರೂ ಇಲ್ಲ. 



ಆದ್ದರಿಂದ, ಮನುಷ್ಯನು ಆತ್ಮನನ್ನು ಪ್ರಯತ್ನ ಪೂರ್ವಕವಾಗಿ ಹೇಗೆ ಕಂಡುಕೊಳ್ಳಲು \(ಅರಿತುಕೊಳ್ಳಲು\) ಸಾಧ್ಯವೋ, ಹಾಗೆಯೇ, ಅವನ ಆತ್ಮನ ಆತ್ಮನನ್ನೂ ಅರಿತುಕೊಳ್ಳಲು ಸತತವಾಗಿ ಯತ್ನಿಸಬೇಕು. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನು ಮನಸ್ಸಿಗೂ ಇಂದ್ರಿಯಗಳಿಗೂ ’ಪರ’ನಾಗಿದ್ದಾನೆ. ಪರಿಪೂರ್ಣವಾದ ಜ್ಞಾನದ ಮತ್ತು ಪರಿಪೂರ್ಣವಾದ ಆನಂದದ ಸ್ವರೂಪಿ ಅವನು. ಹಿರಿಮೆಯಲ್ಲಿ ಅವನಿಗೆ ಸಮನಾದವರು ಯಾವಾಗಲೂ ಯಾವ ಕಾಲದಲ್ಲೂ, ಇಲ್ಲವೇ ಇಲ್ಲ\! ನನ್ನ ಅಂತರಂಗದಲ್ಲಿಯೇ ಅವನಿದ್ದಾನೆ\! ನನ್ನ ಆತ್ಮಕ್ಕೆ ಆತ್ಮನಾಗಿದ್ದಾನೆ\! ಇದನ್ನರಿತುಕೊಂಡು, ನಾವು ಅವನ ತಿರುವಡಿಗಳನ್ನು ಅತ್ಯಂತ ವಿನೀತಭಾವದಿಂದ ಆಶ್ರಯಿಸೋಣ – ಎದ್ದೇಳು. 



೩. ಇಲನದು ಉಡೈಯನಿದು ಎನನಿನೈವರಿಯವನ್,

ನಿಲನಿಡೈ ವಿಶುಮ್ಬಿಡೈ ಉರುವಿನನರುವಿನನ್,

ಪುಲನೊಡು ಪುಲನಲನ್ ಒೞಿ ವಿಲನ್ ಪರನ್ದ,

ಅನ್ನಲನುಡೈಯೊರುವನೈನಣುಹಿನಮ್ ನಾಮೇ.



ಇಲನ್ ಅದು = ಅದರಲ್ಲಿ \(ಅವನು\) ಇಲ್ಲ, ಉಡೈಯನ್ ಇದು = ಇದರಲ್ಲಿ \(ಅವನು\) ಇದ್ದಾನೆ, ಎನ್ = ಎಂಬುದನ್ನು, ನಿನೈವು = ಚಿಂತಿಸುವುದಕ್ಕೆ, ಅರಿಯವನ್ = ಅಪರೂಪನಾದವನು, \(ಅಸಾಧ್ಯನು\), ನಿಲನ್ ಇಡೈ = ನೆಲದಲ್ಲಿ \(ಭೂಲೋಕ ಮುಂತಾದ ಕೆಳಲೋಕಗಳಲ್ಲಿ\), ವಿಶುಮ್ಬುಇಡೈ = ಆಕಾಶದಲ್ಲಿ \(ಮೇಲಣ ಲೋಕಗಳಲ್ಲಿ\), ಉರುವಿನನ್ = ರೂಪವುಳ್ಳ ಅಚೇತನವಸ್ತುಗಳೆಲ್ಲದರಲ್ಲಿಯೂ ಉಳ್ಳವನು, ಅರುವಿನನ್ = ರೂಪವಿಲ್ಲದ ಚೇತನವಸ್ತುಗಳೆಲ್ಲದರಲ್ಲಿಯೂ ಉಳ್ಳವನು, ಪುಲನೊಡು = ಇಂದ್ರಿಯವಿಷಯಗಳಾಗಿಯೂ, ಪುಲನಲನ್ = ಇಂದ್ರಿಯ ವಿಷಯಗಳಾಗದೆಯೂ, ಇರುವವನು, ಒೞಿವು ಇಲನ್ = ನಾಶವಿಲ್ಲದವನು, ಪರನ್ದ = ವ್ಯಾಪಿಸಿರುವ, ಅನಲಮ್ ಉಡೈ = \(ಸಕಲ\) ಕಲ್ಯಾಣಗುಣಗಳೊಡನೆ ಕೂಡಿದವನು, ಒರುವನೈ = ಸಾಟಿಯಿಲ್ಲದವನು – ಅವನನ್ನು, ನಾಮೇ = ನಾವೇ, ನಣುಹಿಹನ್ = ಸಮೀಪಿಸಿದ್ದೇವೆ. 



ಇದರಲ್ಲಿ \(ಅವನು\) ಇಲ್ಲ, ಅದರಲ್ಲಿ ಇದ್ದಾನೆ ಎಂಬುದನ್ನು ಚಿಂತಿಸಲು ಅಸಾಧ್ಯನಾದವನನ್ನು, ನೆಲದಲ್ಲಿ \(ಭೂಲೋಕ ಮುಂತಾದ ಕೆಳಲೋಕಗಳಲ್ಲಿ\) ಮತ್ತು ಆಕಾಶದಲ್ಲಿ \(ಮೇಲಣ ಲೋಕಗಳಲ್ಲಿ\) ಇರುವ ರೂಪವುಳ್ಳ ಅಚೇತನ ವಸ್ತುಗಳಲ್ಲಿಯೂ, ರೂಪವಿಲ್ಲದ ಚೇತನವಸ್ತುಗಳಲ್ಲಿಯೂ ಇರುವವನನ್ನು, ಇಂದ್ರಿಯಗಳ ವಿಷಯಗಳಾಗಿಯೂ ವಿಷಯಗಳಾಗದೆಯೂ ಇರುವವನನ್ನು, ನಾಶವಿಲ್ಲದವನನ್ನು, ವ್ಯಾಪಿಸಿರುವ ಆ ಕಲ್ಯಾಣಗುಣಗಳೊಡನೆ ಕೂಡಿದವನನ್ನು, ಸಾಟಿಯಿಲ್ಲದವನನ್ನು ನಾವೇ ಸಮೀಪಿಸಿದ್ದೇವೆ. 



ಹಿಂದಿನ ಪಾಶುರದಲ್ಲಿ ಭಗವಂತನ ’ಪರ’ತ್ವವನ್ನು ಹೇಳಲಾಯಿತು. ಈ ಪಾಶುರದಲ್ಲಿ ಭಗವಂತನ ’ಸರ್ವವ್ಯಾಪಕತ್ವ’ ಮುಂತಾದ ಇನ್ನೂ ಕೆಲವು ವಿಶಿಷ್ಟಗುಣಗಳನ್ನು ವಿವರಿಸಲಾಗುವುದು. 



ಭಗವಂತನೆಲ್ಲಿದ್ದಾನೆ? ಇಲ್ಲೇ? ಅಲ್ಲೇ? ಈ ವಸ್ತುವಿನಲ್ಲೇ? ಆ ವಸ್ತುವಿನಲ್ಲೇ? ಅವನು ಎಲ್ಲಿ ಇಲ್ಲ? ಈ ಬಗೆಯ ಸಂಶಯಕ್ಕೆ ಅವಕಾಶಕೊಡದ ಹಾಗೆ ಭಗವಂತನು ಎಲ್ಲೆಲ್ಲಿಯೂ ಎಲ್ಲ ವಸ್ತುಗಳಲ್ಲಿಯೂ ದೊಡ್ಡದು ಚಿಕ್ಕದು ಎನ್ನದೆ, ಚೇತನ ಅಚೇತನ ಎನ್ನದೆ, ಮೇಲಣ ಲೋಕದವು, ಭೂಲೋಕದವು, ಕೆಳಗಿನ ಲೋಕಗಳವು ಎನ್ನದೆ – ಎಲ್ಲ ವಸ್ತುಗಳಲ್ಲಿಯೂ ಕೂಡಿಕೊಂಡಿದ್ದಾನೆ. 



ರೂಪವಿರುವ ವಸ್ತುಗಳು ಅಚೇತನಗಳು. ಅವು ಬಗೆಬಗೆಯ ರೂಪಗಳನ್ನು ಪಡೆದವು. ಪ್ರಕೃತಿಯಲ್ಲಿರತಕ್ಕವು. ಕಣ್ಣಿಗೆ ಕಾಣಿಸತಕ್ಕವು. ಚೇತನವಸ್ತುಗಳೆಂದರೆ ಚೈತನ್ಯವನ್ನು ಹೊಂದಿರುವ ಮನುಷ್ಯ ಮತ್ತು ಬಗೆಬಗೆಯ ಪ್ರಾಣಿಗಳು. ಅವು ಚಲಿಸತಕ್ಕವು, ಕೆಲಸ ಮಾಡತಕ್ಕವು, ಆಶೆ, ಕೋಪ, ದ್ವೇಷಗಳನ್ನುಳ್ಳವು. ಈ ಚೇತನ ವಸ್ತುಗಳಿಗೂ ಭಿನ್ನರೂಪವಿದೆ, ದಿಟ್ಟ. ಆದರೆ, ಈ ವಸ್ತುಗಳಲ್ಲಿದ್ದುಕೊಂಡು ಅವುಗಳಿಗೆ ಚೈತನ್ಯವನ್ನು ಕೊಡತಕ್ಕ ಜೀವಾತ್ಮನಿಗೆ ರೂಪವಿಲ್ಲ. ಆಳ್ವಾರರು ’ರೂಪವಿರುವ’ ’ರೂಪವಿಲ್ಲದ’ ವಸ್ತುಗಳನ್ನು ವಿಂಗಡಿಸಿರುವುದು ಹೀಗೆ ಎನಿಸುತ್ತದೆ. 



ಇಂದ್ರಿಯಗಳನ್ನು ಪ್ರಕೃತಿಯಲ್ಲಿರುವ ವಸ್ತುಗಳನ್ನು ಅರಿತುಕೊಳ್ಳುವ ಸಾಧನಗಳು ಎನ್ನುತ್ತಾರೆ. ಇಂದ್ರಿಯಗಳು ಹತ್ತು ಐದು ಜ್ಞಾನೇಂದ್ರಿಯಗಳು, ಐದು ಕರ್ಮೇಂದ್ರಿಯಗಳು. ಕಿವಿ, ಕಣ್ಣು, ಮೂಗು, ನಾಲಗೆ, ಚರ್ಮ – ಇವು ಜ್ಞಾನೇಂದ್ರಿಯಗಳು. ವಾಕ್ಕೂ, ಪಾಣಿ\(ಕೈ\), ಪಾದ\(ಕಾಲು\), ಪಾಯು \(ಮಲಮೂತ್ರದ್ವಾರ\), ಉಪಸ್ಥ\(ಜನನೇಂದ್ರಿಯ\) – ಇವು ಕರ್ಮೇಂದ್ರಿಯಗಳು. ಇಂದ್ರಿಯಗಳಿಗೆ ವೇದ್ಯವಾಗುವ \(ತಿಳಿಯುವ\) ವಿಷಯವನ್ನು ’ಇಂದ್ರಿಯಾರ್ಥ ಅಥವಾ ’ವಿಷಯ’ ಎನ್ನುತ್ತಾರೆ. ಜ್ಞಾನೇಂದ್ರಿಯಗಳಲ್ಲಿ ಕಿವಿಗೆ ಶಬ್ದ ತಿಳಿಯುತ್ತದೆ. ಆದ್ದರಿಂದ ’ಶಬ್ದ’ ಅದರ ಮೂಗಿಗೆ ’ಗಂಧ’ \(ವಾಸನೆ\), ನಾಲಗೆಗೆ ’ರಸ’\(ರುಚಿ\), ಚರ್ಮಕ್ಕೆ ’ಸ್ಪರ್ಶ’ – ಇವು ಇಂದ್ರಿಯಾರ್ಥಗಳು. ಕರ್ಮೇಂದ್ರಿಯಗಳಲ್ಲಿ ವಾಕ್ಕಿಗೆ ’ಮಾತು’ ಪಾಣಿಗೆ \(ಕೈಗೆ\) ’ಕುಶಲ ಕೆಲಸ’, ಪಾದ\(ಕಾಲು\)ಕ್ಕೆ ಸಂಚಾರ, ಪಾಯುವಿಗೆ ’ವಿಸರ್ಜನೆ’ ಮತ್ತು ಉಪಸ್ಥಕ್ಕೆ ’ಆನಂದ’ ಇಂದ್ರಿಯಾರ್ಥಗಳು. 



ಚೇತನನ ಇಂದ್ರಿಯಗಳ ವಿಷಯಗಳಾಗಿರುವವನು ಭಗವಂತ. ಅವನ ಅಸ್ತಿತ್ವವಿಲ್ಲದ ಇಂದ್ರಿಯ ವ್ಯರ್ಥವೇ. ಹತ್ತು ಇಂದ್ರಿಯಗಳಲ್ಲಿ ಹತ್ತು ಬಗೆಯಾಗಿ ಆನಂದವನ್ನು ಕೊಡತಕ್ಕವನು ಭಗವಂತ. ಈ ಇಂದ್ರಿಯ ವಿಷಯಗಳಿಂದ ಬೇರ್ಪಟ್ಟೂ, ಅವುಗಳಿಗೆ ಸಂಬಂಧವಿಲ್ಲದಂತೆಯೂ ಭಗವಂತನಿದ್ದಾನೆ. 



ಚೇತನ ಅಚೇತನ ವಸ್ತುಗಳೆಲ್ಲವೂ ನಾಶಹೊಂದತಕ್ಕವು. ಭಗವಂತನಿಗೆ ನಾಶವೆಂಬುದೇ ಇಲ್ಲ. ಅವನು ನಿತ್ಯ- ಅನಿತ್ಯನಲ್ಲ. 



ಯಾವ ರೀತಿಯಿಂದ ನೋಡಿದರೂ, ಚಿಂತಿಸಿದರೂ, ಭಗವಂತನಿಗೆ ಸಾಟಿಯೇ ಇಲ್ಲ. ಒಬ್ಬನೇ ಆಗಿ, ಅದ್ವಿತೀಯನಾಗಿ ಇದ್ದಾನೆ.



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಇದು, ಅದು ಎನ್ನದಂತೆ ಎಲ್ಲ ಲೋಕಗಳ ಎಲ್ಲ ಚೇತನ ಅಚೇತನ ವಸ್ತುಗಳಲ್ಲಿಯೂ ಪರಮಾತ್ಮನಿದ್ದಾನೆ. ಅವನು ಸರ್ವವ್ಯಾಪಿ. ಇಂದ್ರಿಯಗಳೊಡನೆ ವಿಷಯರೂಪದಲ್ಲಿ ಕೂಡಿಕೊಂಡಿದ್ದಾನೆ. ಅವುಗಳಿಂದ ಬೇರ್ಪಟ್ಟೂ ವಿಷಯವಲ್ಲದ್ದಾಗಿಯೂ ಇದ್ದಾನೆ. ಅವನಿಗೆ ನಾಶವೆಂಬುದೇ ಇಲ್ಲ. ಅವನು ನಿತ್ಯನು. ಸಕಲಕಲ್ಯಾಣಗುಣಗಳನ್ನುಳ್ಳವನಾಗಿ, ಸಾಟಿಯಿಲ್ಲದವನಾಗಿ ಇದ್ದಾನೆ. ಅಂಥ ಪರಮಾತ್ಮನನ್ನು ನಾವೇ ಸಮೀಪಿಸೋಣ. ಅವನನ್ನು ಆಶ್ರಯಿಸಿ ಉಜ್ಜೀವನಗೊಳ್ಳೋಣ, ಎದ್ದೇಳು. 



೪. ನಾಮವನಿವನುವನ್ ಅವಳಿವಳುವಳೆವಳ್,

ತಾಮವರಿವರುವರ್ ಅದುವಿದುವುದುವೆದು,

ವೀಮವೈಯಿವೈಯುವೈ ಅವೈನಲನ್ತೀಙ್ಗವೈ,

ಆಮವೈಯಾಯವೈ ಆಯ್ ನಿನ್ ಱವವರೇ.



ನಾಮ್ = ’ನಾನು’ ಎಂದು ಹೇಳಿಕೊಳ್ಳುವವರು, ಅವನ್ = ಅವನು, ಇವನ್ = ಇವನು, ಉವನ್ = ಮೂರನೆಯವನು \(ಬೇರೆ ಇನ್ನೊಬ್ಬ\), ಅವಳ್ = ಅವಳು, ಇವಳ್ = ಇವಳು, ಉವಳ್ = ಬೇರೊಬ್ಬಳು, ಎವಳ್ = ಯಾರೋ ಒಬ್ಬಳು, ತಾಮ್ = ತಾವು \(ಅವರು\), ಅವರ್ ಇವರ್ ಉವರ್ = \(ತಾವಲ್ಲದ\) ಅವರು, ಇವರು, ಬೇರೆಯವರು, ಅದು = ಆ ವಸ್ತು \(ಆ ಪ್ರಾಣಿ\), ಇದು = ಈ ವಸ್ತು \(ಈ ಪ್ರಾಣಿ\), ಉದು = ಬೇರೊಂದು ವಸ್ತು \(ಬೇರೊಂದು ಪ್ರಾಣೀ\), ಎದು = ಯಾವುದೋ ವಸ್ತು \(ಯಾವುದೋ ಪ್ರಾಣಿ\) ವೀಮ್ = ಅಳಿಯುವ \(ನಾಶಹೊಂದುವ\), ಅವೈ ಇವೈ ಉವೈ = ಅವು, ಇವು, ಬೇರೆಯವು, ನಲಮ್ ಅವೈ = ಒಳ್ಳೆಯ \(ಗುಣಗಳುಳ್ಳ\) ವಸ್ತುಗಳು, ತೀಙ್ಗು ಅವೈ = ಕೆಟ್ಟ\(ಗುಣಗಳುಳ್ಳ\) ವಸ್ತುಗಳು, ತೀಙ್ಗುಅವೈ = ಕೆಟ್ಟ \(ಗುಣಗಳುಳ್ಳ\) ವಸ್ತುಗಳು, ಆಮ್ ಅವೈ = ಮುಂದೆ ಹುಟ್ಟುವ ಅವು \(ವಸ್ತುಗಳು\), ಆಯ್ ಅವೈ = ಗತಿಸಿದ ಅವು\(ವಸ್ತುಗಳು\), ಆಯ್ = \(ಎಲ್ಲವೂ\) ಆಗಿ, ನಿನ್ ಱ = ಇರುವವನು, ಅವರೇ = ಆ ಸರ್ವೇಶ್ವರನೇ. 



ನಾನು, ಅವನು, ಇವನು, ಬೇರೊಬ್ಬ, ಅವಳು ಇವಳು ಬೇರೊಬ್ಬಳು ಯಾರೋ ಒಬ್ಬಳು, ತಾವು, ಇವರು ಅವರು ಬೇರೆಯವರು, ಅದು ಇದು ಬೇರೊಂದು ಯಾವುದೋ ಒಂದು, ಅಳಿಯುವ \(ನಾಶಹೊಂದುವ\) ಅದು ಇದು ಬೇರೆಯವು, ಒಳ್ಳೆಯವಸ್ತುಗಳು, ಕೆಟ್ಟ ವಸ್ತುಗಳು ಮುಂದೆ ಹುಟ್ಟುವುವು, ಗತಿಸಿ ಹೋದವು ಎಲ್ಲವೂ ಆಗಿ ಇರುವವನು ಆ ಸರ್ವೇಶ್ವರನೇ. 



ಹಿಂದಿನ ಪಾಶುರದಲ್ಲಿ ಭಗವಂತನನ್ನು ಅಳಿವಿಲ್ಲದವನು, ಶಾಶ್ವತನು ಎಂದು ಹೇಳಲಾಯಿತು. ಈ ಪಾಶುರದಲ್ಲಿ ಭಗವತ್ಸ್ವರೂಪದ ಇನ್ನೊಂದು ಮುಖವನ್ನು ಎತ್ತಿ ಹಿಡಿಯಲಾಗಿದೆ. 



ಸೃಷ್ಟಿಯಲ್ಲಿ ಮೇಲಣ ವರ್ಗದ ಪ್ರಾಣಿ – ಮಾನವ, ಕೆಳವರ್ಗದ ಪ್ರಾಣಿ – ತಿರ್ಯಕ್ ಜಂತುಗಳು, ಅಜೀವವಸ್ತು ಎಂದು ಮೂರು ಬಗೆಯ ವಿಂಗಡಣೆ. ಮಾನವರಲ್ಲಿ ಗಂಡು, ಹೆಣ್ಣು ಎಂಬ ಭೇದ. ತಿರ್ಯಕ್ ಜಂತುಗಳು ನಾನಾ ರೀತಿಯವಾದರೂ ಅವುಗಳಲ್ಲೂ ಗಂಡು, ಹೆಣ್ಣು ಭೇದ. ಅಜೀವ ವಸ್ತುಗಳು ಅದೆಷ್ಟು ಬಗೆಯವೋ\! ಹೀಗೆ, ಲೆಕ್ಕವಿಲ್ಲದಷ್ಟು ಚೇತನಾಚೇತನ ವಸ್ತುಗಳನ್ನೆಲ್ಲ ಪಂಗಡಗಳಾಗಿ ಗುರುತಿಸುವುದಕ್ಕೆ ಅವುಗಳಿಗೆ ಹೆಸರಿಡಲಾಗಿದೆ. ಹೆಸರು, ರೂಪ – ಇವೆರಡೂ ವಸ್ತುವನ್ನು ಗುರುತಿಸುತ್ತದೆ. ಸಂಖ್ಯಾರೂಪದಲ್ಲಿ ’ಒಂದು, ಅನೇಕ’ ಎಂದು ವಿಂಗಡಣೆ ಇದೆ. 



’ನಾನು’ ಎಂದು ಹೇಳಿಕೊಳ್ಳುವ, ’ಅವನು ಇವನು ಬೇರೆಯವನು’ ಎಂದು ಕರೆಯುವ ಮಾನವ \(ಚೇತನ\) ವಸ್ತುಗಳು, ಎಂದರೆ, ’ಗಂಡಸು’ ಎಂದು ಹೇಳಿಕೊಳ್ಳುವ ವಸ್ತುಗಳೆಲ್ಲವೂ, ಹಾಗೆಯೇ ’ಹೆಂಗಸು’ ಎನ್ನಿಸಿಕೊಳ್ಳುವ ಚೇತನವಸ್ತುಗಳೆಲ್ಲವೂ, ಪ್ರಾಣವಿಲ್ಲದ \(ಅಚೇತನ\) ವಸ್ತುಗಳೆಲ್ಲವೂ, ಹಿಂದೆ ಇದ್ದು ಅಳಿದುಹೋದವು, ಈಗ ಇರುವುವು, ಮುಂದೆ ಹುಟ್ಟಬಹುದಾದವು- ಎಲ್ಲವೂ ಸರ್ವೇಶ್ವರನೇ\!



ಹೀಗೆ ಹೇಳುವುದರಿಂದ, ಸಾಟಿಯಿಲ್ಲದ ಒಬ್ಬನೇ ಆಗಿರುವ ಸರ್ವೇಶ್ವರನು, ಭಿನ್ನಭಿನ್ನವಾದ ಸೃಷ್ಟಿಯವಸ್ತುಗಳೆಲ್ಲವೂ ಆಗಿದ್ದಾನೆಂಬ ಅವನ ಸರ್ವಶಕ್ತಿತ್ವವನ್ನು ಹೇಳಿದಂತಾಗುತ್ತದೆ. ಒಬ್ಬನೇ ಆದವನು ಭಿನ್ನಭಿನ್ನ ನಾಮ ರೂಪಗಳಿಂದ ಶೋಭಿಸುವುದು ಪರಮಾಶ್ಚರ್ಯಕರ\! ಅದಕ್ಕಾಗಿಯೇ ಸೃಷ್ಟಿಯನ್ನು ಪರಮಾತ್ಮನ “ಲೀಲಾವಿಭೂತಿ” ಎನ್ನುವುದು. 



ಲೀಲಾವಿಭೂತಿಯಲ್ಲಿ ’ಒಳ್ಳೆಯ’ ’ಒಳ್ಳೆಯದಲ್ಲದ’ ವಸ್ತುಗಳ ಪರಸ್ಪರ ವಿರುದ್ಧ ಗುಣಗಳ, ತೋರಿಕೆಯಿದೆ. ಎಲ್ಲಕ್ಕೂ ನಾಶವಿದೆ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ನಮ್ಮ ಕಣ್ಣ ಮುಂದಿರುವ ದೃಷ್ಟಿಯನ್ನು ಗಮನಿಸೋಣ. ನಾನಾ ಪ್ರಾಣಿಗಳೂ, ವಸ್ತುಗಳೂ ಆಗಿ, ಗಂಡು ಹೆಣ್ಣುಗಳಾಗಿ, ಭಿನ್ನಭಿನ್ನ ಸ್ವಭವದವರಾಗಿ, ಹುಟ್ಟಿ ಸಾಯತಕ್ಕವರಾಗಿ ಇರುವವರೆಲ್ಲವೂ ಆ ಸರ್ವೇಶ್ವರನ ಸ್ವರೂಪವೇ ಅವನ ಲೀಲಾವಿಭೂತಿಯೇ\! 



೫. ಅವರವರ್ ತಮತಮದು ಅಱಿವಱಿ ವಹೈವಹೈ,

ಅವರವರಿಱೈಯವರ್ ಎನವಡಿಯಡೈವರ್ ಹಳ್,

ಅವರವರಿಱೈಯವರ್ ಕುಱೈವಿಲರಿಱೈಯವರ್,

ಅವರವರ್ ವಿದಿವೞಿ ಅಡೈಯನಿನ್ ಱನರೇ.



ಅವರ್ ಅವರ್ = ಬೇರೆಬೇರೆಯವರು, ತಮತಮದು = ತಮ್ಮತಮ್ಮ, ಅಱಿವು = ತಿಳಿವಳಿಕೆಗೆ ತಕ್ಕಂತೆ, ಅಱಿ = ತಿಳಿದು, ವಹೈ ವಹೈ = ಬಗೆಬಗೆಯಾಗಿ, ಅವರವರ್ = ಅವರವರ, ಇಱೈಯವರ್ ಹಳ್ = ದೈವಗಳು \(ದೇವರುಗಳು\), ಎನ = ಎಂದು, ಅಡಿ ಅಡೈವರ್ ಹಳ್ = ಆಶ್ರಯಿಸುತ್ತಾರೆ, ಅವರವರ್ = ಅವರವರ, ಇಱೈಯವರ್ = ದೇವರುಗಳು, ಕುಱೈವು ಇಲರ್ = ಕೊರತೆಯಿಲ್ಲದ, ಇಱೈಯವ್ರ್ = ಸ್ವಾಮಿಯೇ, ಅವರವರ = ಅವರವರ, ವಿದಿವೞಿ = ವಿಧಿಯಂತೆ, \(ಅದೃಷ್ಟದಂತೆ\), ಅಡಾಇಯ = \(ಫಲವನ್ನು\) ಪಡೆಯುವಂತೆ, ನಿನ್ ಱನರೇ = ಇರುವವರೇ. 



ಅವರವರು ತಮ್ಮತಮ್ಮ ತಿಳಿವಳಿಕೆಗೆ ತಕ್ಕಂತೆ ಅರಿತುಕೊಂಡು, ಬಗೆಬಗೆಯಾಗಿ ಅವರವರ ದೈವಗಳು \(ದೇವರುಗಳು\) ಎಂದು ಆಶ್ರಯಿಸುತ್ತಾರೆ. ಅವರವರ ಆ ದೇವರುಗಳು ಕೊರತೆಯಿಲ್ಲದ \(ಪರಿಪೂರ್ಣನಾದ\) ಸ್ವಾಮಿಯೇ\! ಅವರವರ ವಿಧಿಯಂತೆ \(ಅದೃಷ್ಟಕ್ಕೆ ತಕ್ಕಂತೆ\) ಫಲವನ್ನು ಪಡೆಯುತ್ತಿರುವವರೇ. 



ಹಿಂದಿನ ಪಾಶುರದಲ್ಲಿ, ಸರ್ವೇಶ್ವರನ ಅಪಾರವಾದ ಸೃಷ್ಟಿಶಕ್ತಿಯನ್ನು ಕುರಿತು ಹೇಳಲಾಯಿತು. ಈ ಪಾಶುರದಲ್ಲಿ ಅವನ ಸರ್ವರಕ್ಷಕತ್ವವನ್ನು ಕುರಿತು ಹೇಳಲಾಗುತ್ತದೆ. 



ಜಗತ್ತಿನಲ್ಲಿರುವ ಜನರೆಲ್ಲ ಮನುಷ್ಯರೇ. ಆದರೆ, ಅವರೆಲ್ಲರೂ ಒಂದೇ ರೀತಿಯವರಲ್ಲ. ಒಂದೇ ಬಗೆಯ ತಿಳಿವಳಿಕೆಯುಳ್ಳವರಲ್ಲ. ಅವರವರ ತಿಳಿವಳಿಕೆಗೆ ತಕ್ಕಂತೆಯೇ ಅವರವರ ಯೋಚನೆಗಳು, ಕಾರ್ಯಗಳು, ನಡೆನುಡಿಗಳು. ಅದಕ್ಕೆ ತಕ್ಕಂತೆಯೇ ಅವರ ಪೂಜೆಯೂ, ದೈವವೂ, ಬೇರೆಬೇರೆ ಜನರು, ತಾವು ಅರಿತುಕೊಂಡಂತೆ, ಬೇರೆಬೇರೆ ಹೆಸರಿನ, ರೂಪದ, ದೈವಗಳನ್ನು ಆಶ್ರಯಿಸುತ್ತಾರೆ. ಪೂಜಿಸುತ್ತಾರೆ, ಎರಗಿ ಬೇಡುತ್ತಾರೆ, ಎಂದ ಮಾತ್ರಕ್ಕೆ, ಸೃಷ್ಟಿಯಲ್ಲಿ ಎಷ್ಟು ಜನರುಂಟೋ, ಅವರ ಯೋಚನೆ ಭಾವನೆಗಳು ಹೇಗೋ, ಹಾಗೆ, ದೇವರೂ ಅನೇಕವಾಗಿದ್ದಾನೆ ಎಂದು ಭಾವಿಸಬಾರದು. ಭಿನ್ನಭಿನ್ನವಾಗಿ ಕಂಡುಬಂದರೂ, ಹಾಗೆಯೇ ಪೂಜೆಗೊಂಡು ಫಲವನ್ನು ನೀಡಬಹುದಾದರೂ, ನಾನಾ ನಾಮರೂಪಗಳಿಂದ ಕರೆಯಲ್ಪಡುವ ಆ ದೈವಗಳೆಲ್ಲವೂ ಯಾವ ಕೊರತೆಯೂ ಇಲ್ಲದ ಪರಿಪೂರ್ಣನಾದ ಸರ್ವೇಶ್ವರನ ಸ್ವರೂಪಗಳೇ. ಅವರೆಲ್ಲರ ಮೂಲಕ ಪೂಜೆಗೊಳ್ಳುವವನೂ ಅವನೇ. ಫಲಕೊಡುವವನೂ ಅವನೇ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನನ್ನು ಜನ ಬಗೆಬಗೆಯಾದ ನಾಮರೂಪಗಳಿಂದ ಪೂಜಿಸುತ್ತಾರಷ್ಟೆ. ಆಯಾ ’ದೇವರು’ಗಳು ಅವರವರ ಕೋರಿಕೆಗಳನ್ನು ಸಲಿಸುತ್ತಾರೆಂದು ತಿಳಿಯುತ್ತಾರಷ್ಟೆ. ನಾವು ಹೀಗೆ ನೋಡುವೆವಾದರೂ, ವಾಸ್ತವವಾಗಿ, ಅವರು ಮಾಡುವ ಭಿನ್ನಭಿನ್ನವಾದ ಎಲ್ಲ ಪೂಜೆಗಳೂ ಸರ್ವೇಶ್ವರನಿಗೇ ಸಲ್ಲುತ್ತವೆ. ಅವಕ್ಕೆ ಫಲಗಳು ಮಾತ್ರ ಅವರವರ ಅದೃಷ್ಟಕ್ಕೆ ತಕ್ಕಂತೆ ಅವರಿಗೆ ಲಭಿಸುತ್ತವೆ. 



೬. ನಿನ್ ಱನರಿರುನ್ದನರ್ ಕಿಡನ್ದನರ್ ತಿರಿನ್ದನರ್,

ನಿನ್ ಱಿಲರಿರುನ್ದಿಲರ್ ಕಿಡನ್ದಿಲರ್ ತಿರಿನ್ದಿಲರ್,

ಎನ್ ಱುಮೋರಿಯಲ್ ವಿನರ್ ಎನ ನಿನೈವರಿಯವರ್,

ಎನ್ ಱುಮೋರಿಯಲ್ ವೊಡು ನಿನ್ ಱವೆನ್ದಿಡರೇ. 



ನಿನ್ ಱನರ್ = ನಿಂತಿರುವವರು, ಇರುನ್ದನರ್ = ಕುಳಿತು ಇರುವವರು, \(ತಂಗಿರುವವರು\), ಕಿಡನ್ದನರ್ = ಮಲಗಿರುವವರು, ತಿರಿನ್ದನರ್ = ಅಲೆದಾಡುವವರು, ನಿನ್ ಱಲರ್ = ನಿಲ್ಲದವರು \(ನಿಂತಿಲ್ಲದವರು\), ಇರುನ್ದಿಲರ್ = ಕುಳಿತಿಲ್ಲದವರು \(ಕುಳಿತಿರದವರು\), ಕಿಡನ್ದಿಲರ್ = ಮಲಗಿರದವರು \(ಮಲಗದವರು\), ತಿರಿನ್ದಿಲರ್ = ಅಲೆದಾಡದಿರುವವರು \(ಅಲೆದಾಡದವರು\), ಎನ್ ಱುಮ್ = ಯಾವಾಗಲೂ, ಓರ್ = ಒಂದೇ ವಿಧವಾದ, ಇಲಲ್ ವಿನರ್ = ಒಪ್ಪುಅಂಥ್ ಸಹಜಸ್ವಭಾವದವರು ಎನ = ಎಂದು, ನಿನೈವು = ತಿಳಿಯಲು \(ಭಾವಿಸಲು\) ಅರಿಯವರ್ = ಅರಿಯದವರು, ಎನ್ ಱುಮ್ = ಯಾವಾಗಲೂ, ಓರ್ = ಒಂದೇ, ಇಲಲ್ ವೊಡು = ಸಹಜಸ್ವಭಾವದೊಮ್ದಿಗೆ, ನಿನ್ ಱ = ಕೂಡಿರುವ, ಎಮ್ ತಿಡರೇ = ನಮ್ಮ ದೃಢವಂತರೇ. 



ನಿಂತಿರುವವರು, ಕುಳಿತಿರುವವರು, ಮಲಗಿರುವವರು, ಅಲೆದಾಡುವವರು, ನಿಂತಿರದವರು, ಕುಳಿತಿರದವರು, ಮಲಗಿರದವರು, ಅಲೆದಾಡದವರು, ಇವರು, ಯಾವಾಗಲೂ ಒಂದೇ ರೀತಿಯ ಒಪ್ಪುವಂಥ ಸಹಜಸ್ವಭಾವದವರು, ಎಂದು ತಿಳಿಯಲು \(ಭಾವಿಸಲು\) ಅರಿಯದವರು. ಇವರು, ಯಾವಾಗಲೂ ಒಂದೇ ಸಹಜಸ್ವಭಾವದಿಂದ ಕೂಡಿರುವ ನಮ್ಮ ದೃಢವಂತರೇ. 



ಈ ಪಾಶುರದಲ್ಲಿ ’ಒಪ್ಪುವಂಥ’ ಸ್ವಭಾವ ಯಾವುದು ಎಂಬುದನ್ನೂ ಆ ಸ್ವಭಾವದಿಂದ ಆಗುವುದೇನು ಎಂಬುದನ್ನು ವಿವರಿಸಲಾಗಿದೆ. 



ನಿಲ್ಲುವುದು, ಕೂಡುವುದು, ಮಲಗುವುದು, ಅಲೆದಾಡುವುದು – ಇವುಗಳು ಎಲ್ಲ ಪ್ರಾಣಿಗಳಿಗೂಅನ್ವಯಿಸುವ ಸಾಮಾನ್ಯವಾದ ಕ್ರಿಯೆಗಳು. ಇವನ್ನು ’ಪ್ರವೃತ್ತಿ’ ಎನ್ನುತ್ತಾರೆ. ಮನುಷ್ಯನು ಇದಕ್ಕೆ ಹೊರತಲ್ಲ. ಈಪ್ರವೃತ್ತಿಗಳಲ್ಲಿ ಯಾವುದಾದರೂ ಒಂದನ್ನು ಮಾತ್ರವೇ ಅವನು ಹಿಡಿದಿರಲು ಸಾಧ್ಯ. ಒಂದೇ ಕಾಲದಲ್ಲಿ ಎರಡು ಪ್ರವೃತ್ತಿಗಳಲ್ಲಿ ತೊಡಗಿರುವುದು ಅಸಾಧ್ಯ. ಉದಾಹರಣೆಗೆ, ನಿಂತಿರುವವನು ಅದೇ ಕಾಲದಲ್ಲಿ ಕುಳಿತೂ ಇರಲು ಸಾಧ್ಯವಿಲ್ಲ, ಎರಡು ಪ್ರವೃತ್ತಿಗಳು ಏಕಕಾಲದಲ್ಲಿ ಒಟ್ಟಿಗೆ ನಡೆಯಲಾರವೆಂಬುದು ಎಲ್ಲರಿಗೂ ವೇದ್ಯವಾದದ್ದೇ. ಒಂದು ಪ್ರವೃತ್ತಿಯಿಂದ ಮತ್ತೊಂದಕ್ಕೆ ಬದಲಾಯಿಸಿಕೊಳ್ಳಬಹುದು. ಆದರೆ, ಅದನ್ನು ಸ್ವಾಭಾವಿಕವಾಗಿ, ತೊಂದರೆಗೆ ಎಡೆಯಿಲ್ಲದಂತೆ ಎಚ್ಚರಿಕೆಯಿಂದ ಬದಲಾಯಿಸಬೇಕು. 



’ನಿಲ್ಲದಿರುವುದು’ ಎಂಬ ನಿಲ್ಲುವುದರ ವ್ಯತಿರೇಕ ಕ್ರಿಯೆ ಎಂದರೆ, ನಿಲ್ಲುವ ಪ್ರವೃತ್ತಿಯಲ್ಲಿ ತೊಡಗದಿರುವವನು ಅದನ್ನುಳಿದು ಬೇರೆ ಯಾವುದಾದರೊಂದು ಪ್ರವೃತ್ತಿಯಲ್ಲಿ ತೊಡಗಿರಬೇಕಾಗುವುದು. ಹಾಗೆಯೇ, ಕೂಡದೆ ಇರುವವನು, ಕುಳಿತುಕೊಳ್ಳುವುದನ್ನು ಬಿಟ್ಟು ನಿಲ್ಲುವುದಾಘಲಿ, ಮಲಗುವುದಾಗಲಿ, ಅಲೆದಾಡುವುದಾಗಲಿ ಮಾಡಬೇಕು. 



ಯಾವುದಾದರೊಂದೇ ಒಂದು ಪ್ರವೃತ್ತಿಯಲ್ಲಿ ತೊಡಗಿ, ನಡೆಯುತ್ತಾ, ತನ್ನ ಆ ಪ್ರವೃತ್ತಿಯಿಂದ ಮತ್ತೊಂದಕ್ಕೆ ಬದಲಾಯಿಸುತ್ತಿರುವವನು ಚಂಚಲಸ್ವಭಾವದವನು. ಈ ಸ್ವಭಾವದವನಿಂದ ಯಾವ ಬಲವಾದ ಕೆಲಸವೂ ನಡೆಯುವುದಿಲ್ಲ. ಯಾವ ಉತ್ತಮ ಫಲವನ್ನು ಪಡೆಯುವುದಕ್ಕೂ ಅವನು ಯೋಗ್ಯನಲ್ಲ. ಒಂದು ಪ್ರವೃತ್ತಿಯಿಂದ ಮತ್ತೊಂದಕ್ಕೆ ಬದಲಾಯಿಸುವುದನ್ನೇ ಮರೆತು, ಆ ಒಂದು ಪ್ರವೃತ್ತಿಯಲ್ಲಿಯೇ ಬೇಸರವಿಲ್ಲದಂತೆ ಇರುವವನು ದೃಢಸ್ವಭಾವದವನು. ಇಂಥವನಿಂದ ಎಂಥ ಕಷ್ಟದ ಕೆಲಸವಾದರೂ ಸಾಧ್ಯವಾಗುವುದು. 



೭. ತಿಡವಿಶುಮ್ಬೆರಿವಳಿ ನೀರ್ ನಿಲಮ್ ಮಿವೈಮಿಶೈ,

ಪಡರ್ ಪೊರುಳ್ ಮುೞುವದುಮಾಯ್ ಅವೈಯವೈದೊಱುಮ್,

ಉಡನ್ ಮಿಶೈಯುಯಿರೆನಕ್ಕರನ್ದೆಞ್ಗುಮ್ ಪರನ್ದುಳನ್,

ಶುಡರ್ ಮಿಹು ಶುರುದಿಯುಳ್ ಇವೈಯುಣ್ಡ ಶುರನೇ. 



ತಿಡಮ್ = ದೃಢವಾದ, ವಿಶುಮ್ಬು = ಆಕಾಶ, ಎರಿ = ಅಗ್ನಿ, ವಳಿ = ವಾಯು, ನೀರ್ = ನೀರು, ನಿಲಮ್ = ಭೂಮಿ, ಇವೈ = ಇವುಗಳ, ಮಿಶೈ = ನಡುವೆ, \(ಆಧಾರದಿಂದ\) ಪಡರ್= ಹರಡಿರುವ, ಪೊರುಳ್ = ವಸ್ತುಗಳು, ಮುೞುವದುಮ್ = ಸಂಪೂರ್ಣವಾಗಿ \(ಎಲ್ಲವೂ\), ಆಯ್ = ಆಗಿ, ಅವೈ ಅವೈ ತೊಱುಮ್ = ಆಯಾ ವಸ್ತುಗಳಲ್ಲೆಲ್ಲಾ, ಉಡನ್ = ಒಡನೆ \(ಒಟ್ಟಿಗೆ\), ಮಿಶೈ = ಅನುಭವಿಸುವ, ಉಯಿರ್ ಎನ್ = ಜೀವವೋ ಎಂಬಂತೆ, ಕರನ್ದು = ಕಲೆತುಹೋಗಿ \(ಕಾಣಿಸದಂತಿದ್ದು, ಮರೆಯಾಗಿ\), ಎಙ್ಗುಮ್ = ಎಲ್ಲೆಲ್ಲಿಯೂ, ಪರನ್ದು ಉಳನ್ = ಹರಡಿ \(ವ್ಯಾಪಿಸಿ\) ಇದ್ದಾನೆ, ಶುಡರ್ ಮಿಹು = ಅತ್ಯಂತ ಪ್ರಕಾಶವಂತನಾಗಿದ್ದಾನೆ, ಶುರುದಿಯುಳ್ = ವೇದಗಾನದಲ್ಲಿದ್ದಾನೆ, ಇವೈ= ಇವೆಲ್ಲವನ್ನೂ, ಉಣ್ಡ = ಕಬಳಿಸಿದವನಾದ, ಶುರನೇ = ದೇವನೇ \(ಅವನು\). 



ದೃಢವಾದ ಆಕಾಶ, ಅಗ್ನಿ, ವಾಯು, ನೀರು, ನೆಲ – ಇವುಗಳ ಆಧಾರದಿಂದ \(ನಡುವೆ\) ಹರಡಿರುವ ವಸ್ತುಗಳೆಲ್ಲವೂ ಆಗಿ, ಆಯಾ ವಸ್ತುಗಳಲ್ಲೆಲ್ಲಾ ಒಡನೆಯೇ \(ಒಟ್ಟಿಗೆ\) ಅನುಭವಿಸುವ ಜೀವವೋ ಎಂಬಂತೆ ಕಲೆತು ಹೋಗಿ \(ಕಾಣಿಸದಂತೆ ಇದ್ದುಕೊಂಡು\) ಎಲ್ಲೆಲ್ಲಿಯೂ ವ್ಯಾಪಿಸಿ, ಅತ್ಯಂತ ಪ್ರಕಾಶವಂತನಾಗಿ, ವೇದಗಾನದಲ್ಲಿ, ಇದ್ದಾನೆ. ಇವೆಲ್ಲವನ್ನೂ ಕಬಳಿಸಿದವನಾದ ದೇವನೇ \(ಅವನು\). 



ಹಿಂದಿನ ಪಾಶುರದಲ್ಲಿ, ಭಗವಂತನನ್ನು ಆಶ್ರಯಿಸುವುದಕ್ಕೆ ದೃಢವಾದ ಸಹಜ ಪ್ರವೃತ್ತಿ ಬಲು ಮುಖ್ಯವೆಂದು ಹೇಳಲಾಯಿತು. ಈ ಪಾಶುರದಲ್ಲಿ ಅಂಥ ಪ್ರವೃತ್ತಿಗೆ ಆಧಾರವಾಗಿರುವವನು ಯಾರು, ಅವನು ಹೇಗಿದ್ದಾನೆ, ಎಲ್ಲಿದ್ದಾನೆ ಎಂಬುದನ್ನು ಹೇಳಲಾಗುತ್ತದೆ. 



ಆಕಾಶ, ಅಗ್ನಿ, ವಾಯು, ನೀರು, ನೆಲ – ಇವು ಪಂಚಭೂತಗಳು. ಇವುಗಳಲ್ಲಿ ಒಂದೊಂದೂ ದೃಢವಾದ ಪ್ರವೃತ್ತಿಯನ್ನುಳ್ಳವು. ಇವುಗಳನ್ನು ಬಳಸಿಕೊಂಡು ಆಗಿರುವವೇ ಸೃಷ್ಟಿಯಲ್ಲಿರುವ ಎಲ್ಲಾಚೇತನ ಅಚೇತನವಸ್ತುಗಳೂ. ಇವುಗಳಲ್ಲಿ, ಒಂದೊಂದು ವಸ್ತುವಿನಲ್ಲೂ ಜೀವಾತ್ಮನು ಕೂಡಿಕೊಂಡಿದ್ದಾನೆ. ಈ ರೀತಿಯಲ್ಲಿ ಪರಮಾತ್ಮನು ಎಲ್ಲೆಲ್ಲಿಯೂ ವ್ಯಾಪಿಸಿಕೊಂಡಿದ್ದಾನೆ. ಅವನು ಅತ್ಯಂತ ಪ್ರಖರವಾದ ತೇಜಸ್ಸಿನಿಂದ ತುಂಬಿದ್ದಾನೆ. ವೇದಗಳಲ್ಲಿ ಹೇಳಿರುವ ಹಾಗೆಯೇ ಅವನು ಓಂಕಾರವೆಂಬ ನಾದದ ಸ್ವರೂಪನಾಗಿದ್ದಾನೆ. 



ಸೃಷ್ಟಿಗೆ ನಿಯಾಮಕನಾಗಿ, ಅಗೋಚರನಾಗಿ, ಒಂದೊಂದು ವಸ್ತುವಿನಲ್ಲಿಯೂ ಸೇರಿಕೊಂಡು, ಅವುಗಳನ್ನು ನಿರ್ವಹಿಸುವ ಪರಮಾತ್ಮನೇ, ಪ್ರಳಯಕಾಲಬಂದಾಗ, ಸೃಷ್ಟಿಯ ಎಲ್ಲ ವಸ್ತುಗಳನ್ನೂ ಕಬಳಿಸಿ ಬಿಡುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನು ತಾನು ಸೃಷ್ಟಿಸಿದ ಪಂಚಭೂತಗಳಿಂದಲೇ, ಸೃಷ್ಟಿಯಲ್ಲಿರುವ ಎಲ್ಲಾ ವಸ್ತುಗಳನ್ನೂ ಉಂಟುಮಾಡಿದ್ದಾನೆ. ಅವುಗಳಲ್ಲಿ ಜೀವಾತ್ಮನು ಹೇಗೆ ಕೂಡಿಕೊಂಡಿದ್ದಾನೋ ಹಾಗೆಯೇ ಪರಮಾತ್ಮನಾದ ತಾನೂ ಕಣ್ಣಿಗೆ ಕಾಣಿಸದಂತೆ ಅಡಗಿಕೊಂಡಿದ್ದಾನೆ. ಅವನು ಈ ರೀತಿಯಲ್ಲಿ ಎಲ್ಲೆಲ್ಲಿಯೂ ವ್ಯಾಪಿಸಿ, ಎಲ್ಲವನ್ನೂ ನಿರ್ವಹಿಸುತ್ತಾನೆ. ಕಡೆಯಲ್ಲಿ, ಎಂದರೆ, ಪ್ರಳಯಕಾಲದಲ್ಲಿ, ಎಲ್ಲವನ್ನೂ ತಾನೇ ಕಬಳಿಸಿ, ಮರುಸೃಷ್ಟಿಗೆಂದು ಎಲ್ಲವನ್ನೂ ತನ್ನಲ್ಲಿಟ್ಟುಕೊಂಡು ರಕ್ಷಿಸುತ್ತಾನೆ. ಅತ್ಯಂತ ತೇಜೋರೂಪವೇ ಅವನು. ವೇದಗಳಲ್ಲಿ ಹೇಳಿರುವ ಒಂಕಾರದ ನಾದಸ್ವರೂಪನೂ ಅವನೇ. ಅವನನ್ನು ನಾವು ಆಶ್ರಯಿಸೋಣ, ಎದ್ದೇಳು. 



೮. ಶುರರಱಿವರುನಿಲೈ ವಿಣ್ ಮುದಲ್ ಮುೞುವದುಮ್,

ವರನ್ ಮುದಲಾಯವೈ ಮುೞುದುಣ್ಡ ಪರಪರನ್,

ಪುರಮೊರುಮೂನ್ ಱಿರಿತ್ತು ಅಮರರ್ ಕ್ಕು ಮಱಿವಿಯನ್ದು,

ಅರನಯನೆನ ಉಲಹೞಿತ್ತಮೈತ್ತುಳನೇ. 



ಶುರರ್ = \(ಬ್ರಹ್ಮಾದಿ\)ದೇವತೆಗ್ಳು, ಅಱಿವು = ಅರಿತುಕೊಳ್ಳದ, ಅರು = ಅಪರೂಪವಾದ, ನಿಲೈ = ಸ್ಥಿತಿಯ, ವಿಣ್ = ಮೂಲಪ್ರಕೃತಿ, ಮುದಲ್ = ಮೊದಲಾಗಿ, ಮುೞುವದುಮ್ = ಪೂರ್ತಿಯಾಗಿ ಎಲ್ಲಕ್ಕೂ, ವರನ್ = ಶ್ರೇಷ್ಠನಾದ, ಮುದಲ್ ಆಯ್ = ಮೊದಲನೆಯವನಾಗಿ \(ಮೂಲಕಾರಣನಾಗಿ\), ಅವೈ = ಅವುಗಳನ್ನು, ಮುೞುದು = ಎಲ್ಲವನ್ನೂ \(ಪೂರ್ತಿಯಾಗಿ\) ಉಣ್ಡ = ಉಣ್ಡವನಾದ, ಪರಪರನ್ = ಪರಾಪರನು\(ಪರಮಪುರುಷನು\), ಪುರಮ್ ಒರು ಮೂನ್ ಱು = ಶ್ರೀಪುರಗಳನ್ನು, ಎರಿತ್ತು = ಸುಟ್ಟು, ಅಮರರ್ ಕ್ಕು = ದೇವತೆಗಳಿಗೆ, ಅಱಿವು ಇಯನ್ದ = ಜ್ಞಾನವನ್ನಿತ್ತ, ಅರನ್ ಅಯನ್ ಎನ = ಹಾನು, ಅಜನು \(ಬ್ರಹ್ಮನು\) ಎಂದು, ಉಲಹು = ಲೋಕಗಳನ್ನು, ಅೞಿತ್ತು = ನಾಶಪಡಿಸಿ, ಅಮೈತ್ತು = ಸೃಷ್ಟಿಸಿ, ಉಳನೇ = ಇರುವವನೇ. 



ಬ್ರಹ್ಮಾದಿದೇವತೆಗಳು ಅರಿತುಕೊಳ್ಳಲಾರದ ಅಪರೂಪವಾದ ಸ್ಥಿತಿಯ ಮೂಲ ಪ್ರಕೃತಿ ಮೊದಲಾಗಿ ಪೂರ್ತಿಯಾಗಿ ಎಲ್ಲಕ್ಕೂ ಶ್ರೇಷ್ಠನಾದ ಮೊದಲನೆಯವನಾಗಿ \(ಆದಿಕಾರಣನಾಗಿ\), ಅವುಗಳನ್ನೆಲ್ಲವನ್ನೂ ಪೂರ್ತಿಯಾಗಿ ಉಂಡವನಾದ ಪರಾಪರನು \(ಪರಮಪುರುಷನು\) ತ್ರಿಪುರಗಳನ್ನು ಸುಟ್ಟು ದೇವತೆಗಳಿಗೆ ಜ್ಞಾನವನ್ನಿತ್ತ ಹರನು ಅಜನು\(ಬ್ರಹ್ಮನು\) ಎಂದು ಲೋಕಗಳನ್ನು ನಾಶಪಡಿಸಿ, ಸೃಷ್ಟಿಸಿ, ಇರುವವನೇ. 



ಈ ಪಾಶುರದಲ್ಲಿ ಹಿಂದಿನ ಪಾಶುರದ ವಿಷಯವನ್ನೇ ಇನ್ನೂ ವಿಶದೀಕರಿಸಲಾಗುವುದು. 



ಭಗವಂತನು ಎಲ್ಲಕ್ಕೂ ಆದಿಯಾಗಿ ಇರತಕ್ಕವನು. ಎಲ್ಲಕ್ಕೂ ಕಾರಣ ಅವನೇ. ಅವನ ಆ ಸ್ವರೂಪವನ್ನು ತಿಳಿದುಕೊಳ್ಳಲು ಬ್ರಹ್ಮಾದಿ ದೇವತೆಗಳಿಗೂ ಸಹ ಆಗದು. ಅಂಥ ಶ್ರೇಷ್ಠವಾದ, ಅಪರೂಪವಾದ ಸ್ಥಿತಿ ಇದು. ಮೂಲಪ್ರಕೃತಿ ಎಂಬುದು ಸೃಷ್ಟಿಯೆಲ್ಲಕ್ಕೂ ಮೊದಲು ಎಂದು ಹೇಳುವುದಾದರೂ, ಭಗವಂತನು ಆ ಮೂಲಪ್ರಕೃತಿಗೂ ಮೊದಲೇ\! ಮೂಲಪ್ರಕೃತಿಯಿಂದ ಹಿಡಿದು ಎಲ್ಲ ಚೇತನ ಅಚೇತನ ವಸ್ತುಗಳನ್ನೂ ಉಂಟುಮಾಡಿದವನು ಭಗವಂತನೇ. ಸೃಷ್ಟಿಗೇ ಆದಿಕಾರಣನು ಅವನು. ಪ್ರಳಯಕಾಲದಲ್ಲಿ ಎಲ್ಲವನ್ನೂ ಪರಿಪೂರ್ಣವಾಗಿ ಉಂಡುಬಿಡುತ್ತಾನೆ. ಯಾವುದು ಸೃಷ್ಟಿಯಿಂದ ಆಚೆಗೆ, ಎಂದರೆ, ಬ್ರಹ್ಮಾಂಡದಿಂದ ಆಚೆಗೆ ಇರುವುದು ಎನ್ನುತ್ತಾರೋ ಅದನ್ನು ’ಪರ’ ಎನ್ನುತ್ತಾರೆ. ಭಗವಂತನು ಅದಕ್ಕೂ ’ಪರ’ನಾಗಿದ್ದಾನೆ. ಆದ್ದರಿಂದ ಅವನನ್ನು ’ಪರಾತ್ಪರ’ ಎನ್ನುತ್ತಾರೆ. ತ್ರಿಪುರದಹನವನ್ನು ನಡೆಸಿದ, ಸಂಹಾರಕರ್ತನೆನಿಸಿದ ’ಹರನೂ’ ದೇವತೆಗಳಿಗೆ ’ಜ್ಞಾನ’ವನ್ನು ಬೋಧಿಸಿದ, ಸೃಷ್ಟಿಕರ್ತನೆನಿಸಿದ ಚತುರ್ಮುಖನೂ \(ಅಜನೂ\) ಅವನೇ. ಎಲ್ಲ ಕಾಲಕ್ಕೂ ಎಲ್ಲೆಲ್ಲೂಇರುವ ಸ್ಥಿತಿಕರ್ತನಾದ ವಿಷ್ಣುವೂ ಸಹ ಅವನೇ. 



ತ್ರಿಪುರದಹನದ ಕತೆ – ಹಿಂದೆ, ಒಂದುಕಾಲದಲ್ಲಿ, ತಾರಕಾಸುರ ಎಂಬವನಿದ್ದ. ಅವನಿಗೆ ತಾರಕಾಕ್ಷ, ಕಮಲಾಕ್ಷ, ವಿದ್ಯುನ್ಮಾಲಿ ಎಂಬ ಮೂವರು ಮಕ್ಕಳು. ಅವರು ಪ್ರಚಂಡರು. ಆ ಮೂವರೂ ಬಹಳ ಕಠೋರವಾದ ತಪಸ್ಸನ್ನಾಚರಿಸಿ, ಚತುರ್ಮುಖನಿಂದ ನಾನಾರೀತಿಯ ವರಗಳನ್ನು ಪಡೆದುಕೊಂಡರು. ತಮ್ಮಿಷ್ಟ ಬಂದ ಹಾಗೆ ತಮ್ಮ ನಗರಗಳೊಡನೆ ಅವರು ವಾಯುವಿನಲ್ಲಿ \(ಆಕಾಶದಲ್ಲಿ\) ಅದೃಶ್ಯರಾಗಿ ಹಾರಿಹೋಗುವ ಸಾಮರ್ಥ್ಯವನ್ನೂ ಅವರು ಬ್ರಹ್ಮನಿಂದ ಪಡೆದುಕೊಂಡರು. ಈ ಮೂವರೂ ಇನ್ನೂ ಕೆಲವರೊಡನೆ ಕೂಡಿಕೊಂಡು ತಮ್ಮ ಮೂರುಪಟ್ಟಣಗಳನ್ನು \(ತ್ರಿಪುರಗಳನ್ನು\) ಹಾರಿಸಿಕೊಂಡು, ಆಕಾಶದಲ್ಲಿ ಸಂಚರಿಸುತ್ತಾ, ಯಾವ ಪಟ್ಟಣದ ಮೇಲೆಬೇಕೆಂದರೆ ಅಲ್ಲಿ ತ್ರಿಪುರಗಳನ್ನಿಳಿಸಿ, ಆ ಪಟ್ಟಣವನ್ನು ಪೂರ್ಣವಾಗಿ ನಾಶಗೊಳಿಸಿ ಹಾರಿಹೋಗುತ್ತಿದ್ದರು. ಈ ತ್ರಿಪುರಾಸುರರ ಕಾಟವನ್ನು ಸಹಿಸಲಾರದೆ, ದೇವತೆಗಳೂ ಮಹರ್ಷಿಗಳೂ ಶಿವನನ್ನು ಬೇಡಿದರು. ಶಿವನು ಪ್ರಸನ್ನನಾಗಿ, ತ್ರಿಪುರಾಸುರರನ್ನು ತಾನು ಕೊಲ್ಲುವುದಾಗಿ ಅವರಿಗೆ ಅಭಯವನ್ನಿತ್ತನು. ಅದೇನು ಸುಲಭವಾದ ಕೆಲಸವೇ? ಶಿವನು ಭೂಮಿಯನ್ನೇ ತನ್ನ ರಥವನ್ನಾಗಿ ಮಾಡಿಕೊಂಡನು. ಚಂದ್ರಸೂರ್ಯರು ಆ ರಥಕ್ಕೆ ಚಕ್ರಗಳಾದರು. ನಾಲ್ಕು ವೇದಗಳು ರಥದ ನಾಲ್ಕು ಕುದುರೆಗಳಾದವು. ಮೇರುಪರ್ವತವೇ ಧನುಸ್ಸಾಯಿತು. ಆದಿಶೇಷನು ಅದಕ್ಕೆ ಹಗ್ಗವಾದನು. ಬ್ರಹ್ಮನು ಸಾರಥಿಯಾದನು. ವಿಷ್ಣುವು ಬಾಣವಾದನು. ವಾಯುವು ಬಾಣದ ರೆಕ್ಕೆಯಾದನು. ಹೀಗೆ ಸನ್ನದ್ಧನಾಗಿ, ತ್ರಿಪುರಾಸುರರನ್ನೆದುರಿಸಿ, ಅವರನ್ನು ಅವರ ನಗರಗಳ ಸಹಿತವಾಗಿ ಸುಟ್ಟು ಹಾಕಿದನು. ಇದು ಕತೆ. 



ಶಿವನೇ ತ್ರಿಪುರಾಸುರರನ್ನು ಎದುರಿಸಿ ಯುದ್ಧಮಾಡಿದರೂ, ಆ ಅಸುರರನ್ನು ಕೊಲ್ಲಲು ಎಲ್ಲ ಬಗೆಯ ನಿಯೋಜನೆಯನ್ನೂ ಮಾಡಿದವನೂ, ಅಂಬಿನರೂಪದಲ್ಲಿದ್ದುಕೊಂಡು ಅವರನ್ನು ಸುಟ್ಟು ಹಾಕಿದವನೂ ವಿಷ್ಣುವೇ\! 



ದೇವತೆಗಳಿಗೆ ಜ್ಞಾನವನ್ನಿತ್ತ ಅಜನು – ಉಪನಿಷತ್ತಿನಲ್ಲಿ ಹೇಳಿರುವಂತೆ ಶ್ರೀಮಹಾವಿಷ್ಣುವು \(ಶ್ರೀಮನ್ನಾರಾಯಣನು\) ಬ್ರಹ್ಮನನ್ನು ತನ್ನ ನಾಭಿಕಮಲದಲ್ಲಿ ಸೃಷ್ಟಿಸಿ, ಅವನಿಗೆ ವೇದಗಳನ್ನು \(ಜ್ಞಾನವನ್ನು\) ತಾನೇ ಉಪದೇಶಿಸಿದನು. ಬಳಿಕ, ಬ್ರಹ್ಮನು ಆ ಜ್ಞಾನವನ್ನು ದೇವತೆಗಳಿಗೆ ಬೋಧಿಸಿದನು. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನು ಆದಿಕಾರಣನು. ಸೃಷ್ಟಿಕಾರಣನೆನಿಸಿದ ಚತುರ್ಮುಖ ಬ್ರಹ್ಮನೂ, ಸಂಹಾರಕರ್ತನಾದ ಹರನೂ, ಆಗಿ, ತಾನೇ ಸ್ಥಿತಿಕರ್ತನೂ ಆಗಿದ್ದಾನೆ. ಅವನನ್ನು ಬ್ರಹ್ಮಾದಿದೇವತೆಗಳೂ ಅರಿತುಕೊಳ್ಳಲಾರರು. ಪರಾತ್ಪರನಾದ ಅವನನ್ನು ನಾವು ಆಶ್ರಯಿಸೋಣ, ಎದ್ದೇಳು. 



೯. ಉಳನೆನಿಲುಳನ್ ಅವನುರುವಮಿವ್ವುರುವುಹಳ್,

ಉಳನಲನೆನಿಲ್ ಅವನರುವಮಿವ್ವರುವುಹಳ್,

ಉಳನೆನವಿಲನೆನ ಇವೈಕುಣಮುಡೈಮೈಯಿನ್,

ಉಳನಿರುತಹೈಮೈಯೊಡು ಒಳಿವಿಲನ್ ಪರನ್ದೇ. 



ಉಳನ್ ಎನಿಲ್ = ಇದ್ದಾನೆ ಎಂದರೆ, ಉಳನ್ = ಇದ್ದಾನೆ, ಅವನ್ ಉರುವಮ್ = ಅವನ ರೂಪವು, ಇವ್ವುರುವುಹಳ್ = ಈ\(ಎಲ್ಲ\)ರೂಪಗಳು \(ಅಚೇತನರೂಪಗಳು, ಸ್ಥೂಲರೂಪಗಳು\), ಉಳನ್ ಅಲನ್ = ಇಲ್ಲ, ಎನಿಲ್ = ಎಂದರೆ, ಅವನ್ ಉರುವಮ್ = ಅವನ ರೂಪವು, ಇವ್ವರುವುಹಳ್ = ಈ \(ಎಲ್ಲ\) ಅಪರೂಪಗಳು \(ಚೇತನರೂಪಗಳು, ಸೂಕ್ಷ್ಮರೂಪಗಳು\), ಉಳನ್ ಎನ = ಇದ್ದಾನೆ ಎಂದೂ ಇಲನ್ ಎನ = ಇಲ್ಲ ಎಂದೂ, ಇವೈ = ಈ ಎರಡು, ಕುಣಮ್ = ಗುಣಗಳನ್ನು, ಉಡೈಮೈಯಿನ್ = ಹೊಂದಿರುವವನಾಗಿ \(ಹೊಂದಿರುವ ಸ್ವಭಾವವುಳ್ಳವನಾಗಿ\), ಉಳನ್ = ಇದ್ದಾನೆ, ಇರು ತಹೈಮೈಯೊಡು = ಎರಡು ಒಪ್ಪುವ ರೀತಿಗಳಲ್ಲಿಯೂ, ಒೞಿವು = ಕೊನೆಯೇ, ಇಲನ್ = ಇಲ್ಲದವನಾಗಿದ್ದಾನೆ, ಪರನ್ದೇ = ಎಲ್ಲೆಲ್ಲಿಯೂ ವ್ಯಾಪಿಸಿಯೇ \(ಹರಡಿಕೊಂಡೇ\) ಇದ್ದಾನೆ. 



ಇದ್ದಾನೆ ಎಂದರೆ ಇದ್ದಾನೆ. ಅವನ ರೂಪ ಈ \(ಎಲ್ಲ\) ಸ್ಥೂಲರೂಪಗಳು. ಇಲ್ಲ ಎಂದರೆ, ಅವನ ರೂಪ ಈ\(ಎಲ್ಲ\) ಸೂಕ್ಷ್ಮರೂಪಗಳು \(ಅರೂಪಗಳು\). ಇದ್ದಾನೆ ಎಂದೂ ಇಲ್ಲ ಎಂದೂ ಈ ಎರಡು ಗುಣಗಳನ್ನೂ ಎರಡು ಒಪ್ಪುವ ರೀತಿಗಳಲ್ಲಿ ಇದ್ದಾನೆ. ಕೊನೆಯೇ ಇಲ್ಲದವನಾಗಿದ್ದಾನೆ. ಎಲ್ಲೆಲ್ಲಿಯೂ ವ್ಯಾಪಿಸಿಯೇ \(ಹರಡಿಕೊಂಡೇ\) ಇದ್ದಾನೆ. 



ಈ ಪಾಶುರದಲ್ಲಿ ಭಗವಂತನಿದ್ದಾನೆಯೇ? ಇಲ್ಲವೇ? ಎಂಬ ವಿಷಯವನ್ನು ಎತ್ತಿಕೊಳ್ಳಲಾಗಿದೆ. ಅದಕ್ಕೆ \(ಪ್ರಶ್ನೆಗೆ\) ತಕ್ಕ ಉತ್ತರವೂ ಇದೆ. 



ಭಗವಂತನಿದ್ದಾನೆಯೇ? ಈ ಪ್ರಶ್ನೆಗೆ ಎರಡು ಉತ್ತರಗಳು ಸಾಮಾನ್ಯವಾಗಿ ಮೂಡಿಬರುತ್ತವೆ. ’ಇದ್ದಾನೆ’ ಎಂಬುದು ಒಂದು. ’ಇಲ್ಲ’ ಎಂಬುದು ಮತ್ತೊಂದು. ’ಇದ್ದಾನೆ’ ಎಂದರೆ, ಭಗವಂತನ ಇರುವಿಕೆಯ ನಂಬಿಕೆಯನ್ನು ದೃಢೀಕರಿಸಿದಂತೆ. ’ಇಲ್ಲ’ ಎಂದರೆ, ಆ ವಿಷಯದಲ್ಲಿ ನಂಬಿಕೆ ಇಲ್ಲವೇ ಇಲ್ಲ ಎಂದಂತೆ. 



’ಭಗವಂತನಿದ್ದಾನೆ’ ಎನ್ನುವವರು ’ಆಸ್ತಿಕ’ರು. ಇವರು ವೇದಗಳನ್ನು ಪ್ರಮಾಣವಾಗಿಟ್ಟು ಕೊಂಡವರು. ದೇವರ ವಿಷಯವನ್ನು ಆ ಮೂಲಕ ಇವರು ತಿಳಿದುಕೊಂಡಿದ್ದಾರೆ. ಆದ್ದರಿಂದ, ಇವರಿಗೆ ದೇವರಲ್ಲಿ ನಂಬಿಕೆ ಇದೆ. ಅವನ ಇರುವಿಕೆಯಲ್ಲಿಯೂ ನಂಬಿಕೆ ಇದೆ. ಇವರನ್ನು ವೈದಿಕರು ಎಂದೂ ಕರೆಯುತ್ತಾರೆ. 



’ಭಗವಂತನೆಂಬವನು ಇಲ್ಲವೇ ಇಲ್ಲ’ ಎನ್ನುವವರು ’ನಾಸ್ತಿಕ’ರು. ಇವರಿಗೆ ವೇದಗಳಲ್ಲಿಯೂ ನಂಬಿಕೆ ಇಲ್ಲ. ದೇವರಲ್ಲಂತು ನಂಬಿಕೆ ಇಲ್ಲವೇ ಇಲ್ಲ. 



ಈ ಪ್ರಶ್ನೆಗೆ ಉತ್ತರವನ್ನು ಇದೇ ಸರಿ ಎಂದು ನಿರ್ಧರಿಸುವುದು ಬಹಳ ಪ್ರಯಾಸಕರ. ಬೇಕಾದಷ್ಟು ತರ್ಕಕ್ಕೂ ವಾಗ್ವಾದಕ್ಕೂ ಕಾರಣವಾಗುತ್ತದೆ. ಆದರೆ, ಆಳ್ವಾರರು ಪ್ರಶ್ನೆಯನೆತ್ತಿಕೊಂಡು ಸಮಂಜಸವಾಗಿ ಉತ್ತರ ಕೊಡುತ್ತಾರೆ. 



’ಇದ್ದಾನೆ ಎಂದರೆ ಇದ್ದಾನೆ’ – ದಿಟ, ಹೇಗೆ? ದೇವರನ್ನು ದೇವರಂತೆಯೇ ಅವನ ನಿಜವಾದ ರೂಪದಲ್ಲಿ ಕಾಣಲಾಗುವುದಿಲ್ಲ. ಅವನು ತನ್ನ ವಿಭೂತಿಗಳ ರೂಪದಲ್ಲಿ, ಅಚೇತನವಸ್ತುಗಳಾಗಿ, ಸ್ಥೂಲವಸ್ತುಗಳಾಗಿ, ’ರೂಪ’ಗೊಂಡು ಕಂಗೊಳಿಸುತ್ತಾನೆ. ನಮ್ಮ ಕಣ್ಣೆದುರಲ್ಲಿಯೇ ಅದ್ಭುತವಾದ ಭಗವತ್ಸೃಷ್ಟಿಯಿದೆಯಲ್ಲ\! ಅದನ್ನೆಲ್ಲ ನೋಡಿ, ಆ ಮೂಲಕ ಭಗವಂತನ ಇರುವಿಕೆಯನ್ನು ನಂಬಬಹುದು. ಭಗವಂತನು ’ಇಲ್ಲ’ ಎಂದಾಗಲೂ ಸಹ ಅವನಿದ್ದಾನೆ. ಹೇಗೆಂದರೆ, ಭಗವಂತನು ಕಣ್ಣಿಗೆ ಕಾಣಿಸದಂಥ ಜೀವಾತ್ಮಸ್ವರೂಪನಾಗಿ, ಸ್ಥೂಲವಸ್ತುಗಳಲ್ಲಿ ನೆಲೆಗೊಂಡು, ಅವುಗಳನ್ನು ನಿರ್ವಹಿಸುತ್ತಾನೆ. ಆದ್ದರಿಂದ, ’ಇಲ್ಲ’ ಎಂದು ಹೇಳಿದರೂ ಸಹ ಅವನು ಉಂಟು’. ಸ್ಥೂಲರೂಪಗಳಂತೆ ಅವನು ಕಣ್ಣಿಗೆ ಕಾಣಿಸನಾದ್ದರಿಂದ, ಅಷ್ಟು ಮಾತ್ರಕ್ಕೇ ಅವನು ’ಇಲ್ಲ’ – ಅವನು ಇದ್ದಾನೆ ಎಂದೇ ಅರ್ಥ ಎಂಬುದು ಆಳ್ವಾರರ ಮಾತು. 



ಮಾತನ್ನು ಮುಂದುವರಿಸುತ್ತಾ ಆಳ್ವಾರರು ಹೇಳುತ್ತಾರೆ: ’ಭಗವಂತನು ಇದ್ದಾನೆ’ ಎಂಬುದಕ್ಕೂ ’ಭಗವಂತನು ಇಲ್ಲ’ ಎಂಬುದಕ್ಕೂ ತಕ್ಕಂತೆ ಅವನು ತನ್ನ ಸ್ವರೂಪವನ್ನು ಅಳವಡಿಸಿಕೊಂಡಿದ್ದಾನೆ. ಎರಡಕ್ಕೂ ಒಪ್ಪುವ ರೀತಿಯಲ್ಲಿ ಇದ್ದಾನೆ. ಎಲ್ಲೆಲ್ಲಿಯೂ ವ್ಯಾಪಿಸಿ, ತುಂಬುಕೊಂಡಿದ್ದಾನೆ. ಅವನು ಅನಂತ – ಕೊನೆಯೆಂಬುದೇ ಇಲ್ಲದವನು ಅವನು. 



೧೦. ಪರನ್ದ ತಣ್ ಪರವೈಯುಳ್ ನೀರ್ ದೊದೊಱುಮ್ ಪರನ್ದುಳನ್,

ಪರನ್ದ ವಣ್ ಡಮಿ ದೆನ ನಿಲವಿಶುಮ್ಬೊೞಿವಱ,

ಕರನ್ದ ಶಿಲಿಡಾನ್ದೊಱುಮ್ ಇಡನ್ದಿಹೞ್ ಪೊರುಡೊಱುಮ್,

ಕರನ್ದೇಙ್ಗುಮ್ ಪರನ್ದುಳನ್ ಇವೈಯುಣ್ಡಕರನೇ. 



ಪರನ್ದ = ಹರಡಿಕೊಂಡಿರುವ, ತಣ್ = ತಂಪಾದ, ಪರವೈಯುಳ್ = ಕಡಲಿನಲ್ಲಿ, ನೀರ್ ತೊಱುಮ್ = ನೀರಿನಲ್ಲೆಲ್ಲಾ, ಪರನ್ದು = ವ್ಯಾಪಿಸಿಕೊಂಡು, ಉಳನ್ = ಇದ್ದಾನೆ, ಪರನ್ದ = ವಿಸ್ತಾರ್ವಾದ, ಅಣ್ಡಮ್ = ಇದು ಎನ = ಬ್ರಹ್ಮಾಂಡವೇ ಇದು ಎಂಬಂತೆ, ನಿಲಮ್ = ಭೂಮಿಯಲ್ಲಿಯೂ, ವಿಶುಮ್ಬು = ಆಕಾಶದಲ್ಲಿಯೂ, ಒೞಿವು = ಕೊನೆಯೇ ಇಲ್ಲಾಂತೆ, ಕರನ್ದ = ಕರಗಿಹೋಗಿರುವ \(ಮರೆಯಾಗಿರುವ\), ಶಿಲ್ = ಅತ್ಯಲ್ಪವಾದ, ಇಡಮ್ ತೊಱುಮ್ = ಸ್ಥಳಗಳಲ್ಲೆಲ್ಲಾ ಇಡಮ್ = ವಿಸ್ತಾರವಾದ ಅವಕಾಶದಲ್ಲಿ, ತಿಹೞ್ = ಪ್ರಕಾಶಿಸುವ, ಪೊರುಳ್ ತೊಱುಮ್ = ವಸ್ತುಗಳಲ್ಲೆಲ್ಲಾ, ಕರನ್ದು = ಮರೆಯಾಗಿ, ಎಙ್ಗುಮ್ = ಎಲ್ಲೆಲ್ಲಿಯೂ, ಪರನ್ದು = ಹರಡಿಕೊಂಡು \(ವ್ಯಾಪಿಸಿ\), ಉಳನ್ = ಇದ್ದಾನೆ, ಇವೈ = ಇವುಗಳನ್ನೆಲ್ಲಾ, ಉಣ್ಡ = ನುಂಗಿಹಾಕಿದ, ಕರನೇ = ತೇಜಸ್ವರೂಪನೇ \(ಸ್ಥಿರಸ್ವರೂಪನೇ\)



ಹರಡಿಕೊಂಡಿರುವ ತಂಪಾದ ಕಡಲಿನಲ್ಲಿರುವ ನೀರಿನಲ್ಲೆಲ್ಲಾ ವ್ಯಾಪಿಸಿಕೊಂಡು ಇದ್ದಾನೆ. ವಿಸ್ತಾರವಾದ ಬ್ರಹ್ಮಾಂಡವೇ ಇದು ಎಂಬಂತೆ ಭೂಮಿಯಲ್ಲಿಯೂ ಆಕಾಶದಲ್ಲಿಯೂ ಕೊನೆಯೇ ಇಲ್ಲದಂತೆ. ಕರಗಿಹೋಗಿರುವ \(ಮರೆಯಾಗಿರುವ\) ಅತ್ಯಲ್ಪವಾದ ಸ್ಥಳಗಳಲ್ಲೆಲ್ಲಾ, ವಿಶಾಲವಾದ ಅವಕಾಶದಲ್ಲಿ ಹೊಳೆಯುವ ವಸ್ತುಗಳೆಲ್ಲೆಲ್ಲೇ ಮರೆಯಾಗಿ \(ಅಡಗಿಕೊಂಡು\), ಎಲ್ಲೆಲ್ಲಿಯೂ ವ್ಯಾಪಿಸಿದ್ದಾನೆ. ಇವುಗಳನ್ನೆಲ್ಲಾ ನುಂಗಿ ಹಾಕಿದ ತೇಜಸ್ವರೂಪನೇ \(ಸ್ಥಿರಸ್ವರೂಪನೇ\) ಅವನು\! 



ಹಿಂದಿನ ಪಾಶುರದಲ್ಲಿ ಭಗವಂತನ ಇರುವಿಕೆಯನ್ನು ಸ್ಥಿರೀಕರಿಸಲಾಯಿತು. ಈ ಪಾಶುರದಲ್ಲಿ ಅವನೆಲ್ಲಿದ್ದಾನೆ ಎಂಬುದನ್ನು ಕುರಿತು ಹೇಳಲಾಗುತ್ತದೆ. 



ಭಗವಂತನು ಎಲ್ಲಿದ್ದಾನೆ? ಈ ಪ್ರಶ್ನೆಗೆ ಆಳ್ವಾರರು ಬಹಳ ಸುಂದರವಾದ, ಸ್ಪಷ್ಟವಾದ ನಿದರ್ಶನಗಳ ಮೂಲಕ ಉತ್ತರ ಕೊಡುತ್ತಾರೆ. ಮೊದಲನೆಯದ ಕಡಲಿನ ನಿದರ್ಶನ: ಕಡಲು ಬಲು ವಿಸ್ತಾರವಾದ ಜಲರಾಶಿ. ಅದರಲ್ಲಿ ತುಂಬಿಕೊಂಡಿರುವ ನೀರು ಅಳತೆಗೆ ಸಿಕ್ಕದಷ್ಟು ಅಪಾರ\! ಈ ಜಲರಾಶಿಯಲ್ಲಿ ನೀರಿನ ಸಣ್ಣ ಕಣಗಳು ಎಷ್ಟಿವೆಯೋ, ಆ ಲೆಕ್ಕವಿಲ್ಲದಷ್ಟು ಜಲಕಣಗಳಲ್ಲೆಲ್ಲಾ, ಒಂದೊಂದರಲ್ಲೂ ಭಗವಂತನು ಸೇರಿಕೊಂಡು, ವ್ಯಾಪಿಸಿದ್ದಾನೆ. ಎರಡನೆಯ ನಿದರ್ಶನ ಭೂಮಿ, ಆಕಾಶಗಳದೌ: ಭೂಮಿಯ ಮೇಲಣ ವಸ್ತುಗಳಲ್ಲೆಲ್ಲಾ ಸಣ್ಣದು ದೊಡ್ಡದು ಎನ್ನದಂತೆ, ಎಲ್ಲದರಲ್ಲಿಯೂ ಭಗವಂತನು ಸೇರಿಕೊಂಡಿದ್ದಾನೆಂದು ಹಿಂದಿನ ಪಾಶುರಗಳಲ್ಲಿ ಹೇಳಲಾಯಿತು. ವಸ್ತುಗಳು ಮಾತ್ರವಲ್ಲದೆ, ಭೂಮಿಯ ಮೇಲೆ ಕಣ್ಣಿಗೆ ಕಾಣಿಸುವ, ಕಣ್ಣಿಗೆ ಕಾಣಿಸದ ಬಲು ಸಣ್ಣದಾದ ಸ್ಥಳಾವಕಾಶಗಳು ಎಣಿಕೆಗೆ ಸಿಕ್ಕದಷ್ಟಿವೆ. ಅವುಗಳಲ್ಲೆಲ್ಲಾ, ಒಂದೊಂದರಲ್ಲೂ, ಭಗವಂತನು ಸೇರಿಕೊಂಡಿದ್ದಾನೆ. ಇದೇ ರೀತಿಯಲ್ಲಿ, ಆಕಾಶದಲ್ಲಿಯೂ ಸಹ, ಕರಗಿ ಹೋದಂತೆ, ಕಣ್ಣಿಗೆ ಕಾಣಿಸದಂತೆ, ಮರೆಯಾಗಿರುವ ಸೂಕ್ಷ್ಮ ಅವಕಾಶಗಳಲ್ಲೆಲ್ಲಾ, ಒಂದೊಂದರಲ್ಲಿಯೂ, ಭಗವಂತನು ಸೇರಿಕೊಂಡಿದ್ದಾನೆ. ಕೊನೆಯೇ ಇಲ್ಲದಂತೆ, ಭೂವ್ಯೋಮಗಳಲ್ಲಿ ಈ ಸೂಕ್ಷ್ಮವಾದ ಅವಕಾಶಗಳಲ್ಲಿ ಭಗವಂತನಿದ್ದಾನೆ. ಇಡಿಯ ಬ್ರಹ್ಮಾಂಡದಲ್ಲಿಯೂ ಹೀಗೆಯೇ. ಭಗವಂತನು ಎಲ್ಲ ಸ್ಥಳಗಳಲ್ಲಿಯೂ ಸೇರಿಕೊಂಡು, ಎಲ್ಲೆಲ್ಲೂ ವ್ಯಾಪಿಸಿದ್ದಾನೆ ಬ್ರಹ್ಮಾಂಡದ ವಿಶಾಲವಾದ ಅವಕಾಶದಲ್ಲಿ ತಾರೆಗಳೇ ಮುಂತಾದ ಹೊಳೆಯುವ ವಸ್ತುಗಳಿಗೆ ಲೆಕ್ಕವುಂಟೇ? ಕಣ್ಣಿಗೆ ಕಾಣಿಸುವ ಮತ್ತು ಕಣ್ಣಿಗೆ ಮರೆಯಾದ ಆ ಎಲ್ಲ ಹೊಳೆಯುವ ವಸ್ತುಗಳಲ್ಲೂ ಭಗವಂತನು ಅಡಗಿದ್ದಾನೆ, ಹೀಗೆ ಭಗವಂತನು ಸರ್ವವ್ಯಾಪಿಯಾಗಿದ್ದಾನೆ. 



ಭಗವಂತನ ಮತ್ತೊಂದು ಅದ್ಭುತಶಕ್ತಿಯೆಂದರೆ, ಪ್ರಳಯ ಕಾಲದಲ್ಲಿ, ಈ ಎಲ್ಲ ವಸ್ತುಗಳನ್ನೂ ಒಟ್ಟಿಗೆ ನುಂಗಿಹಾಕಿ, ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು ರಕ್ಷಿಸುತ್ತಾನಲ್ಲ\! 



ಅಣುವಿನಲ್ಲಿ ಅಣುವಾಗಿ, ಮಹತ್ತಿನಲ್ಲಿ ಮಹತ್ತಾಗಿ ಇರುವ ಸಾಟಿಯಿಲ್ಲದ ತೇಜೋ ಮೂರ್ತಿಯೇ ಅವನು\! 



೧೧. ಕರವಿಶುಮೆಬೆರಿವಳಿ ನೀರ್ ನಿಲಮಿವೈಮಿಶೈ,

ವರನವಿಲ್ ತಿಱಲ್ ವಲಿ ಅಳಿಒಱೈಯಾಯ್ ನಿನ್ ಱ,

ಪರನಡಿ ಮೇಲ್ ಕುರುಹೂರ್ ಶ್ಶಡ ಹೂಪನ್ ಶೊಲ್,

ನಿರನಿಱೈಯಾಯಿರತ್ತು ಇವೈಪತ್ತುಮ್ ವೀಡೇ. 



ಕರಮ = ಬೆಳಗುವ, ವಿಶುಮ್ಬು = ಆಕಾಶ, ಎರಿ = ಅಗ್ನಿ, ವಳಿ =ವಾಯು, ನೀರ್ = ಜಲ, ನಿಲಮ್ = ಭೂಮಿ, ಇವೈ ಮಿಶೈ = ಇವುಗಳ ನಡುವೆ, \(ಇವುಗಳಲ್ಲಿ\), ವರನ = ಶ್ರೇಷ್ಠವಾದ, ನವಿಲ್ = ಸದ್ದು \(ಶಬ್ದ\), ತಿಱಲ್ = ಸಾಮರ್ಥ್ಯ, ವಲಿ = ಬಲ, ಅಳಿ = ತಂಪು, ಪೊಱೈ = ಶಾಂತಿ, ಸಹನೆ, ಆಯ್ = ಆಗಿ, ನಿನ್ ಱ = ಇರುವ, ಪರನ್ = ’ಪರ’ ವಸ್ತುವಿನ \(ಪರಮಪುರುಷನ\), ಅಡಿ ಮೇಲ್ = ತಿರುವಡಿಗಳನ್ನು ಕುರಿತು, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನ, ಶೊಲ್ = ಮಾತುಗಳು, \(ಈ ಪಾಶುರಗಳು\), ನಿರಲ್ = ಒಪ್ಪುವಂತೆ ಸಮನಾಗಿರುವ, ನಿಱೈ = ತಾಳಬದ್ಧವಾದ, ಆಯಿರತ್ತು = ಸಾವಿರಪಾಶುರಗಳಲ್ಲಿ, ಇವೈಪತ್ತುಮ್ = ಈ ಹತ್ತು ಪಾಶುರಗಳೂ, ವೀಡೇ = ಬಿಡುಗಡೆ ಮಾಡತಕ್ಕವೇ \(ಮೋಕ್ಷಪ್ರದವೇ\). 



ಬೆಳಗುವ ಆಕಾಶ, ಅಗ್ನಿ, ವಾಯು, ಜಲ, ಭೂಮಿ – ಇವುಗಳಲ್ಲಿ ಶ್ರೇಷ್ಠವಾದ ಶಬ್ದ, ಸಾಮರ್ಥ್ಯ, ಬಲ, ತಂಪು, ಶಾಂತಿ ಸಹನೆಗಳಾಗಿ ಇರುವ ’ಪರ’ ವಸ್ತುವಿನ \(ಪರಮಪುರುಷನ\) ತಿರುವಡಿಗಳನ್ನು ಕುರಿತು ತಿರುಕ್ಕೂರುಹೂರ್ ಶಠಗೋಪನ ಮಾತುಗಳು ಒಪ್ಪುವಂತೆ ಸಮನಾಗಿರುವ ತಾಳಬದ್ಧವಾದ \(ಲಯಬದ್ಧವಾದ\) ಸಾವಿರಪಾಶುರಗಳಲ್ಲಿ ಈ ಹತ್ತು ಪಾಶುರಗಳೂ ಕೂಡ ಬಿಡುಗಡೆ ಮಾಡತಕ್ಕವೇ.



ಆಕಾಶ, ಅಗ್ನಿ, ವಾಯು, ಜಲ, ಭೂಮಿ – ಇವು ಪಂಚಭೂತಗಳು. ಇವುಗಳನ್ನು ಸೃಷ್ಟಿಸಿದ ಭಗವಂತ ಇವುಗಳ ಒಂದೊಂದರಲ್ಲೂ ವಿಶಿಷ್ಟವಾದ ಗುಣವನ್ನು ಕೂಡಿಸಿದ್ದಾನೆ. ಆಕಾಶದ ಗುಣಶಬ್ದವನ್ನು ಗ್ರಹಿಸುವುದು, ಹರಡುವುದು. ಅಗ್ನಿಯ ಗುಣ ಅದಕ್ಕೆ ಸಿಕ್ಕ ಎಲ್ಲ ವಸ್ತುಗಳನ್ನೂ ಸುಟ್ಟು ಬೂದಿ ಮಾಡುವುದು. ವಾಯುವಿನ ಗುಣ ಇತರ ವಸ್ತುಗಳ ಮೇಲೆ ಬಲಪ್ರಯೋಗ ಮಾಡುವುದು. ನೀರಿನ ಗುಣ ತಂಪು ಮಾಡುವುದು. ಭೂಮಿಯ ಗುಣ ಶಾಂತಿ ಸಹನೆಗಳನ್ನು ಎಂಥ ಸಂದರ್ಭದಲ್ಲೂ ತೋರ್ಪಡಿಸುವುದು. ಪಂಚಭೂತಗಳಲ್ಲಿರುವ ಅವುಗಳ ವಿಶಿಷ್ಟಗುಣಗಳ ರೂಪದಲ್ಲಿ ಭಗವಂತನು ಅವುಗಳಲ್ಲಿ ನೆಲಸಿದ್ದಾನೆ. ಹೀಗೆ ಭೂತಗಳೂ ಆಗಿ, ಅವುಗಳ ಗುಣಗಳೂ ಆಗಿ, ತನಗೂ ಅವಕ್ಕೂ ಯಾವ ಸಂಬಂಧವೂ ಇಲ್ಲವೆಂಬಂತೆ ಅವುಗಳಿಂದ ಹೊರಗೆ ನಿಲುಕದಂತೆ ಇರುವವನೇ ಆ ಪರಾತ್ಪರ ವಸ್ತುವಾದ ಭಗವಂತ. 



ಪರವಸ್ತುವಿನ ಹಿರಿಮೆಯನ್ನು ಕೀರ್ತಿಸಿ ಹಾಡಿರುವಾತನು ತಿರುಕ್ಕೂರುಹೂರಿನ ಶಠಗೋಪನೆಂದು ಹೆಸರಿನವನು. ವಸ್ತುವಿವರಣೆಗೆ ಒಪ್ಪುವಂಥ ಪದಗಳ ಆಯ್ಕೆ ಮತ್ತು ಜೋಡಣೆಯಿಂದ ಕೂಡಿ, ಅದಕ್ಕೆ ಸರಿಸಮನಾಗಿ ಅರ್ಥಪೂರ್ಣವಾಗಿ, ತಾಳಲಯ ಬದ್ಧವಾಗಿ, ಹಾಡುವುದಕ್ಕೆ ಹಿತವಾಗಿ, ಕಿವಿಗೆ ಇಂಪಾಗಿ, ಮನಸ್ಸಿಗೆ ಶಾಂತಿಯನ್ನೂ ಅರಿವನ್ನು ನೀಡುವುದು ಈ ತಿರುವಾಯ್ ಮೊೞಿ. ಈ ಕಡೆಯ ಪಾಶುರದಲ್ಲಿ ಇದಕ್ಕೆ ಒಂದು ನಿದರ್ಶನವನ್ನು ತೆಗೆದುಕೊಳ್ಳಬಹುದು: “ನಿರನಿಱೈಯಾಯ್ – ’ಆಯ್’ ಎಂಬ ಮೂರು ಪದಗಳಿವೆ. “ನಿರಲ್” ಎಂಬುದಕ್ಕೆ – ’ಸಾಲು’ ’ವರಿಸೆ’. ’ಒಪ್ಪು’ ಸಮತ್ವ’ – ಎಂದು ಅರ್ಥಬರುತ್ತದೆ. “ನಿಱೈ” ಎಂಬುದಕ್ಕೆ – ’ಪೂರ್ಣತೆ’ ’ಶ್ರೇಷ್ಠತೆ’ ’ಆಶೆ’ ’ಸಮತ್ವ’ ’ಗಾನದಲ್ಲಿ ತಾಳ, ’ಲಯ’, ’ಪರಿಶುದ್ಧತೆ’, ಮನಸ್ಸಿನ ಹತೋಟಿ’, ’ಮನಶ್ಶಕ್ತಿ’, ’ಪ್ರತಿಜ್ಞೆ’, ’ಸಂಕಲ್ಪ’, ’ಶಕ್ತಿ’, ’ಅರಿವು’, ’ಪ್ರಾಮಾಣಿಕತೆ’, ’ಏಕಾಗ್ರತೆ’ – ಎಂದೆಲ್ಲ ಅರ್ಥಬರುತ್ತದೆ. ಈ ಎರಡು ಪದಗಳನ್ನೂ ಜೋಡಿಸಿ, ಹೇಗೆ ಬಗೆಬಗೆಯಾದ ರೀತಿಯಲ್ಲಿ ಅರ್ಥವನ್ನು ಗ್ರಹಿಸಿ ಅರಿತುಕೊಳ್ಳಬಹುದೆಂಬುದನ್ನು ಕಾಣಬಹುದಾಗಿದೆ. ಅತ್ಯಮೂಲ್ಯವಾದ ಇಂಥ ಗಣಿಯೇ ತಿರುವಾಯ್ ಮೊೞಿ\! ಒಂದು ಸಾವಿರಕ್ಕೂ ಹೆಚ್ಚಿನ ಸುಂದರವಾದ ಪಾಶುರಗಳ ಈ ಕೃತಿಯಲ್ಲಿ ಮೊದಲು ಹತ್ತು ಪಾಶುರಗಳನ್ನುಚೆನ್ನಾಗಿ ಅರಿತುಕೊಂಡವನು ಸಂಸಾರಬಂಧನದಿಂದ ಹೊಂದುತ್ತಾರೆ ಎನ್ನುತ್ತಾರೆ ಆಳ್ವಾರರು. ಹೀಗಿದೆ ಈ ಮೊದಲ ತಿರುವಾಯ್ ಮೊೞಿಯ ಫಲಶ್ರುತಿ.



\*\*\*\*\*\*\*\*\*\*\*\*\*\*\*\*\*\*



ಶ್ರೀಃ ಶ್ರೀಯೈನಮಃ



ತಿರುವಾಯ್ ಮೊೞಿ ಮೊದಲ ದಶಕ ಎರಡನೆಯ ತಿರುವಾಯ್ ಮೊಳಿ



೨. ವೀಡುಮಿನ್



೧. ವೀಡುಮಿನ್ ಮುಟ್ರವುಮ್, ವೀಡುಶೆಯ್ದು, ಉಮ್ಮೂಯಿರ್

ವೀಡುಡೈಯಾನಿಡೈ, ವೀಡುಶೆಯ್ ಮ್ಮಿನೇ.



ವೀಡುಮಿನ್ = ಬಿಟ್ಟುಬಿಡಿ \(ನಾಶಪಡಿಸಿರಿ\), ಮುಟ್ರವುಮ್ = ಎಲ್ಲವನ್ನೂ ಪೂರ್ತಿಯಾಗಿ, ವೀಡುಶೆಯ್ದು = \(ಹಾಗೆ\) ತ್ಯಜಿಸಿದ ಬಳಿಕ, ಉಮ್ ಉಯಿರ್ = ನಿಮ್ಮ ಆತ್ಮನಲ್ಲಿ, ವೀಡು ಉಡೈಯಾನ್ ಇಡೈ = ಮನೆಮಾಡಿಕೊಂಡಿರುವವನಲ್ಲಿ, ವೀಡು ಶೆಯ್ ಮ್ಮಿನೇ = ನೆಲೆಗೊಳಿಸಿರಿ \(ಕೊನೆ ಮಾಡಿರಿ\). 



ಎಲ್ಲವನ್ನೂ ಪೂರ್ತಿಯಾಗಿ ಬಿಟ್ಟುಬಿಡಿ \(ನಾಶಗೊಳಿಸಿ\), ಹಾಗೆ, ತ್ಯಜಿಸಿದ ಬಳಿಕ, ನಿಮ್ಮ ಆತ್ಮನಲ್ಲಿ ಮನೆ ಮಾದಿಕೊಂಡಿರುವವನಲ್ಲಿ ನೆಲೆಗೊಳಿಸಿರಿ\(ಕೊನೆ ಮಾಡಿರಿ\). 



ಭಗವಂತನ ಅಡಿದಾವರೆಗಳನ್ನು ದೃಢವಾಗಿ ಆಶ್ರಯಿಸುವುದಕ್ಕೆ, ಸಾಂಸಾರಿಕ ಬಂಧನದಿಂದ ಬಿಡುಗಡೆ ಹೊಂದುವುದಕ್ಕೆ, ಮೋಕ್ಷವನ್ನು ಸಾಧಿಸಿಕೊಳ್ಳುವುದಕ್ಕೆ ಏನೇನು ಮಾಡಬೇಕೆಂದು ಹೇಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಜನರೇ, ಭಗವಂತನನ್ನು ಒಮ್ಮನದಿಂದ ಭಜಿಸುವುದಕ್ಕೆ ಏನೇನು ಅಡ್ಡಿಯಾಗಿದೆಯೋ ಅವುಗಳೆಲ್ಲವನ್ನೂ ಬಿಟ್ಟು ಬಿಡಬೇಕು. ಮನಸ್ಸಿನಲ್ಲಿ ಎಂಟು ಬಗೆಯ ಕಶ್ಮಲಗಳು ಮನೆ ಮಾಡಿಕೊಂಡಿವೆಯಲ್ಲ. ಆ ಎಂಟನ್ನೂ, ಎಂದರೆ, ಆಶೆ, ದ್ವೇಷ, ಲೋಭ, ಮಾನ, ಮದ, ವಿಷಾದ, ಹರ್ಷ, ಧೃತಿ, ಈ ಎಂಟನ್ನೂ ಮನಸ್ಸಿನಿಂದ ತೊಡೆದು ಹಾಕಬೇಕು. ಇವು ಒಂದೊಂದು ಭಗವಚ್ಚಿಂತನೆಗೆ ಅಡಿಯಾಗುತ್ತವೆ. ಆ ಬಳಿಕ, ನಿಮ್ಮ ಅಂತರಂಗದಲ್ಲಿಯೇ ನೆಲಸಿರುವ ಪರಮಾತ್ಮನಿಗೆ ನಿಮ್ಮ ಮನಸ್ಸನ್ನು ಪೂರ್ತಿಯಾಗಿ ಸಮರ್ಪಿಸಿಕೊಂಡು, ಅವನ ತಿರುವಡಿಗಳಲ್ಲಿಯೇ ನೆಲೆಗೊಳಿಸಬೇಕು. 



೨. ಮಿನ್ನಿನ್ನಿಲೈಯಿಲ, ಮನ್ನುಯಿರಾಕ್ಕೈಹಳ್,

ಎನ್ನುಮಿಡಾತ್ತು, ಇಱೈಯುನ್ನು ಮಿನ್ ನೀರೇ. 



ಮಿನ್ನಿನ್ = ಮಿಂಚಿನ, ನಿಲೈ = ರೀತಿ, ಇಲ = ಇಲ್ಲದ, ಮನ್ನು = ನಿಲುಕಡೆಯಾಗಿರುವ, ಉಯಿರ್ = ಆತ್ಮ ಆಕ್ಕೈಹಳ್ = ದೇಹಗಳು, ಎನ್ನುಮ್ ಇಡತ್ತು = ಎನ್ನುವ ಸ್ಥಳದಲ್ಲಿ, ಇಱೈ = ಸ್ವಲ್ಪ, ಉನ್ನುಮಿನ್ = ಯೋಚಿಸಿ \(ಗಮನಿಸಿ\) ನೋಡಿ, ನೀರೇ = ನೀವೇ. 



ಮಿಂಚಿನ ಸ್ಥಿತಿಯಲ್ಲಿ ಇಲ್ಲದೆ, ನಿಲುಕಡೆಯಾಗಿರುವ ಆತ್ಮದೇಹಗಳು ಎಂದು ಹೇಳುವುದನ್ನು ನೀವೇ ಸ್ವಲ್ಪಯೋಚಿಸಿ \(ಗಮನಿಸಿ\) ನೋಡಿ. 



ಮಿಂಚು ಬಲು ಚಂಚಲ. ಅದಕ್ಕೆ ಸ್ಥಿರತೆ ಎಂಬುದೇ ಇಲ್ಲ. ಅಷ್ಟು ಕ್ಷಣಿಕ ಅದು \! ಆತ್ಮದೇಹಗಳು ಮಿಂಚಿನಂತೆ ಅಲ್ಲ. ಅವು ನಿಲುಕಡೆಯಾಗಿರತಕ್ಕವು. ಹೀಗೆನ್ನುವಾಗ, ಆತ್ಮದೇಹಗಳಲ್ಲಿ ನಿಜವಾಗಿಯೂ ಯಾವುದು ಶಾಶ್ವತ ಎಂಬುದನ್ನು ಸ್ವಲ್ಪ ಎಚ್ಚರಿಕೆಯಿಂದ ಗಮನಿಸಬೇಕು. ದೇಹ ನಶ್ವರ – ನಾಶಹೊಂದತಕ್ಕದ್ದು. ಅದು ಅಶಾಶ್ವತ. ಆತ್ಮನಾದರೋ ಶಾಶ್ವತ. ಅದಕ್ಕೆ ನಾಶವಿಲ್ಲ. ಶಾಶ್ವತವಾದ ಆತ್ಮಕ್ಕೆ ಬದಲಾಗಿ ದೇಹವನ್ನೇ ಶಾಶ್ವತ ಎಂದು ತಿಳಿಯುವುದಾದರೆ, ಅದು ಭ್ರಾಂತಿ – ಅಜ್ಞಾನ. 



ಆಳ್ವಾರರು ಹೇಳುತ್ತಾರೆ: ಜನರೇ, ದೇಹ ಆತ್ಮಗಳ ಸ್ಥಿರ ಅಸ್ಥಿರತೆಗಳ ಸತ್ಯಾಸತ್ಯತೆಯನ್ನು ಸ್ವಲ್ಪ ಯೋಚಿಸಿ ನೋಡಿ. ಒಬ್ಬೊಬ್ಬನೂ ನೋಡಿ, ತಿಳಿದುಕೊಳ್ಳಬೇಕಾದ ವಿಷಯವಿದು. 



೩. ನೀರ್ ನುಮದೆನ್ ಱಿವೈ, ವೇರ್ ಮುದಲ್ ಮಾಯ್ ತ್ತು, ಇವೈ

ಶೇರ್ ಮಿನುಯಿರ್ ಕ್ಕೂ, ಅದನ್ ನೇರ್ ನಿಱೈಯಿಲ್ಲೈ.



ನೀರ್ = ನೀವು, ನುಮದು = ನಿಮ್ಮದು, ಎನ್ ಱುಇವೈ = ಎಂಬ ಇವುಗಳನ್ನು, ವೇರ್ ಮುದಲ್ = ಬೇರುಸಹಿತವಾಗಿ \(ಬೇರನ್ನು ಮೊದಲು ಮಾಡಿಕೊಂಡು\), ಮಾಯ್ ತ್ತು = ನಾಶಪಡಿಸಿ, ಇವೈ = ಇವುಗಳನ್ನು, ಶೇರ್ ಮಿನ್ = ಕೂಡಿಸಿರಿ, \(ಸೇರಿಸಿರಿ, ಜೊತೆಮಾಡಿರಿ\), ಉಯಿರ್ ಕ್ಕೂ = ಆತ್ಮನಿಗೆ, ಅದನ್ = ಅದರ, ನೇರ್ = ಸಮನಾದ, ನಿಱೈ = ಪೂರ್ಣವಾದದ್ದು, ಇಲ್ಲೈ = ಇಲ್ಲ. 



ನೀವು, ನಿಮ್ಮದು ಎಂಬ ಇವುಗಳನ್ನು ಬೇರು ಸಹಿತವಾಗಿ ನಾಶಪಡಿಸಿ. ಇವುಗಳನ್ನು ಆತ್ಮನೊಡನೆ ಜೊತೆಮಾಡಿ, ಅದಕ್ಕೆ ಸಮನಾದ ಪೂರ್ಣವಾದದ್ದು ಇಲ್ಲ. 



ಹಿಂದಿನ ಪಾಶುರದಲ್ಲಿ ಮನಸ್ಸಿನ ಕಶ್ಮಲಗಳನ್ನು ನಿರ್ಮೂಲಗೊಳಿಸಬೇಕೆಂದು ಹೇಳಲಾಯಿತು. ಅವುಗಳಲ್ಲಿ \(ಆ ಕಶ್ಮಲಗಳಲ್ಲಿ\) ಮುಖ್ಯವಾದ ’ನಾನು, ನನ್ನದು’ ಎಂಬ ’ಅಹಂಕಾರ, ಮಮಕಾರ’ಗಳನ್ನು ನಾಶಪಡಿಸಬೇಕೆಂದು ಇಲ್ಲಿ ಹೇಳಲಾಗುತ್ತಿದೆ. 



’ನಾನು, ನನ್ನದು, ನಮ್ಮದು’ ಎಂದು ಹೇಳುವಾಗಲೆಲ್ಲ ಅವನ್ನು ದೇಹಕ್ಕೆ ಅನ್ವಯಿಸಿಕೊಂಡು ಮಾತನಾಡುವುದು ಸಾಮಾನ್ಯವಾಡಿಕೆ. ದೇಹವೇ ’ನಾನು’ ಎಂತಲೂ, ದೇಹಕ್ಕೆ ಸಂಬಂಧಿಸಿದ ಮನುಷ್ಯರು, ವಸ್ತುಗಳು, ಎಂದರೆ, ಹೆಂಡತಿ, ಮಕ್ಕಳು, ನೆಂಟರು, ಇಷ್ಟರು, ಮಿತ್ರರು, ಇತ್ಯಾದಿಗಳೂ, ಆಸ್ತಿಪಾಸ್ತಿಗಳೂ – ಇವುಗಳನ್ನೆಲ್ಲ ’ನನ್ನದು, ನನ್ನವು, ನಮ್ಮವು’ ಎಂತಲೂ ಭಾವಿಸಿಕೊಂಡು, ಹಾಗೆಯೇ ಮಾತನಾಡುತ್ತಾರಷ್ಟೆ. ’ನಾನು, ನನ್ನದು’ ಎಂಬ ಪದಗಳು ದೇಹಕ್ಕೆ ಸಂಬಂಧಿಸಿದವನಲ್ಲ. ಅವು ಆತ್ಮಕ್ಕೆ ಸಂಬಂಧಪಟ್ಟವು. ದೇಹವನ್ನು ಆತ್ಮವೆಂದು ಭಾವಿಸುವುದು ಭ್ರಾಂತಿ. \(ದೇಹಾತ್ಮಭ್ರಾಂತಿ ಎನ್ನುವುದು ಇದೇ\). ನಶ್ವರವಾದ ದೇಹವನ್ನು ’ನಾನು’ ಎನ್ನುವುದು ಅಜ್ಞಾನ. ಹೀಗೆ ತಿಳಿಯುವುದರಿಂದ ’ಬಂಧನ’ವಲ್ಲದೆ ’ಬಿಡುಗಡೆ’ಯಲ್ಲ. ಆತ್ಮನು ಪೂರ್ಣ, ಶಾಶ್ವತ. ಆದ್ದರಿಂದ, ’ನಾನು, ನನ್ನದು’ ಎಂಬುದನ್ನು ಆತ್ಮಕ್ಕೆ ಅನ್ವಯಿಸಿ, ಹಾಗೆ ನಡೆಯುವುದರಿಂದ ನಿಜವಾದ ಜ್ಞಾನದತ್ತ ನಡೆದಂತೆಯೇ. 



ಆಳ್ವಾರರು ಹೇಳುತ್ತಾರೆ: ಜನರೇ ’ನೀವು, ನಿಮ್ಮದು’ ಎಂದು ಹೇಳಿಕೊಳ್ಳುತ್ತೀರಲ್ಲ\! ಈ ’ನೀವು, ನಿಮ್ಮದು” ಅಥವಾ ಎಲ್ಲರಿಗೂ ಅನ್ವಯಿಸಬಹುದಾದ ’ನಾನು, ನನ್ನದು, ನಮ್ಮದು’ ಎಂಬ ಭಾವನೆಯನ್ನು ಬೇರು ಸಹಿತವಾಗಿ ನಾಶಮಾಡಿಬಿಡಿ. ಈ ಪದಗಳು ಆತ್ಮಕ್ಕೆ ಸೇರಬೇಕಾದವು. ಆತ್ಮಪೂರ್ಣ. ಅದಕ್ಕೆ ಸಮನಾದದ್ದು ಬೇರೆ ಇಲ್ಲ. 



೪. ಇಲ್ಲದು ಮುಳ್ಳುದುಮ್, ಅಲ್ಲದವನುರು,

ಎಲ್ಲೈಯಿಲನ್ನಲಮ್, ಪುಲ್ ಹುಪಟ್ರಟ್ರೇ. 



ಇಲ್ಲದುಮ್ = ಇಲ್ಲದ್ದೂ, ಉಳ್ಳದುಮ್ = ಉಳ್ಳದ್ದೂ, ಅಲ್ಲದು= ಅಲ್ಲದ್ದು, ಅವನ್ = ಅವನ, ಉರು = ಸ್ವರೂಪ, ಎಲ್ಲೈ ಇಲ್ = ಮಿತಿಯೇ ಇಲ್ಲದ, ಅ-ನಲಮ್ = ಆ ಆನಂದಸ್ವರೂಪ, ಪುಲ್ ಹು = ಆಶ್ರಯಿಸು, ಪಟ್ರು= ಬಂಧನವನ್ನು, ಅಟ್ರೇ = ಇಲ್ಲದಂತೆಯೇ.



ಅವನ ಸ್ವರೂಪ ಇಲ್ಲದ್ದೂ ಉಳ್ಳದ್ದೂ ಅಲ್ಲದ್ದು. ಮಿತಿಯೇ ಇಲ್ಲದ ಆ ಆನಂದಸ್ವರೂಪವನ್ನು ಆಶ್ರಯಿಸು. ಬಂಧವಿಲ್ಲದಂತೆಯೇ. 



’ಇಲ್ಲದು – ಎಂಬುದಕ್ಕೆ ಎರಡು ಬಗೆಯಲ್ಲಿ ಅರ್ಥಹೇಳಬಹುದಾಗಿದೆ. ಮನೆಯಾಗಿ ಇರುವುದು \(ಇಲ್ \+ ಅದು\) ಎಂಬುದೊಂದು ವಿಕಾರಗಳೊಂದೂ ಇಲ್ಲದ್ದು ಎಂಬುದೊಂದು. ಆತ್ಮಕ್ಕೆ ಮನೆಯಾಗಿರುವುದು ಈ ದೇಹ, ವಿಕಾರಗಳೊಂದೂ ಇಲ್ಲದೆ, ಬದಲಾವಣೆಗಳಿಲ್ಲದೆ, ಇದ್ದ ಸ್ಥಿತಿಯಲ್ಲೇ ಇರುವುದು ಅಚೇತನ ವಸ್ತು. 



“ಉಳ್ಳದು – ಎಂಬುದಕ್ಕೂ ಹಾಗೆಯೇ ಎರಡು ಬಗೆಯಲ್ಲಿ ರ್ಥಮಾಡಬಹುದು: ಒಳಗೆ ಇರುವುದು ೯ಉಳ್ \+ ಅದು\) ಎಂಬುದೊಂದು. ದೇಹವೆಂಬ ಮನೆಯ ಒಳಗೆ ಇರುವುದು \(ವಾಸಿಸುವುದು\) ಆತ್ಮ, ವಿಕಾರಗಳು, ಬದಲಾವಣೆಗಳು ಉಳ್ಳದ್ದು – ಚೇತನವಸ್ತು. 



ಆಳ್ವಾರರು ಹೇಳುತ್ತಾರೆ: ಪರಮಾತ್ಮನ ಸ್ವರೂಪ ಇಲ್ಲದ್ದೂ ಅಲ್ಲ, ಉಳ್ಳದ್ದೂ ಅಲ್ಲ. ದೇಹದಂತೆಯೂ ಅಲ್ಲ, ಆತ್ಮನಂತೆಯೂ ಅಲ್ಲ, ಚೇತನವಸ್ತುವಿನಂತೆಯೂ ಅಲ್ಲ. ಅಚೇತನ ವಸ್ತುವಿನಂತೆಯೂ ಅಲ್ಲ, ಪರಮಾತ್ಮನ ಸ್ವರೂಪವು ಮಿತಿಯೇ ಇಲ್ಲದ ಆನಂದಸ್ವರೂಪ\! ಅದನ್ನು ಆಶ್ರಯಿಸಿ ಬಂಧನದಿಂದ ಬಿಡುಗಡೆ ಹೊಂದಿ. 



೫. ಅಟ್ರದು ಪಟ್ರೆನಿಲ್, ಉಟ್ರದು ವೀಡುಯಿರ್,

ಶೆಟ್ರದು ಮನ್ನುಱಿಲ್, ಅಟ್ರಿಱೈ ಪಟ್ರೇ. 



ಅಟ್ರದು = ಅಂಥಾದ್ದನ್ನು, ಪಟ್ರು = ಆಶ್ರಯಿಸುವುದು ಎನಿಲ್ = ಎಂದರೆ, ಉಯಿರ್ = ಆತ್ಮನು, ವೀಡು = ಬಿಡುಗಡೆಯನ್ನು, ಉಟ್ರದು = \(ನಿಜವಾಗಿ\) ಹೊಂದುತ್ತದೆ, ಶೆಟ್ರು= \(ಅದಕ್ಕೆ\) ಬೇಸತ್ತು, ಅದು = ಅದು, ಮನ್ = ಪರಮಶ್ರೇಷ್ಠತೆಯನ್ನು, ಉಱಿಲ್ = ಸಮೀಪಿಸುವುದಕ್ಕೆ, ಅಟ್ರು = ಅಂಥ, ಇಱೈ = ಸರ್ವೇಶ್ವರನನ್ನು, ಪಟ್ರೇ = ಆಶ್ರಯಿಸಿರಿ. 



ಅಂಥಾದ್ದನ್ನು ಆಶ್ರಯಿಸುವುದು ಎಂದರೆ, ಆತ್ಮನು ಬಿಡುಗಡೆಯನ್ನು ನಿಜವಾಗಿ ಹೊಂದುತ್ತಾನೆ. ಅದಕ್ಕೆ ಬೇಸತ್ತು ಅದು \(ಆತ್ಮನು\) ಪಾಮಶ್ರೇಷ್ಠತೆಯನ್ನು ಸಮೀಪಿಸುವುದಕ್ಕೆ \(ಪಡೆದುಕೊಳ್ಳುವುದಕ್ಕೆ\) ಅಂಥಸರ್ವೇಶ್ವರನನ್ನೇ ಆಶ್ರಯಿಸಿರಿ. 



ಹಿಂದಿನ ಪಾಶುರದಲ್ಲಿ ಭಗವಂತನನ್ನು ’ಮಿತಿಯೇ ಇಲ್ಲದ ಆನಂದಸ್ವರೂಪ’ ನೆಂದೂ ಅವನನ್ನು ಆಶ್ರಯಿಸಿ ಬಂಧನದಿಂದ ಬಿಡುಗಡೆ ಹೊಂದಬೇಕೆಂದೂ ಹೇಳಲಾಯಿತು. ಈ ಪಾಶುರದಲ್ಲಿ ಈ ’ಬಿಡುಗಡೆ’ಯ ವಿಷಯವನ್ನು ಇನ್ನಷ್ಟು ವಿಶಪದಡಿಸಲಾಗಿದೆ. 



’ಬಂಧನದಿಂದ ಬಿಡುಗಡೆ ಹೊಂದುವುದು’ – ಎಂದ ಮಾತ್ರಕ್ಕೆ ತೃಪ್ತಿಪಟ್ಟುಕೊಳ್ಳುವಂಥ ಸನ್ನಿವೇಶವೇನಲ್ಲ ಅದು. ಗಳಿಸಿಕೊಂಡಿರುವ ಪುಣ್ಯಫಲಕ್ಕೆ ಅನುಗುಣವಾಗಿ ಇಹಲೋಕದ ಸಂಸಾರದಿಂದ ಬಿಡುಗಡೆ ಹೊಂದಿದವರು ಸ್ವರ್ಗಾದಿ ನಾನಾಸುಖಗಳನ್ನು ಅನುಭವಿಸುವಂತಾಗಬಹುದು. ಎಷ್ಟುಕಾಲ ಪುಣ್ಯಫಲ ನಡೆಯುವುದೋ ಅಷ್ಟುಕಾಲ ಲಭಿಸಿದ ಸ್ವರ್ಗಾದಿಸುಖಗಳನ್ನು ಅನುಭವಿಸಿ, ಮತ್ತೆ, ಇಹಲೋಕಕ್ಕೆ ಇಳಿಯಬೇಕಾಗುವುದು. ಇಂಥಾದ್ದನ್ನು ನಿಜವಾದ ಬಿಡುಗಡೆ ಎನ್ನಲಾದೀತೇ? ಮತ್ತೆ, ಇಹಲೋಕಕ್ಕೆ ಹಿಂತಿರುಗವಂಥ, ಎಂದೆಂದಿಗೂ ಭಗವಂತನ ಸನ್ನಿಧಿಯಲ್ಲಿ ನಿತ್ಯಕೈಂಕರ್ಯಪರರಾಗಿರುವ ಸ್ಥಿತಿಯೇ ನಿಜವಾದ ಬಿಡುಗಡೆ. ಈ ಬಗೆಯ ಸ್ಥಿತಿಯನ್ನು, ಎಂದರೆ, ಪರಮಪದ ವಾಸವನ್ನೂ ಅಮರತ್ವವನ್ನೂ ಗಳಿಸಿಕೊಳ್ಳುವುದಕ್ಕೆ ಆ ಸರ್ವೇಶ್ವರನನ್ನೇ ಆಶ್ರಯಿಸಬೇಕು. 



ಆಳ್ವಾರರು ಹೇಳುತ್ತಾರೆ: ಜನರೇ, ಪರಮಾನಂದಸ್ವರೂಪನಾದ ಭಗವಂತನನ್ನು ಆಶ್ರಯಿಸಿದರೆ, ಗಳಿಸಿದ ನಿಮ್ಮ ಪುಣ್ಯಕ್ಕೆ ಅನುಗುಣವಾಗಿ ನಿಮಗೆ ಸ್ವರ್ಗಾದಿ ಭೋಗಗಳು ಲಭ್ಯವಾಗುವುವು. ಅಂಥ ಯಾವುದಕ್ಕೂ ಆಶೆಪಡದಂತೆ, ಪರಮಶ್ರೇಷ್ಠವಾದ ಪರಮಪದವಾಸವನ್ನೂ ಭಗವತ್ ಸಾನ್ನಿಧ್ಯವನ್ನೂ ನಿರಂತರವಾಗಿ ಪಡೆದುಕೊಳ್ಳುವ ಆಶೆಯನ್ನೇ ಉಳ್ಳವರು ನೀವಾದರೆ, ನೀವು ಅದನ್ನು ನೀಡುವ ಸರ್ವೇಶ್ವರನನ್ನೇ ಆಶ್ರಯಿಸಬೇಕು. 



೬. ಪಟ್ರಿಲನೀಶನುಮ್, ಮುಟ್ರವುಮ್ ನಿನ್ ಱನನ್,

ಪಟ್ರಿಲೈಯಾಯ್, ಅವನ್ ಮುಟ್ರಿಲಡಙ್ಗೇ.



ಪಟ್ರು ಇಲನ್ = ಅರಿಯಲು ಆಗದವನು, ಈಶನುಮ್ = ಸರ್ವೇಶ್ವರನು, ಮುಟ್ರವುಮ್ = ಪರಿಪೂರ್ಣವಾಗಿ \(ಎಲ್ಲೆಲ್ಲಿಯೂ\), ನಿನ್ ಱವನ್ = ಇರುವವನು, ಪಟ್ರು ಇಲೈ ಆಯ್ = ಆಶ್ರಯವಿಲ್ಲದವನಾಗಿ, ಅವನ್ = ಅವನ \(ಸರ್ವೇಶ್ವರನ\), ಮುಟ್ರಿಲ್ = ಪರಿಪೂರ್ಣತೆಯಲ್ಲಿ, ಅಡಙ್ಗೇ = ಅಡಗಿಹೋಗು. 



ಸರ್ವೇಶ್ವರನೂ ಅರಿತುಕೊಳ್ಳಲಾಗದವನು. ಪರಿಪೂರ್ಣವಾಗಿ ಎಲ್ಲೆಲ್ಲಿಯೂ ಇರುವವನು. \(ನೀನು\) ಆಶ್ರಯವಿಲ್ಲದವನಾಗಿ ಅವನ \(ಆ ಸರ್ವೇಶ್ವರನ\) ಪರಿಪೂರ್ಣತೆಯಲ್ಲಿ ಅಡಗಿಹೋಗು.



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನೂ ಆಸರೆಯಿಲ್ಲದವನು. ಎಂದರೆ, ಅವನಿಗೆ ಆಸರೆಯೇ ಬೇಡ. ಅವನು ಎಲ್ಲೆಲ್ಲೂ ಎಲ್ಲ ವಸ್ತುಗಳಲ್ಲೂ ಪರಿಪೂರ್ಣವಾಗಿ ತುಂಬಿಕೊಂಡಿರುವವನು. ಅವನನ್ನು ಅರಿತುಕೊಳ್ಳಲೂ ಸಹ ಆಗದಂಥವನು. ನೀನಾದರೋ ನಿಜವಾಗಿಯೂ ಆಸರೆಯಿಲ್ಲದವನು. ಆದ್ದರಿಂದ ಪರಿಪೂರ್ಣನಾಗಿರುವ ಭಗವಂತನ ಪರಿಪೂರ್ಣತೆಯಲ್ಲಿ ನೀನು ಸೇರಿಕೊಂಡು, ಅದರಲ್ಲಿಯೇ ಅಡಗಿಹೋಗು. ನೀನು ಅವನನ್ನು ಆಶ್ರಯಿಸಬೇಕಾದದ್ದು ಹೀಗೆ. 



೭. ಅಡಙ್ಗೆೞಿಲ್ ಶಮ್ಬತ್ತು, ಅಡಙ್ಗಕ್ಕಣ್ಡು, ಈಶನ್

ಅಡಙ್ಗೆೞಿಲಹ್ ದೆನ್ ಱು ಅಡಙ್ಗುಹ ವುಳ್ಳೇ. 



ಅಡಾಙ್ಗ = ಸಂಪೂರ್ತಿಯಾಗಿ, ಎೞಿಲ್ = ಸುಂದರವಾದ, ಶಮ್ಬತ್ತು = ಐಶ್ವರ್ಯವನ್ನು, ಅಡಙ್ಗ = ಒಟ್ಟಾಗಿ \(ಎಲ್ಲವನ್ನೂ ಪೂರ್ತಿಯಾಗಿ\), ಕಣ್ಡು = ನೋಡಿ, ಈಶನ್ = ಸರ್ವೇಶ್ವರನು, ಅಡಙ್ಗು = ಕೂಡಿಕೊಂಡಿರುವ, ಎೞಿಲ್ = ಸೊಬಗು, ಅಹ್ ದು ಎನ್ ಱು = ಅದು ಎಂದು, ಅಡಙ್ಗುಹ ಉಳ್ಳೇ = ಆ ಸೊಬಗಿನ ಐಶ್ವರ್ಯದಲ್ಲಿಯೇ, ಕೂಡಿಹೋಗು. 



ಭಗವಂತನ ಸುಂದರವಾದ ಐಶ್ವರ್ಯವನ್ನು \(ವಿಭೂತಿಯನ್ನು\) ಸಂಪೂರ್ತಿಯಾಗಿ, ಒಟ್ಟಾಗಿ ಕಂಡು, ಭಗವಂತನೇ ಕೂಡಿಕೊಂಡಿರುವ ಸೊಬಗು ಅದೆಂದು, ಆ ಸುಂದರೆ ವಿಭೂತಿಯಲ್ಲಿಯೇ ಅಡಗಿಹೋಗು. 



ಹಿಂದಿನ ಪಾಶುರದಲ್ಲಿ ಭಗವಂತನನ್ನು ಕುರಿತು ಎರಡು ವಿಷಯಗಳನ್ನು ಹೇಳಲಾಯಿತು: ಅವನು ಪರಿಪೂರ್ಣನೆಂದೂ ತನ್ನ ಎಲ್ಲ ವಿಭೂತಿಗಳಲ್ಲಿಯೂ ಸೇರಿಕೊಂಡಿದ್ದಾನೆಂದೂ ಆದರೂ ಅರಿತುಕೊಳ್ಳಲು ಆಗದವನೆಂದೂ ಒಂದು ವಿಷಯ. ಮತ್ತೊಂದು, ಅವನ ಪರಿಪೂರ್ಣತೆಯಲ್ಲಿ ಆಸಕ್ತ ಮನುಷ್ಯನು ಸೇರಿಕೊಂಡು ಒಂದಾಗಬೇಕೆಂದು ಹೇಳಿದ್ದು. ಈ ಎರಡು ವಿಷಯಗಳನ್ನೂ ಈ ಪಾಶುರದಲ್ಲಿ ಮುಂದುವರಿಸಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಲೀಲಾವಿಭೂತಿಯೆನಿಸಿದ ಸೃಷ್ಟಿಯೆಲ್ಲವೂ ಸುಂದರವಾದದ್ದು. ಆ ಸುಂದರವಿಭೂತಿಯಲ್ಲಿ ಅವನು ಸಂಪೂರ್ತಿಯಾಗಿ ಎಲ್ಲೆಲ್ಲೂ ತುಂಬಿಕೊಂಡಿದ್ದಾನೆ. ಅವನು ಅರಿತುಕೊಳ್ಳಲು ಆಗದವನೆಂದು ಹೇಳಿದರೂ, ಅವನ ವಿಭೂತಿಯ ಮೂಲಕ, ಅವನನ್ನೂ ಅವನ ದಿವ್ಯಸೌಂದರ್ಯವನ್ನೂ ಅರಿತುಕೊಳ್ಳಬಹುದು. ಅವನ ಪರಿಪೂರ್ಣತೆಯನ್ನು ಕಾಣಬಹುದು. ಆನಂದಿಸಬಹುದು. ಅವನಲ್ಲಿ ಆಸಕ್ತನಾದವನು ಹೀಗೆ ಮುಗ್ಧಗೊಳಿಸುವಂಥ ದಿವ್ಯವಾದ ಆ ಸೊಬಗೇ ಭಗವಂತನೆಂದು ಅರಿತುಕೊಳ್ಳಬೇಕು. ಮತ್ತು ಆ ಸುಂದರೆ ವಿಭೂತಿಯಲ್ಲಿ ಅವನೂ ಒಬ್ಬನೆಂದು ಅರಿತುಕೊಳ್ಳಬೇಕು. ಅಲ್ಲದೆ, ಪರಿಪೂರ್ಣವಾದ ಆ ಸೌಂದರ್ಯದಲ್ಲಿ ಅದರ ಒಂದಂಶವಾದ ಅವನೂ ಅದರಲ್ಲಿ ಅಡಗಿಹೋಗಿ, ಅದರಲ್ಲಿ ಒಂದಾಗಬೇಕು. ಭಗವಂತನನ್ನು ಅರಿತುಕೊಳ್ಳುವುದೂ ಅವನೊಡನೆ ಒಂದಾಗುವುದು ಹೀಗೆಯೇ. 



ಭಗವಂತನನ್ನು ನೇರವಾಗಿ ಕಂಡು ಅರಿತುಕೊಳ್ಳುವುದಕ್ಕೆ ಆಗದು. ಆದರೆ, ಎಲ್ಲೆಲ್ಲಿಯೂ ವ್ಯಾಪಿಸಿರುವ ಅವನ ವಿಭೂತಿಯನ್ನು ಕಂಡು, ಅದರ ಸೌಂದರ್ಯವೇ ಭಗವಂತನೆಂದು ಅರಿತುಕೊಳ್ಳಲು ಸಾಧ್ಯವಷ್ಟೆ. 



೮. ಉಳ್ಳಮುರೈಶೆಯಲ್, ಉಳ್ಳವಿಮ್ಮೂನ್ ಱೈಯುಮ್,

ಉಳ್ಳಿಕ್ಕೆಡುತ್ತು, ಇಱೈಯುಳ್ಳಿಲೊಡುಙ್ಗೇ. 



ಉಳ್ಳಮ್ = ಮನಸ್ಸು, ಉರೈ = ಮಾತು, ಶೆಯಲ್ = ಕೆಲಸ, ಉಳ್ಳ = ಎಂಬ ಯಾವ, ಇ ಮೂನ್ ಱೈಯುಮ್ = ಈ ಮಾತನ್ನೂ, ಉಳ್ಳ್ = ಅಂತರಂಗದಲ್ಲಿ ಅರಿತುಕೊಂಡು, \(ಚೆನ್ನಾಗಿ ಯೋಚಿಸಿ ತಿಳಿದು\), ಕೆಡುತ್ತು = ನಾಶಪಡಿಸಿ, ಇಱೈ = \(ಪರಮಾತ್ಮನ\) ಪೂಜೆ ನಮಸ್ಕಾರಗಳ, ಉಳ್ಳಿಲ್ = ಅಂತರಂಗದಲ್ಲಿ, ಒಡುಙ್ಗು = ಅಡಗಿಹೋಗು \(ಒಂದಾಗು\), 



ಮನಸ್ಸು, ಮಾತು, ಕೆಲಸ – ಎಂಬ ಯಾವ ಈ ಮೂರನ್ನೂ ಕುರಿತು ಚೆನ್ನಾಗಿ ಯೋಚಿಸಿ ಅರಿತುಕೊಂಡು, ನಾಶಪಡಿಸಿ, \(ಪರಮಾತ್ಮನ\) ಪೂಜೆ ನಮಸ್ಕಾರಗಳ ಅಂತರಂಗದಲ್ಲಿ ಅಡಗಿಹೋಗು. 



ಮನಸ್ಸು, ಮಾತು, ಮೈ – ಇವುಗಳನ್ನು ತ್ರಿಕರಣಗಳೆನ್ನುತ್ತಾರೆ. ’ಕರಣ’ ಎಂದರೆ ಸಾಧನ. ಯಾವುದನ್ನಾದರೂ ಕುರಿತು ಯೋಚಿಸುವುದಕ್ಕೆ ಸಾಧನವಾದದ್ದು ಮನಸ್ಸು. ಮನಸ್ಸಿನ ಯೋಚನೆಗಳನ್ನು ಪ್ರಕಟಪಡಿಸುವುದಕ್ಕೆ ಮತ್ತೆರಡು ಸಾಧನಗಳಿವೆ. ಒಂದು ಮಾತು, ಇನ್ನೊಂದು ಕೆಲಸ. ಮನಸ್ಸು ಇಂದ್ರಿಯಗಳ ವಶವಾಗಿ ಇಂದ್ರಿಯ ವಿಷಯ ಸುಖಭೋಗಗಳನ್ನು ಕುರಿತು ಯೋಚಿಸುತ್ತದೆ. ಅದಕ್ಕೆ ನಡೆನುಡಿಗಳು ಕಾಣಿಸಿಕೊಳ್ಳುತ್ತವೆ. ಇಂದ್ರಿಯಗಳ ವಶವಾದ ಮನಸ್ಸು ಬಂಧನಕ್ಕೆ ಎಡೆಗೊಡುತ್ತದೆ. ತ್ರಿಕರಣಗಳನ್ನು ವಿಷಯ ಸುಖಭೋಗಗಳತ್ತ ಹರಿಯಗೊಡದಂತೆ, ತಡೆದಿಟ್ಟು, ಯಾವುದನ್ನು ಕುರಿತು ಚಿಂತಿಸುವುದರಿಂದ, ಯಾವುದನ್ನು ನುಡಿಯುವುದರಿಂದ, ಮತ್ತು ಯಾವುದನ್ನು ನಡೆಸುವುದರಿಂದ ಬಾಳು ಉಜ್ಜೀವನಗೊಳ್ಳುವುದೋ ಅದನ್ನೇ ಚಿಂತಿಸಿ, ನುಡಿದು, ನಡೆದು, ಸತ್ಫಲವನ್ನು ಸಾಧಿಸಿಕೊಳ್ಳಬೇಕು. 



ಆಳ್ವಾರರು ಹೇಳುತ್ತಾರೆ: ಮಾನವರೇ, ನೀವು ಉಜ್ಜೀವನಗೊಳ್ಳಬೇಕಾದರೆ, ತ್ರಿಕರಣಗಳನ್ನು ಹಿಡಿತದಲ್ಲಿಟ್ಟುಕೊಳ್ಳಿ ಚೆನ್ನಾಗಿ ಯೋಚಿಸಿ, ಹಿತವಾದ ರೀತಿಯಲ್ಲಿ ನಿಮ್ಮ ನುಡಿಗಳನ್ನು ಸರಿಮಾಡಿಕೊಳ್ಳಿ. ಇದಕ್ಕೆ ಭಗವಂತನನ್ನು ಕುರಿತು ಚಿಂತಿಸುವುದು. ಆ ವಿಷಯವನ್ನೇ ಆಡುವುದು. ಭಗವಂತನನ್ನು ಪೂಜಿಸುವುದು, ನಮಸ್ಕರಿಸುವುದು ಮುಂತಾದ ಭಗವದಾರಾಧನ ಕಾರ್ಯಗಳಲ್ಲಿ ಮನಃಪೂರ್ವಕವಾಗಿ ತೊಡಗಿ ಅವುಗಳಲ್ಲಿಯೇ ಪರಿಪೂರ್ಣವಾಗಿ ಮಗ್ನರಾಗಿ, ಅವುಗಳ ಅಂತರಂಗವನ್ನು ಸೂರೆಗೊಳ್ಳಬೇಕು. 



೯. ಒಡುಙ್ಗವವನ್ ಕಣ್, ಒಡುಙ್ಗಲುಮೆಲ್ಲಾಮ್,

ವಿಡುಮ್ಬಿನ್ನುಮಾಕ್ಕೈ, ವಿಡುಮ್ಬೊಮಿದೆಣ್ಣೇ. 



ಒಡುಙ್ಗು = ಅಡಗಿಹೋಗು, ಅವನ್ ಕಣ್ = ಅವನಲ್ಲಿಯೇ, ಒಡುಙ್ಗಲುಮ್ = ಒಳಗೆ ಅಡಗಿಸಿಟ್ಟುಕೊಂಡಿರುವುದು, ಎಲ್ಲಾಮ್ = ಎಲ್ಲವನ್ನೂ, ವಿಡುಮ್ = ಬಿಟ್ಟು ಬಿಡು ಪಿನ್ನುಮ್ = ಅನಂತರ, ಆಕ್ಕೈ = ದೇಹವನ್ನು, ವಿಡುಮ್ ಪೊೞುದು = ಬಿಡುವ ಕಾಲದಲ್ಲಿ ಎಣ್ಣೇ = ಎದಿರು ನೋಡುತ್ತಿರು \(ಭಗವನ್ನಾಮಸ್ಮರಣೆ ಮಾಡುತ್ತಿರು\)



ಅವನಲ್ಲಿಯೇ ಅಡಗಿಹೋಗು. ನಿನ್ನೊಳಗೆ ಅಡಗಿಸಿಟ್ಟುಕೊಂಡಿರುವುದೆಲ್ಲವನ್ನೂ ಬಿಟ್ಟುಬಿಡು \(ತೊಲಗಿಸು\). ಅನಂತರ ದೇಹವನ್ನು ನೀಗುವ ಕಾಲಕ್ಕೆ ಎದುರುನೋಡುತ್ತಿರು. \(ಭಗವನ್ನಾನಸ್ಮರಣೆ ಮಾಡುತ್ತಿರು\). 



ಆಳ್ವಾರರು ಹೇಳುತ್ತಾರೆ: ಸಂಸಾರಿಗಳಿರಾ, ನಿಮ್ಮ ಅಂತರಂಗದಲ್ಲಿಯೂ, ನಿಮ್ಮ ಸುತ್ತಲೂ ಎಲ್ಲೆಲ್ಲಿಯೂ ಕಂಡುಬರುವ ದಿವ್ಯಸುಂದರವಾದ ಪ್ರಕೃತಿಯಲ್ಲಿಯೂ ಬೆಳಗುತ್ತಿರುವ ಭಗವಂತನಲ್ಲಿಯೇ ನೀವು ಲೀನವಾಗಿ ಹೋಗಿ. ಶುದ್ಧವಾದ, ಅಂತರಂಗದಿಂದಲೂ, ಶುದ್ಧವಾದ ತ್ರಿಕರಣಗಳಿಂದಲೂ ಭಗವನ್ನಾಮಸ್ಮರಣೆ ಮಾಡುತ್ತಾ ಕಾಲಕಳೆಯಿರಿ. ಹೀಗೆ, ಪರಿಶುದ್ಧವಾದ ರೀತಿಯಲ್ಲಿದ್ದುಕೊಂಡು, ದೇಹವನ್ನು ನೀಗುವ ಆ ಕಡೆಯ ಘಳಿಗೆಗಾಗಿ ನಿರ್ಭಯವಾಗಿ ಎದುರುನೋಡುತ್ತಿರಿ. 



೧೦. ಎಣ್ ಪೆರುಕ್ಕನ್ನಲತ್ತು, ಒಣ್ ಪೊರುಳೀಱಿಲ,

ವಣ್ ಪುಹೞ್ ನಾರಣನ್, ತಿಣ್ ಕೞಲ್ ಶೇರೇ.



ಎಣ್ = ಎಣಿಕೆಯನ್ನು, ಪೆರುಕ್ಕ = ಬೆಳೆಸಿಕೊಂಡು ಹೋಗುವಂಥ, ಅ-ನಲತ್ತು = ಆನಂದಾದಿ ಕಲ್ಯಾಣಗುಣಗಳುಳ್ಳ, ಒಣ್ ಪೊರುಳ್ = ಸಾಟಿಯಿಲ್ಲದ ನಿತ್ಯವಸ್ತುವಾದ, ಈಱು ಇಲ = ಮಿತಿಯಿಲ್ಲದವನಾದ \(ಅನಂತನಾದ\), ವಣ್ ಪುಹೞ್ = ಪರಮ ಉದಾರಿ ಎಂಬ ಹೊಗಳಿಕೆಯ, ನಾರ್‍ಅಣನ್ = ಶ್ರೀಮನ್ನಾರಾಯಣನ, ತಿಣ್ = ದೃಢವಾದ, ಕೞಲ್ = ತಿರುವಡಿಗಳನ್ನು, ಶೇರೇ = ಆಶ್ರಯಿಸಿ.



ಎಣಿಕೆಯನ್ನು ಬೆಳೆಸಿಕೊಂಡು ಹೋಗುವಂಥ \(ಊಹೆಗೆ ಎಟುಕದಂಥ\) ಆನಂದಾದಿ ಕಲ್ಯಾಣಗುಣಗಳುಳ್ಳ, ಸಾಟಿಯಿಲ್ಲದ ನಿತ್ಯವಸ್ತುವಾದ, ಮಿತಿಯಿಲ್ಲದವನಾದ \(ಅನಂತನಾದ\), ಪರಮ ಉದಾರಿ ಎಂಬ ಹೊಗಳಿಕೆಯುಳ್ಳ ಶ್ರೀಮನ್ನಾರಾಯಣನ ದೃಢವಾದ ತಿರುವಡಿಗಳನ್ನು ಆಶ್ರಯಿಸಿ. 



ಆಳ್ವಾರರು ಹೇಳುತ್ತಾರೆ: ಸಂಸಾರಿಗಳೇ, ಸರ್ವೇಶ್ವರನಾದ ಶ್ರೀಮನ್ನಾರಾಯಣನು ಎಣಿಕೆಗೆ ಎಟುಕದಷ್ಟು ಆನಂದಾದಿ ಕಲ್ಯಾಣಗುಣಗಳನ್ನುಳ್ಳವನು. ಅವನಿಗೆ ಸರಿಸಾಟಿ ಎನಿಸುವ ನಿತ್ಯವಸ್ತುವೇ ಇಲ್ಲ. ಅವನು ಸರ್ವವ್ಯಾಪಿ, ಅನಂತ. ಅವನ ಔದಾರ್ಯಕ್ಕಂತು ಮಿತಿಯೇ ಕಾಣೆ. ಅವನ ತಿರುವಡಿಗಳನ್ನು ಭದ್ರವಾಗಿ ಹಿಡಿಯಿರಿ. ಅವನಲ್ಲಿ ಶರಣಾಗಿ. ಅವನನ್ನು ಕುರಿತು ಎಡೆಬಿಡದೆ ಚಿಂತಿಸುತ್ತಿರಿ. ಅವನ ತಿರುನಾಮವನ್ನು ಯಾವಾಗಲೂ ಉಚ್ಚರಿಸುತ್ತಿರಿ. ಅವನನ್ನು ಪೂಜಿಸಿ, ತಿರುವಡಿಗಳಿಗೆ ಎರಗಿ. ಹೀಗೆ, ಅವನನ್ನು ಬಿಡದೆ ಆಶ್ರಯಿಸಿ ಉಜ್ಜೀವನಗೊಳ್ಳಿ. 



೧೧. ಶೇರ್ = ತುಂಬಿರುವ, ತಡಮ್ = ತಟಾಕಗಳಿಂದ \(ಶೋಭಿಸುವ\), ತೆನ್ = ಸುಂದರವಾದ, ಕುರುಹೂರ್ = ಕುರುಹೂರಿನ, ಶಡಹೋಪನ್ = ಶಠಗೋಪರ, ಶೊಲ್ = ಮಾತುಗಳು, ಶೀರ್ = ಶ್ರೇಷ್ಠವಾದ, ತೊಡೈ = ಹೂಮಾಲೆಯಾದ \(ಕವನವಾದ\), ಆಯಿರತ್ತು = ಒಂದು ಸಾವಿರಪಾಶುರಗಳಲ್ಲಿ, ಓರ್ ತ್ತ = ಕೇಳಿ, ಯೋಚಿಸಿ, ಅರಿಯತಕ್ಕ, ಇಪತ್ತೇ = ಈ ಹತ್ತು ಪಾಶುರಗಳೇ. 



ತುಂಬಿದ ತಟಾಕಗಳಿಂದ ಶೋಭಿಸುವ ಸುಂದರವಾದ ತಿರುಕ್ಕೂರು ಹೂರಿನ ಶಠಗೋಪನ ಮಾತುಗಳು ಶ್ರೇಷ್ಠವಾದ ಪುಷ್ಪಮಾಲೆಯೆನಿಸಿದ \(ಕವಿತಾಸಂಪತ್ತಿನ\) ಒಂದು ಸಾವಿರ ಪಾಶುರಗಳಲ್ಲಿ, ಕೇಳಿ, ಯೋಚಿಸಿ, ಅರಿಯತಕ್ಕ ಈ ಹತ್ತು ಪಾಶುರಗಳು. 



ಈ ತಿರುವಾಯ್ ಮೊೞಿಗೆ ಇದು ಕಡೆಯ ಪಾಶುರ. ಇದರ ಹತ್ತು ಪಾಶುರಗಳಲ್ಲಿ ಸಾಮಾನ್ಯಮಾನವನು ಭಗವಂತನನ್ನು ಪಡೆದುಕೊಳ್ಳುವುದಕ್ಕೆ ಮಾಡಬೇಕಾದದ್ದೇನು ಎಂಬುದನ್ನು ಹೇಳಲಾಗಿದೆ. ಚಂಚಲವಾದ ಮನಸ್ಸಿನಿಂದ ಕೂಡಿ, ಪ್ರಾಪಂಚಿಕ ಸುಖಭೋಗಗಳತ್ತ ಸೆಳೆಯತಕ್ಕ ಇಂದ್ರಿಯಗಳ ಆಕರ್ಷಣೆಗೆ ಒಳಪಟ್ಟ ಸಂಸಾರಿಗಳಾಗಿದ್ದರೂ ಸಹ, ದುಸ್ತರವೆಂಬ ಈ ಸಾಂಸಾರಿಕ ಬಂಧನದಿಂದ ಬಿಡುಗಡೆ ಹೊಂದುವುದಕ್ಕೆ ಸರ್ವೇಶ್ವರನಾದ ಭಗವಂತನ ತಿರುವಡಿಗಳನ್ನು ಆಶ್ರಯಿಸುವುದೇ ಸರಳವಾದ ಮಾರ್ಗ. ಪರಮಾತ್ಮನು ಎಣಿಕೆಗೆ ಎಟುಕಲಾರದಷ್ಟು ಸಂಖ್ಯೆಯ ಆನಂದಾದಿ ಕಲ್ಯಾಣಗುಣಗಳುಳ್ಳವನು. ಅವನ ಔದಾರ್ಯಕ್ಕೆ ಎಣೆಯೇ ಇಲ್ಲ. ಅವನ ಲೀಲಾವಿಭೂತಿ ಅತ್ಯಂತಸುಂದರ. ಆ ಸೌಂದರ್ಯದಲ್ಲಿ, ಆನಂದದಲ್ಲಿ, ಪರಿಪೂರ್ಣತೆಯಲ್ಲಿ ಒಂದಾಗಬೇಕು. ಶುದ್ಧವಾದ ತ್ರಿಕರಣಗಳ ಮೂಲಕ ಅವನನ್ನು ಭಜಿಸಿ ಪೂಜಿಸಬೇಕು. ಅವನ ತಿರುವಡಿಗಳನ್ನಾಶ್ರಯಿಸಿ, ಅವನ ತಿರುನಾಮವನ್ನು ಕಡೆಯ ಘಳಿಗೆಯ ತನಕ ಎಡೆಬಿಡದೆ ಉಚ್ಚರಿಸುತ್ತಾ ಇರಬೇಕು. ಇದೇ ಉಜ್ಜೀವನಗೊಳ್ಳೂವ ಸುಲಭಮಾರ್ಗ. 



ತಿರುಕ್ಕೂರುಹೂರಿನ ಶಠಗೋಪನು ಸ್ವಾರಸ್ಯವಾಗಿ ಉತ್ತಮ ಕವಿತಾಪ್ರತಿಭೆಯೊಡನೆ ರಚಿಸಿ, ಭಗವಂತನಿಗೆ ಸಮರ್ಪಿಸಿರುವ ಒಂದು ಸಾವಿರ ಪಾಶುರಗಳ ದಿವ್ಯವಾದ ಹೂವಿನ ಮಾಲೆಯಲ್ಲಿನ ಈ ಹತ್ತು ಪಾಶುರಗಳು ಪ್ರತಿಯೊಬ್ಬನೂ ಕೇಳಿ, ಯೋಚಿಸಿ, ಅರಿತುಕೊಂಡು, ಅನುಸರಿಸಿ, ಉಜ್ಜೀವನಗೊಳ್ಳುವುದಕ್ಕೆ ಎಡೆಕೊಡುತ್ತವೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ  ಮೊದಲ ದಶಕ ಮೂರನೆಯ ತಿರುವಾಯ್ ಮೊೞಿ



೧. ಪತ್ತುಡೈಯಡಿ ಯವರ್ ಕ್ಕೆಳಿಯವನ್ ಪಿಱರ್ ಹಳುಕ್ಕರಿಯ

ವಿತ್ತಹನ್, ಮಲರ್ ಮಹಳ್ ವಿರುಮ್ಬುಮ್ ನಮರುಮ್ ಪೆಱಲಡಿಹಳ್,

ಮತ್ತುಱು ಕಡೈವೆಣ್ಣೆಯ್ ಕಳವಿನಿಲ್ ಉರವಿಡೈಯಾರಪ್ಪುಣ್ಡು, 

ಎತ್ತಿಱ ಮುರಲಿನೋಡು ಇಣೈನ್ದಿರುನ್ದೇಙ್ಗಿಯ ವೆಳಿವೇ. 



ಪತ್ತು ಉಡೈ = ಭಕ್ತಿಯುಳ್ಳ, ಅಡಿಯವರ್ ಕ್ಕು = ಪಾದಸೇವಕರಿಗೆ, ಎಳಿಯವನ್ = ಅತ್ಯಂತ ಸುಲಭನಾಗಿಯೂ, ಪಿಱರ್ ಹಳುಕ್ಕೂ = ಇತರರಿಗೆ, ಅರಿಯ = ದುರ್ಲಭನಾದ, ವಿತ್ತಹನ್ = ಆಶ್ಚರ್ಯಕಾರಿಯಾಗಿಯೂ ಮಲರ್ ಮಹಳ್ = ಶ್ರೀದೇವಿಯು, ವಿರುಮ್ಬುಮ್ = ಆಶೆಪಡುವಂಥವನೂ, ನಮ್ ಅರುಮ್ = ನಮ್ಮ ಅಪರೂಪವಾದ, ಪೆಱಲ್ = ಪಡೆದುಕೊಳ್ಳತಕ್ಕ, ಅಡಿಹಳ್ = ತಿರುವಡಿ\(ಸ್ವಾಮಿ\)ಯಾಗಿಯೂ, ಮತ್ತು = ಕಡೆಗೋಲಿನಿಂದ, ಉಱು = ಹೆಚ್ಚಾಗಿ \(ಚೆನ್ನಾಗಿ\), ಕಡೈವೆಣ್ಣೆಯ್ = ಕಡೆದ ಬೆಣ್ಣೆಯ, ಕಳವಿನಿಲ್ = ಕಳವಿನಲ್ಲಿ, ಉರಮ್ ಇಡೈ= ಎದೆಯಲ್ಲಿ, ಆರ್ = ಚೆನ್ನಾಗಿ, \(ತುಂಬ\), ಆಪ್ಪುಣ್ಡು = ಕಟ್ಟಲ್ಪಟ್ಟು, ಎತ್ತಿ ಱಮ್ = ಯಾವ ಬಗೆಯಲ್ಲಿ, ಉರಲಿನೋಡು = ಒರಳಿನೊಡನೆ, ಇಣೈನ್ದು = ಒಟ್ಟುಗೂಡಿ, ಇರುನ್ದು = ಇರುತ್ತಾ, ಏಙ್ಗಿಯ = ಅತ್ತದ್ದೂ, \(ಅವನ\) ಎಳಿವೇ = ಸೌಲಭ್ಯವೇ. 



ಭಕ್ತಿಯುಳ್ಳ ಪಾದಸೇವಕರಿಗೆ ಅತ್ಯಂತ ಸುಲಭನಾಗಿಯೂ, ಇತರರಿಗೆ ದುರ್ಲಭನಾದ ಆಶ್ಚರ್ಯಕಾರಿಯಾಗಿಯೂ, ಶ್ರೀದೇವಿಯು ಆಶೆಪಡುವಂಥವನಾಗಿಯೂ, ಪಡೆದುಕೊಳ್ಳಬೇಕಾದ ನಮ್ಮ ಅಪರೂಪವಾದ ತಿರುವಡಿಯಾಗಿಯೂ \(ಸ್ವಾಮಿಯಾಗಿಯೂ\), ಕಡಗೋಲಿನಿಂದ ಚೆನ್ನಾಗಿ ಕಡೆದ ಬೆಣ್ಣೆಯ ಕಳವಿನಲ್ಲಿ ಎದೆಯಲ್ಲಿ ಚೆನ್ನಾಗಿ \(ತುಂಬ\) ಕಟ್ಟಲ್ಪಟ್ಟು, ಹೇಗೆ \(ಯಾವ ಬಗೆಯಲ್ಲಿ\) ಒರಳಿನೊಡನೆ ಕೂಡಿಕೊಂಡು ಇರುತ್ತಾ ಅತ್ತದ್ದೂ ಅವನ ಸೌಲಭ್ಯವೇ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಅನಂತ ಕಲ್ಯಾಣಗುಣಗಳನ್ನೂ, ಅದ್ಭುತ ಶಕ್ತಿಸಾಮರ್ಥ್ಯವನ್ನು ವಿಸ್ಮಯಕಾರಕವಾದ ದಿವ್ಯಲೀಲೆಯನ್ನೂ ಕುರಿತು ಅರಿತುಕೊಳ್ಳಲು ಇಚ್ಛಿಸದವರಿಗೂ, ಅವನನ್ನು ಭಕ್ತಿಯಿಂದ ಆಶ್ರಯಿಸದೆ ಅಸಡ್ಡೆಮಾಡಿದವರಿಗೂ ಸ್ವಾಮಿಯು ದುರ್ಲಭನು. ಸಮುದ್ರಮಥನಕಾಲದಲ್ಲಿ, ಕಮಲದ ಹೂವಿನಲ್ಲಿ ಉದ್ಭವಿಸಿದ ಶ್ರೀದೇವಿಯು ಅಲ್ಲಿ ನೆರೆದಿದ್ದ ದೇವಾದಿ ದೇವತೆಗಳ ನಡುವೆ ಪರಮಸುಂದರನಾದ ಭಗವಂತನನ್ನು \(ಶ್ರೀಮನ್ನಾರಾಯಣನನ್ನು\) ಆರಿಸಿ, ಆಶಿಸಿ, ವರಿಸಿದಾಗ, ಅವಳನ್ನು ತನ್ನ ವಕ್ಷದಲ್ಲಿಯೇ ಇರಿಸಿಕೊಂಡನು. ಸಾಮಾನ್ಯಜನರು ಉಜ್ಜೀವನಗೊಳ್ಳುವುದಕ್ಕಾಗಿ, ಅವನ ದಿವ್ಯತಿರುವಡಿಗಳನ್ನಾಶ್ರಯಿಸಿ, ಅವನನ್ನು ಪಡೆದುಕೊಳ್ಳುವಷ್ಟು ಸುಲಭನು ಸ್ವಾಮಿ. ಆದರೆ, ಅವನೇ, ಹಿಂದೆ, ಶ್ರೀಕೃಷ್ಟನಾಗಿ ಅವತರಿಸಿ, ನಂದಗೋಕುಲದಲ್ಲಿ ಬೆಳೆಯುತ್ತಿದ್ದಾಗ, ತಾಯಿ ಯಶೋದೆ ಮೊಸರನ್ನು ಕಡೆದು ತೆಗೆದಿಟ್ಟ ತನಿಯಾದ ಬೆಣ್ಣೆಯನ್ನೆಲ್ಲಾ ಕಳ್ಳತನದಲ್ಲಿ ತಿಂದದ್ದಕ್ಕಾಗಿ, ಅವಳ ಕೈಯಲ್ಲಿ ಏಟುತಿಂದು, ಒರಳಿಗೆ ಕಟ್ಟಿಹಾಕಿಸಿಕೊಂಡು, ಬಿಡಿಸಿಕೊಳ್ಳಲಾರದೆ ಅಸಮರ್ಥನಾದ ಬಾಲಕನಂತೆ ಅತ್ತದ್ದೂ ಅವನ ಸೌಲಭ್ಯಗುಣವೇ ಅಲ್ಲವೇ? 



೨. ಎಳಿವರು ಮಿಯಲ್ ವಿನನ್ ನಿಲೈವರಮ್ಬಿಲ ಪಲಪಿಱಪ್ಪಾಯ್,

ಒಳಿವರು ಮುೞುನಲಮ್ ಮುದಲಿಲ ಕೇಡಿಲ ವೀಡಾಮ್,

ತೆಳಿದರು ನಿಲೈಮೈಯದು ಒೞಿವಿಲನ್ ಮುೞುವದುಮಿಱೈಯೋನ್,

ಅಳಿವರು ಮರುಳಿನೋಡು ಅಹತ್ತನನ್ ಪುಱತ್ತನನಮೈನ್ದೇ. 



ಏಳಿ ವರುಮ್ = ಸೌಲಭ್ಯವನ್ನೇ, ಇಯಲ್ ವಿನನ್ = ಸ್ವಭಾವ \(ಗುಣ\)ವಾಗಿ ಉಳ್ಳವನಾದವನೂ, ನಿಲೈ = ನೆಲೆಯೂ, ವರಮ್ಬು = ಮಿತಿಯೂ, ಇಲ = ಇಲ್ಲದವನೂ ಪಲ ಪಿಱಪ್ಪಾಯ್ = ಹಲವಾರು \(ಅವತಾರ\) ಹುಟ್ಟುಗಳನ್ನು ಪಡೆದವನೂ, ಒಳಿವರುಮ್ = ಬೆಳಗುವಂಥ \(ಪ್ರಕಾಶಮಾನವಾದ\), ಮುೞುನಲಮ್ = ಸಮಸ್ತಕಲ್ಯಾಣಗುಣಗಳುಳ್ಳವನೂ, ಮುದಲ್ ಇಲ = ಮೊದಲು ಇಲ್ಲದವನೂ, ಕೇಡು ಇಲ = ನಾಶವಿಲ್ಲದವನೂ, \(ಕೊನೆ ಇಲ್ಲದವನೂ\), ವೀಡು = ಬಿಡುಗಡೆಯೇ \(ಮೋಕ್ಷವೇ\), ಆಮ್ = ಆಗಿರುವವನೂ, ತೆಳಿ = ತಿಳಿವಳಿಕೆಯನ್ನು, ತರು = ಉಂಟುಮಾಡುವ, ನಿಲೈಮೈ = ಸ್ಥಿತಿಯಾದ, ಅದು = ಅದರಲ್ಲಿ, ಒೞಿವು ಇಲನ್ = ಕೈಬಿಡದವನೂ, \(ಯಾವಾಗಲೂ ಇರುವವನೂ\), ಮುೞುವದುಮ್ = ಸಮಸ್ತಕ್ಕೂ, ಇಱೈಯೋನ್ = ಒಡೆಯನಾದವನೂ, ಅಳಿವರುಮ್ = ಅನುಗ್ರಹಿಸುವಂಥ ಅರುಳಿನೋಡು = ಕೃಪೆಯಿಂದ ಕೂಡಿರುವವನೂ, ಅಹತ್ತನನ್ = ಅಂತರಂಗದಲ್ಲಿರುವವನೂ, ಪುಱತ್ತನನನ್ = ಬಹಿರಂಗದಲ್ಲಿರುವವನೂ ಆದವನನ್ನು, ಅಮೈನ್ದೇ = ಆಶ್ರಯಿಸು. 



ಸೌಲಭ್ಯವನ್ನೇ ಸ್ವಭಾವವಾಗಿ ಉಳ್ಳವನೂ, ನೆಲೆಯೂ ಮಿತಿಯೂ ಇಲ್ಲದವನೂ, ಹಲವಾರು ಹುಟ್ಟುಗಳನ್ನು ಪಡೆದವನೂ, ಬೆಳಗುವ ಸಮಸ್ತ ಕಲ್ಯಾಣಗುಣಗಳುಳ್ಳವನೂ, ಮೊದಲು ಇಲ್ಲದವನೂ, ಕೊನೆ \(ನಾಶ\) ಇಲ್ಲದವನೂ, ಬಿಡುಗಡೆಯೇ \(ಮೋಕ್ಷವೇ\) ಆಗಿರುವವನೂ, ತಿಳಿವಳಿಕೆಯನ್ನುಂಟುಮಾಡುವ ಸ್ಥಿತಿಯಲ್ಲಿ ಯಾವಾಗಲೂ ಇರುವವನೂ, ಸಮಸ್ತಕ್ಕೂ ಒಡೆಯನಾದವನೂ, ಅನುಗ್ರಹಿಸುವಂಥ \(ತುಂಬಿಕೊಡುವಂಥ\) ಕೃಪೆಯಿಂದ ಕೂಡಿದವನೂ, ಅಂತರಂಗದಲ್ಲಿರುವವನೂ, ಬಹಿರಂಗದಲ್ಲಿರುವವನೂ ಆದವನನ್ನು ಆಶ್ರಯಿಸು. 



ಹಿಂದಿನ ಪಾಶುರದಲ್ಲಿ ಭಗವಂತನ ಸೌಲಭ್ಯಗುಣವನ್ನು ನಿದರ್ಶನ ಪೂರ್ವಕವಾಗಿ ಹೇಳಲಾಯಿತು. ಈ ಪಾಶುರದಲ್ಲಿ ಭಗವಂತನ ಇನ್ನೂ ಕೆಲವು ವಿಶಿಷ್ಟಗುಣಗಳನ್ನು ವಿವರಿಸಲಾಗುತ್ತಿದೆ. 



ಸೌಲಭ್ಯ ಎಂಬುದನ್ನು ಗುಣವನ್ನಾಗಿ ಮಾತ್ರವೇ ಉಳ್ಳವನು ಭಗವಂತ ಎಂದಲ್ಲ. ಸೌಲಭ್ಯ ಎನ್ನುವುದು ಅವನ ಸಹಜಸ್ವಭಾವಗಳಲ್ಲಿ ಒಂದು ಎಂದರೆ, ಕೆಟ್ಟವನು, ಒಳ್ಳೆಯವನು ಎನ್ನದೆ, ಆಶ್ರಿತ, ಪ್ರಿಯ, ವಿರೋಧಿ ಎಂದೆನ್ನದೆ – ಯಾರು ತನ್ನ \(ಭಗವಂತನ\) ಆಸರೆಯನ್ನು ಕೋರುವರೋ ಅವರನ್ನು ತಪ್ಪದೆ ಉದ್ಧರಿಸುತ್ತಾನೆ ಭಗವಂತ. ಅಲ್ಲದೆ, ಸೌಶೀಲ್ಯ, ವಾತ್ಸಲ್ಯ, ಕಾರುಣ್ಯ, ಔದಾರ್ಯ, ಜ್ಞಾನ, ವೀರ್ಯ, ಮುಂತಾದ ಅಸಂಖ್ಯಾತವಾದ \(ಲೆಕ್ಕವಿಲ್ಲದಷ್ಟು\) ಕಲ್ಯಾಣಗುಣಗಳನ್ನು ಹೊಂದಿ ಶೋಭಿಸುತ್ತಾನೆ, ಸ್ವಾಮಿ. 



ಭಗವಂತನಿಗೆ ನೆಲೆಯೂ ಇಲ್ಲ, ಮಿತಿಯೂ ಇಲ್ಲ. ಎಲ್ಲಿದ್ದಾನೆ ಭಗವಂತ? ಎಂಬ ಪ್ರಶ್ನೆಗೆ ಉತ್ತರವಿದ್ದಂತೆ ಇದು. ಅವನು ಇಂಥ ಸ್ಥಳದಲ್ಲೇ ಇದ್ದಾನೆ. ಇಂಥ ಸ್ಥಳದಲ್ಲಿ ಇಲ್ಲ ಎಂದು ಹೇಳಲು ಅವಕಾಶವಿಲ್ಲದಂತೆ, ಎಲ್ಲೆಲ್ಲೂ ಇದ್ದಾನೆ. ಹೇಗೆ ಬೇಕೆಂದರೆ ಹಾಗೆ ಆಗಿರಬಲ್ಲ. ಅಣುವಿನಲ್ಲಿ ಅಣುವಾಗಿ ಸೇರಿರಬಲ್ಲ. ಮಹತ್ತಿನಲ್ಲಿ ಮಹತ್ತಾಗಿ ತೋರಬಲ್ಲ. 



ಭಗವಂತನಿಗೆ ಒಂದು ರೂಪವೇ? ಒಂದು ರೀತಿಯೇ? ಸಮಯದ ಸಂದರ್ಭಗಳಿಗೆ ತಕ್ಕಂತೆ ಅವನು ತನ್ನ ರೂಪವನ್ನು ಅಳವಡಿಸಿಕೊಳ್ಳಬಲ್ಲ. ಜಲಚರವಾಗಿ, ಭೂಚರವಾಗಿ, ವಾಯುಚರವಾಗಿ, ನರಮೃಗವಾಗಿ, ನರನಾಗಿ, ದೇವಮಾನವನಾಗಿ, ದೇವದೇವನೇ ಆಗಿ, ಮಾಯನೇ ಆಗಿ ನಾನಾರೂಪಗಳಲ್ಲಿ ಅವತರಿಸಿ, ತನ್ನ ಲೀಲೆಯನ್ನು ತೋರಿಸಿ, ಕೀರ್ತಿತನಾಗಿದ್ದಾನೆ ಭಗವಂತ. 



ಭಗವಂತನಿಗೆ ಮೊದಲೂ ಇಲ್ಲ. ಕೊನೆಯೂ ಇಲ್ಲ, ನಾಶವೂ ಇಲ್ಲ. ಅವನು ಅನಾದಿ, ಅನಂತ, ಅವಿನಾಶಿ. 



ಹುಟ್ಟು-ಸಾವುಗಳ ಬಂಧನದಿಂದ ಬಿಡುಗಡೆ ಹೊಂದುವುದು ಚೇತನನ ಗುರಿಯಾದರೆ, ಆ ಗುರಿಯೇ ಭಗವಂತ. ಅದನ್ನು ಒದಗಿಸಿ ಕೊಡುವ ಸಾಧನವೂ ಭಗವಂತನೇ. 



ಭಗವಂತನು ಪರಿಪೂರ್ಣ ಜ್ಞಾನಸ್ವರೂಪಿ. ಎಲ್ಲ ವಸ್ತುಗಳ ಅಂತರಂಗದಲ್ಲಿದ್ದುಕೊಂಡು, ಅವುಗಳಲ್ಲಿ ತನ್ನ ಬಗೆಗೆ ಜ್ಞಾನವನ್ನುಂಟುಮಾಡುತ್ತಾನೆ. ಎಲ್ಲ ವಸ್ತುಗಳಿಂದ ಹೊರಗೆ \(ಬಹಿರಂಗವಾಗಿ\) ಸರ್ವವ್ಯಾಪಿಯಾಗಿದ್ದುಕೊಂಡು, ಎಲ್ಲವನ್ನೂ ರಕ್ಷಿಸುತ್ತಾ, ಎಲ್ಲಕ್ಕೂ ಮೋಕ್ಷ ಜ್ಞಾನವನ್ನುಂಟುಮಾಡಿ, ಅದಕ್ಕಾಗಿ ಅವು ಶ್ರಮಿಸುವಂತೆ ಮಾಡುವ ಕೃಪಾಳು ಭಗವಂತ. 



ಆಳ್ವಾರರು ಹೇಳುತ್ತಾರೆ: ಎಲ್ಲೆಲ್ಲಿಯೂ ವ್ಯಾಪಿಸಿ, ಎಲ್ಲ ವಸ್ತುಗಳಿಗೂ ಆಶ್ರಯನಾಗಿ, ಅನಾದಿ ಅನಂತನಾಗಿ, ಅತ್ಯಂತ ಸುಲಭನಾಗಿ, ಜ್ಞಾನಪ್ರದನೂ ಮೋಕ್ಷಪ್ರದನೂ ಆದ ಸರ್ವೇಶ್ವರನನ್ನು ಆಶ್ರಯಿಸಿ ಉದ್ಧಾರಹೊಂದು. 



೩. ಅಮೈವುಡೈಯಱನೆಱಿ ಮುೞುವದು ಮುಯರ್ ವಱವುಯರ್ ನ್ದು,

ಅಮೈವುಡೈ ಮುದಲ್ ಕೆಡಲ್ ಒಡಿವಿಡೈಯಱನಿಲಮದುವಾಮ್,

ಅಮೈವುಡೈಯಮರರುಮ್ ಯಾಐಯುಮ್ ಯಾವರುಮ್ ತಾನಮ್,

ಅಮೈವುಡೈ ನಾರಣನ್ ಮಾಯೈಯೈ ಅಱಿಬವರ್ ಯಾರೇ. 



ಅಮೈವು ಉಡೈ = ತೃಪ್ತಿಕರವಾದ \(ಒಪ್ಪುವಂಥ\), ಅಱಮ್ ನೆಱಿ = ಧರ್ಮಮಾರ್ಗವನ್ನು, ಮುೞುವದುಮ್ = ಎಲ್ಲವನ್ನೂ \(ಪೂರ್ತಿಯಾಗಿ\), ಉಯರ್ ವು = ಉನ್ನತಿಯನ್ನು, ಅಱ = ಪೂರ್ಣವಾಗಿ, ಉಯರ್ ವು = ಉನ್ನತಿಯನ್ನು, ಅಱ = ಪೂರ್ಣವಾಗಿ, ಉಯರ್ ನ್ದು = ಬೆಳೆದು, ಅಮೈವು ಉಡೈ = ಪೂರ್ಣತೆಯಿಂದ ಕೂಡಿ, ಮುದಲ್ = ಮೊದಲೂ\(ಹುಟ್ಟೂ\) ಕೆಡಲ್ = ನಾಶವೂ, \(ಅಂತ್ಯವೂ\), ಒಡಿವು ಇಡೈ = ನಡುವೆ ಬರುವ ನಾಶವೂ, ಅಱ = ನೀಗಿರುವ, ನಿಲಮ್ ಅದು ಆಮ್ = ಸ್ಥಳವೇ ಅದು ಆಗಿರುವುದಾದ \(ವಾಸ್ತವ\), ಅಮೈವು ಉಡೈ = ಶಾಂತಿ\(ತೃಪ್ತಿ\)ಯಿಂದ ಕೂಡಿರುವ, ಅಮರರುಮ್ = ದೇವತೆಗಳೂ, ಯಾಐಯುಮ್ = ಎಲ್ಲಾ ಅಚೇತನ ವಸ್ತುಗಳೂ, ಯಾವರುಮ್ = ಎಲ್ಲಾ ಚೇತನ ವಸ್ತುಗಳೂ, ತಾನ್ ಆಮ್ = ತಾನೇ ಆಗಿರುವ, ಅಮೈವು ಉಡೈ = ಪರಿಪೂರ್ಣನಾದ, \(ಹುದುಗಿಕೊಂಡಿರುವ\), ನಾರಣನ್ = ಶ್ರೀಮನ್ನಾರಾಯಣನ, ಮಾಯೈಯೈ = ಮಾಯೆಯನ್ನು, ಅಱಿಬವರ್ = ಅರಿತುಕೊಳ್ಳತಕ್ಕವರು, ಯಾರೇ = ಯಾರಿದ್ದಾರೆ? 



ಒಪ್ಪುವಂಥ \(ತೃಪ್ತಿಕರವಾದ\) ಧರ್ಮಮಾರ್ಗವನ್ನೆಲ್ಲವನ್ನೂ ಉನ್ನತಿಯನ್ನೂ ಸಂಪೂರ್ತಿಯಾಗಿ ಬೆಳೆದು \(ಪಡೆದು\), ಪೂರ್ಣತೆಯಿಂದ ಕೂಡಿ, ಹುಟ್ಟನ್ನೂ, ಅಂತ್ಯವನ್ನೂ ನಡುವಣನಾಶವನ್ನೂ ನೀಗಿರುವ ಆ ಸ್ಥಳದವರಾದ ಶಾಂತಿ ತೃಪ್ತಿಗಳಿಂದ ಕೂಡಿರುವ ದೇವತೆಗಳೂ, ಎಲ್ಲಾ ಅಚೇತನ ವಸ್ತುಗಳೂ, ಎಲ್ಲಾ ಚೇತನ ವಸ್ತುಗಳು ತಾನೇ ಆಗಿರುವ ಪರಿಪೂರ್ಣನಾಗಿ ಅಡಗಿಕೊಂಡಿರುವ ಶ್ರೀಮನ್ನಾರಾಯಣನ ಮಾಯೆಯನ್ನು ಅರಿತುಕೊಳ್ಳತಕ್ಕವರು ಯಾರಿದ್ದಾರೆ? 



ಆಳ್ವಾರರು ಹೇಳುತ್ತಾರೆ: ಸ್ವರ್ಗಾದಿ ಮೇಲಣಲೋಕದಲ್ಲಿ ದೇವತೆಗಳು ವಾಸಿಸುತ್ತಾರೆ. ಅವರು ಅಮರರು. ಅವರಿಗೆ ಹುಟ್ಟುಸಾವುಗಳ ಭಯವಿಲ್ಲ, ಎಲ್ಲ ಬಗೆಯಲ್ಲೂ ಅವರು ಪೂರ್ಣತೆಯನ್ನೂ ಉನ್ನತಿಯನ್ನೂ ಪಡೆದವರು. ತೃಪ್ತಿಕರವಾಗಿ ಧರ್ಮಮಾರ್ಗವನ್ನೂ ಅವರು ಅನುಸರಿಸುವರು. ಸೃಷ್ಟಿಯಿಂದ ಮಹಾಪ್ರಳಯದವರೆಗೆ ಅವರು ಶಾಂತಿ ತೃಪ್ತಿಗಳ ಬಾಳ್ವೆಯನ್ನು ನಡೆಸುತ್ತಾ ಆನಂದವಾಗಿರುವವರು. ಅವರಿಗೆ, ಭೂಲೋಕವಾಸಿಗಳ ಹಾಗೆ ಸೃಷ್ಟಿಪ್ರಳಯಗಳನಡುವಣ ಸಣ್ಣಪುಟ್ಟ ಪ್ರಳಯಗಳ \(ಅವಾಂತರ ಪ್ರಳಯಗಳ\) ಭಯವೂ ಇಲ್ಲ. ಹೀಗೆ, ನಿರ್ಭಯದ, ಸುಖಶಾಂತಿಗಳ ಜೀವನವನ್ನು ನಡೆಸುವ ದೇವತೆಗಳೂ – ಚತುರ್ಮುಖ ಬ್ರಹ್ಮನಿಂದ ಹಿಡಿದು ಎಲ್ಲ ದೇವತೆಗಳು ಸೇರಿ – ಮತ್ತು ಸೃಷ್ಟಿಯಲ್ಲಿ ಮಾನವರನ್ನೂ ಕೂಡಿಕೊಂಡು ಎಲ್ಲ ಚೇತನವಸ್ತುಗಳೂ, ಎಲ್ಲ ಅಚೇತನವಸ್ತುಗಳು ಆಗಿರುವವನು ಭಗವಂತನೇ. ಅವುಗಳ ಒಂದೊಂದರಲ್ಲಿಯೂ ಅಂತರ್ಯಾಮಿಯಾಗಿರುವವನೂ ಆ ಪರಿಪೂರ್ಣನೇ. ಸೃಷ್ಟಿಯಲ್ಲಿ ಚಿಕ್ಕದು ದೊಡ್ಡದು ಎನ್ನದೆ, ಪೂರ್ಣ ಅಪೂರ್ಣ ಎನ್ನದೆ, ಚೇತನ ಅಚೇತನ ಎನ್ನದೆ, ಮರ್ತ್ಯ ಅಮರ ಎನ್ನದೆ ಎಲ್ಲವೂ ತಾನೇ ಆಗಿ, ಆ ಎಲ್ಲದರಲ್ಲಿಯೂ ಅಡಗಿ ಅವನ್ನು ನಿರ್ವಹಿಸುವ ಪರಿಪೂರ್ಣನಾದ ಶ್ರೀಮನ್ನಾರಾಯಣನ ’ಮಾಯೆ’ಯನ್ನು ಏನನ್ನೋಣ\! ಇದನ್ನು ಅರಿತುಕೊಳ್ಳಲಾದರೂ ಯಾರಿಂದ ಸಾಧ್ಯವಾದೀತು\! 



೪. ಯಾಋಮೋರ್ ನಿಲೈಮೈಯನೆನ ಅಱಿವರಿಯವೆಂಬರುಮಾನ್,

ಯಾರುಮೋರ್ ನಿಲೈಮೈಯನೆನ ಅಱಿವೆಳಿಯವೆಮ್ಬೆರುಮಾನ್,

ಪೇರುಮೋರಾಯಿರಮ್ ಪಿಱಪಲವುಡೈಯ ವೆಮ್ಬೆರುಮಾನ್,

ಪೇರುಮೋರುರುವಮುಮ್ ಉಳದಿಲ್ಲೈಯಿಲದಿಲ್ಲೈಪಿಣಕ್ಕೇ.



ಯಾರುಮ್ = ಯಾರಾದರೂ \(ಎಂಥವನಾದರೂ\), ಓರ್ = ಗೊತ್ತಾದ ಒಂದು \(ಇಂಥಾದ್ದೇ ಎಂಬ\), ನಿಲೈಮೈಯನ್ = ಸ್ಥಿತಿಯುಳ್ಳವನು, ಎನ = ಎಂಬ, ಅಱಿವು = ಜ್ಞಾನಕ್ಕೆ, ಅರಿಯ = ಅಸಾಧ್ಯನಾದ, ಎಮ್ಬೆರುಮಾನ್ = ನಮ್ಮ ಸ್ವಾಮಿಯು, ಯಾರುಮ್ = ಯಾರಾದರೂ \(ಎಂಥವನಾದರೂ\), ಓರ್ ನಿಲೈಮೈಯನ್ = ಒಂದು ಸ್ವಭಾವವುಳ್ಳವನು, ಎನ = ಎಂಬ, ಅಱಿವು = ಜ್ಞಾನಕ್ಕೆ, ಎಳಿಯ = ಸಾಧ್ಯವಾದವನಾದ \(ಸುಲಭನಾದ\), ಎಮ್ಬೆರುಮಾನ್ = ನಮ್ಮ ಸ್ವಾಮಿಯು, ಪೇರ್ = ಹೆಸರು, ಓರ್ ಆಯಿರಮ್ = ಒಂದು ಸಾವಿರ, ಪಿಱ = \(ಅವುಗಳಿಂದ\) ಹುಟ್ಟಿದ್ದು, ಪಲ ಉಡೈಯ = ಅನೇಕವಾದ, ಎಮ್ಬೆರುಮಾನ್ = ನಮ್ಮ ಸ್ವಾಮಿಯು, ಪೇರುಮ್ = ಹೆಸರೂ, ಓರ್ = ಒಂದು, ಉರುವಮುಮ್ = ರೂಪವೂ, ಉಳದು ಇಲ್ಲೈ = ಉಂಟಾಗಿಲ್ಲ, ಇಲದು ಇಲ್ಲೈ = ಇಲ್ಲದೆ ಇಲ್ಲ, ಎಂಬುದೆಲ್ಲ, ಪಿಣಕ್ಕೇ = ವಿವಾದವೇ \(ಹೆಣೆದುಕೊಂಡಿರುವ ವಿಷಯವೇ\). 



ಎಂಥವನಿಗಾದರೂ ನಮ್ಮ ಸ್ವಾಮಿಯು ಇಂಥಾದ್ದೇ ಒಂದು ಗೊತ್ತಾದ ಸ್ಥಿತಿಯಲ್ಲಿರತಕ್ಕವನು ಎಂದು ಅರಿಯಲು ಅಸಾಧ್ಯನು, ಎಂಥವನಿಗಾದರೂ ನಮ್ಮ ಸ್ವಾಮಿಯು ಒಂದು ಗೊತ್ತಾದ ಸ್ವಭಾವದವನು ಎಂದು ಅರಿಯಲು ಸಾಧ್ಯನಾದವನು \(ಸುಲಭನು\), ನಮ್ಮ ಸ್ವಾಮಿಗೆ ಒಂದು ಸಾವಿರ ಹೆಸರುಗಳು, ಹುಟ್ಟುಗಳಂತು ಅನೇಕವಾದವು, ನಮ್ಮ ಸ್ವಾಮಿಗೆ ಏನೊಂದು ಹೆಸರಾಗಲಿ, ರೂಪವಾಗಲಿ ಇಲ್ಲ, ಅವು ಇಲ್ಲದೆ ಇಲ್ಲ – ಎಂಬುದೆಲ್ಲ ವಿವಾದ ವಿಷಯವೇ \(ಪರಸ್ಪರ ಹೆಣೆದುಕೊಂಡಿರುವ ವಿಷಯವೇ\). 



ಹಿಂದಿನ ಪಾಶುರದಲ್ಲಿ, ಭಗವಂತನ ’ಮಾಯೆ’ಯನ್ನು ಅರಿತುಕೊಳ್ಳಲು ಯಾರಿಂದಲೂ ಸಾಧ್ಯವಿಲ್ಲ ಎಂಬ ವಿಷಯವನ್ನು ಹೇಳಲಾಯಿತು. ಈಪಾಶುರದಲ್ಲಿ ಭಗವದ್ವಿಷಯವನ್ನು ಮುಂದುವರಿಸುತ್ತಾ ಆ ಮಾತುಗಳು ಹೇಗೆ ಪರಸ್ಪರ ವಿವಾದಾತ್ಮಕವಾದವು ಎಂದೂ, ಹೇಗೆ ಅವು ಪರಸ್ಪರ ಹೊಂದಿಕೆಯುಳ್ಳವೆಂದೂ ಹೇಳಲಾಗುತ್ತಿದೆ. ಭಗವಂತನನ್ನು ಹೇಗೆ ಬೇಕೆಂದರೆ ಹಾಗೆ ಅರಿತುಕೊಳ್ಳಬಹುದೇ? ಹಾಗೆ ಅರಿತುಕೊಳ್ಳಲು ಸಾಧ್ಯವೇ? ಹೇಳಲಾಗುತ್ತಿದೆ. 



ಒಬ್ಬನು ಘನಪಂಡಿತನೇ ಆಗಿದ್ದಾನೆಂದರೂ ಸಹ, ಅವನು ಪಡೆದುಕೊಂಡಿರುವ ಮಹತ್ತರವಾದ ಜ್ಞಾನದಿಂದ ಭಗವಂತನಿಗೆ ನಿರ್ದಿಷ್ಟವಾಗಿರುವ ಸ್ಥಿತಿ, ಸ್ವಭಾವಗಳು ಇವು ಎಂದು ಸ್ಥೂಲವಾಗಿಯೂ ಹೇಳಲು ಸಾಧ್ಯವಿಲ್ಲ. ಜ್ಞಾನಕ್ಕೆ ಭಗವಂತನು ಸುಲಭವಾಗಿ ಎಟುಕದವನು ಎಂದು ಹೇಳಿದ ಹಾಗೆಯೇ. 



ಒಬ್ಬನು ಜ್ಞಾನಿಯಲ್ಲದಿದ್ದರೂ ಸಹ, ಅವನು ಭಗವತ್ಪಾದ ಸೇವಾನಿರತನಾದ ಭಕ್ತನಾದರೆ, ಅವನು ಭಗವಂತನ ನಿರ್ದಿಷ್ಟವಾದ ಸ್ವರೂಪಸ್ವಭಾವಗಳನ್ನು ಅರಿತುಕೊಳ್ಳುವುದು ಸುಲಭ. ಜ್ಞಾನಕ್ಕೆ ನಿಲುಕದಸ್ವಾಮಿ ಅಚಲವಾದ ಭಕ್ತಿಗೆ ಸುಲಭನೆಂದು ಹೇಳಿದ ಹಾಗೆಯೇ.



ಭಗವಂತನಿಗೆ ಸಾವಿರ ಹೆಸರುಗಳು. ರೂಪಗಳೂ ಹಾಗೆಯೇ ಅನೇಕ. ಒಂದು ಹೆಸರಿಗೆ ತಕ್ಕ ರೂಪದಂತೆ ಎಣಿಸಿದರೆ ಅವನ ಹೆಸರು ರೂಪಗಳಿಗೆ ಮಿತಿಯೇ ಇಲ್ಲ. ರೂಪಗಳು ಅನಂತ, ನಾಮಗಳೂ ಅನಂತ. 



ಭಗವಂತನಿಗೆ ಹೆಸರೂ ಇಲ್ಲ, ರೂಪವೂ ಇಲ್ಲ. ಅವನನ್ನು ಯಾವ ಹೆಸರಿನಿಂದ ಕರೆಯುವುದು? ಯಾವ ರೂಪದಲ್ಲಿ ಅವನನ್ನು ಕಾಣುವುದು? 



ಭಗವಂತನಿಗೆ ಹೆಸರೇ ಇಲ್ಲವೇ? ಇಲ್ಲದೆ ಉಂಟೇ? ಹಾಗೆಯೇ, ಅವನಿಗೆ ತಕ್ಕ ರೂಪವೇ ಇಲ್ಲವೇ? ಇಲ್ಲದೆ ಉಂಟೇ? 



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ಪಡೆದುಕೊಳ್ಳುವುದಕ್ಕೆ ಜ್ಞಾನಮುಖ್ಯವೇ? ಭಕ್ತಿಮುಖ್ಯವೇ? ಅವನನ್ನು ನಾಮ ರೂಪಗಳಿರುವ ಸಾಕಾರಸ್ವರೂಪನೆಂದು ಭಾವಿಸಿ ಪೂಜಿಸಬೇಕೇ? ನಾಮರೂಪಗಳಿಲ್ಲದ ನಿರಾಕಾರಸ್ವರೂಪನೆಂದ ಭಾವಿಸಿ ಪೂಜಿಸಬೇಕೇ? ಈ ವಿಷಯಗಳೆಲ್ಲವೂ ವಿವಾದಾತ್ಮಕವಾದವು. ಜ್ಞಾನಭಕ್ತಿಗಳೂ, ಸಾಕಾರ ನಿರಾಕಾರ ವಿಷಯಗಳೂ ಪರಸ್ಪರ ಒಂದರಲ್ಲೊಂದು ಹೆಣೆದುಕೊಂಡಿವೆ. ಹಿಡಿಯುವುದು ಯಾವುದನ್ನು? ಬಿಡುವುದು ಯಾವುದನ್ನು? 



ಯಾವುದು ಗುರಿ? ಯಾವುದು ಸಾಧನ? ಇದನ್ನರಿತು ನಡೆದುಕೊಂಡು ಗುರಿಯನ್ನು ಮುಟ್ಟಿದರೆ ಸಾಲದೇ? ಇದಲ್ಲವೇ ಮುಖ್ಯ? ಇದಕ್ಕೆ ವಿವಾದವೇಕೆ? 



೫. ಪಿಣಕ್ಕಱವಱುವ ಹೈಚ್ಚಮಯಮುಮ್ ನೆಱಿಯುಳ್ಳಿಯುರೈತ್ತ,

ಕಣಕ್ಕಱುನಲತ್ತನನ್ ಅನ್ದಮಿಲಾದಿಯಮ್ ಪಹವನ್,

ವಣಕ್ಕೂಡೈತ್ತವನೆಱಿ ವೞಿನಿನ್ ಱುಪುಱನೆಱಿಹಳೈಕಟ್ಟು, 

ಉಣಕ್ಕೂ ಮಿನ್ಬಶೈಯಱ ಅವನುಡೈಯುಣರ್ವುಕೊಣ್ಡುಣರ್ ನ್ದೇ. 



ಪಿಣಕ್ಕೂ = ವಿರೋಧಗಳಿಂದ, ಅಱ = ತುಂಬಿರುವ, ಅಱುವಹೈ = ಅಪರೂಪ ಆರು ರೀತಿಯ, ಚಮಯಮುಮ್ = ಮತಗಳನ್ನೂ, ನೆಱಿ = ಅವುಗಳ ಮಾರ್ಗಗಳನ್ನೂ, ಉಳ್ಳಿ = ಪರಿಶೀಲಿಸಿ, ಉರೈತ್ತ = ಹೇಳಿದ, ಕಣಕ್ಕು = ಲೆಕ್ಕವಿಲ್ಲದಷ್ಟು, ನಲತ್ತನನ್ = ಕಲ್ಯಾಣಗುಣಗಳುಳ್ಳವನೂ, ಅನ್ದಮಿಲ್ ಆದಿ= ಅಂತವಿಲ್ಲದ ಆದಿಯಾದ, ಅಮ್ = ದಿವ್ಯಸುಂದರನಾದ, ಪಹವನ್ = ಭಗವಂತನಲ್ಲಿ, ವಣಕ್ಕು ಉಡೈ= ನಮಸ್ಕಾರದೊಡನೆ, ತವಮ್ ನೆಱಿ = ಭಕ್ತಿಯ ಮಾರ್ಗದ, ವೞಿನಿನ್ ಱು= ದಾರಿಯಲ್ಲಿದ್ದುಕೊಂಡು, ಪುಱನೆಱಿಹಳೈ = ಇತರ ಮಾರ್ಗಗಳನ್ನು, ಕಟ್ಟು = ಬಿಟ್ಟು ಕೊಟ್ಟು, \(ಕಟ್ಟು ಮಾಡಿ\), ಉಣಕ್ಕೂಮಿನ್ = ಸೊರಗದೆ ಇರಿ, ಪಶೈ ಅಱ = ಬಂಧನವನ್ನು ಕಡಿದುಹಾಕಲು, ಅವನುಡೈ = ಅವನ \(ಸ್ವಾಮಿಯ\), ಉಣರ್ ವು ಕೊಣ್ಡು = ಜ್ಞಾನವನ್ನುಂಟುಮಾಡಿಕೊಂಡು, ಉಣರ್ ನ್ದೇ = ಅರಿತವರಾಗಿಯೇ. 



ವಿರೋಧಗಳಿಂದ ತುಂಬಿರುವ ಅಪರೂಪರೀತಿಯ ಆರು ಮತಗಳನ್ನೂ ಅವುಗಳ ಮಾರ್ಗಗಳನ್ನೂ ಪರಿಶೀಲಿಸಿ ಹೇಳಿದ ಲೆಕ್ಕವಿಲ್ಲದಷ್ಟು ಕಲ್ಯಾಣಗುಣಗಳುಳ್ಳವನೂ, ಅಂತವಿಲ್ಲದವನೂ, ಆದಿಯೂ ಆದ, ದಿವ್ಯಸುಂದರನಾದ ಭಗವಂತನಲ್ಲಿ ನಮಸ್ಕಾರದೊಡನೆ ಕೂಡಿದ ಭಕ್ತಿಮಾರ್ಗದ ದಾರಿಯಲ್ಲಿದ್ದುಕೊಂಡು, ಇತರ ಮಾರ್ಗಗಳನ್ನು ಬಿಟ್ಟುಕೊಟ್ಟು, ಬಂಧನವನ್ನು ಕಡಿದುಹಾಕಲು ಅವನ \(ಸ್ವಾಮಿಯ\) ಜ್ಞಾನವನ್ನುಂಟುಮಾಡಿಕೊಂಡು ಅರಿತವರಾಗಿ, ಸೊರಗದೆ ಇರಿ. 



ಹಿಂದಿನ ಪಾಶುರದಲ್ಲಿ ಭಗವಂತನ ವಿಷಯದಲ್ಲಿ ಪರಸ್ಪರ ವಿರೋಧಗಳಿಂದ ಕೂಡಿದ ವಿವರಣೆಗಳಿವೆಯೆಂದೂ, ಅವುಗಳು ವಾದವಿವಾದಗಳಿಗೆ ಎಡೆಕೊಡುತ್ತವೆಯೆಂದೂ ಹೇಳಲಾಯಿತು. 



ಈ ಪಾಶುರದಲ್ಲಿ ಇದಕ್ಕೆಲ್ಲ ವಿರೋಧಗಳನ್ನು ಬೋಧಿಸುವ ಅಪರೂಪಮತಗಳು ಕಾರಣವೆಂದೂ, ಸನಾಟನವಾದ ವೈದಿಕಮತವೊಂದೇ ನೇರವಾದದ್ದೆಂದೂ, ಭಗವಂತನನ್ನು ಕುರಿತು ನಿಖರವಾದ ಜ್ಞಾನವನ್ನೂ, ಚೇತನನ ಉಜ್ಜೀವನ ಮಾರ್ಗವನ್ನೂ ಅದು ಬೋಧಿಸುವುದೆಂದೂ ಹೇಳಲಾಗುತ್ತಿದೆ. 



ಸಾಂಖ್ಯ, ಯೋಗ, ಕಾಣಾದ, ಬೌದ್ಧ, ಜೈನ, ಪಾಶುಪತ ಎಂಬಿವೇ ಅಪರೂಪವಾದ ಆರುಮತಗಳು. ಪರಸ್ಪರ ವಿರೋಧಿಗಳಾಗಿ, ವೈದಿಕಮತಕ್ಕೆ ವಿರೋಧಿಗಳಾಗಿ, ಒಂದಕ್ಕೊಂದು ಹೊಂದಿಕೆಯಿಲ್ಲದಂತೆ ಇರುವುವು ಇವು. 



ಆಳ್ವಾರರು ಹೇಳುತ್ತಾರೆ: ಬೇಕೆಂದರೆ, ಈ ಆರು ಅಪರೂಪಮತಗಳನ್ನೂ ಅವುಗಳ ಮಾರ್ಗಗಳನ್ನೂ ಪರಿಶೀಲಿಸಿ ನೋಡಿ. ನಿಮಗೇ ತಿಳಿಯುವುದು ಇವುಗಳ ಯಥಾರ್ಥತೆ. ಅನಂತ ಕಲ್ಯಾಣಗುಣಗಳಿಂದ ಪರಿಪೂರ್ಣನಾದ, ಆದಿಕಾರಣನಾದ, ಅಂತ್ಯವಿಲ್ಲದವನಾದ, ನಿತ್ಯಯೌವನ ಸುಂದರನಾದ ಭಗವಂತನೇ ಉಪದೇಶಿಸಿರುವ ವೈದಿಕ ಮಾರ್ಗಗಳ, ಬಹಳ ಸುಲಭವೂ ಸರಳವೂ ಆದ ಭಕ್ತಿ-ಪ್ರಪತ್ತಿ ಮಾರ್ಗವನ್ನು ಕಂಡುಕೊಳ್ಳಿರಿ. ಇತರ ವಿರೋಧಮತಗಳಿಗೆ ಮಾರುಹೋಗಬೇಡಿ. ಜೀವನದಲ್ಲಿ ಬೇಸರಗೊಳ್ಳದೆ, ಬಾಡಿ, ಸೊರಗಿರದೆ, ಭಗವಂತನ ಕೃಪೆಗಾಗಿ ಕಾಯುತ್ತಾ, ಭಕ್ತಿ-ಪ್ರಪತ್ತಿ ಮಾರ್ಗವನ್ನು ಅನುಸರಿಸುತ್ತಾ, ಕೊನೆಯ ಘಳಿಗೆಯ ತನಕ ಶಾಂತಿ ಸಹನೆಗಳಿಂದ ಬಾಳಿರಿ. 



೬. ಉಣರ್ ನ್ದುಣರ್ ದಿೞಿನ್ದಹನ್ ಱು ಉಯರ್ ನ್ದುರುವಿಯನ್ದವಿನ್ನಿಲೈಮೈ,

ಉಣರ್ ನ್ದುಣರ್ ನ್ದುಣರಿಲುಮ್ ಇಱೈನಿಲೈಯುಣರ್ ವರಿದುಯಿರ್ ಹಾಳ್,

ಉಣರ್ ನ್ದುಣರ್ ನ್ದುರೈತ್ತುರೈತ್ತು ಅರಿಯಯನರನೆನ್ನುಮಿವರೈ,

ಉಣರ್ ನ್ದುಣರ್ ನ್ದುರೈತ್ತುರೈತ್ತು ಇಱೈಂಜುಮಿನ್ ಮನಪ್ಪಟ್ಟದೊನ್ ಱೇ. 



ಉಣರ್ ನ್ದು ಉಣರ್ ನ್ದು = ತಿಳಿಯುತ್ತಾ ತಿಳಿಯುತ್ತಾ, ಇೞಿನ್ದು = ಇಳಿದು, ಅಹನ್ ಱು = ವ್ಯಾಪಿಸಿ\(ವಿಸ್ತಾರಗೊಂಡು\), ಉಯರ್ ನ್ದು= ಉನ್ನತಿಗೊಂಡು, ಉರು = ರೂಪದಲ್ಲಿ, ವಿಯನ್ ದ = ಹಿರಿಮೆಪಡೆದ, ಇನಿಲೈ ಮೈ = ಈ ಸ್ವರೂಪಸ್ಥಿತಿಯನ್ನು, ಉಣರ್ ನ್ದು ಉಣರ್ ನ್ದು ಉಣರಿಲುಮ್ = ತಿಳಿದು, ತಿಳಿದು, ತಿಳಿದರೂ, ಇಱೈ= ಭಗವಂತನ, ನಿಲೈ = ಸ್ವರೂಪಸ್ಥಿತಿಯನ್ನು \(ನೆಲೆಯನ್ನು\), ಉಣರ್ ವು = ಅರಿವು, ಅರಿದು = ಬಲು ಕಷ್ಟ \(ಅಸಾಧ್ಯ\), ಉಯಿರ್ ಹಾಳ್ = ಚೇತನರೇ, ಉಣರ್ ನ್ದು ಉಣರ್ ನ್ದು = ವಿಚಾರಮಾಡುತ್ತಾ, ಮಾಡುತ್ತಾ, ಉರೈತ್ತು ಉರೈತ್ತು = ವ್ಯಾಖ್ಯಾನಮಾಡುತ್ತಾ ಮಾಡುತ್ತಾ, ಅರಿ ಅಯನ್ ಅರನ್ ಎನ್ನುಮ್ ಇವರೈ = ಹರಿ, ಅಜ, ಹರ, ಎಂಬ ಇವರನ್ನು, ಉಣರ್ ನ್ದು ಉಣರ್ ನ್ದು = ತಿಳಿಯುತ್ತಾ ತಿಳಿಯುತ್ತಾ, ಉರೈತ್ತು ಉರೈತ್ತು = ಜಪಿಸುತ್ತಾ ಜಪಿಸುತ್ತಾ, ಇಱೈಂಜು ಮಿನ್ = ಉಪಾಸನೆ ಮಾಡಿರಿ, ಮನಪ್ಪಟ್ಟದು ಒನ್ ಱೇ = ಮನಸ್ಸಿಗೆ ಹಿಡಿದದ್ದು ಒಂದನ್ನೇ. 



ತಿಳಿಯುತ್ತಾ, ತಿಳಿಯುತ್ತಾ, ಇಳಿದು, ವ್ಯಾಪಿಸಿ, ಉನ್ನತಿಗೊಂಡು, ರೂಪದಲ್ಲಿಹಿರಿಮೆಪಡೆದ ಈ ಸ್ವರೂಪಸ್ಥಿತಿಯನ್ನು, ತಿಳಿದು ತಿಳಿದು ತಿಳಿದರೂ, ಭಗವಂತನ \(ಪರಮಾತ್ಮನ\) ಸ್ವರೂಪಸ್ಥಿತಿಯನ್ನು ಅರಿಯುವುದು ಬಲುಕಷ್ಟ \(ಅಸಾಧ್ಯ\), ಚೇತನರೇ, ವಿಚಾರಮಾಡುತ್ತಾ ಮಾಡುತ್ತಾ ಹರಿ, ಅಜ, ಹರ ಎಂಬ ಇವರನ್ನು ತಿಳಿಯುತ್ತಾ ತಿಳಿಯುತ್ತಾ \(ನಿಮ್ಮ\) ಮನಸ್ಸಿಗೆ ಹಿಡಿದದ್ದು ಒಂದನ್ನೇ ಜಪಿಸುತ್ತಾ ಜಪಿಸುತ್ತಾ ಉಪಾಸನೆ ಮಾಡಿರಿ. 



ಹಿಂದಿನ ಪಾಶುರದಲ್ಲಿ ಪರಸ್ಪಾ ವಿರೋಧಗಳನ್ನು ಬೋಧಿಸುವ ಇತರ ಮತಗಳಿಗಿಂತಲೂ ಪರಮಾತ್ಮನೇ ಬೋಧಿಸಿರುವ ವೈದಿಕ ಧರ್ಮ ಒಳ್ಳೆಯದು. ಅದರಲ್ಲಿ ಬೋಧಿಸಿರುವ ಎಲ್ಲಾ ಮಾರ್ಗಗಳಿಗಿಂತಲೂ ಭಕ್ತಿ-ಪ್ರಪತ್ತಿ ಮಾರ್ಗವೇ ಆಚರಣೆಗೆ ಸುಲಭ. ಅದನ್ನು ಅನುಸರಿಸಿ’ ಎಂದು ಹೇಳಲಾಯಿತು ಎಂಬುದರ ವ್ಯತ್ಯಾಸವೇನೆಂದು ಹೇಳಲಾಗುತ್ತಿದೆ. 



ಆತ್ಮಪರಮಾತ್ಮ ಎಂಬಿವು ಸತ್ಯವಿಷಯಗಳು \(ವಸ್ತುಗಳು\). ಅವುಗಳನ್ನು ಜಾಗರೂಕತೆಯಿಂದ ಮಥನ ಮಾಡಿ ತಿಳಿದುಕೊಳ್ಳಲು ಯತ್ನಿಸುವುದು ಜ್ಞಾನಮಾರ್ಗದಿಂದ. ಆತ್ಮವಸ್ತುವನ್ನು ಕುರಿತು ಚಿಂತನಮಾಡುತ್ತಾ, ಮಥನಮಾಡುತ್ತಾ, ಆತ್ಮನ ಸ್ವರೂಪಸ್ಥಿತಿಯೇನೆಂಬುದನ್ನು ತಿಳಿದುಕೊಳ್ಳಬಹುದು. ಆತ್ಮಸರ್ವವ್ಯಾಪಿ. ಅತ್ಯಂತ ಕೀಳುವರ್ಗದ ಚೇತನವಸ್ತುಗಳಿಂದ ಹಿಡಿದು ಎಲ್ಲಾ ಚೇತನವಸ್ತುಗಳಲ್ಲಿಯೂ ಅಡಗಿ, ಹಿರಿಮೆಪಡೆದಿರುವ ವಸ್ತು. ಪ್ರಯತ್ನಗಳನ್ನು ಮುಂದುವರಿಸಿ, ಆತ್ಮನನ್ನು ಪ್ರತ್ಯಕ್ಷೀಕರಿಸಿಕೊಳ್ಳಬಹುದು ಎನ್ನಲೂ ಸಾಧ್ಯ. ಆದರೆ, ಪರಮಾತ್ಮನ ಸ್ವರೂಪಸ್ಥಿತಿಯನ್ನು ಚಿಂತನದಿಂದ, ವಿಚಾರವಿಮರ್ಶೆಯಿಂದ, ಶ್ರವಣ, ಮನನ, ನಿಧಿಧ್ಯಾಸನಗಳಿಂದ, ಇನ್ನೂ ಯಾವಯಾವ ಜ್ಞಾನವನ್ನುಂಟುಮಾಡುವ ಮಾರ್‍ಗಗಳುಂಟೋ ಅವೆಲ್ಲವನ್ನೂ ಬಳಸಿಕೊಂಡು ಪ್ರಯತ್ನಿಸಿದರೂ ಸಹ, ವಿಷಯವನ್ನು ಹೆಚ್ಚುಹೆಚಾಗಿ ತಿಳಿಯುತ್ತಲೇ ಹೋಗಬಹುದೇ ವಿನಾ, ಆತ್ಮನ ಆತ್ಮನಾದ ಪರಮಾತ್ಮನನ್ನು ಹಾಗೆ ಪ್ರತ್ಯಕ್ಷೀಕರಿಸಿಕೊಳ್ಳಲು ಸಾಧ್ಯವೇ ಇಲ್ಲ. ಆದ್ದರಿಂದ, ಏನು ಮಾಡಬೇಕು? ಪರಮಾತ್ಮನನ್ನು ಹೇಗೆ ಕಂಡುಕೊಳ್ಳುವುದು? 



ಆಳ್ವಾರರು ಹೇಳುತ್ತಾರೆ: ಚೇತನರೇ, ಎಷ್ಟೆಷ್ಟು ಬಗೆಯಲ್ಲಿ ತಿಳಿದರೂ ಸಹ ಆತ್ಮಪರಮಾತ್ಮರ ವಿಷಯಗಹನವಾದದ್ದೇ. ಆತ್ಮವಸ್ತುವನ್ನು ಹೇಗಾದರೂ ಕಂಡುಕೊಳ್ಳಬಹುದು ಎಂದರೂ, ಪರಮಾತ್ಮನನ್ನು ಜ್ಞಾನಮಾರ್ಗದಿಂದ ಕಂಡುಕೊಳ್ಳುವುದು ಬಲು ಕಷ್ಟದ ಕೆಲಸ. ಆತ್ಮನೇ ಪರಮಾತ್ಮನೆಂಬ ಭಾವನೆಯಲ್ಲಿ ಎಲ್ಲಾ ವಿಚಾರ ವಿಮರ್ಶನಗಳೂ ಅಡಗಿ ಹೋಗಿ ಬಿಡಬಹುದು. ಆದ್ದರಿಂದ, ಹರಿ, ಹರ, ಅಜ, ಎಂಬ ಪರಮಾತ್ಮನ ಮೂರು ರೂಪಗಳಲ್ಲಿ, ನಿಮಗೆ ಸರ್ವೇಶ್ವರನೇ ಅವನು ಎಂದು ಯಾವ ಹೆಸರು-ರೂಪದಲ್ಲಿ ಸಂಪೂರ್ಣ ನಂಬಿಕೆ ಬರುತ್ತದೆಯೋ, ನಿಮ್ಮ ಮನಸ್ಸಿಗೆ ಯಾವುದು ಹಿಡಿಯುತ್ತದೆಯೋ, ಆ ಒಂದು ಹೆಸರು-ರೂಪವನ್ನೇ ಆರಿಸಿಕೊಳ್ಳಿ. ಅದನ್ನು ಕುರಿತು ತಿಳಿವಳಿಕೆಯನ್ನು ಪಡೆಯುತ್ತಾ ಬನ್ನಿ. ಮತ್ತು ಆ ಹೆಸರನ್ನು \(ನಾಮವನ್ನು\) ಎಡೆಬಿಡದೆ ಉಚ್ಚರಿಸಿ, ಜಪಿಸಿ, ಮನನಮಾಡಿ, ಚಿಂತಿಸಿ, ಇದು ಸುಲಭವಾದ ಭಗವದುಪಾಸನೆ. 



ನಾಮರೂಪಗಳಿಲ್ಲದ ನಿರಾಕಾರ ಉಪಾಸನೆಗಿಂತಲೂ ನಾಮ ರೂಪಗಳುಳ್ಳ ಸಾಕಾರ ಉಪಾಸನೆಯನ್ನು ನಡೆಸುವುದು ಸುಲಭ, ಅದರಿಂದ ಫಲವೂ ಬೇಗ ಲಭಿಸುವುದು ಎಂದ ಹಾಗೆ. 



ಈ ಪಾಶುರದಲ್ಲಿ ಮೇಲಿಂದ ಮೇಲೆ ಬರುವ ಪದಗಳು ಎರಡು: ಉಣರ್, ಉರೈ, ಅವಕ್ಕೆ ಇರುವ ಕೆಲವು ಅರ್ಥಗಳನ್ನು ಇಲ್ಲಿ ಸೂಚಿಸಲಾಗಿದೆ. 



ಉಣರ್ – ತಿಳಿ, ವಿಚಾರಮಾಡು, ವಿಮರ್ಶಿಸು, ಮನಸ್ಸಿಗೆ ಹಚ್ಚಿಕೋ, ಅನುಭವಿಸು, ಮನನಮಾಡು, ನಿದ್ದೆಯಿಂದ ಎಚ್ಚರಗೊಳ್ಳು – ಇತ್ಯಾದಿ.



ಉರೈ - ಮಾತು, ಮಾತನಾಡು, ಹೇಳು, ಉಚ್ಚರಿಸು, ಅಕ್ಷರವನ್ನು ಶಬ್ದರೂಪದಲ್ಲಿ ಸೂಚಿಸು, ಕೀರ್ತಿಸು, ಮೊಳಗು, ಘರ್ಜಿಸು – ಇತ್ಯಾದಿ. 



೭. ಒನ್ ಱಿನ ಪ್ಪಲವೆನ ಅಱಿವರುಮ್ ವಡಿವಿನುಳ್ ನಿನ್ ಱ,

ನನ್ ಱೆೞಿಲ್ ನಾರಣನ್ ನಾನ್ ಮುಹನರನೆನ್ನುಮಿವರೈ,

ಒನ್ ಱನುಮ್ ಮನತ್ತು ವೈತ್ತು ಉಳ್ಳಿ ನುಮ್ಮಿರು ಪಶೈಯಱತ್ತು,

ನನ್ ಱೆನ ನಲಂಜೆಯ್ ವದು ಅವನಿಡೈ ನಮ್ಮುಡೈ ನಾಳೇ. 



ಒನ್ ಱು ಎನ್ = ಒಂದು ಎಂದೂ, ಪಲ ಎನ = ಅನೇಕ ಎಂದೂ, ಅಱಿವು = ತಿಳಿಯತಕ್ಕ, ಅದು = ರೂಪವಿಲ್ಲದ \(ಅಪರೂಪವಾದ\), ವಡಿವಿನುಳ್ = ರೂಪಗಳಲ್ಲಿ, ನಿನ್ ಱ = ಇರುವ, ನನ್ ಱು = ಒಳ್ಳೆಯ, ಎೞಿಲ್ = ಸೊಬಗಿನ, ನಾರಣನ್ = ಶ್ರೀಮನ್ನಾರಾಯಣ, ನಾನ್ ಮುಹನ್ = ನಾಲ್ಮುಖ, ಅರನ್ = ಹರ, ಎನ್ನುಮ್ = ಎಂಬ, ಇವರೈ = ಇವರನ್ನು, ಒನ್ ಱ = ಹೋಲಿಸುವುದಕ್ಕಾಗಿ, ನುಮ್ = ನಿಮ್ಮ, ಮನತ್ತು = ಮನದಲ್ಲಿ, ವೈತ್ತು = ಇಟ್ಟುಕೊಂಡು, ಉಳ್ಳೀ = ಪರಿಶೀಲಿಸಿ, ನುಮ್ = ನಿಮ್ಮ, ಇರುಪಶೈ = ಇಬ್ಬಂದಿ ಭಕ್ತಿಯನ್ನು \(ಎರಡಾಗಿರುವ ಭಕ್ತಿಯನ್ನು\), ಅಱುತ್ತು = ಕತ್ತರಿಸಿ, ನನ್ ಱು ಎನ = ಉಜ್ಜೀವನಕ್ಕಾಗಿ, ನಲಮ್ = ಭಕ್ತಿಮಾಡುವುದು, ಅವನಿಡೈ = ಅವನಲ್ಲಿ, ನಮ್ಮುಡೈ = ನಮ್ಮ, ನಾಳೇ = ಬಾಳ್ವೆಯೋ \(ಬಾಳ್ವೆಯೆಲ್ಲಾ\) 



ಒಂದು ಎಂದೂ, ಅನೇಕ ಎಂದೂ ತಿಳಿಯತಕ್ಕ ಅಪರೂಪವಾದ \(ರೂಪವಿಲ್ಲದ\) ರೂಪಗಳಲ್ಲಿರುವ ಒಳ್ಳೆಯ ಸೊಬಗಿನ ಶ್ರೀಮನ್ನಾರಾಯಣ, ನಾಲ್ಮುಖ, ಹರ ಎಂಬ ಇವರನ್ನು ಹೋಲಿಸುವುದಕ್ಕಾಗಿ ನಿಮ್ಮ ಮನದಲ್ಲಿರಿಸಿಕೊಂಡು, ಪರಿಶೀಲಿಸಿ, ನಿಮ್ಮ ಎರಡು ಬಗೆಯ ಭಕ್ತಿಯನ್ನು ಕತ್ತರಿಸಿಹಾಕಿ, ’ನಮ್ಮ ಬಾಳ್ವೆಯೆಲ್ಲಾ ನಮ್ಮ ಉಜ್ಜೀವನಕ್ಕಾಗಿ’ ಎಂದು \(ತಿಳಿದು\), ಅವನಲ್ಲಿ ಭಕ್ತಿಮಾಡುವುದು. 



ಹಿಂದಿನ ಪಾಶುರದ ವಿಷಯವನ್ನು ಇಲ್ಲಿ ಮುಂದುವರಿಸಲಾಗುತ್ತಿದೆ. ಸರ್ವೇಶ್ವರನದು ಸ್ವರೂಪ ಒಂದೇ ಒಂದು ಎಂತಲೂ ಅದು ಸರ್ವವ್ಯಾಪಕವಾದದ್ದು ಎಂತಲೂ ಹೇಳುತ್ತಾರೆ. ಅವನೇ ನಾನಾರೂಪಗಳಲ್ಲಿಯೂ ಅರೂಪಗಳಲ್ಲಿಯೂ \(ರೂಪವಿಲ್ಲದೆಯೂ\) ಕಂಗೊಳಿಸುತ್ತಾನೆ. ಅವನೇ ದಿವ್ಯಸುಂದರನೂ ಪರಮೋಪಕಾರಿಯೂ ಆದ ಶ್ರೀಮನ್ನಾರಾಯಣ. 



ಆಳ್ವಾರರು ಹೇಳುತ್ತಾರೆ: ಚೇತನರೇ, ಹರಿ, ಹರ ಅಜ ಎಂಬ ಮೂವರನ್ನೂ ಮನಸ್ಸಿನಲ್ಲಿಟ್ಟುಕೊಂಡು, ಚೆನ್ನಾಗಿ ಹೋಲಿಸಿನೋಡಿ, ಅವರಲ್ಲಿ ಪರಮಶ್ರೇಷ್ಠನೂ ಪರಮೋಪಕಾರಿಯೂ ಆದ ಶ್ರೀಮನ್ನಾರಾಯಣನನ್ನು \(ಹರಿ\) ಆರಿಸಿಕೊಳ್ಳಿ. ನಿಮ್ಮ ಮನದಲ್ಲಿ ಬರುವ ಎರಡು ಬಗೆಯ \(ಇಬ್ಬಂದಿ\) ಭಕ್ತಿಯನ್ನು ಕಡಿದುಹಾಕಿ. ಅವನೊಬ್ಬನೇ ಆಗಿ, ನಾನಾರೂಪಗಳಲ್ಲಿಯೂ, ರೂಪವಿಲ್ಲದೆಯೂ ಕಂಗೊಳಿಸುವ ಶ್ರೀಮನ್ನಾರಾಯಣನಲ್ಲಿ ದೃಢವಾದ ಭಕ್ತಿಯನ್ನಿರಿಸಿ. ನಿಮ್ಮ ಬಾಳ್ವೆಯೆಲ್ಲಾ ನಿಮ್ಮ ಅಭ್ಯುದಯಕ್ಕಾಗಿಯೇ ಎಂದು ತಿಳಿದು, ನಂಬಿ, ಹೀಗೆ ಭಕ್ತಿಯಿಂದ ನಡೆದುಕೊಳ್ಳಿ. 



೮. ನಾಳು ನಿನ್ ಱಡುನಮಪೞಮೈ ಅಙ್ಗೊಡುವಿನೈಯುಡನೇ

ಮಾಳುಮ್, ಓರ್ ಕುಱೈವಿಲ್ಲೈ ಮನನಹಮಲಮಱಕ್ಕಮಿವಿ,

ನಾಳುನನ್ ದಿರುವುಡೈಯಡಿಹಳ್ ತಮ್ ನಲಙ್ಗವಿಲ್ ವಣಙ್ಗಿ,

ಮಾಳುಮೋರಿಡತ್ತಿಲುಮ್ ವಣಕ್ಕೊಡು ಮಾಳ್ವದು ವಲಮೇ. 



ನಾಳುಮ್ = ಯಾವಾಗಲೂ, ನಿನ್ ಱು = ಇದ್ದುಕೊಂಡು, ಅಡುಮ್ = ಬಾಧಿಸುವ \(ಕೊಲ್ಲುವ\), ನಮ = ನಮ್ಮ ಪೞಮೈ = \(ಬಹುಕಾಲದಿಂದ\) ಪಳಗಿ ಬಂದಿರುವ, ಅಮ್ ಕೊಡು = ಅತ್ಯಂತ ಕೆಟ್ಟ \(ಕ್ರೂರವಾದ\), ವಿನೈ = ಪಾಪಗಳು, ಉಡನೇ = ಕೂಡಲೇ, ಮಾಳುಮ್ = ನಾಶಹೊಂದುವುವು. ಓರ್ = ಯಾವೊಂದೂ, ಕುಱೈವು ಇಲ್ಲೈ = ಕೊರತೆಯೂ ಇಲ್ಲ, ಮನನಹಮ್ = ಮನಸ್ಸಿನೊಳಗೆ \(ಅಡಗಿ\) ಇರುವ, ಮಲಮ್ = ಕಶ್ಮಲವನ್ನು, ಅಱ = ನೀಗಿಸುವುದಕ್ಕಾಗಿ, ಕೞುವಿ = ತೊಳೆದು \(ಪರಿಶುದ್ಧಗೊಳಿಸಿ\), ನಾಳುಮ್ = ಯಾವಾಗಲೂ, ನಮ್ = ಪೂಜ್ಯಳಾದ, ತಿರು ಉಡೈ = ಶ್ರೀದೇವಿಯೊಡನೆ, ಅಡಿಹಳ್ ತಮ್ = ಸ್ವಾಮಿಯ, ನಲಮ್ = ಸುಂದರವಾದ, ಕೞಲ್ = ತಿರುವಡಿಗಳಿಗೆ, ವಣಙ್ಗಿ = ಎರಗಿ, ಮಾಳುಮ್ = ದೇಹವನ್ನು ನೀಗುವ, ಓರ್ ಇಡತ್ತಿಲುಮ್ = ಅಪರೂಪವಾದ ಕಾಲದಲ್ಲಿಯೂ, ವಣಕ್ಕೊಡು = ನಮ್ರ ನಮಸ್ಕಾರದೊಂದಿಗೆ, ಮಾಳ್ವದು = ಮರಣಿಸುವುದು, ವಲಮೇ = ಒಳ್ಳೆಯದೇ \(ಶ್ರೇಯಸ್ಕರವೇ\). 



ಯಾವಾಗಲೂ ನಮ್ಮೊಡನೆ ಇದ್ದುಕೊಂಡು ನಮ್ಮಲ್ಲಿ ಪಳಗಿ ಬಂದಿರುವ ಅತಿ ಕ್ರೂರವಾದ ಪಾಪಗಳೂ ಕೂಡಲೇ ನಾಶಹೊಂದುವುವು. ಯಾವೊಂದು ಕೊರತೆಯೂ ಇಲ್ಲ. ಮನಸ್ಸಿನಲ್ಲಿ ಅಡಾಗಿರುವ ಕಶ್ಮಲವನ್ನು ನೀಗಿಸುವುದಕ್ಕಾಗಿ ತೊಳೆದು ಪರಿಶುದ್ಧಗೊಳಿಸಿ, ಯಾವಾಗಲೂ ಪೂಜ್ಯಳಾದ ಶ್ರೀದೇವಿಯೊಡನೆ ಸ್ವಾಮಿಯ ಸುಂದರವಾದ ತಿರುವಡಿಗಳಿಗೆ ಎರಗಿ, ದೇಹವನ್ನು ನೀಗುವ ಅಪರೂಪವಾದ ಕಾಲದಲ್ಲಿಯೂ \(ಅಂತ್ಯಕಾಲದಲ್ಲಿಯೂ\) ನಮ್ರವಾದ ನಮಸ್ಕಾರದೊಂದಿಗೆ ಮರಣಿಸುವುದು ಶ್ರೇಯಸ್ಕರವೇ. 



ಆಳ್ವಾರರು ಹೇಳುತ್ತಾರೆ: ಚೇತನರೇ, ನೀವು ಶ್ರೀಮನ್ನಾರಾಯಣನನ್ನೇ ಆಶ್ರಯಿಸಿ, ಅವನಲ್ಲಿ ಅಚಲವಾಗಿ ಭಕ್ತಿಮಾಡುವುದರಿಂದ, ನಿಮ್ಮ ಹುಟ್ಟು-ಸಾವುಗಳೊಡನೆ, ಬಹುಕಾಲದಿಂದಲೂ ನಿಮ್ಮನ್ನಂಟಿ ಬಂದಿರುವ ಕಡುಕ್ರೂರವಾದ ಪಾಪರಾಶಿಯೆಲ್ಲವೂ ನಾಶವಾಗುವುದು. ನಿಮ್ಮ ಜೀವನ ಯಾವ ಕೊರತೆಯೂ ಇಲ್ಲದಂತೆ \(ಯಾವ ಕೊರತೆಗೂ ಅವಕಾಶವಿಲ್ಲದಂತೆ\) ಪರಿಶುದ್ಧಗೊಳ್ಳುವುದು. ಇನ್ನು ನಿಮ್ಮ ಮನಸ್ಸಿನಲ್ಲಿ ಅಡಗಿರುವ ಎಂಟು ಬಗೆಯ ಕೊಳೆಯನ್ನು ನಿಮ್ಮ ಸ್ವಪ್ರಯತ್ನದಿಂದಲೇ, ಎಂದರೆ, ಬುದ್ಧಿಯಿಂದಲೂ ವಿವೇಕದಿಂದಲೂ ತೊಳೆದು ಹಾಕಿ, ಮನಸ್ಸನ್ನು ಶುದ್ಧಗೊಳಿಸಬೇಕು. ಶ್ರೀದೇವಿಯೊಡನೆ ಕೂಡಿದ ನಾರಾಯಣನ ತಿರುವಡಿಗಳನ್ನು ದೃಢವಾಗಿ ಆಶ್ರಯಿಸಬೇಕು. ದಯಾಸ್ವರೂಪಳೇ ಆದ ಶ್ರೀದೇವಿ ನಿಮ್ಮಲ್ಲಿ ಕನಿಕರಿಸಿ, ತನ್ನ ಪತಿದೇವನಲ್ಲಿ ನಿಮಗೆ ಸದ್ಗತಿ ತಾರೆಂದು ಶಿಫಾರಸು ಮಾಡುತ್ತಾಳೆ. ಇದರಿಂದ, ನಿಮಗೆ ಭಗವತ್ಕೃಪೆ ತಪ್ಪದೆ ಲಭಿಸುತ್ತದೆ. ನಿಮ್ಮ ದೇಹವನ್ನು ನೀಗುವ ಕಡೆಯ ಘಳಿಗೆಯವರೆಗೂ ನೀವು ಶ್ರೀಮನ್ನಾರಾಯಣನಲ್ಲಿ ಭಕ್ತಿ ಮಾಡುತ್ತಲೇ ಬನ್ನಿ. ನಮ್ರತೆಯಿಂದ ಕೂಡಿದ ನಿಮ್ಮ ನಮಸ್ಕಾರದೊಡನೆ ನೀವು ಮರಣಿಸಿದರೂ ಸಹ ಅದು ನಿಮಗೆ ಶ್ರೇಯಸ್ಸನ್ನು ತಪ್ಪದೆ ತರುವುದು. 



ಶ್ರೀದೇವಿಯನ್ನು ಮುಂದಿಟ್ಟುಕೊಂಡು ಭಗವತ್ಕೃಪೆಗೆ ಪಾತ್ರರಾಗಬೇಕೆನ್ನುವುದು ವಿಶಿಷ್ಟಾದ್ವೈತದ ಒಂದು ತತ್ತ್ವ. 



೯. ವಲತ್ತನನ್ ತಿರಿಪುರಮೆರಿತ್ತವನ್ ಇಡಮ್ ಪೆಱತ್ತುನ್ದಿ

ತ್ತಲತ್ತು, ಎೞುತಿಶೈಮುಹನ್ ಪಡೈತ್ತ ನಲ್ಲುಲಹಮುಮ್ ತಾನುಮ್, 

ಪುಲಪ್ಪಡ, ಪ್ಪಿನ್ನುಮ್ ತನ್ನುಲಹತ್ತಿಲ್ ಅಹತ್ತನನ್ ತಾನೇ,

ಶೊಲಪ್ಪುಹಿಲಿವೈಪಿನ್ನುಮ್ ವಯಿಟ್ರುಳ ಇವೈಯವನ್ ತುಯಕ್ಕೇ. 



ವಲತ್ತನನ್ = ಬಲಗಡೆ ಇರುವವನು, ತಿರಿಪುರಮ್ ಎರಿತ್ತವನ್ = ತ್ರಿಪುರಗಳನ್ನು ಸುಟ್ಟವನು, ಇಡಮ್ = ಸ್ಥಳವನ್ನು, ಪೆಱತ್ತು = ಪಡೆದದ್ದು, ಉನ್ದಿ ತಲತ್ತು = ನಾಭಿಯಲ್ಲಿ, ಎೞು = ಹುಟ್ಟಿದ, ತಿಶೈಮುಹನ್ = ನಾಲ್ಮುಖನು, ಪಡೈತ್ತ = ಪಡೆದ, ನಲ್ ಉಲಹಮುಮ್ = ಒಳ್ಳೆಯ ಲೋಕಗಳೂ, ತಾನುಮ್ = ತಾನೂಸಹ, ಪುಲಪ್ಪಡ = ಕಣ್ಣಿಗೆ ಕಾಣಿಸುವಂತೆ, ಪಿನ್ನುಮ್ = ಅಲ್ಲದೆ \(ಮೇಲಾಗಿ\), ತನ್ ಉಲಹತ್ತಿಲ್ = ತನ್ನ ಲೋಕದಲ್ಲಿ, ಅಹತ್ತನನ್ ತಾನೇ = ತಾನೇ ಅಂತರ್ಯಾಮಿಯಾಗಿರುವವನು, ಶೊಲ ಪುಹಿಲ್ = ಹೇಳಹೋದರೆ, ಇವೈ = ಇವೆಲ್ಲವೂ, ಪಿನ್ನುಮ್ = ಕಡೆಯಲ್ಲಿ \(ಆಮೇಲೆ\), ವಯಿಱು ಉಳ = \(ಅವನ\) ಹೊಟ್ಟೆಯ ಒಳಗೇ \(ಇರುತ್ತವೆ\), ಇವೈ = ಇವುಗಳೇ, ಅವನ್ = ಅವನ, ತುಯಕ್ಕೇ = ಪರವಶತೆಯ \(ವಿಸ್ಮಯಾತ್ಮಕ\)ವ್ಯಾಪಾರ – \(ಸಂಮೋಹಕ ವ್ಯಾಪಾರವೇ\). 



ಬಲಗಡೆಯಲ್ಲಿರುವವನು ತ್ರಿಪುರಗಳನ್ನುರಿಸಿದವನು. ಹುಟ್ಟಿದ ನಾಲ್ಮುಖನು ಪಡೆದ ಒಳ್ಳೆಯ ಲೋಕಗಳು ತಾನೂ ಸಹ ಕಣ್ಣಿಗೆ ಕಾಣಿಸುವಂತೆ ಸ್ಥಳವನ್ನು ಪಡೆದದ್ದು ನಾಭಿಯಲ್ಲಿ, ಮೇಲಾಗಿ, ತನ್ನ ಲೋಕದಲ್ಲಿ ತಾನೇ ಅಂತರ್ಯಾಮಿಯಾಗಿರುವವನು. ಹೇಳಹೋದರೆ, ಇವೆಲ್ಲವೂ ಕಡೆಯಲ್ಲಿ ಅವನ ಹೊಟ್ಟೆಯ ಒಳಗೇ\! ಇವೆಲ್ಲ ಅವನ ಸಂಮೋಹಕ ವ್ಯಾಪಾರವೇ\! 



ಹಿಂದಿನ ಪಾಶುರದಲ್ಲಿ ಸರ್ವೇಶ್ವರನಾದ ಶ್ರೀಮನ್ನಾರಾಯಣನನ್ನೇ ಆಶ್ರಯಿಸಿ ಎಂದು ಹೇಳಲಾಯಿತು. ಹರನಲ್ಲಾಗಲಿ, ನಾಲ್ಮುಖನಲ್ಲಾಗಲಿ ಭಕ್ತಿ ಮಾಡಿದರೋ? ಎಂಬ ವಿಷಯವನ್ನು ಇಲ್ಲಿ ಹೇಳಲಾಗುತ್ತದೆ. 



ಹರನೂ, ನಾಲ್ಮುಖನೂ, ತಮ್ಮತಮ್ಮ ಸ್ವರೂಪಸ್ಥಿತಿಗೆ ಶ್ರೀಮನ್ನಾರಾಯಣನನ್ನೇ ಆಶ್ರಯಿಸಿದ್ದಾರೆ. ಭಗವಂತನ ಬಲಗಡೆ ಹರನಿದ್ದಾನೆ. ಭಗವಂತನ ನಾಭಿಕಮಲದಲ್ಲಿ ಹುಟ್ಟಿದ ಚತುರ್ಮುಖನು ಎಡೆಬಿಡದೆ ಭಗವಂತನ ಕಣ್ಣಮುಂದೆಯೇ ಇರುವಂತೆ ಆ ನಾಭಿಕಮಲವನ್ನೇ ತನ್ನ ವಾಸಸ್ಥಳವಾಗಿ ಮಾಡಿಕೊಂಡಿದ್ದಾನೆ. ಹೀಗೆ ಅವರಿಬ್ಬರೂ ಆಶ್ರಿತರು. ಆಶ್ರಿತರಾದ ಅವರನ್ನು ಆಶ್ರಯಿಸಿ ಪೂಜಿಸುವುದಕ್ಕಿಂತಲೂ, ಆಶ್ರಯವನ್ನೀಯುವ ಭಗವಂತನನ್ನೇ ಆಶ್ರಯಿಸುವುದು ಸರ್ವೋತ್ತಮ. 



’ತ್ರಿಪುರಗಳನ್ನು ಉರಿಸಿದವನು’ ಎಂದರೆ ಹರನು. ಹಿಂದೆ ಒಂದು ಕಾಲದಲ್ಲಿ ತಾರಕಾಸುರನೆಂಬವನಿದ್ದನು. ಅವನ ಮೂವರುಮಕ್ಕಳು ತಾರತಾಕ್ಷ, ಕಮಲಾಕ್ಷ ಮತ್ತು ವಿದ್ಯುನ್ಮಾಲಿ ಎಂಬವರು. ಅವರು ಬ್ರಹ್ಮನನ್ನು ಕುರಿತು ಘೋರತಪಸ್ಸನ್ನಾಚರಿಸಿ, ಕಣ್ಮರೆಯಾಗಿಯೇ ಆಕಾಶದ ಹಾರಾಡುವ ಶಕ್ತಿಯುಳ್ಳ ಮೂರುಪಟ್ಟಣಗಳನ್ನು ಪಡೆದುಕೊಂಡರು. ತ್ರಿಪುರಾಸುರರು ತಮ್ಮ ಜೊತೆಗಾರರೊಡನೆ ಕೂಡಿಕೊಂಡು, ಆ ಮೂರು ಪಟ್ಟಣಗಳನ್ನೂ ಒಟ್ಟಿಗೆ ಹಾರಿಸಿಕೊಂಡು ಆಕಾಶದಲ್ಲಿ ಸಂಚರಿಸುತ್ತಾ, ಒಳ್ಳೆಯ ಪಟ್ಟಣಗಳನ್ನು ನೆಲದಮೇಲೆ ಕಂಡಕೂಡಲೇ ಅವುಗಳ ಮೇಲೆ ತ್ರಿಪುರಗಳನ್ನಿಳಿಸಿ, ಆ ಪಟ್ಟಣಗಳನ್ನು ನಾಶಮಾಡಿ ಬಿಡುತ್ತಿದ್ದರು. ಮತ್ತೆ ಯಾರ ಕೈಗೂ ಸಿಕ್ಕದಂತೆ ಹಾರಿಹೋಗುತ್ತಿದ್ದರು. ತ್ರಿಪುರಾಸುರ ಹಾವಳಿಯನ್ನು ದೇವತೆಗಳು ಸಹ ತಡೆಯಲಾರದವರಾಗಿ, ಹರನಲ್ಲಿ ಅಂಗಲಾಚಿಸಿದರು. ಹರನು ಭೂಮಿಯನ್ನುರಥವಾಗಿಯೂ, ಚಂದ್ರಸೂರ್ಯರನ್ನು ರಥದ ಚಕ್ರಗಳಾಗಿಯೂ, ನಾಲ್ಕು ವೇದಗಳನ್ನು ರಥದ ಕುದುರೆಗಳಾಗಿಯೂ ಬ್ರಹ್ಮನನ್ನು ಸಾರಥಿಯಾಗಿಯೂ, ಮೇರುಪರ್ವತವನ್ನು ಬಿಲ್ಲಾಗಿಯೂ, --ಶೇಷನನ್ನು ಬಿಲ್ಲಿನ ಹಗ್ಗವನ್ನಾಗಿಯೂ, ವಿಷ್ಣುವನ್ನು ಅಂಬನ್ನಾಗಿಯೂ ವಾಯುವನ್ನು ಅದರ ರೆಕ್ಕೆಗಳಾಗಿಯೂ ಮಾಡಿಕೊಂಡು, ತ್ರಿಪುರಾಸುರನನ್ನು ಎದುರಿಸಿ, ಅಂಬನ್ನು ಪ್ರಯೋಗಿಸಿ, ಅವರನ್ನೂ ಅವರ ಪಟ್ಟಣಾಳನ್ನೂ ಸುಟ್ಟುಹಾಕಿದನು. ಹರನನ್ನು ಮುಂದಿಟ್ಟುಕೊಂಡು, ಮಿಕ್ಕೆಲ್ಲವನ್ನೂ ಸಾಧನವಾಗಿ ಮಾಡಿಕೊಂಡು, ತ್ರಿಪುರರನ್ನು ಸಂಹರಿಸಿದವನು ಶ್ರೀವಿಷ್ಣುವೇ. ಆದರೂ, ಹರನನ್ನೇ ’ತ್ರಿಪುರಾರಿ’ ’ತ್ರಿಪುರಾಂತಕ’ ಎಂದು ಮುಂತಾಗಿ ಕರೆಯುವಂತೆ ಮಾಡಿದ್ದು ಶ್ರೀವಿಷ್ಣುವಿನ ಸೌಜನ್ಯ. .



ಆಳ್ವಾರರು ಹೇಳುತ್ತಾರೆ: - ಭಗವಂತನು ತನ್ನನ್ನು ವರಿಸಿದ ಶ್ರೀದೇವಿಗೆ ತನ್ನ ವಕ್ಷದಲ್ಲಿ ಸ್ಥಳವನ್ನು ಮಾಡಿಕೊಟ್ಟ ಹಾಗೆಯೇ, ತನ್ನನ್ನಾಶ್ರಯಿಸಿದ ಹರನಿಗೆ ತನ್ನ ದೇಹದ ಬಲಪಾರ್ಶ್ವವನ್ನೇ ಸ್ಥಳವಾಗಿ ಕೊಟ್ಟಿದ್ದಾನೆ. ತನ್ನ ನಾಭಿಕಮಲದಲ್ಲಿ ಬ್ರಹ್ಮನನ್ನು ಸೃಷ್ಟಿಸಿ, ಆ ನಾಭಿಕಮಲದಲ್ಲಿಯೇ, ತನ್ನ ಕಣ್ಣಮುಂದೆಯೇ ಅವನನ್ನಿರಿಸಿಕೊಂಡಿದ್ದಾನೆ. ಅಲ್ಲದೆ, ಬ್ರಹ್ಮನ ಕಾರ್ಯವಾದ ಇಡಿಯ ಸೃಷ್ಟಿಯನ್ನೇ ತನ್ನ ಕಣ್ಣಮುಂದೆ ಇಟ್ಟುಕೊಂಡಿದ್ದಾನೆ. ಮತ್ತು ಸೃಷ್ಟಿಯೆಲ್ಲವೂ ತಾನೇ ಆಗಿ ಶೋಬಿಸುತ್ತಿದ್ದರೂ, ಅದರಲ್ಲಿ ಅವನು ಅಂತರ್ಯಾಮಿಯಾಗಿ ಮೆರೆಯುತ್ತಾನೆ. ಪ್ರಳಯಕಾಲ ಬಂದಾಗ, ಸರ್ವನಾಶವೇ ಸನ್ನಿಹಿತವಾದಾಗ, ಬ್ರಹ್ಮನ ಸುಂದರ ಸೃಷ್ಟಿಯನ್ನೂ, ಅವನನ್ನೂ, ಮತ್ತೆಲ್ಲವನ್ನೂ ಒಟ್ಟಿಗೆ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಬಹುಕಾಲ ರಕ್ಷಿಸುತ್ತಾನೆ. ಇದಲ್ಲವೇ ಭಗವಂತನ ವಿಸ್ಮಯಕಾರಕ ಸಂಮೋಹಕ ಕಾರ್ಯ\! ಇವುಗಳಲ್ಲಿ ಶೋಭಿಸುವ ಅವನ ಕಲ್ಯಾಣಗುಣಗಳನ್ನೇನೆನ್ನೋಣ\! ಅದೆಂಥ ಸೌಲಭ್ಯ\! ಎಂಥ ಉಪಕಾರ\! ಎಂಥ ಸೌಜನ್ಯ\! ಎಂಥ ವಾತ್ಸಲ್ಯ\! 



೧೦. ತುಯಕ್ಕಱು ಮದಿಯಿಲ್ ನನ್ ಞಾನತ್ತುಳ್ ಅಮರರೈತ್ತುಯಕ್ಕೂಮ್,

ಮಯಕ್ಕುಡೈಮಾಯೈಹಳ್ ವಾನಿಲುಮ್ ಪೆರಿಯನ ವಲ್ಲನ್,

ಪುಯಱಕರುನಿಱತ್ತನನ್ ಪೆರುನಿಲಙ್ಗಡನ್ದನಲ್ಲಡಿಪ್ಪೋದು,

ಅಯರ್ ಪ್ಪಿಲನಲಟೃವನ್ ತೞುವುವನ್ ವಣಙ್ಗುವನಮರ್ ನ್ದೇ. 



ತುಯಕ್ಕೂ ಅಱು = ಸಂಶಯ ಭ್ರಾಂತಿಗಳಿಲ್ಲದ, ಮದಿಯಿನ್ = ಮನದಲ್ಲಿ ಮೂಡಿಬಂದ, ನಲ್ ಜ್ಞಾನತ್ತುಳ್ = ಉತ್ತಮವಾದ \(ಶುದ್ಧವಾದ\) ಜ್ಞಾನವುಳ್ಳವರಾದ, ಅಮರರೈ = ಅಮರರನ್ನು, ತುಯಕ್ಕೂಮ್ = ಭ್ರಾಂತಿಗೊಳ್ಳುವ \(ಭ್ರಾಂತಿಗೊಳಿಸುವ\), ಮಯಕ್ಕೂ ಉಡೈ = ಪರವಶಗೊಳಿಸುವ, ಮಾಯೈ ಹಳ್ = ಅವತಾರದ ಆಶ್ಚರ್ಯಗಳು, ವಾನಿಲುಮ್ = ಆಕಾಶಕ್ಕಿಂತಲೂ, ಪೆರಿಯನ = ದೊಡ್ದವಾಗಿ, ವಲ್ಲನ್ = ಮಾಡಬಲ್ಲವನಾದ, ಪುಯಲ್ = ಕಾರ್ಮುಗಿಲಿನ, ಕರು ನಿಱತ್ತನನ್ = ಕರಿಯ ಬಣ್ಣದವನ, ಪೆರು ನಿಲಮ್ ಕಡನ್ದ = ವಿಸ್ತಾರವಾದ ಭೂಮಿಯನ್ನು ಅಳೆದುಕೊಂಡ, ನಲ್ ಅಡಿಪೋದು= ದಿವ್ಯವಾದ ಪಾದಕಮಲವನ್ನು, ಅಯರ್ ಪ್ಪು ಇಲನ್ = ಮರೆವು ಇಲ್ಲದವನಾಗಿ, ಅಲಟ್ರುವನ್ = ಒದರುತ್ತಿರುವೆನು, ತೞುವುವನ್ = ಅಪ್ಪಿಕೊಳ್ಳುವೆನು, ವಣಙ್ಗುವನ್ = ಎರಗುತ್ತೇನೆ, ಅಮರ್ ನ್ದೇ = ಆಶ್ರಯಿಸಿಯೇ \(ದೃಢವಾಗಿ ಹಿಡಿದೇ\).



ಸಂಶಯ ಭ್ರಾಂತಿಗಳಿಲ್ಲದ ಮನದಲ್ಲಿ ಮೂಡಿಬಂದ ಶುದ್ಧವಾದ \(ಉತ್ತಮವಾದ\) ಜ್ಞಾನವುಳ್ಳವರಾದ ಅಮರರನ್ನೂ ಭ್ರಾಂತಿಗೊಳಿಸುವ ಪರವಶಗೊಳಿಸುವ, ಅವತಾರದ ಆಶ್ಚರ್ಯಗಳನ್ನುಗಗನಕ್ಕಿಂತಲೂ ದೊಡ್ಡವಾಗಿ ಮಾಡಬಲ್ಲವನಾದ ಕಾರ್ಮುಗಿಲಿನ ಕರಿಯ ಬಣ್ಣದವನ, ವಿಸ್ತಾರವಾದ ಭೂಮಿಯನ್ನು ಅಳೆದುಕೊಂಡ ದಿವ್ಯವಾದ ಪಾದಕಮಲಗಳನ್ನು ಮರೆವು ಇಲ್ಲದವನಾಗಿ ಒದರುತ್ತಿರುವೆನು, ಅಪ್ಪಿಕೊಳ್ಳುವೆನು, ಎರಗುವೆನು, \(ಅವುಗಳನ್ನು\) ಪಟ್ಟಾಗಿ ಹಿಡಿದೇ. 



“ಅವತಾರದ ಆಶ್ಚರ್ಯಗಳನ್ನು ಗಗನಕ್ಕಿಂತಲೂ ದೊಡ್ಡವಾಗಿ ಮಾಡಬಲ್ಲವನಾದ.......... – ಬ್ರಹ್ಮಾದಿ ದೇವತೆಗಳಿಗೂ ಅಮರರಿಗೂ \(ನಿತ್ಯಸೂರಿಗಳಿಗೂ\) ಶುದ್ಧವಾದ ತಿಳಿವಳಿಕೆಯುಂಟು. ’ಏನೋ, ಎಂತೋ’ ಎಂಬ ಸಂಶಯಕ್ಕೂ “ಹೀಗೂ ಉಂಟೇ’ ಎಂಬ ವಿಸ್ಮಯ, ಭ್ರಾಂತಿಗೂ ಅವರಲ್ಲಿ ಅವಕಾಶವಿಲ್ಲ. ಅಂಥವರನ್ನೂ ದಿಗ್ಭ್ರಾಂತಿಗೊಳಿಸುವವನು ಭಗವಂತ. ಸ್ವಾಮಿಯು ತ್ರಿವಿಕ್ರಮನಾಗಿ ತೋರಿಕೊಂಡ. ತನ್ನ ಒಂದು ತಿರುವಡಿಯನ್ನು ವಿಸ್ತರಿಸಿದ. ಇಡಿಯ ಭೂಮಿಯನ್ನೆಲ್ಲಾ ಆವರಿಸಿಕೊಂಡ. ಮತ್ತೊಂದು ತಿರುವಡಿಯನ್ನು ವಿಸ್ತರಿಸಿ ಮೇಲಣ ಎಲ್ಲ ಲೋಕಗಳನ್ನೂ ಅದರಿಂದ ಅಳೆದುಕೊಂಡುಬಿಟ್ಟ. ಈ ಅದ್ಭುತವನ್ನು ಕಂಡು ಬ್ರಹ್ಮಾದಿದೇವತೆಗಳು ಅಮರರೂ ತಮ್ಮನ್ನುತಾವೇ ನಂಬದಾದರು. ಪರವಶಗೊಂಡರು. 



’ಕಾರ್ಮುಗಿಲಿನ ಕರಿಯ ಬಣ್ಣದವನು’ – ಎಂಬುದು ಭಗವಂತನ ಕೃಷ್ಣಾವತಾರದ ನೆನಪುಮಾಡುತ್ತದೆ. ತ್ರಿವಿಕ್ರಮಾವತಾರದ ಕತೆ ಬಹಳ ಹಳೆಯದು. ಅದು ಉತ್ಪ್ರೇಕ್ಷೆಯಿಂದ ಕೂಡಿರಬಹುದು ಎಂಬ ಸಂಶಯ ಮೂಡಿಬರುವುದಾದರೆ, ಇಕೋ ಭಗವಂತನ ಇನ್ನೊಂದು ಅವತಾರದ ವೈಶಿಷ್ಟ್ಯವನ್ನು ಕಾಣಿರಿ, ಎಂಬಂತಿದೆ ಈ ಕೃಷ್ಣಾವತಾರ. ಈ ಅವತಾರದಲ್ಲಿ ಭಗವಂತನು ಎಳೆಯ ಮಗುವಿನಿಂದ ನಿರ್ಯಾಣಕಾಲದವರೆಗೆ ನಡೆಸಿದ ಒಂದೊಂದು ಅದ್ಭುತ ಕಾರ್ಯವೂ ಸಂಶಯವನ್ನು ದೂರಮಾಡುವುದು. ಇಲ್ಲಿ ಉಂಟಾಗುವ ಪರವಶತೆಗೆ ಮಿತಿಯಾದ ಕಾಣುವುದೇ ಎನಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ತನ್ನ ತಿರುವಡಿಯನ್ನು ಭೂಮಿಯಲ್ಲೆಲ್ಲಾ ವಿಸ್ತರಿಸಿ, ಎಲ್ಲರನ್ನೂ ಅದರಡಿಯಲ್ಲಿ ರಕ್ಷಿಸುವೆನೆಂಬ ಭರವಸೆಯನ್ನು ನೀಡುವ, ಅತ್ಯಾಕರ್ಷಕ ಸುಂದರನಾದ ಭಗವಂತನ ದಿವ್ಯವಾದ ತಿರುವಡಿಗಳನ್ನು ನಾನು ಪಟ್ಟಾಗಿ ಹಿಡಿದುಕೊಳ್ಳುತ್ತೇನೆ. ಭಕ್ತಿಭರದಿಂದ ಆ ತಿರುವಡಿಗಳನ್ನು ಅಪ್ಪಿಕೊಳ್ಳೂತ್ತೇನೆ. ನಮ್ರತೆಯಿಂದ ಅವುಗಳಿಗೆ ಎರಗುತ್ತೇನೆ \(ಅವುಗಳನ್ನು ನನ್ನ ತಲೆಯ ಮೇಲೆ ಧರಿಸುತ್ತೇನೆ\). ಭಗವಂತನ ದಿವ್ಯವಾದ ನಾಮಗಳನ್ನು ಎಡೆಬಿಡದೆ ಒದರುತ್ತಿರುತ್ತೇನೆ. 



ಕಾಯಾ ವಾಚಾ ಮನಸಾ ಭಗವಂತನನ್ನು ಆಶ್ರಯಿಸಿ ಭಜಿಸಬೇಕೆಂದು \(ಒಲಿಸಿಕೊಳ್ಳಬೇಕೆಂದು\) ಚೇತನರಿಗೆ ಆಳ್ವಾರರ ಹಿತನುಡಿ. ತಾವು ಹಾಗೆ ನಡೆಸಿ, ಮಾರ್ಗದರ್ಶನ ಮಾಡುತ್ತಾ, ಇತರರನ್ನೂ ಹಾಗೆಯೇ ನಡೆಸಿ ಎಂದು ಹೇಳುತ್ತಾರಲ್ಲವೇ? 



೧೧. ಅಮರರ್ಹಳ್ ತೊೞುದೆಲು ಅಲೈಕಡಲ್ ಕಡೈನ್ದವನ್ ತನ್ನೈ,

ಅಮರ್ ಪೊೞಿಲ್ ವಳಙ್ಗುರುಹೂರ್ ಚ್ಚಡಹೋಪನ್ ಕುಟ್ರೇವಲ್ ಹಳ್,

ಅಮರ್ ಶುವೈಯಾಯಿರತ್ತು ಅವಟ್ರಿನುಳಿವೈಪತ್ತುಮ್ ವಲ್ಲಾರ್,

ಅಮರರೋಡುಯರ್ ವಿಲ್ ಶೆನ್ ಱು ಅಱುವರ್ ತಮ್ಪಿಱವಿಯಂಜಿಱೈಯೇ,



ಅಮರರ್ ಹಳ್ = ಅಮರರು, ತೊೞುದು = ಸೇವಮಾದಿ \(ಪೂಜಿಸಿ\), ಎೞ = ಅಭ್ಯುದಯಗೊಳ್ಳುವಂತೆ, ಅಲೈ ಕಡಲ್ = ಅಲೆಗಳಿಂದ ತುಂಬಿದ ಕಡಲನ್ನು, ಕಡೈನ್ದವನ್ ತನ್ನೈ = ಕಡೆದವನನ್ನುಕುರಿತು, ಅಮರ್ = ಹೊಂದಿಕೊಂಡಿರುವ, ಪೊೞಿಲ್ ವಳಮ್ = ಪ್ರಕೃತಿಸಂಪತ್ತನ್ನುಳ್ಳ, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ = ಶಠಗೋಪನ, ಕುಟ್ರೇವಲ್ ಹಳ್ = ಸೇವೆಗಳಾದ \(ಕೈಂಕರ್ಯವಾದ\), ಅಮರ್ ಶುವೈ = ರುಚಿಯಿಂದ ಕೂಡಿದ, ಆಯಿರತ್ತು ಅವಟ್ರಿನುಳ್ = ಒಂದು ಸಾವಿರದಲ್ಲಿ \(ಪಾಶುರಗಳಲ್ಲಿ\), ಇವೈಪತ್ತುಮ್ = ಈ ಹತ್ತನ್ನೂ \(ಪಾಶುರಗಳನ್ನೂ\), ವಲ್ಲಾರ್ = ಬಲ್ಲವರು, ಅಮರರೋಡು = ಅಮರರೊಡನೆ, ಉಯರ್ ವಿಲ್ = ಅತ್ಯುನ್ನತ ಸ್ಥಳದಲ್ಲಿ \(ಪರಮಪದದಲ್ಲಿ\), ಶೆನ್ ಱು = ಸೇರಿ, ಅಱುವರ್ = ಕಡಿದುಹಾಕುತ್ತಾರೆ, ತಮ್ ಪಿಱವಿ = ತಮ್ಮ ಜನ್ಮದ \(ಹುಟ್ಟಿದ\), ಅಮ್ ಶಿಱೈಯೇ = ಸುಂದರವಾದ ಸೆರೆಯನ್ನೇ. 



ಅಮರರು ಸೇವೆಮಾಡು \(ಪೂಜಿಸಿ\) ಅಭ್ಯುದಯ \(ಅಭಿವೃದ್ಧಿ\)ಗೊಳ್ಳುವಂತೆ ಅಲೆಗಳಿಂದ ತುಂಬಿದ ಕಡಲನ್ನು ಕಡೆದವನನ್ನು ಕುರಿತು, ದೃಢವಾಗಿ ಹೊಂದಿಕೊಂಡಿರುವ ಪ್ರಕೃತಿಸಂಪತ್ತನ್ನುಳ್ಳ ತಿರುಕ್ಕೂರುಹೂರಿನ ಶಠಗೋಪನ ಸೇವೆಗಳಾದ \(ಕೈಂಕರ್ಯವಾದ\) ರುಚಿಭರಿತವಾದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತು ಪಾಶುರಗಳನ್ನೂ ಬಲ್ಲವರು, ತಮ್ಮ ಹುಟ್ಟಿನ ಸುಂದರವಾದ ಸೆರೆಯನ್ನೇ ಕಡಿದುಹಾಕುತ್ತಾ ಅತ್ಯುನ್ನತ ಸ್ಥಳದಲ್ಲಿ \(ಪರಮಪದದಲ್ಲಿ\) ಅವರರೊಡನೆ ಸೇರಿಕೊಳ್ಳುತ್ತಾರೆ. 



ಭಗವಂತನು ಪಾಲ್ಗಡಲನ್ನು ತಡೆದದ್ದೇಕೆ? ಈ ಪ್ರಶ್ನೆಗೆ ತಕ್ಕ ಉತ್ತರವನ್ನು ಈ ಪಾಶುರದಲ್ಲಿ ಕಾಣಬಹುದು. ದೇವತೆಗಳಿಗೆ ದಾನವರಿಂದ ಬಹಳ ಕಿರುಕುಳವಿತ್ತು ಅದನ್ನು ಸಹಿಸಲಾರದವರಾಗಿ, ದೇವತೆಗಳೆಲ್ಲರೂ ಒಟ್ಟುಗೂಡಿ ಭಗವಂತನಲ್ಲಿ ಮೊರೆಯಿಟ್ಟರು. ಕೃಪಾಳುವೂ ಪರಮೋಪಕಾರಿಯೂ ಆಶ್ರಿತವತ್ಸಲನೂ ಆದ ಭಗವಂತನು ಅವರಿಗೆ ಅಭಯವನ್ನಿತ್ತನು. ದೇವದಾನವರನ್ನು ಒಟ್ಟುಗೂಡಿಸಿ, ಅವರಿಂದ ಪಾಲ್ಗಡಲನ್ನು ಕಡೆಯಿಸಿದನು. ಅದರಿಂದ ಅಮೃತವು ಲಭಿಸಿತು. ಅದನ್ನು ದೇವತೆಗಳಿಗೆ ಮಾತ್ರವೇ ಉಣಿಸಿ, ಅವರನ್ನು ಅಮರರನ್ನಾಗಿಸಿದನು. ದೇವತೆಗಳು ನಿರ್ಭಯವಾಗಿ ಭಗವತ್ಸೇವೆಯಲ್ಲಿ ತೊಡಗಿ ಅಭ್ಯುದಯಗೊಳ್ಳಲಿ ಎಂಬ ಸದುದ್ದೇಶದಿಂದಲೇ. 



’ಆಳ್ವಾರುತಿರುನಗರಿ’ ಎಂದು ಕೀರ್ತಿಪಡೆದ ತಿರುಕ್ಕೂರುಹೂರು ಸುಂದರವಾದ ಪ್ರಕೃತಿಯ ಮಡಿಲಲ್ಲಿದೆ. ಹಚ್ಚ ಹಸುರುತೋಪುಗಳಿಂದಲೂ ಸ್ವಚ್ಛವಾದ ನೀರ್ನೆಲೆಗಳಿಂದಲೂ ಸುತ್ತುವರಿದು ಆಕರ್ಷಕವಾಗಿ ಶೋಭಿಸುತ್ತದೆ. 



ತಿರುಕ್ಕುರುಹೂರಿನ ಶಠಗೋಪರಿಂದ \(ನಮ್ಮಾಳ್ವಾರರಿಂದ\) ರಚಿತವಾದ ತಿರುವಾಯ್ ಮೊೞಿ ಎಂಬ ಸಾಹಿತ್ಯವು ಸವಿದಷ್ಟೂ ಸವಿಯಬೇಕೆಂಬ ಆಸಕ್ತಿಯನ್ನು ಹುಟ್ಟಿಸುತ್ತದೆ. ಅದರಲ್ಲಿ ನಿರೂಪಿಸಿರುವ ವಿಷಯ ಭಗವದ್ಗುಣಾನುಭವವೇ. ಅದರ ಇನಿದಾದ ಪದಲಾಲಿತ್ಯವೂ, ಸೊಗಸಾದ ಪದಜೋಡಣೆಯೂ, ಸರಳಸುಂದರವಾದ ಸಾಹಿತ್ಯರಚನೆಯೂ, ಮೇಲಾಗಿ ಅಂತಾದಿಯ ಆಕರ್ಷಣೆಯೂ ಕೂಡಿಕೊಂಡು ಎಂಥವನಿಗಾದರೂ ತಲೆದೂಗಿಸುವಂತಿದೆ. ಭಗವದ್ವಿಷಯವಾದ ಈರಿತುವಾಯ್ ಮೊೞಿ ಒಂದು ಸಾವಿರ ಪಾಶುರಗಳುಳ್ಳದ್ದು. ಆ ಒಂದು ಸಾವಿರದ ಪೈಕಿ ಈ ಹತ್ತು ಪಾಶುರಗಳನ್ನು ಓದಿ ಚೆನ್ನಾಗಿ ಅರಿತುಕೊಂಡವರಿಗೆ ದೊರೆಯುವ ಫಲವೆಂದರೆ, ಅವರ ’ಸುಂದರವಾದ ಹುಟ್ಟಿ’ನೊಡನೆಯೇ ಅವರಿಗೆ ಪ್ರಾಪ್ತವಾದ ’ಪುನರ್ಜನ್ಮ’ವೆಂಬ ಬಂಧನದ ಬಿಗಿತದಿಂದ ಅವರನ್ನು ಬಿಡುಗಡೆಮಾಡುತ್ತದೆ. ಅಲ್ಲದೆ, ಅಮರರಾಗಿ ಅವರು ಪರಮಪದವನ್ನು ಸೇರುವಂತೆಯೂ ಅಲ್ಲಿ ವಾಸಿಸುವ ನಿತ್ಯಸೂರಿಗಳೊಡನೆ ಕೂಡಿಕೊಂಡು ಭಗವತ್ಸೇವೆಯೆಂಬ ಶಾಶ್ವತವಾದ ಆನಂದದ ಬಾಳ್ವೆಯನ್ನು ನಡೆಸುವಂತೆಯೂ ಆಗುತ್ತದೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*

ಶ್ರೀಃ



ಶ್ರೀಯೈನಮಃ



ತಿರುವಾಯ್ ಮೊೞಿ ಮೊದಲ ದಶಕ ನಾಲ್ಕನೆಯತಿರುವಾಯ್ ಮೊೞಿ



೧. ಅಂಜಿಱೈಯ ಮಡನಾರಾಯ್ ಅಳಿಯತ್ತಾಯ್, ನೀಯುಮ್ ನಿನ್

ಅಂಜಿಱೈಯ ಶೇವಲುಮಾಯ್ ಆವಾವೆನ್ ಱೆನಕ್ಕರುಳಿ,

ವೆಂಜಿಱೈಪ್ಪುಳ್ಳುಯರ್ ತ್ತಾರ್ಕ್ಕೂ ಎನ್ ವಿಡು ತೂದಾಯ್ ಚ್ಚೆನ್ ಱಕ್ಕಾಲ್,

ವಂಜಿ ಱೈಯಿಲವನ್ ವೈಕ್ಕಿಲ್ ವೈಪ್ಪುಣ್ಡಾಲೆನ್ ಶೆಯ್ಯುಮೇ.



ಅಮ್ ಶಿಱೈಯ= ಸುಂದರವಾದ ರೆಕ್ಕೆಗಳುಳ್ಳ, ಮಡಮ್ = ಮುಗ್ಧ \(ತಿಳಿಮನಸ್ಸಿನ\), ನಾರಾಯ್ = ಕೊಕ್ಕರೆಯೇ ಅಳಿಯತ್ತಾಯ್ = ಕನಿಕರಿಸುವವಳಾಗಿ, ನೀಯುಮ್ = ನೀನೂ, ನಿನ್ = ನಿನ್ನ, ಅಮ್ ಶಿಱೈಯ = ಅಂದವಾದ ರೆಕ್ಕೆಗಳ, ಶೇವಲುಮ್ ಆಯ್ = ಗಂಡುಕೊಕ್ಕರೆಯೂ ಕೂಡಿ, ಆ ಆ ಎನ್ ಱು = ಅಯ್ಯೋ, ಅಯ್ಯೋ, ಎಂದು, ಎನಕ್ಕೂ = ನನ್ನಲ್ಲಿ, ಅರುಳಿ = ಕರುಣಿಸಿ, ವೆಮ್ ಶಿಱೈ = ಕೆಂಪನೆಯ \(ತೀಕ್ಷ್ಣವಾದ\) ರೆಕ್ಕೆಗಳ, ಪುಳ್ = ಪಕ್ಷಿಯನ್ನು, ಉಯರ್ ತ್ತಾರ್ ಕ್ಕು = ಧ್ವಜವಾಗಿ ಉಳ್ಳವರಿಗೆ, ಎನ್ = ನನ್ನ, ವಿಡುತೂದಾಯ್ = ಕಳುಹಿಸಿದ್ ದೂತಳಾಗಿ, ಶೆನ್ ಱಕ್ಕಾಲ್ = ಹೋದರೆ \(ಹೋದೆಯಾದರೆ\), ವನ್ ಶಿಱೈಯಿಲ್ = ಕಠಿಣವಾದ ಸೆರೆಯಲ್ಲಿ, ಅವನ್ = ಅವನು, ವೈಕ್ಕಿಲ್ = ಇಡುವುದಾದರೆ, ವೈಪ್ಪು ಉಣ್ಡಾಲ್ = ಆ ಸೆರೆವಾಸವನ್ನು ಅನುಭವಿಸುವಂತಾದರೆ, ಎನ್ ಶೆಯ್ಯುಮೋ = ಏನಾಗುವುದೋ? 



ಸುಂದರವಾದ ರೆಕ್ಕೆಗಳುಳ್ಳ ಮುಗ್ಧ\(ತಿಳಿಮನಸ್ಸಿನ\) ಕೊಕ್ಕರೆಯೇ, \(ನನ್ನನ್ನು\) ಕನಿಕರಿಸುವವಳಾಗಿ, ನೀನೂ ಅಂದವಾದ ರೆಕ್ಕೆಗಳ ನಿನ್ನ ಗಂಡು ಕೊಕ್ಕರೆಯೂ ಕೂಡಿ, ಅಯ್ಯೋ ಅಯ್ಯೋ ಎಂದು ನನ್ನಲ್ಲಿ ಕರುಣಿಸಿ, ಕೆಂಪನೆಯ \(ತೀಕ್ಷ್ಣವಾದ\) ರೆಕ್ಕೆಗಳ ಪಕ್ಷಿಯನ್ನು ಧ್ವಜವಾಗಿ ಉಳ್ಳವರಿಗೆ ನಾನು ಕಳುಹಿಸಿದ ದೂತಳಾಗಿ ಹೋದೆಯಾದರೆ, ಅವನು \(ನಿಮ್ಮನ್ನು\) ಕಠಿಣವಾದ ಸೆರೆಯಲ್ಲಿರಿಸುವುದಾದರೆ, ಆ ಸೆರೆಮಾಸವನ್ನು \(ನೀವು\) ಅನುಭವಿಸುವಂತಾದರೆ, ಏನಾಗುವುದೋ? ಏನು ಮಾಡುವುದೋ? 



ಇಲ್ಲಿ ಆಳ್ವಾರರು ತಮ್ಮನ್ನ್ ’ನಾಯಕಿ’ ಯಾಗಿ ಭಾವಿಸಿಕೊಂಡಿದ್ದಾರೆ. ಈ ನಾಯಕಿಗೆ ತನ್ನ ಪ್ರಿಯತಮನಾದ ’ಪರಮಪುರುಷ’ನನ್ನು ಕೂಡಿಕೊಳ್ಳಬೇಕೆಂಬ ಮಹದಾಶೆ. ಅಗಲಿಕೆಯ ವಿರಹದಿಂದ ತಪಿಸುತ್ತಿದ್ದಾಳೆ. ತನ್ನ ಮನದ ಇಂಗಿತವನ್ನು ತನ್ನ ಪ್ರಿಯತಮನಿಗೆ ತಿಳಿಯಪಡಿಸುವುದಾದರೂ ಹೇಗೆ? 



ನಾಯಕಿ ಕೊಕ್ಕರೆಯ ದಂಪತಿಗಳನ್ನುನೋಡುತ್ತಾಳೆ. ಅವು ಆನಂದದಿಂದ ವಿಹರಿಸುತ್ತಿವೆ. ಏಕಾಂಗಿಯಾಗಿ ವಿರಹವೇದನೆಯನ್ನು ಅನುಭವಿಸುವ ತನ್ನಲ್ಲಿಅವು ಕನಿಕರಗೊಳ್ಳಬಹುದಲ್ಲವೇ? ತಿಳಿಮನಸ್ಸಿನ ಹಕ್ಕಿಗಳಾದ್ದರಿಂದ, ಅವುಗಳನ್ನು ತಾನು ಬೇಡಬಹುದಷ್ಟೆ. ತನ್ನ ಪ್ರಿಯತಮನ ಬಳಿಗೆ ಕಳುಹಿಸಬಹುದಷ್ಟೆ. ಹಕ್ಕಿಗಳಾಗಿ ಅವು ಎಲ್ಲಿಗೆ ಬೇಕೆಂದರೆ ಅಲ್ಲಿಗೆ ಹಾರಿಹೋಗಬಹುದಲ್ಲ\! 



ಹೀಗೆಲ್ಲ ಯೋಚಿಸಿ, ನಾಯಕಿಯು ಕೊಕ್ಕರೆಗಳನ್ನು ಹೊಗಳಿ, ಹುರಿದುಂಬಿಸಿ, ಗರುಡಧ್ವಜನಾದ ತನ್ನ ಸ್ವಾಮಿಯಬಳಿಗೆ ತನಗಾಗಿ ಪ್ರೇಮದೌತ್ಯವನ್ನು ನಡೆಸಬೇಕೆಂದು ಬೇಡಿಕೊಳ್ಳುತ್ತಾಳೆ. 



ನಾಯಕಿ\(ಯಾಗಿ ಆಳ್ವಾರರು\) ಹೇಳುತ್ತಾಳೆ: ಕೊಕ್ಕರೆಯೇ ನಿನ್ನ ರೆಕ್ಕೆಗಳು ಎಷ್ಟು ಸುಂದರ\! ನಿನ್ನ ಮನಸ್ಸು ತಿಳಿಯಾದದ್ದು. ನಿನ್ನ ಪತಿಯೂ ಸಹ ಸುಂದರನೇ. ಅವನ ರೆಕ್ಕೆಗಳು ಅಂದವಾಗಿವೆ. ನೀವಿಬ್ಬರೂ ದಂಪತಿಗಳಾಗಿ ಸುಖವಾಗಿ ವಿಹರಿಸುತ್ತಿದ್ದೀರಿ. ನನ್ನನ್ನು ಕಂಡಿರಾ? ಪತಿಯಿಂದ ಅಗಲಿದ ವಿರಹಿ ನಾನು. ನನ್ನ ಈ ಪರಿಸ್ಥಿತಿಗೆ ನೀವು ಮರುಗುವುದಿಲ್ಲವೇ? ನನ್ನಲ್ಲಿ ಕರುಣಿಸಿ, ನೀವಿಬ್ಬರೂ ಈಗ ನನ್ನ ಪ್ರೇಮದೂತರಾಗಿ ಗರುಡಧ್ವಜನಾದ ನಿನ್ನ ಪ್ರಿಯತಮನಲ್ಲಿಗೆ ಹೋಗಿ. ಅವನಲ್ಲಿ ನನ್ನ ವಿರಹ ವ್ಯಥೆಯನ್ನು ಅರಿಕೆಮಾಡಿ, ಅವನ ಮನವೊಲಿಸಲು ಪ್ರಯತ್ನಿಸಬೇಕು. ಈ ಕಾರ್ಯವನ್ನು ನೀವು, ನನಗಾಗಿ, ನಡೆಸಬಲ್ಲಿರೆಂಬ ಭರವಸೆ ನನಗಿದೆ. ಆದರೆ, ಒಂದು ವೇಳೆ, ಸ್ವಾಮಿಯು ನಿಮ್ಮನ್ನು ಸೆರೆಯಲ್ಲಿರಿಸಿದರೆ ಸೆರೆವಾಸವನ್ನು ನೀವು ಅನುಭವಿಸಬೇಕಾಗಿ ಬಂದರೆ, ಏನು ಮಾಡುವುದು? ಇದೊಂದು ಅಂಜಿಕೆ ನನಗಿದೆಯಲ್ಲ\! ಇಲ್ಲವೇ, ನಾನೇ ಉಪೇಕ್ಷಿತಲಾದರೋ? 



ಭಗವಂತನ ಬಳಿ ಸಾರಿದವರು ಅಮರರಾಗಿ ಪೂರ್ಣತೆಯನ್ನು ನಡೆಯುವುದನ್ನೂ, ನಿತ್ಯಾನಂದವನ್ನನುಭಾವಿಸುವುದನ್ನೂ ’ಸೆರೆವಾಸ’ ವೆನ್ನೋಣವೇ? 



ಭಗವಂತ ಬಳಿ ಸಾರಿದವರು ಮತ್ತೆ ಈ ದುಃಖಸಂಕಟಗಳ ಲೋಕಕ್ಕೆ ಬರದೇ ಹೋಗಬಹುದು, ಅಷ್ಟೆ. ಇದನ್ನು ’ಕಠಿಣ ಸೆರೆವಾಸ’ ಎನ್ನುವುದೇ? 



ಇಲ್ಲಿ ’ಕೊಕ್ಕರೆ’ಯ ಕಾರ್ಯಭಾರವೇನು? ದಯಾವರೂಪಿಣಿಯಾದ ಶ್ರೀದೇವಿಯು ಭಕ್ತನಲ್ಲಿ ಕರುಣಿಸಿ, ತನ್ನ ಪತಿಯಾದ ಭಗವಂತನಲ್ಲಿ ಭಕ್ತನಿಗೆ ಅನುಗ್ರಹಿಸೆಂದು ಅರಿಕೆ ಮಾಡುವುದು ಕೊಕ್ಕರೆಯ ಕಾರ್ಯಭಾರವೋ? ಇಲ್ಲವೇ, ಜ್ಞಾನವೈರಾಗ್ಯಗಳೆಂಬ ಎರಡು ರೆಕ್ಕೆಗಳನ್ನೂ ಭಕ್ತಿಯೆಂಬ ದೇಹವನ್ನೂ ಹೊತ್ತು, ಭಕ್ತನನ್ನು ಭಗವಂತನೊಡನೆ ಕೂಡಿಸುವ ಆಚಾರ್ಯನಂತೆ ಇಲ್ಲಿಕೊಕ್ಕರೆಯ ಕಾರ್ಯಭಾರವೋ? ಇಲ್ಲವೇ ಭಕ್ತನ ಪರಭಕ್ತಿ, ಪರಜ್ಞಾನ \(ಎರಡು ರೆಕ್ಕೆಗಳು\), ಮತ್ತು ಪರಮಭಕ್ತಿ\(ದೇಹ\)ಗಳೇ ಕೊಕ್ಕರೆಯ ಕಾರ್ಯಭಾರ ನಡೆಸುವುದೋ? 



೨. ಎನ್ ಶೆಯ್ಯ ತಾಮರೈಕ್ಕಣ್ ಪೆರುಮಾನಾರ್ ಕ್ಕೆನ್ ತೂದಾಯ್,

ಎನ್ ಶೆಯ್ಯುಮುರೈತ್ತಕ್ಕಾಲ್ ಇನಕ್ಕೂಯಿಲ್ ಹಾಳ್ ನೀರಲಿರೇ,

ಮುನ್ ಶೆಯ್ದ ಮುೞುವಿನೈಯಾಲ್ ತಿರುವಡಿಕ್ಕೀೞ್ ಕ್ಕೂಟ್ರೇವಲ್,

ಮುನ್ ಶೆಯ್ಯ ಮುಯಲಾದೇನ್ ಅಹಲ್ ವದುವೋ ವಿದಿಯಿನಮೇ. 



ಎನ್ =ನನ್ನ, ಶೆಯ್ಯತಾಮರೈಕ್ಕಣ್ = ಕೆಂದಾವರೆಯಂತೆ ಕಣ್ಣುಗಳುಳ್ಳ, ಪೆರುಮಾನಾರ್ ಕ್ಕು = ಪರಮಪುರುಷನಿಗೆ, ಎನ್ ತೂದಾಯ್ = ನನ್ನ ದೂತರಾಗಿ, ಎನ್ ಶೆಯ್ಯುಮ್ = ನನ್ನ-- ಉರೈತ್ತಕ್ಕಾಲ್ = ಅರಿಕೆ ಮಾಡಿದಿರಾದರೆ, ಇನಮ್ ಕುಯಿಲ್ ಹಾಳ್ = ಗುಂಪಾದ ಕೋಗಿಲೆಗಳೇ, ನೀರ್ ಅಲಿರೇ = ನೀವು ತಪ್ಪಿತಸ್ಥರಲ್ಲ, ಮುನ್ ಶೆಯ್ದ = \(ನಾನು\) ಹಿಂದೆ ಮಾಡಿದ, ಮುೞುವಿನೈಯಾಲ್ = ಘೋರಪಾಪಗಳಿಂದ, ತಿರುವಡಿಕ್ಕೀೞ್ = ಭಗವಂತನ ತಿರುವಡಿತಲದಲ್ಲಿ, ಕುಟ್ರೇವಲ್ = ಕೈಂಕರ್ಯಗಳನ್ನು \(ದಾಸ್ಯವನ್ನು\), ಮುನ್ = ಹಿಂದೆಯೇ, ಶೆಯ್ಯ = ಮಾಡುವುದಕ್ಕೆ, ಮುಯಲಾದೇನ್ = ಪ್ರಯತ್ನಿಸದಾದೆ, ಅಹಲ್ ವದುವೊ = ಅಗಲಿರುವುದೇಯೋ, ವಿದಿ = ನಿಯಮ \(ಕ್ರಮ\), ಇನಮೇ = ಇನ್ನು ಮೇಲೂ. 



ಗುಂಪಾದ ಕೋಗಿಲೆಗಳೇ, ಕೆಂದಾವರೆಯಂತೆ ಕಣ್ಣುಗಳುಳ್ಳ ನನ್ನ ಪರಮಪುರುಷನಿಗೆ ನನ್ನ ದೂತರಾಗಿ ನನ್ನ ಪ್ರಯತ್ನವನ್ನು ಅರಿಕೆ ಮಾಡಿದಿರಾದರೆ, ನಿಮ್ಮದು ತಪ್ಪಲ್ಲ. ನಾನು ಹಿಂದೆ ಮಾಡಿದ ಘೋರಪಾಪಗಳಿಂದ ಭಗವಂತನ ತಿರುವಡಿತಲದಲ್ಲಿ \(ನನ್ನ\) ದಾಸ್ಯವನ್ನು \(ಕೈಂಕರ್ಯವನ್ನು\) ಹಿಂದೆಯೇ ಮಾಡುವುದಕ್ಕೆ ಯತ್ನಿಸದೆ ಹೋದೆ. ಅಗಲಿರುವುದೇಯೋ ನಿಯಮ \(ವಿಧಿ\) ಇನ್ನು ಮೇಲೆ? 



ಹಿಂದಿನ ಪಾಶುರದಲ್ಲಿ ನಾಯಕಿಯು ಕೊಕ್ಕರೆಯನ್ನು ತನ್ನ ಪ್ರೇಮದೂತನಾಗೆಂದು ಪ್ರಾರ್ಥಿಸಿದಳು. ದೂತನಾಗಿ ಅದುಮಾಡಬೇಕಾದ್ದೇನು ಎಂಬುದನ್ನೇ ಕೊಕ್ಕರೆಗೆ ತಿಳಿಸಲಿಲ್ಲ. “ನೀನು ಅಲ್ಲಿಗೆ ಹೋದಾಗ, ನಿನ್ನನ್ನು ಸೆರೆಮಾಡಿದರೆ, ಏನು ಗತಿ?” ಎಂದು ಅಂಜಿಕೆಯನ್ನು ವ್ಯಕ್ತಪಡಿಸಿದಳು, ಅಷ್ಟೆ. 



ಈ ಪಾಶುರದಲ್ಲಿ ನಾಯಕಿಯ ಕಣ್ಣು ಕೋಗಿಲೆಯ ಗುಂಪಿನ ಮೇಲೆ ಬಿತ್ತು. ಗುಂಪಿನಲ್ಲಿ ಗಂಡು ಹೆಣ್ಣು ಕೋಗಿಲೆಗಳು ಚೆನ್ನಾಗಿ ಬೆರೆತುಕೊಂಡು ಆನಂದದಿಂದ ಹಾಡುತ್ತಾ ಕಾಲಕಳೆಯುವುದನ್ನು ನಾಯಕಿ ಕಂಡಳು. 



ನಾಯಕಿ ಹೇಳುತ್ತಾಳೆ: ಗುಂಪಾಗಿ ಕೂಡಿ ಆನಂದಿಸುವ ಕೋಗಿಲೆಗಳೇ, ನೀವು ನನ್ನ ಪ್ರೇಮದೂತರಾಗಿ, ನನ್ನ ಪ್ರಿಯತಮನಾದ ಪರಮ ಪುರುಷನಲ್ಲಿಗೆ ಹೋಗಿ ಕೆಂದಾವರೆಯಂತೆ ವಿಶಾಲವಾದ ಆಕರ್ಷಕವಾದ ಕಣ್ಣುಗಳುಳ್ಳವನು ಅವನು. ನಾನು ಅವನಲ್ಲಿ ಅನುರಕ್ತಳೆಂದೂ, ಅವನನ್ನು ಕೂಡಿಕೊಳ್ಳಲು ತವಕಿಸುತ್ತಿದ್ದೇನೆ, ಎಂಬ ನನ್ನ ಪ್ರಯತ್ನವನ್ನು ಅವನಲ್ಲಿ ಅರಿಕೆಮಾಡಿಕೊಳ್ಳಿರಿ. ನನ್ನ ಸ್ವಾಮಿಯು ನನ್ನಲ್ಲಿ ಕರುಣಿಸಿದರಂತು ಒಳ್ಳೆಯದು. ಹಾಗೆ ಮಾಡದೆ, ನನ್ನ ವಿಷಯದಲ್ಲಿ ಅಸಡ್ಡೆ ಕೋರಿದನೆಂದರೆ, ಅದು ನನ್ನ ತಪ್ಪೇ ವಿನಾ, ನಿಮ್ಮ ದೌತ್ಯದಿಂದ ಬಂದ ತಪ್ಪಲ್ಲ. ನಾನು ಅನೇಕ ಜನ್ಮಗಳ ಹಿಂದಿನಿಂದಲೂ ಭಗವಂತನ ತಿರುವಡಿಗಳ ದಾಸ್ಯದಲ್ಲಿ ತೊಡಗಿದ್ದಿದ್ದರೆ? ಅತ್ತಕಡೆ ನಾನು ಪ್ರಯತ್ನ ನಡೆಸಲೇ ಇಲ್ಲ. ಆದ್ದರಿಂದಲೇ, ನಾನು ಹಿಂದಿನಿಂದಲೂ ಕಡುಪಾತಕಿಯಾಗಿ, ಭಗವಂತನಿಂದ ಬೇರ್ಪಟ್ಟು, ವಿರಹಿಯಾಗಿ ಗೋಳಿಡುತ್ತಿರುವುದು, ಇನ್ನು ಮುಂದೆಯೂ ಸಹ ಇದೇ ನನ್ನ ವಿಧಿಯಾಗಿರಬಹುದೇ? 



೩. ವಿದಿಯಿನಾಲ್ ಪೆಡೈಮಣಕ್ಕುಮ್ ಮೆನ್ನಡೈಯವನ್ನಙ್ಗಾಳ್,

ಮದಿಯಿನಾಲ್ ಕುಱಲ್ ಮಾಣಾಯ್ ಉಲಹಿರನ್ದ ಕಳ್ ವರ್ಕ್ಕೂ,

ಮದಿಯಿಲೇನ್ ವಲ್ ವಿನೈಯೇ ಮಾಲಾದೋ ವೆನ್ ಱು, ಒರುತ್ತಿ

ಮದಿಯೆಲ್ಲಾ ಮುಳ್ ಕಲಙ್ಗಿ ಮಯಙ್ಗುಮ್ಮಾಲೆನ್ನೀರೇ. 



ವಿದಿಯಿನಾಲ್= ಭಾಗ್ಯವಶದಿಂದ, ಪೆಡೈ ಮಣಙ್ಗುಮ್ = ಹೆಣ್ಣುಹಕ್ಕಿಯೊಡನೆ ಕೂಡಿಕೊಂಡಿರುವ, ಮೆಲ್ ನಡೈಯ = ಮೃದುವಾದ ನಡಗೆಯ, ಅನ್ನಙ್ಗಳ್ = ಹಂಸಗಳೇ, ಮದಿಯಿನಾಲ್ = ಬುದ್ಧಿಪೂರ್ವಕವಾಗಿಯೇ, ಕುಱಳ್ ಮಾಣ್ ಆಯ್ = ಕುಳ್ಳಬ್ರಹ್ಮಚಾರಿಯಾಗಿ, ಉಲಹು ಇರನ್ದ = ಲೋಕಗಳನ್ನು ಅಳೆದುಕೊಂಡ, ಕಳವರ್ ಕ್ಕೂ = ಕಪಟವುಳ್ಳವರಿಗೆ, ಮದಿಯಿಲೇನ್ = ಬುದ್ಧಿಯಿಲ್ಲದ ನನ್ನ, ವಲ್ ವಿನೈಯೇ = ಕ್ರೂರ ಪಾಪಗಳೇ, ಮಾಳಾದೋ = ನಾಶವಾಗುವುದಿಲ್ಲವಲ್ಲ. ಎನ್ ಱು = ಎಂದು. ಒರುತ್ತಿ = ಒಬ್ಬಳು, ಮದಿಯೆಲ್ಲಾಮ್ = ಮನಸ್ಸೆಲ್ಲಾ, ಉಳ್ ಕಲಙ್ಗಿ = ಪೂರ್ತಿಯಾಗಿ ಕಲಕಿಹೋಗಿ, ಮಯಙ್ಗುಮ್ = ಹಾಳಾಗಿ ಹೋಗುತ್ತಿದ್ದಾಳೆ \(ಸರ್ವನಾಶಗೊಳ್ಳುತ್ತಿದ್ದಾಳೆ\), ಆಲ್ = ಅಯ್ಯೋ, ಎನ್ನಿರೇ = ಎಂದು ಹೇಳಿರಿ. \(ಎನ್ನಿರಿ\). 



ಭಾಗ್ಯವಶದಿಂದ ಹೆಣ್ಣುಹಕ್ಕಿಯೊಡನೆ ಕೂಡಿಕೊಂಡಿರುವ, ಮೃದುವಾದ ನಡಗೆಯ ಹಂಸಗಳೇ, ಬುದ್ಧಿಪೂರ್ವಕವಾಗಿಯೇ ಕುಳ್ಳ ಬ್ರಹ್ಮಚಾರಿಯಾಗಿ ಲೋಕಗಳನ್ನು ಅಳೆದುಕೊಂಡ ಕಪಟವುಳ್ಳವರಿಗೆ ಬುದ್ಧಿಯಿಲ್ಲದವಳಾದ ನನ್ನ ಕ್ರೂರಪಾಪಗಳೇ ನಾಶವಾಗುವುದಿಲ್ಲವಲ್ಲ ಎಂದು ಒಬ್ಬಳ ಮನಸ್ಸೆಲ್ಲಾ ಪೂರ್ತಿಯಾಗಿ ಕಲಕಿಹೋಗಿ ಸರ್ವನಾಶಗೊಳ್ಳುತ್ತಿದ್ದಾಳೆ, ಅಯ್ಯೋ ಎಂದು ಹೇಳಿರಿ. 



ಹಿಂದಿನ ಪಾಶುರದಲ್ಲಿ ನಾಯಕಿಯು ಕೋಗಿಲೆಯ ಹಿಂಡನ್ನು ತನ್ನ ಕಡೆಯ ದೂತರನ್ನಾಗಿ ಭಗವಂತನಲ್ಲಿಗೆ ಹೋಗಬೇಕೆಂದು ಪ್ರಾರ್ಥಿಸಿದಳು. ಸ್ವಾಮಿಯ ತಿರುವಡಿಗಳ ಸೇವೆಯಲ್ಲಿ ತೊಡಗಲು ತನ್ನ ಪೂರ್ವಕೃತಪಾಪಗಳೇ ಅಡ್ಡಿಮಾಡುತ್ತಿವೆ ಎಂಬ ಸಂಗತಿಯನ್ನು ಭಗವಂತನಲ್ಲಿ ಅರಿಕೆಮಾಡಿರಿ ಎಂದು ಬೇಡಿದಳು. 



ಈ ಪಾಶುರದಲ್ಲಿ ನಾಯಕಿಗೆ ಹಂಸದಂಪತಿಗಳು ಒದಗಿ ಬರುತ್ತವೆ.



ಹಿಂದೆ, ಒಂದು ಕಾಲದಲ್ಲಿ ಬಲಿಚಕ್ರವರ್ತಿಯು ತನ್ನ ಸದ್ಗುಣಗಳಿಂದಲೇ, ಅದರಲ್ಲೂ ತನ್ನ ಕೊಡುಗೈಯಿಂದಲೇ, ಮೂರುಲೋಕಗಳನ್ನೂ ಜಯಿಸುವಂಥ ಸಮರ್ಥನಾಗಿದ್ದನು. ಬೇಡಿದವರಿಗೆ ’ಇಲ್ಲ’ವೆನ್ನದೆ, ಬೇಡಿದ್ದನ್ನು ಕೊಡುತ್ತಿದ್ದನು. ಅವನನ್ನು ಜಯಿಸುವುದೇ ದುಸ್ತರವಾಯಿತು. ಭಗವಂತನು ಅವನನ್ನು ನಿಗ್ರಹಿಸುವುದಕ್ಕಾಗಿ, ಬೇಕೆಂತಲೇ \(ಬುದ್ಧಿಪೂರ್ವಕವಾಗಿಯೇ\) ಕುಳ್ಳಬ್ರಹ್ಮಚಾರಿಯ ರೂಪವನ್ನುತಳೆದು, ಬಲಿಚಕ್ರವರ್ತಿಯ ಯಾಗಶಾಲೆಯನ್ನು ಪ್ರವೇಶಿಸಿ, ಅಲ್ಲಿ ಬಲಿಚಕ್ರವರ್ತಿಯನ್ನು ಯಾಚಿಸಿದನು. ತನ್ನ ಹೆಜ್ಜೆಯಲ್ಲಿ ಮೂರೇಮೂರು ಹೆಜ್ಜೆಯಷ್ಟು ನೆಲವನ್ನು ತನಗೆ ಕೊಡೆಂದನು. ಅದನ್ನು ಕೊಟ್ಟೆನೆಂದ ಕೂಡಲೇ ಭಗವಂತನು ತನ್ನ ಕಪಟ ವೇಷವನ್ನು ತೊರೆದು, ತ್ರಿವಿಕ್ರಮನಾಗಿ ಬೆಳೆದು ಲೋಕಗಳೆಲ್ಲವನ್ನೂ ತನ್ನ ಎರಡೇ ಹೆಜ್ಜೆಗಳಿಂದ ಅಳೆದುಕೊಂಡು, ಮೂರನೆಯ ಹೆಜ್ಜೆಯನ್ನು ಬಲಿಚಕ್ರವರ್ತಿಯ ನೆತ್ತಿಯ ಮೇಲಿಟ್ಟು ಅವನನ್ನು ಅನುಗ್ರಹಿಸಿದನು.



ಇದು ಭಗವಂತನ ವಾಮನ-ತ್ರಿವಿಕ್ರಮಾವತಾರದ ಪ್ರಶಂಸೆಯಷ್ಟೆ. ಜ್ಞಾನಸ್ವರೂಪನೇ ಆಗಿ, ’ಸಾಟಿಯಿಲ್ಲದ ಚತುರನಾಗಿ’ ಭಗವಂತನು ಸದ್ಗುಣವಂತನಾದ ಬಲಿಚಕ್ರವರ್ತಿಯ ಬಳಿಗೆ ’ಕಪಟ’ ರೂಪದಲ್ಲಿ ಬಂದು, ಯಾಚಿಸಿ, ಅದರಿಂದಲೇ ಅವನನ್ನು ಅನುಗ್ರಹಿಸಿದನಾದ್ದರಿಂದ, ತನಗೂ ಅದೇ ರೀತಿಯಲ್ಲಿ ಯಾವುದಾದರೂ ಜಾಣ ಉಪಾಯವನ್ನು ತೋರಿಸಿಕೊಟ್ಟು, ಅದರ ಮೂಲಕ ತನ್ನ ಪಾಪರಾಶಿಯನ್ನೆಲ್ಲಾ ತೊಡೆದು ಹಾಕಲಾರೆನೇ ಸ್ವಾಮಿ ಎಂಬುದು ನಾಯಕಿಯ ಹಂಬಲ. 



ನಾಯಕಿ ಹೇಳುತ್ತಾಳೆ: ಹಂಸಗಳೇ, ನಿಮ್ಮ ಭಾಗ್ಯ ಹಿರಿದು. ನೀವು ನಿಮ್ಮ ಹೆಣ್ಣುಗಳೊಡನೆ ಕೂಡಿಕೊಂಡಿದ್ದೀರಿ. ಒಟ್ಟಾಗಿ,ಮೃದುವಾಗಿ ನಡೆದಾಡುತ್ತಾ ನಲಿದಾಡುತ್ತಿದ್ದೀರಿ. ನೀವು ನನಗೆ ಉಪಕಾರಮಾಡಬೇಕು. ನನ್ನ ಪ್ರಿಯತಮನಾದ ಪರಮಪುರುಷನ ಬಳಿಗೆ ಹೋಗಿ ನನ್ನ ಸಂಕಟವನ್ನು ಅವನಿಗೆ ಅರಿಕೆ ಮಾಡಬೇಕು. ಅನೇಕ ಜನ್ಮಗಳಿಂದಲೂ ನಾನು ಪಾಪಗಳನ್ನು ಮಾಡುತ್ತಲೇ ಬಂದಿದ್ದೇನೆ. ಅವುಗಳೆಲ್ಲವೂ ಒಟ್ಟಾಗಿ ನನ್ನನ್ನು ಬಾಧಿಸುತ್ತಿವೆ. ಅವುಗಳನ್ನು ತೊಡೆದು ಹಾಕುವುದಕ್ಕೆ ಆಗುವುದೇ ಇಲ್ಲವಲ್ಲ ಎಂಬುದು ನನ್ನ ಸಂಕಟ. ನನ್ನ ಮನಸ್ಸು ಪೂರ್ತಿಯಾಗಿ ಕಲಕಿ ಹೋಗಿದೆ. ಸರ್ವನಾಶವಾಗುತ್ತಿದೆ. ಈ ವಿಷಯವನ್ನುನನ್ನ ಪ್ರಿಯತಮದಲ್ಲಿ ನನ್ನ ಪರವಾಗಿ ಅರಿಕೆಮಾಡುವಿರಾ? 



೪. ಎನ್ನೀರ್ ಮೈಕಣ್ಡಿರಙ್ಗಿ ಇದು ತಹಾದೆನ್ನಾದ,

ಎನ್ನೀಲಮುಹಿಲ್ ವಣ್ಣರ್ ಕ್ಕೂ ಎನ್ ಶೊಲ್ಲಿಯಾನ್ ಶೊಲ್ಲುಹೇನೋ,

ನನ್ನೀರ್ ಮೈಯಿನಿಯವರ್ ಕಣ್ ತಙ್ಗಾದೆನ್ ಱೊರು ವಾಯ್ ಶೊಲ್,

ನನ್ನೀಲ ಮಹನ್ ಱಿಲ್ ಹಾಳ್ ನಲ್ ಹುದಿರೋ ನಲ್ ಹೀರೋ. 



ಎನ್ = ನನ್ನ, ನೀರ್ ಮೈ = ಸಹಜಸ್ವಭಾವವನ್ನು \(ಈಗಿನ ಸ್ಥಿತಿಯನ್ನು\), ಕಣ್ಡು = ನೋಡಿದವನಾಗಿ, ಇರಙ್ಗಿ = ಕನಿಕರಿಸಿ, ಇದು ತಹಾದು = ಇದು ತಕ್ಕದ್ದಲ್ಲ, ಎನ್ನಾದ = ಎನ್ನದೆ ಇರುವ, ಎನ್ = ನನ್ನ, ನೀಲಮುಹಿಲ್ ವಣ್ಣರ್ ಕ್ಕೂ = ನೀಲಮೇಘದ ಬಣ್ಣವುಳ್ಳವರಿಗೆ, ಎನ್ ಶೊಲ್ಲಿ = ಏನೆಂದು \(ಏನನ್ನು\) ಹೇಳಿ, ಯಾನ್ =ನಾನು, ಶೊಲ್ಲುಹೇನೋ = ಹೇಳಬಲ್ಲೆನೋ, ನಲ್ ನೀರ್ ಮೈ = ಒಳ್ಳೆಯ ಗುಣ \(ಸ್ವಭಾವವು\), ಇನಿ = ಇನ್ನು, ಅವರ್ ಕಣ್ = ಅವರಲ್ಲಿ, ತಙ್ಗಾದು = ಉಳಿಯುವುದಿಲ್ಲ, ಎನ್ ಱು = ಎಂದು, ಒರು ವಾಯ್ ಶೊಲ್ = ಒಂದು ಬಾಯಿ ಮಾತನ್ನು, ನಲ್ = ಒಳ್ಳೆಯ, ನೀಲಮ್ = ನೀಲವರ್ಣದ, ಮಹನ್ ಱಿಲ್ ಹಾಳ್ = ನೀರಪಕ್ಷಿಗಳೇ, ನಲ್ ಹು ದಿರೋ = ಹೇಳುವಿರೋ, ನಲ್ ಹೀರೋ = ಹೇಳಲಾರಿರೋ \(ಕರುಣಿಸಲಾರಿರೋ\)? 



ನನ್ನ ಸಹಜಸ್ವಭಾವವನ್ನು \(ಈಗಿನ ಸ್ಥಿತಿಯನ್ನು\) ನೋಡಿದವನಾಗಿ, ಕನಿಕರಿಸಿ, ಇದು ತಕ್ಕದ್ದಲ್ಲ ಎನ್ನದೆ ಇರುವ ನನ್ನ ನೀಲಮೇಘದ ಬಣ್ಣವುಳ್ಳವರಿಗೆ, ’ನಾನು ಏನೆನ್ನಲಿ? ಏನು ಹೇಳಬಲ್ಲೆ? ಒಳ್ಳೆಯ ಗುಣ \(ಸ್ವಭಾವ\)ವು ಇನ್ನು ಅವರಲ್ಲಿ ಉಳಿಯುವುದಿಲ್ಲ’ ಎಂದು ಒಂದು ಬಾಯಿಮಾತನ್ನು, ಸುಂದರವಾದ ನೀಲಿಬಣ್ಣದ ನೀರಹಕ್ಕಿಗಳೇ, ಹೇಳುವಿರೋ, \(ಕರುಣಿಸಿ\) ಹೇಳಲಾರಿರೋ? 



ಹಿಂದಿನ ಮೂರು ಪಾಶುರಗಳಲ್ಲಿ ನಾಯಕಿಯ ಮನದಲ್ಲಿ ಒಂದು ಭರವಸೆ ಇತ್ತು. ತನ್ನ ಪ್ರಿಯತಮನು ತನ್ನನ್ನು ಎಂದಿಗೂ ಅಲಕ್ಷಿಸುವುದಿಲ್ಲವೆಂದೂ, ತಾನು ದೂತರನ್ನು ಕಳುಹಿಸಿದ್ದರಿಂದ ತನಗೆ ಒಳ್ಳೆಯದೇ ಆಗುವುದೆಂದೂ ಭಾವಿಸಿದ್ದಳು. ಈ ಕಾರಣದಿಂದ ಕೊಕ್ಕರೆಯನ್ನು, ಕೋಗಿಲೆಯನ್ನು, ಹಂಸಗಳನ್ನು ತನ್ನ ದೂತರನ್ನಾಗಿ ಅವನಲ್ಲಿಗೆ ಕಳುಹಿಸಿದಳು. ತನ್ನ ಪೇಚಿನ ಪರಿಸ್ಥಿತಿಯನ್ನೂ, ಅಗಲಿಕೆಯ ಸಂಕಟವನ್ನೂ, ಪ್ರಿಯತಮನೊಡನೆ ಕೂಡಿಕೊಳ್ಳಬೇಕೆಂಬ ಮಹದಾಶೆಯನ್ನೂ ದೂತರ ಮೂಲಕ ತಿಳಿಸಲು ಯತ್ನಿಸಿದಳು. ತನ್ನ ಮರ್ಯಾದೆಗೆ ಅಡ್ಡಿಬರದಂತೆ, ತನ್ನ ಪ್ರಿಯತಮನ ತಿರುವಡಿಗಳ ಸೇವೆಗೆ ಅಡ್ಡಿಯಾಗುತ್ತಿರುವ ಜನ್ಮಜನ್ಮಗಳ ಕ್ರೂರಪಾಪಗಳನ್ನು ತೊಡೆದು ಹಾಕುವುದಕ್ಕೆ ತಕ್ಕ ಮಾರ್ಗ ತನಗೆ ತಿಳಿಯಲಿಲ್ಲವೆಂದೂ, ಆ ಬಗೆಗೆ ತನ್ನ ಸಂಕಟವನ್ನು ಪ್ರಿಯತಮನಲ್ಲಿ ಅರಿಕೆಮಾಡಿಕೊಳ್ಳಬೇಕೆಂದು ದೂತರಿಗೆ ಹೇಳಿದ್ದಳು. ಆ ತನ್ನ ದೂತರು ತನ್ನ ಮನವಿಯನ್ನು ತನ್ನ ಪ್ರಿಯತಮನಿಗೆ ತಿಳಿಸಿದರೋ ಇಲ್ಲವೋ ಎಂಬ ಅನುಮಾನಕಂಡು ಬಂತು.



ಈಗ, ನಾಯಕಿ ಮತ್ತೊಂದು ದೂತನನ್ನು ಕಂಡುಕೊಂಡಿದ್ದಾಳೆ. ನೀಲಿಬಣ್ಣದ ನೀರಹಕ್ಕಿಗಳು ಅವು. 



ನಾಯಕಿ ಹೇಳುತ್ತಾಳೆ: ಸುಂದರವಾದ ನೀಲಿಯ ನೀರಹಕ್ಕಿಗಳೇ, ನನ್ನ ಹಿಂದಿನ ದೂತರ ಮಾತಿಗೆ ಓಗೊಟ್ಟು ನನ್ನ ಪ್ರಿಯತಮನು ನನ್ನ ಬಳಿಗೆ ಈ ವೇಳೆಗೆ ಬರಬಹುದಿತ್ತು, ಬರಲಿಲ್ಲ. ನನ್ನ ಸಹಜ ಸ್ವಭಾವವೇನೆಂಬುದನ್ನೂ ನನ್ನ ಈಗಿನ ಪರಿಸ್ಥಿತಿಯನ್ನೂ ಅವನು ಅರಿತಿದ್ದಾನೆ. ಆದರೂ ನನ್ನಲ್ಲಿ ಮರುಕಗೊಳ್ಳಲಿಲ್ಲ. ಇದೆಲ್ಲ ನಿನಗೆ ತಕ್ಕದ್ದಲ್ಲ. ಹೀಗೆ ಸಂಕಟಪಡಬಾರದು. ಅಧೈರ್ಯಪಡಬೇಡ” ಎಂಬ ಒಂದೆರಡು ಸಮಾಧಾನದ ಮಾತುಗಳನ್ನಾದರೂ ಹೇಳಿಹೋಗಬಹುದಿತ್ತು. ನನ್ನ ನೀಲಮೇಘಶ್ಯಾಮನಿಗೆ ನಾನು ಹೇಳಿ ಕಳುಹಿಸುವುದಾದರೂ ಏನಿದೆ? ತಿಳಿವಳಿಕೆ ಇಲ್ಲದ ನಾನು ಏನು ಹೇಳಬಲ್ಲೆ? ಆದರೆ ನಂಬಿದವರ ವಿಷಯದಲ್ಲಿ ಅವನು ಹೀಗೆಯೇ ಉದಾಸೀನನಾಗಿ ನಡೆಯುತ್ತಾ ಹೋದರೆ, ಅವನ ಸದ್ಗುಣಗಳೂ ಅವನ ಒಳ್ಳೆಯ ಸ್ವಭಾವಗಳೂ, ಇನ್ನು ಮುಂದೆ, ಅವನಲ್ಲಿ ಉಳಿಯುವುದಿಲ್ಲ ಎಂಬ ಒಂದು ಮಾತನ್ನು ಮಾತ್ರವೇ ಹೇಳಿರಿ. ಹೇಳುವಿರೋ? ಹೇಳಲಾರಿರೋ? ಹೇಳುವುದಿಲ್ಲವೋ? 



೫. ನಲ್ ಹಿತ್ತಾನ್ ಕಾನ್ದಳಿಕ್ಕುಮ್ ಪೊೞಿಲೇೞುಮ್ ಎಇನೈಯೇ ಱ್ ಕೇ,

ನಲ್ ಹತ್ತಾನಾಹಾದೋ ನಾರಣನೈಕ್ಕಣ್ಡಕ್ಕಾಲ್,

ಮಲ್ ಹುನೀರ್ ಪ್ಪುನಱ್ ಪಡಪ್ಪೈ ಇರೈದೇರ್ ವಣ್ ಶಿಱುಕುರುಹೇ,

ಮಲ್ ಹುನೀರ್ ಕ್ಕಣ್ಣೇಱ್ ಕುಓರ್ ವಾಶಹಙ್ಗೊಣ್ಡರುಳಾಯೇ. 



ನಲ್ ಹಿ ತಾನ್ = ತಾನೇ ಸೃಷ್ಟಿಸಿದ, ಪೊೞಿಲ್ ಏೞುಮ್ = ಏಳು ಲೋಕಗಳೂ, ಕಾನ್ದು = ಸುಟ್ಟುಹೋಗುವುದನ್ನು, ಅಳಿಕ್ಕೂಮ್ = ಕಾಪಾಡುವವನು, ವಿನೈಯೋಱ್ ಕೇ = ಪಾಪಗಳನ್ನು ಮಾಡಿದವಳಿಗೆ \(ಪಾಪಿಷ್ಠಳಾದ ನನಗೆ\) ನಲ್ ಹ ತಾನ್ = ಕೃಪೆಮಾಡುವುದೇ, ಆಹಾದೋ = ಆಗದೋ, ನಾರ್‍ಅಣನೈ = ನಾರಾಯಣನನ್ನು, ಕಣ್ಡಕ್ಕಾಲ್ = ಕಂಡರೆ, ಮಲ್ ಹು =ತುಂಬಿರುವ, ನೀರ್ = ನೀರಿನ, ಪುನಲ್ = ಪ್ರವಾಹದ, ಪಡಪ್ಪೈ = ಮಗ್ಗುಲಪ್ರದೇಶಗಳಲ್ಲಿ, ಇರೈ = ಆಹಾರವನ್ನು, ತೇರ್ = ಹುಡುಕುವ, ವಣ್ = ಸೊಬಗಿನ, ಶಿಱು ಕುರುಹೇ = ಚಿಕ್ಕಬಕಪಕ್ಷಿಯೇ, ಮಲ್ ಹು ನೀರ್ = ನೀರು ತುಂಬಿರುವ, ಕಣ್ಣಿಱ್ ಕು = ಕಣ್ಣಿನವಳಿಗೆ \(ನನಗೆ\), ಓರ್ ವಾಶಹಮ್ = ಒಂದು ಮಾತನ್ನು, \(ವಾರ್ತೆಯನ್ನು\), ಕೊಣ್ಡು = ತಂದು, ಅರುಳಾಯೇ = ಕೃಪೆ ಮಾಡು. 



ತಾನೇ ಸೃಷ್ಟಿಸಿದ ಏಳು ಲೋಕಗಳೂ ಸುಟ್ಟು ಹಾಳಾಗದಂತೆ ಕಾಪಾಡುವವನಿಗೆ ಪಾಪಿಷ್ಠಳಾದ ನನ್ನಲ್ಲಿ ಕೃಪೆಮಾಡುವುದಕ್ಕೆ ಆಗುವುದಿಲ್ಲವೇ? ತುಂಬು ನೀರಿನ ಪ್ರವಾಹದ ಮಗ್ಗುಲ ಪ್ರದೇಶಗಳಲ್ಲಿ ಆಹಾರವನ್ನು ಹುಡುಕುವ ಚಿಕ್ಕ ಬಕಪಕ್ಷಿಯೇ. ನಾರಾಯಣನನ್ನು ಕಂಡರೆ \(ಕಂಡಾಗ\) ನೀರು ತುಂಬಿರುವ ಕಣ್ಣಿನವಳಾದ ನನಗೆ ಒಂದು ವಾರ್ತೆಯನ್ನು ತಂದು ಕೃಪೆ ಮಾಡು. 



ಹಿಂದಿನ ಪಾಶುರದಲ್ಲಿ ನಾಯಕಿಯು ತನ್ನ ಪ್ರಿಯತಮನನ್ನು ಕುರಿತು ಸ್ವಲ್ಪ ಮಾರ್ಮಿಕವಾಗಿಯೇ ಮಾತನಾಡಿದಳು.; ಆದರೆ, ಈ ಪಾಶುರದಲ್ಲಿ ಅವಳು ವಿರಹಿಯಾಗಿ, ಪ್ರೇಮಿಯಾಗಿ, ಮಾತನಾಡುತ್ತಿದ್ದಾಳೆ.



ಮಹಾಮಹಿಮನಾದ ಭಗವಂತನಿಗೆ ಯಾವುದು ತಾನೆ ಅಸಾಧ್ಯ? ಪ್ರಳಯಕಾಲಬಂದಾಗ, ತಾನೇ ಸೃಷ್ಟಿಸಿದ ಏಳು ಲೋಕಗಳೂ ಸುಟ್ಟು ನಾಶವಾಗುವ ಸ್ಥಿತಿಯಲ್ಲಿದ್ದಾಗ, ಅವಷ್ಟನ್ನೂ ಅವನು ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು ಕಾಪಾಡಿದನಲ್ಲವೇ? ಪಾಪಿಷ್ಠಳಾದ ಒಬ್ಬ ಹೆಂಗಸಿನ ಪಾಪಗಳನ್ನು ತೊಡೆದುಹಾಕಿ, ಅವಳನ್ನು ಮುಕ್ತಿಗೊಳಿಸಲಾರನೇ? 



ಭಗವಂತನಾದ ನಾರಾಯಣನ ಪರಮಕಾರುಣ್ಯವನ್ನೂ, ಪರಮೋಪಕಾರವನ್ನೂ ಇಲ್ಲಿ ಸೂಚಿಸಲಾಗಿದೆ. 



ನಾಯಕಿ ಹೇಳುತ್ತಾಳೆ: ತುಂಬು ಪ್ರವಾಹದ ದಡದಲ್ಲಿ ಆಹಾರವನ್ನು ಹುಡುಕುತ್ತಿರುವ ಬಕಪಕ್ಷಿಯೇ, ಭಗವಂತನಾದ ನಾರಾಯಣನನ್ನು ನೀನು ಕಾಣುವೆಯಲ್ಲ\! ಕಂಡಾಗ, ಅವನೊಡನೆ ಕೂಡಿಕೊಳ್ಳಬೇಕೆಂದು ಆಶಿಸುತ್ತಾ ದುಃಖಿಸುವ ಈ ಹೆಂಗಸಿನ ಸಂಕಟವನ್ನು ಕುರಿತು ಅವನಿಗೆ ಅರಿಕೆಮಾಡು. ಅವಳ ಪಾಪರಾಶಿಯನ್ನು ನಿರ್ಮೂಲಗೊಳಿಸಬೇಕೆಂದು ಹೇಳು. ಅವನಿಂದ ಒಂದು ಶುಭಾವಾರ್ತೆಯನ್ನು ನನಗೆ ತಂದು ಉಪಕಾರಮಾಡುವೆಯಾ? 



೬. ಅರುಳಾದನೀರರುಳಿ ಅವರಾವಿದುವರಾಮುನ್,

ಅರುಳಾೞಿಪ್ಪುಳ್ ಕಡವೀರ್ ಅವರ್ ವೀದಿಯೊರು ನಾಳೆನ್ ಱು,

ಅರುಳಾೞಿಯಮ್ಮಾನೈಕ್ಕಣ್ಡಕ್ಕಾಲಿದು ಶೊಲ್ಲಿ,

ಯರುಳ್ ಆೞಿ ವರಿವಣ್ಡೇ ಯಾಮುಮೆನ್ ಪಿಱೈತ್ತೋಮೇ. 



ಅರುಳಾದ ನೀರ್ = ಕರುಣಿಸದ ನೀವು, ಅರುಳಿ = ಕೃಪೆದೋರಿ, ಅವರ್ = ಅವರ \(ನಿನ್ನ ಭಕ್ತಳ\) ಆವಿ = ಜೀವವು, ತುವರಾದ ಮುನ್ = ಬಹಳ ಸಂಕಟಗೊಳ್ಳುವುದಕ್ಕೆ ಮುಂಚೆಯೇ, ಅರುಳ್ ಆೞಿ = ಕೃಪಾಪೂರ್ಣನಾದ, ಪುಳ್ = ಪಕ್ಷಿಯನ್ನು, ಕಡವೀರ್ = ನಡೆಸುತ್ತೀರಿ, ಅವರ್ ವೀದಿ = ಅವಳಿರುವ ಬೀದಿಯಲ್ಲಿ, ಒರುನಾಳ್ = ಒಂದು ದಿನ, ಎನ್ ಱು = ಎಂದು, ಅರುೞ್ ಆೞಿ = ಕೃಪಾಸಾಗರನಾದ, ಅಮ್ಮಾನೈ = ಸ್ವಾಮಿಯನ್ನು, ಕಣ್ಡಕ್ಕಾಲ್ = ಕಂಡಾಗ \(ಕಂಡರೆ\), ಇದು ಶೊಲ್ಲಿ = ಈ ಮಾತನ್ನು ಹೇಳಿ, ಅರುಳ್ = ಅನುಗ್ರಹಿಸು, ಆೞಿ = ದುಂಡಗೆ, ವರಿ = ಸುಂದರವಾದ, ವಣ್ಡೇ = ದುಂಬಿಯೇ, ಯಾಮುಮ್ = ನಾವೂ ಸಹ, ಎನ್ = ಏನು \(ಎಂಥ\), ಪಿಱೈತ್ತೋಮೇ = ಅಪರಾದ \(ಪಾಪ\) ಮಾಡಿದ್ದೇವೋ? 



ದುಂಡಗೆ ಸುಂದರವಾಗಿರುವ ದುಂಬಿಯೇ, ಕೃಪಾಸಾಗರನಾದ ಸ್ವಾಮಿಯನ್ನು ಕಂಡಾಗ ಈ ಮಾತನ್ನು ಹೇಳಿ ಉಪಕಾರಮಾಡು: ಕರುಣಿಸದ ನೀವು ಕೃಪೆದೋರಿ ಅವರ \(ನಿನ್ನ ಭಕ್ತಳ\) ಜೀವವು ಬಹಳ ಸಂಕಟಕ್ಕೆ ಒಳಗಾಗುವುದಕ್ಕೆ ಮುಂಚಿತವಾಗಿಯೇ, ಕೃಪಾಪೂರ್ಣನಾದ ಪಕ್ಷಿಯನ್ನು ಒಂದು ದಿನ \(ಸಲ\) ಅವರ ಬೀದಿಯಲ್ಲಿ ನಡೆಸುವಿರಿ. ನಾವೂ ಸಹ ಎಂಥ ಪಾಪಮಾಡಿದ್ದೇವೋ? 



ನಾಯಕಿ ಹೇಳುತ್ತಾಳೆ: ದುಂಡಗೆ ಸುಂದರವಾಗಿರುವ ದುಂಬಿಯೇ, ಭಗವಂತನನ್ನು ನೀನು ಕಂಡದ್ದೇ ಆದರೆ, ನನ್ನ ವಿಷಯವಾಗಿ ಮಾತುಗಳನ್ನು ಸ್ವಾಮಿಗೆ ತಿಳಿಸುವೆಯಾ? “ಸ್ವಾಮೀ, ಕೃಪಾಸಾಗರನೇ ನೀನು. ನಿನ್ನ ವಾಹನವಾಗಿರುವ ಗರುಡನೂ ಸಹ ಕೃಪಾಪೂರ್ಣನೇ. ಆದರೇಕೋ. ಈ ದೀನಳ ಮೇಲೆ ನಿನಗೆ ಕರುಣೆ ಬರಲಿಲ್ಲ\! ನಾನು ಕಡುಪಾಪಿ\! ಇವಳ ಜೀವವು ಕಡು ಸಂಕಟದಿಂದ ನಶಿಸಿ ಹೋಗುವುದಕ್ಕೆ ಮುಂಚಿತವಾಗಿಯೇ, ಇವಳ ಮೇಲೆ ಕೃಪೆಮಾಡು: ಗರುಡಾರೂಢನಾಗಿ, ಒಂದು ಸಲ ಇವಳ ಬೀದಿಯಲ್ಲಿ ಬಿಜಯಮಾಡಿಸಿ, ಅನುಗ್ರಹಿಸು. 



ಭಗವಂತನ ಎದೆಯಲ್ಲಿ ಕೂಗಾಡುವ ಅಪರೂಪವಾದ ಪರಿಮಳದಿಂದ ಘಮಘಮಿಸುವ ತುಲಸಿಯ ಮಾಲೆಯ ಮಕರಂದಕ್ಕಾಗಿ ಆಶಿಸಿ, ದುಂಬಿಯು ಭಗವಂತನನ್ನು ಸಮೀಪಿಸಿಯೇ ತೀರುವುದು. ಆಗ, ಭಗವಂತನಲ್ಲಿ ತನ್ನ ಸಂಕಟದ ಮಾತನ್ನು ಅದು ಅರಿಕೆ ಮಾಡಬಹುದಲ್ಲವೇ? – ಹೀಗಿರಬಹುದು ನಾಯಕಿಯ ಯೋಚನೆ ದುಂಬಿಯನ್ನುದ್ದೇಶಿಸಿ ಹೇಳುವಾಗ. 



೭. ಎನ್ ಪಿೞೈಕೋಪ್ಪದು ಪೋಲಪ್ಪನಿವಾಡೈಯೀರ್ ಕಿನ್ ಱ,

ಎನ್ ಪಿಱೈಯೇ ನಿನೈನ್ದರುಳ್ ಅರುಳಾದ ತಿರುಮಾಲಾರ್ ಕ್ಕೂ,

ಎನ್ ಪಿ ಱೈತ್ತಾಳ್ ತಿರುವಡಿಯಿನ್ ತಹವಿನುಕ್ಕೆನ್ ಱೊರು ವಾಯ್ ಶೊಲ್,

ಎನ್ ಪಿೞೈಕ್ಕುಮಿಳಙ್ಕೆಳಿಯೇ ಯಾನ್ ವಳರ್ ತ್ತ ನೀಯಲೈಯೇ. 



ಎನ್ ಬು = ಎಲುಬಿನಲ್ಲಿ, ಇಳೈ = ಎಳೆಯನ್ನು, ಕೋಪ್ಪದು ಪೋಲ = ಪೋಣಿಸುವಹಾಗೆ, ಪನಿವಾಡೈ = ಶೀತಮಾರುತವು, ಈರ್ ಕಿನ್ ಱ = ಬಾಧಿಸುತ್ತಿರುವ, ಎನ್ = ನನ್ನ, ಪಿೞೈಯೇ = ಪಾಪಗಳನ್ನೇ, ನಿನೈನ್ದು = ಚಿಂತಿಸುತ್ತಾ, ಅರುಳಿ = ಕನಿಕರಿಸಿ, ಅರುಳಾದ = ಕೃಪೆತೋರದ, ತಿರುಮಾಲಾರ್ ಕ್ಕೂ = ಸರ್ವೇಶ್ವರನಿಗೆ, ಎನ್ ಪಿಱೈತ್ತಾಳ್ = ನನ್ನನ್ನು ಕಾಪಾಡಿದವಳು, ತಿರುವಡಿಯಿನ್ = ಸ್ವಾಮಿಯಾದ ತಮ್ಮ, ತಹವಿನುಕ್ಕು= ಕೃಪಾಶ್ರಯಕ್ಕಾಗಿ, ಎನ್ ಱು = ಎಂದು, ಒರು ವಾಯ್ ಶೊಲ್ = ಒಂದು ಮಾತನ್ನು ಹೇಳು, ಎನ್ ಪಿೞೈಕ್ಕೂಮ್ = ನನ್ನನ್ನು ಬದುಕಿಸುವ, ಇಳಕಿಳಿಯೇ = ಎಳೆಯಗಿಳಿಯೇ, ಯಾನ್ = ನಾನು, ವಳರ್ ತ್ತ = ಬೆಳೆಸಿದ, ನೀ = ನೀನು, ಅಲೈಯೇ = ಅಲ್ಲವೇ? 



ಶೀತಮಾರುತವು ಎಲುಬಿನಲ್ಲಿ ಎಳೆಯನ್ನು ಪೋಣಿಸುವ ಹಾಗೆ ಬಾಧಿಸುತ್ತಿರುವ ನನ್ನ ಪಾಪಗಳನ್ನೇ ಚಿಂತಿಸುತ್ತಾ ಕನಿಕರಿಸಿ, ಕೃಪೆತೋರದ ಸರ್ವೇಶ್ವರನಿಗೆ “ಸ್ವಾಮಿಯಾದ ತಮ್ಮ ಕೃಪಾಶ್ರಯಕ್ಕೆ ನನ್ನನ್ನು ಕಾಪಾಡಿದವಳು” ಎಂದು ಒಂದು ಮಾತನ್ನು ಹೇಳು, ನನ್ನನ್ನು ಬದುಕಿಸುವ ಎಳೆಯ ಗಿಳಿಯೇ. ನಿನ್ನನ್ನು ಬೆಳೆಸಿದವಳಲ್ಲವೇ ನಾನು? 



“ಶೀತಮಾರುತವು ಎಲುಬಿನಲ್ಲಿಎಳೆಯನ್ನು ಪೋಣಿಸುವ ಹಾಗೆ.....................................ಚಿಂತಿಸುತ್ತಾ ಕನಿಕರಿಸಿ” – ಎಲುಬಿನಲ್ಲಿ ರಂಧ್ರವನ್ನು ಕೊರೆದು ದಾರದ ಎಳೆಯನ್ನು ಪೋಣಿಸುವುದು ಕಷ್ಟದ ಕೆಲಸ. ಶೀತಮಾರುತವೇ ಆ ಕೆಲಸ ಮಾಡತೊಡಗಿದರೆ, ನನ್ನ ಆ ಸಂಕಟವನ್ನು ಹೇಗೆ ವಿವರಿಸುವುದು? ನನ್ನ ಪಾಪಗಳು ಕೂಡಿಕೊಂಡು ನನ್ನನ್ನು ಇನ್ನೂ ಹೆಚ್ಚು ಸಂಕಟಕ್ಕೆ ಒಳಗೂ ಮಾಡಿವೆ. ನನ್ನ ಆತ್ಮೀಯವಾದ ಆಶೆಯ ಪೂರೈಕೆಗೆ ಅಡ್ಡಿಯಾಗಿವೆ. ಇದನ್ನು ಕುರಿತು ಯೋಚಿಸುತ್ತಾ ನಾನು ಕೃಶವಾಗಿ ಹೋಗಿದ್ದೇನೆ. ಈ ನನ್ನ ದುರವಸ್ಥೆಯನ್ನು ಕುರಿತು ಸರ್ವೇಶ್ವರನು ಗಮನಿಸಿ, ನನ್ನಲ್ಲಿ ಮರುಕಗೊಳ್ಳಬೇಕಲ್ಲವೇ? 



ನಾಯಕಿ ಹೇಳುತ್ತಾಳೆ: ಎಳೆಯಗಿಳಿಯೇ, ನಾನು ನಿನ್ನನ್ನು ಪ್ರೀತಿಯಿಂದ ಸಾಕಿ ಬೆಳೆಸಿದೆನಲ್ಲವೇ? ನನ್ನ ಪರಿಸ್ಥಿತಿಯನ್ನು ಕಂಡು ನೀನು ಮರುಕಗೊಂಡು, ನನಗೊಂದು ಉಪಕಾರಮಾದುವೆಯಾ? ನನ್ನ ಪ್ರಿಯತಮನಾದ ಸರ್ವೇಶ್ವರನು ಕರುಣಾಸಾಗರನೇ ಆದರೂ, ಇದುವರೆಗೆ ಅವನು ನನ್ನಲ್ಲಿ ಕೃಪೆದೋರಲಿಲ್ಲ. ನನ್ನ ಅಪಾರವಾದ ಪಾಪಗಳನ್ನು ಗಮನಿಸಿಯೇ ಅವನು ನನ್ನಲ್ಲಿ ಕರುಣೆತೋರುವನೆಂದು ನಾನು ಭಾವಿಸಿದ್ದೆ. ಅವನು ಕನಿಕರಿಸಲಿಲ್ಲ. ಆದ್ದರಿಂದ, ನೀನು ಅವನ ಬಳಿಗೆ ಹೋಗು. ನನ್ನ ಪರವಾಗಿ, ನನ್ನನ್ನು ಕುರಿತು ಒಂದು ಮಾತನ್ನಾಡಿ ಬಾ. ನೀನು ಅವನಿಗೆ ಹೇಳು: “ಇವಳು ಸದ್ಗುಣವಂತೆ. ನನ್ನನ್ನು ಸಾಕಿ ಸಲಹಿದವಳು. ಈಗ ಇವಳು ಕಡುಸಂಕಟದಿಂದ ತೊಳಲುತ್ತಿದ್ದಾಳೆ. ನಿಮ್ಮ ಕೃಪಾಶ್ರಯಕ್ಕಾಗಿ ಕಾತರಗೊಂಡಿದ್ದಾಳೆ. ಅದು ದೊರೆಯಿತೆಂದರೆ, ಇವಳು ನಿಜವಾಗಿಯೂ ಬದುಕುತ್ತಾಳೆ. ನನ್ನ ಮುದ್ದಿನ ಗಿಳಿಯೇ, ನನ್ನ ಸ್ವಾಮಿಯಲ್ಲಿ ಈ ಮಾತನ್ನು ಹೇಳಿ, ನನ್ನನ್ನು ಬದುಕಿಸು. 



ಯಾವುದು ನಿಜವಾದ ಬದುಕು? ಎಲ್ಲ ಚೇತನರಂತೆ, ಸಾಮಾನ್ಯವಾಗಿ ಪಾಪಮಾಡುತ್ತಲೇ ಹುಟ್ಟು-ಸಾವುಗಳನ್ನನುಭವಿಸುತ್ತಿರುವುದೇ? ಇಲ್ಲವೇ? ಭಗವಂತನ ಕೃಪಾಶ್ರಯಕ್ಕೊಳಗಾಗಿ, ಅವನ ನಿತ್ಯಸೇವೆಯಲ್ಲಿ ತೊಡಗುವುದೇ? 



೮. ನೀಯಲೈಯೇ ಶಿಱುಪೂವಾಯ್ ನೆಡುಮಾಲಾರ್ ಕ್ಕೆನ್ ತೂದಾಯ್,

ನೋಯೆನದು ನುವಲೆನ್ನನುವಲಾದೇಯಿರುನ್ದೊೞಿನ್ದಾಯ್,

ಶಾಯಲೊಡು ಮಣಿಮಾಮೈ ತಳರ್ ನ್ದೇನ್ ನಾನ್, ಇನಿಯುನದು

ವಾಯಲಹಿಲಿನ್ನಡಿ ಶಿಲ್ ವೈಪ್ಪಾರೈ ನಾಡಾಯೇ. 



ನೀ ಅಲೈಯೇ = ನೀನೇ ಅಲ್ಲವೇ, ಶಿಱು ಪೂವಾಯ್ = ಚಿಕ್ಕಹಕ್ಕಿಯೇ \(ಪೂವೈ ಹಕ್ಕಿಯೇ\), ನೆಡುಮಾಲಾರ್ಕ್ಕು = ಸರ್ವೇಶ್ವರನಿಗೆ, ಎನ್ ತೂದಾಯ್ = ನನ್ನ ದೂತನಾಗಿ, ನೋಯ್ ಎನದು = ನನ್ನ ಸಂಕಟವನ್ನು, ನುವಲ್ ಎನ್ನ = ಪ್ರಕಟಪಡಿಸು ಎಂದರೆ, ನುವಲಾದೇ = ಹೇಳದಂತೆಯೇ, ಇರುನ್ದು ಒೞಿನ್ದಾಯ್ = ಇದು ಬಿಟ್ಟೆಯಲ್ಲ, ಶಾಯಲೊಡು = ಸೊಬಗಿನಿಂದ ಕೂಡಿದ, ಮಣಿ ಮಾಮೈ = ರತ್ನದಂಥ ರೂಪವನ್ನು, ತಳರ್ ನ್ದೇನ್ ನಾನ್ = ಕಳೆದುಕೊಂಡೆನು ನಾನು, ಇನಿ = ಇನ್ನು ಮೇಲೆ, ಉನದು = ನಿನ್ನ, ವಾಯ್ ಅಲಹಿಲ್ = ಕೊಕ್ಕಿನೊಳಗೆ, ಇನ್ = ಇನಿದಾದ \(ಮಧುರವಾದ\), ಅಡಿಶಿಲ್ = ಅನ್ನವನ್ನು \(ಆಹಾರವನ್ನು\), ವೈಪ್ಪಾರೈ = ಇರಿಸುವವರನ್ನು, ನಾಡಾಯೇ = ಹುಡುಕಿಕೋ. 



ಪುಟ್ಟಹಕ್ಕಿಯೇ, ನೀನೇ ಅಲ್ಲವೇ ಸರ್ವೇಶ್ವರನ ಬಳಿಗೆ ನನ್ನ ದೂತನಾಗಿ, ನನ್ನ ಸಂಕಟವನ್ನು ಪ್ರಕಟಪಡಿಸು ಎಂದರೆ, ಹೇಳದಂತ್ಲೆಯೇ ಇದ್ದುಬಿಟ್ಟೆಯಲ್ಲ\! ಸೊಬಗಿನಿಂದ ಕೂಡಿದ ರತ್ನದಂಥ ರೂಪವನ್ನು ನಾನು ಕಳೆದುಕೊಂಡೆ. ಇನ್ನು ಮೇಲೆ ನಿನ್ನ ಕೊಕ್ಕಿನೊಳಕ್ಕೆ ಇನಿದಾದ \(ಸಿಹಿಯಾದ\) ಅನ್ನವನ್ನು ಇರಿಸುವವರನ್ನು ಹುಡುಕಿಕೋ. 



ನಾಯಕಿಯು ಇದುವರೆಗೆ ಬೇರೆಬೇರೆ ಪಕ್ಷಿಗಳನ್ನು ತನ್ನ ಪ್ರೇಮದೂತರನ್ನಾಗಿ ಮಾಡಿಕೊಂಡು, ಸರ್ವೇಶ್ವರನಲ್ಲಿಗೆ \(ತನ್ನ ಪ್ರಿಯತಮನಲ್ಲಿಗೆ\) ಕಳುಹಿಸಿಕೊಟ್ಟಳಷ್ಟೆ. ಅವಳಿಂದ ಹೊರಹೊರಟ ಯಾವ ಹಕ್ಕಿಯೂ ಅವಳ ಬಳಿಗೆ ಮರಳಲಿಲ್ಲವೆಂದು ತೋರುತ್ತದೆ. ಅವು ಒಂದೊಂದೂ ತಮ್ಮತಮ್ಮ ಕಾರ್ಯವನ್ನು ಪೂರ್ಣಗೊಳಿಸಿದವೆಂದೋ, ಭಗವಂತನು ಇಷ್ಟಾದರೂ ಕೃಪೆತೋರಲಿಲ್ಲವೆಂದೋ ಅವಳು ಎಣಿಸಿದ್ದಿರಬೇಕು. ಆದರೆ, ಅವಳಿಂದ ಹೊರಹೊರಟ ಒಂದು ಪುಟ್ಟಹಕ್ಕಿ ಮಾತ್ರ ಅವಳಲ್ಲಿಗೆ ಮರಳಿತು. ಅದರ ರೀತಿಯನ್ನು ಕಂಡು ಅವಳಿಗೆ ತೋರಿತು, ಅದು ತನ್ನ ಕೆಲಸವನ್ನು ಪೂರೈಸದೆಯೇ ಹಿಂತಿರುಗಿದೆಯೆಂದು. ಸ್ವಾರ್ಥಿಯಾದ ಅದರ ಮೇಲೆ ನಾಯಕಿಗೆ ಕೋಪ ಬಂತು. 



ನಾಯಕಿ ಹೇಳುತ್ತಾಳೆ: ಎಲೆ ಪುಟ್ಟಹಕ್ಕಿಯೇ, ನಿನ್ನನ್ನು ನಾನು ಬಹಳ ಮುದ್ದಾಗಿಬೆಳೆಸಿದೆನಲ್ಲವೇ? ಸಿಹಿಯಾದ ಉಣಿಸನ್ನು ನಿನ್ನ ನಿನ್ನ ಬಾಯಲ್ಲಿ ಇರಿಸುತ್ತಿದ್ದೆನಲ್ಲವೇ? ಸಿಹಿಯಾದ ಉಣಿಸನ್ನು ನಿನ್ನ ನಿನ್ನ ಬಾಯಲ್ಲಿ ಇರಿಸುತ್ತಿದ್ದೆನಲ್ಲವೇ? ನನ್ನ ಪ್ರೇಮದೂತನಾಗಿ ಪ್ರಿಯತಮನಾದ ಭಗವಂತನಲ್ಲಿಗೆ ಹೋಗೆಂದೂ, ನನ್ನ ಗಾಢಪ್ರೇಮವನ್ನೂ ಅವನ ಅಗಲಿಕೆಯ ಸಂಕಟವನ್ನೂ \(ವಿರಹ ವೇದನೆಯನ್ನೂ\) ಅವನಲ್ಲಿ ಪ್ರಕಟಗೊಳಿಸಿ ಬಾರೆಂದು ಹೇಳಿ ಕಳುಹಿದೆನಲ್ಲವೇ? ನೀನು ಹೋಗಿ ಮಾಡಿದ್ದಾದರೂ ಏನು? ಭಗವಂತನ ಸಮ್ಮುಖದಲ್ಲಿ ಬಾಯಿಬಿಡದಂತೆ ಇದ್ದು, ನನ್ನ ಬಳಿಗೆ ಮತ್ತೆ ಬಂದು ಬಿಟ್ಟೆಯಲ್ಲ\! ನನ್ನ ದುಸ್ಥಿತಿಯನ್ನು ಕಂಡೆಯಾ? ನನ್ನ ಹೊಳಪು ಹೋಯಿತು. ಸೊಬಗು ಹೋಯಿತು. ರತ್ನದಂಥ ರೂಪಹೋಯಿತು. ಸೊಕ್ಕಿ ಸೊರಗುತ್ತಿದ್ದೇನೆ. ಎಂಥ ಕೃತಘ್ನತೆ ನಿನ್ನದು\! ಇನ್ನು ಮೇಲೆ, ನಿನ್ನ ವಿಷಯದಲ್ಲಿ ನಾನೂ ಕೃತಙ್ಞತೆ ಇಲ್ಲದವಳು, ಕಂಡೆಯಾ\! ನಿನ್ನ ಕೊಕ್ಕಿಗೆ ಪ್ರೀತಿಯಿಂದ ಸಿಹಿಯಾದ ಉಣಿಸನ್ನು ಕೊಡುವವರನ್ನು ನೀನು ಹುಡುಕಿಕೊಂಡು ಹೋಗು. ನನ್ನಲ್ಲಿಗೆ ಮತ್ತೆ ಬರಬೇಡ\! 



೯. ನಾಡಾದ ಮಲರ್ ನಾಡಿ ನಾಡೋಱುಮ್ ನಾರಣನ್ ತನ್,

ವಾಡಾದ ಮಲರಡಿಕ್ಕೀೞ್ ವೈಕ್ಕವೇವಹುಕ್ಕಿನ್ಱು,

ವೀಡಾಡಿವೀಟ್ರಿರುತ್ತಲ್ ವಿನೈಯಟ್ರದೆನ್ ಶೆಯ್ ವದೋ,

ಊಡಾಡು ಪನಿವಾಡಾಯ್ ಉರೈತ್ತೀರಾಯೆದುಡಲೇ.



ನಾಡಾದ = ಹುಡುಕಲಾಗದಿರುವ, ಮಲರ್ = ಹೂವನ್ನು, ನಾಡಿ = ಹುಡುಕಿ, ನಾಳ್ ತೋಱುಮ್ = ದಿನವೆಲ್ಲವೂ \(ಯಾವಾಗಲೂ\), ನಾರಣನ್ ತನ್ = ಶ್ರೀಮನ್ನಾರಾಯಣನ, ವಾಡಾದ = ಬಾಡದ, ಮಲರಡಿಕ್ಕೀೞ್ = ಪಾದಕಮಲಗಳ ಬಳಿಯಲ್ಲಿ \(ಕೆಳಗೆ\), ವೈಕ್ಕವೇ = ಇರಿಸಬೇಕೆಂತಲೇ, ವಹುಕ್ಕುನ್ ಱು = ನಿಯಮಿಸಿಕೊಂಡು, ವೀಡು ಆದಿ = ಬಿಡುಗಡೆಯನ್ನು ಅನುಭವಿಸುತ್ತಾ, ವೀಟ್ರಿರುತ್ತಲ್ = ವಿಶಿಷ್ಟರೀತಿಯಲ್ಲಿರುವುದು, ವಿನೈಯಟ್ರದು = ಪಾಪವಿಲ್ಲದ್ದು \(ಫಲವಿಲ್ಲದ್ದು\) ಎನ್ ಶೆಯ್ ವದೋ = ಏನು ಮಾಡಬೇಕೋ, ಊಡು ಆದು = ನಡುವೆ ಬೀಸುವ, ಪನಿವಾಡಾಯ್ = ಶೀತಮಾರುತವೇ \(ಚಳಿಗಾಳಿಯೇ\), ಉರೈತ್ತು = \(ಭಗವಂತನಲ್ಲಿ\) ದೌತ್ಯನಡೆಸಿ, ಎನದು ಉಡಲೇ = ನನ್ನ ದೇಹವನ್ನು, ಈರಾಯ್ = ತಂಪುಗೊಳಿಸು. 



ಹುಡುಕಲಾಗದಿರುವ ಹೂವನ್ನು ಹುಡುಕಿ ಯಾವಾಗಲೂ ಶ್ರೀಮನ್ನಾರಾಯಣನ ಬಾಡದ ಪಾದಕಮಲಗಳ ಬಳಿಯಲ್ಲಿ \(ಕೆಳಗೆ\) ಇರಿಸಬೇಕೆಂತಲೇ ನಿಯಮಿಸಿಕೊಂಡು, ಬಿಡುಗಡೆಯನ್ನು ಅನುಭವಿಸುತ್ತಾ ವಿಶಿಷ್ಟ ರೀತಿಯಲ್ಲಿರುವುದು ಪಾಪವಿಲ್ಲದ್ದು. ಏನು ಮಾಡಬೇಕೋ? ನಡುವೆ ಬೀಸುವ ಚಳಿಗಾಳಿಯೇ \(ಭಗವಂತನಲ್ಲಿ\) ದೌತ್ಯನಡೆಸಿ, ನನ್ನ ದೇಹವನ್ನು ತಂಪುಗೊಳಿಸು. 



ಅಹಿಂಸೆ, ಇಂದ್ರಿಯನಿಗ್ರಹ, ಸರ್ವಭೂತದಯೆ, ಕ್ಷಮೆ, ಜ್ಞಾನ, ತಪಸ್ಸು, ಧ್ಯಾನ, ಮತ್ತು ಸತ್ಯ – ಇವನ್ನು ಭಗವಂತನಿಗೆ ಅರ್ಪಿಸಲೇಬೇಕಾದ ’ಹುಡುಕಲಾಗದ ಹೂಗಳು’ ಎನ್ನಲಾಗುತ್ತದೆ. ಎಂದರೆ, ಪ್ರಕೃತಿ ಜನ್ಯವಾದ ಇತರ ಎಲ್ಲ ಹೂಗಳಂತೆ, ಹುಡುಕಿ ತರತಕ್ಕ ಹೂಗಳು ಇವಲ್ಲ. ಅಭ್ಯಾಸಮಾಡಿ ಸಂಪಾದಿಸಿಕೊಳ್ಳಬೇಕಾದ ಬಹಳ ಉತ್ತಮ ಗುಣಗಳು ಇವು. ಪಾಪಗಳನ್ನು ಕಳೆದು, ಪರಿಶುದ್ಧಗೊಳಿಸಿ, ಚೇತನನನ್ನು ಭಗವತ್ಸೇವೆಗೆ ಯೋಗ್ಯವಾಗಿಸುವಂಥ ಸದ್ಗುಣಗಳಿವು. ಈ ಗುಣಗಳ ದೆಸೆಯಿಂದ ಭಾವತ್ಕೃಪೆಯುಂಟಾಗಿ, ಚೇತನನಿಗೆ ಬಿಡುಗಡೆಯುಂಟಾದರೆ, ಭಗವಂತನ ನಿತ್ಯಕೈಂಕರ್ಯದಲ್ಲಿ ತೊಡಗಿ, ನಿತ್ಯಾನಂದವನ್ನನುಭವಿಸುತ್ತಾ ಕಾಲಕಳೆಯುವುದಕ್ಕೆ ಸಾಧ್ಯವಾಗುತ್ತದೆ. 



ನಾಯಕಿ ಹೇಳುತ್ತಾಳೆ: ಚೇತನನ ಪಾಪಗಳನ್ನು ಸಂಪೂರ್ಣವಾಗಿ ನಾಶಮಾಡುವುದಕ್ಕೂ, ಅವನನ್ನು ಬಂಧನದಿಂದ ಬಿಡುಗಡೆ ಮಾಡುವುದಕ್ಕೂ ಅವಶ್ಯಕವಾದ “ಹೊರಗಿನಿಂದ ಹುಡುಕಿ ತರಲಾಗದ ಹೂಗಳೆಂಬ” ಎಂಟು ಸರ್ವಶ್ರೇಷ್ಠವಾದ ಸದ್ಗುಣಗಳನ್ನು ಪಡೆದುಕೊಳ್ಳಬೇಕೆಂದು ನಿಯಮಿಸಿಕೊಂಡು, ಅವುಗಳನ್ನು ಸಂಪೂರ್ಣವಾಗಿ ಅನುಷ್ಠಾನಕ್ಕೆ ತರುವುದು ಮೊದಲ ಕರ್ತವ್ಯವೆಂದೂ ಹೇಳಲಾಗಿದೆ. ನನ್ನಮತ್ತು ಭಗವಂತನ ನಡುವೆ ಸಂಬಂಧ ತರುವ ಚಳಿಗಾಳಿಯೇ, ನಾನೇನು ಮಾಡಬೇಕೋ? ಅದನ್ನು ಹೇಗೆ ಸಾಧಿಸಿಕೊಳ್ಳಬೇಕೋ? ನೀನು ನನ್ನಲ್ಲಿ ಕರುಣಿಸಿ, ನನ್ನ ದೌತ್ಯವನ್ನು ನಡೆಸಿ, ಭಗವಂತನಲ್ಲಿ ನನ್ನ ಅಸಹಾಯಕತೆಯನ್ನು ಅರಿಕೆ ಮಾಡು. ಅಲ್ಲದೆ, ವಿರಹತಾಪದಿಂದ ಬೆಂದುಹೋಗುತ್ತಿರುವ ನನ್ನ ದೇಹವನ್ನು ತಂಪುಗೊಳಿಸು. 





೧೦. ಉಡಲಾೞಿಪ್ಪಿಱಪ್ಪುವೀಡು ಉಯಿರ್ ಮುದಲಾ ಮುಟ್ರುಮಾಯ್,

ಕಡಲಾೞಿ ನೀರ್ ತೋಟ್ರಿ ಅದನ್ನುಳ್ಳೇ ಕಣ್ ವಳರುಮ್

ಅಡಲಾಱಿಯಮ್ಮಾನೈಕ್ಕಣ್ಡಕ್ಕಾಲಿದು ಶೊಲ್ಲಿ,

ವಿಡಲಾೞಿ ಮಡನೆಂಜೇ ವಿನೈಯೋವೊ ಱಾಮಳವೇ. 



ಉಡಲ್ = ದೇಹಸಂಬಂಧವಾಗಿ, ಆೞಿ = ಪುನರಾವರ್ತಿಗೊಳ್ಳುವ, ಪಿಱಪ್ಪು = ಹುಟ್ಟನ್ನೂ, ವೀಡು \(ಅದರಿಂದ\) = ಬಿಡುಗಡೆಯನ್ನೂ, \(ಪಡೆಯತಕ್ಕ\), ಉಯಿರ್ = ಆತ್ಮ, ಮುದಲ್ ಆಮ್ = ಮೊದಲಾದ, ಮುಟ್ರುಮ್ = ಎಲ್ಲವೂ, ಆಯ್ = ಆಗಿರುವವನೂ, ಕಡಲ್ ಆೞಿ ನೀರ್ = ಕಡಲಿನ ಆಳವಾದ ನೀರನ್ನು \(ಆಳವಾದ ನೀರುಳ್ಳ ಕಡಲನ್ನೂ\), ತೋಟ್ರಿ = ಸೃಷ್ಟಿಸಿದವನೂ, ಅದನ್ ಉಳ್ಳೆ = ಅದರಲ್ಲಿಯೇ, ಕಣ್ ವಳರುಮ್ = ಪವಡಿಸಿರುವವನೂ \(ನಿದ್ರಿಸುವವನೂ\), ಆದ ಅಡಲ್ = ಕೊಲ್ಲತಕ್ಕ, ಆೞಿ = ಚಕ್ರಾಯುಧವನ್ನುಳ್ಳ, ಅಮ್ಮಾನೈ = ಸ್ವಾಮಿಯನ್ನು, ಕಣ್ಡಕ್ಕಾಲ್ = ಕಂಡರೆ \(ಕಂಡಾಗ\), ಇದು = ಈ \(ನನ್ನ\) ಸ್ಥಿತಿಯನ್ನು, ಶೊಲ್ಲಿ = ಹೇಳಿ, ಆೞಿ = ಗಂಭೀರವಾದ, ಮಡ = ವಿಧೇಯವಾದ, ನೆಂಜೇ = ಮನಸ್ಸೇ, ವಿಡಿಲ್ = ಬಿಡಬೇಡ, ವಿನೈಯೋಮ್ = ನಾವು ಪಾಪಿಗಳು, \(ಪಾಪಿಗಳಾದ ನಾವು\), ಒನ್ ಱು ಆಮ್ ಅಳವೇ = \(ಅವನೊಡನೆ\) ಒಂದಾಗುವವರೆಗೂ. 



ಗಂಭೀರವೂ ವಿಧೇಯವೂ ಆದ ಮನಸ್ಸೇ, ದೇಹಸಂಬಂಧವಾಗಿ ಪುನರಾವರ್ತಿಗೊಳ್ಳುವ ಹುಟ್ಟನ್ನೂ, ಅದರಿಂದ ಬಿಡುಗಡೆಯನ್ನೂ ಪಡೆಯತಕ್ಕ ಆತ್ಮನೇ ಮೊದಲಾದ ಎಲ್ಲವೂ ಆಗಿರುವವನೂ, ಆಳವಾದ ನೀರಿನ ಕಡಲನ್ನು ಸೃಷ್ಟಿಸಿದವನೂ, ಅದರಲ್ಲಿಯೇ ಪವಡಿಸಿ ನಿದ್ರಿಸುವವನೂ ಆದ ಕೊಲ್ಲತಕ್ಕ ಚಕ್ರಾಯುಧವುಳ್ಳ ಸ್ವಾಮಿಯನ್ನು ಕಂಡರೆ \(ಕಂಡಾಗ\), ಈ ನನ್ನ ಸ್ಥಿತಿಯನ್ನು ಅವನಿಗೆ ತಿಳಿಸು. ಪಾಪಿಗಳಾದ ನಾವು ಅವನೊಡನೆ ಒಂದಾಗುವವರೆಗೂ ಬಿಡಬೇಡ.



ಹಿಂದಿನ ಒಂಭತ್ತು ಪಾಶುರಗಳಲ್ಲಿ ನಾಯಕಿ ತನಗೆ ಪ್ರಿಯವಾದ ಮತ್ತು ತನ್ನ ಕಣ್ಣಿಗೆ ಬಿದ್ದ ಹಕ್ಕಿಗಳನ್ನೂ, ತಂಗಾಳಿಯನ್ನೂ ಕರೆದು ತನಗೆ ಪ್ರೇಮದೂತರಾಗಿ ನಡೆದುಕೊಳ್ಳಬೇಕೆಂದೂ, ತನ್ನ ಪ್ರಿಯತಮನಾದ ಭಗವಂತನಲ್ಲಿ ತನ್ನ ದುಃಸ್ಥಿತಿಯನ್ನು ತಿಳಿಸಬೇಕೆಂದೂ ಬೇಡಿಕೊಂಡಳಷ್ಟೆ. ಆ ಪ್ರೇಮದೂತರಿಂದ ತನ್ನ ಕಾರ್ಯವು ಫಲಿಸಲಿಲ್ಲವೆಂಬುದು ತನ್ನಲ್ಲಿಗೆ ತಿಂಡಿಯ ಆಶೆಗಾಗಿ ಹಿಂತಿರುಗಿದ ಒಂದು ಪುಟ್ಟ ಹಕ್ಕಿಯಿಂದ ಅವಳಿಗೆ ಅರಿವಾಯಿತು. ಬೇರೆಯವರು ಮಾಡಬಹುದಾದ ಉಪಕಾರ ಇಷ್ಟೇ ಅಲ್ಲವೇ ಎಂದೆನಿಸಿತು. ಅದಕ್ಕಾಗಿ, ನಾಯಕಿ, ತನ್ನ ಸ್ವಾಧೀನದಲ್ಲೇ ಇರುವ, ಗಂಭೀರವಾಗಿ ತನ್ನ ಮಾತನ್ನು ಕೇಳತಕ್ಕ, ತನ್ನ ಆಜ್ಞೆಯಂತೆ ನಡೆದುಕೊಳ್ಳತಕ್ಕ ತನ್ನ ಮನಸ್ಸನ್ನೇ ಈ ಪಾಶುರದಲ್ಲಿ ಆಶ್ರಯಿಸುತ್ತಾಳೆ. 



ನಾಯಕಿ ಹೇಳುತ್ತಾಳೆ: ನಾನು ಹೇಳಿದಂತೆ, ಗಂಭೀರವಾಗಿ, ನಡೆದುಕೊಳ್ಳತಕ್ಕ ಮನಸ್ಸೇ, ದೇಹಸಂಬಂಧಗೊಂಡು, ಹುಟ್ಟು-ಸಾವುಗಳ ಪುನರಾವರ್ತಿಯಲ್ಲಿ ಸಿಕ್ಕಿಬಿದ್ದಿರುವ ಆತ್ಮನನ್ನು ಸೃಷ್ಟಿಸಿ ನಿರ್ವಹಿಸತಕ್ಕವನು ನನ್ನ ನಾಯಕ. ಈ ಬಂಧನದಿಂದ ಆತ್ಮನನ್ನು ಬಿಡುಗಡೆ ಮಾಡುವವನೂಅವನೇ. ಚೇತನ ಅಚೇತನಗಳೆಂಬ ಎಲ್ಲ ವಸ್ತುಗಳನ್ನೂ ಅವನು ಸೃಷ್ಟಿಸಿದ್ದಾನೆ \(ಅವನೇ ಆಗಿದ್ದಾನೆ\). ಆಳವಾದ ನೀರಿನ ಕಡಲೂ ಅವನೇ \(ಅವನ ಸೃಷ್ಟಿಯೇ\). ಅದರಲ್ಲಿಯೇ ಅವನುಪವಡಿಸಿ ಯೋಗ ನಿದ್ದೆಯಲ್ಲಿರುತ್ತಾನೆ\! ಮನಸ್ಸೇ, ನನ್ನ ಈ ಪ್ರೀತಿಯಸ್ವಾಮಿಯನ್ನು ಕಂಡುಕೋ. ಅವನ ಕೈಯಲ್ಲಿ ಎದುರಾಳಿಯನ್ನು ತಂದು ಹಾಕತಕ್ಕ ಚಕ್ರಾಯುಧವಿದೆ. ಅವನಿಗೆ ನನ್ನ ವಿಷಯವನ್ನು ಅರಿಕೆ ಮಾಡು: “ನಾನು ಕಡುಪಾಪಿ, ನನ್ನ ಸ್ವಾಮಿಯಾದ ನಿನ್ನಲ್ಲಿ ನಾನು ಒಂದಾಗಬೇಕೆಂಬುದು ನನ್ನ ತೀವ್ರ ಆಶೆ. ಅದಕ್ಕೆ ನನ್ನ ಪಾಪಗಳು ಅಡ್ಡಿಯಾಗಿವೆ. ನನ್ನ ಆಶೆಯನ್ನು ಪೂರ್ಣಗೊಳಿಸಲು ಉಪಾಯವೇನು?” ಮನಸ್ಸೇ, ನಾನು ಅವನೊಡನೆ ಒಂದಾಗುವವರೆಗೂ ನೀನು ಅವನನ್ನು ಬಿಡಬೇಡ. ಪಟ್ಟುಹಿಡಿ. 



ದೇಹ ಸಂಬಂಧವನ್ನು ಪಡೆದು, ಇಂದ್ರಿಯ ವಶನಾಗಿ, ಆತ್ಮನು ಪಾಪಿಯಾಗಿ, ಹುಟ್ಟು-ಸಾವುಗಳ ಚಕ್ರದಲ್ಲಿ ಸಿಕ್ಕಿಬಿದ್ದು ತೊಳಲುತ್ತಾನೆ. ಮನಸ್ಸನ್ನು ಇಂದ್ರಿಯಗಳಿಂದ \(ವಿಷಯಾಸಕ್ತಿಯಿಂದ\) ದೂರಮಾಡಿ, ಹತೋಟಿಯಲ್ಲಿಟ್ಟುಕೊಂಡು, ಭಗವಂತನೊಡನೆ ಒಂದಾಗಲೇಬೇಕೆಂಬಪಟ್ಟು ಹಿಡಿದು ನಡೆದುಕೊಳ್ಳುವುದರಿಂದ, ಭಗವತ್ಕೃಪೆಯಿಂದ ಈ ಸಂಸಾರ ಬಂಧನದಿಂದ ಬಿಡುಗಡೆಯುಂಟಾಗುವುದು – ಎಂದಂತೆ ಅಲ್ಲವೇ? 



೧೧. ಅಳವಿಯನ್ ಱ ವೇೞುಲಹತ್ತವರ್ ಪೆರುಮಾನ್ ಕಣ್ಣನೈ,

ವಳವಯಲ್ ಶೂಳ್ ವಣ್ ಕುರುಹೂರ್ ಶಡಹೋಪನ್ ವಾಯ್ ನ್ದುರೈತ್ತ

ಅಳವಿಯನ್ ಱವನ್ದಾದಿ ಆಯಿರತ್ತುಳ್ಳಿಪ್ಪತ್ತಿನ್,

ವಳವುರೈಯಾಲ್ ಪೆಱಲಾಹುಮ್ ವಾನೋಙ್ಗುಪೆರುವಳಮೇ. 



ಅಳವಿಯನ್ ಱ = ಅಳತೆಗೆ ಮಿರಿದವನೂ, ಏೞ್ ಉಲಹತ್ತವರ್ = ಏಳುಲೋಕಗಳವರ, ಪೆರುಮಾನ್ = ಸ್ವಾಮಿಯಾದ, ಕಣ್ಣನೈ = ಕೃಷ್ಣಪರಮಾತ್ಮನನ್ನು ಕುರಿತು, ವಳಮ್ = ಸಮೃದ್ಧವಾದ, ವಯಲ್ = ಗದ್ದೆ ಬಯಲುಗಳಿಂದ, ಶೂೞ್ = ಸುತ್ತುವರಿದಿರುವ, ವಣ್ = ಸುಂದರವಾದ, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನು \(ನಮ್ಮಾಳ್ವಾರರು\), ವಾಯ್ ನ್ದು = ಪ್ರೇಮಪೂರ್ಣವಾಗಿ \(ಅತ್ಯಾದರದಿಂದ\), ಉರೈತ್ತ = ಹೇಳಿದ, ಅಳವು ಇಯನ್ ಱ = \(ಕಾವ್ಯದ\) ಕಟ್ಟುಪಾಡಿನಿಂದ ಶೋಭಿಸುವ, ಅನ್ದಾದ್ = ಅಂತಾದಿಯಾದ, ಆಯಿರತ್ತುಳ್ = ಒಂದು ಸಾವಿರ ಪಾಶುರಗಳಲ್ಲಿ, ಇಪ್ಪತ್ತಿನ್ = ಈ ಹತ್ತು ಪಾಶುರಗಳ, ವಳಮ್ = ಮಧುರವಾದ, ಉರೈಯಾಲ್ = ಮಾತುಗಳಿಂದ, ಪೆಱಲ್ ಆಹುಮ್ = ಪಡೆಯಲು ಸಾಧ್ಯವಾಗುವುದು, ವಾನ್ = ಪರಮ ಪದದಲ್ಲಿ, ಓಙ್ಗು = ಅತ್ಯುನ್ನತವಾದ \(ಉತ್ಕೃಷ್ಟವಾದ\) ಪೆರುವಳಮೇ = ಮಹದೈಶ್ವರ್ಯವನ್ನೇ. 



ಅಳತೆಗೆ ಮೀರಿದವನೂ, ಏಳುಲೋಕಗಳವರ ಒಡೆಯನೂ ಆದ ಶ್ರೀಕೃಷ್ಣಪರಮಾತ್ಮನನ್ನು ಕುರಿತು, ಸಮೃದ್ಧವಾದ ಗದ್ದೆ ಬಯಲುಗಳಿಂದ ಸುತ್ತುವರಿದಿರುವ ಸುಂದರವಾದ ತಿರುಕ್ಕೂರುಹೂರಿನ ಶಠಗೋಪನು ಪ್ರೇಮಪೂರ್ಣವಾಗಿ \(ಅತ್ಯಾದರದಿಂದ\) ಹೇಳಿದ ಅಂತಾದಿ ಕಾವ್ಯದ ಕಟ್ಟುಪಾಡಿನಿಂದ ಶೋಭಿಸುವ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತು ಪಾಶುರಗಳ ಮಧುರವಾದ ಮಾತುಗಳಿಂದ ಪರಮಪದದಲ್ಲಿ ಉತ್ಕೃಷ್ಟವಾದ ಮಹದೈಶ್ವರ್ಯವನ್ನೇ ಪಡೆದುಕೊಳ್ಳಲು ಸಾಧ್ಯವಾಗುವುದು.



ಇದು ಈ ತಿರುವಾಯ್ ಮೊಳಿಯ ಕಡೆಯ ಪಾಶುರ. ಈ ತಿರುವಾಯ್ ಮೊೞಿಯ ಉದ್ದಕ್ಕೂ ಅಳತೆಗೆ ಮೀರಿದವನಾದ, ಸರ್ವಲೋಕೇಶ್ವರನಾದ ಭಗವಂತನೊಡನೆ ಒಂದಾಗಬೇಕೆಂಬ ಉತ್ಕಟವಾದ ಆಶೆಯನ್ನೂ, ಅದಕ್ಕೆ ಅಡ್ಡಿಯಾಗಿರುವುದು ಚೇತನನ ಜನ್ಮಜನ್ಮಾಂತರಗಳಿಂದ ಕೂಡಿ ಬಂದಿರುವ ಪಾಪರಾಶಿಯೇ ಎಂಬುದನ್ನೂ ಅದನ್ನೆಲ್ಲಾ ನಿರ್ಮೂಲಗೊಳಿಸುವುದಕ್ಕೆ ಆಶ್ರಿತಸುಲಭನಾದ ಭಗವಂತನ ಕೃಪಾಪೂರ್ಣವಾದ ತಿರುವಡಿಗಳ ಆಶ್ರಯವೇ ಎಂಬುದನ್ನೂ ಹೇಳಲಾಗುತ್ತದೆ. 



ಭಗವಂತನು ಆಶ್ರಿತ ಸುಲಭನೆಂದು ತೋರಿಸಿ ಜಗತ್ತಿಗೆ ಸಾರಿದ್ದು ತನ್ನ ಕೃಷ್ಣಾವತಾರದಲ್ಲಿ. ಆ ಕೃಷ್ಣಾವತಾರವನ್ನು ಸ್ಮರಿಸುತ್ತಾ, ಭಗವಂತನ ಸೌಲಭ್ಯಾದಿ ಗುಣಗಳನ್ನು ಅತ್ಯಾದರದಿಂದ ಹೊಗಳಿ ಹಾಡುತ್ತಾ, ಸುಂದರವಾದ ಗದ್ದೆ ಬಯಲುಗಳಿಂದ ಸುತ್ತುವರಿದಿರುವ ತಿರುಕ್ಕೂರು ಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಒಂದು ಸಾವಿರ ಪಾಶುರಗಳ ತಿರುವಾಯ್ ಮೊಳಿಯನ್ನು ರಚಿಸಿದ್ದಾನೆ. ಅದು ಸುಂದರವಾದ ’ಅಂತಾದಿ’ಯ ಕಟ್ಟುಪಾಡನ್ನು ಅನುಸರಿಸುತ್ತದೆ. ಎಂದರೆ, ಒಂದು ಪಾಶುರದ ಅಂತ್ಯಪದವೇ \(ಕಡೆಯಪದ\) ಅದರ ಮುಂದಿನ ಪಾಶುರಕ್ಕೆ ಆದಿಪದ \(ಮೊದಲಪದ\)ವಾಗುತ್ತದೆ. ಅಲ್ಲದೆ, ಕಿವಿಗೆ ಇಂಪಾದ, ಅರ್ಥರಮ್ಯವಾದ, ನಾನಾರ್ಥಗಳಿಂದ \(ಶ್ಲೇಷೆಯಿಂದ\) ಶೋಭಿಸುವ, ಹಾಡಿ, ಅನುಭವಿಸಿ, ಆನಂದಿಸಲು ಯೋಗ್ಯವಾದ, ಸುಂದರವಾದ ಪದಗಳನ್ನು ಬಳಸಿಕೊಳ್ಳಲಾಗಿದೆ. ಹೀಗೆ ಉತ್ತಮ ಕಾವ್ಯಮಾಲೆಯಾಗಿ ಅತ್ಯಾದರಣೀಯವಾಗಿದೆ ಈ ತಿರುವಾಯ್ ಮೊೞಿ.



ಇಂಥ ದಿವ್ಯವಾದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತು ಪಾಶುರಗಳನ್ನು ಅರಿತು ಅನುಸರಿಸುವವರಿಗೆ ಹುಟ್ಟುಸಾವುಗಳ ಪುನರಾವರ್ತನೆಯ ಸಂಕಟ ತೊಲಗಿ ಹೋಗುವುದೆಂದೂ, ಶಾಶ್ವತವಾದ ಪರಮಪದವೇ ಪ್ರಾಪ್ತವಾಗುವುದೆಂದೂ, ಅಲ್ಲಿ ಭಗವಂತನ ನಿತ್ಯಕೈಂಕರ್ಯವೆಂಬ ಮಹದೈಶ್ವರ್ಯವೇ ಲಭಿಸುವುದೆಂದೂ ಹೇಳುತ್ತದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಮೊದಲದಶಕ  ಐದನೆಯತಿರುವಾಯ್ ಮೊೞಿ



೫. ವಳವೇಮಿಲಹು



೧. ವಳವೇೞುಲಹಿನ್ ಮುದಲಾಯ ವಾನೋರಿ ಱೈಯೈಯರು ವಿನೈಯೇನ್

ಕಳವೇೞ್ ವೆಣ್ಣೆಯ್ ತೊಡುವುಣ್ಡ ಕಳ್ವಾವೆನ್ ಬನ್ ಪಿನ್ನೈಯುಮ್

ತಳವೇಳ್ಮುಱುವಲ್ ಪಿನ್ನೈಕ್ಕಾಯ್ ವಲ್ಲಾ ನಾಯರ್ ತಲೈವನಾಯ್,

ಇಳವೇಱೇೞುತಮಿವಿಯ ಎನ್ದಾಯೆನ್ಬನ್ ನಿನೈನ್ದುನೈನ್ದೇ. 



ವಳಮ್ = ಸುಂದರವಾದ \(ಸಮೃದ್ಧವಾದ\), ಏೞು ಉಲಹಿನ್ = ಏಳು ಲೋಕಗಳಿಗೂ, ಮುದಲ್ ಆಯ = ಮೇಲ್ಪಟ್ಟವರಾದ, ವಾನೋರ್ = ನಿತ್ಯಸೂರಿಗಳ \(ಅಮರರ\), ಇಱೈಯೈ = ಒಡೆಯನನ್ನು, ಅರು ವಿನೈಯೇನ್ = ಅಪರೂಪವಾದ \(ಅತಿಕ್ರೂರವಾದ\) ಪಾಪಗಳನ್ನುಳ್ಳ ನಾನು, ಕಳವು = ಕಳ್ಳತನವನ್ನು, ಏಳ್ = ಪ್ರಕಟಿಸುವಂತೆ, ವೆಣ್ಣೆಯ್ = ಬೆಣ್ಣೆಯನ್ನು, ತೊಡು ಉಣ್ಡ = ಬಾಚಿ ತಿಂದ, ಕಳ್ವಾ = ಕಳ್ಳನೇ, ಎನ್ ಬನ್ = ಎನ್ನುತ್ತೇನೆ, ಪಿನ್ನೈಯುಮ್ = ಅನಂತರ \(ಆಮೇಲೂ\), ತಳವು = ಮಲ್ಲಿಗೆಯನ್ನು, ಏೞ್ = ಪ್ರಕಟಿಸುವಂತೆ, \(ಸೂಚಿಸುವಂತೆ\), ಮುಱುವಲ್ = ಮುಗುಳ್ನಗೆಯ, ಪಿನ್ನೈಕ್ಕು ಆಯ್ = ನಪ್ಪಿನ್ನೈದೇವಿಗೋಸ್ಕರ, ವಲ್ = ಬಲಿಷ್ಠರಾದ \(ಶ್ರೇಷ್ಠರಾದ\), ಆನಾಯರ್ = ಗೋವಳರ, ತಲೈವನ್ ಆಯ್ = ಒಡೆಯನಾಗಿ, ಇಳ = ಯೌವನದ, ಏಱ್ ಏೞುಮ್ = ಗೂಳಿಗಳು ಏಳನ್ನೂ, ತೞುವಿಯ = \(ಹಿಡಿದು\) ಅಡಗಿಸಿದ, ಎನ್ ತಾಯ್ = ನನ್ನ ಸ್ವಾಮಿಯೇ, ಎನ್ ಬನ್ = ಎನ್ನುತ್ತೇನೆ, ನಿನೈನ್ದು = ಚಿಂತಿಸಿ, ನೈನ್ದೇ = ವ್ಯಥೆಪಟ್ಟು. \(ಸಂಕಟಗೊಂಡೇ\). 



ಸುಂದರಸಮೃದ್ಧವಾದ ಏಳು ಲೋಕಗಳಿಗೂ ಮೇಲ್ಪಟ್ಟವರಾದ ನಿತ್ಯಸೂರಿಗಳ ಒಡೆಯನನ್ನು, ಅತಿಕ್ರೂರವಾದ ಪಾಪಗಳನ್ನು ಮಾಡಿದ ನಾನು, ’ಕಳ್ಳತನವನ್ನು ಪ್ರಕಟಿಸುವಂತೆ ಬೆಣ್ನೆಯನ್ನು ಬಾಚಿ ತಿಂದ ಕಳ್ಳನೇ’ ಎನ್ನುತ್ತೇನೆ. ಆಮೇಲೆ \(ಬಿರಿಯುವ\) ಮಲ್ಲಿಗೆಯನ್ನು ಸೂಚಿಸುವಂತೆ ಮುಗುಳ್ನಗೆಯುಳ್ಳ ನಪ್ಪಿನ್ನೈದೇವಿಗೋಸ್ಕರ ಶ್ರೇಷ್ಠರೂ ಬಲಿಷ್ಠರೂ ಆದ ಗೋವಳರ ಒಡೆಯನಾಗಿ ಯೌವನದ ಏಳುಗೂಳಿಗಳನ್ನೂ ಹಿಡಿದು ಅಡಗಿಸಿದ ನನ್ನ ಸ್ವಾಮಿಯೇ ಎಂದು ನೊಂದು ಚಿಂತಿಸಿ ಎನ್ನುತ್ತೇನೆ. 



ಇಲ್ಲಿ ಭಗವಂತನನ್ನು ಕುರಿತು ಮೂರು ವಿಷಯಗಳನ್ನು ಹೇಳಲಾಗಿದೆ. ಮೊದಲನೆಯದು ಭಗವಂತನ ಪರತ್ವ ಮತ್ತು ಸರ್ವಲೋಕೇಶ್ವರತ್ವ ಮಿಕ್ಕ ಎರಡು ಅವನು ಶ್ರೀಕೃಷ್ಣನಾಗಿ ಅವತರಿಸಿದಾಗ ನಡೆಸಿದ್ದು , ಗೋವಳರ ಮನೆಗಳಲ್ಲಿ ನುಸುಳಿ ಬೆಣ್ನೆಯನ್ನುಂಡದ್ದು ಮತ್ತು ಏಳು ಬಲಿಷ್ಠಗೂಳಿಗಳನ್ನು ಒಬ್ಬನೇ ಹಿಡಿದು ಅಡಗಿಸಿದ್ದು.



ಸುಂದರವೂ ಸಮೃದ್ಧವೂ ಆದ ಏಳು ಲೋಕಗಳನ್ನು ಸೃಷ್ಟಿಸಿ ನಿರ್ವಹಿಸುವ ಸ್ವಾಮಿಯು, ಅವುಗಳಿಂದ ಆಚೆಗೆ ಪರಮಪದದಲ್ಲಿ ನೆಲಸಿರುವ ನಿತ್ಯಸೂರಿಗಳಿಗೂ ಒಡೆಯನು, ನಿರ್ವಾಹಕನು. ಅವರ ನಿತ್ಯಕೈಂಕರ್ಯವನ್ನು ಸ್ವೀಕರಿಸುತ್ತಾ ಅವರಿಗೆ ನಿತ್ಯಾನಂದಸುಖವನ್ನು ಕೊಡತಕ್ಕವನು. 



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ ನಂದಗೋಕುಲದಲ್ಲಿ ನಂದಗೋಪ ಯಶೋದೆಯರ ಸಾಕುಮಗನಾಗಿ ಬೆಳೆಯುತ್ತಿದ್ದಾಗ, ಗೋಕುಲದ ಮನೆಮನೆಗೂ ನುಸುಳಿ, ಯಾರಿಗೂ ಅರಿಯದಂತೆ, ಗೋಪಿಯರು ಶೇಖರಿಸಿ ಭದ್ರಪಡಿಸಿದ್ದ ಬೆಣ್ಣೆಯನ್ನೆಲ್ಲಾ ಬಾಚಿ ತಿಂದು,’ಕಳ್ಲ’ನೆಂದು ’ಮಯೂರಿ’ಯೆಂದು ದೂರು ಪಡೆದನು. 



ಶ್ರೀಕೃಷ್ಣನು ಯೌವನಸ್ಥನಾದ ಬಳಿಕ ನಡೆದದ್ದು ಏಳು ಗೂಳಿಗಳ ಪ್ರಸಂಗ. ಗೋವಳವಂಶದ ರಾಜನೊಬ್ಬ ಏಳುಗೂಳಿಗಳನ್ನು ಸಾಕಿದ್ದನು. ಆ ರಾಜನಿಗೆ ಪರಮಸುಂದರಿಯಾದ ಮಗಳೊಬ್ಬಳು. ಅವಳಿಗೆ ’ನಪ್ಪಿನ್ನೈದೇವಿ’ ’ಸತ್ಯೆ’ ಎಂಬ ಹೆಸರು. ಯಾವ ಶೂರನು, ತನ್ನಲ್ಲಿ ರುವ ಏಳುಗೂಳಿಗಳನ್ನೂ ಒಬ್ಬನೇ ಎದುರಿಸಿ, ಹಿಡಿದು, ಕಟ್ಟಿಹಾಕುವನೋ ಅವನಿಗೆ ತನ್ನ ಮಗಳನ್ನು ಕೊಟ್ಟು ಮದುವೆ ಮಾಡುವುದಾಗಿ ಪ್ರಕಟಿಸಿದ್ದನು. ಇದನ್ನು ತಿಳಿದು, ಶ್ರೀಕೃಷ್ಣನು ಆ ಏಳು ಗೂಳಿಗಳನ್ನೂ ಹಿಡಿದು ಅಡಗಿದನು ಮತ್ತು ನಪ್ಪಿನ್ನೈದೇವಿಯ ಕೈಹಿಡಿದನು. 



ಆಳ್ವಾರರು ಹೇಳುತ್ತಾರೆ: ನಾನು ಅತ್ಯಂತನೀಚ. ಕಡುಪಾಪಿ. ಭಗವಂತನಾದರೋ ಮಹಾಮಹಿಮ. ತಾನು ಸೃಷ್ಟಿಸಿ ನಿರ್ವಹಿಸುತ್ತಿರುವ ಏಳುಲೋಕಗಳಿಗೂ ಮೇಲ್ಪಟ್ಟಿರುವ ಪರಮಪದದಲ್ಲಿ ನೆಲಸಿರುವ ನಿತ್ಯಸೂರಿಗಳ ನಿರ್ವಾಹಕನೇ ಅವನು. ಇಂಥವನನ್ನು ನಾನು ಆತುರಪಟ್ಟು ’ಬೆಣ್ಣೆಕಳ್ಳಾ’ ಎನ್ನುತ್ತೇನೆ. ನಾನೆಂದದ್ದನ್ನು ಕುರಿತು ನಾನೇ ಯೋಚಿಸಿದಾಗ, ನನ್ನ ಅಲ್ಪತನದ ಅರಿವು ನನಗಾಗುತ್ತದೆ. ಆ ಕೂಡಲೇ, ನಾನು ನೊಂದುಕೊಳ್ಳುತ್ತೇನೆ. ಮತ್ತು “ಏಳು ಬಲಿಷ್ಠಗೂಳಿಗಳನ್ನು ಒಬ್ಬನೇ ಎದುರಿಸಿ, ಅಡಗಿಸಿದ, ಅಪ್ರತಿಮ ಶೂರನೇ” ಎನ್ನುತ್ತೇನೆ. 



ಭಗವಂತನಿಗೆ ಇಷ್ಟವಾದದ್ದು ಯಾವುದೋ? ಅವನನ್ನು ತೆಗಳಿಮಾತನಾಡುವುದೋ? ಇಲ್ಲವೇ, ಅವನನ್ನು ಹೊಗಳಿಹಾಡುವುದೋ? 



ಎರಡೂ ಭಗವಂತನ ಸ್ತುತಿಯೇ\! ಒಂದು ನಿಂದಾಸ್ತುತಿಯಾದರೆ, ಮತ್ತೊಂದು ಸಹಜಸ್ತುತಿ. 



“ಭಗವಂತ, ನೀನು ಮಹಾಮಹಿಮ, ಕೈವಲ್ಯಪತಿ.....” ಎಂದು ಮುಂತಾಗಿ ಮನಸಾರ ಸ್ತುತಿಸುತ್ತಾ, ಭಕ್ತನು ತನ್ನ ಅಲ್ಪತನವನ್ನು ಕಂಡುಕೊಳ್ಳುವುದು ಅದನ್ನು ಭಗವಂತನಲ್ಲಿ ನಿವೇದಿಸಿಕೊಳ್ಳುವುದು ಪ್ರಪತ್ತಿ ಮಾರ್ಗದ ಒಂದು ಮುಖ್ಯವಾದ ಮೆಟ್ಟಿಲು ಎನ್ನುತ್ತಾರೆ ತಿಳಿದವರು. 



೨. ನಿನೈನ್ದುನೈನ್ದುಳ್ ಕರೈನ್ದುರುಹಿ ಇಮೈಯೋರ್ಪಲರುಮ್ ಮುನಿವರುಮ್,

ಪುನೈನ್ದಕಣ್ನಿನೀರ್ ಶಾನ್ದಮ್ ಪುಹೈಯೋಡೇನ್ದಿ ವಣಙ್ಗಿನಾಲ್,

ನಿನೈನ್ದವೆಲ್ಲಾಪ್ಪೌರ್ಳ್ ಕಟ್ಕುಮ್ ವಿತ್ತಾಯ್ ಮುದಲಿಲ್ ಶಿದೈಯಾಮೇ

ಮನಂಜೆಯ್ ಞಾನತ್ತುನ್ ಪೆರುಮೈ ಮಾಶೂಣಾದೋ? ಮಾಯೋನೇ\! 



ನಿನೈನ್ದು = \(ನಿನ್ನನ್ನು ಕುರಿತು\) ಚಿಂತಿಸಿ, ನೈನ್ದು = ಕೃಶವಾಗಿ, ಉಳ್ ಕರೈನ್ದು = ಮನಸ್ಸು ಶಿಥಿಲಗೊಂಡು, ಉರುಹಿ = ಕರಗಿ, ಇಮೈಯೋರ್ ಪಲರುಮ್ = ಅನೇಕಾನೇಕ ದೇವತೆಗಳು, ಮುನಿವರುಮ್ = ಋಷಿಗಳೂ, ಪುನೈನ್ದ ಕಣ್ಣಿ = ಕಟ್ಟಿದ ಹಾರವನ್ನೂ, ನೀರ್ = ನೀರನ್ನೂ, ಶಾನ್ದಮ್ = ಗಂಧವನ್ನೂ ಪುಹೈಯೋಡು = ಧೂಪವನ್ನೂ, ಏನ್ದಿ = ತಂದು \(ಎತ್ತಿಕೊಂಡು ಬಂದು\), ವಣಙ್ಗಿನಾಲ್ = ನಮಸ್ಕರಿಸಿದರೆ, ನಿನೈನ್ದ = ಯೋಚಿಸತಕ್ಕ \(ಸಂಕಲ್ಪಿಸತಕ್ಕ\), ಎಲ್ಲಾಮ್ ಪೊರುಳ್ ಕಟ್ಕುಮ್ = ಎಲ್ಲಾ ವಸ್ತುಗಳಿಗೂ, ವಿತ್ತಾಯ್ = ಕಾರಣನಾಗಿ, ಮುದಲಿಲ್ = \(ನಿನ್ನ\) ಸ್ವರೂಪದಲ್ಲಿಯೇ, ಶಿದೈಯಾ ಮೇ = ವಿಕಾರಗೊಳ್ಳದಂತೆಯೇ, ಮನಮ್ ಶೆಯ್ =ಮನಸ್ಸು ಮಾಡುವಂಥ, ಞಾನತ್ತು = \(ಸಂಕಲ್ಪಿಸುವ\) ಜ್ಞಾನದ, ಉನ್ ಪೆರುಮೈ = ನಿನ್ನ ಹಿರಿಮೆಯು, ಮಾಶು ಉಣಾದೋ? = ಮಾಸುವುದಿಲ್ಲವೇ? ಮಾಯೋನೇ = ಮಾಯಾತ್ಮಕನೇ \(ಆಶ್ಚರ್ಯಕಾರಕನೇ\)\! 



ಮಾಯಾತ್ಮನೇ \(ಆಶ್ಚರ್ಯಕಾರಕನೇ\), ಅನೇಕಾನೇಕ ದೇವತೆಗಳೂ ಮಹರ್ಷಿಗಳೂ ಕಟ್ಟಿದ ಹಾರವನ್ನೂ ನೀರನ್ನೂ ಗಂಧವನ್ನೂ ಧೂಪವನ್ನೂ ಎತ್ತಿಕೊಂಡು ಬಂದು ನಮಸ್ಕರಿಸಿದರೆ, ಯೋಚನೆಗೆ ಬರತಕ್ಕ ಎಲ್ಲಾ ವಸ್ತುಗಳಿಗೂ ಕಾರಣನಾಗಿ, ನಿನ್ನ ಸ್ವರೂಪದಲ್ಲಿಯೇ, ವಿಕಾರಗೊಳ್ಳದಂತೆಯೇ ಮನಸ್ಸು ಮಾಡುವಂಥ ಸಂಕಲ್ಪಜ್ಞಾನವುಳ್ಳ ನಿನ್ನ ಹಿರಿಮೆಯು ಮಾಸುವುದಿಲ್ಲವೇ? 



ಹಿಂದಿನ ಪಾಶುರದಲ್ಲಿ, ಆಳ್ವಾರರು ತಮಗೂ ಭಗವಂತನಿಗೂ ಇರುವ ಅಂತರವನ್ನು ಸೂಚಿಸತೊಡಗಿದರು. ನಾನು ನೀಚ. ಎಲ್ಲ ರೀತಿಯಲ್ಲೂ ನಾನು ಅಧಮಾಧಮ’ ಎಂತಲೂ ’ನೀನು ಮಹಾಮಹಿಮ, ಕೈವಲ್ಯಪತಿ’ ಎಂತಲೂ ಹೇಳತೊಡಗಿದರು. ಹೀಗೆ ಭಕ್ತನು ಭಗವಂತನಲ್ಲಿ ತನ್ನ ನೈಚ್ಯಭಾವವನ್ನು ದೀನನಾಗಿ ಭಗವಂತನಲ್ಲಿ ಪ್ರಕಟಪಡಿಸುವುದನ್ನು ’ನೈಚಾನ್ಯುಸಂಧಾನ’ ಎನ್ನುತ್ತರೆ. 



ಇಷ್ಟರಿಂದಲೇ ಭಗವಂತನ ಮನಸ್ಸು ತಮ್ಮ ಕಡೆಗೆ ವಾಲುವುದಿಲ್ಲವೆನ್ನಿಸಿತೋ ಹೇಗೋ\! ಆಳ್ವಾರರು ಅದನ್ನೇ ಈ ಪಾಶುರದಲ್ಲಿ ಮತ್ತೊಂದು ಬಗೆಯಾಗಿ ಹೇಳುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಿನ್ನ ಕೆಲಸಗಳೆಲ್ಲವೂ ಆಶ್ಚರ್ಯಕಾರಕಗಳು. ಸಂಕಲ್ಪಮಾತ್ರದಿಂದಲೇ ನೀನು ಸೃಷ್ಟ್ಟಿಯನ್ನು ನಡೆಸುತ್ತೀ. ಯೋಚನೆಗೆ ಬರತಕ್ಕ ಎಲ್ಲಾ ವಸ್ತುಗಳು ನೀನು ಮನಸ್ಸು ಮಾಡಿದ ಕೂಡಲೇ ಸೃಷ್ಟಿಗೊಳ್ಳುತ್ತವೆ. ಹೀಗೆ, ಸೃಷ್ಟಿಯಾಗುವ ಒಂದೊಂದು ವಸ್ತುವಿಗೂ ಮೂಲವಸ್ತುಯಾದ ಬಳಿಕಲೂ ನೀನು ನಿನ್ನ ಸ್ವಸ್ವರೂಪದಿಂದಲೇ ಬೆಳಗುವೆ. ವಿಕಾರಹೊಂದುವುದೇ ಇಲ್ಲ\! ಇದು ನಿನ್ನ ಸಾಟಿಯಿಲ್ಲದ ಹಿರಿಮೆಯಲ್ಲವೇ? ಆಶ್ಚರ್ಯಕಾರಿಯೇ ನೀನು\! ಪರಮಪದದಲ್ಲಿ, ಎಂದರೆ, ನಿನ್ನ ಸೃಷ್ಟಿಯಿಂದ ಆಚೆಗೆ, ನಿತ್ಯಸೂರಿಗಳ ಪರಿಶುದ್ಧವಾದ ನಿತ್ಯಸೇವೆಯನ್ನು ಸ್ವೀಕರಿಸುತ್ತಾ ಅವರಿಗೆ ಸಂತೃಪ್ತಿಯನ್ನುಂಟುಮಾಡುತ್ತಾ ಇರುವುದು ಮಾತ್ರವೇ ನಿನ್ನ ಪೂರ್ಣತೆಯೇ? ಬ್ರಹ್ಮಾದಿ ದೇವತೆಗಳು, ಸನಕಸನಂದಾದಿ ಮಹರ್ಷಿಗಳೂ ತೀರ್ಥ, ಪುಷ್ಪಗಂಧ, ಧೂಪ, ನಮಸ್ಕಾರಗಳೊಡನೆ ನಿನ್ನನ್ನು ಪೂಜಿಸಿ ಆಶ್ರಯಿಸುವಾಗ ನಿರ್ಮಲವಾದ \(ಪರಮಪವಿತ್ರವಾದ\) ನಿನ್ನ ಹಿರಿಮೆಗೆ ಕಳಂಕವುಂಟಾಗುವುದಿಲ್ಲವೇ? ಕಡುನೀಚನಾದ ನನ್ನ ಪೂಜಾಶ್ರಯದಿಂದ ಮಾತ್ರವೇ ನಿನ್ನ ಮಹಿಮೆಗೆ ಕುಂದು ಬರುವುದೇ? 



ಭಗವಂತನಿಗೆ ಆಶ್ರಿತರೆಲ್ಲರೂ ಸಮರೇ, ಬ್ರಹ್ಮನಾಗಲಿ, ರುದ್ರನಾಗಲಿ, ದಿಕ್ಪಾಲಕರಾಗಲಿ, ಮಹರ್ಷಿಗಳಾಗಲಿ, ಕಡುಪಾಪಿ ಮಾನವನೇ ಆಗಲಿ – ಎಲ್ಲರಿಗೂ ಒಂದೇ ಸಮನಾಗಿ ಕೃಪೆದೋರುವುದರಲ್ಲಿದೆ ಭಗವಂತನ ಹಿರಿಮೆ\! 



ವಸ್ತುವಿನ ಉತ್ಪತ್ತಿಗೆ ಮೂರು ಕಾರಣಗಳುಂಟೆನ್ನುತ್ತಾರೆ. ಇದನ್ನು ನಿದರ್ಶನದ ಮೂಲಕ ವಿವರಿಸುತ್ತಾರೆ. ಮಡಕೆ ಎಂಬ ವಸ್ತು ಇದೆ. ಇದಕ್ಕೆ ಮೂಲವಸ್ತು ಮಣ್ಣು. ಮಣ್ಣಿನಿಂದ ಮಡಕೆ ಆಗುತ್ತದೆ. ಮಣ್ಣನ್ನು ಮಡಕೆಯ ರೂಪಕ್ಕೆ ತರುವವನು ಕುಂಬಾರ. ಕುಂಬಾರನಿಲ್ಲದೆ, ಮಣ್ಣಿದ್ದರೂ ಮಡಕೆ ಇಲ್ಲ. ಆದ್ದರಿಂದ, ಕುಂಬಾರ ಮಡಕೆಯಾಗುವುದಕ್ಕೆ ಮತ್ತೊಂದು ಕಾರಣ. ಮಣ್ಣು, ಕುಂಬಾರ, ಇದ್ದರೂ ಸಹ ಮಡಕೆಯ ರೂಪವನ್ನು ಉಂಟುಮಾಡುವುದಕ್ಕೆ ಮತ್ತೊಂದು ವಸ್ತು ಬೇಕು. ಅದು ತಟ್ಟುವ ಕೋಲು, ಅಥವಾ ಚಕ್ರ. ಇದು ಮೂರನೆಯ ಕಾರಣ. ಈ ಮೂರು ಕಾರಣಗಳಿಗೆ ಹೆಸರುಗಳಿವೆ. ಮಣ್ಣನ್ನು ’ಉಪದಾನ ಕಾರಣ” ಎನ್ನುತ್ತಾರೆ. ಕುಂಬಾರನನ್ನು ’ನಿಮಿತ್ತ ಕಾರಣ’ ಎನ್ನುತ್ತಾರೆ. ತಟ್ಟುವ ಕೋಲು ಚಕ್ರಗಳನ್ನು ಸಹಕಾರಿ ಕಾರಣ’ ಎನ್ನುತ್ತಾರೆ. 



ಮಣ್ಣು ಹೋಗಿ ಮಡಕೆ ಆಯಿತು, ದಿಟ. ಮಡಕೆ ಮಣ್ಣಿನದೇ ಆದರೂ ಅದಕ್ಕೆ ಮೊದಲು ತೆಗೆದುಕೊಂಡ ಮಣ್ಣಿನ ರೂಪವಿಲ್ಲ. ಮಣ್ಣು, ಆದ್ದರಿಂದ, ವಿಕಾರಗೊಂಡು ಮಡಕೆ ಆಯಿತು. ಯಾವ ವಸ್ತು ಉತ್ಪತ್ತಿಯಾದರೂ ಸಹ, ಅದು ತನ್ನ ಮೂಲರೂಪವನ್ನು ಉಳಿಸಿಕೊಳ್ಳಲಾರದು. ಅದು ವಿಕಾರಗೊಳ್ಳಲೇಬೇಕು. ಇದು ಸೃಷ್ಟಿಯ ನಿಯಮ ಎನ್ನುತ್ತಾರೆ. 



ಭಗವಂತನ ವಿಷಯವನ್ನು ತೆಗೆದುಕೊಂಡರೆ, ಸೃಷ್ಟಿಯ ಎಲ್ಲಾ ವಸ್ತುಗಳಿಗೂ ಭಗವಂತನೇ ಉಪಾದಾನ ಕಾರಣ. ಕಣ್ಣಿಗೆ ಕಾಣಿಸುವ, ಯೋಚನೆಗೆ ಬರುವ ಎಲ್ಲಾ ಬಗೆಯ ಚೇತನ ಅಚೇತನ ವಸ್ತುಗಳೂ ಅವನೇ ಆಗಿ, ಅವುಗಳು ಬದಲಾವಣೆ ಹೊಂದುವುದಕ್ಕೂ ಅವನೇ ನಿಮಿತ್ತ ಕಾರಣನಾಗುತ್ತಾನೆ. ಸಂಕಲ್ಪ ಮಾತ್ರದಿಂದಲೇ ಹಾಗೆ ಮಾಡುವುದರಿಂದ ಭಗವತ್ಸಂಕಲ್ಪವೇ ಅವನಿಗೆ ಸಹಕಾರಿ ಸಾಧನ \(ಸಹಕಾರಿಕಾರಣ\), ಎಲ್ಲ ಕಾರಣಗಳೂ ಅವನೇ ಆಗಿ, ವಸ್ತುಗಳನ್ನು ಸೃಷ್ಟಿಸಿ ಎಂದರೆ ಬೇರೆಬೇರೆ ವಸ್ತುಗಳ ರೂಪದಲ್ಲಿ ಕಂಡು ಬಂದರೂ ಸಹ, ಹೊಂದದಂತೆ, ಸ್ವಸ್ವರೂಪದಲ್ಲಿಯೇ ಅಂತರ್ಯಾಮಿಯಾಗಿ ಶೋಭಿಸುತ್ತಿರುವವನು ಭಗವಂತ\! ನಿಜವಾಗಿಯೂ ಇದು ಆಶ್ಚರ್ಯಕರವೇ\! ಅದಕ್ಕೇಯೇ ಅವನು ’ಮಾಯನ್’ 



೩. ಮಾಯೋನಿಹಳಾಯ್ ನಡೈಕಟ್ರ ವಾನೋರ್ ಪಲರುಮ್ ಮುನಿವರುಮ್

ನೀಯೋನಿಹಳೈಪ್ಪಡೈಯೆನ್ ಱುನಿಱೈ ನಾನ್ ಮುಹನೈ ಪಡೈತ್ತವನ್

ಶೇಯೋನೆಲ್ಲಾ ವಱಿವುಕ್ಕೂಮ್ ಶಿಶೈಹಳೆಲ್ಲಾನಿತುರ್ವಡಿಯಾಲ್

ತಾಯೋನ್, ಎಲ್ಲಾ ವಿವ್ವುಯಿರ್ ಕ್ಕೂನ್ದಾಯೋನ್ ತಾನೋರುರುವನೇ. 



ಮಾ = ಉತ್ತಮವಾದ, ಯೋನಿಹಳಾಯ್ = ಹುಟ್ಟನ್ನುಳ್ಳವರಾಗಿ, ನಡೈ = \(ಶ್ರೇಷ್ಠವಾದ\) ನಡತೆಯನ್ನು \(ಸ್ವಭಾವವನ್ನು\), ಕಟ್ರ = ಕಲಿತಿರುವ, ವಾನೋರ್ ಪಲರುಮ್ = ಅನೇಕ ದೇವತ್ಗಳನ್ನೂ, ಮುನಿವರುಮ್ = ಮಹರ್ಷಿಗಳನ್ನೂ, ಯೋನಿಹಳೈ = \(ಇತಾ ಎಲ್ಲಾ\) ಜಂತುಗಳನ್ನೂ \(ಪ್ರಾಣಿಗಳನ್ನೂ\), ನೀ ಪಡೈ ಎನ್ ಱು = ನೀನು ಸೃಷ್ಟಿಸು ಎಂದು, ನಿಱೈ = ಪೂರ್ಣಜ್ಞಾನಿಯಾದ, ನಾನ್ ಮುಹನೈ = ನಾಲ್ಮುಖನನ್ನು, ಪಡೈತ್ತವನ್ = ಸೃಷ್ಟಿಸಿದವನೂ, ಎಲ್ಲಾ ಅಱಿವುಕ್ಕೂಮ್ = ಎಲ್ಲಾ ಬಗೆಯ ಜ್ಞಾನಕ್ಕೂ, ಶೇಯೋನ್ = ಎಟುಕದವನೂ, ತಿಶೈಹಳ್ ಎಲ್ಲಾಮ್ = ಎಲ್ಲಾ ದಿಕ್ಕುಗಳನ್ನೂ, ತಿರುವಡಿಯಾಲ್ = ತಿರುವಡಿಯಿಂದ, ತಾಯೋನ್ = ಅಳೆದುಕೊಂಡವನೂ \(ಪಡೆದುಕೊಂಡವನೂ\), ಎಲ್ಲಾ ವೆಪ್ಪುಯಿರ್ ಕ್ಕೂಮ್ = ಎಲ್ಲಾ ಬಗೆಯ \(ಆಶೆ, ದ್ವೇಷ, ದುಃಖಗಳುಳ್ಳ\) ಜೀವಗಳಿಗೂ, ತಾಯೋನ್ = ತಾಯಾಗಿರುವವನೂ, ತಾನ್ = ತಾನು \(ಭಗವಂತನು\), ಓರ್ ಉರುವನೇ = ಸಾಟಿಯಿಲ್ಲದ ರೂಪವುಳ್ಳಾನೇ \(ಸ್ವಭಾವವುಳ್ಳವನೇ\). 



ಉತ್ತಮವಾದ ಹುಟ್ಟನ್ನುಳ್ಳವರಾಗಿ, ಶ್ರೇಷ್ಠವಾದ ಸ್ವಭಾವವನ್ನೂ ನಡತೆಯನ್ನೂ ಕಲಿತವರಾದ ಅನೇಕ ದೇವತೆಗಳನ್ನೂ ಮಹರ್ಷಿಗಳನ್ನೂ ಇತರ ಎಲ್ಲಾ ಜೀವಿಗಳನ್ನೂ ನೀನು ಸೃಷ್ಟಿಸು ಎಂದು ಜ್ಞಾನಪೂರ್ಣನಾದ ನಾಲ್ಮುಖನನ್ನು ಸೃಷ್ಟಿಸಿದವನೂ, ಎಲ್ಲಾ ಬಗೆಯ ಜ್ಞಾನಕ್ಕೂ \(ತಿಳಿವಳಿಕೆಗೂ\), ಎಟುಕದವನೂ, ತಿರುವಡಿಯಿಂದ ಎಲ್ಲಾ ದಿಕ್ಕುಗಳನ್ನೂ ಅಳೆದು \(ಪಡೆದು\)ಕೊಂಡವನೂ, ಎಲ್ಲಾ ಬಗೆಯ \(ಆಶೆ, ದ್ವೇಷ, ದುಃಖಗಳ\) ಜೀವಗಳಿಗೂ ತಾಯಿಯಾಗಿರುವವನೂ ಆದ ಭಗವಂತನು ಸಾಟಿಯಿಲ್ಲದ ರೂಪವುಳ್ಳವನೇ \(ಸ್ವಭಾವವುಳ್ಳವನೇ\). 



ಹಿಂದಿನ ಎರಡು ಪಾಶುರಗಳಲ್ಲಿ ಆಳಾರರು ಭಗವಂತನ ’ಪರಮಶ್ರೇಷ್ಠತ್ವ’ವನ್ನೂ, ತಮ್ಮ ’ಪರಮ ನೀಚತ್ವ’ವನ್ನೂ ಕುರಿತು ಹೇಳಿದರಷ್ಟೆ. ಈ ಪಾಶುರದಲ್ಲಿ ಭಗವಂತನ ಹಿರಿಮೆಯನ್ನು ಇನ್ನಷ್ಟು ವಿಶಪಡಿಸುತ್ತಾ, ಸ್ವಾಮಿಯ ಪರತ್ವಗುಣಗಳ ಹಿರಿಮೆ ಎಷ್ಟು ಮಹೋನ್ನತವೋ, ಅವನ ಸೌಲಭ್ಯಾದಿ ಗುಣಗಳೂ ಅಷ್ಟೇ ದಿವ್ಯವಾದವು ಎಂಬ ವಿಷಯವನ್ನು ಇಲ್ಲಿ ಒತ್ತಿ ಹೇಳುತ್ತಿದ್ದಾರೆ.



ಭಗವಂತನೆಂಥವನು? ಅವನು ಸೃಷ್ಟಿಕೌಶಲನಿಪುಣ. ಜ್ಞಾನ ಅಗೋಚರ. ಪರಮಸಮರ್ಥ. ವಾತ್ಸಲ್ಯ ಜಲಧಿ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಸೃಷ್ಟಿಕಾರ್ಯವನ್ನು ನಡೆಸುವುದಕ್ಕಾಗಿ ಮೊಟ್ಟಮೊದಲು ಚತುರ್ಮುಖ \(ಬ್ರಹ್ಮ\)ನನ್ನು ಸೃಷ್ಟಿಸಿದನು. ಅವನಿಗೆ ವೇದವನ್ನುಪದೇಶಿಸಿ ಪೂರ್ಣಜ್ಞಾನವನ್ನುಂಟುಮಾಡಿದನು. ಬಳಿಕ, ಮೇಲಣ ಲೋಕಗಳ ವಾಸಿಗಳಾದ ಅನೇಕಾನೇಕ ದೇವತೆಗಳನ್ನೂ ಮಹರ್ಷಿಗಳನ್ನೂ ಸೃಷ್ಟಿಸೆಂದೂ, \(ಅವರ ಸಹಾಯದಿಂದ\) ಇತರ ಎಲ್ಲಾ ಜೀವಿಗಳನ್ನೂ ಸೃಷ್ಟಿಸೆಂದೂ ಅಣತಿಯಿತ್ತನು. ಅವನ ಸೃಷ್ಟಿ ಕೌಶಲ್ಯವೆಂಥಾದ್ದು\! ಇತರ ಎಲ್ಲಾ ಜೀವಿಗಳನ್ನೂ ಸೃಷ್ಟಿಸೆಂದೂ ಆಣತಿಯಿತ್ತನು. ಅವನ ಸೃಷ್ಟಿಕೌಶಲ್ಯವೆಂಥಾದ್ದು\! ಎಷ್ಟೇ ಜ್ಞಾನವನ್ನು ಗಳಿಸಿಕೊಂಡರೂ ಸಹ ಆ ಜ್ಞಾನಕ್ಕೆ ಎಟುಕದವನು ಭಗವಂತ\! ಅವನ ಸಾಮರ್ಥ್ಯವೋ, ಆಶ್ಚರ್ಯಕಾರಕ\! ತ್ರಿವಿಕ್ರಮನಾಗಿ ಅವತರಿಸಿ, ತನ್ನ ಎರಡು ತಿರುವಡಿಗಳಿಂದಲೇ ಎಲ್ಲಾ ಲೋಕಗಳನ್ನೂ ಎಲ್ಲಾ ದಿಕ್ಕುಗಳನ್ನೂ ಆವರಿಸಿ ಅಳೆದುಕೊಂಡವನು\! ಆಶೆ, ದ್ವೇಷ ಮತ್ತು ಸಂಕಟಗಳನ್ನೇ ಪ್ರಧಾನವಾಗಿ ಉಳ್ಳ ಎಲ್ಲಾ ಜೀವಿಗಳಿಗೂ ಅವನು ತಾಯಿಯಂತೆ ವಾತ್ಸಲ್ಯದಿಂದ ಸಲಹತಕ್ಕವನು. 



ಭಗವಂತನು ಮೊದಲು ಚತುರ್ಮುಖನನ್ನು ಸೃಷ್ಟಿಸಿ, ಅವನಿಗೆ ಜ್ಞಾನವನ್ನಿತ್ತು, ಉತ್ತಮವಾದ ಹುಟ್ಟನ್ನುಳ್ಳವರನ್ನು ಸೃಷ್ಟಿಸು – ಎಂದನಂತೆ. ಬ್ರಹ್ಮನು ತನ್ನ ಸೃಷ್ಟಿಕಾರ್ಯಕ್ಕೆ ಅನುಕೂಲಿಸುವಂತೆ, ಸಪ್ತರ್ಷಿಗಳನ್ನೂ, ಅಷ್ಟವಸುಗಳನ್ನೂ, ದಶಪ್ರಜಾಪತಿಗಳನ್ನೂ, ಏಕಾದಶರುದ್ರರನ್ನೂ, ದ್ವಾದಶಾದಿತ್ಯರನ್ನೂ ಮೊದಲು ಸೃಷ್ಟಿಸಿಕೊಂಡನಂತೆ. ಅವರ ಮೂಲಕ ಜಗತ್ತಿನ ಎಲ್ಲಾ ವಸ್ತುಗಳೂ, ಎಲ್ಲಾ ಜೀವಿಗಳೂ ಉತ್ಪತ್ತಿಯಾದರಂತೆ. ಸೃಷ್ಟಿಯ ಕ್ರಮವೇ ಒಂದು ಸೊಗಸು\! 



೪. ತಾನೋರುರುವ್ ತನಿವಿತ್ತಾಯ್ ತನ್ನಿಲ್ ಮೂವರ್ ಮುದಲಾಯ,

ವಾನೋರ್ ಪಲರುಮ್ ಮುನಿವರುಮ್ ಮಟ್ರುಮ್ ಮಟ್ರುಮ್ ಮಟ್ರುಮಾಯ್,

ತಾನೋರ್ ಪೆರುನೀರ್ ತನ್ನುಳ್ಳೇ ತೋಟ್ರಿ ಅದನುಳ್ ಕಣ್ ವಳರುಮ್,

ವಾನೋರ್ ಪೆರುಮಾನ್ ಮಾಮಾಯನ್ ವೈಹುನ್ದನೆಮ್ಬೆರುಮಾನೇ. 



ತಾನ್ = ತಾನು, ಓರ್ ಉರುವೇ = ಒಬ್ಬನೇ \(ಒಂದೇ ಒಂದು ರೂಪವೇ\), ತನಿ = ಪರಿಪೂರ್ಣನಾದ, ವಿತ್ತುಆಯ್ = ಮೂಲಕಾರಣನಾಗಿ \(ಉಪಾದಾನ ಕಾರಣನಾಗಿ\), ತನ್ನಿಲ್ = ತನ್ನಲ್ಲಿಯೇ, ಮೂವರ್ = ಮೂವರು, ಮುದಲಾಯ = ಮೊದಲಾದ, ವಾನೋರ್ ಪಲರುಮ್ = ಅನೇಕ ದೇವತೆಗಳನ್ನೂ, ಮುನಿವರುಮ್ = ಮಹರ್ಷಿಗಳನ್ನೂ, ಮಟ್ರುಮ್ ಮಟ್ರುಮ್ = ಇನ್ನೂ ಇನ್ನೂ, ಮುಟ್ರುಮ್ ಆಯ್ = ಎಲ್ಲವೂ ಆಗಿ, ತಾನ್ = ತಾನು, ಓರ್ = ಸಾಟಿಯಿಲ್ಲದ, ಪೆರುನೀರ್ = ಮಹಾಸಮುದ್ರವನ್ನು, ತನ್ ಉಳ್ಳೆ = ತನ್ನ ಒಳಗೇಯೇ, ತೋಟ್ರಿ = ಸೃಷ್ಟಿಸಿ, ಅದನುಳ್ = ಅದರೊಳಗೆ, ಕಣ್ = ಪವಡಿಸಿ \(ನಿದ್ರಿಸುವ\), ವಾನೋರ್ ಪೆರುಮಾನ್ = ದೇವತೆಗಳ \(ನಿತ್ಯಸೂರಿಗಳ\) ಸ್ವಾಮಿಯೂ, ಮಾ ಮಯನ್ = ಮಹಾದ್ಭುತಕಾರಿಯೂ ಆದ, ವೈಹುನ್ದನ್ = ವೈಕುಂಠಪತಿಯು, ಎಮ್ ಪೆರುಮಾನೇ = ನನ್ನ ಸ್ವಾಮಿಯೇ. 



ತಾನೊಬ್ಬನೇ \(ಒಂದು ರೂಪವೇ\) ಪರಿಪೂರ್ಣನಾದ ಮೂಲಕಾರಣನಾಗಿ, ತನ್ನಲ್ಲಿಯೇ ಮೂವರು ಮೊದಲಾದ ಅನೇಕ ದೇವತೆಗಳೂ ಮಹರ್ಷಿಗಳೂ, ಇನ್ನೂಇನ್ನೂ ಎಲ್ಲವೂ ಆಗಿ, ತಾನು, ಸಾಟಿಯಿಲ್ಲದ ಮಹಾಸಮುದ್ರವನ್ನು ತನ್ನೊಳಗೆಯೇ ಸೃಷ್ಟಿಸಿ, ಅದರಲ್ಲಿ ಪವಡಿಸಿ ನಿದ್ರಿಸುವ, ದೇವತೆಗಳ \(ನಿತ್ಯಸೂರಿಗಳ\)ಸ್ವಾಮಿಯೂ, ಮಹಾದ್ಭುತಕಾರಿಯೂ ಆದ ವೈಕುಂಠಪತಿಯು ನಮ್ಮ ಸ್ವಾಮಿಯೇ. 



ಒಬ್ಬನೇ ಆದ ಭಗವಂತನು ಇಡಿಯ ಸೃಷ್ಟಿಗೇ ಉಪಾದಾನ ಕಾರಣನಾಗಿ, ಸೃಷ್ಟಿಯಲ್ಲಿ ಕಂಡು ಬರುವ ಎಲ್ಲ ಚೇತನ ಅಚೇತನ ವಸ್ತುಗಳ ಉತ್ಪತ್ತಿಗೆ ನಿಮಿತ್ತ ಕಾರಣನೂ ಆಗಿದ್ದಾನೆ. ಅವುಗಳ ಉತ್ಪತ್ತಿಗೆ ಸಹಾಯಕ ಕಾರಣವೆಂಬುದು ಭಗವಂತನ ಸಂಕಲ್ಪ ಮಾತ್ರವೇ. ಹೀಗೆ, ಎಲ್ಲ ವಸ್ತುಗಳನ್ನೂ ಉಂಟುಮಾಡಿದ ಬಳಿಕೆ ಅವುಗಳೆಲ್ಲದರ ಅಂತರ್ಯಾಮಿಯಾಗಿಯೂ ಇದ್ದುಕೊಂಡು, ಎಲ್ಲವನ್ನೂ ನಿರ್ವಹಿಸುತ್ತಾನೆ. ಅಲ್ಲದೆ, ತನ್ನಲ್ಲಿಯೇ ನಿದ್ರಿಸುತ್ತಾನೆ. ಮತ್ತು ಈ ಸೃಷ್ಟಿಯಿಂದ ಆಚೆಯಿರುವ ಪರಮಪದದಲ್ಲಿರುವ ನಿತ್ಯಸೂರಿಗಳಿಗೂ ಒಡೆಯನಾಗಿ, ವೈಕುಂಠಪತಿಯಾಗಿದ್ದಾನೆ. ಆದ್ದರಿಂದಲೇ, ಅವನು ’ಮಾಮಾಯನ್’ – ಮಹಾದ್ಭುತಕಾರಿ\! 



ಆಳ್ವಾರರು ಹೇಳುತ್ತಾರೆ: ಯಾರು ತಾನೊಬ್ಬನೇ ಆಗಿ, ಇಡಿಯಸೃಷ್ಟಿಗೆ ಮೂಲಕಾರಣನೋ, ಯಾರು ತನ್ನೊಡನೆ, ಬ್ರಹ್ಮ, ರುದ್ರರನ್ನು ತ್ರಿಮೂರ್ತಿಗಳಾಗಿ ಉಂಟುಮಾಡಿದನೋ, ಮತ್ತು ಅನೇಕಾನೇಕ ದೇವತೆಗಳನ್ನೂ ಮಹರ್ಷಿಗಳನ್ನೂ, ಮಾನವರನ್ನೂ, ಇತರ ಎಲ್ಲಾ ಪ್ರಾಣಿಗಳನ್ನೂ ಪಕ್ಷಿಗಳನ್ನೂ, ಕೃಮಿಕೀಟಗಳನ್ನೂ, ಎಲ್ಲಾ ಅಚೇತನ ವಸ್ತುಗಳನ್ನೂ ಸೃಷ್ಟಿಸಿದನೋ, ಯಾರು ತನ್ನೊಳಗೇಯೇ ಸಾಟಿಯಿಲ್ಲದ ಮಹಾಸಮುದ್ರವೊಂದನ್ನು ಸೃಷ್ಟಿಸಿ, ಅದರಲ್ಲಿ ಪವಡಿಸಿ ನಿದ್ರಿಸುವನೋ, ಯಾರು ತನ್ನ ಸೃಷ್ಟಿಯಿಂದ ಆಚೆಗಿನ ಪರಮಪದದಲ್ಲಿ ನೆಲಸಿರುವ ನಿತ್ಯಸೂರಿಗಳಿಗೆ ಒಡೆಯನೋ, ಆ ಮಹಾದ್ಭುತಕಾರಿಯಾದ ವೈಕುಂಠಪತಿಯೇ ನನ್ನ ಸ್ವಾಮಿ\! 



೫. ಮಾನೇಯ್ ನೋಕ್ಕಿ ಮಡವಾಳೈ ಮಾರ್ ವಿಲ್ ಕೊಣ್ಡಾ ಮಾದವಾ,

ಕೂನೇ ಶಿದೈಯವುನ್ಡೈವಿಲ್ ನಿಱತ್ತಿಲ್ ತೆಱಿತ್ತಾಯ್, ಕೋವಿನ್ದಾ,

ವಾನಾರ್ ಶೋದಿ ಮಣಿವಣ್ಣಾ ಮದುಶೂದಾ ನೀಯರಳಾಯ್, ಉನ್

ತೇನೇ ಮಲರುನ್ತಿರುಪ್ಪಾದಮ್ ಶೇಱುಮಾಱು ವಿನೈಯೇನೇ. 



ಮಾನ್ ಏಯ್ = ಜಿಂಕೆಯನ್ನು ಹೋಲುವೆ, ನೋಕ್ಕಿ = ನೋಟವುಳ್ಳವಳಾದ, ಮಡವಾಳೈ = ಸಾಧ್ವಿಯನ್ನು, ಮಾರ್ ವಿಲ್ ಕೊಣ್ಡಾಯ್ = ಎದೆಯಲ್ಲಿರಿಸಿಕೊಂಡವನೇ, ಮಾದವಾ = ಲಕ್ಷ್ಮೀದೇವಿಯ ಪತಿಯೇ, ಕೂನೇ = ಗೂನೊಂದನ್ನೇ, ಶಿದೈಯ = ನಾಶಪಡಿಸುವಂತೆ, ಉಣ್ಡೈ ವಿಲ್ = ಬಗ್ಗಿರುವ ಬಿಲ್ಲಿನ, ನಿಱತ್ತಿಲ್ = ರೀತಿಯಲ್ಲಿ, ತೆಱಿತ್ತಾಯ್ = ನೆಟ್ಟಗೆ ಮಾಡಿದವನೇ, ಕೋವಿನ್ದಾ = ಗೋವಿಂದನೇ, ವಾನ್ = ಬಾನೆಲ್ಲವೂ \(ಆಕಾಶವೆಲ್ಲವೂ\), ಆರ್ = ತುಂಬಿರುವ, ಶೋದಿ = ಜ್ಯೋತಿಯೇ, ಮಣಿವಣ್ಣಾ = ಇಂದ್ರನೀಲಮಣಿಯ ಬಣ್ಣದವನೇ, ಮದುಶೂದಾ = ಮಧುಸೂದನನೇ, ನೀ = ನೀನು, ಅರುಳಾಯ್ = ಕೃಪೆದೋರು, ತೇನೇ = ಜೇನನ್ನೇ \(ಸುರಿಸುವಂಥ\), ಮಲರುಮ್ = ಅರಳಿರುವ, ತಿರುಪ್ಪಾದಮ್ = ಪವಿತ್ರವಾದ ಪಾದಗಳನ್ನು, ಶೇಱುಮ್ ಆಱು = ಸೇರುವಂತೆ, ವಿನೈಯೇನೇ =\(ನಾನು\) ಪಾಪಿಯಾದವನಲ್ಲ\! 



ಜಿಂಕೆಯನ್ನು ಹೋಲುವ ನೋಟವುಳ್ಳವಳಾದ ಸಾಧ್ವಿಯನ್ನು ಎದೆಯಲ್ಲಿರಿಸಿಕೊಂಡವನೇ, ಲಕ್ಷ್ಮೀಪತಿಯೇ, \(ಮಾಧವನೇ\) ಬಗ್ಗಿದ ಬಿಲ್ಲಿನ ರೀತಿಯಲ್ಲಿರುವವಳ ಗೂನೊಂದನ್ನೇ ನಾಶಪಡಿಸುವಂತೆ ನೆಟ್ಟಗೆ ಮಾಡಿದವನೇ, ಗೋವಿಂದಾ, ಬಾನೆಲ್ಲವೂ ತುಂಬಿರುವ ಜ್ಯೋತಿಯೇ, ಇಂದ್ರನೀಲಮಣಿಯ ಬಣ್ಣದವನೇ, ಮಧುಸೂದನಾ, ಜೇನನ್ನೇ ಸುರಿಸುವಂತೆ ಅರಳಿರುವ \(ನಿನ್ನ\) ಪವಿತ್ರಪಾದಗಳನ್ನು ಸೇರುವಂತೆ ನೀನು ಕರುಣಿಸು. ನಾನು ಕಡುಪಾಪಿಯಲ್ಲ\! 



ಜಿಂಕೆಯ ಕಣ್ಣು ವಿಶಾಲ ಮತ್ತು ಚಂಚಲ. ಅದರ ನೋಟವೂ ಹಾಗೆಯೇ ಚಂಚಲ ಭಯಗಳಿಂದ ತುಂಬಿದ್ದು. ಲಕ್ಷ್ಮೀದೇವಿಯನ್ನು ಆಳ್ವಾರರು ಜಿಂಕೆಯನ್ನು ಹೋಲುವ ನೋಟವನ್ನುಳ್ಳವಳು’ ಎಂದು ವಿವರಿಸಿದ್ದಾರೆ. ದಯಾಸ್ವರೂಪಳೇ ಆಗಿರುವ ಶ್ರೀದೇವಿಯನ್ನು ಭಗವಂತನು ತನ್ನ ಎದೆಯಲ್ಲಿರಿಸಿಕೊಂಡಿದ್ದಾನೆ. ಆಶ್ರಿತರ ಬಗೆಗೆ ಅವನೆದೆ ದಯೆಯಿಂದ ಕರಗಿ ಹೋಗುತ್ತದೆ ಎಂದಂತೆ. 



ಮಾಧವ ಎಂದರೆ ಲಕ್ಶ್ಮೀದೇವಿಯ ಪತಿ. ಭಗವಂತನ ಅನೇಕ ಹೆಸರುಗಳಲ್ಲಿ ಇದೊಂದು ಪ್ರಿಯವಾದ ಹೆಸರು.



“ಗೂನೊಂದನ್ನೇ ...........................ನೆಟ್ಟಗೆ ಮಾಡಿದವನೇ” – ಇದು ಭಗವಂತನ ಕೃಷ್ಣಾವತಾರದ ಸಂಗತಿ. ಮಧುರೆಯ ರಾಜನಾದ ಕಂಸನು ರಾಮಕೃಷ್ಣರನ್ನು ಧನುರ್ಯಾಗಕ್ಕೆಂದು ಮಧುರೆಗೆ ಬರಮಾಡಿಕೊಂಡನು. ಮಧುರೆಯ ರಾಜಬೀದಿಯಲ್ಲಿ ಗೂನುಬೆನ್ನಿನ ಕುಬ್ಜೆಯೊಬ್ಬಳು ಕೈಯಲ್ಲಿ ಗಂಧದ ಬಟ್ಟಲನ್ನು ಹಿಡಿದುಹೋಗುತ್ತಿದ್ದಳು. ಕೃಷ್ಣನು ಅವಳನ್ನು ನಿಲ್ಲಿಸಿ ’ನೀನು ಈಗ ತೆಗೆದೊಯ್ಯುವ ಗಂಧ ಯಾರಿಗಾಗಿ?’ ಎಂದು ಕೇಳಿದನು. ’ಇದು ಕಂಸ ಮಹಾರಾಜನಿಗೆ. ನನಗೆ ಇದೇಕೆ ಕೆಲಸ’ ಎಂದಳು ಕುಬ್ಜೆ. ’ನಮಗೂ ಪೂಸಲು ಸ್ವಲ್ಪಗಂಧವನ್ನು ಕೊಡುವೆಯಾ?’ ಎಂದು ಕೇಳಿದನು ಕೃಷ್ಣ. ’ಓಹೋ, ಆನಂದದಿಂದ ಕೊಡುವೆ. ಇದೋ ತೆಗೆದುಕೊಳ್ಳಿ’ ಎಂದಳು ಕುಬ್ಜೆ. ಅಣ್ಣತಮ್ಮಂದಿರು ಗಂಧವನ್ನು ಮೈಗೆ ಲೇಪಿಸಿಕೊಂಡರು. ಬಳಿಕ, ಕೃಷ್ಣನು ಕೃಪಾದೃಷ್ಟಿಯನ್ನು ಬೀರುತ್ತಾ, ತನ್ನ ಕೈಯ ಎರಡು ಬೆರಳುಗಳಿಂದ ಅವಳ ಗಲ್ಲವನ್ನು ಹಿಡಿದು, ತನ್ನ ಕಾಲ ಹೆಬ್ಬೆರಳಿನಿಂದ ಅವಳ ಪಾದವನ್ನು ಮೆಟ್ಟಿ, ಅವಳನ್ನು ಸ್ವಲ ಮೇಲಕ್ಕೆತ್ತಿದನು. ಕೂಡಲೇ ಅವಳ ಗೂನುಮಾಯವಾಯಿತು. ಅವಳು ಉತ್ತಮ ಸುಂದರಿಯಾದಳು\! 



ಬಳೆಯಂತೆ ಬಗ್ಗಿರುವ ಬಿಲ್ಲನ್ನು ನೆಟ್ಟಗೆ ಮಾಡಲು ಅದರ ಒಂದು ತುದಿಯನ್ನು ಕಾಲಿನಿಂದ ಮೆಟ್ಟಿ, ಮತ್ತೊಂದು ತುದಿಯನ್ನು ಕೈಯಿಂದ ಹಿಡಿದು ಮೇಲಕ್ಕೆತ್ತಬೇಕು. ಕೃಷ್ಣನು ಕುಬ್ಜೆಯ ಗೂನನ್ನು ನಿವಾರಿಸಿದ್ದು ಹಾಗೆಯೇ. ಸುಂದರವಾದ ಉಪಮಾನ. 



ಗೋವುಗಳನ್ನು ಪ್ರೀತ್ಯಾದರಗಳಿಂದ ಸಲಹುವವನು ಗೋವಿಂದ.



ಮಧು ಎಂಬ ರಕ್ಕಸನನ್ನು ಕೊಂದವನು ಮಧುಸೂದನ. 



ಆಳ್ವಾರರು ಹೇಳುತ್ತಾರೆ: ಶ್ರೀದೇವಿಯನ್ನು ಎದೆಯಲ್ಲಿಟ್ಟುಕೊಂಡಿರುವ ಮಾಧವನೇ, ಕುಬ್ಜೆಯ ಗೂನನ್ನು ನಿವಾರಿಸಿದ ಪರಮೋಪಕಾರಿಯೇ, ಗೋವಿಂದ, ಬಾನೆಲ್ಲವೂ ತುಂಬಿ ಬೆಳಗುವ ಜ್ಯೋತಿಯೇ, ಇಂದ್ರನೀಲಮಣಿವಣ್ಣನೇ, ದುಷ್ಟನಿಗ್ರಹಮಾಡುವವನೇ, ಮಧುಸೂದನಾ, ಜೇನುತುಂಬಿ ಅರಳಿಸುಂದರವಾಗಿರುವ ನಿನ್ನ ಪಾದಕಮಲಗಳನ್ನು ನಾನು ಸೇರಿಕೊಳ್ಳುವಂತೆ ನನಗೆ ಕೃಪೆ ಮಾಡು. ನಾನು ಕಡುಪಾಪಿ\! 



೬. ವಿನೈಯೇನ್ ವಿನೈ ತೀರ್ ಮರುನ್ದಾನಾಯ್ ವಿಣ್ಣೋರ್ ತಲೈವಾ ಕೇಶವಾ,

ಮನೈಶೇರಾಯರ್ ಕುಲಮುದಲೇ ಮಾಮಾಯನೇ ಮಾದವಾ, 

ಶಿನೈಯೇಯ್ ತಱೈಯಮರಾಮರಙ್ಗಳೇೞು ಮೆಯ್ ದಾಯ್ ಶಿರೀದರೇ,

ಇನೈಯಾಯಿನೈ ಪೆಯರಿನಾಯ್ ಎನ್ ಱು ನೈವನಡಿಯೇನೇ. 



ವಿನೈಯೇನ್ = ಪಾಪಿಯಾದ ನನ್ನ, ವಿನೈ = ಪಾಪಗಳನ್ನು, ತೀರ್ = ತೀರಿಸುವ, ಮರುನ್ದು ಆನಾಯ್ = ಔಷಧಿಯಾದವನೇ, ವಿಣ್ಣೋರ್ ತಲೈವಾ = ದೇವತೆ \(ನಿತ್ಯಸೂರಿ\)ಗಳಿಗೆ ಒಡೆಯನೇ, ಕೇಶವಾ = ಕೇಶವನೇ, ಮನೈ ಶೇರ್ = ಮನೆಗಳಲ್ಲಿ ಸೇರಿ, ಆಯರ್ = ಗೋವಳರ, ಕುಲ ಮುದಲೇ = ಕುಲಕ್ಕೇ ಯಜಮಾನನಾದವನೇ, ಮಾಮಾಯನೇ = ಅದ್ಭುತಾಶ್ಚರ್ಯಕಾರಕನೇ, ಮಾದವಾ =ಮಾಧವನೇ, ಶಿನೈ ಏಯ್ = ಕೊಂಬೆಗಳಿಂದ ಕೂಡಿದ, ತೞೈಯ = ಹಸುರೆಲೆಗಳಿಂದ ತುಂಬಿದ, ಮರಾಮರಙ್ಗಳ್ ಏೞುಮ್ = ಸಾಲವೃಕ್ಷಗಳು ಏಳನ್ನೂ, ಎಯ್ ದಾಯ್ = ಒಂದೇ ಬಾಣದಿಂದ ಹೊಡೆದವನೇ, ಶಿರಿದರಾ = ಶ್ರೀಧರನೇ, ಇನೈ ಆಯ್ = ನಾಶಕಾರಕನೇ, ಇನೈ ಪೆಯರಿನ್ ಆಯ್ = ಅಂಜತಕ್ಕ ಹೆಸರಿನವನೇ ಎನ್ ಱು = ಎಂದು. ನೈವನ್ = ಸಂಕಟಪಡುತ್ತೇನೆ, ಅಡಿಯೇನೇ = ಪಾದಸೇವಕನಾದ ನಾನೇ. 



ಪಾಪಿಯಾದ ನನ್ನ ಪಾಪಗಳನ್ನು ತೀರಿಸುವ ಮದ್ದಾದವನೇ \(ಔಷಧಿಯಾದವನೇ\), ನಿತ್ಯಸೂರಿಗಳ ಒಡೆಯನೇ, ಕೇಶವಾ, ಗೋವಳರ ಮನೆಗಳಲ್ಲಿ ಸೇರಿ, ಅವರ ಕುಲಕ್ಕೇ ಯಜಮಾನನಾದವನೇ, ಅದ್ಭುತಾಶ್ಚರ್ಯಕಾರಕನೇ, ಮಾಧವಾ, ಕೊಂಬೆಗಳಿಂದಲೂ ಹಸುರೆಲೆಗಳಿಂದಲೂ ಕೂಡಿದ ಏಳು ಸಾಲವೃಕ್ಷಗಳನ್ನೂ ಒಂದೇ ಬಾಣದಿಂದ ರಂಧ್ರಮಾಡಿದವನೇ, ಶ್ರೀಧರಾ, ನಾಶಕಾರಕನೇ, ಅಂಜತಕ್ಕ ಹೆಸರಿನವನೇ, ಎಂದು ಪಾದಸೇವಕನಾದ ನಾನು ಸಂಕಟಪಡುತ್ತಿದ್ದೇನೆ. 



ಪಾಪವೆಂಬುದು ಜನ್ಮಕ್ಕೆ ಅಂಟಿ ಬಂದಿರುವ ಬಲುಕೆಟ್ಟ ವ್ಯಾಧಿ. ಅದನ್ನು ನಿರ್ಮೂಲಗೊಳಿಸುವುದಕ್ಕೆ ದಿವ್ಯಔಷಧಿ ಎಂದರೆ ಭಗ್ವನ್ನಾಮಸ್ಮರಣೆಯೇ.



ಪರಮಪದದಲ್ಲಿ ವಾಸಿಸುವ ನಿತ್ಯಸೂರಿಗಳಿಗೆ ನಿರ್ವಾಹಕನಾಗಿರುವವನು ಭಗವಂತನೇ. 



ಕೇಶವ – ಭಗವಂತನ ಅನಂತ ನಾಮಗಳಲ್ಲಿ ಒಂದು. ಸುಂದರವಾದ ಕೇಶರಾಶಿಯುಳ್ಳವನು, ಕೇಶಿ ಎಂಬ ರಾಕ್ಷಸನನ್ನು ಕೊಂದು ಹಾಕಿದವನು, ಮತ್ತು ಬ್ರಹ್ಮಾದಿಗಳೆಲ್ಲರ ಒಡೆಯನಾದ ಸರ್ವೇಶ್ವರನು – ಇವೆಲ್ಲ ’ಕೇಶವ’ ಎಂಬುದರ ಅರ್ಥ. 



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ, ನಂದಗೋಪ ಯಶೋದೆಯರ ಕಣ್ಮಣಿಯಾಗಿ ಬೆಳೆಯುವಾಗ, ನಂದಗೋಕುಲದ ಎಲ್ಲ ಮನೆಯವರಿಗೂ ಮುದ್ದು ಮಗುವಾಗಿಯೇ ಬೆಳೆದನಷ್ಟೆ. ಅವನಲ್ಲಿ ಕಡು ಶತ್ರುತ್ವವನ್ನೂ ಸಾಧಿಸಿ, ಅವನನ್ನು ಕೊಲ್ಲಿಸಲು ನಾನಾರೀತಿಯಲ್ಲಿ ಯತ್ನಿಸಿದ ಕಂಸನನ್ನು ಕೊಂದು, ಗೋವಳಕುಲಕ್ಕೇ ಮುಂದಾಳಾಗಿ ನಿಂತ. ಕೃಷ್ಣಾವತಾರದಲ್ಲಿ ನಡೆಸಿದ ಅದ್ಭುತ ಸಾಹಸಗಳೂ, ಆಶ್ಚರ್ಯಕರವಾದ ಕೃತ್ಯಗಳೂ ಹೇಳತೀರದಷ್ಟಿವೆ. ಅದಕ್ಕೇ ಅವನನ್ನು ’ಮಾಮಾಯನ್’ ಎಂದು ಕರೆಯುವುದು\! 



ಮಾಧವ – ಎಂದರೆ, ಲಕ್ಷ್ಮೀಪತಿ, ಭಗವಂತ, ಅವನ ದಿವ್ಯನಾಮಗಳಲ್ಲಿ ಇದೊಂದು. 



ಸಾಲವೃಕ್ಷಗಳು ಏಳನ್ನೂ ತನ್ನ ಒಂದೇ ಬಾಣದಿಂದ ರಂಧ್ರಗೊಳಿಸಿದ ಬಿಲ್ಲಾಳತನವನ್ನು ತೋರಿಸಿದ್ದು ಭಗವಂತನು ಶ್ರೀರಾಮನಾಗಿ ಅವತರಿಸಿದಾಗ, ಕಿಷ್ಕಿಂಧೆಯ ರಾಜ್ಯಭ್ರಷ್ಠನಾದ ವಾನರಾಧಿಪತಿ ಸುಗ್ರೀವನಿಗೆ ತನ್ನ ಬಿಲ್ಗಾರಿಕೆಯ ಹೆಗ್ಗಳಿಕೆಯೆಷ್ಟೆಂಬುದನ್ನು ತೋರಿಸುವ ಒಂದು ನಿದರ್ಶನ ಮಾತ್ರ. 



ಶ್ರೀಧರ – ಭಗವಂತನ ದಿವ್ಯನಾಮಗಳಲ್ಲಿ ಒಂದು. ಸಕಲ ಸಂಪತ್ತುಗಳಿಗೂ ಆಶ್ರಯನೇ ಅವನು ಎಂಬುದು. 



ನಾಶಕಾರಕ – ಜನ್ಮದ ಪುನರಾವರ್ತನೆಯ ಸಂಕಟವನ್ನು ನಾಶಪಡಿಸತಕ್ಕವನು. ಭಗವನ್ನಾಮಸ್ಮರಣೆಯಿಂದ ಎಲ್ಲಾ ಬಗೆಯ ಪಾಪಗಳೂ, ದುಃಖಸಂಕಟಗಳನ್ನೂ ನಾಶಪಡಿಸುತ್ತಾರಷ್ಟೆ. 



ಅಂಜತಕ್ಕ ಹೆಸರಿನವನು – ದುಷ್ಟರು, ಸಜ್ಜನ ಕಂಟಕರು, ರಾಕ್ಷಸರು, ಮುಂತಾದವರೆಲ್ಲರೂ ಭಗವಂತನ ಹೆಸರನ್ನು ಕೇಳಿದ ಕೂಡಲೇ, ನಡುಗುತ್ತಿದ್ದರು. ’ಹರಿ’ ಎಂಬ ಮಾತು ಹಿರಣ್ಯಕಶಿಪುವಿಗೆ ಕೋಪವನ್ನು ಉಕ್ಕಿಸುತ್ತಿದ್ದರೂ, ಅದರ ಹಿನ್ನಲೆಯ ಅಂತರಂಗದಲ್ಲಿ ಅಂಜಿಕೆಯೇ. ’ಕೃಷ್ಣ’ ಎಂಬ ಹೆಸರು ಕಂಸನಿಗೆ ಅಂಜಿಕೆ ತರುತ್ತಿದ್ದ ಹಾಗೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನಿನ್ನನ್ನು ಕೂಡಿಕೊಳ್ಳಲು ಅಡ್ಡಿಯಾಗಿರುವ ನನ್ನ ಪಾಪರಾಶಿಯನ್ನು ನಿರ್ಮೂಲಗೊಳಿಸತಕ್ಕ ಸೌಶೀಲ್ಯವುಳ್ಳವನೇ, ನಿತ್ಯವಿಭೂತಿ, ಲೀಲಾವಿಭೂತಿಗಳನ್ನು ನಿರ್ವಹಿಸುವವನೇ, ಆಶ್ರಿತರಲ್ಲಿ ಅಪರಿಮಿತವಾದ ವಾತ್ಸಲ್ಯತೋರುವವನೇ, ಸಾಟಿಯಿಲ್ಲದ ಸಾಮರ್ಥ್ಯವುಳ್ಳವನೇ, ಅದ್ಭುತಾಶ್ಚರ್ಯಕಾರಕನೇ, ದುಷ್ಟಶಿಕ್ಷಕನೇ, ಮಾಧವಾ, ಕೇಶವಾ, ಶ್ರೀಧರಾ, ನಿನ್ನ ದಿವ್ಯನಾಮಗಳನ್ನು ಕೀರ್ತಿಸುತ್ತಾ, ನಿನ್ನ ಅಗಲಿಕೆಯನ್ನು ಸಹಿಸಲಾರದೆ ಸಂಕಟಪಡುತ್ತಿರುವ ಪಾದಸೇವಕನಾದ ನನ್ನಲ್ಲಿ ಕೃಪೆದೋರು. 



೭. ಅಡಿಯೇನ್ ಶಿಱಿಯ ಞಾನತ್ತನ್ ಅಱಿದಲಾರ್ ಕ್ಕುಮರಿಯಾನೈ,

ಕಡಿ ಶೇರ್ ತಣ್ಣನ್ದು ೞಾಯ್ ಕ್ಕಣ್ಣಿ ಪುನೈನ್ದಾನ್ ತನ್ನೈಕ್ಕಣ್ಣನೈ,

ಶೆಡಿಯಾರಾಕ್ಕೈಯಡಿಯಾರೈ ಶ್ಶೆರ್ ದಲ್ ತೀರ್ ಕ್ಕೂಮ್ ತಿರುಮಾಲೈ,

ಅಡಿಯೇನ್ ಕಾಣ್ಬಾನ್ ಲಟ್ರುವನ್ ಇದನಿಲ್ ಮಿಕ್ಕೋರಯರ್ ವುಣ್ಡೇ. 



ಅಡಿಯೇನ್ = ಪಾದಸೇವಕನಾದ ನಾನು, ಶಿಱಿಯ ಞಾನತ್ತನ್ = ಅತ್ಯಲ್ಪಜ್ಞಾನವುಳ್ಳವನು, ಅಱಿದಲ್ = ತಿಳಿಯುವುದಕ್ಕೆ, ಆರ್ ಕ್ಕೂಮ್ = ಯಾರಿಗಾದರೂ, \(ಎಂಥ ಜ್ಞಾನಿಗಾದರೂ\), ಅರಿಯಾನೈ= ಅಸಾಧ್ಯವಾಗಿರುವವನನ್ನು, ಕಡಿ ಶೇರ್ = ಪರಿಮಳ ತುಂಬಿದ, ತಣ್ = ತಂಪಾದ, ಅಮ್ = ಸೊಬಗಿನ, ತುೞಾಯ್ ಕಣ್ಣಿ = ತುಲಸಿಯ ಹಾರವನ್ನು, ಪುನೈನ್ದಾನ್ ತನ್ನೈ = ಧರಿಸಿದವನಾದ, ಕಣ್ಣನೈ = ಕೃಷ್ಣನನ್ನು, ಶೆಡಿ = ಪಾಪಗಳು, ಆರ್ = ತುಂಬಿದ, ಆಕ್ಕೈ = ದೇಹದ, ಅಡಿಯಾರೈ = ಪಾದಸೇವಕರ \(ಭಕ್ತರ\), ಶೇರ್ದಲ್ = ಬಂಧನವನ್ನು, ತೀರ್ ಕ್ಕೂಮ್ = ತೀರಿಸುವ ತಿರುಮಾಲೈ = ಸರ್ವೇಶ್ವರನನ್ನು, ಅಡಿಯೇನ್ = ಪಾದಸೇವಕನಾದ ನಾನು, ಕಾಣ್ಬಾನ್ = ನೋಡುವುದಕ್ಕಾಗಿ, \(ನೋಡಬೇಕೆಂದು\), ಅಲಟ್ರುವನ್ = ಒದರುತ್ತಿದ್ದೇನೆ. ದನಿಲ್ = ಇದರಲ್ಲಿ, \(ಇದಕ್ಕಿಂತಲೂ\), ಮಿಕ್ಕು = ಹೆಚ್ಚಿನದಾದ, ಓರ್ ಅಯರ್ ವು = ಉಣ್ಡೇ = ಒಂದು ಅವಿವೇಕವುಂಟೇ? 



ಪಾದಸೇವಕನಾದ ನಾನು ಅತ್ಯಲ್ಪಜ್ಞಾನವುಳ್ಳವನು. ಎಂಥ ಜ್ಞಾನಿಗಾದರೂ ತಿಳಿಯುವುದಕ್ಕೆ ಅಸಾಧ್ಯವಾಗಿರುವವನನ್ನು, ಪರಿಮಳ ತುಂಬಿದ ಸೊಬಗಿನ ತಂಪಾದ ತುಲಸಿಯ ಹಾರವನ್ನು ಧರಿಸಿದವನಾದ ಕೃಷ್ಣನನ್ನು, ಪಾಪಗಳು ತುಂಬಿದ ದೇಹದ ಭಕ್ತರ \(ಪಾದಸೇವಕರ\), ಬಂಧನವನ್ನು ತೀರಿಸತಕ್ಕ ಸರ್ವೇಶ್ವರನನ್ನು, ಪಾದಸೇವಕನಾದ ನಾನು ಕಾಣಬೇಕೆಂದು ಕೊನೆ ಮೊದಲಿಲ್ಲದಂತೆ ಒಂದೇ ಸಮನಾಗಿ ಒದರುತ್ತಿದ್ದೇನೆ. ಇದಕ್ಕಿಂತಲೂ ಹೆಚ್ಚಿನದಾದ ಒಂದು ಅವಿವೇಕವುಂಟೇ? 



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ಎಂಥವರು ಆಶಿಸಬೇಕು? ನನ್ನಂಥ ಅಲ್ಪಮತಿಯೇ? ಮಹಾಜ್ಞಾನಿಗಳೇ? ಪಾಪಿಗಳಾದರೂ ಭಗವಂತನಲ್ಲಿ ದೃಢಭಕ್ತಿಯುಳ್ಳವರೇ? ಎಷ್ಟೇ ಜ್ಞಾನಸಂಪನ್ನನಾದರೂ ಸಹ, ಭಗವಂತನನ್ನು ತನ್ನ ಜ್ಞಾನದ ಸಹಾಯದಿಂದಲೇ ಸರಿಯಾಗಿ ಅರಿತುಕೊಳ್ಳಲಾರ. ಭಗವಂತನು ಜ್ಞಾನಕ್ಕೆ ಸುಲಭವಾಗಿ ಎಟುಕದವನು. ಆದರೂ ಸಹ, ಜ್ಞಾನಿಯು ಭಗವಂತನನ್ನು ಸಹಜವಾಗಿ ಆಶಿಸಬಹುದು. 



ಭಕ್ತಿಮಾರ್ಗವನ್ನು ಹಿಡಿದವನು. ಭಗವತ್ಕೈಂಕರ್ಯದಲ್ಲಿ ತೊಡಗಬೇಕೆಂದು ಆಶಿಸಬಹುದು. ಅದರ ಮೂಲಕ ಭಗವಂತನನ್ನು ಸೇರಬೇಕೆಂದು ಆಶಿಸಬಹುದು. ಸರ್ವೇಶ್ವರನ ತಿರುವಡಿಗಳನ್ನಾಶ್ರಯಿಸಿದ ಎಂಥ ಪಾಪಿಯಾದರೂ ಸಹ, ಪುನೀತನಾಗಿ, ಭಗವತ್ಕೃಪೆಗೆ ಒಳಪಟ್ಟು ಉದ್ಧಾರಗೊಳ್ಳಬಹುದು. 



ಭಗವಂತನೇನು ಸಾಮಾನ್ಯನೇ? ಅವನು ಸರ್ವೇಶ್ವರ. ಕೃಷ್ಣಾವತಾರಿಯಾಗಿ, ಪರಿಮಳತುಂಬಿದ ಸೊಗಸಾದ ತಂಪಾದ ತುಲಸಿಯ ಹಾರವನ್ನು ಧರಿಸಿ ಶೋಭಿಸತಕ್ಕವನು. ಜ್ಞಾನನಿಧಿಯೇ ಅವನು. ಆಶ್ರಿತ ರಕ್ಷಕ. ಕೃಪಾಜಲಧಿ. ಅತ್ಯಂತ ಸುಲಭನು. ವಾತ್ಸಲ್ಯನಿಧಿ.



ನಾನೋ ಮಹಾಮೂಢ \(ಅಲ್ಪಮತಿ\), ಪಾದಸೇವಕನೆಂಬ ಸೋಗನ್ನು ಹಾಕಿಕೊಂಡು, ಪಾಪದಿಂದ ತುಂಬಿದ ದೇಹವನ್ನು ಹೊತ್ತು, ಮಹಾಮಹಿಮನೂ ಸಕಲಸದ್ಗುಣಸಂಪನ್ನನೂ ಆದ ಸರ್ವೇಶ್ವರನನ್ನು ಕಾಣಬೇಕೆಂದು ಕೊನೆ ಮೊದಲಿಲ್ಲದಂತೆ, ಒಂದೇ ಸಮನಾಗಿ ವಿಲಪಿಸುತ್ತಿದ್ದೇನಲ್ಲ\! ನಾನೊಬ್ಬ ಅವಿವೇಕಿಯೇ ಸರಿ\! ನನ್ನ ಆಶೆಯನ್ನು ಈಡೇರಿಸಿಕೊಳ್ಳಬೇಕೆಂದು ಹೀಗೆ ನಾನು ಒದರುತ್ತಿರುವುದಕ್ಕಿಂತಲೂ ಹೆಚ್ಚಿನ ಅವಿವೇಕ ಬೇರೆ ಯಾವುದಾದರೂ ಇದೆಯೇ? 



ಅಲ್ಪಮತಿಯಾದರೂ, ಕಡುಪಾಪಿಯಾದರೂ, ಭಗವಂತನ ತಿರುವಡಿಗಳನ್ನು ಬಿಡದೆ ಆಶ್ರಯಿಸಿ, ಅವುಗಳನ್ನು ಪಡೆದುಕೊಳ್ಳಬೇಕೆಂದು ಎಡೆಬಿಡದೆ ಹಂಬಲಿಸುತ್ತಿದ್ದರೆ, ಭಗವಂತನನ್ನು ಅವನು ತಪ್ಪದೆ ಸೇರುವನು ಎನ್ನುತ್ತಾರೆ ಆಳ್ವಾರರು. 



೮. ಉಣ್ಡಾಯುಲಹೇಳ್ ಮುನ್ನಮೇ ಉೞುೞ್ ನ್ದು ಮಾಯೈಯಾಲ್ ಪುಕ್ಕೂ,

ಉಣ್ಡಾಯ್ ವೆಣ್ಡಿಯ್ ಶಿಱುಮನಿಶರ್ ಉವಲೈಯಾಕ್ಕೈನಿಲೈಯೆಯ್ದಿ,

ಮಣ್ ತಾನ್ ಶೋರ್ ನ್ದ ದುಣ್ಡೇಲುಮ್ ಮನಿಶರ್ ಕ್ಕಾಹುಮ್ ಪೀರ್, ಶಿಱಿದುಮ್

ಅಣ್ಡಾವಣ್ಣಮ್ ಮಣ್ ಕರೈಯ ನೆಯ್ಯೂಣ್ ಮರುನ್ದೋ\! ಮಾಯೇನೇ\! 



ಉಣ್ಡಾಯ್= ಉಂಡವನೇ, ಉಲಹುಏೞ್ = ಏಳು ಲೋಕಗಳನ್ನೂ, ಮುನ್ನಮೇ = ಮೊದಲಲ್ಲಿಯೇ \(ಹಿಂದೆ ಒಂದು ಕಾಲದಲ್ಲಿಯೇ\), ಉಮಿೞ್ ನ್ದು = \(ಅದನ್ನು ಮತ್ತೆ\) ಹೊರಕ್ಕೆ ಹಾಕಿದವನೇ, ಮಾಯೈಯಾಲ್ = ಕಪಟದಿಂದ \(ಮಾಯೆಯಿಂದ\), ಪುಕ್ಕು = ಹೊಕ್ಕು, ವೆಣ್ಣೆಯ್ ಉಣ್ಡಾಯ್ = ಬೆಣ್ಣೆಯನ್ನು ಉಂಡವನೇ, ಶಿಱು ಮನಿಶರ್ = ಅಲ್ಪಮಾನವರ, ಉವಲೈ = ಹೇಯವಾದ \(ತುಚವಾದ\), ಆಕ್ಕೈ = ದೇಹದ, ನಿಲ ಎಯ್ದಿ = ಸ್ಥಿತಿಯನ್ನು ಪಡೆದು, ಮಣ್ ತಾನ್ = ಮಣ್ಣೇ ತಾನೇ, ಶೋರ್ ನ್ದದು= ಜಾರಿಹೋಗುವುದು \(ಹೊರಪಡುವುದು\) ಉಣ್ಡೇಲುಮ್ = ಉಂಡಾಗ್ಗೂ ಸಹ, ಮನಿಶರ್ ಕ್ಕೂ = ಮನುಷ್ಯರಿಗೆ, ಆಹುಮ್ = ಉಂಟಾಗುವ, ಪೀರ್ = ಅಂಜಿಕೆಯು, ಶಿರ್ಸಿದುಮ್ =ಸ್ವಲ್ಪವೂ, ಅಣ್ಡಾ ವಣ್ಣಮ್ = ಅಂಟದೇ ಇರುವ ಹಾಗೆ, ಮಣ್ = ಮಣ್ಣು, ಕರೈಯ = ಕರಗಿಹೋಗುವುದಕ್ಕಾಗಿ, ನೆಯ್ ಊಣ್ = ತುಪ್ಪದ ತಿನಿಸು \(ತುಪ್ಪದ ಉಣಿಸು\), ಮರುನ್ದೋ = ಔಷಧಿಯೋ, ಮಾಯೋನೇ = ಮಾಯಾವಿಯೇ\! \(ಆಶ್ಚರ್ಯಕಾರಿಯೇ\!\) 



ಹಿಂದೆ ಪ್ರಾರಂಭದಲ್ಲಿಯೇ ಏಳು ಲೋಕಗಳನ್ನೂ ಉಂಡವನೇ: \(ಅದನ್ನು ಮತ್ತೆ\) ಹೊರಹಾಕಿದವನೇ; \(ಮತ್ತೆ\), ಮಾಯೆಯಿಂದ ಈ ಲೋಕವನ್ನು ಪ್ರವೇಶಿಸಿ \(ಅವುಗಳಲ್ಲಿ ಪ್ರವೇಶಿಸಿ\)ದವನೇ, ಅಲ್ಪರಾದ ಮಾನವರ ಹೇಯವಾದ \(ತುಚ್ಛವಾದ\) ದೇಹದ ಸ್ಥಿತಿಯನ್ನು ಪಡೆದು ಬೆಣ್ಣೆಯನ್ನುಂಡವನೇ; ಉಂಡಾಗ್ಗೂ ಸಹ ಮಣ್ಣಲ್ಲವೇ ಜಾರಿ ಹೋಗುವುದು? ಮನುಷ್ಯರಿಗೆ ಉಂಟಾಗುವ ಅಂಜಿಕೆಯು ಸ್ವಲ್ಪವಾದರೂ ಉಂಟಾಗದೆ \(ಅಂಟದೆ\) ಇರುವ ಹಾಗೆ, ಮಣ್ಣು ಕರಗಿ ಹೋಗುವುದಕ್ಕಾಗಿ, ತುಪ್ಪದ ಉಣಿಸು\(ಅದಕ್ಕೆ\) ಔಷಧಿಯೀ? ಆಶ್ಚರ್ಯಕಾರಿಯೇ\! 



ಆಳ್ವಾರರು ಹೇಳುತ್ತಾರೆ: ಭಗವಂತ, ’ಮಾಯೋನೇ’ ನೀನು\! ಪರಮಾಶ್ಚರ್ಯಕಾರಿ\! ನಿನ್ನ ಒಂದೊಂದು ಕೆಲಸವೂ ಆಶ್ಚರ್ಯಭರಿತವಾದದ್ದು\! ಹಿಂದೆ, ಪ್ರಳಯಕಾಲವೊದಗಿ ಬಂದಾಗ, ನಿನ್ನ ರಕ್ಷಣೆಗೆ ಒಳಪಟ್ಟಿದ್ದ ಏಳು ಲೋಕಗಳನ್ನೂ ನೀನು ಉಂಡೆ. ಅವುಗಳನ್ನೆಲ್ಲಾ ನಿನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಕಾಪಾಡಿದೆ. ಮತ್ತೆ, ಸೃಷ್ಟಿಯ ಸಮಯ ಬಂದಾಗ, ಅವೆಲ್ಲವನ್ನೂ ಮತ್ತೆ ಹೊರಹಾಕಿದೆ. ಅಷ್ಟೇ ಅಲ್ಲ. ಅವುಗಳ ಒಂದೊಂದು ವಸ್ತುವಿನಲ್ಲೂ ನೀನು ಅಂತರ್ಯಾಮಿಯಾಗಿ ಸೇರಿಕೊಂಡೆ. ಇದೆಲ್ಲವೂ ನಿನ್ನ ಮಾಯೆಯೇ ಅಲ್ಲವೇ? ಅನಂತರ, ಎಲ್ಲ ರೀತಿಯಲ್ಲೂ ಅಲ್ಪರಾದ ಮಾನವರ ಹೇಯವಾದ \(ಕ್ಷುದ್ರನಾದ\) ದೇಹವನ್ನು ಧರಿಸಿ, ಭೂಮಿಯ ಮೇಲೆ ಶ್ರೀಕೃಷ್ಣನಾಗಿ ಅವತರಿಸಿದೆ. ಬೆಣ್ಣೆಯನ್ನುಂಡೆ.’ಉಂಡದ್ದು ಏನೇ ಆಗಿರಲಿ, ಅದು ಹೊಟ್ಟೆಯಿಂದ ಜಾರಿಹೊರಬೀಳುವುದು ಮಣ್ಣೇ ಅಲ್ಲವೇ?’ ಎಂದು ಅಲ್ಪಮತಿಗಳಾದ ಮಾನವರಿಗೆ ತೋರಿಸುವುದಕ್ಕೋ? ಅಥವಾ, ’ಇವನು ಮಣ್ಣು ತಿಂದ\! ಇವನ ಗತಿ ಏನಾಗುವುದೋ? ಎಂಬ ಸಾಮಾನ್ಯವಾದ ಮನುಷ್ಯರ ಅಂಜಿಕೆಯನ್ನು ನೀಗಿಸುವುದಕ್ಕಾಗಿಯೋ, ನೀನು ಹಿಂದೆ ಉಂಡಿದ್ದ ಮಣ್ಣುಕರಗಿಹೋಗುವುದಕ್ಕೆ ಇದು ತಕ್ಕ ಮದ್ದು ಎಂದೋ, ನೀನು ತುಪ್ಪವನ್ನು ಮಿತಿಮೀರಿ ಉಂಡದ್ದು? 



೯. ಮಾಯೋಮ್ ತೀಯವಲವಲೈಪ್ಪೆರುಮಾವಂಜಪ್ಪೇಯ್ ವೀಯ,

ತೂಯಕುೞವಿಯಾಯ್ ವಿಡಪ್ಪಾಲಮುದಾ ಅಮುದುಶೆಯ್ದಿಟ್ಟ

ಮಾಯನ್, ವಾನೋರ್ ತನಿತ್ತಲೈವನ್ ಮಲರಾಳ್ ಮೈನ್ದನ್ ಎವ್ವುಯಿರ್ ಕ್ಕಮ್

ತಾಯೋನ್, ತಮ್ಮಾನೆನ್ನಮ್ಮಾನ್ ಅಮ್ಮಾಮೂರ್ತ್ತಿಯೈಚ್ಚಾರ್ ನ್ದೇ. 



ಮಾಯೋಮ್ = ನಾವು ಹಾಳಾಗುವುದಿಲ್ಲ\! ತೀಯ = ಬಲು ಕೆಟ್ಟ, ಅಲವಲೈ = ಮಿತಿಮೀರಿ ಮಾತಾಡುವ, ಪೆರುಮಾ = ಬಲುದೊಡ್ಡ, ವಂಜಮ್ = ವಂಚನೆಯ, ಪೇಯ್ = ರಾಕ್ಷಸಿಯು, ವೀಯ = ಮರಣಿಸುವಂತೆ, ತೂಯ = ಪರಿಶುದ್ಧವಾದ \(ಏನೂ ಅರಿಯದಂಥ\), ಕುಳವಿ ಆಯ್ = ಶಿಶುವಾಗಿ, ವಿಡಮ್ ಪಲ್ = ವಿಷದ ಹಾಲನ್ನು, ಅಮುದು ಆ = ಅಮೃತದಂತೆ, ಅಮುದು ಶೆಯ್ದಿಟ್ಟ = ಕುಡಿದುಬಿಟ್ಟ, ಮಾಯನ್ = ಆಶ್ಚರ್ಯಕಾರಿಯನ್ನು, ವಾನೋರ್ = ನಿತ್ಯಸೂರಿಗಳ, ತನಿ = ಸಾಟಿಯಿಲ್ಲದ, ತಲೈವನ್ = ಒಡೆಯನನ್ನು, ಮಲರ್ ಆಳ್ = ಕಮಲದ ಹೂವಿನಲ್ಲಿ ಹುಟ್ಟಿದವಳ, ಮೈನ್ದನ್ = ಗಂಡನನ್ನು, ಎವ್ವುಯಿರ್ ಕ್ಕೂಮ್ = ಯಾವ ಜೀವಕ್ಕಾದರೂ \(ಎಲ್ಲಾ ಜೀವಗಳಿಗೂ\), ತಾಯೋನ್ = ತಾಯಿಯಂತೆ ಇರುವವನನ್ನು, ತಮ್ಮಾನ್ = ನನ್ನ \(ನನಗೆ\) ಸ್ವಾಮಿಯನ್ನು, ಅಮ್ಮಾ ಮೂರ್ ತ್ತಿಯೈ = ಸುಂದರವಾದ ಸಾಟಿಯಿಲ್ಲದ, ಮಂಗಳಮೂರ್ತಿಯನ್ನು, ಶಾರ್ ನ್ದೇ = ಸಮೀಪಿಸಿಯೇ \(ಸೇರಿಯೇ\). 



ಬಲುಕೆಟ್ಟವಳೂ ಮಿತಿಮೀರಿ ಮಾತನಾಡುವವಳೂ ಬಲುದೊಡ್ಡ ವಂಚಕಳೂ ಆದ ರಾಕ್ಷಸಿಯು ಮರಣಿಸುವಂತೆ ಏನೂ ಅರಿಯದ \(ಪರಿಶುದ್ಧವಾದ\) ಶಿಶುವಾಗಿ, \(ಅವಳ\) ವಿಷದ ಹಾಲನ್ನು ಅಮೃತದಂತೆ ಕುಡಿದು ಬಿಟ್ಟ ಆಶ್ಚರ್ಯಕಾರಿಯನ್ನು, ನಿತ್ಯಸೂರಿಗಳ ಸಾಟಿಯಿಲ್ಲದ ಒಡೆಯನನ್ನು, ಕಮಲದ ಹೂವಿನಲ್ಲಿ ಹುಟ್ಟಿದವಳ ಗಂಡನನ್ನು, ಎಲ್ಲಾ ಜೀವಗಳಿಗೂ ತಾಯಿಯಾದವನನ್ನು, ತನಗೆ ತಾನೇ ಸ್ವಾಮಿಯಾದವನನ್ನು, ನನ್ನ ಸ್ವಾಮಿಯನ್ನು, ಸಾಟಿಯಿಲ್ಲದ ಸುಂದರವಾದ ಮಂಗಳಮೂರ್ತಿಯನ್ನು ಸೇರಿಯೇ, ನಾವು ಹಾಳಾಗುವುದಿಲ್ಲ. \(ತಪ್ಪದೆ ಉದ್ಧಾರಗೊಳ್ಳುತ್ತೇವೆ\). 



ಹಿಂದಿನ ಪಾಶುರದಲ್ಲಿ ಆಳ್ವಾರರು ಭಗವಂತನ ಆಶ್ಚರ್ಯಕಾರಕತ್ವವನ್ನು ಕುರಿತು ಹೇಳತೊಡಗಿದರು. ಏಳು ಲೋಕಗಳನ್ನೂ ಕಬಳಿಸಿ ಬಿಡುವುದೂ, ಮತ್ತೆ ಅವುಗಳನ್ನು ಹೊರಹಾಕುವುದೂ ಆಶ್ಚರ್ಯಾದ್ಭುತ ವಿಷಯ. ಸಾಮಾನ ಮಾನವನಾಗಿ ಅವತರಿಸಿ, ಅಳತೆಗೆ ಮೀರಿದಷ್ಟು ಬೆಣ್ಣೆಯನ್ನೂ ತುಪ್ಪವನ್ನೂ ತಿಂದು ಎಲ್ಲವನೂ ಅರಗಿಸಿಕೊಳ್ಳುವುದೇ? ಇದೂಸಹ ನಂಬಲಾರದಷ್ಟು ಆಶ್ಚರ್ಯವೇ ಅಲ್ಲವೇ? ಹೀಗೆ ಭಗವಂತನ ಅತಿಶಯವಾದ ಗುಣವನ್ನು ಹೊಗಳಿಹಾಡಿದರು. 



ಈ ಪಾಶುರದಲ್ಲಿ ಅದನ್ನೇ ಇನ್ನೊಂದು ಭಯಂಕರವಾದ ನಿದರ್ಶನದಿಂದ ಹೇಳತೊಡಗುತ್ತಾರೆ: ಹಾಲು, ಮೊಸರು, ಬೆಣ್ಣೆ, ತುಪ್ಪ ಇವುಗಳನ್ನು ಯಾರಾದರೂ ಸಾಮಾನ್ಯವಾಗಿ ತಿನ್ನಬಹುದು, ಕುಡಿಯಬಹುದು, ಜೀರ್ಣಿಸಿಕೊಳ್ಳಲೂಬಹುದು. ವಿಷದ ಹಾಲನ್ನೋ? ಅದರಲ್ಲೂ, ಕಡುಕ್ರೂರಿಯೂ ವಂಚಕಿಯೂ ಆದ ರಾಕ್ಷಸಿಯು ಕಪಟದಿಂದ ಬಂದು ಬೆರಗುಗೊಳಿಸಿ ಉಣಿಸಿದರೆ? ಆ ಕ್ರೂರವಿಷದ ಹಾಲನ್ನು ಕುಡಿಯುವುದೇ? ಕುಡಿದು ಬದುಕಿರಲು ಸಾಧ್ಯವೇ? ಆಳ್ವಾರರು ಹೇಳುತ್ತಾರ್‍ಎ, ಏನೂ ಅರಿಯದ ಹಸುಕೂಸಾದ ಭಗವಂತನು, ಅದನ್ನು ಅಮೃತದಂತೆಯೇ ಆನಂದದಿಂದ ಸವಿಸವಿದು ಕುಡಿದನಂತೆ, ಅಲ್ಲದೆ, ಯಾರು ಅವನನ್ನು ವಂಚಿಸಬಂದಳೋ ಅವಳ ಪ್ರಾಣವನ್ನೂ ಹಾಲು ಕುಡಿಯುವ ನೆಪದಲ್ಲೇ ಹೀರಿ, ಅವಳನ್ನು ಕೊಂದು ಬಿಟ್ಟನಂತೆ. ನೋಡಿದ ನಂದಗೋಕುಲದ ಜನಕ್ಕೆ ’ಇದೇನಾಶ್ಚರ್ಯ? ಈ ರಾಕ್ಷಸಿ ಇಲ್ಲಿ ಹೇಗೆ ಸತ್ತಳು? ಮಗುವಾದ ಕೃಷ್ಣನು ಆನಂದದಿಂದ ಆಡುತ್ತಿದ್ದಾನಲ್ಲ\! ಅವನೇ ಅವಳನ್ನು ಕೊಂದಿರಬಹುದೇ? ಏನದ್ಭುತವಿದು? ಎಂದು ದಿಗ್ಭ್ರಾಂತರಾದರಂತೆ – ಇದು ಪೂತನೀ ಸಂಹಾರದ ಕತೆ. 



ಆಳ್ವಾರರು ಹೇಳುತ್ತಾರೆ: ಭೂಲೋಕವಾಸಿಗಳಿಗೆ ಪರಮಾಶ್ಚರ್ಯಕಾರಕನಾಗಿ, ಪರಮಪದವಾಸಿಗಳಾದ ನಿತ್ಯಸೂರಿಗಳ ಒಡೆಯನಾಗಿ, ಪರಮಸುಂದರಿಯಾದ ಶ್ರೀದೇವಿಯ ಪತಿಯಾಗಿ, ಎಲ್ಲಕ್ಕೂ ಆದಿಕಾರಣನಾಗಿ, ಎಲ್ಲ ಜೀವಿಗಳ ತಾಯಿಯಾಗಿ, ದಿವ್ಯಮಂಗಳ ವಿಗ್ರಹನಾಗಿ ಶೋಭಿಸುವ ಸರ್ವಲೋಕೇಶ್ವರನನ್ನು ಆಶ್ರಯಿಸುವುದರಿಂದ ನಾವು ಎಂದಿಗೂ ಹಾಳಾಗುವುದಿಲ್ಲ. ಉದ್ಧಾರಗೊಳ್ಳುತ್ತೇವೆ.



೧೦. ಶಾರ್ ನ್ದ ವಿರುವಲ್ ವಿನೈಹಳುಮ್ ಶರಿತ್ತು ಮಾಯಪ್ಪಟ್ರಱುತ್ತು,

ತೀರ್ ನ್ದು ತನ್ ಪಾಲ್ ಮನಮ್ ವೈಕ್ಕತ್ತಿರುತ್ತಿ ವೀಡು ತಿರುತ್ತುವಾನ್,

ಆರ್ ನ್ದ ಞಾನಚ್ಚುಡರಾಹಿ ಅಹಲಮ್ ಕೀೞ್ ಮೇಲಳವಿಱನ್ದು,

ನೇರ್ ನ್ದ ವುರುವಾಯರುವಾಹುಮ್ ಇಅಟ್ರಿನುಯಿರಾಮ್ ನೆಡುಮಾಲೇ. 



ಶಾರ್ ನ್ದ = ಕೂಡಿಕೊಂಡಿರುವ, ಇರು = ಎರಡು, ವಲ್ = ಬಲಿಷ್ಠವಾದ, ವಿನೈಹಳುಮ್ = ಕರ್ಮಗಳನ್ನೂ, ತರಿತ್ತು = ಕಡಿದುಹಾಕಿ, ಮಾಯಮ್ = ಅಜ್ಞಾನ ಸಂಬಂಧವಾದ, ಪಟ್ರು = ಬಂಧನವನ್ನು, ಅಱುತ್ತು = ಕಡಿದು ಹಾಕಿ, ತೀರ್ ನ್ದು = ಪಕ್ವಮಾಡಿ, \(ಎಲ್ಲವನ್ನು ಮುಗಿಸಿ\) ತನ್ ಪಾಲ್ = ತನ್ನ ವಿಷಯದಲ್ಲಿ, ಮನಮ್ = ಮನಸ್ಸನ್ನು, ವೈಕ್ಕ = ಇರಿಸುವಂತೆ, ತಿರುತ್ತಿ = ಸರಿಪಡಿಸಿ, ವೀಡು = ಬಿಡುಗಡೆಯನ್ನು, ತಿರುತ್ತುವಾನ್ = ತಿದ್ದುವುದಕ್ಕಾಗಿ, \(ಮೇಲ್ವಿಚಾರಣೆಗಾಗಿ\), ಆರ್ ನ್ದ = ತುಂಬಿದ, ಞಾನಮ್ ಶುಡರ್ ಆಹಿ = ಜ್ಞಾನದೀವಟಿಕೆಯಾಗಿ, ಅಹಲಮ್, ಕೀಳ್, ಮೇಲ್ = ಅಗಲದಲ್ಲಿ \(ಸುತ್ತಮುತ್ತಲೂ\), ಕೆಳಗೆ, ಮೇಲೆ ಎಂಬ, ಅಳವು ಇಱನ್ದು = ಅಳತೆ ಇಲ್ಲದಂತೆ \(ಅಳೆಯಲಾಗದಂತೆ\) ನೇರ್ ನ್ದ = ವ್ಯಾಪಿಸಿರುವ \(ಹೊಂದಿಕೊಂಡಿರುವ\), ಉರು ಆಯ್ = ಅಚೇತನವಾಗಿ \(ಅಚಿತ್ತಾಗಿ\), ಅರು ಆಹುಮ್= ಚೇತನವಾಗಿ \(ಚಿತ್ತಾಗಿ\), ಆಗುವವನೂ, ಇವಟ್ರಿನ್ = ಇವುಗಳ, ಉಯಿರ್ ಆಮ್ = ಪ್ರಾಣವೂ \(ಆತ್ಮನೂ\) ಆಗುವವನೂ, ನೆಡುಮಾಲೇ = ಸರ್ವೇಶ್ವರನೇ. 



ಕೂಡಿಕೊಂಡು ಬಂದಿರುವ ಎರಡು ಬಲಿಷ್ಠವಾದ ಕರ್ಮಗಳನ್ನೂ ಕಡಿದುಹಾಕಿ, ಅಜ್ಞಾನ ಸಂಬಂಧವಾದ ಬಂಧನವನ್ನು ಕತ್ತರಿಸಿ, ಎಲ್ಲವನ್ನೂ ಮುಗಿಸಿ ಪಕ್ವಮಾಡಿ, ತನ್ನ ಕಡೆಗೆ ಮನಸ್ಸನ್ನು ಇರಿಸುವಂತೆ ಸರಿಪಡಿಸಿ \(ತಿದ್ದಿ\), ಬಿಡುಗಡೆಯ ಮೇಲ್ವಿಚಾರಣೆಗಾಗಿ ತುಂಬಿದ \(ಪರಿಪೂರ್ಣವಾದ\) ಜ್ಞಾನದೀವಟಿಕೆಯಾಗಿ, ಅಗಲದಲ್ಲಿ, \(ಸುತ್ತುಮುತ್ತಲೂ\), ಕೆಳಗೆ, ಮೇಲೆ ಎಂಬ ಅಳತೆಯಿಲ್ಲದಂತೆ ವ್ಯಾಪಿಸಿ ಹೊಂದಿಕೊಂಡಿರುವ ಅಚೇತನವಾಗಿ \(ಅಚಿತ್ತಾಗಿ\), ಚೇತನವಾಗಿ \(ಚಿತ್ತಾಗಿ\) ಇರುವವನೂ, ಇವುಗಳ ಆತ್ಮನೂ \(ಪ್ರಾಣವೂ\) ಸರ್ವೇಶ್ವರನೇ. 



“ಕೂಡಿಕೊಂಡು..........................ಕಡಿದುಹಾಕಿ” – ಮನುಷ್ಯನು ಮರಣಿಸುವಾಗ, ಅವನು ಆ ಜೀವನದಲ್ಲಿ ಮಾಡಿದ ’ಪಾಪ’, ’ಪುಣ್ಯ’ ಗಳೆಂಬ ಎರಡು ಕರ್ಮಗಳು ನಾಶಹೊಂದದೆ, ಅವನ ಮುಂದಿನ ಜನ್ಮದೊಡನೆ ಕೂಡಿಕೊಂಡು ಬರುತ್ತವೆ ಎನ್ನುತ್ತಾರೆ. ಅವನು ಎಷ್ಟೆಷ್ಟು ಜನ್ಮಗಳನ್ನು ಪಡೆಯುತ್ತಾನೋ, ಅವುಗಳ ಒಂದೊಂದು ಜನ್ಮದಲ್ಲಿಯೂ ಮಾಡಿದ ಅವನ ಪಾಪಪುಣ್ಯಗಳು ಕೂಡಿಕೊಳ್ಳುತ್ತಲೇ ಬರುವುದರಿಂದ ಅವೆರಡೂ ಬಲಿಷ್ಠವಾಗಿ ಬೆಳೆದು ನಿಲ್ಲುತ್ತವೆ. ಈ ಪಾಪಪುಣ್ಯಗಳು ಮನುಷ್ಯನಿಗೆ ಅಂಟಿಕೊಂಡಿರುವವರೆಗೆ ಅವನಿಗೆ ಬಂಧನದಿಂದ ಬಿಡುಗಡೆಯಿಲ್ಲ. ಭಗವತ್ಕೃಪೆಯುಂಟಾದರೆ ಮಾತ್ರವೇ, ಅವುಗಳ ಬಂಧನವೂ ತೊಲಗಿ, ಅವನು ಬಿಡುಗಡೆಗೆ ಯೋಗ್ಯನಾಗುವುದು. 



“ಅಜ್ಞಾನಸಂಬಂಧವಾದ ....................ಕತ್ತರಿಸಿ” – ಭಗವಂತನನ್ನು ಆಶ್ರಯಿಸಬೇಕೆಂದೂ ಆತ್ಮೋದ್ಧಾರಗೊಳ್ಳಬೇಕೆಂದೂ ಅರಿತುಕೊಳ್ಳದ ಅಜ್ಞಾನದಿಂದಲೇ ಚೇತನನು ಬಂಧನದಲ್ಲಿ ಸಿಕ್ಕಿಬೀಳುವನು. ಹುಟ್ಟು – ಸಾವುಗಳ ಪುನರಾವರ್ತನೆ ಎಂಬ ಬಂಧನದಲ್ಲಿ ಸಿಕ್ಕಿಬೀಳುವುದಕ್ಕೆ ಅವನ ಮನಸ್ಸು ಇಂದ್ರಿಯಗಳಿಗೆ ವಶವಾಗಿ, ವಿಷಯಸುಖದಲ್ಲಿ ಮಗನನಾಗಿ, ಪಾಪಗಳನ್ನು ಮಾಡುತ್ತ ಹೋಗುವುದೇ ಕಾರಣ. 



“ಎಲ್ಲವನ್ನೂ ಮುಗಿಸಿ, ಪಕ್ವಮಾಡಿ” – ಇಂದ್ರಿಯ ಚಾಪಲ್ಯವನ್ನೂ, ವಿಷಯ ಲಂಪಟತ್ವವನ್ನೂ, ಅವುಗಳಿಂದ ಬರುವ ನಾನಾರೀತಿಯ ದುಃಖಸಂಕಟಗಳನ್ನೂ ಮನಸ್ಸಿನಿಂದ ದೂರಮಾಡಿ, ಮನಸ್ಸನ್ನು ಶುದ್ಧಗೊಳಿಸಿ ಆಧ್ಯಾತ್ಮಬೆಳೆಗೆ ಹದ ಮಾಡುವುದು. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಕೃಪಾಕಾರುಣ್ಯವನ್ನು ಎಷ್ಟೆಷ್ಟು ಹೊಗಳಿ ಹೇಳಿದರೂ ತೀರದು. ಜನ್ಮಜನ್ಮಗಳಲ್ಲಿಯೂ ನನ್ನನ್ನು ಬೆನ್ನಟ್ಟಿ ಕೂಡಿಕೊಂಡು ಬರುತ್ತಿದ್ದ ಅಗಾಧವಾದ ಪಾಪ, ಪುಣ್ಯ ಎಂಬ ಎರಡು ಬಲಿಷ್ಠಕರ್ಮಗಳ ಬಂಧನವನ್ನು ಕಡಿದುಹಾಕಿ, ಅವುಗಳಿಂದ ನನ್ನನ್ನು ಮುಕ್ತನನ್ನಾಗಿಸಿದನು. ಅಜ್ಞಾನಸಂಬಂಧವಾದ ಯಾವೊಂದು ಕಳಂಕವೂ ಇಲ್ಲದಂತೆ ನನ್ನ ಮನಸ್ಸನ್ನು ಶುದ್ಧಗೊಳಿಸಿದನು. ಭಗವಂಚ್ಚಿತನೆಗೆ ಯೋಗ್ಯವಾಗುವಂತೆ ಅದನ್ನು ಹದಗೊಳಿಸಿದನು. ನನ್ನ ಮನಸ್ಸನ್ನು ತಿದ್ದಿ ತನ್ನ ಕಡೆಗೆ ಅದನ್ನು ತಿರುಗಿಸಿಕೊಂಡನು. ಪರಮಪದದ \(ಬಿಡುಗಡೆಯ\) ಮೇಲ್ವಿಚಾರಕನಾಗಿ, ಪರಿಪೂರ್ಣವಾಗಿ ತುಂಬಿ ಬೆಳಗುವ ಜ್ಞಾನದೀವಿಗೆಯಾಗಿ, ಅತಿಸೂಕ್ಷ್ಮವಾದ ಅವಕಾಶವನ್ನೂ ಬಿಡದಂತೆ, ಎಲ್ಲೆಲ್ಲಿಯೂ ವ್ಯಾಪಿಸಿ, ಹೊಂದಿಕೊಂಡಿರುವ, ಎಲ್ಲಾ ಚೇತನ ಅಚೇತನ ವಸ್ತುಗಳೂ ಆಗಿರುವ, ಅವುಗಳ ಆತ್ಮವೂ ಆಗಿರುವವನೇ ಆದ ಕೃಪಾಸಮುದ್ರನಾದ ಸರ್ವೇಶ್ವರನು\! 



೧೧. ಮಾಲೇ ಮಾಯಪ್ಪೆರುಮಾನೇ ಮಾಮಾಯನೇಯೆನ್ ಱೆನ್ ಱು,

ಮಾಲೇಯೇಱಿ ಮಾಲರುಳಾಲ್ ಮನ್ನು ಕುರುಹೂರ್ ಚ್ಚಡಹೋಪನ್,

ಪಾಲೇಯ್ ಶಮಿೞರಿಶೈಕಾರರ್ ಪತ್ತರ್ ಪರವುಮಾಯಿರತ್ತಿನ್,

ಪಾಲೇಪಟ್ಟ, ಇವೈಪತ್ತುಮ್ ವಲ್ಲಾರ್ಕ್ಕು ಇಲ್ಲೈಪರಿವದೇ. 



ಮಾಲೇ = ಸರ್ವಾಧಿಕನೇ, ಮಾಯಮ್ ಪೆರುಮಾನೇ = ಕಂಡೂ ಕಾಣದಂತಿರುವ ಸ್ವಾಮಿಯೇ, ಮಾಮಾಯನೇ = ಮಹದಾಶ್ಚರ್ಯಸ್ವಭಾವದವನೇ, ಎನ್ ಱು = ಎಂದು ಬಗೆಬಗೆಯಾಗಿ ಹೇಳುತ್ತಾ, ಮಾಲೇ = ಭ್ರಮೆಯನ್ನೇ, ಏಱಿ = ಹಚ್ಚಿಕೊಂಡು, ಮಾಲ್ ಅರುಳಾಲ್ = ಭಗವಂತನ ಕೃಪೆಯಿಂದ, ಮನ್ನು = ಸ್ಥಿರಚಿತ್ತನಾಗಿರುವ ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು, ಪಾಲ್ ಏಯ್ = ಹಾಲಿನಂತೆ ಪರಿಶುದ್ಧಸ್ವಭಾವದವರಾದ, ತಮಿೞರ್ = ತಮಿಳರು, ಇಶೈಕಾರರ್ = ಸಂಗೀತಗಾರರು, ಪತ್ತರ್ = ಭಕ್ತರು, ಪರವುಮ್ = ಹಾಡಿಹೊಗಳುವ, ಆಯಿರತ್ತಿನ್ = ಒಂದು ಸಾವಿರದಲ್ಲಿ \(ಪಾಶುರಗಳಲ್ಲಿ\), ಪಾಲೇಪಟ್ಟ = ಒಂದು ಭಾಗವೇ ಆಗಿರುವ, ಇವೈ ಪತ್ತುಮ್ = ಇವುಗಳಾದ ಹತ್ತನ್ನೂ, ವಲ್ಲಾರ್ ಕ್ಕು = ಬಲ್ಲವರಿಗೆ, ಪರಿವದೇ ಇಲ್ಲೈ = ದುಃಖವೆಂಬುದೇ ಇಲ್ಲ. 



ಸರ್ವಾಧಿಕನೇ, ಕಂಡೂ ಕಾಣದಂತಿರುವ ಸ್ವಾಮಿಯೇ, ಮಹದಾಶ್ಚರ್ಯಸ್ವಭಾವದವನೇ, ಎಂದು ಬಗೆಬಗೆಯಾಗಿ ಹೇಳುತ್ತಾ, ಭ್ರಮೆಯನ್ನೇ ಹಚ್ಚಿಕೊಂಡು, ಭಗವತ್ಕೃಪೆಯಿಂದ ಸ್ಥಿರಚಿತ್ತನಾಗಿರುವ ತಿರುಕ್ಕೂರುಹೂರಿನ ಶಠಗೋಪನು, ಹಾಲಿನಂತೆ ಪರಿಶುದ್ಧಸ್ವಭಾವದವರಾದ ತಮಿಳರು, ಸಂಗೀತಗಾರರು, ಭಕ್ತರು ಹಾಡಿಹೊಗಳುವ ಒಂದು ಸಾವಿರದಲ್ಲಿ ಒಂದು ಭಾಗವೇ ಆಗಿರುವ ಈ ಹತ್ತನ್ನೂ ಬಲ್ಲವರಿಗೆ ದುಃಖವೆಂಬುದೇ ಇಲ್ಲ. 



ಭಗವಂತದ ದಿವ್ಯವಾದ ನಾಮಗಳನ್ನೂ, ಆ ಮೂಲಕ ಸರ್ವೇಶ್ವರನ ಸಾಟಿಯಿಲ್ಲದ ಗುಣಸ್ವಭಾವಗಳನ್ನೂ ಉನ್ಮತ್ತನಂತೆ ಬಗೆಬಗೆಯಾಗಿ ಹಾಡಿ ಹೊಗಳಿದ ತಿರುಕ್ಕೂರುಹೂರಿನ ಶಠಗೋಪನು ಭಗವತ್ಕೃಪೆಯಿಂದಲೇ ಚಿತ್ತಸ್ವಾಸ್ಥ್ಯವನ್ನು ಪಡೆದನು. ಶಠಗೋಪನು ರಚಿಸಿ ಹಾಡಿದ ಒಂದು ಸಾವಿರ ಪಾಶುರಗಳಲ್ಲಿ ಈ ತಿರುವಾಯ್ ಮೊೞಿಯ ಹತ್ತು ಪಾಶುರಗಳು ಒಂದು ಭಾಗವಾಗಿವೆ. ಪಾಶುರಗಳನ್ನು ಶುದ್ಧವಾದ ಮತ್ತು ಸರಳವಾದ ತಮಿಳಿನಲ್ಲಿ ಸ್ವಾರಸ್ಯವಾಗಿವೆ. ಪಾಶುರಗಳನ್ನು ಶುದ್ಧವಾದ ಮತ್ತು ಸರಳವಾದ ತಮಿಳಿನಲ್ಲಿ ಸ್ವಾರಸ್ಯಪೂರ್ಣವಾಗಿ ರಚಿಸಲಾಗಿದೆ. ಹಾಲಿನಂತೆ ಸ್ವಚ್ಛವೂ, ಪರಿಶುದ್ಧವೂ, ಹಿತಕರವೂ, ದೋಷರಹಿತವೂ ಆದ ಸಾತ್ವಿಕಸ್ವಭಾವವುಳ್ಳ ತಮಿಳರಿಗೂ, ಹಾಡುಗಾರರಿಗೂ ಮತ್ತು ಭಕ್ತರಿಗೂ ಮಧುರವಾದ ಈ ಪಾಶುರಗಳು ಅತ್ಯಂತ ಭೋಗ್ಯವಾಗಿವೆ. ಇವುಗಳನ್ನು ಅರಿತುಕೊಂಡವರು ಎಲ್ಲ ಬಗೆಯ ಸಾಂಸಾರಿಕ ದುಃಖಗಳಿಂದಲೂ ಬಿಡುಗಡೆ ಹೊಂದುತ್ತಾರೆ. ಎಂದರೆ, ಈ ಪಾಶುರಗಳಲ್ಲಿ ಹೇಳಿರುವ ಭಗವದ್ವಿಷಯವನ್ನು ಅರಿತು ಅನುಸರಿಸುವುದರಿಂದ, ಅವರು ಪುನರ್ಜನ್ಮದ ಸಂಕಟದಿಂದ ಪಾರಾಗಿ, ಅಮರರಾಗಿ, ಪರಮಪದವಾಸವನ್ನೂ ಭಗವತ್ ಸಾನ್ನಿಧ್ಯದ, ಸೇವೆಯ, ಪರಮಾನಂದವನ್ನೂ ತಪ್ಪದೆ ಪಡೆದುಕೊಳ್ಳುತ್ತಾರೆ. ಹೀಗಿದೆ, ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಮೊದಲದಶಕ  ಆರನೆಯ ತಿರುವಾಯ್ ಮೊೞಿ



೬. ಪರಿವದಿಲೀಶನೈ 



೧. ಪರಿವದಿಲೀಶನೈಪ್ಪಾಡಿ, ವಿರಿವದುಮೇವಲುಱುವೀರ್,

ಪಿರಿವಹೈಯಿನ್ ಱಿ ನನ್ನೀರ್ ತೂಯ್, ಪುರಿವದುವುಮ್ ಪುಹೈಪೂವೇ.



ಪರಿವದು ಇಲ್ = ಕ್ಲೇಶಗಳಿಲ್ಲದ, ಈಶನೈ = ಸರ್ವೇಶ್ವರನನ್ನು, ಪಾಡಿ = ಸ್ತುತಿಸಿ, ವಿರಿವದು = ಸ್ವರೂಪವಿಕಾಸವನ್ನು, ಮೇವಲ್ = ಪಡೆಯಬೇಕೆಂಬ, ಉಱುವೀರ್ = ಆಸಕ್ತಿಯುಳ್ಳವರೇ, ಪಿರಿವಹೈ ಇನ್ ಱಿ = \(ಸರ್ವೇಶ್ವರನನ್ನು\) ಅಗಲುವ ಬಗೆಯನ್ನು ಇಲ್ಲದಂತೆಯೇ, ನಲ್ನೀರ್ = ಉತ್ತಮವಾದ ತೀರ್ಥವನ್ನು, ತೂಯ್ = ಸಮರ್ಪಿಸಿ, ಪುರಿವದುವುಮ್ = ತರುವಾಯ ಸಮರ್ಪಿಸತಕ್ಕದ್ದು, ಪುಹೈ = ಧೂಪವೂ, ಪೂವೇ = ಹೂವೇ. 



ಕ್ಲೇಶಗಳಿಲ್ಲದ ಸರ್ವೇಶ್ವರನನ್ನು ಸ್ತುತಿಸಿ ಸ್ವರೂಪವಿಕಾಸವನ್ನು ಪಡೆಯಬೇಕೆಂಬ ಆಸಕ್ತಿಯುಳ್ಳವರೇ, ಸರ್ವೇಶ್ವರನನ್ನು ಅಗಲುವ ರೀತಿಯಿಲ್ಲದಂತೆಯೇ ಉತ್ತಮವಾದ ತೀರ್ಥವನ್ನು ಸಮರ್ಪಿಸಿ, ಅದರ ತರುವಾಯ್ \(ನೀವು\) ಸಮರ್ಪಿಸತಕ್ಕದ್ದು ಧೂಪ ಮತ್ತು ಹೂವನ್ನೇ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನಾದ ಭಗವಂತನು ಸ್ವಪರಿಪೂರ್ಣನು. ಆನಂದಸ್ವರೂಪನು. ಅವನಿಗೆ ಯಾವ ಬಗೆಯ ಕ್ಲೇಶವೂ ಇಲ್ಲ. ಆ ಸ್ವಾಮಿಯನ್ನು ಪಡೆದುಕೊಳ್ಳುವುದು, ಮತ್ತು ಅವನನ್ನಗಲದಂತೆ ಅವನ ಸಮೀಪದಲ್ಲಿಯೇ ಇದ್ದುಕೊಂಡು, ಅವನ ಸೇವೆಯಲ್ಲಿ ತೊಡಗುವುದು ಚೇತನನಿಗೆ ಇರಬೇಕಾದ ಮುಖ್ಯಗುರಿ. ಈ ಗುರಿಯನ್ನು ಸಾಧಿಸಿಕೊಳ್ಳುವುದಕ್ಕೆ ಭಗವಂತ ಕೃಪೆಗೆ ಪಾತ್ರರಾಗಬೇಕು. ಅದಕ್ಕೆ ಭಗವಂತನನ್ನು ಪೂಜಿಸಬೇಕು. ಇದು ಕಷ್ಟದ ಕೆಲಸವೇ ಅಲ್ಲ. ಭಗವಂತನು ಅತ್ಯಂತ ಸುಲಭನು. ಭಕ್ತಿ ಆದರಗಳಿಂದ, ಸ್ವಾಮಿಗೆ ಪರಿಶುದ್ಧವಾದ ತೀರ್ಥವನ್ನು ಸಮರ್ಪಿಸಿ, ಆ ತರುವಾಯ, ಧೂಪವನ್ನೂ, ಪುಷ್ಪವನ್ನೂ ಅರ್ಪಿಸಿದರೆ ಸಾಕು. ಇಷ್ಟರಿಂದಲೇ ಭಗವಂತನು ಸಂಪ್ರೀತನಾಗುತ್ತಾನೆ. ಭಕ್ತನಿಗೆ ಅನುಗ್ರಹಿಸುತ್ತಾನೆ. ಭಕ್ತನು ತಪ್ಪದೆ ಉದ್ಧಾರಗೊಳ್ಳುತ್ತಾನೆ. 



೨. ಮದುವಾರ್ ತಣ್ಣನ್ತುೞಾಯಾನ್, ಮುದುವೇದ ಮುದಲ್ ವನುಕ್ಕು,

ಎದುವೇ ದೆನ್ ಪಣಿಯೆನ್ನಾದದುವೇ ಆಟ್ಶೆಯ್ಯುಮೀಡೇ.



ಮದು ಆರ್ = ಜೇನು ತುಂಬಿರುವ, ತಣ್ = ತಂಪಾದ, ಅಮ್ = ಸೊಬಗಿನ, ತುೞಾಯಾನ್ = ತುಲಸಿಯ ಹಾರವನ್ನು ಧರಿಸಿದವನಾದ, ಮುದು = ಪುರಾತನವಾದ \(ಅನಾದಿಯಾದ\) ವೇದಮ್ = ವೇದಗಳ, ಮುದಲ್ ವನುಕ್ಕೂ = ಆದಿಯಾಗಿರುವ ಸರ್ವೇಶ್ವರನಿಗೆ, ಎದು = ಯಾವುದು, ಏದು = ಏತಕ್ಕೆ? ಹೇಗೆ? ಎನ್ನಾದು = ಎನ್ನದೆ,ಅದುವೇ = ಅದೇ \(ಎನ್ನಾದದುವೇ = ಎನ್ನದೆ ಇರುವುದೇ\), ಆಳ್ ಶೆಯ್ಯುಮ್ = ಸೇವೆ ಮಾಡುವುದಕ್ಕೆ, ಈಡೇ = ಸರಿಸಮನಾದದ್ದು. 



ತಂಪಾಗಿ, ಜೇನು ತುಂಬಿದ, ಸೊಬಗಿನ ತುಲಸಿಯ ಹಾರವನ್ನು ಧರಿಸಿರುವ, ಅನಾದಿಯಾದ ವೇದಗಳ ಮೂಲಕಾರಣನಾದ ಸರ್ವೇಶ್ವರನಿಗೆ ಯಾವುದು? ಏಕೆ? ಹೇಗೆ? ಎನ್ನದೆ ಇರುವುದೇ \(ಯಾವುದು ಆಗುವುದೋ ಅದನ್ನೇ\) ಅವನ ಸೇವೆಗೆ ಸರಿಸಮವೆನ್ನತಕ್ಕದ್ದು.



ಭಗವಂತನ ಕೊರಳಲ್ಲಿ ತಂಪಾದ, ಮಧುರವಾದ, ಪರಿಮಳಿಸುವ, ಎಂದೆಂದಿಗೂ ಬಾಡದಿರುವ ಸುಂದರವಾದ ತುಲಸಿಯ ಹಾರವಿರುತ್ತದೆ. ಅನಾದಿಯಾದ ವೇದಗಳಿಗೆ ಮೂಲಕಾರಣನಾದವನೂ, ಅವುಗಳಿಂದ ಪ್ರತಿಪಾದಿತನಾಗುವವನೂ ಆ ಸರ್ವೇಶ್ವರನೇ. ಆದರೆ, ಭಗವಂತನು ಅತ್ಯಂತ ಸುಲಭನು. ಅವನನ್ನು ಬಹಳ ಸುಲಭವಾಗಿ ತೃಪ್ತಿಪಡಿಸಬಹುದು. ಭಕ್ತಿಯಿಂದ ಸ್ವಾಮಿಗೆ ಏನನ್ನು ಬೇಕಾದರೂ ಸಮರ್ಪಿಸಬಹುದು. ಒಂದು ಹೂ, ಸ್ವಲ್ಪನೀರು, ಅಥವಾ ಒಂದು ಸ್ವಲ್ಪ ಧೂಪ - ಇವುಗಳಿಂದಲೇ ಸ್ವಾಮಿಗೆ ತೃಪ್ತಿಯುಂಟಾಗುತ್ತದೆ. \(ಇದು ಮೊದಲಪಾಶುರದ ವಿಷಯ\).



ಇನ್ನು ಸೇವೆಯ ವಿಷಯ. ಭಗವಂತನಿಗೆ ಯಾವ ಬಗೆಯ ಸೇವೆಯನ್ನು ನಡೆಸಬೇಕು? ಅದನ್ನೇಕೆ ನಡೆಸಬೇಕು? ಅದಕ್ಕೆ ಯಾವ ಕ್ರಮವನ್ನು ಅನುಸರಿಸಬೇಕು? ಈ ರೀತಿಯಲ್ಲಿ ಯೋಚಿಸುತ್ತಾ ಕಾಲಕಳೆಯಬಾರದು. ಭಗವಂತನೆ ಯಾವ ಸೇವೆಯನ್ನಾದರೂ ನಡೆಸಬಹುದು. ನಾಸ್ತಿಕರ ಹಾಗೆ, ಇದೇ ವಿಷಯವನ್ನು ಯೋಚಿಸುತ್ತಾ, ಎಲ್ಲವನ್ನೂ ಧಿಕ್ಕರಿಸದೆ ಅಲ್ಲಗಳೆಯದೆ, ಸುಮ್ಮನೆ ಇದ್ದರೂ ಸಹ \(ತಟಸ್ಥರೀತಿಯಲ್ಲಿ ಇದ್ದರೂ ಸಹ\), ಅದು ಭಗವಂತನಿಗೆ ನಿಜವಾಗಿ ಸಲ್ಲಿಸಬಹುದಾದ ಸೇವೆಗೆ ಸರಿಸಮ ಎಂದು ಭಾವಿಸಬಹುದು.



ಈ ಪಾಶುರದ ರಚನೆಯ ವಿಷಯವೊಂದಿದೆ. ತಿರುವಾಯ್ ಮೊೞಿಯು ದಿವ್ಯವಾದ ’ಅಂತಾದಿ’ ರೀತಿಯಲ್ಲಿ ರಚಿತವಾಗಿದೆಯಷ್ಟೆ. ಹಿಂದಿನ ಪಾಶುರದ ಕಡೆಯ ಪದವೇ ಈ ಪಾಶುರದ ಕಡೆಯ ಪದವೇ ಈ ಪಾಶುರದ ಪ್ರಾರಂಭದ ಪದವಾಗಬೇಕಷ್ಟೆ. ಈ ಕಟ್ಟು ಪಾಡು ಇಲ್ಲಿ ಭಿನ್ನವಾದಂತೆ ಕಂಡರೂ, ಅರ್ಥವನ್ನು ಪರಿಗಣಿಸಿದರೆ, ’ಅಂತಾದಿ’ಯ ರಚನೆಯೇ ಇಲ್ಲಿಯೂ ಇದೆ ಎನ್ನಬಹುದು. 





೩. ಈಡುಮೆಡುಪ್ಪುಮಿಲೀಶನ್, ಮಾಡುವಿಡಾದೆನ್ ಮನಮೇ,

ಪಾಡುಮೆನ್ನಾವವನ್ ಪಾಡಲ್, ಆಡುಮೆನಙ್ಗ ಮಣಙ್ಗೇ. 



ಈಡುಮ್ = ಸಾಟಿಯೂ, ಎಡುಪ್ಪುಮ್ = ದೂರವಾಗುವುದೂ, ಇಲ್ = ಇಲ್ಲದ, ಈಷನ್ = ಸರ್ವೇಶ್ವಾನಿಗೆ, ಮಾಡು = ಸಾಷ್ಟಾಂಗಪ್ರಣಾಮಮಾಡು \(ಅಡ್ಡಬೀಳು\), ವಿಡಾದು = ಬಿಡಬೇಡ, ಎನ್ ಮನಮೇ = ನನ್ನ ಮನಸ್ಸೇ, ಪಾಡುಮ್ = ಹಾಡುತ್ತದೆ, ಎನ್ ನಾ = ನನ್ನ ನಾಲಗೆ, ಅವನ್ = ಅವನ, ಪಾಡಲ್ = ಸ್ತುತಿಯನ್ನು, ಆಡುಮ್ = ಆಡುತ್ತದೆ \(ಕುಣಿದಾಡುತ್ತದೆ, ತೂಗಾಡುತ್ತದೆ\), ಎನ್ ಅಙ್ಗಮ್ = ಅಂಗಗಳೆಲ್ಲವೂ \(ಮೈಯೆಲ್ಲಾ\), ಅಣಙ್ಗೇ = ದೈವಾವೇಶಗೊಂಡೇ. 



ನನ್ನ ಮನಸ್ಸೇ, ಸರ್ವೇಶ್ವರನು ಸಾಟಿಯಿಲ್ಲದವನು. ಚೇತನನಿಂದ ದೂರವಾಗುವವನಲ್ಲ, ಅವನನ್ನು ಬಿಡಬೇಡ. ಅವನಿಗೆ ಅಡ್ಡಬೀಳು. ನನ್ನ ನಾಲಗೆ ಅವನನ್ನು ಸ್ತುತಿಸಿ ಹಾಡುತ್ತದೆ \(ಸ್ತುತಿಸುತ್ತದೆ\). ನನ್ನ ಅಂಗಗಳೆಲ್ಲವೂ \(ಮೈಯೆಲ್ಲಾ\) ದೈವಾವೇಶಗೊಂಡು ಕುಣಿದಾದುತ್ತದೆ. 



ಆಳ್ವಾರರು ಹೇಳುತ್ತಾರೆ: ನನ್ನ ಮನಸ್ಸೇ, ಭಗವಂತನು ಸರ್ವಾಧಿಕನು. ಗುಣಗಳಲ್ಲೂ ಸ್ವಭಾವದಲ್ಲೂ ಅವನಿಗೆ ಸಾಟಿಯೇ ಇಲ್ಲ, ಅವನು ಚೇತನನಿಂದ ಎಂದಿಗೂ ದೂರಸರಿಯುವುದಿಲ್ಲ. ಅಂತರ್ಯಾಮಿಯಾಗಿಯೇ ಇದ್ದಾನೆ. ಸೌಶೀಲ್ಯಾದಿ ಸಕಲ ಕಲ್ಯಾಣಗುಣ ಪರಿಪೂರ್ಣನಾದ ಈ ಸರ್ವೇಶ್ವರನನ್ನು ಬಿಡದೆ ಆಶ್ರಯಿಸು. ಅವನಿಗೆ ಅಡ್ಡಬೀಳು. ಎಲ್ಲ ವಿಧದಲ್ಲೂ ಅವನಿಗೆ ಶರಣಾಗು. ನೋಡು, ನನ್ನ ನಾಲಿಗೆ ಎಡೆಬಿಡದೆ ಭಗವಂತನ ಗುಣಗಾನ ಮಾಡುತ್ತಿದೆ. ನನ್ನ ಅಂಗಾಂಗಗಳೆಲ್ಲವೂ ಆವೇಶಗೊಂಡು ಕುಣಿದಾದುತ್ತಿವೆ. ನೀನೂ ಸಹ ಅವುಗಳೊಂದಿಗೆ ಸಹಕರಿಸು. 



ಭಗವಂತನತ್ತ ಮೈ, ಇಂದ್ರಿಯಗಳು, ಮನಸ್ಸು – ಎಲ್ಲವೂ ಒಮ್ಮುಖವಾಗಿ ವರ್ತಿಸತೊಡಗಿದರೆ ಚೇತನನ ಉದ್ಧಾರವಾದಂತೆಯೇ. 



೪. ಅಣಙ್ಗೆನವಾಡುಮೆನಙ್ಗಮ್, ವಣಙ್ಗಿವೞಿಪಡುಮೀಶನ್,

ಪಿಣಙ್ಗಿಯ ಅರರ್ ಪಿದಟ್ರುಮ್, ಕುಣಙ್ಗೆಳುಕೊಳ್ ಕೈಯಿನಾನೇ. 



ಅಣಙ್ಗು ಎನ = ಆವೇಶವೋ ಎಂಬಂತೆ, ಆಡುಮ್ = ಆಡುತ್ತದೆ, ಎನ್ ಅಙ್ಗಮ್ = ನನ್ನ ಮೈ, ವಣಙ್ಗಿ = ನಮಸ್ಕರಿಸಿ, ವೞಿಪಡುಮ್ = ಪೂಜಿಸುವಂಥ, ಈಶನ್ = ಈಶನನ್ನು, ಪಿಣಙ್ಗಿ = \(ಪರಸ್ಪರ\)ವಾದ ವಿವಾದಮಾಡುತ್ತಾ, ಅಮರರ್= ಅಮರರು \(ನಿತ್ಯಸೂರಿಗಳು\), ಪಿದಟ್ರುಮ್ = ವಟಗುಟ್ಟುವಂಥ ಕುಣಮ್ = ಕಲ್ಯಾಣಗುಣಗಳಿಂದ, ಕೆೞು = ಶೋಭಿಸುವ, ಕೊಳ್ ಹೈಯಿ ನಾನೇ = ಸಿದ್ಧಾಂತಗಳುಳ್ಳವನೇ.



ಆವೇಶವೋ ಎಂಬಂತೆ ಆಡುತ್ತದೆ ನನ್ನ ಮೈ, ನಮಸ್ಕರಿಸಿ ಪೂಜಿಸುವಂಥ ಈಶನು, ಪರಸ್ಪರ ವಾದವಿವಾದ ಮಾಡುತ್ತಾ ವಟಗುಟ್ಟುತ್ತಿರುವಂಥ ಕಲ್ಯಾಣಗುಣಗಳಿಂದ ಶೋಭಿಸುವ ಸಿದ್ಧಾಂತಗಳುಳ್ಳವನೇ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನ ಗುಣಸ್ವಭಾವಗಳ ಅನುಭವವೆಲ್ಲ ನನ್ನ ಮೈತುಂಬ ಬಂದಿದೆಯೋ ಎಂಬಂತೆ ನನ್ನ ಮೈ ಆಡುತ್ತದೆ. ನಮ್ಮ ಸರ್ವೇಶ್ವರನು ಸಕಲ ಕಲ್ಯಾಣಗುಣಪರಿಪೂರ್ಣನು. ಈ ಗುಣಗಳ ವಿಷಯದಲ್ಲಿಯೇ ನಿತ್ಯಸೂರಿಗಳಲ್ಲಿ ಪರಸ್ಪರವಾದ ವಿವಾದ ನಡೆಯುತ್ತದೆ. ಭಗವಂತನ ಪರತ್ವಗುಣಗಳು ಹೆಚ್ಚೇ, ಸೌಲಭ್ಯಗುಣಗಳು ಹೆಚ್ಚೇ ಎಂಬುದೇ ಅವರ ಚರ್ಚೆ. ಸ್ವಾಮಿಯ ಒಂದೊಂದು ಗುಣವನ್ನು ಎತ್ತಿಕೊಂಡು, ಅದರ ಹಿರಿಮೆಯೇನೆಂದು ಕಂಡುಕೊಂಡು, ಅದನ್ನು ಹೊಗಳಿಹಾಡುವುದರಲ್ಲಿ ನಿತ್ಯಸೂರಿಗಳು ನಾನು ತಾನೆಂದು ಮುಂದೆ ಬೀಳುತ್ತಾ, ತಮ್ಮತಮ್ಮ ಹೆಚ್ಚುಗಾರಿಕೆಯನ್ನು ತೋರಿಕೊಳ್ಳುತ್ತಾ ಕಾಲಕಳೆಯುತ್ತಾರಷ್ಟೆ. ಮನಸ್ಸೇ, ಗುಣ ಪರಿಪೂರ್ಣನಾದ ಭಗವಂತನಿಗೆ ತನ್ನ ಆಶ್ರಿತರನ್ನು ಉದ್ಧರಿಸುವುದೇ ಮುಖ್ಯ ಸಿದ್ಧಾಂತ, ಕಂಡೆಯಾ\! 



೫. ಕೊಳ್ ಹೈಕೊಳಾಮೈಯಿಲಾದಾನ್, ಎಳ್ ಹಲಿರಾಹಮಿಲಾದಾನ್,

ವಿಳ್ ಹೈ ವಿಳ್ಳಾಮೈವಿರುಮ್ಬಿ, ಉಳ್ ಕಲನ್ದಾರ್ ಕ್ಕೋರಮುದೇ.



ಕೊಳ್ ಹೈ = ಬರಮಾಡಿಕೊಳ್ಳುವುದೂ, ಕೊಳಾಮೈ = ಸ್ವೀಕರಿಸದಿರುವುದೂ, ಇಲಾದಾನ್ = ಇಲ್ಲದವನೂ, ಎಳ್ ಹಲ್ = ದ್ವೇಷವಾಗಲಿ, ಇರಾಹಮ್ = ರಾಗವನ್ನಾಗಲಿ, ಇಲಾದಾನ್ = ಇಲ್ಲದವನೂ, ವಿಳ್ ಹೈ = ಅಗಲಿಕೆಯಾಗಲಿ, ವಿಳ್ಳಾಮೈ = ಅಗಲದಿರುವುದಾಗಲಿ, ಇಲ್ಲದ, ವಿರುಮ್ಬಿ = ಆಶೆಯಿಂದ, ಉಳ್ ಕಲನ್ದಾರ್ ಕ್ಕೂ = ಅಂತರಂಗಿಕವಾಗಿ ತನ್ನನ್ನು\(ತನ್ನೊಡನೆ\) ಕೂಡಿಕೊಂಡಿರುವವರಿಗೆ, ಓರ್ ಅಮುದೇ = ಸಾಟಿಯಿಲ್ಲದ ಅಮೃತಸ್ವರೂಪನೇ. 



ಬರಮಾಡಿಕೊಳ್ಳುವುದೂ, ಸ್ವೀಕರಿಸದಿರುವುದೂ ಇಲ್ಲದವನೂ, ದ್ವೇಷವಾಗಲಿ ರಾಗವಾಗಲಿ ಇಲ್ಲದವನೂ \(ಉಪೇಕ್ಷೆಯಾಗಿ\) ಅಗಲಿಕೆಯೂ \(ಅಪೇಕ್ಷಿಯೂ\) ಅಗಲದಿರುವುದೂ ಇಲ್ಲದ, ಆಶೆಯಿಂದ ಆಂತರಂಗಿಕವಾಗಿ ತನ್ನನ್ನು ಕೂಡಿಕೊಂಡಿರುವವರಿಗೆ ಸಾಟಿಯಿಲ್ಲದ ಅಮೃತಸ್ವರೂಪನೇ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನನ್ನು ಏನೆಂದು ಅರಿತುಕೊಂಡಿರುವೆ? ಸ್ವಾಮಿಯು ಎಲ್ಲ ರೀತಿಯಲ್ಲೂ ಸರ್ವಸಮನು. ಅವನಿಗೆ ಯಾವ ಬಗೆಯ ಪಕ್ಷಪಾತವೂ ಇಲ್ಲ. ತನ್ನನ್ನು ಕೋರುವ ಭಕ್ತನಿಗೆ ಗುಣಗಳಿವೆಯೇ, ಜಾತಿ ರೀತಿ ನೀತಿಗಳಿವೆಯೇ ಇಲ್ಲವೇ ಎಂದು ಯೋಚಿಸುವುದಿಲ್ಲ. ಗುಣವಿರುವವನನ್ನು ತನ್ನಲ್ಲಿಗೆ ಬರಮಾಡಿಕೊಳ್ಳುವುದಾಗಲಿ, ಗುಣವಿಲ್ಲದವನನ್ನು ತನ್ನಿಂದ ದೂರಮಾಡುವುದಾಗಲಿ ಇಲ್ಲ. ಭಕ್ತನನ್ನು ಕುರಿತು ಅವನಿಗೆ ರಾಗವೂ \(ಆಶೆಯೂ\) ಇಲ್ಲ: ದ್ವೇಷವೂ ಇಲ್ಲ. ಆಸಕ್ತಿಯಿಂದ ಲಕ್ಷಿಸುವುದಿಲ್ಲ. ಭಗವಂತನಿಗೆ ಬೇಕಾದದ್ದು ಇಷ್ಟುಮಾತ್ರವೇ – ಯಾರು ಅತ್ಯಾಶೆಯಿಂದ ತನ್ನನ್ನೇ ಆಶ್ರಯಿಸುತ್ತಾನೋ, ಯಾರು ಆಂತರಂಗಿಕವಾಗಿ ತನ್ನೊಡನೆ ಎಡೆಬಿಡದೆ ಕೂಡಿಕೊಂಡಿರಬೇಕೆಂದು ಅಪೇಕ್ಷಿಸುತ್ತಾನೋ, ಆ ಭಕ್ತನಿಗೆ ಮಾತ್ರವೇ ಭಗವಂತನು ಸಾಟಿಯಿಲ್ಲದ ಅಮೃತದಂತೆ ಪರಮ ಭೋಗ್ಯನಾಗಿರುತ್ತಾನೆ. 



ಭಕ್ತನಾದವನು ಪರಮ ಪ್ರಯೋಜನಕಾರಿಯಾದ ಭಗವಂತನೊಬ್ಬನನ್ನಲ್ಲದೆ, ಅಲ್ಪಪ್ರಯೋಜನಕಾರಿಯಾದ ಬೇರೆ ಯಾರನ್ನೂ ಆಶ್ರಯಿಸಬಾರದು. ಆಗಲೇ ಅವನ ದೃಢಭಕ್ತಿಗೆ ತಕ್ಕ ಪ್ರತಿಫಲವಾದ ಪರಮಪದವಾಸವನ್ನೂ, ನಿತ್ಯಕೈಂಕರ್ಯವನ್ನೂ ಭಗವಂತನು ದಯೆ ನೀಡುವುದು. 



೬. ಅಮುದಮಮರರ್ ಕಟ್ಕೀನ್ದ, ನಿಮಿರ್ ಶುಡರಾೞಿ ನೆಡುಮಾಲ್,

ಅಮುದಿಲುಮಾಟ್ರವಿನಿಯನ್, ನಿಮಿರ್ ತಿರರಿನೀಳ್ ಕಡಲಾನೇ. 



ಅಮುದಮ್ = ಅಮೃತವನ್ನು, ಅಮರರ್ ಕಟ್ಕು = ಅಮರರಿಗೆ \(ದೇವತೆಗಳಿಗೆ\), ಈನ್ದ = ಒದಗಿಸಿಕೊಟ್ಟವನೂ, ನಿಮಿರ್ = ಬೆಳೆದು ವಿಸ್ತರಿಸುವ, ಶುಡರ್ = ತೀಕ್ಷ್ಣವಾದ ತೇಜೋಮಯವಾದ, ಆೞಿ = ಚಕ್ರಾಯುಧವನ್ನು ಹಿಡಿದವನೂ, ನೆಡುಮಾಲ್ = ಸರ್ವೇಶ್ವರನಾದವನೂ, ಅಮುದಿಲುಮ್ = ಅಮೃತಕ್ಕಿಂತಲೂ, ಆಟ್ರ = ಅಧಿಕವಾದ, ಇನಿಯನ್ = ಭೋಗ್ಯನಾದವನೂ, ನಿಮಿರ್ ತಿರೈ = ಎತ್ತರವಾದ ಅಳೆಗಳುಳ್ಳ, ನೀಳ್ = ವಿಸ್ತಾರವಾದ, ಕಡಲಾನೇ = ಕಡಲಲ್ಲಿರುವವನೇ. 



ಅಮೃತವನ್ನು ಅಮರರಿಗೆ \(ದೇವತೆಗಳಿಗೆ\) ಒದಗಿಸಿಕೊಟ್ಟವನೂ, ಬೆಳೆದು ಹರಡುವ ತೀಕ್ಷ್ಣವಾದ ತೇಜೋಮಯವಾದ ಚಕ್ರಾಯುಧವನ್ನು ಹಿಡಿದವನೂ, ಸರ್ವೇಶ್ವರನಾದವನೂ, ಅಮೃತಕ್ಕಿಂತಲೂ ಅಧಿಕವಾಗಿ ಭೋಗ್ಯನಾದವನೂ, ಎತ್ತರವಾದ ಅಲೆಗಳುಳ್ಳ ವಿಸ್ತಾರವಾದ ಕಡಲಲ್ಲಿರುವವನೇ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ನೀನು ದೃಢವಾಗಿ ಆಶ್ರಯಿಸಬೇಕಾದ ಭಗವಂತನನ್ನು ಕುರಿತು ಇನ್ನೂ ಸ್ಪಷ್ಟವಾಗಿ ಹೇಳುತ್ತೇನೆ, ಕೇಳು. ಭಗವಂತನ ಪರಮೋಪಕಾರಿ, ದಾನವರಿಂದ ಸಂಕಟಕ್ಕೊಳಗಾಗಿ, ಭಗವಂತನಲ್ಲಿ ಮರೆಹೊಕ್ಕ ದೇವತೆಗಳಿಗೆ, ಪಾಲ್ಗಡಲನ್ನೇ ಕಡೆದು, ಅಮೃತವನ್ನುಂಟು ಮಾಡಿ, ಅವರಿಗೆ ಉಣಿಸಿ, ಅವರನ್ನು ಅಮರರನ್ನಾಗಿಸಿದನು. ಅವನ ಕೈಯಲ್ಲಿ ಅದ್ವಿತೀಯವಾದ ತೇಜಸ್ಸನ್ನು ಹರಡುವಂಥ, ಮಹಾತೀಕ್ಷ್ಣವಾದ, ಎದುರಾಳಿಯನ್ನು ತರಿದು ಹಾಕುವಂಥ ಚಕ್ರಾಯುಧವಿದೆ. ಅವನೇ ಸರ್ವೇಶ್ವರ, ಅವನನ್ನು ಆಶ್ರಯಿಸುವುದು, ಅವನ ಸೇವೆಯಲ್ಲಿ ತೊಡಗುವುದು ಅಖಂಡವಾದ ಆನಂದವನ್ನುಂಟುಮಾಡುವುದರಿಂದಲೂ, ಅಮರತ್ವವನ್ನು ದೊರಕಿಸಿಕೊಡುವುದರಿಂದಲೂ, ಅವನು ಅಮೃತಕ್ಕಿಂತಲೂ ಮಧುರವಾಗಿ, ಭೋಗ್ಯವಾಗಿರುತ್ತಾನೆ, ಕಂಡೆಯಾ\! 



ಭಗವಂತನು ಪರಮ ಉದಾರಿ. ಪರಮೋಪಕಾರಿ. ಪರಮಸಮರ್ಥ ಸರ್ವೇಶ್ವರ. ಅತ್ಯಂತ ಭೋಗ್ಯ. ಅವನನ್ನು ಆಶ್ರಯಿಸಿ ಉದ್ಧಾರಗೊಳ್ಳಲೇಬೇಕು. 



೭. ನೀಳ್ ಕಡಲ್ ಶೂೞಿಲಙ್ಗೈಕೋನ್, ತೋಳ್ ಹಳ್ ತಲೈತುಣಿಶೆಯ್ದಾನ್,

ತಾಳ್ ಹಳ್ ತಲೈಯಿಲ್ ವಣಙ್ಗಿ, ನಾಳ್ ಕಡಲೈಕ್ಕೞಿ ಮಿನೇ.



ನೀಳ್ ಕಡಲ್ ಶೂೞ್ = ವಿಸ್ತಾರವಾದ ಕಡಲಿಂದ ಸುತ್ತುವರಿದ, ಇಲಙ್ಗೈ ಕೋನ್ = ಲಂಕೆಯ ರಾಜನ, ತೋಳ್ ಹಳ್ = ತೋಳುಗಳನ್ನೂ, ತಲೈ = ತಲೆಗಳನ್ನೂ, ತುಣಿಶೆಯ್ದಾನ್ = ಕತ್ತರಿಸಿ \(ತುಂಡರಿಸಿ\) ಹಾಕಿದವನ, ತಾಳ್ ಹಳ್ = ತಿರುವಡಿಗಳನ್ನು, ತಲೈಯಿಲ್ ವಣಙ್ಗಿ = ತಲೆಯಿಂದ ನಮಸ್ಕರಿಸಿ, ನಾಳ್ ಕಡಲೈ = ಕಾಲವೆಂಬ ಕಡಲನ್ನು, ಕೞಿಮಿನೇ = ದಾಟಿರಿ.



ವಿಸ್ತಾರವಾದ ಕಡಲಿನಿಂದ ಸುತ್ತುವರಿದ ಲಂಕೆಯ ರಾಜನ ತೋಳುಗಳನ್ನೂ ತಲೆಗಳನ್ನೂ ತುಂಡರಿಸಿ ಹಾಕಿದವನ ತಿರುವಡಿಗಳಿಗೆ ತಲೆಯಿಂದ ನಮಸ್ಕರಿಸಿ ಕಾಲವೆಂಬ ಕಡಲನ್ನು ದಾಟಿರಿ. 



ಹಿಂದಿನ ಪಾಶುರದಲ್ಲಿ ಭಗವಂತನ ಪರತ್ವ ಸೌಲಭ್ಯಗಳನ್ನು ಕೂಡಿಸಿ ಹೇಳಲಾಯಿತು. ಈಗ ಸ್ವಾಮಿಯ ಸಾಮರ್ಥ್ಯ ಔದಾರ್ಯಗಳನ್ನು ಕೂಡಿಸಿ ಹೇಳಲಾಗುವುದು. 



ಭಗವಂತನು ಶ್ರೀರಾಮನಾಗಿ, ಸಾಮಾನ್ಯಮಾನವನಂತೆ, ಅವತರಿಸಿ, ಅಪ್ರತಿಮಶೂರನೆನಿಸಿದ ರಾವಣಾಸುರನ ಹತ್ತು ತಲೆಗಳನ್ನೂ ಇಪ್ಪತ್ತು ತೋಳುಗಳನ್ನೂ ತನ್ನ ಬಿಲ್ಲುಬಾಣಗಳ ಸಹಾಯದಿಂದಲೇ ತುಂಡರಿಸಿ, ಅವನನ್ನೂ ಕೊಂದುಹಾಕಿದನು. ದುಷ್ಟಶಿಕ್ಷಣ ಕಾರ್ಯವನ್ನು ನಡೆಸಿದನು. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ \(ಭಕ್ತರೇ\), ಅತ್ಯಂತ ನಮ್ರತೆಯಿಂದ ಭಗವಂತನ ದಿವ್ಯತಿರುವಡಿಗಳ ಮೇಲೆ ತಲೆಯನ್ನಿರಿಸಿ, ನಮಸ್ಕರಿಸಿ, ಪರಮ ಉದಾರಿಯಾದ ಸ್ವಾಮಿಯು ನಿಮ್ಮನ್ನು ಕಾಲವೆಂಬ ಕಡಲಿನಿಂದ ಪಾರುಮಾಡಿ, ಅಮರರನ್ನಾಗಿಸುತ್ತಾನೆ. 



ಕಾಲವೆಂಬ ಮಿತಿಯಿಲ್ಲದ ಕಡಲನ್ನು ದಾಟುವುದಕ್ಕೆ ಕಾಲಪುರುಷನ \(ಸರ್ವೇಶ್ವರನ\) ಕೃಪಾದಾರ್ಯವೇ ಬೇಕು. 



೮. ಕೞಿಮಿನ್ ತೊಣ್ಡೀರ್ ಹಳ್\! ಕೞಿತ್ತು, ತೊೞುಮಿನವನೈತ್ತೊೞುದಾಲ್,

ವೞಿನಿನ್ ಱ ವಲ್ ವಿನೈಮಾಳ್ವಿತ್ತು, ಅೞಿವಿನ್ ಱಿಯಾಕ್ಕನ್ದರುಮೇ.



ಕೞಿಮಿನ್ = \(ಇಂದ್ರಿಯ ಚಾಪಲ್ಯವನ್ನು\) ಕಳೆದುಬಿಡಿ, ತೊಣ್ಡೀರ್ ಹಳ್ = ಭಕ್ತರೇ, ಕೞತ್ತು = \(ಆ ವಿಷಯಾಂತರ ಸಂಗಗಳನ್ನು\) ಕಳೆದ \(ತೊಲಗಿಸಿದ\) ಬಳಿಕ, ತೊೞುಮಿನ್ = ಪೂಜಿಸಿ, ಅವನೈ = \(ಕೃಪಾಳುವಾದ\) ಭಗವಂತನನ್ನು, ತೊೞುತ್ತಾಲ್ = ಪೂಜಿಸಿದರೆ \(ಸೇವೆ ಮಾಡಿದರೆ\), ವೞಿನಿನ್ ಱ = ದಾರಿಯಲ್ಲಿ ನಿಂತಿರುವ, ವಲ್ ವಿನೈ = ಪ್ರಬಲವಾದ ಪಾಪಗಳನ್ನು ಮಾಳ್ ವಿತ್ತು = ನಾಶಪಡಿಸಿ, ಅೞಿವು ಇನ್ ಱಿ = ಹಾಳಾಗದೆ ಇರತಕ್ಕ, ಆಕ್ಕಮ್ = ಸಂಪತ್ತನ್ನು, ತರುಮೇ = ತಂದು ಕೊಡುವುದು \(ಅಲ್ಲವೇ\!\) 



ಭಕ್ತರೇ, ಇಂದ್ರಿಯ ಚಾಪಲ್ಯವನ್ನು ತೊಲಗಿಸಿ, ಆ ವಿಷಯಾಂತರ ಸಂಗಗಳನ್ನು ತೊಲಗಿಸಿದ ಬಳಿಕ, ಭಗವಂತನನ್ನು ಪೂಜಿಸಿ. ಪೂಜಿಸಿದರೆ, \(ಜನ್ಮದ \) ದಾರಿಯಲ್ಲಿ \(ಕಾಡು\) ನಿಂತಿರುವ ಪ್ರಬಲವಾದ ಪಾಪಗಳನ್ನು ನಾಶಪಡಿಸಿ, ಹಾಳಾಗದೆಯೇ ಇರತಕ್ಕ ಸಂಪತ್ತನ್ನೇ ತಂದುಕೊಂಡುವುದು.



ಈ ಪಾಶುರದಲ್ಲಿ ಮುಕ್ತಿಸಂಪತ್ತನ್ನು ಚೇತನನು ಪಡೆದುಕೊಳ್ಳುವುದು ಹೇಗೆ ಎಂಬುದನ್ನು ಹೇಳಲಾಗುತ್ತದೆ. 



ಇಂದ್ರಿಯಗಳಿಗೆ ವಶವಾಗಿರುವ ಮನಸ್ಸನ್ನು ಮೊದಲು ಅವುಗಳಿಂದ ಬಿಡುಗಡೆ ಮಾಡಬೇಕು. ಹೀಗೆ ಶುದ್ಧವಾದ ಮನಸ್ಸಿನಿಂದ ಭಗವಂತನನ್ನು ಪೂಜಿಸತೊಡಗುವುದು. ಇದರಿಂದ, ಜನ್ಮಜನ್ಮದಿಂದಲೂ ಬಹುಕಾಲದಿಂದ ಕೂಡಿಕೊಂಡು ಬಂದಿರುವ ಪ್ರಬಲವಾದ ಪಾಪಗಳ ರಾಶಿಯೆಲ್ಲವೂ ಭಸ್ಮವಾಗಿ ಹೋಗುವುದು. ಮತ್ತು, ಎಂದೆಂದಿಗೂ ಹಾಳಾಗದಂಥ, ಶಾಶ್ವತವಾದ ಮುಕ್ತಿಯೆಂಬ ಸಂಪತ್ತು ದೊರೆಯುವುದು. ಮುಕ್ತಿಗೆ ಹಂತಗಳು ಎಷ್ಟು ಸರಳ\! 



೯. ತರುಮವರುಮ್ ಪಯನಾಯ, ತಿರುಮಹಳಾರ್ ತನಿ ಕೇಳವನ್,

ಪೆರುಮೈಯುಡೈಯ ಪಿರಾನಾರ್, ಇರುಮೈವಿನೈಕಡಿವಾರೇ. 



ತರುಮ್ = ಕೊಡುತ್ತಾನೆ \(ನೀಡುತ್ತಾನೆ\), ಅ ಅರುಪಯನ್ ಆಯ = ಅಂಥ ಅಪರೂಪವಾದ ಫಲವಾದದ್ದನ್ನು, ತಿರುಮಹಳಾರ್ = ಶ್ರೀದೇವಿಯ, ತನಿ ಕೇಳವನ್ = ಸಾಟಿಯಿಲ್ಲದ ಪತಿಯು, ಪೆರುಮೈ ಉಡೈಯ = ಸರ್ವೇಶ್ವರನು, ಇರುಮೈ = ಎರಡು ರೂಪಗಳುಳ್ಳ, ವಿನೈ = ಕರ್ಮಬಂಧವನ್ನು, ಕಡಿವಾರೇ = ಕಡಿದು ಹಾಕುತ್ತಾನೆ. 



ಶ್ರೀದೇವಿಯ ಸಾಟಿಯಿಲ್ಲದ ಪತಿಯು ಅಂಥ ಅಪರೂಪವಾದ ಫಲವಾದದ್ದನ್ನು ನೀಡುತ್ತಾನೆ. ಉನ್ನತ ಕೀರ್ತಿಯುಳ್ಳ ಸರ್ವೇಶ್ವರನು ಎರಡು ರೂಪಗಳುಳ್ಳ ಕರ್ಮಬಂಧವನ್ನು ಕಡಿದುಹಾಕುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ದಯಾಸ್ವರೂಪಳೇ ಶ್ರೀದೇವಿ. ಆಕೆಗೆ ಭಗವಂತನು ಸಾಟಿಯಿಲ್ಲದಂತ ಪತಿಯಾಗಿದ್ದಾನೆ. ಎಂದ ಮೇಲೆ, ಭಗವಂತನು ಪರಿಪೂರ್ಣನಾದ ಕರುಣಾಮೂರ್ತಿಯೇ\! ಅವನನ್ನು ಆಶ್ರಯಿಸಿದವರನ್ನು ಕರುಣಿಸುವುದರಲ್ಲಿ ಸ್ವಾಮಿಯ ಕೀರ್ತಿ ಅತ್ಯಂತ ಹೆಚ್ಚಿನದು. ಅವನು ಸರ್ವೇಶ್ವರನಾದ್ದರಿಂದ, ಆಶ್ರಿತರನ್ನು ಅವರ ಪಾಪ, ಪುಣ್ಯಗಳೆಂಬ ಎರಡು ರೂಪಗಳ ಕರ್ಮಗಳ ಬಂಧನದಿಂದ ತಪ್ಪಿಸುತ್ತಾನೆ. ಅಲ್ಲದೆ, ಅಪರೂಪವಾದ ಮೋಕ್ಷವೆಂಬ ಸಂಪತ್ತನ್ನೂ ಕರುಣಿಸುತ್ತಾನೆ. ಇದಲ್ಲವೇ ಭಗವಂತನ ಹಿರಿಮೆ\! 



೧೦. ಕಡಿವಾರ್ ತೀಯ ವಿನೈಹಳ್, ನೊಡಿಯಾರುಮಳವೈಕ್ಕಣ್

ಕೊಡಿಯಾವಡುಪುಳ್ಳುಯರ್ ತ್ತ, ವಡಿವಾರ್ ಮಾದವನಾರೇ. 



ಕಡಿವಾರ್ = ಕಡುದುಹಾಕುತ್ತಾರೆ, ತೀಯ = ಬಲುಕ್ರೂರವಾದ, ವಿನೈಹಳ್ = ಪಾಪಗಳನ್ನು, ನೊಡಿ ಆರುಮ್ ಅಳವೈ ಕಣ್ = ಕ್ಷಣವು ಪೂರಿ ಆಗುವುದರಲ್ಲಿಯೇ, ಕೊಡಿ ಆ = ಧ್ವಜವಾಗಿ, ಅಡು = ಶತ್ರುನಾಶಕವಾದ, ಪುಳ್ = ಗರುಡಪಕ್ಷಿಯನ್ನು, ಉಯರ್ ತ್ತ = ಉನ್ನತಗೊಳಿಸಿದವರೂ, ವಡಿವು ಆರ್ = ಪರಿಪೂರ್ಣಸುಂದರ ಶರೀರಿಯೂ ಆದ, ಮಾದವನಾರೇ = ಶ್ರೀಪತಿಯಾದವರೇ. 



ಬಲುಕ್ರೂರವಾದ ಪಾಪಗಳನ್ನು ಕ್ಷಣಕಾಲದಲ್ಲಿಯೇ ನಾಶಮಾಡುವವನೂ, ಶತ್ರುನಾಶಕನಾದ ಗರುಡನನ್ನು ಧ್ವಜವಾಗಿ ಉನ್ನತಗೊಳಿಸಿದವನೂ, ಪರಿಪೂರ್ಣಸುಂದರ ಶರೀರನೂ ಆದವನು ಶ್ರೀಪತಿಯಾದ ಸರ್ವೇಶ್ವರನೇ. 



ಆಳ್ವಾರರು ಹೇಳುತ್ತಾರೆ: ಆಶ್ರಿತರನ್ನು ಉದ್ಧರಿಸುವುದರಲ್ಲಿ ಭಗವಂತನು ಸ್ವಲ್ಪವೂ ತಡಮಾಡುವುದಿಲ್ಲ. ಕಡುಕ್ರೂರವಾದ ಅವರ ಪಾಪರಾಶಿಯನ್ನೆಲ್ಲಾ ಕ್ಷಣಮಾತ್ರದಲ್ಲೇ ನಿರ್ನಾಮಗೊಳಿಸುವನು. ತನ್ನ ಆಶ್ರಿತರಿಗೆ ಶತ್ರುಗಳಿಂದ ಭಯತೊಂದರೆಗಳು ಬರದಂತೆ ಶತ್ರುಭಯಂಕರನಾದ ಗರುಡನನ್ನೇ ತನ್ನ ಧ್ವಜವನ್ನಾಗಿ ಮಾಡಿಕೊಂಡು ಎತ್ತರದಲ್ಲಿ ಕಾದಿರಿಸಿದ್ದಾನೆ. ಭಗವಂತನ ರೂಪವಾದರೋ ಪರಿಪೂರ್ಣ ಸುಂದರೆ. ಇಂಥ ವಿಲಕ್ಷಣ ಸುಂದರ ರೂಪವನ್ನುಳ್ಳವನು ಲಕ್ಷ್ಮೀದೇವಿಗೆ ಪತಿಯಾದ ಮಾಧವನೇ\! ಭಕ್ತರೇ \(ಮನಸ್ಸೇ\), ಅತ್ಯಾಕರ್ಷಕನಾದ ಆ ಸ್ವಾಮಿಯನ್ನು ದೃಢವಾಗಿ ಆಶ್ರಯಿಸಿ, ಉದ್ದಾರಗೊಳ್ಳಲೇಬೇಕು. 



೧೧. ಮಾದವನ್ ಪಾಲ್ ಶಡಹೋಪನ್, ತೀತವ ಮಿನ್ ಱಿ ಯುರೈತ್ತ,

ಏದಮಿಲಾಯಿರತ್ತಿಪ್ಪತ್ತು, ಓದವಲ್ಲಾರ್ ಪಿಱವಾರೇ. 



ಮಾದವನ್ ಪಾಲ್ = ಲಕ್ಷ್ಮೀನಾಥನಾದ ಸರ್ವೇಶ್ವರನನ್ನು ಕುರಿತು, ಶಡಹೋಪನ್ = ಶಠಗೋಪನು, ತೀದು = ಕೆಟ್ಟದ್ದು, ಅವಮ್ = ಕೆಲಸಕ್ಕೆ ಬಾರದ್ದು, ಇನ್ ಱಿ= ಇಲ್ಲದಂತೆ, ಉರೈತ್ತ = ಹೇಳಿದ, ಏದಮ್ = ತಪ್ಪು \(ನಾಶ\), ಇಲ್ = ಇಲ್ಲದ, ಆಯಿರತ್ತು = ಒಂದು ಸಾವಿರದಲ್ಲಿ, ಇಪತ್ತು = ಈ ಹತ್ತನ್ನು, ಓದ ವಲ್ಲಾರ್ = ಅರಿತುಕೊಳ್ಳಬಲ್ಲವರು, ಪಿಱವಾರೇ = \(ಮತ್ತೆ\) ಹುಟ್ಟುವುದೇ ಇಲ್ಲ. 



ಲಕ್ಷ್ಮೀನಾಥನನ್ನು ಕುರಿತು ಶಠಗೋಪನು ಕೆಟ್ಟದ್ದೂ ಕೆಲಸಕ್ಕೆ ಬಾರದ್ದೂ ಇಲ್ಲದಂತೆ ಹೇಳಿದ ತಪ್ಪು \(ನಾಶ\)ವಿಲ್ಲದ ಒಂದು ಸಾವಿರದಲ್ಲಿ ಈ ಹತ್ತನ್ನು ಅರಿತುಕೊಳ್ಳಬಲ್ಲವರು \(ಮತ್ತೆ\) ಹುಟ್ಟುವುದೇ ಇಲ್ಲದವರಾಗುತ್ತಾರೆ.



ಶಠಗೋಪನು \(ನಮ್ಮಾಳ್ವಾರರು\) ರಚಿಸಿರುವ ತಿರುವಾಯ್ ಮೊೞಿ ಒಂದು ಸಾವಿರ ಪಾಶುರಗಳುಳ್ಳದ್ದು. ಅವುಗಳೆಲ್ಲವೂ ಲಕ್ಷ್ಮೀನಾಥನಾದ ಸರ್ವೇಶ್ವರನನ್ನು ಕುರಿತವೇ. ಹೇಳಿರುವುದರಲ್ಲಿ ಸ್ವಲ್ಪವಾದರೂ ಲೋಪದೋಷಗಳಿಲ್ಲ. ಓದುಗನ ಮನಸ್ಸನ್ನು ಕೆಡಿಸುವ ಯಾವೊಂದು ವಿಷಯವಾಗಲಿ, ಕೆಲಸಕ್ಕೆ ಬಾರದ ಪ್ರಯೋಜನವಿಲ್ಲದ ವಿಷಯವಾಗಲಿ ಈ ಸಾವಿರ ಪಾಶುರಗಳಲ್ಲಿ ಇಲ್ಲವೇ ಇಲ್ಲ. ಇಷ್ಟೇ ಅಲ್ಲದೆ, ಇವು ತಪ್ಪಿಲ್ಲದಂತೆ ಸುಜ್ಞಾನಪೂರ್ಣವಾದವು. 



ಈ ಒಂದು ಸಾವಿರ ಪಾಶುರಗಳಲ್ಲಿ ಒಂದು ಭಾಗವಾಗಿರುವ ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಓದಿ, ಅರಿತು, ಮನನ ಮಾಡಿ, ಅನುಸರಿಸತಕ್ಕವರು ಮತ್ತೆ ಹುಟ್ಟುವುದಿಲ್ಲವೆನ್ನುತ್ತಾರೆ ಆಳ್ವಾರರು. ಎಂದರೆ, ಇದು ಅವರ ಪುನರ್ಜನ್ಮದ ಸಂಕೋಲೆಯನ್ನು ಕಡಿದು ಹಾಕುತ್ತದೆ. ಅವರು ಅಮರರಾಗಿ, ಪರಮಪದವಾಸಿಗಳಾಗಿ ಶಾಶ್ವತಾನಂದ ಸುಖವನ್ನನುಭವಿಸುವವರಾಗುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



ಈ ಪಾಶುರದಲ್ಲಿ ಮೂರು ಪದಗಳನ್ನು, ಬಹುಮಟ್ಟಿಗೆ ಒಂದೇ ಅರ್ಥಬರುವಂಥವುಗಳನ್ನು, ಬಳಸಲಾಗಿದೆ ಎನ್ನಬಹುದು. 



’ತೀದು – ಎಂಬುದಕ್ಕೆ ’ತಪು’, ’ಕೆಡಕು’ ’ಕೇಡು’ ’ಸಂಕಟ’ ’ತಡೆ’ ’ಪಾಪ’ ’ಮರಣ’ ’ದೇಹ’ ಎಂದು ಮುಂತಾಗಿ ಅರ್ಥವಾಗುತ್ತದೆ. 



’ಅವಮ್ - - ಎಂಬುದಕ್ಕೆ ’ತಪ್ಪು’ ’ಕೆಡಕು’ \(ಕೆಟ್ಟದ್ದು\), ’ಪ್ರಯೋಜನವಿಲ್ಲದ್ದು’, ’ಕೆಲಸಕ್ಕೆ ಬಾರದ್ದು’ – ಎಂದು ಅರ್ಥವಾಗುತ್ತದೆ. 



’ಏದಮ್’ – ಎಂಬುದಕ್ಕೆ ’ತಪ್ಪು’, ಕೇಡು’, ’ನಾಶ’, ’ಸಂಕಟ’ – ಎಂದು ಅರ್ಥವಾಗುತ್ತದೆ. 



ಇವುಗಳಲ್ಲಿ ಯುಕ್ತವಾದದ್ದೆಂದು ತೋರಿದ ಹಾಗೆ, ಅರ್ಥವನ್ನು ಆರಿಸಿಕೊಳ್ಳಲಾಗಿದೆ. ಇದರ ತಪ್ಪು-ಒಪ್ಪು, ಯುಕ್ತಾಯುಕ್ತತೆಗಳು ಓದುಗರ ವಿಮರ್ಶೆಗೆ ಬಿಟ್ಟದ್ದು. 



\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಮೊದಲದಶಕ ಏಳನೆಯ ತಿರುವಾಯ್ ಮೊೞಿ



೭. ಪಿಱವಿತ್ತುಯರಱ 



೧. ಪಿಱವಿತ್ತುಯರಱ ಞಾನತ್ತುಳ್ ನಿನ್ ಱು,

ತುಱವಿಚ್ಚುಡರ್ ವಿಳಕ್ಕಮ್ ತಲೈಪ್ಪೆಯ್ ವಾರ್,

ಅಱವನೈ ಆೞಿಪ್ಪಡೈಯನ್ದಣನೈ,

ಮಱವಿಯೈ ಯಿನ್ ಱಿ ಮನತ್ತುವೈಪ್ಪಾರೇ. 



ಪಿಱವಿ = ಪುನರ್ಜನ್ಮದ, ತುಯರ್ = ದುಃಖವನ್ನು, ಅಱ = ನೀಗಿಸುವುದಕ್ಕಾಗಿ, ಞಾನತ್ತುಳ್ = ಜ್ಞಾನಮಾರ್ಗದಲ್ಲಿ, ನಿನ್ ಱು = ನಿಂತು, ತುಱವಿ ಶುಡರ್ = ತ್ಯಾಗ \(ಸನ್ಯಾಸ\)ವೆಂಬ, ಸೂರ್ಯನ, ವಿಳಕ್ಕಮ್ = ಪ್ರಕಾಶವನ್ನು, ತಲೈಪೆಯ್ ವಾರ್ = ಹರಿಸುವವರು, ಅಱವನೈ = ಸಕಲಸದ್ಗುಣಸಂಪನ್ನನನ್ನು, ಆೞಿಪಡೈ = ಚಕ್ರಾಯುಧಧಾರಿಯನ್ನು, ಅನ್ದಣನೈ = ಪರಿಶುದ್ಧನೂ, ದಯಾಪೂರ್ಣನೂ, ಕೃಪಾಳುವೂ ಆದ = ಭಗವಂತನನ್ನು, ಮಱವಿಯೈ ಇನ್ ಱಿ = ಮರೆಯದಂತೆ, ಮನತ್ತು = ಮನಸ್ಸಿನಲ್ಲಿ, ವೈಪ್ಪಾರೇ = ಇರಿಸಿಕೊಂಡಿರುವವರೇ. 



ಪುನರ್ಜನ್ಮದ ದುಃಖವನ್ನು ನೀಗಿಸುವುದಕ್ಕಾಗಿ ಜ್ಞಾನಮಾರ್ಗವನ್ನು ಹಿಡಿದು ತ್ಯಾಗವೆಂಬ \(ಸನ್ಯಾಸವೆಂಬ\) ಸೂರ್ಯನ ಪ್ರಭೆಯನ್ನು ಹರಿಸುವವರು ಸಕಲಸದ್ಗುಣಸಂಪನನ್ನೂ, ಚಕ್ರಾಯುಧಧಾರಿಯೂ, ಪರಿಶುದ್ಧನೂ ದಯಾಪೂರ್ಣನೂ ಪರಮಕೃಪಾಳುವೂ ಆದ ಭಗವಂತನನ್ನು ಮರೆಯದಂತೆ ಮನದಲ್ಲಿರಿಸಿಕೊಂಡಿರುವವರೇ.



ಜ್ಞಾನಮಾರ್ಗವನ್ನು ಹಿಡಿದು ಭಗವಂತನನ್ನು ಉಪಾಸಿಸುವುದೇಕೆ? ಸಾಂಸಾರಿಕವಾದ \(ಪ್ರಾಪಂಚಿಕವಾದ\) ತೊಡಕುಗಳನ್ನು ತಂದೊಡ್ಡುವ ಎಲ್ಲವನ್ನೂ ಬಿಟ್ಟುಕೊಟ್ಟು, ತ್ಯಾಗಿಗಳಾಗಿ, ಸನ್ಯಾಸಿಗಳಾಗಿ ಇದ್ದುಕೊಂಡು, ಎಡೆಬಿಡದೆ ಭಗವಂತನ ಗುಣಸ್ವಭಾವಾತಿಶಯಗಳನ್ನು ಕುರಿತು ಚಿಂತಿಸುತ್ತಾ ಕಾಲಕಳೆಯುವುದೇಕೆ? ಭಕ್ತಿ, ಕರ್ಮ ಮಾರ್ಗಗಳಂತೆ ಜ್ಞಾನಮಾರ್ಗದಿಂದಲೂ ಸಹ ಭಗವಂತನನ್ನು ಆಶ್ರಯಿಸಿ, ಉಪಾಸಿಸಿ, ಪುನರ್ಜನ್ಮದ ದುಃಖಸಂಕಟಗಳಿಂದ ಮುಕ್ತರಾಗಬೇಕೆಂದೇ ಅಲ್ಲವೇ? ಮಾರ್ಗಯಾವುದೇ ಆಗಲಿ, ಭಗವಂತನನ್ನು ಆಶ್ರಯಿಸಿ, ಅವನ ಕೃಪೆಗೆ ಪಾತ್ರರಾಗುವ ಹೊರತು, ಪುನರ್ನಜ್ಮದ ಸಂಕಟ ನೀಗುವುದಿಲ್ಲ – ಎನ್ನುತ್ತಾರೆ, ಆಳ್ವಾರರು. 



ತ್ಯಾಗ, ಸನ್ಯಾಸಗಳನ್ನು ಸೂರ್ಯನಿಗೆ ಹೋಲಿಸಲಾಗಿದೆ. ಸೂರ್ಯನು ತನ್ನ ಪ್ರಭೆಯನ್ನು ಹರಡಿ, ಲೋಕವನ್ನು ಬೆಳಗಿಸುವಂತೆ, ಚಟುವಟಿಕೆಯಲ್ಲಿ ತೊಡಗಿಸುವಂತೆ, ತ್ಯಾಗ ಸನ್ಯಾಸಗಳು ಪವಿತ್ರ ಜೀವನವನ್ನು ಲೋಕಕ್ಕೆ ಪ್ರಕಟಗೊಳಿಸಿ, ಮಾರ್ಗದರ್ಶಕಗಳಾಗುತ್ತವೆ. 



೨. ವೈಪ್ಪಾಮ್ ಮರುನ್ದಾಮ್ ಅಡಿಯರೈವಲ್ ವಿನೈ,

ತ್ತುಪ್ಪಾಮ್ ಉಲನೈನ್ದುಮ್ ಕುಂಜಕ್ಕೊಡಾನವನ್,

ಎಪ್ಪಾಲ್ ಯವರ್ ಕ್ಕೂಮ್ ನಲತ್ತಾಲುಯರ್ ನ್ದು ಯರ್ ನ್ದು,

ಅಪ್ಪಾಲವನ್ ಎಙ್ಗಳಾಯರ್ ಕೊೞುನ್ದೇ. 



ವೈಪ್ಪು ಆಮ್ = ಸಕಲೈಶ್ವರ್ಯ ನಿಧಿಯಾಗಿರುವವನು, ಮರುನ್ದು ಆಮ್ = \(ಪುನರ್ಜನ್ಮವೆಂಬ\) \(ರೋಗಕ್ಕೆ\) ಸಿದ್ಧೌಷಧಿಯಾಗಿರುವವನು, ಅಡಿಯರೈ = ಆಶ್ರಿತರ, ವಲ್ ವಿನೈ = ಕ್ರೂರಪಾಪಗಳಿಗೆ \(ಕರ್ಮಗಳೆಂಬ ರೋಗಕ್ಕೆ\), ತುಪ್ಪು ಆಮ್ = ಬಲವಾದ \(ದೃಢವಾದ\) ಆಧಾರವಾಗಿರುವವನು, ಪುಲನ್ ಐನ್ದುಮ್ = ಪಂಚೇಂದ್ರಿಯಗಳನ್ನು \(ಇಂದ್ರಿಯಗಳು ಐದನ್ನೂ\), ತುಂಜಕ್ಕೊಡಾನ್ = ನಿದ್ರಿಸಲು \(ಸೋಮಾರಿಯಾಗಲು\) ಅವಕಾಶಕೊಡುವುದಿಲ್ಲ, ಅವನ್ = ಅವನು, ಎಪ್ಪಾಲ್ = ಎಲ್ಲ ಕಡೆಗಳಲ್ಲೂ \(ಎಲ್ಲೆಲ್ಲಿ ನೋಡಿದರೂ\), ಯಾವರ್ ಕ್ಕೂಮ್ = ಯಾರಿಗೂ \(ಎಲ್ಲರಿಗೂ\), ನಲತ್ತಾಲ್ = ಸ್ವಭಾವದಿಂದ \(ಹಿರಿಮೆಯಿಂದ\), ಉಯರ್ ನ್ದು ಉಯರ್ ನ್ದು = ಅತ್ಯಂತ ಉನ್ನತವಾಗಿ, ಅಪ್ಪಾಲ್ = ಎಟುಕದವನಾಗಿದ್ದಾನೆ, ಅವನ = ಅವನು, ಎಙ್ಗಳ್ = ನಮ್ಮವರಾದ, ಆಯರ್ = ಗೋಪಾಲರ \(ಗೋವಳರ – ಗೊಲ್ಲರ\), ಕೊೞುನ್ದೇ = ಮಗುವೇ\! 



ಸಕಲೈಶ್ವರ್ಯನಿಧಿಯಾಗಿದ್ದಾನೆ. ಆಶ್ರಿತರ ಕ್ರೂರಕರ್ಮಗಳೆಂಬ ರೋಗಕ್ಕೆ ಸಿದ್ಧೌಷಧಿಯಾಗಿದ್ದಾನೆ. ದೃಢವಾದ ಆಧಾರವಾಗಿದ್ದಾನೆ. ಇಂದ್ರಿಯಗಳು ಐದನ್ನೂ ನಿದ್ರಿಸಲು \(ಸೋಮಾರಿಯಾಗಲು\) ಅವಕಾಶ ಕೊಡುವುದಿಲ್ಲ. ಅವನು ತನ್ನ ಹಿರಿಮೆಯಿಂದ, ಗುಣಸ್ವಭಾವಗಳಿಂದ ಅತ್ಯಂತ ಉನ್ನತನಾಗಿ ಎಲ್ಲ ಕಡೆಗಳಲ್ಲೂ ಯಾರಿಗೂ ಎಟುಕದವನಾಗಿದ್ದಾನೆ. ಆದರೂ, ಅವನು ನಮ್ಮವರಾದ ಗೋವಳರ ಮಗುವೇ\! 



ಹಿಂದಿನ ಪಾಶುರದಲ್ಲಿ ಜ್ಞಾನಮಾರ್ಗವನ್ನು ಹಿಡಿದವರೂ ಸಹ ಭಗವಂತನನ್ನು ಆಶ್ರಯಿಸಿ, ಎಡೆಬಿಡದೆ ಚಿಂತಿಸುತ್ತಾರೆ ಎಂದು ಹೇಳಲಾಯಿತು. ಅದಕ್ಕೆ ಕಾರಣವೇನೆಂದು ಈ ಪಾಶುರದಲ್ಲಿ ಸೂಚಿಸಲಾಗುತ್ತದೆ.



ಭಗವಂತನು ತನ್ನ ವಿಶಿಷ್ಟವಾದ ಪರತ್ವಗುಣಗಳಿಂದ ಎಂಥ ಜ್ಞಾನಿಗಾದರೂ ಸುಲಭವಾಗಿ ಎಟುಕಲಾರದಷ್ಟು ಉನ್ನತನಾಗಿದ್ದಾನೆ. ಜ್ಞಾನಮಾರ್ಗದಿಂದ ಅವನನ್ನು ಅರಿತುಕೊಳ್ಳಲು, ಅವನನ್ನು ಸೇರಲು ಪ್ರಯತ್ನಿಸಿದಷ್ಟೂ ಅವನು ಇನ್ನಷ್ಟು ದೂರ ಸರಿಯುತ್ತಾನೆ. ಇಂಥ ಹಿರಿಮೆಯ ಭಗವಂತನಿಗೆ ಮತ್ತೆ ಕೆಲವು ಗುಣಸ್ವಭಾವಗಳಿವೆ. ಆಶ್ರಿತರ ವಿಷಯದಲ್ಲಿ ಅವನ ವಾತ್ಸಲ್ಯಕ್ಕೆ ಮಿತಿಯಿಲ್ಲ. ಅವರ ಅತಿಕ್ರೂರವಾದ ಪಾಪಗಳನ್ನೆಲ್ಲಾ ತೊಡೆದುಹಾಕುತ್ತಾನೆ. ಸಕಲೈಶ್ವರ್ಯನಿಧಿಯಾದ್ದರಿಂದ ಆಶ್ರಿತರ ಇಷ್ಟಾರ್ಥಗಳೆಲ್ಲವನ್ನೂ ನೆರವೇರಿಸುತ್ತಾನೆ. ಅವರಿಗೆ ದೃಢವಾದ ಆಧಾರವಾಗಿರುತ್ತಾನೆ. ಅವರ ಇಂದ್ರಿಯಗಳನ್ನು ಚುರುಕುಗೊಳಿಸಿ, ಅವರು ಆತ್ಮೋದ್ಧಾರದತ್ತ ಚಲಿಸುವಂತೆ ಮಾಡುತ್ತಾನೆ. ಅವನೆಷ್ಟು ಸುಲಭನು\! ಎಷ್ಟು ಸೌಶೀಲ್ಯವಂತನು\! ಎಷ್ಟು ಉದಾರಿ\! ಎಂಥ ಉಪಕಾರಿ\! ಆದ್ದರಿಂದಲೆ, ನಮ್ಮವರೇ ಆದ, ಎಂದರೆ, ಸಾಮಾನ್ಯಮಾನವರೇ ಆದ, ಗೋವಳ ಮನೆಯ ಮಗುವಾಗಿ, ಎಲ್ಲರಿಗೂ ಅತ್ಯಂತ ಪ್ರಿಯನಾಗಿ ಬೆಳೆದವನಲ್ಲವೇ ಸ್ವಾಮಿ\! 



೩. ಆಯರ್ ಕೊೞುನ್ದಾಯ್ ಅವರಾಲ್ ಪುಡೈಯುಣ್ಣುಮ್,

ಮಾಯಪ್ಪಿರಾನೈ ಎನ್ ಮಾಣಿಕ್ಕ ಚ್ಚೋದಿಯೈ,

ತೂಯವಮುದೈಪ್ಪರುಹಿ ಪ್ಪರುಹಿ, ಎನ್,

ಮಾಯಪ್ಪಿಱವಿ ಮಯರ್ ವಱುತ್ತೇನೇ. 



ಆಯರ್ ಕೊೞುನ್ದು ಆಯ್ = ಗೋವಳರ ಮಗುವಾಗಿ, ಅವರಾಲ್ = ಅವರಿಂದ, ಪುಡೈ ಉಣ್ಣುಮ್ = ಹೊಡೆತವನ್ನು ತಿನ್ನುವ, ಮಾಯಮ್ ಪಿರಾನೈ= ಆಶ್ಚರ್ಯಕಾರಕನಾದ ಸ್ವಾಮಿಯನ್ನು, ಎನ್ = ನನ್ನ, ಮಾಣಿಕ್ಕಮ್ = ರತ್ನವನ್ನು, ಶೋದಿಯೈ = ಜ್ಯೋತಿಸ್ವರೂಪನನ್ನು, ತೂಯ = ಪರಿಶುದ್ಧವಾದ, ಅಮುದೈ = ಅಮೃತವನ್ನು, ಪರುಹಿಪರುಹಿ = ಕುಡಿದುಕುಡಿದು \(ಚೆನ್ನಾಗಿ ಅನುಭವಿಸಿಸ್\), ಎನ್ = ನನ್ನ, ಮಾಯಮ್ = ಅಜ್ಞಾನದಿಂದ ಬಂದ \(ಭ್ರಾಂತಿರೂಪವಾದ\), ಪಿಱವಿ = ಹುಟ್ಟು ಎಂಬ, ಮಯರ್ ವು = ಮಂಕುತನವನ್ನು, ಅಱುತ್ತೇನೇ = ಕಡಿದುಹಾಕಿದ್ದೇನೆ. 



ಗೋವಳರಮಗುವಾಗಿ, ಅವರಿಂದ ಹೊಡೆತವನ್ನುಣ್ಣುವ ಆಶ್ಚರ್ಯಕಾರಕನಾದ ಸ್ವಾಮಿಯನ್ನು, ನನ್ನ ಅನರ್ಘರತ್ನವನ್ನು, ಜ್ಯೋತಿಸ್ವರೂಪನನ್ನು, ಪರಿಶುದ್ಧವಾದ ಅಮೃತವನ್ನು ಕುಡಿದುಕುಡಿದು \(ಚೆನ್ನಾಗಿ ಅನುಭವಿಸಿ\), ನನ್ನ ಭ್ರಾಂತಿರೂಪವಾದ \(ಅಜ್ಞಾನದಿಂದ ಬಂದ\) ಹುಟ್ಟು ಎಂಬ ಮಂಕುತನವನ್ನು ಕಡಿದುಹಾಕಿದ್ದೇನೆ. 



ಆಳ್ವಾರರು ಹೇಳುತ್ತಾರೆ: ಜ್ಞಾನಮಾರ್ಗಕ್ಕೆ ಸುಲಭವಾಗಿ ಎಟುಕದವನಾದ ಸರ್ವೇಶ್ವರನು ಅತ್ಯಂತ ಸೌಲಭ್ಯಗುಣವುಳ್ಳವನಾದ್ದರಿಂದಲೇ, ಸಾಮಾನ್ಯಮಾನವ ಕುಲದ ಗೋವಳರ ಮಗನಾಗಿ, ನಂದಗೋಕುಲದಲ್ಲಿ, ತಾನು ಮಾಡಿದ ವಿಚಿತ್ರ ಚೇಷ್ಟೆಗಳಿಗಾಗಿ ಗೊಲ್ಲತಿಯರಿಂದ ಏಟು ತಿಂದನಲ್ಲವೇ? ಅತ್ಯಾಶ್ಚರ್ಯಕರನಾದ ನನ್ನ ಆ ಸ್ವಾಮಿಯೇ ಅನರ್ಘರತ್ನದ ದಿವ್ಯಪ್ರಭೆಯಂತೆ ಜ್ಯೋತಿಸ್ವರೂಪನಾಗಿದ್ದಾನೆ. ಅವನು ಪರಿಶುದ್ಧವಾದ ಅಮೃತದಂತೆ. ಸಾಟಿಯಿಲ್ಲದ ಅವನ ಗುಣಾತಿಶಯಗಳನ್ನು ಎಡೆಬಿಡದೆ ಅನುಭವಿಸಿದ್ದರಿಂದ, ಅಜ್ಞಾನದಿಂದ ಉಂಟಾದ ಭ್ರಾಂತಿರೂಪವಾದ ಪುನರ್ಜನ್ಮವೆಂಬ ಮಂಕುತನವನ್ನು \(ಮಾಯೆಯನ್ನು\) ನಾನು ಹೋಗಲಾಡಿಸಿಕೊಂಡಿದ್ದೇನೆ. 



ಭಗವಂತನನ್ನು ಅನನ್ಯವಾಗಿ ಆಶ್ರಯಿಸಿ ಪಡೆಯತಕ್ಕದ್ದು ಎಂದರೆ ಅಮರತ್ವವನ್ನು. ’ಅದನ್ನು ನಾನು ಪಡೆದುಕೊಂಡೆ’ ಎನ್ನುತ್ತಾರೆ ಆಳ್ವಾರರು ಇಲ್ಲಿ. 



೪. ಮಯರ್ ವಱಯೆನ್ ಮನತ್ತೇ ಮನ್ನಿನಾನ್ ತನ್ನೈ,

ಉಯರ್ ವಿನೈಯೇತರುಮ್ ಒಣ್ ಶುಡರ್ ಕಟ್ರೈಯೈ,

ಅಯರ್ ವಿಲ ಮರರ್ ಹಳ್ ಆದಿಕ್ಕೊಱುನ್ತೈ, ಎನ್

ಇಶೈವಿನೈ ಎನ್ ಶೊಲ್ಲಿಯಾನ್ ವಿಡುವೇನೋ.



ಮಯರ್ ವು = ಅಜ್ಞಾನವು, ಅಱ = ತೊಲಗಿಸುವಂತೆ, ಎನ್ ಮನತ್ತೇ = ನನ್ನ ಮನದಲ್ಲಿ, ಮನ್ನಿ ನಾನ್ ತನ್ನೈ = ನೆಲಸಿರುವವನಾಗಿ, ಉಯರ್ ವಿನೈಯೇ = ಶ್ರೇಷ್ಠವಾದ \(ಮಹೋನ್ನತವಾದ\) ಕರ್ಮಗಳನ್ನೇ, ತರುಮ್ = ಉಂಟುಮಾಡುವ, ಒಣ್ ಶುಡರ್ ಕಟ್ರೈಯೈ = ಸಾಟಿಯಿಲ್ಲದ ತೇಜೋರಾಶಿಯನ್ನು, ಅಯರ್ ವು ಇಲ್ = ಮರೆವು ಎಂಬುದೇ ಇಲ್ಲದ, ಅಮರರ್ ಹಳ್ = ನಿತ್ಯಸೂರಿಗಳ, ಆದಿಕೊೞುನ್ದೈ = \(ಆದಿಕಾರಣನಾದ\) ಮೂಲ ಶಿಶುವನ್ನು, ಎನಿಶೈವಿನೈ = ನನಗೆ ತಕ್ಕ ಸಾಮರ್ಥ್ಯವಿತ್ತವನನ್ನು, ಎನ್ ಶೊಲ್ಲಿ = ಯಾವ ಕೊರತೆಯನ್ನು ಹೇಳಿ \(ಏನನ್ನು ಹೇಳಿ\), ಯಾನ್ = ನಾನು, ವಿಡುವೇನೋ = ಬಿಟ್ಟುಬಿಡಬಲ್ಲೆನೇ? \(ಬಿಟ್ಟುಬಿಡಲಿ\). 



ನನ್ನ ಅಜ್ಞಾನವು ತೊಲಗುವಂತೆ ನನ್ನ ಮನದಲ್ಲಿ ನೆಲಸಿರುವವನಾಗಿ, ಮಹೋನ್ನತವಾದ ಕರ್ಮಗಳನ್ನೇ ಉಂಟು ಮಾಡುವ ಸಾಟಿಯಿಲ್ಲದ ತೇಜೋರಾಶಿಯನ್ನು, ಮರೆವು ಎಂಬುದೇ ಇಲ್ಲದ ನಿತ್ಯಾಸೂರಿಗಳಿಗೆ ಆದಿಕಾರಣನಾದ \(ಮೂಲ\) ಶಿಶುವನ್ನು, ನನಗೆ ತಕ್ಕ ಸಾಮರ್ಥ್ಯವನ್ನು ಇತ್ತವನನ್ನು, ಏನನ್ನು ಹೇಳಿ ನಾನು ಬಿಟ್ಟುಬಿಡಲಿ\! 



“ನನ್ನ ಅಜ್ಞಾನ ತೊಲಗುವಂತೆ..................” – ಹುಟ್ಟು ಸಾವುಗಳ ಜೀವನದಲ್ಲಿ ಬಿದ್ದು, ಪಾಪಗಳನ್ನು ಮಾಡುತ್ತಾ, ಪುನರ್ಜನ್ಮ ಪಡೆಯುತ್ತಾ, ಮತ್ತೆ ಪಾಪಮಾಡುತ್ತಾ, ಉಜ್ಜೀವನ ಮಾರ್ಗವೇ ತಿಳಿಯದಂತೆ ತೊಳಲುತ್ತಿರುವುದೇ ಅಜ್ಞಾನ. ಭಗವಚ್ಚಿಂತನೆಗೆ ಅನುಕೂಲ ಅವತಾರಗಳು ದೊರೆತರೆ ಮಾತ್ರವೇ ಈ ಅಜ್ಞಾನ ತೊಲಗುವುದು. ವಾಸ್ತವವಾಗಿ, ಭಗಗವಚ್ಚಿಂತನೆ ಮಾಡಬೇಕೆಂಬ ಮನಸ್ಸೇ ಉಜ್ಜೀವನಗೊಳ್ಳುವ ಜ್ಞಾನ. ಭಗವಂತನು ತನ್ನ ಅಂತರಂಗದಲ್ಲಿದ್ದಾನೆಂದು ದೃಢವಾಗಿ ನಂಬುವುದೇ ಜ್ಞಾನ. ಹೀಗೆ ಭಗವಂತನ ಉಪಕಾರ. 



“ಮಹೋನ್ನತ ಕರ್ಮ ..................ರಾಶಿಯನ್ನು” – ಭಗವಂತನನ್ನು ಒಲಿಸಿಕೊಳ್ಳುವ, ಅವನನ್ನು ಸೇರುವುದಕ್ಕೆ ಅವಕಾಶವನ್ನು ಕಲ್ಪಿಸುವ ಕರ್ಮಗಳು ಉನ್ನತ \(ಶ್ರೇಷ್ಠವಾದ\) ಕರ್ಮಗಳು. ಅವು ಜ್ಞಾನ, ಭಕ್ತಿ, ವೈರಾಗ್ಯಗಳು. ಪ್ರಾಪಂಚಿಕ ಆಸಕ್ತಿಯನ್ನು ತೊಲಗಿಸಿ, ಭಗವಂತನತ್ತ ಸೆಳೆದೊಯ್ಯತಕ್ಕವು ಇವು. 



ಭಗವಂತನನ್ನು ಯಾವುದಕ್ಕೂ ಹೋಲಿಸಲು ಸಾಧ್ಯವಾಗದಂಥ ತೇಜಸ್ಸಿನ ರಾಶಿಯನ್ನಾಗಿ ಇಲ್ಲಿ ಹೇಳಲಾಗಿದೆ. 



“ನನ್ಗೆ ತಕ್ಕ ಸಾಮರ್ಥ್ಯವನ್ನು .................” – ಭಗವಂತನನ್ನು ಸೇರುವುದಕ್ಕೂ, ಅವನ ನಿತ್ಯಕೈಂಕರ್ಯದಲ್ಲಿ ತೊಡಗುವುದಕ್ಕೆ ಅನುಕೂಲಿಸುವಂತೆ ಜ್ಞಾನ, ಭಕ್ತಿ, ವೈರಾಗ್ಯಗಳು ನನ್ನಲ್ಲಿ ಹೆಚ್ಚುವಂತೆ, ಅವನನ್ನು ಎಡೆಬಿಡದೆ ಭಕ್ತಿ ಮಾಡಲು ನನಗೆ ತಕ್ಕ ಸಾಮರ್ಥ್ಯವನ್ನು ದೊರಕಿಸಿಕೊಟ್ಟವನು ಅವನೇ.



ಆಳ್ವಾರರು ಹೇಳುತ್ತಾರೆ: ಇಂದ್ರಿಯಗಳ ವಶವಾಗಿರುವ ನನ್ನ ಮನಸ್ಸಿನ ಅಜ್ಞಾನವನ್ನು ತೊಲಗಿಸುವುದಕ್ಕಾಗಿಯೇ ಭಗವಂತನು ನನ್ನ ಅಂತರಂಗದಲ್ಲಿ ನೆಲಸಿದ್ದಾನೆ. ಜ್ಞಾನ ಭಕ್ತಿ ವೈರಾಗ್ಯಗಳು ನನ್ನಲ್ಲಿ ಹೆಚ್ಚುವಂತೆ ಮಾಡುವ ಅದ್ವಿತೀಯವಾದ ತೇಜೋರಾಶಿಯಾಗಿದ್ದಾನೆ. ಪರಮಪದವಾಸಿಗಳಾದ ನಿತ್ಯಸೂರಿಗಳಿಗೂ ಸಹ ಅವನು ಮೂಲಕಾರಣನೇ. ಅವನನ್ನು ಸೇರಿ, ಅವನ ನಿತ್ಯಕೈಂಕರ್ಯದಲ್ಲಿ ತೊಡಗುವಂತೆ ನನಗೆ ತಕ್ಕದ್ದಾದ ಜ್ಞಾನ, ಭಕ್ತಿ, ವೈರಾಗ್ಯಗಳ ಸಾಮರ್ಥ್ಯವನ್ನು ದೊರಕಿಸಿಕೊಟ್ಟಿದ್ದಾನೆ. ಮಹೋಪಕಾರಿಯಾದ ಆ ಭಗವಂತನ ಯಾವ ಕೊರತೆಯನ್ನು ಎತ್ತಿ ಹಿಡಿಯುತ್ತಾ, ನಾನು ಅವನ ಚಿಂತನೆಯನ್ನು ಮರೆತುಬಿಡಲಿ. 



೫. ವಿಡುವೇ ನೋವೆನ್ ವಿಳಕ್ಕೈ ಎನ್ನಾವಿಯೈ,

ನಡುವೇವನ್ದು ಉಯ್ಯಕ್ಕೊಳ್ ಹಿನ್ ಱ ನಾದನೈ,

ತೊಡುವೇ ಶೆಯ್ ದು ಇಳವಾಯ್ ಚ್ಚಿಯರ್ ಕಣ್ಣಿನುಳ್,

ವಿಡವೇಶೆಯ್ದು ವಿೞಿಕ್ಕೂಮ್ ಪಿರಾನೈಯೇ.



ವಿಡುವೇನೋ = ಬಿಟ್ಟುಬಿಡುವೆನೆ? ಎನ್ ವಿಳಕ್ಕೈ = ನನ್ನ ದೀಪವನ್ನು, ಎನ್ ಆವಿಯೈ = ನನ್ನ ಪ್ರಾಣವನ್ನು, ನಡುವೆ ವನ್ದು = ಇದ್ದಕ್ಕಿದ್ದಂತೆ ಬಂದು, ಉಯ್ಯಕ್ಕೊಳ್ ಹಿನ್ ಱ = ಉಜ್ಜೀವನಗೊಳಿಸುವ, ನಾದನೈ = ನಾಥನನ್ನು, ತೊಡುವೇ ಶೆಯ್ದು = ಕಪಟವನ್ನು ಮಾಡಿ, ಇಳ ಆಯ್ ಚ್ಚಿಯರ್ = ಎಳೆಯ ಯೌವನದ ಗೋಪಿಯರ, ಕಣ್ಣಿನುಳ್ = ಕಣ್ಣುಗಳಲ್ಲಿ \(ಎದುರಲ್ಲಿ\), ವಿಡವೇ ಶೆಯ್ದು = ಮೋಹಿಸುವಂತೆ ಮಾಡಿ, ವಿೞಿಕ್ಕೂಮ್ = ಹಾಡಿ ಕರೆಯುವ, ಪಿರಾನೈಯೇ = ಸರ್ವೇಶ್ವರನನ್ನೇ. 



ನನ್ನ \(ಜ್ಞಾನ\)ದೀಪವನ್ನು, ನನ್ನ ಪ್ರಾಣವನ್ನು, ಇದ್ದಕ್ಕಿದ್ದಂತೆ ಬಂದು ಉಜ್ಜೀವನಗೊಳಿಸುವ ನಾಥನನ್ನು, ಕಪಟವನ್ನು ಮಾಡಿ ಎಳೆಯ ಯೌವನದ ಗೋಪಿಯರ ಎದುರಲ್ಲಿ ಮೋಹಿಸುವಂತೆ ಮಾಡಿ, ಹಾಡಿ, ಕರೆಯುವ ಸರ್ವೇಷ್ವರನನ್ನೇ ನಾನು ಬಿಟ್ಟಿಬಿಡುವೆನೇ? 



ಆಳ್ವಾರರು ಹೇಳುತ್ತಾರೆ: ನನ್ನಲ್ಲಿ ತುಂಬಿಕೊಂಡಿದ್ದ ಅಜ್ಞಾನವೆಂಬ ಕಗ್ಗತ್ತಲೆಯನ್ನು ಓಡಿಸಿಬಿಟ್ಟ ಜ್ಞಾನಜ್ಯೋತಿಯಾಗಿದ್ದಾನೆ ಭಗವಂತ. ನನ್ನ ಪ್ರಾಣವೇ ಅವನಾಗಿದ್ದಾನೆ. ಅವನೇ ನನ್ನ ಸ್ವಾಮಿಯಾಗಿ, ನನ್ನ ಮೇಲೆ ಕೃಪೆಗೊಂಡು ಇದ್ದಕ್ಕಿದ್ದಂತೆ ನನ್ನ ಅಂತರಂಗವನ್ನು ಪ್ರವೇಶಿಸಿದ್ದಾನೆ. ಅಲ್ಲಿಯೇ ನೆಲಸಿ, ಶಾಶ್ವತವಾಗಿ ನನ್ನನ್ನು ಉಜ್ಜೀವನಗೊಳಿಸುತ್ತಿದ್ದಾನೆ. ಹಿಂದೆ, ಅವನೇ ದಿವ್ಯಸುಂದರನಾದ ಶ್ರೀಕೃಷ್ಣನಾಗಿ ಅವತರಿಸಿ, ನಂದಗೋಕುಲದ ಎಳೆಯ ಯೌವನದ ಗೋಪಿಯರ ಕಣ್ಣಮುಂದೆ ಆಕರ್ಷಕವಾದ ಆಟಗಳನ್ನು ಆಡುತ್ತಾ, ಮೋಹಕವಾದ ತನ್ನ ಕೊಳಲಿನ ಗಾನದಿಂದ ಅವರೆಲ್ಲರೂ ಮೋಹಮುಗ್ಧರಾಗುವಂತೆ ಮಾಡಿದನಲ್ಲವೇ\! ವಿಶಿಷ್ಟವಾದ ಗುಣಸ್ವಭಾವಗಳುಳ್ಳ ಆ ಸರ್ವೇಶ್ವರನನ್ನು ನಾನು ಯಾವ ಕಾರಣದಿಂದ ಬಿಟ್ಟುದೂರಮಾಡಬಲ್ಲೆ? 



೬. ಪಿರಾನ್ ಪೆರುನಿಲಙ್ಕೇಣ್ಡವನ್, ಪಿನ್ನುಮ್,

ವಿರಾಯ್ ಮಲರ್ ತ್ತುೞಾಯ್ ವೇಯ್ ನ್ದ ಮುಡಿಯನ್,

ಮರಾಮರ ಮೆಯ್ ದ ಮಾಯವನ್, ಎನ್ನುಳ್,

ಇರಾನೆನಿಲ್ ಪಿನ್ನೈಯಾನೊಟ್ಟುವೇನೋ. 



ಪಿರಾನ್ = ಸರ್ವೇಶ್ವರನು, ಪೆರುನಿಲಮ್ = ವಿಸ್ತಾರವಾದ ಭೂಮಿಯನ್ನು, ಕೀಣ್ಡವನ್ = ಹಿಡಿದುಮೇಲೆತ್ತಿದವನು, ಪಿನ್ನುಮ್ = ಅನಂತರ, \(ಅಲ್ಲದೆ\), ವಿರಾಯ್ = ಚೆನ್ನಾಗಿ ಅರಳಿರುವ, ಮಲರ್ ತುೞಾಯ್ = ಬಿರಿದ ತುಳಸಿಯನ್ನು, ವೇಯ್ ನ್ದ = ಸುತ್ತುವರಿದ, ಮುಡಿಯಾನ್ = ತಲೆಗೂದಲುಳ್ಳವನು, ಮರಾಮರಮ್ ಎಯ್ ದ = ಏಳು ತಾಳೆ \(ಸಾಲವೃಕ್ಷ\) ಮರಗಳನ್ನು ಹೊಡೆದ, ಮಾಯವನ್ = ಆಶ್ಚರ್ಯಕಾರಿಯು, ಎನ್ ಉಳ್ = ನನ್ನ ಅಂತರಂಗದಲ್ಲಿ, ಇರಾನ್ ಎನಿಲ್ = ಇಲ್ಲ ಎಂದರೆ, ಪಿನ್ನೈ = ಆ ಕೂಡಲೇ, ಯಾನ್ = ನಾನು, ಒಟ್ಟುವೇನೋ = ಒಪ್ಪುವೆನೋ? 



ಸರ್ವೇಶ್ವರನು, ವಿಸ್ತಾರವಾದ ಭೂಮಿಯನ್ನು ಹಿಡಿದು ಮೇಲಕ್ಕೆತ್ತಿದವನು, ಅಲ್ಲದೆ, ಚೆನ್ನಾಗಿ ಅರಳಿ ಬಿರಿತಿರುವ \(ಪರಿಮಳಿಸುವ\) ತುಲಸಿಯ ಹಾರವನ್ನು ತಲೆಯಲ್ಲಿ ಧರಿಸಿರುವವನು. ಏಳು ತಾಳೆಯ ಮರಗಳನ್ನು \(ಸಾಲವೃಕ್ಷಗಳನ್ನು\) ಹೊಡೆದ ಆಶ್ಚರ್ಯಕಾರಿಯು, ನನ್ನ ಅಂತರಂಗದಲ್ಲಿ ಇಲ್ಲ ಎಂದರೆ, ಆ ಕೂಡಲೇ, ನಾನು ಒಪ್ಪುವೆನೇ? 



“ವಿಸ್ತಾರವಾದ.......................ಮೇಲಕ್ಕೆತ್ತಿದವನು” – ಇದು ಭಗವಂತನ ಮಹಾವರಾಹಾವತಾರದ ಹಿರಿಮೆ. ಹಿರಣ್ಯಕಶಿಪುವಿನ ತಮ್ಮನಾದ ಹಿರಣ್ಯಾಕ್ಷನು ಭೂಮಿಯನ್ನು ಅಪಹರಿಸಿಕೊಂಡು ಕಡಲೊಳಕ್ಕೆ ನುಗ್ಗಿ, ನೀರಿನಲ್ಲಿ ಅಡಗಿಕೊಂಡನು. ಆಗ ಸರ್ವೇಶ್ವರನು ಮಹಾವರಾಹನಾಗಿ ಅವತರಿಸಿ, ಕಡಲೊಳಕ್ಕೆ ನುಗ್ಗಿ, ಹಿರಣ್ಯಾಕ್ಷನನ್ನು ಹುಡುಕಿಕೊಂಡು, ಭೂಮಿಯನ್ನು ತನ್ನ ಕೋರೆಹಲ್ಲುಗಳಿಂದ ಹಿಡಿದು ಮೇಲಕ್ಕೆತ್ತಿ ಅದರ ಸ್ಥಾನದಲ್ಲಿರಿಸಿದನು. 



“ಏಳು ತಾಳೆಯ.......................ಆಶ್ಚರಕಾರಿ” – ಇದು ಭಗವಂತನ ಶ್ರೀರಾಮಾವತಾರದ ಹಿರಿಮೆ. ತಂದೆಯ ಮಾತನ್ನು ಪಾಲಿಸುವುದಕ್ಕಾಗಿ, ವನವಾಸಕ್ಕೆ ಹೊರಟ ರಾಮಲಕ್ಷ್ಮಣ ಸೀತೆಯರು ಪಂಚವಟಿಯಲ್ಲಿರುವಾಗ, ರಾವಣಾಸುರನು ಸೀತಾದೇವಿಯನ್ನು ಅಪಹರಿಸಿಕೊಂಡು ಹೋಗಿ ಲಂಕೆಯಲ್ಲಿ ಆಕೆಯನ್ನು ಸೆರೆಯಲ್ಲಿಟ್ಟನು. ಕಳೆದುಹೋದ ಸೀತೆಯನ್ನು ಹುಡುಕುತ್ತ ರಾಮಲಕ್ಷ್ಮಣರು ಕಿಷ್ಕಿಂಧೆಗೆ ಬಂದರು. ಅಲ್ಲಿ, ರಾಮನಂತೆ ಹೆಂಡತಿಯನ್ನೂ, ರಾಜ್ಯವನ್ನೂ ಕಳೆದುಕೊಂಡಿದ್ದ ಸುಗ್ರೀಅನೊಡನೆ ಸಖ್ಯವಾಯಿತು. ಸುಗ್ರೀವನ ಹಿಂಸಕನಾಗಿ, ಮಹಾಪರಾಕ್ರಮಿಯಾಗಿದ್ದ ವಾಲಿಯನ್ನು ಕೊಲ್ಲುವುದಕ್ಕೆ ತಕ್ಕ ಸಾಮರ್ಥ್ಯ ತನ್ನಲ್ಲಿದೆಯೆಂದು ರಾಮನು ತೋರಿಸುವುದಕ್ಕಾಗಿ, ಒಂದೇ ಬಾಣವನ್ನು ಪ್ರಯೋಗಿಸಿ, ಏಳು ತಾಳೆಯ ಮರಗಳನ್ನು ರಂಧ್ರಮಾಡಿ, ’ಆಶ್ಚರ್ಯಕಾರಿ’ ಎನಿಸಿಕೊಂಡನು. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನು ಎಷ್ಟು ಸಮರ್ಥನೋ ಅಷ್ಟೇ ಆಶ್ಚರ್ಯಕಾರಿಯೂ ಹೌದು. ಹಿಂದೆ, ಸ್ವಾಮಿಯು ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ಹುದುಗಿ ಹೋಗಿದ್ದ ಭೂಮಿಯನ್ನು ಹಿಡಿದೆತ್ತಿ ಅದರ ಸ್ಥಾನದಲ್ಲಿ ನಿಲ್ಲಿಸಿ ಉಪಕಾರ ಮಾಡಿದನು. ಮತ್ತೆ ಶ್ರೀರಾಮನಾಗಿ ಅವತರಿಸಿ ಏಳು ತಾಳೆಯ ಮರಗಳನ್ನೂ ಒಂದೇ ಬಾಣದಿಂದಲೇ ರಂಧ್ರಮಾಡಿದನು. ಚೆನ್ನಾಗಿ ಅರಳಿ ಪರಿಮಳದಿಂದ ತುಂಬಿರುವ ತುಲಸಿಯ ಹಾರವನ್ನು ತಲೆಯಲ್ಲಿ ಧರಿಸಿರುವ ದಿವ್ಯಸುಂದರನಾದ ಆ ಪರಮೋಪಕಾರಿಯು ನನ್ನ ಅಂತರಂಗದಲ್ಲಿ ನೆಲಸಿಲ್ಲವೆಂದರೆ, ನಾನು ಒಪ್ಪುವುದೇ ಇಲ್ಲ. 







೭. ಯಾನೊಟ್ಟಿಯೆನ್ನುಳ್ ಇರುತ್ತುವ ಮೆನ್ ಱಿಲನ್,

ತಾನೊಟ್ಟಿ ವನ್ದು ಎನ್ ತನಿ ನೆಂಜೈ ವಂಜಿತ್ತು,

ಊನೊಟ್ಟಿ ನಿನ್ ಱು ಎನ್ನಯಿರಿಲ್ ಕಲನ್ದು, ಇಯಲ್

ವಾನೊಟ್ಟುಮೋ ಇನಿಯೆನ್ನೈ ನೆಹಿ ೞ್ ಕ್ಕವೇ. 



ಯಾನ್ = ನಾನು, ಒಟ್ಟಿ= \(ಆಶ್ರಯ ಬಿಡದಂತೆ\) ಅಂಟಿಕೊಂಡು, ಎನ್ ಉಳ್ = ನನ್ನ ಒಳಗಡೆಯೇ, ಇರುತ್ತುವಮ್ ಎನ್ ಱು = ಇರಿಸಿಕೊಳ್ಳಬೇಕೆಂದು, ಇಲನ್ = ಇಲ್ಲ, ತಾನೇ, ಒಟ್ಟಿ ವನ್ದು = ಸಮ್ಮತಿಸಿಬಂದು, ಎನ್ = ನನ್ನ, ತನಿ = ಒಂಟಿಯಾದ, ನೆಂಜೈ = ಮನಸ್ಸನ್ನು, ವಂಜಿತ್ತು = ವಂಚಿಸಿ \(ವಶಪಡಿಸಿಕೊಂಡು\) ಊನ್ ಒಟ್ಟಿ ನಿನ್ ಱ = ದೇಹವನ್ನು ಹೊಂದಿಕೊಂಡಿರುವ, ಎನ್ = ನನ್ನ, ಉಯಿರಿಲ್ = ಆತ್ಮನೊಡನೆ, ಕಲನ್ದು = ಕಲೆತು, ಇರುವ ಇಯಲ್ ವಾನ್ = ಸಹಜಸದ್ಗುಣಿಯಾದವನು, ಒಟ್ಟುಮೋ = ಒಪ್ಪುವನೋ, ಇನಿ = ಇನ್ನು, ಎನ್ನೈ = ನನ್ನನ್ನು, ನೆಹಿೞ್ ಕ್ಕವೇ = ಕರುಣಿಸದೆಯೇ ಇರಲು. \(ಜಾರಿಹೋಗಲು\). 



ನಾನು \(ಸರ್ವೇಶ್ವರನ\) ಆಶ್ರಯಬಿಡದಂತೆ ಅಂಟಿಕೊಂಡು ನನ್ನ ಅಂತರಂಗದಲ್ಲಿಯೇ ಇರಿಸಿಕೊಳ್ಳಬೇಕೆಂದಿಲ್ಲ. ತಾನೇ ಸಮ್ಮತಿಸಿ ಬಂದು, ನನ್ನ ಒಂಟಿಯಾದ \(ಸ್ವತಂತ್ರವಾದ\) ಮನಸ್ಸನ್ನು ವಂಚಿಸಿ \(ವಶಪಡಿಸಿಕೊಂಡು\), ದೇಹವನ್ನು ಹೊಂದಿಕೊಂಡಿರುವ ನನ್ನ ಆತ್ಮದೊಡನೆ ಕಲೆತುಕೊಂಡಿರುವ ಸಹಜ ಸದ್ಗುಣಿಯಾದ ಅವನು ನನ್ನನ್ನು ಕರುಣಿಸದೆಯೇ ಜಾರಿ ಹೋಗಲು ಒಪ್ಪುವನೇ? 



ಭಗವಂತನ ಪರಮೌದಾರ್ಯಗುಣವನ್ನು ಇಲ್ಲಿ ಬಲು ಸ್ವಾರಸ್ಯವಾಗಿ ವಿವರಿಸಲಾಗಿದೆ. ಚೇತನನನ್ನು ಉಜ್ಜೀವನಗೊಳಿಸುವುದೇ ಭಗವಂತನ ಗುರು. ಹಾಗೆ ಮಾಡಲು, ಭಗವಂತನೇ ಮುಂದೆ ಬಿದ್ದು ಹೇಗೆ ಮಾಡುತ್ತಾನೆಂಬುದರ ಬಲು ಸುಂದರ ನಿರೂಪಣೆಯನ್ನು ಇಲ್ಲಿ ಕಾಣಬಹುದು. 



ಆಳ್ವಾರರು ಹೇಳುತ್ತಾರೆ. ನಾನು ಸರ್ವೇಶ್ವರನಾದ ಭಗವಂತನನ್ನು ಆಶ್ರಯಿಸದವನು, ದಿಟ. ಅವನಿಗೆ ಎಡೆಬಿಡದೆ ನಾನು ಅಂಟಿಕೊಂಡೇ ಇರಬೇಕೆಂದಾಗಲಿ, ಅವನನ್ನು ಬಿಡದೆ ನನ್ನ ಅಂತರಂಗದಲ್ಲಿಯೇ ಇರಿಸಿಕೊಂಡಿರಬೇಕೆಂದಾಗಲಿ ನಾನು ಭಾವಿಸುವುದಿಲ್ಲ. ನನ್ನ ಮನಸ್ಸು ಸ್ವೇಚ್ಛೆಯಿಂದ ಒಂಟಿಯಾಗಿಯೇ ವರ್ತಿಸಲು ಇಚ್ಛಿಸುತ್ತದೆ. ನನ್ನ ಆತ್ಮವಾದರೋ ದೇಹಕ್ಕೆ ಅಂಟಿಕೊಂಡಿದೆ. ಎಂದರೆ, ಪ್ರಾಪಂಚಿಕವಾದ ಆಶೆ ಅಭಿಲಾಷೆಗಳಲ್ಲಿ ತೊಡಗಿ, ದೇಹಕೋರುವುದರಲ್ಲಿಯೇ ತೃಪ್ತಿಗೊಳ್ಳುತ್ತದೆ. ಮತ್ತು ದೇಹಕ್ಕೆ ಸಂಬಂಧಿಸಿದ ಕಷ್ಟದುಃಖಗಳನ್ನು ಅನುಭವಿಸುತ್ತಾ, ಅದನ್ನೇ ಸರ್ವಸ್ವವೆಂದು ಭ್ರಾಂತಿಗೊಂಡಿದೆ. ಆದರೆ, ಭಗವಂತನ ಹಿರಿಮೆಯನ್ನು ಕಂಡಿರಾ\! ಅವನೇ ಇಷ್ಟಪಟ್ಟು ಬಂದು ನನ್ನಲ್ಲಿ ಸೇರಿಕೊಂಡ. ನನ್ನ ಚಂಚಲವಾದ ಮನಸ್ಸನ್ನು ತನ್ನ ವಶಮಾಡಿಕೊಂಡ, ದೇಹಕ್ಕೆ ಅಂಟಿಕೊಂಡಿದ್ದ ಆತ್ಮನೊಡನೆ ತಾನು ಕಲೆತುಕೊಂಡ. ದೇಹವೇ ತಾನೆಂಬ ಭ್ರಾಂತಿಯನ್ನು ತೊಲಗಿಸಿದ. ಅದನ್ನು ಉಜ್ಜೀವನದ ದೆಶೆಯಲ್ಲಿ ತಿರುಗಿಸಿದ. ಸಹಜವಾದ ಸಕಲ ಸದ್ಗುಣಗಳ ನಿಧಿಯೇ ಭಗವಂತ\! “ಅಂಥ ಭಗವಂತನ ನನ್ನಲ್ಲಿಲ್ಲ, ನನ್ನಿಂದ ಹೊರಟುಹೋಗಿದ್ದಾನೆ” ಎಂದು ನಾನು ಭಾವಿಸಿಕೊಂಡರೂ ಸಹ, ಪರಮಕರುಣಾಶಾಲಿಯಾಗಿ ಅವನು ನನ್ನಿಂದ ಅಗಲಿ ಹೋಗಲು ಒಪ್ಪುವನೇ? ಎಂದಿಗೂ ಇಲ್ಲ. ನನ್ನನ್ನು ಅವನೊಂದಿಗೆ ಇರಿಸಿಕೊಳ್ಳಲು ಅವನೇ ಕೃಪೆಮಾಡಿ ಎಲ್ಲ ರೀತಿಯಲ್ಲೂ ಯತ್ನಿಸುತ್ತಾನಲ್ಲವೇ? 



ದೇಹಾತ್ಮಭ್ರಾಂತಿಯನ್ನು ನೀಗಿಸುವುದಕ್ಕೂ, ಮನಸ್ಸನ್ನು ಭಗವಂತನತ್ತ ತಿರುಗಿಸುವುದಕ್ಕೂ, ಆತ್ಮೋದ್ಧಾರಕ್ಕೆ ಸಂಬಂಧಿಸಿದ್ದದ್ದೆಲ್ಲವನ್ನೂ ಮಾಡಲು ಯತ್ನಿಸುವುದಕ್ಕೂ ಭಗವಂತ ಕೃಪಾದಾರ್ಯಗಳು ಬೇಕೇ ಬೇಕು ಎನ್ನಬಹುದಲ್ಲವೇ? 



೮. ಎನ್ನೈನಿಹಿೞ್ ಕ್ಕಿಲುಮ್ ಎನ್ನುಡೈನನ್ನೆಂಜ

ನ್ತನ್ನೈ, ಅಹಲ್ ವಿಕ್ಕತ್ತಾನುಙ್ಗಿಲ್ಲಾನಿನಿ,

ಪಿನ್ನೈ ನೆಡುಮ್ ಪಣೈತ್ತೋಳ್ ಮಹಿೞ್ ಪೀಡುಡೈ,

ಮುನ್ನೈಯಮರರ್ ಮುೞು ಮುದಲಾನೇ. 



ಎನ್ನೈ = ನನ್ನನ್ನು, ನೆಹಿೞ್ ಕ್ಕಿಲುಮ್ = ಅಗಲಿದರೂ, \(ಜಾರಿದರೂ\), ಎನ್ನುಡೈ = ನನ್ನ, ನಲ್ ನೆಂಜಮ್ ತನ್ನೈ = ಒಳ್ಳೆಯ ಮನಸ್ಸನ್ನು, ಅಹಲ್ ವಿಕ್ಕ = ಅಗಲಿಸುವುದಕ್ಕೆ, ತಾನುಮ್ = \(ಸರ್ವಸಮರ್ಥನಾದ\) ತಾನೂ ಸಹ, ಕಿಲ್ಲಾನ್ ಇನಿ = ಇನ್ನು ಸಮರ್ಥನಾಗಲಾರ್‍ಅ, ಪಿನ್ನೈ = ನೀಳಾದೇವಿಯ \(ನಪ್ಪಿನ್ನೈದೇವಿಯ\), ನೆಡು = ಉದ್ದನಾದ, ಪಣೈ = \(ಬಿದಿರಿನಂತೆ\) ಸರಳವಾದ, ತೋಳ್ = ತೋಳುಗಳಿಂದ, ಮಹಿೞ್ = ಆನಂದದ, ಪೀಡು ಉಡೈ = ಮಾರ್ದವವುಳ್ಳವನಾಗಿರುವ ಮುನ್ನೈ = ಪುರಾತನ ಕಾಲದ, ಅಮರರ್ = ನಿತ್ಯಸೂರಿಗಳ, ಮುೞುಮುದಲಾನೇ = ಆದಿಮೂಲನೇ. \(ಆದಿಕಾರಣನೇ\). 



ನಪ್ಪಿನ್ನೈದೇವಿಯ \(ನೀಳಾದೇವಿಯ\) ಉದ್ದನಾದ ಸರಳವಾದ ತೋಳುಗಳ ಆನಂದವನ್ನೂ ಮಾರ್ದವವನ್ನುಳ್ಳವನಾದ, ಪುರಾತನಕಾಲದ \(ಆದಿಕಾಲದ\) ನಿತ್ಯಸೂರಿಗಳ ಆದಿಕಾರಣನೇ, ನನ್ನನ್ನು ಅಗಲಿದರೂ, ನನ್ನ ಒಳ್ಳೆಯ ಮನಸ್ಸನ್ನು ಅಗಲಿಸುವುದಕ್ಕೆ ಸರ್ವಸಮರ್ಥನಾದ ತಾನೂ ಸಹ ಇನ್ನು ಸಮರ್ಥನಾಗಲಾರ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ನೀಳಾದೇವಿಯ ಒಡೆಯನಾಗಿ ಆಕೆಯ ಪ್ರೇಮಾಲಿಂಗನದ ಆನಂದವನ್ನೂ, ಆಕೆಯ ನಿಡಿದಾದ ತೋಳ ತೆಕ್ಕೆಯ ಮಾರ್ದನವನ್ನೂ ಅನುಭವಿಸುತ್ತಾ, ತಾನೂ ಸ್ವತಃ ಆನಂದಸ್ವರೂಪನಾಗಿ ಅತ್ಯಂತ ಮೃದುಸ್ವರೂಪನಾಗಿಯೂ ಇದ್ದಾನೆ. ಹಿಂದಿನ ಕಾಲದ ಪರಮ ಪದವಾಸಿಗಳ ಆದಿಕಾರಣನೂ ಅವನೇ. ಅವನು ನನ್ನಲ್ಲಿ ಮರುಕಗೊಳ್ಳದಂತೆ, ಕಠಿಣನಾಗಿ, ನನ್ನಲ್ಲಿ ನೆಲಸಿರಲಾರದೆ ಹೊರಟುಹೋಗುತ್ತಾನೆಂದರೂ ಸಹ, ನನ್ನ ಶುದ್ಧವಾದ ಒಳ್ಳೆಯ ಮನಸ್ಸಿನಲ್ಲಿಯೇ ಅವನು ಇರುತ್ತಾನೆ. ಅವನು ಸರ್ವಸಮರ್ಥನು, ದಿಟ. ಆದರೂ ಸಹ ನನ್ನ ಮನದಿಂದ ಅಗಲಿಹೋಗುವುದಕ್ಕೆ ಅವನು ಸಮರ್ಥನಾಗಲಾರ. ನನ್ನ ಮನಸ್ಸೇ ಅವನಲ್ಲಿ ಬಂಧಿಸಿಬಿಡದಂತೆ ಇಟ್ಟುಕೊಂಡಿರುತ್ತದೆ. 



೯. ಅಮರರ್ ಮುೞುಮುದಲ್ ಆಹಿಯವಾದಿಯೈ,

ಅಮರರ್ ಕ್ಕ ಮುದೀನ್ದ ಆಯರ್ಕೊೞುನ್ದೈ,

ಅಮರವೞುಮ್ ಪತ್ತುೞಾವಿಯೆನ್ನಾವಿ,

ಅಮರತ್ತೞುವಿಟ್ರು ಇನಿಯಹಲುಮೋ.



ಅಮರರ್ = ನಿತ್ಯಸೂರಿಗಳ, ಮುೞು ಮುದಲ್ = ಸಂಪೂರ್ಣವಾಗಿ ಎಲ್ಲಕ್ಕೂ ಕಾರಣನು, ಆಹಿಯ = ಆಗಿರುವ, ಆದಿಯೈ = ಆದಿಯನ್ನು \(ಆದಿಕಾರಣನನ್ನು\), ಅಮರರ್ ಕ್ಕೂ = ಅಮರರಿಗೆ \(ದೇವತೆಗಳಿಗೆ\), ಅಮುದು = ಅಮೃತವನ್ನು, ಈನ್ದ = ಕೊಟ್ಟವನನ್ನು, ಆಯರ್ = ಗೋವಳರ, ಕೊೞುನ್ದೈ = ಮಗುವನನ್ನು, ಅಮರ = ಆಶೆಗೊಂಡು, ಅಮಿಮ್ಬ = ಒಟ್ಟಾಗಿ, ತುೞಾವಿ = ಕಲಕಿ, ಎನ್ ಆವಿ = ನನ್ನ ಆತ್ಮವು, ಅಮರ = ಇನ್ನೂ ಚೆನ್ನಾಗಿ \(ಭದ್ರವಾಗಿ\), ತೞುವಿಟ್ರು =\(ಆಶೆಯಿಂದ\) ಕೂಡಿಕೊಂಡಿತು, ಇನಿ = ಇನ್ನು, ಅಹಲುಮೋ = ಅಗಲುವುದೇ? 



ಸಂಪೂರ್ಣವಾಗಿ ನಿತ್ಯಸೂರಿಗಳ ಎಲ್ಲಕ್ಕೂ ಕಾರಣನಾಗಿರುವ, ಆದಿಯನ್ನು, ಅಮರರಿಗೆ ಅಮೃತವನ್ನು \(ತಂದು\) ಕೊಟ್ಟವನನ್ನು, ಗೋವಳರ ಮಗುವನ್ನು, ಆಶೆಗೊಂಡ ನನ್ನ ಆತ್ಮವು ಪರಿಪೂರ್ಣವಾಗಿ ಕಲಕಲ್ಪಟ್ಟು ಇನ್ನೂ ಚೆನ್ನಾಗಿ \(ಭದ್ರವಾಗಿ\) ಆಶೆಪಟ್ಟು ಕೂಡಿಕೊಂಡಿದೆ. ಇನ್ನು ಅಗಲಬಲ್ಲುದೇ? 



೧೦. ಅಹಲಿಲಹಲುಮ್ ಅಣುಹಿಲಣುಹುಮ್,

ಪುಹಲುಮರಿಯನ್ ಪೊರುವಲ್ಲನೆಮ್ಮಾನ್,

ನಿಹರಿಲವನ್ ಪುಹಳ್ ಪಾಡಿಯಿಳೈಪ್ಪಿಲನ್,

ಪಹಲುಮಿರವುಮ್ ಪಡಿನ್ದು ಕುಡೈನ್ದೇ. 



ಅಹಲಿಲ್ = ಅಗಲಿ ಹೋದರೆ ಮಾತ್ರ, ಅಹಲುಮ್ = ಅಗಲುವನು, ಅಣುಹಿಲ್ = ಬಿಡದೆ ಆಶ್ರಯಿಸಿದರೆ, ಅಣುಹುಮ್ = ಒಂದಾಗಿ ಕೂಡಿರುತ್ತಾನೆ. ಪುಹಲುಮ್ = ಪ್ರವೇಶಿಸುವುದಕ್ಕೂ \(ಹತ್ತಿರ ಸೇರುವುದಕ್ಕೂ\), ಅರಿಯನ್ = ಅಸಾಧ್ಯನು, ಪೊರುವು = ತಡೆಯೂ, ಅಲ್ಲನ್ = ಆಗಿಲ್ಲದವನು, ಎಮ್ಮಾನ್ = ನನ್ನ ಸ್ವಾಮಿಯು, ನಿಹರ್ ಇಲವನ್ = ಸಾಟಿಯಿಲ್ಲದವನ\(ಅದ್ವಿತೀಯನ\), ಪುಹಳ್ = ಕೀರ್ತಿಯನ್ನು ಹಾಡಿ, ಇಳೈಪ್ಪಿಲನ್ = ಬೇಸರವಿಲ್ಲದವನಾಗಿದ್ದೇನೆ, ಪಹಲುಮ್ ಇರವುಮ್ = ಹಗಲುರಾತ್ರಿಯೂ, ಪಡಿನ್ದು = \(ಅಡ್ಡಬಿದ್ದು\) ಅನುಭವಿಸಿ, ಕುಡೈನ್ದೇ = ಮಥಿಸಿಯೇ. 



ನಮ್ಮ ಸ್ವಾಮಿಯು ಅಗಲಿಹೋದರೆ ಮಾತ್ರ ಅಗಲುವನು. ಬಿಡದೆ ಆಶ್ರಯಿಸಿದರೆ ಒಂದಾಗಿ ಕೂಡಿರುತ್ತಾನೆ. ಹತ್ತಿರಸೇರುವುದಕ್ಕೂ ಅಸಾಧ್ಯನಾಗಿದ್ದಾನೆ. ಯಾವ ತಡೆ\(ಅಡ್ಡಿ\)ಯೂ ಇಲ್ಲದವನಾಗಿದ್ದಾನೆ. ಆ ಸಾಟಿಯಿಲ್ಲದವನ ಕೀರ್ತಿಯನ್ನು ಹಗಲೂ ಇರುಳೂ ಹಾಡಿ, ಅಡ್ಡಬಿದ್ದು, ಅನುಭವಿಸಿ, ಮಥಿಸಿಯೇ, ಬೇಸರವಿಲ್ಲದವನಾಗಿದ್ದೇನೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ತಾತ್ಕಾಲಿಕವಾಗಿ ಆಶ್ರಯಿಸುವವರು, ಅಲ್ಪಫಲವನ್ನು ಪಡೆದು, ಬಳಿಕ ಅವನಿಂದ ಅಗಲಿ ಹೋಗುವುದರಿಂದಲೇ ಭಗವಂತನು ಅವರಿಂದ ಅಗಲಿ ದೂರವಾಗುತ್ತಾನೆ. ಭಗವಂತನನ್ನು ಬಿಡದೆ ಭದ್ರವಾಗಿ ಆಶ್ರಯಿಸಿರುವ ಪಾದಸೇವಕರೊಡನೆ ಸ್ವಾಮಿಯು ಸದಾ ಕೂಡಿಕೊಂಡಿರುತ್ತಾನೆ. ಅವರಿಂದ ಅಗಲುವುದೇ ಇಲ್ಲ. ಸ್ವಾಮಿಗೆ ಪ್ರತಿಕೂಲಿಗಳೂ ಅವನ ಹತ್ತಿರ ಸೇರುವುದಕ್ಕೂ ಸಮೀಪಿಸುವುದಕ್ಕೂ ಆಗದಂತೆ. ಅಪರೂಪನೂ ಅಸಾಧ್ಯನೂ ಆಗಿದ್ದಾನೆ. ಆದರೆ ಅನುಕೂಲಿಗಳಿಗೆ ಯಾವ ಬಗೆಯ ಅಡ್ಡಿ ಆತಂಕಗಳು ಬರದಂತೆ, ಮಾಡಿ, ಅವರನ್ನು ತನ್ನ ಬಳಿಗೆ ಸೇರಿಸಿಕೊಳ್ಳುತ್ತಾನೆ. ಇಂಥ, ಅದ್ವಿತೀಯ ಚರಿತ್ರನಾದ ಭಗವಂತನ ಕೀರ್ತಿಯನ್ನು ಹಗಲು ಇರುಳು ಎನ್ನದೆ ಎಡೆಬಿಡದೆ ಹಾಡುತ್ತಾ, ಅವುಗಳನ್ನು ಅನುಭವಿಸುತ್ತಾ, ಅವುಗಳ ಹಿರಿಮೆ ವೈಶಿಷ್ಟ್ಯಗಳನ್ನು ಕುರಿತು ಮಥಿಸುತ್ತಾ, ಪರವಶನಾಗಿ, ಅಡ್ಡಬೀಳುತ್ತಾ, ಸ್ವಲ್ಪವೂ ಬೇಸರವಿಲ್ಲದಂತೆ ಕಾಲಕಳೆಯುತ್ತಿದ್ದೇನೆ. 



೧೧. ಕುಡೈನ್ದು ವಣ್ಡುಣ್ಣುಮ್ ತುೞಾಯ್ ಮುಡಿಯಾನೈ,

ಅಡೈನ್ದದೆನ್ ಕುರುಹೂರ್ ಚ್ಚಡಹೋಪನ್,

ಮಿಡೈನ್ದ ಶೊಲ್ ತೊಡೈ ಆಯಿರತ್ತಿಪ್ಪತ್ತು,

ಉಡೈನ್ದು ನೋಯ್ ಹಳೈ ಓಡುವಿಕ್ಕೂಮೇ. 



ಕುಡೈನ್ದು = ಒಳಹೊಕ್ಕು, ವಣ್ಡು = ದುಂಬಿಗಳು, ಉಣ್ಣುಮ್ = \(ಮಧುವನ್ನು\) ಉಣ್ಣುವಂಥ, ತುೞಾಯ್ = ತುಲಸಿಯನ್ನು, ಮುಡಿಯಾನೈ = ತಲೆಯಲ್ಲಿ ಧರಿಸಿರುವವನನ್ನು, ಅಡೈನ್ದ = ಪಡೆದುಕೊಂಡ, ತೆನ್ ಕುರುಹೂರ್ = ಸುಂದರವಾದ ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನು, ಮಿಡೈನ್ದ =ಒಟ್ಟುಗೂಡಿಸಿದ, ಶೊಲ್ ತೊಡೈ = ಮಾತಿನ ಹಾರವಾಗಿರುವ, ಆಯಿರತ್ತು = ಒಂದು ಸಾವಿರ ಪಾಶುರಗಳಲ್ಲಿ, ಇಪತ್ತು = ಈ ಹತ್ತು ಪಾಶುರಗಳೂ, ಉಡೈನ್ದು = ಒಡೆದು ಚೂರುಚೂರಾಗಿಸಿ \(ನಾಶವಾಗಿಸಿ\), ನೋಯ್ ಹಳೈ = ದುಃಖಸಂಕಟಗಳನ್ನು, ಓಡುವಿಕ್ಕುಮೇ = ಓಡಿಸಿಬಿಡುತ್ತವೆ. 



ದುಂಬಿಗಳು ಒಳಹೊಕ್ಕು ಮಧುವನ್ನುಣ್ಣುವಂಥ ತುಲಸಿಯ ಹಾರವನ್ನು ತಲೆಯಲ್ಲಿ ಧರಿಸಿರುವವನನ್ನು ಪಡೆದುಕೊಂಡ ಸುಂದರವಾದ ತಿರುಕ್ಕೂರುಹೂರಿನ ಶಠಗೋಪನು ಒಟ್ಟುಗೂಡಿಸಿದ ಮಾತಿನ ಹಾರವಾಗಿರುವ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತು ಪಾಶುರಗಳು ದುಃಖಸಂಕಟಗಳನ್ನು ಒಡೆದು ಚೂರುಚುರಾಗಿಸಿ ಓಡಿಸಿಬಿಡುತ್ತವೆ. 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ಪರಿಮಳದಿಂದಲೂ ಮಧುವಿನಿಂದಲೂ ತುಂಬಿರುವ ಮತ್ತು ದುಂಬಿಗಳು ಮುಸುರಿ, ಒಳಹೊಕ್ಕು ಮಧುಪಾನ ಮಾಡುತ್ತಿರುವ ಸುಂದರವಾದ ತುಲಸಿಯ ಹಾರವನ್ನು ಭಗವಂತನು ತಲೆಯಲ್ಲಿ ಧರಿಸಿದ್ದಾನೆ. ಆ ಸ್ವಾಮಿಯ ತಿರುವಡಿಗಳಿಗೆ ವಿನೀತನಾಗಿ ಎರಗಿ, ಭಕ್ತಿಪೂರ್ಣವಾಗಿ ಅವನನ್ನಾಶ್ರಯಿಸಿ, ಅವನನ್ನು ಪಡೆದುಕೊಂಡವನು ಸುಪ್ರಸಿದ್ಧವಾದ ತೆನ್ ಕುರುಹೂರಿನ ಶಠಗೋಪನು. ಅವನು ಭಗವಂತನ ಹಿರಿಮೆಯನ್ನು ಕುರಿತು ಹೊಗಳಿ ಹಾಡಿರುವುದೆಲ್ಲವನ್ನೂ ಒಟ್ಟುಗೂಡಿಸಿದರೆ ಅವು ಒಂದು ಸಾವಿರ ಪಾಶುರಗಳ ಮಾಲೆಯಾಗುತ್ತವೆ. ಅದರಲ್ಲಿ ಹತ್ತು ಪಾಶುರಗಳೇ ಸಾಕು. ಇವು ಭಗವಂತನನ್ನು ಪಡೆದುಕೊಳ್ಳಲಿಚ್ಚಿಸುವವರನ್ನು ಅಡ್ಡಿಪಡಿಸತಕ್ಕಲಿಚ್ಛಿಸುವವರನ್ನು ಅಡ್ಡಿಪಡಿಸತಕ್ಕ ಪ್ರಾಪ್ತಿಪ್ರತಿಬಂಧಕಗಳನ್ನೆಲ್ಲಾ, ಎಂದರೆ, ಎಲ್ಲ ಬಗೆಯ ದುಃಖಸಂಕಟಗಳನ್ನೂ ಒಡೆದು ಚೂರುಚೂರರು ಮಾಡಿ ಓಡಿಸಿ ಬಿಡುತ್ತವೆ. ಮತ್ತು ಭಗವತ್ಪ್ರಾಪ್ತಿಗೆ ಅನುಕೂಲಮಾಡಿಕೊಡುತ್ತವೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಮೊದಲ ದಶಕ ಎಂಟನೆಯ ತಿರುವಾಯ್ ಮೊೞಿ



೮. ಓಡುಮ್ ಪುಳ್ಳೇಱಿ



೧. ಓಡುಮ್ ಪುಳ್ಳೇಱಿ, ಶೂಡುತಣ್ಡುೞಾಯ್,

ನೀಡು ನಿನ್ ಱವೈ, ಆಡುಮಮ್ಮಾನೇ. 



ಪುಳ್ ಏಱಿ = ಗರುಡಪಕ್ಷಿಯನ್ನೇರಿ, ಓಡುಮ್ = ಧಾವಿಸುವವನೂ, ತಣ್ ತುೞಾಯ್ = ತಂಪಾದ ತುಲಸಿಯನ್ನು, ಶೂಡುಮ್ = ಮುಡಿಯುವವನೂ, ನೀಡು = ಶಾಶ್ವತವಾಗಿ, ನಿನ್ ಱ = ಇರುವ, ಅವೈ = ಅವರೊಡನೆ, ಆಡುಮ್ = ಸಂತೋಷಪಡುವವನೂ, ಅಮ್ಮಾನೇ = ಸರ್ವೇಶ್ವರನೇ. 



ಪುಳ್ ಏಱಿ = ಗರುಡ ಪಕ್ಷಿಯನ್ನೇರಿ, ಓಡುಮ್ = ಧಾವಿಸುವವನೂ, ತಣ್ ತುೞಾಯ್ = ತಂಪಾದ ತುಲಸಿಯನ್ನು, ಶೂಡುಮ್ = ಮುಡಿಯುವವನೂ, ನೀಡು = ಶಾಶ್ವತವಾಗಿ, ನಿನ್ ಱ = ಇರುವ, ಅವೈ = ಅವರೊಡನೆ, ಆಡುಮ್ = ಸಂತೋಷಪಡುವವನೂ, ಅಮ್ಮಾನೇ = ಸರ್ವೇಶ್ವರನೇ. 



ಗರುಡ ಪಕ್ಷಿಯನ್ನೇರಿ ಧಾವಿಸುವವನೂ, ತಂಪಾದ ತುಲಸಿಯ ಹಾರವನ್ನು ಮುಡಿಯುವವನೂ, ಶಾಶ್ವತವಾಗಿರುವ ಅವರೊಡನೆ ಸಂತೋಷದಿಂದ ವಿಹರಿಸುವವನೂ, ಸರ್ವೇಶ್ವರನೇ. 



’ಗರುಡ.................................ನೂ’ – ತನ್ನ ಆಶ್ರಿತರಿಗೆ ಸಂಕಟವೊದಗಿದಾಗ, ಅವರು ’ಸ್ವಾಮೀ, ನೀನೇ ಗತಿ, ಕಾಪಾಡು” ಎಂದು ಆರ್ತರಾಗಿ ಕೂಗಿ ಕರೆದಾಗ, ಭಗವಂತನು ಕ್ಷಣಮಾತ್ರವೂ ತಡಮಾಡದಂತೆ, ಗರುಡನನ್ನೇರಿ, ಅವರ ಬಳಿಗೆ ಓಡಿಬರುವವನಲ್ಲ\! ಆಶ್ರಿತವತ್ಸಲನಲ್ಲವೇ ಸ್ವಾಮಿ? 



“ತಂಪಾದ .........................ನೂ” – ಅರಳಿ, ಪರಿಮಳದಿಂದಲೂ ಮಧುವಿನಿಂದಲೂ ತುಂಬಿರುವ, ದುಂಬಿಗಳು ಮುಸುರಿಕೊಂಡಿರುವ ತಂಪಾದ ತುಲಸಿಯ ಹಾರವೆಂದರೆ ಭಗವಂತನಿಗೆ ಅತ್ಯಂತ ಪ್ರಿಯವಾದದ್ದು. ಅದನ್ನು ತಲೆಯಲ್ಲಿ ಮುಡಿಯುವವನು. ಕತ್ತಿನಲ್ಲಿ ಧರಿಸುವನು ಸ್ವಾಮಿ. 



’ಶಾಶ್ವತ.................ನೂ” – ಶಾಶ್ವತವಾಗಿ ನೆಲಸಿರುವವರೆಂದರೆ ನಿತ್ಯಸೂರಿಗಳು. ಅವರು ಪರಮಪದವಾಸಿಗಳು. ಭಗವಂತನ ಸಾನ್ನಿಧ್ಯದಲ್ಲಿದ್ದುಕೊಂಡು, ಸೇವೆಸಲ್ಲಿಸುತ್ತಾ, ಭಗವತ್ಕೃಪಾಕಟಾಕ್ಷಕ್ಕೆ ಪಾತ್ರರಾಗಿ ಆನಂದದಿಂದ ಕಾಲ ಕಳೆಯುವವರು ಅವರು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಕಡುಸಂಕಟಕ್ಕೊಳಗಾಗಿರುವ ಆಶ್ರಿತರ ಸಂಕಟವನ್ನು ಕೂಡಲೇ ಹರಿಸುತ್ತಾನೆ. ತುಲಸಿಯ ಹಾರವನ್ನು ಧರಿಸುತ್ತಾನೆ. ನಿತ್ಯಸೂರಿಗಳ ಕೈಂಕರ್ಯವನ್ನು ಸ್ವೀಕರಿಸುತ್ತಾ ಆನಂದದಿಂದ ಅವರೊಡನೆ ಇರುತ್ತಾನೆ. ಆಶ್ರಿತವತ್ಸಲನೂ ಕರುಣಾಮಯನೂ ಸ್ವಾಮಿ. 



೨. ಅಮ್ಮಾನಾಯ್ ಪ್ಪಿನ್ನುಮ್, ಎಮ್ಮಾಣ್ಬುಮಾನಾನ್,

ವೆಮ್ಮಾವಾಯ್ ಕೀಣ್ಡ, ಶೆಮ್ಮಾಕಣ್ಣನೇ. 



ಅಮ್ಮನ್ ಆಯ್= ಸರ್ವೇಶ್ವರನಾಗಿ, ಪಿನ್ನುಮ್ = ಅನಂತರ, ಎಮ್ಮಾಣ್ಭುಮ್ ಆನಾನ್ = ನಮ್ಮ ತಂದೆಯೂ ಆದವನು, ವೆಮ್ = ಕ್ರೂರವಾದ, ಮಾ = ಕುದುರೆಯ, ವಾಯ್ ಕೀಣ್ಡ = ಬಾಯನ್ನು ಸೀಳಿದ, ಶೆಮ್ = ಕೆಂಪಾದ, ಮಾ = ವಿಶಾಲವಾದ, ಕಣ್ಣನೇ = ಕಣ್ಣುಳ್ಳವನೇ \(ಕೃಷ್ಣನೇ\). 



ಸರ್ವೇಶ್ವರನಾದವನೂ, ನಮ್ಮ ತಂದೆಯಾದವನೂ, ಕ್ರೂರವಾದ ಕುದುರೆಯ ಬಾಯನ್ನು ಸೀಳಿದವನೂ ಕೆಂಪಾದ ವಿಶಾಲವಾದ ಕಣ್ಣುಳ್ಳ ಕೃಷ್ಣನೇ. 



ಹಿಂದಿನ ಪಾಶುರದಲ್ಲಿ, ಭಗವಂತನು ನಿತ್ಯಸೂರಿಗಳ ಕೈಂಕರ್ಯವನ್ನು ಸ್ವೀಕರಿಸುತ್ತಿರುವನೆಂದರೂ ಸಹ, ಅವನು ತನ್ನ ಸೃಷ್ಟಿಯ ಜೀವಿಗಳ ಬಗೆಗೆ ಕೃಪೆಗೊಂಡು, ಅವರ ಕಷ್ಟಸಂಕಟಗಳನ್ನು ನಿವಾರಿಸುವುದರಲ್ಲಿ ಸದಾ ಸಿದ್ಧನಾಗಿರುವನೆಂದು ಹೇಳಲಾಯಿತು. 



ಈ ಪಾಶುರದಲ್ಲಿ ಸರ್ವೇಶ್ವರನಾದ ಸ್ವಾಮಿಯು ಭೂಲೋಕವಾಸಿಗಳಿಗೆ ತಂದೆಯಾಗಿಯೂ ಒಡೆಯನಾಗಿಯೂ ಇದ್ದಾನೆಂಬುದನ್ನು ನಿದರ್ಶನದೊಂದಿಗೆ ತಿಳಿಸಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಸರ್ವೇಶ್ವರನಾಗಿ ಪರಮಪದವಾಸಿಗಳ ಸೇವೆಯನ್ನು ಪಡೆಯುತ್ತಿದ್ದರೂ ಸಹ ಭೂಲೋಕವಾಸಿಗಳ ಉದ್ಧಾರಕ್ಕಾಗಿ ಸಂದರ್ಭಕ್ಕೆ ತಕ್ಕಂತೆ ಬೇರೆಬೇರೆ ಅವತಾರಗಳನ್ನು ತಳೆಯುವ ಕೃಪಾಳುವಾಗಿದ್ದಾನೆ. ಸುಂದರವೂ ವಿಶಾಲವೂ ಆದ ಕಣ್ಣುಗಳುಳ್ಳ ಅತ್ಯಾಕರ್ಷಕನಾದ ಶ್ರೀಕೃಷ್ಣನೇ ಅವನು\! 



ದುಷ್ಟಕಂಸನಿಂದ ಪ್ರೇರಿತನಾಗಿ, ಕೇಶಿ ಎಂಬ ರಾಕ್ಷಸನು ಬಾಲಕೃಷ್ಣನನ್ನು ಕಚ್ಚಿ ಕೊಲ್ಲುವುದಕ್ಕಾಗಿ ಬಂದನು. ತನ್ನ ದೊಡ್ಡ ಬಾಯನ್ನು ತೆರೆದಿಟ್ಟುಕೊಂಡು ಕೃಷ್ಣನ ಮೇಲೆ ನುಗ್ಗಿ ಬಂದನು. ಕೃಷ್ಣನು ತನ್ನ ಎಡತೋಳನ್ನುಆ ಕುದುರೆಯ ಬಾಯಲ್ಲಿ ತುರುಕಿದನು. ಅಲ್ಲಿ ಅದು ದಪ್ಪದಪ್ಪನಾಗುತ್ತ ಬೆಳೆಯಿತು. ಕುದುರೆಗೆ ಉಸಿರಾಡಲು ಆಗದಂತೆ ಮಾಡಿತು. ಆ ಬಳಿಕ, ಕೈಯನ್ನು ಹಿಂದಕ್ಕೆ ಸೆಳೆದುಕೊಂಡು, ಅದರ ಎರಡುದವಡೆಗಳನ್ನೂ ಹಿಡಿದು ಅದರ ಬಾಯನ್ನು ಸೀಳಿಕೊಂದು ಹಾಕಿದನು. ಇದು ಕೇಶಿಸಂಹಾರದ ಕಥೆ. 



೩. ಕಣ್ಣಾವಾನೆನ್ ಱುಮ್, ಮಣ್ಣೋರ್ ವಿಣ್ಣೋರ್ ಕ್ಕು,

ತಣ್ಣಾರ್ ವೇಙ್ಗಟ, ವಿಣ್ಣೋರ್ ವೆಱ್ ಪನೇ.



ಕಣ್ ಆವಾನ್ = ಕೃಪಾಧಾರನಾಗುತ್ತಾನೆ, ಎನ್ ಱುಮ್ = ಯಾವಾಗಲೂ \(ಎಲ್ಲ ಕಾಲಕ್ಕೂ\), ಮಣ್ಣೋರ್ ಕ್ಕು = ಭೂಲೋಕವಾಸಿಗಳಿಗೂ, ವಿಣ್ಣೋರ್ ಕ್ಕು = ಮೇಲಣ ಲೋಕದವರಿಗೂ, ತಣ್ ಆರ್ = ತಂಪು ತುಂಬಿರುವ, ವೇಙ್ಗಡಮ್ = ತಿರುವೆಂಕಟವೆಂಬುದು, ವಿಣ್ಣೋರ್ = ನಿತ್ಯಸೂರಿಗಳ, ವೆಱ್ ಪನೇ = ತಿರುಮಲೈಯುಳ್ಳವನೇ. 



ಭೂಲೋಕವಾಸಿಗಳಿಗೂ ಮೇಲಣಲೋಕದವರಿಗೂ ಯಾರು ಎಲ್ಲ ಕಾಲಕ್ಕೂ ಕೃಪಾಧಾರನಾಗಿರುತ್ತಾನೋ ಆ ಸ್ವಾಮಿಯೇ ತಂಪು ತುಂಬಿರುವ ತಿರುವೇಂಕಟವೆಂಬ ತಿರುಮಲೆಯಲ್ಲಿ ನೆಲಸಿರುವ ನಿತ್ಯಸೂರಿಗಳಸ್ವಾಮಿ\! 



ಇದೊಂದು ಸ್ವಾರಸ್ಯವಾದ ಪಾಶುರ. ಭೂಲೋಕದಲ್ಲಿ ತಿರುವೆಂಕಟಗಿರಿಯ ಹಿರಿಮೆಯೆಷ್ಟೆಂಬುದನ್ನೂ, ಭಗವಂತನ ಸರ್ವಸಮತ್ವವನ್ನೂ ಇದು ತಿಳಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನಿಗೆ ತಾರತಮ್ಯಭಾವನೆಯಿಲ್ಲ. ಅವನು ಪಕ್ಷಪಾತಮಾಡುವುದಿಲ್ಲ. ಇವರು ತನ್ನ ಸಮೀಪದಲ್ಲಿರುವವರು, ಪರಿಶುದ್ಧರಾದವರು, ಪಾಪರಹಿತರು, ಅಮರರು, ತನ್ನ ನಿತ್ಯಕೈಂಕರ್ಯದಲ್ಲಿಯೇ ತೊಡಗಿರುವವರು ಎಂದು ಪರಮಪದವಾಸಿಗಳಾದ ನಿತ್ಯಸೂರಿಗಳ ವಿಷಯದಲ್ಲಿ ಭಗವಂತನಿಗೆ ವಾತ್ಸಲ್ಯ ಹೆಚ್ಚುವುದಿಲ್ಲ. ಹಾಗೆಯೇ, ಇವರು ಪಾಪಿಗಳು, ಹುಟ್ಟು-ಸಾವುಗಳ ಗೊಂದಲದಲ್ಲಿ ಬಿದ್ದುತೊಳಲುವವರು, ಕೀಳಾದವರು ಎಂದು ಭೂಲೋಕವಾಸಿಗಳಾದ ಮರ್ತ್ಯರ ವಿಷಯದಲ್ಲಿ ಅವನ ವಾತ್ಸಲ್ಯ ಕುಂದುವುದಿಲ್ಲ. ಅವರನ್ನು ನಿಕೃಷ್ಟವಾಗಿ ಕಾಣುವುದಿಲ್ಲ. ಅಸಡ್ಡೆ ಮಾಡುವುದಿಲ್ಲ. ಅವರ ಉದ್ಧಾರಕ್ಕಾಗಿಯೇ ತಾನಿರುವುದು ಎಂಬುದನ್ನು ಲೋಕಕ್ಕೆ ನಿದರ್ಶನಗೊಳಿಸುವುದಕ್ಕಾಗಿಯೇ ಎಂಬಂತೆ ತಂಪು ತುಂಬಿರುವ ತಿರುವೆಂಕಟಗಿರಿಯೆಂಬ ಪವಿತ್ರವಾದ ಬೆಟ್ಟದ ಶಿಖರದಲ್ಲಿ ಆ ಸ್ವಾಮಿಯೇ, ನಿತ್ಯಸೂರಿಗಳಿಂದ ಸೇವೆಯನ್ನು ಸ್ವೀಕರಿಸುವ ಸ್ವಾಮಿಯೇ, ತಾನಿರಬೇಕಾದ ಪರಮಪದವನ್ನು ಬಿಟ್ಟು ಬಂದು, ನೆಲಸಿದ್ದಾನೆ ಕಂಡಿರಾ\! 



೪. ವೆಱ್ ಪೈಯೊನ್ ಱೆಡುತ್ತು, ಒ ಱ್ ಕಮಿನ್ ಱಿಯೇ,

ನಿಱ್ ಕುಮಮ್ಮಾನ್ ಶೀರ್, ಕಱ್ ಪನ್ ವೈಕಲೇ.



ವೆಱ್ ಪೈ ಒನ್ ಱು = ಬೆಟ್ಟವೊಂದನ್ನು, ಎಡುತ್ತು = ಎತ್ತಿ ಹಿಡಿದು, ಒಱ್ ಕಮ್ = ಬಲದ ಕೊರತೆ, ಇನ್ ಱಿಯೇ = ಇಲ್ಲದಂತೆಯೇ, ನಿಱ್ ಕುಮ್ = ನಿಂತ, \(ನಿಲ್ಲುವ\), ಅಮ್ಮಾನ್ = ಸ್ವಾಮಿಯ ಶೀರ್ = ಕಲ್ಯಾಣಗುಣಗಳನ್ನು, ಕಱ್ ಪನ್ = ಕಲಿಯುತ್ತೇನೆ, \(ಚಿಂತಿಸುತ್ತಾನೆ\), ವೈಹಲೇ = ಯಾವಾಗಲೂ. 



ಬೆಟ್ಟವೊಂದನ್ನು ಎತ್ತಿಹಿಡಿದು ಬಲದ ಕೊರತೆಯಿಲ್ಲದಂತೆ ನಿಲ್ಲುವ ಸ್ವಾಮಿಯ ಕಲ್ಯಾಣಗುಣಗಳನ್ನು ಎಡೆಬಿಡದೆ ಚಿಂತಿಸುತ್ತೇನೆ. 



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದಾಗ ನಡೆಸಿದ ಅದ್ಭುತ ಪ್ರಸಂಗವೊಂದನ್ನು ಇಲ್ಲಿ ಸೂಚಿಸುತ್ತಾ, ಸರ್ವೇಶ್ವರನ ಸಾಮರ್ಥ್ಯ, ದಯೆ, ರಕ್ಷಣೆ, ಕ್ಷಮೆ, ಸರ್ವಸಮತ್ವ ಮುಂತಾದ ವಿಶಿಷ್ಟಕಲ್ಯಾಣ ಗುಣಗಳನ್ನು ಉದಾಹರಿಸಲಾಗುತ್ತಿದೆ. 



ಗೋವಳರು, ತಮ್ಮ ಸಂಪ್ರದಾಯಕ್ಕೆ ತಕ್ಕಂತೆ, ವರ್ಷಕ್ಕೊಮ್ಮೆ ದೇವೇಂದ್ರ ಪೂಜೆ ಮಾಡುತ್ತಿದ್ದರು. ಒಮ್ಮೆ ಆ ಪೂಜೆಯನ್ನೂ ಎಡೆಯನ್ನೂ ತನಗೆ ಸಲ್ಲಿಸಲಿಲ್ಲವೆಂಬ ಕಾರಣದಿಂದ ದೇವೇಂದ್ರನು ಅವರ ಮೇಲೆ ಕೋಪಗೊಂಡು ಇಡಿಯ ನಂದಗೋಕುಲವನ್ನೇ ನಾಶಮಾಡಿಬಿಡುವುದಾಗಿ, ಅದರ ಮೇಲೆ ಏಳುದಿನಗಳ ಕಾಲ ಎಡೆಬಿಡದೆ ಬಿರುಸುಮಳೆಯನ್ನು ಸುರಿಸಿದನು. ಅಲ್ಲಿ \(ನಂದಗೋಕುಲದಲ್ಲಿ\) ಬೆಳೆಯುತ್ತಿದ್ದ ಬಾಲಕೃಷ್ಣನು, ಸಮೀಪದಲ್ಲಿದ್ದ ಗೋವರ್ಧನ ಗಿರಿಯನ್ನೇ ಕೊಡೆಯಂತೆ ಎತ್ತಿಹಿಡಿದು, ಅದರಡಿಯಲ್ಲಿ ಗೋವುಗಳನ್ನೂ ಗೋವಳರನ್ನೂ ಆ ಬಿರುಸು ಮಳೆಯಿಂದ ಪಾರುಮಾಡಿದನು. 



ಎಳೆಯ ಬಾಲಕನಿಗೆ ಬೆಟ್ಟವನ್ನು ಎತ್ತಿ ಹಿಡಿಯುವ ಸಾಮರ್ಥ್ಯವೇ? ಏಳು ದಿನಗಳ ಕಾಲ ತನ್ನ ಕಿರುಬೆರಳಿನ ಮೇಲೆ ಅದನ್ನು ನಿಲ್ಲಿಸಿಕೊಂಡಿರುವಾಗ ಅವನ ಬಲ ಕುಂದಲಿಲ್ಲವೇ? ಇಂಥ ಹಲವಾರು ಪ್ರಶ್ನೆಗಳು ಭಗವಂತನ ಸಾಟಿಯಿಲ್ಲದ ಸಾಮರ್ಥ್ಯವನ್ನುಗುರುತಿಟ್ಟು ತೋರಿಸುವುದು. 



ದೇವೇಂದ್ರನಿಗೆ ಉಂಟಾದ ಕೋಪ, ದರ್ಪಗಳು ಫಲಿಸದೆ, ಅವನಿಗೆ ಮುಖಭಂಜನವಾಯಿತಷ್ಟೆ. ಆಗ ಅವನು ಬಾಲಕೃಷ್ಣನನ್ನು ಸರ್ವೇಶ್ವರನೆಂದರಿತು, ಅಲ್ಲಿಗೆ ತನ್ನ ಪರಿವಾರದೊಂದಿಗೆ ಬಂದು, ಸ್ವಾಮಿಯ ಕ್ಷಮೆಬೇಡಿದನಷ್ಟೆ. ಆಶ್ರಿತರನ್ನು ರಕ್ಷಿಸುವುದೂ, ಆಶ್ರಿತ ವಿರೋಧಿಗಳನ್ನು ಶಿಕ್ಷಿಸುವುದೂ ಭಗವಂತನ ಕೆಲಸ. ಆಶ್ರಿತವಿರೋಧಿಯಾದ ದೇವೇಂದ್ರನು ಭಗವಂತನಲ್ಲಿ ಕ್ಷಮೆ ಬೇಡಿದ ಕೂಡಲೇ. ಅವನು ತಪ್ಪು ಮಾಡಿದವನಾದರೂ, ಅದನ್ನು ಲೆಕ್ಕಿಸದೆ, ಅವನನ್ನು ಮನ್ನಿಸುವ ಸಹಜ ಸ್ವಭಾವ ಭಗವಂತನದು. ಆದ್ದರಿಂದ ಅವನನ್ನು ಭಗವಂತನು ಕ್ಷಮಿಸಿದನು. 



ಆಶ್ರಿತರು ಗೋಪಗೋಪಿಯರೇ ಏಕೆ? ಮೂಕಪ್ರಾಣಿಗಳಾದ ಗೋವುಗಳು ಅಲ್ಲವೇ? ಎಲ್ಲರನೂ ರಕ್ಷಿಸುವ ಕಾರ್ಯಭಗವಂತನದಲ್ಲವೇ? ಭಗವಂತನಿಗೆ ಗೋವಳರಿಗಿಂತಲೂ ಗೋವುಗಳಲ್ಲಿ ವಾತ್ಸಲ್ಯ ಹೆಚ್ಚು. 



ಹೀಗೆ, ಒಂದು ಪ್ರಸಂಗದಿಂದಲೇ ಭಗವಂತನು ತನ್ನ ಅನೇಕ ಕಲ್ಯಾಣಗುಣಸ್ವಭಾವಗಳನ್ನು ವ್ಯಕ್ತಪಡಿಸಿದನು\!



ಆಳ್ವಾರರು ಹೇಳುತ್ತಾರೆ: ಬಾಲಕನಾಗಿ ಕಂಡರೂ ಸಹ, ತಾನು ಸರ್ವಸಮರ್ಥನೆಂದು ತೋರಿಸುವಂತೆ ದೊಡ್ಡ ಬೆಟ್ಟವನ್ನೆತ್ತಿ ಕೊಡೆಯಂತೆ ಹಿಡಿದು ಆಶ್ರಿತರಾದ ಗೋವುಗಳನ್ನೂಗೋವಳರನ್ನೂ ಕಾಪಾಡಿದನಲ್ಲವೇ? ಆ ಸ್ವಾಮಿಯ ಕೃಪೆಗಾಗಿ ನಾನು ಅವನ ವಿಶಿಷ್ಟಕಲ್ಯಾಣಗುಣಗಳನ್ನು ಎಡೆಬಿಡದೆ ಚಿಂತಿಸುತ್ತೇನೆ. 



೫. ವೈಹುಲುಮ್ ವೆಣ್ಣೆಯ್, ಕೈಕಲನ್ದುಣ್ಡಾನ್,

ಪೊಯ್ ಕಲವಾದು, ಎನ್ ಮೆಯ್ ಕಲನ್ದಾನೇ.



ವೈಹುಲಮ್ = ಯಾವಾಗಲೂ, ವೆಣ್ಣೆಯ್ = ಬೆಣ್ಣೆಯನ್ನು, ಕೈಕಲನ್ದು = ಕೈ ತುಂಬಿಕೊಂಡು, ಉಣ್ಡಾನ್ = ಉಂಡವನಾದ ಸ್ವಾಮಿಯು, ಪೊಯ್ ಕಲವಾದು = ಸುಳ್ಳಿಗೆ ಎಡೆಯಿಲ್ಲದಂತೆ, ಎನ್ = ನನ್ನ, ಮೆಯ್ = ದೇಹದಲ್ಲಿ, ಕಲನ್ದಾನೇ – ಕೂಡಿಕೊಂಡನಲ್ಲ\! 



ಬೆಣ್ಣೆಯನ್ನು ಯಾವಾಗಲೂ ಕೈಗಳಲ್ಲಿ ತುಂಬಿಕೊಂಡು ಉಣ್ಣುವ ಸ್ವಾಮಿಯು, ಸುಳ್ಳಿಗೆ \(ಭ್ರಾಂತಿಗೆ\) ಎಡೆಕೊಡದಂತೆ, ನನ್ನ ದೇಹದಲ್ಲಿ \(ಬಂದು\) ಕೂಡಿಕೊಂಡನಲ್ಲ\! 



ಆಳ್ವಾರರು ಹೇಳುತ್ತಾರೆ: ಭಗವಂತನ ವಿಶಿಷ್ಟ ಕಲ್ಯಾಣಗುಣಗಳನ್ನು ಎಡೆಬಿಡದೆ ನಾನು ಚಿಂತಿಸುತ್ತಿರುವುದರ ಫಲವಾಗಿ ನನಗೆ ಅತ್ಯುತ್ತಮವಾದ ಭಾಗ್ಯವು ಲಭ್ಯವಾಗಿದೆ. ಹಿಂದೆ, ಶ್ರೀಕೃಷ್ಣನಾಗಿ ಬೆಳೆಯುತ್ತಿದ್ದ ಸರ್ವೇಶ್ವರನು ನಂದಗೋಕುಲದ ಮನೆಮನೆಯಲ್ಲಿಯೂ ಬೆಣ್ಣೆಯನ್ನು ಕೈಗಳಲ್ಲಿ ತುಂಬಿಕೊಂಡು ಎಡೆಬಿಡದೆ ತಿನ್ನುತ್ತಿದ್ದಷ್ಟು ಸರಾಗವಾಗಿವೇ, ಸುಲಭವಾಗಿಯೇ, ಅವನು ನನ್ನ ದೇಹದೊಳಕ್ಕೆ ಪ್ರವೇಶಿಸಿದ್ದಾನೆ. ಇದು ಸುಳ್ಳೂ ಅಲ್ಲ. ಈ ವಿಷಯದಲ್ಲಿ ನನಗೆ ಭ್ರಾಂತಿಯೂ ಇಲ್ಲ. 



ಭಗವಂತನನ್ನು ಒಲಿಸಿಕೊಳ್ಳುವುದಕ್ಕೆ ಸರಳಮಾರ್ಗ ಅವನ ಕಲ್ಯಾಣಗುಣಗಳನ್ನು ಎಡೆಬಿಡದೆ ಚಿಂತಿಸುತ್ತಿರುವುದು ಎಂದು ಸೂಚನೆಯಲ್ಲವೇ? 



೬. ಕಲನ್ದೆನ್ನಾವಿ, ನಲಙ್ಗೊಳ್ ನಾದನ್,

ಪುಲನ್ ಕೊಳ್ ಮಾಣಾಯ್, ನಿಲಙ್ಗೊಣ್ಡಾನೇ.



ಕಲನ್ದು = ಕೂಡಿಕೊಂಡು, ಎನ್ ಆವಿ = ನನ್ನ ಆತ್ಮದೊಡನೆ, ನಲಮ್ ಕೊಳ್ = ಹರ್ಷಿಸಿ ಕೀರ್ತಿವಂತನಾದ, ನಾದನ್ = ನನ್ನ ನಾಥನು, ಪುಲನ್ ಕೊಳ್ = ಪಂಚೇಂದ್ರಿಯಗಳನ್ನೂ ಸೂರೆಗೊಳ್ಳುವಂಥ, ಮಾಣ್ ಆಯ್ = ವಾಮನ ಬ್ರಹ್ಮಚಾರಿಯಾಗಿ, ನಿಲಮ್ = ನೆಲವನ್ನು, ಕೊಣ್ಡಾನೇ = \(ದಾನವಾಗಿ\) ಪಡೆದುಕೊಂಡವನೇ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಪರಮಸುಂದರನಾದ ವಾಮನವಟುವಾಗಿ ಅವತರಿಸಿ, ಬಲಿಚಕ್ರವರ್ತಿಯ ಯಾಗ ಶಾಲೆಯನ್ನು ಪ್ರವೇಶಿಸಿದಾಗ, ಅಲ್ಲಿದ್ದವರೆಲ್ಲರ ಎಲ್ಲ ಇಂದ್ರಿಯಗಳನ್ನೂ ಸೂರೆಗೊಂಡನು. ಬಳಿಕ, ತನ್ನ ಹೆಜ್ಜೆಯಲ್ಲಿ ಮೂರು ಹೆಜ್ಜೆಗಳಷ್ಟು ನೆಲವನ್ನು ತನಗೆ ದಾನ ಮಾಡೆಂದು ಬಲಿಚಕ್ರವರ್ತಿಯನ್ನು ಯಾಚಿಸಿ, ಅದನ್ನು ಅವನಿಂದ ಪಡೆದುಕೊಂಡು, ಮಹಾದಾನಿಯಾದ ಬಲಿಚಕ್ರವರಿಯನ್ನು ಉದ್ದರಿಸಿದನು. ರೂಪದಲ್ಲಿ ಚಿಕ್ಕವನಾಗಿ ಬಂದವನ ಕೀರ್ತಿ ಎಷ್ಟು ಅಪಾರವಾಗಿ ಬೆಳೆಯಿತು\! ಆ ಸ್ವಾಮಿಯೇ ನನ್ನ ನಾಥನಾಗಿ ಬಂದು, ನನ್ನಲ್ಲಿ ಅಭಿಮಾನಗೊಂಡು, ನನ್ನ ದೇಹವನ್ನು ಪ್ರವೇಶಿಸಿದನು. ಮತ್ತು ನನ್ನ ಆತ್ಮದೊಂದಿಗೆ ಬೆರೆತುಕೊಂಡನು. ಇದರಿಂದ ನನ್ನ ದೇಹಾತ್ಮ ಭ್ರಾಂತಿಯು ನಾಶವಾಯಿತು. ಆತ್ಮೋದ್ಧಾರವಾಯಿತು. ಬಲಿಚಕ್ರವರ್ತಿಯಂತೆ ನಾನು ಕೊಡುಗೈಯವನಲ್ಲ. ನನ್ನಲ್ಲಿ ಕೊಡಲು ಏನೂ ಇಲ್ಲ. ಅವನ ಕಲ್ಯಾಣಗುಣಗಳನ್ನು ಚಿಂತಿಸುತ್ತಿದ್ದದ್ದರಿಂದಲೇ, ನನ್ನಲ್ಲಿ ಅವನು ಅಪಾರವಾದ ಕೃಪೆಯನ್ನು ತೋರಿದನಲ್ಲ\! 



೭. ಕೊಣ್ಡಾನೇೞ್ ವಿಡೈ, ಉಣ್ಡಾನೇೞ್ವೈಯಮ್,

ತಣ್ಡಾಮಂಜೆಯ್ದು, ಎನ್ನೆಣ್ ತಾನಾನಾನೇ.



ಕೊಣ್ಡಾನ್ = ಪಳಗಿಸಿಕೊಂಡನು, ಏೞ್ ವಿಡೈ = ಏಳು ಗೂಳಿಗಳನ್ನು, ಉಣ್ಡಾನ್ =ಉಂಡನು \(ಕಬಳಿಸಿಬಿಟ್ಟನು\), ಏೞ್ ವೈಯಮ್ = ಏಳುಲೋಕಗಳನ್ನು, ತಣ್ = ತಂಪಾದ, ತಾಮಮ್ = ಸ್ಥಳವನ್ನು \(ನೆಲೆಯನ್ನು\), ಶೆಯ್ದು = ಉಂಟುಮಾಡಿ, ಎನ್ = ನನ್ನ, ಎಣ್ ತಾನ್ = ನನ್ನ ಆಲೋಚನೆಯೇ \(ಮನಸ್ಸೇ\), ಆನಾನೇ = ಆಗಿಬಿಟ್ಟನಲ್ಲ\! 



ಏಳು ಗೂಳಿಗಳನ್ನೂ ಪಳಗಿಸಿಕೊಂಡನು. ಏಳು ಲೋಕಗಳನ್ನೂ ಕಬಳಿಸಿಬಿಟ್ಟನು. ತಂಪಾದ ಸ್ಥಳವನ್ನು ಉಂಟುಮಾಡಿ, ನನ್ನ ಆಲೋಚನೆಯೇ ತಾನು ಆಗಿಬಿಟ್ಟನಲ್ಲ\! 



ಆಳ್ವಾರರು ಹೇಳುತ್ತಾರೆ: ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದಾಗ, ತನಗೆ ಪ್ರೀತಿಪಾತ್ರಳಾದ ನಪ್ಪಿನ್ನೈದೇವಿಯನ್ನು ಕೈಹಿಡಿಯುವುದಕ್ಕಾಗಿಯೇ, ಅವಳ ತಂದೆ ಸಾಕಿದ್ದ ಏಳುಗೂಳಿಗಳನ್ನೂ ತಾನೊಬ್ಬನೇ ಒಂಟಿಯಾಗಿ ಎದುರಿಸಿ, ಹಿಡಿದು ಪಳಗಿಸಿದನು. ಪ್ರಳಯ ಕಾಲ ಬಂದಾಗ, ಸ್ವಾಮಿಯು ತನ್ನ ಸೃಷ್ಟಿಯೇ ಆದ ಏಳು ಲೋಕಗಳನ್ನೂ ಕಬಳಿಸಿ, ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಸಂರಕ್ಷಿಸಿದನು. ಚೇತನರನ್ನು ಉದ್ಧರಿಸಿ, ಅವರಿಗೆ ಶಾಶ್ವತವಾದ ನೆಲೆಯನ್ನು ಕೊಡುವುದಕ್ಕಾಗಿಯೇ ಆನಂದಪೂರ್ಣವಾದ ಪರಮಪದವನ್ನೇ ಉಂಟುಮಾಡಿದನು. ಹೀಗೆಲ್ಲ ಅದ್ಭುತಕಾರ್‍ಯಗಳನ್ನು ನಡೆಸಿದ್ದರಿಂದ, ಆಶ್ರಿತರಕ್ಷಕತ್ವವನ್ನೂ, ಅಪಾರವಾತ್ಸಲ್ಯವನ್ನೂ, ಕೃಪೆಯನ್ನೂ ವ್ಯಕ್ತಪಡಿಸಿದ ಭಗವಂತನು ನನ್ನ ಮನದಲ್ಲಿ ಮೂಡಿಬಂದ ಆಲೋಚನೆಗಳೆಲ್ಲವನ್ನೂ ಕೈಗೂಡಿಸಿದನಲ್ಲ\! 



“ನನ್ನ ಆಲೋಚನೆಯೇ ತಾನಾಗಿಬಿಟ್ಟನಲ್ಲ” – ಇದಕ್ಕೆ ಆಳ್ವಾರರು ಜೀವಿಸಿರುವ ಕಾಲದಲ್ಲಿ ಭಗವತ್ಸೇವೆಯನ್ನು ಎಡೆಬಿಡದೆ ನಡೆಸುತ್ತಿರಬೇಕೆಂದೂ, ಅವರು ಮರಣಿಸ ಬಳಿಕ, ಪರಮಪದವನ್ನೇ ಸೇರಿ, ಭಗವಂತನ ನಿತ್ಯಸೇವೆಯಲ್ಲಿ ತೊಡಗಿರಬೇಕೆಂದೂ ಆ “ಆಲೋಚನೆ’ಗಳು ಇರಬಹುದೇ? ಎನಿಸುತ್ತದೆ. 



೮. ಆ ನಾನಾನಾನಾಯನ್, ಮೀನೋಡೆನಮುಮ್,

ತಾನಾನಾನೆನ್ನಿಲ್, ತಾನಾಯ ಶಙ್ಗೇ. 



ಆನ್ ಆನಾನ್ ಆಯನ್ \(= ಆನ್ ಆಯನ್ ಆನಾನ್\) = ದನಕರುಗಳನ್ನು ಮೇಯಿಸುವ ಗೋಪಾಲನಾದನು, ಮೀನೋಡುಏನಮುಮ್ = ಮೀನಾಗಿಯೂ, ವರಾಹನಾಗಿಯೂ, ತಾನ್ ಆನಾನ್ = ತಾನೇ ಆದನು, ಎನ್ನಿಲ್ = ಎಂದರೆ, ತಾನ್ ತಾನು, ಆಯ = ಆದದ್ದು, ಶಙ್ಗೇ = ಲೆಕ್ಕವಿಲ್ಲದಷ್ಟು ರೂಪಗಳೇ. 



ದನಕರುಗಳನ್ನು ಮೇಯಿಸುವ ಗೋಪಾಲನಾಗಿಯೂ, ಮೀನಾಗಿಯೂ, ವರಾಹನಾಗಿಯೂ ತಾನೇ ಆದನು ಎಂದರೆ, ತಾನು ಲೆಕ್ಕವಿಲ್ಲದಷ್ಟು ರೂಪಗಳೇ ಆದನು \(ಆಗಿದ್ದಾನೆ\). 



ಆಳ್ವಾರರು ಹೇಳುತ್ತಾರೆ: ಭಗವಂತನು ಬೇರೆಬೇರೆ ಅವತಾರಗಳನ್ನು ತಳೆದನು. ಮೀನಾದನು, ವರಾಹವಾದನು, ಗೋಪಾಲನಾದನು. ಹೀಗೆ ಹೇಳಿದರೆ, ಭಗವಂತನು ವರಾಹನಾಗಿ ದುಷ್ಟ ಹಿರಣ್ಯಾಕ್ಷನನ್ನು ಕೊಂದು ಅವನು ..................................ಹೋದ ಭೂಮಿಯನ್ನು \(ಭೂದೇವಿಯನ್ನು\) ರಕ್ಷಿಸಿದನು. ............................................ಗೋವುಗಳನ್ನು ಮೇಯಿಸಿ ಅವುಗಳನ್ನು ರಕ್ಷಿಸಿದನು. ...............ತನ್ನ ಜಗದ್ರಕ್ಷಣಕಾರ್ಯಕ್ಕಾಗಿ ತಳೆದ ಅವತಾರ ರೂಪಗಳು ಒಂದೇ, ಎರಡೇ, ಹತ್ತೆ, ಇಪ್ಪತ್ತೇ? ಸಂದರ್ಭಕ್ಕೆ ತಕ್ಕಂತೆ ಅವು ಲೆಕ್ಕವಿಲ್ಲದಷ್ಟು ಎಂದೇ ಹೇಳಬೇಕಾಗುತ್ತದೆ. 



೯. ಶಙ್ಗುಶಕ್ಕರಮ್, ಅಙ್ಗೈಯಿಲ್ ಕೊಣ್ಡಾನ್,

ಎಙ್ಗುನ್ದಾನಾಯ, ನಙ್ಗಳ್ ನಾದನೇ. 



ಶಙ್ಗು = ಶಂಖಚಕ್ರಗಳನ್ನು, ಅಮ್ ಕೈಯಿಲ್ = ಸುಂದರವಾದ ಕೈಗಳಲ್ಲಿ, ಕೊಣ್ಡಾನ್ = ಧರಿಸಿದ್ದಾನೆ, ಎಙ್ಗುಮ್ = ಎಲ್ಲೆಲ್ಲಿಯೂ \(ಎಲ್ಲೆಡೆಯಲ್ಲಿಯೂ\), ತಾನ್ = ತಾನೇ, ಆಯ = ಆಗಿರುವವನು, ನಙ್ಗಳ್ = ನಮ್ಮ, ನಾದನೇ = ಒಡೆಯನೇ \(ರಕ್ಷಕನಾದ ಸ್ವಾಮಿಯೇ\). 



ಎಲ್ಲೆಡೆಯಲ್ಲಿಯೂ ತಾನೇ ಆಗಿರುವವನು ನಮ್ಮ ರಕ್ಷಕನಾದ ನಮ್ಮ ಸ್ವಾಮಿಯೇ\! ಅವನು ತನ್ನ ಸುಂದರವಾದ ಕೈಗಳಲ್ಲಿ ಶಂಖ ಚಕ್ರಗಳನ್ನು ಧರಿಸಿದ್ದಾನೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಎಲ್ಲ ಕಡೆಯಲ್ಲೂ ವ್ಯಾಪಿಸಿಕೊಂಡಿದ್ದಾನೆ. ತಾನು ಆರಿಸಿಕೊಂಡಂತೆ ಲೆಕ್ಕವಿಲ್ಲದಷ್ಟು ಅವತಾರಗಳಾಗಿ, ಎಲ್ಲರ ಕಣ್ಣಿಗೂ ಇಂದ್ರಿಯಗಳಿಗೂ ಗೋಚರವಾಗಿಯೂ, ತಾನು ಸೃಷ್ಟಿಸಿದ ಎಲ್ಲ ವಸ್ತುಗಳಲ್ಲಿ ಅಂತರ್ಯಾಮಿಯಾಗಿ ಇಂದ್ರಿಯಗಳಿಗೆ ಅಗೋಚರವಾಗಿಯೂ ವ್ಯಾಪಿಸಿಕೊಂಡಿದ್ದಾನೆ. ಅವನು ನಮ್ಮ ಒಡೆಯನಾಗಿ, ನಮ್ಮ ರಕ್ಷಕನಾಗಿ ತನ್ನ ಸುಂದರವಾದ ಕೈಗಳಲ್ಲಿ ಶಂಖ ಚಕ್ರಗಳನ್ನು ಹಿಡಿದು ಸಿದ್ಧನಾಗಿದ್ದಾನೆ. ಆಶ್ರಿತರಕ್ಷಣೆಯೆಂದರೆ ಭಗವಂತನಿಗೆ ಎಷ್ಟು ವಾತ್ಸಲ್ಯ\! 



೧೦. ನಾದನ್ ಞೂಲಞ್ಗೊಳ್, ಪಾದನೆನ್ನಮ್ಮಾನ್,

ಓದಮ್ ಪೋಲ್ ಕಿಳರ್, ವೇದನೀರನೇ. 



ನಾದನ್ = ಸರ್ವಲೋಕನಾಥನೂ, ಞೂಲಮ್ ಕೊಳ್ = ಎಲ್ಲಾ ಲೋಕಗಳನ್ನೂ ಅಳೆದುಕೊಳ್ಳುವಂಥ, ಪಾದಮ್ = ತಿರುವಡಿಗಳುಳ್ಳವನೂ, ಎನ್ ಅಮ್ಮಾನ್ = ನನ್ನ ಒಡೆಯನೂ, ಓದಮ್ ಪೋಲ್ = ಕಡಲಿನ ಹಾಗೆ, ಕಿಳರ್ = ಘೋಷಿಸುವ, ವೇದಮ್ = ವೇದಗಳ \(ವೇದಗಳಿಂದ ತಿಳಿಯತಕ್ಕ\), ನೀರನೇ = ಸಹಜಸದ್ಗುಣಗಳನ್ನುಳ್ಳವನೇ. 



ಸರ್ವಲೋಕನಾಥನಾಗಿ, ಎಲ್ಲಾ ಲೋಕಗಳನ್ನೂ ಅಳೆದುಕೊಳ್ಳುವಂಥ ಪಾದಗಳನ್ನುಳ್ಳವನಾಗಿ, ಕಡಲಿನ ಹಾಗೆ ಘೋಷಿಸುವ ವೇದಗಳಿಂದ ತಿಳಿಯತಕ್ಕವನಾಗಿರುವ ಸಹಜಸದ್ಗುಣಗಳನ್ನುಳ್ಳವನೇ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಸರ್ವಲೋಕನಾಯಕನು. ಎಲ್ಲರನ್ನೂ ರಕ್ಷಿಸುವ ಭಾರವನ್ನು ವಹಿಸಿಕೊಂಡಿದ್ದಾನೆ. ಹಿಂದೆ, ತ್ರಿವಿಕ್ರಮನಾಗಿ ಬೆಳೆದು, ಎಲ್ಲ ಲೋಕಗಳನ್ನೂ ತನ್ನ ಎರಡೇ ಹೆಜ್ಜೆಗಳಿಂದ ಅಳೆದುಕೊಂಡಂಥ ತಿರುವಡಿಗಳುಳ್ಳವನು. ಕಡಲು ಎಡೆಬಿಡದೆ ಘೋಷಿಸುವಂತೆ, ವೇದಗಳು ಅವನ ಹಿರಿಮೆ ಮಹಿಮೆಗಳನ್ನು ಕುರಿತು ಘೋಷಿಸುತ್ತವೆ. ವೇದಗಳಿಂದಲೇ ಅವನು ತಿಳಿಯತಕ್ಕವನು. ಅನಂತವಾದ ಸಹಜಸದ್ಗುಣಗಳುಳ್ಳವನು. ಅಂಥ ಮಹಾಮಹಿಮನ ವಿಶಿಷ್ಟಕಲ್ಯಾಣಗುಣಗಳನ್ನು ನಾನು ವಿವರಿಸಿ ಹೇಗೆ ಹೇಳಲಿ? 



೧೧. ನೀರ್ ಪುರೈವಣ್ಣನ್, ಶೀರ್ ಶಟಹೋಪನ್,

ನೇರ್ ತಲಾಯಿರತ್ತು, ಓರ್ ತಲಿವೈಯೇ. 



ನೀರ್ ಪುರೈವಣ್ಣನ್, ಶೀರ್ ಶಟಹೋಪನ್,

ನೇರ್ ತಲಾಯಿರತ್ತು, ಓರ್ ತಲಿವೈಯೇ. 



ನೀರ್ ಪುರೈ = ಕಡಲಿನ ಹಾಗೆ, ವಣ್ಣನ್ = ಬಣ್ಣವುಳ್ಳವನನ್ನು ಕುರಿತು, ಶೀರ್ = \(ಭಕ್ತಿ\) ಸಂಪತ್ತನ್ನುಳ್ಳ, ಶಡಹೋಪನ್ = ಶಠಗೋಪನು, ನೇರ್ ದಲ್ = ಸಹಜವಾಗಿ \(ಪ್ರಾಮಾಣಿಕವಾಗಿ\) ನುಡಿದ, ಆಯಿರತ್ತು = ಒಂದು ಸಾವಿರದಲ್ಲಿ, ಓರ್ ದಲ್ = ಪರಿಶೀಲಿಸಿ ತಿಳಿಯತಕ್ಕವು, ಇವೈಯೇ = ಇವುಗಳೇ. 



ಕಡಲಿನ ಹಾಗೆ ಬಣ್ಣವುಳ್ಳವನನ್ನು ಕುರಿತು, ಭಕ್ತಿಸಂಪತ್ತನ್ನುಳ್ಳ ಶಠಗೋಪನು ಸಹಜವಾಗಿ \(ಪ್ರಾಮಾಣಿಕವಾಗಿ\) ನುಡಿದ ಒಂದು ಸಾವಿರದಲ್ಲಿ ಪರಿಶೀಲಿಸಿ ತಿಳಿಯತಕ್ಕವು ಇವುಗಳೇ. 



ಈ ತಿರುವಾಯ್ ಮೊೞಿ ಹಿಂದಿನ ತಿರುವಾಯ್ ಮೊೞಿಗಳಂತೆ ಅಲ್ಲ. ಇದರಲ್ಲಿ ಹೇಳಿರುವ ವಿಷಯವನ್ನು ಗಂಭೀರವಾಗಿ, ಚೆನ್ನಾಗಿ ಯೋಚಿಸಿ, ಪರಿಶೀಲಿಸತಕ್ಕದ್ದಾಗಿದೆ. ಭಗವಂತನನ್ನು ನಮ್ಮ ಅಂತರಂಗದಲ್ಲಿ ದೃಢವಾಗಿ ಇರಿಸಿಕೊಂಡು, ಆರಾಧಿಸಿ, ಉದ್ಧಾರಗೊಳ್ಳುವುದು ಹೇಗೆ ಎಂಬುದನ್ನು ಇಲ್ಲಿ ಸೂಚಿಸಲಾಗಿದೆ. ಈ ಕಾರಣದಿಂದಲೇ “ಶಠಗೋಪನು ಸಹಜವಾಗಿ ನುಡಿದ ಒಂದು ಸಾವಿರದಲ್ಲಿ ಪರಿಶೀಲಿಸತಕ್ಕವು ಇವೇ” ಎಂದು ನಿರ್ಧರವಾಗಿ ಹೇಳಲಾಗಿದೆ. 



ಈ ತಿರುವಾಯ್ ಮೊೞಿಯ ವಿಷಯವನ್ನು ಸಂಗ್ರಹವಾಗಿ ಹೇಳಬಹುದಾದರೆ: ಭಗವಂತನಿಗೆ ಪಕ್ಷಪಾತವೆಂಬುದೇ ಇಲ್ಲ. ಅವನಿಗೆ ನಿತ್ಯಸೂರಿಗಳ ವಿಷಯದಲ್ಲಿ ಎಷ್ಟುವಾತ್ಸಲ್ಯದಿಂದಿರುವನೋ ಅಷ್ಟೇ ವಾತ್ಸಲ್ಯ ಭೂಲೋಕವಾಸಿಗಳಾದ ಚೇತನರ ಮೇಲೂ ಇದೆ. ಆಶ್ರಿತರನ್ನು ರಕ್ಷಿಸಲು, ಅವರ ದುಃಖ ಸಂಕಟಗಳನ್ನು ಹರಿಸಲು ಭಗವಂತನಿಗೆ ಸದಾ ಕಾತರ. ಶಂಖ ಚಕ್ರಗಳನ್ನು ಅವನು ತನ್ನ ಕೈಗಳಲ್ಲಿ ಧರಿಸಿ ಸದಾ ಸನ್ನದ್ಧನಾಗಿರುತ್ತಾನೆ. ಗರುಡನನ್ನೇರಿ ಅವರ ಬಳಿಗೆ ಎಳ್ಳಷ್ಟೂ ತಡಮಾಡದಂತೆ ಧಾವಿಸುತ್ತಾನೆ. ಭಗವಂತನ ವಿಶಿಷ್ಟ ಕಲ್ಯಾಣ ಗುಣಸ್ವಭಾವಗಳನ್ನು ಎಡೆಬಿಡದೆ ಚಿಂತಿಸುತ್ತಿದ್ದರೆ ಸಾಕು. ಪರಮಸಮರ್ಥನಾದ ಅವನು ಸುಪ್ರೀತನಾಗುತ್ತಾನೆ. ಚೇತನನ ಅಂತರಂಗವನ್ನು ಪ್ರವೇಶಿಸುತ್ತಾನೆ. ಅವನ ಆತ್ಮದೊಂದಿಗೆ ಕಲೆತುಕೊಳ್ಳೂತ್ತಾನೆ. ಇದರಿಂದ ಚೇತನನು ತನ್ನ ದೇಹಾತ್ಮಭ್ರಾಂತಿಯನ್ನು ಕಳೆದುಕೊಂಡು, ಉಜ್ಜೀವನಗೊಳ್ಳುತ್ತಾನೆ. ಭಗವಂತನು ಭಕ್ತನ \(ಚೇತನನ\) ಮೇಲೆ ಅಪಾರವಾದ ವಾತ್ಸಲ್ಯವನ್ನೂ ಕೃಪೆಯನ್ನೂ ವ್ಯಕ್ತಪಡಿಸುತ್ತಾನೆ. ಚೇತನನ ಮನದಲ್ಲಿ ಆಲೋಚನೆಗಳು ಮೂಡಿಬರುತ್ತವೆ. ಇಲ್ಲಿ ಜೀವಿಸಿರುವಷ್ಟು ಕಾಲದಲ್ಲಿ ಭಗವಂತನ ಸೇವೆಯಲ್ಲಿ ಅವನು ಎಡೆಬಿಡದೆ ನಡೆಸಬೇಕೆಂದೂ, ಬಳಿಕ, ಪರಮಪದವನ್ನು ಸೇರಿ, ತನ್ನ ನಿತ್ಯಸೇವೆಯನ್ನು ನಡೆಸುತ್ತ ಆನಂದಿಸಬೇಕೆಂದೂ ಮನಸ್ಸಿನಲ್ಲಿ ತುಂಬಿಬರುವ ಆಲೋಚನೆಗಳು ಭಗವತ್ಕೃಪೆಗೆ ಪಾತ್ರವಾಗುತ್ತವೆ. ಚೇತನೋದ್ಧಾರಕ್ಕಾಗಿಯೇ ಭಗವಂತನು ಅನಂತವಾದ ಅವತಾರಗಳನ್ನು ತಳೆದು, ಸರ್ವವ್ಯಾಪಿಯಾಗಿ, ಸರ್ವಾಂತರ್ಯಾಮಿಯಾಗಿ ಶೋಭಿಸುತ್ತಾನೆ. 



ತಿರುಕ್ಕೂರುಹೂರಿನ ಶಠಗೋಪನು ತಾನು ಭಗವಂತನನ್ನು ಹೇಗೆ ಕಂಡು ಹೇಗೆ ಅನುಭವಿಸಿದನೋ ಹಾಗೆಯೇ ಸಹಜವಾಗಿ, ಪ್ರಾಮಾಣಿಕವಾಗಿ ಈ ತಿರುವಾಯ್ಮೊಮೊೞಿಯಲ್ಲಿ ವಿವರಿಸಿದ್ದಾನೆ. ಈ ವಿಷಯವನ್ನು ಗಾಢವಾಗಿ ಯೋಚಿಸಿ, ಪರಿಶೀಲಿಸಿ, ಸತ್ಯಾಂಶವನ್ನರಿತುಕೊಂಡು, ಹಾಗೆಯೇ ಆಚರಿಸುತ್ತಾ, ಚೇತನರು ಉದ್ಧಾರಗೊಳ್ಳಬೇಕೆಂಬುದೇ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ  ಮೊದಲ ದಶಕ  ಒಂಭತ್ತನೆಯ ತಿರುವಾಯ್ ಮೊೞಿ



೯. ಇವೈಯುಮವೈಯುಮ್



೧. ಇವೈಯು ಮವೈಯುಮುವೈಯುಮ್ ಇವರುಮವರು ಮುವರುಮ್,

ಎವೈಯುಮ್ಯವರುಮ್ ತನ್ನುಳ್ಳೇ ಆಹಿಯು ಮಾಕ್ಕಿಯುಙ್ಕಾಕ್ಕುಮ್,

ಅವೈಯುಳ್ ತನಿಮುದಲೆಮ್ಮಾನ್ ಕಣ್ಣಬಿರಾನೆನ್ನಮುದಮ್,

ಶುವೈಯನ್ ತಿರುವಿನ್ ಮಣಾಳನ್ ಎನ್ನುಡೈಚ್ಚೂೞಲುಳಾನೇ.



ಇವಯುಮ್ = ಸಮೀಪದ ವಸ್ತುಗಳನ್ನೂ \(ಇವುಗಳನ್ನೂ\), ಅವೈಯುಮ್ = ದೂರದ ವಸ್ತುಗಳನ್ನೂ \(ಅವುಗಳನ್ನೂ\), ಉವೈಯುಮ್ = ನಡುವಣವಸ್ತುಗಳನ್ನೂ, ಇವರುಮ್ = ಸಮೀಪದ ಚೇತನರನ್ನೂ \(ಈ ಚೇತನವಸ್ತುಗಳನ್ನೂ, ಇವರನ್ನೂ\), ಅವರುಮ್ = ದೂರದ ಚೇತನವಸ್ತುಗಳನ್ನೂ \(ಅವರನ್ನೂ\), ಉವರುಮ್ = ನಡುವಣ ಚೇತನ ವಸ್ತುಗಳನ್ನೂ, ಎವೈಯುಮ್ = ಯಾವುದೆಲ್ಲವನ್ನೂ, ಯವರುಮ್ = ಯಾರೆಲ್ಲವನ್ನೂ, ತನ್ನುಳ್ಳೇ = ತನ್ನ ಒಳಗೆ, ಆಹಿಯುಮ್ = ಆಗಿಸಿಕೊಂಡು \(ಇರಿಸಿಕೊಂಡು\), ಆಕ್ಕಿಯುಮ್ = ಮತ್ತೆ ಉಂಟುಮಾಡಿಯೂ, ಕಾಕ್ಕೂಮ್ = ರಕ್ಷಸಿಯೂ, ಅವೈಯುಳ್ = ಆ ಚೇತನಾಚೇತನಗಳ ಒಳಗಡೆಯೂ ಇರುವ, ತನಿ = ಪರಿಪೂರ್ಣನೂ, ಮುದಲ್ = ಆದಿಯೂ \(ಆದಿಕಾರಣನೂ\) ಆದ, ಎಮ್ಮಾನ್ = ನಮ್ಮ ಸ್ವಾಮಿಯು, ಕಣ್ಣಬಿರಾನ್ = ಶ್ರೀಕೃಷ್ಣಾವತಾರಿಯಾದವನೂ, ಎನ್ ಅಮುದಮ್ = ಅಮೃತದಂತೆ ನನಗೆ ಭೋಗ್ಯನಾದವನೂ, ಶುವೈಯನ್ = ಮಧುರವಾದವನೂ \(ರುಚಿಕರನೂ\), ತಿರುವಿನ್ = ಶ್ರೀದೇವಿಯ, ಮಣಾಳನ್ = ಪತಿಯೂ, ಎನ್ನುಡೈ = ನನ್ನ, ಶೂೞಲ್ = ಸುತ್ತಮುತ್ತಲೂ, ಉಳಾನೇ = ಇರತಕ್ಕವನೇ. 



ಸಮೀಪದ ಅಚೇತನ ವಸ್ತುಗಳನ್ನೂ, ದೂರದ ಅಚೇತನ ವಸ್ತುಗಳನ್ನೂ, ನಡುವಣ ಅಚೇತನ ವಸ್ತುಗಳನ್ನೂ, ಯಾವೆಲ್ಲ ಅಚೇತನವಸ್ತುಗಳನ್ನೂ ಹಾಗೆಯೇ, ಹತ್ತಿರದ ಚೇತನವಸ್ತುಗಳನ್ನೂ, ದೂರದ ಚೇತನವಸ್ತುಗಳನ್ನೂ, ನಡುವಣ ಚೇತನವಸ್ತುಗಳನ್ನೂ, ಎಲ್ಲಾ ಚೇತನವಸ್ತುಗಳನ್ನೂ ತನ್ನೊಳಗೆ ಅಡಗಿಸಿ ಇರಿಸಿಕೊಂಡವನೂ, ಮತ್ತೆ ಆ ಎಲ್ಲವನ್ನೂ ಉಂಟುಮಾಡಿದವನೂ, ಎಲ್ಲವನ್ನೂ ಸಂರಕ್ಷಿಸುವವನೂ, ಆ ಚೇತನಾಚೇತನಗಳೆಲ್ಲದರ ಅಂತರ್ಯಾಮಿಯಾಗಿರುವವನೂ, ಪರಿಪೂರ್ಣನೂ, ಆದಿಕಾರಣನೂ, ನಮ್ಮ ಸ್ವಾಮಿಯು, ಶ್ರೀಕೃಷ್ಣನಾಗಿ ಅವತರಿಸಿದವನೂ, ನನಗೆ ಅಮೃತದಂಥವನೂ \(ಅಮೃತಸ್ವರೂಪನೂ\), ರುಚಿಕರನೂ, ಶ್ರೀದೇವಿಯಪತಿಯೂ ಆದವನು ನನ್ನ ಸುತ್ತಮುತ್ತಲೂ ಇರತಕ್ಕವನೇ. 



ಆಳ್ವಾರರು ಹೇಳುತ್ತಾರೆ: ಪ್ರಳಯಕಾಲದಲ್ಲಿ ಭಗವಂತನು ಸಮಸ್ತ ಚೇತನಾಚೇತನ ವಸ್ತುಗಳನ್ನೂ ತನ್ನಲ್ಲಿ ಅಡಗಿಸಿಟ್ಟುಕೊಳ್ಳುತ್ತಾನೆ. ಸೃಷ್ಟಿಯ ಸಮಯ ಬಂದಾಗ, ಅವೆಲ್ಲವನ್ನೂ ಮತ್ತೆ ಹೊರಹಾಕುತ್ತಾನೆ. ಅವುಗಳ ರಕ್ಷಣೆಯ ಭಾರವೆಲ್ಲ ಅವನ ದೇ ಅಲ್ಲದೆ, ಎಲ್ಲ ಚೇತನಾಚೇತನಗಳ ಅಂತರ್ಯಾಮಿಯಾಗಿರುತ್ತಾನೆ. ಎಲ್ಲಕ್ಕೂ ಆದಿಯಾಗಿ, ಆದಿಕಾರಣನಾಗಿ, ಪರಿಪೂರ್ಣನಾಗಿ, ಅತ್ಯಾಕರ್ಷಕನಾದ ಶ್ರೀಕೃಷ್ಣನೇ ಆಗಿ, ಶ್ರಿಯಃಪತಿಯಾಗಿ, ಆಶ್ರಿತರಿಗೆ ಅಮೃತಸ್ವರೂಪನಾಗಿ, ರಸಿಕನಾಗಿ, ರುಚಿಕರನಾಗಿದ್ದಾನೆ. ಪರಮವಾತ್ಸಲ್ಯನಿಧಿಯಾದ, ಜಗದ್ರಕ್ಷಕನಾದ ಆ ಸ್ವಾಮಿಯೇ ನನ್ನ ಸುತ್ತಮುತ್ತ ನನ್ನನ್ನು ಬಳಸಿಕೊಂಡಿದ್ದಾನೆ. 



೨. ಶೂೞಲ್ ಪಲಪಲವಲ್ಲಾನ್ ತೊಲ್ಲೈಯಙ್ಜೂಲತ್ತುಲಹೈ,

ಕೇೞಲೊನ್ ಱಾಹಿಯಿಡನ್ದ ಕೇಶವನೆನ್ನುಡೈಯಮ್ಮಾನ್,

ವೇೞಮರುಪ್ಪೈಯೊಶಿತ್ತಾನ್ ವಿಣ್ಣವರ್ ಕ್ಕೆಣ್ಣಲರಿಯಾನ್,

ಆಳನೆಡುಙ್ಗಡಲ್ ಶೇರ್ ನ್ದಾನ್ ಅವನೆನ್ನರುಹಲಿಲಾನೇ. 



ಶೂೞಲ್ = ಅವತಾರಗಳು, ಪಲಪಲ = ಹಲವಾರನ್ನು, ವಲ್ಲಾನ್ = ಬಲ್ಲವನೂ, ತೊಲ್ಲೈ = ಪುರಾತನವಾದ, ಅಮ್ ಕಾಲತ್ತು = ಸೊಗಸಾದ ಕಾಲದಲ್ಲಿ, ಉಲಹೈ = ಭೂಲೋಕವನ್ನು, ಕೇೞಲೊನ್ ಱು ಆಹಿ = ಒಂದು ವರಾಹನಾಗಿ, ಇಡನ್ದ = ಹಿಡಿದೆತ್ತಿದವನೂ, ಕೇಶವನ್ = ಕೇಶವನೂ, ಎನ್ ಉಡೈಯ = ನನ್ನ, ಅಮ್ಮಾನ್ = ಸ್ವಾಮಿಯೂ, ಪೇೞಮ್ = ಆನೆಯ, ಮರುಪ್ಪೈ = ಕೋರೆಹಲ್ಲನ್ನು \(ದಂತವನ್ನು\), ಒಶಿತ್ತಾನ್ = ಮುರಿದು ನಾಶಪಡಿಸಿದವನೂ, ವಿಣ್ಣವರ್ ಕ್ಕು = ದೇವತೆಗಳಿಗೆ, ಎಣ್ಣಲ್ = ಯೋಚನೆಗೆ, ಅರಿಯಾನ್ = ಅಸಾಧ್ಯನಾದವನೂ \(ಮೀರಿದವನೂ\), ಆೞಮ್ = ಆಳವಾದ, ನೆಡು = ವಿಸ್ತಾರವಾದ, ಕಡಲ್ = ಕಡಲಲ್ಲಿ, ಶೇರ್ ನ್ದಾನ್ = ಕೂಡಿಕೊಂಡವನೂ, \(ಕಡಲ್ ಶೇರ್ ನ್ದಾನ = ಕಡಲನ್ನು ಹೋಲುವವನೂ\), ಆದ, ಅವನ್ = ಆ ಸರ್ವೇಶ್ವರನು, ಎನ್ ಅರುಹಲಿಲಾನೇ = ನನ್ನ ಮಗ್ಗುಲಲ್ಲಿಯೇ ಇದ್ದಾನೆ. 



ಹಲವಾರು ಅವತಾರಗಳನ್ನು ಬಲ್ಲವನೂ, ಪುರಾತನವಾದ ಸೊಗಸಾದ ಕಾಲದಲ್ಲಿ ಒಂದು ವರಾಹನಾಗಿ \(ಅವತರಿಸಿ\) ಭೂಲೋಕವನ್ನು ಹಿಡಿದೆತ್ತಿದವನೂ, ಕೇಶವನೂ, ನನ್ನ ಸ್ವಾಮಿಯೂ, ಆನೆಯ ಕೋರೆ ಹಲ್ಲನ್ನು \(ದಂತವನ್ನು\) ಮುರಿದು ನಾಶಪಡಿಸಿದವನೂ, ದೇವತೆಗಳ ಯೋಚನೆಗೆ ಮೀರಿದವನೂ, ಆಳವಾದ ಮತ್ತು ವಿಸ್ತಾರವಾದ ಕಡಲನ್ನು ಹೋಲುವವನೂ \(ಕಡಲಲ್ಲಿ ಕೂಡಿಕೊಂಡವನೂ\) ಆದ ಆ ಸರ್ವೇಶ್ವರನು ನನ್ನ ಮಗ್ಗುಲಲ್ಲಿಯೇ ಇದ್ದಾನೆ. 



ಹಿಂದಿನ ತಿರುವಾಯ್ ಮೊೞಿಯಲ್ಲಿ’ ಭಗವಂತನದು ಲೆಕ್ಕವಿಲ್ಲದಷ್ಟು ಅವತಾರಗಳು’ ಎಂದು ಹೇಳಲಾಗಿತ್ತು. ಇಲ್ಲಿ ಹೇಳುವ ಹಲವಾರು ಅವತಾರಗಳನ್ನು ಬಲ್ಲವನು’ ಎಂಬುದರಲ್ಲಿ ಆ ಅಭಿಪ್ರಾಯವೇ ಬರುತ್ತದೆ. ಯಾವ ಸಂದರ್ಭಕ್ಕೆ ಎಂಥ ಅವತಾರತಕ್ಕದ್ದು ಎಂದು ಗಮನಿಸಿ, ಭಗವಂತನು ಹಾಗೆ ಅವತರಿಸುತ್ತಾನೆ ಎಂಬುದನ್ನು ಇಲ್ಲಿನ ’ಬಲ್ಲನು’ ಎಂಬ ಪದ ಸೂಚಿಸುತ್ತದೆ. 



ಇದಕ್ಕೆ ನಿದರ್ಶನವೋ ಎಂಬಂತೆ ಭಗವಂತನ ಮಹಾವರಾಹಾವತಾರವನ್ನು ಇಲ್ಲಿ ಎತ್ತಿಕೊಳ್ಳಲಾಗಿದೆ. ಹಿರಣ್ಯಕಶಿಪುವಿನ ತಮ್ಮನಾದ ಹಿರಣ್ಯಾಕ್ಷನು ಭೂಮಂಡಲವನ್ನು ಅಪಹರಿಸಿ, ಅದರೊಡನೆ ಕಡಲಲ್ಲಿ ಮುಳುಗಿ, ಎಲ್ಲಿಯೋ ಅವಿತುಕೊಂಡನು. ಭಗವಂತನು ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ನುಗ್ಗಿ, ಅಡಗಿಕೊಂಡಿದ್ದ ಹಿರಣ್ಯಾಕ್ಷನನ್ನು ಸಂಹರಿಸಿ, ತನ್ನ ಮೊನಚಾದ ಕೋರೆಹಲ್ಲುಗಳಿಂದ ಭೂಮಂಡಲವನ್ನು ಹಿಡಿದೆತ್ತಿ ಅದರ ಸ್ಥಾನದಲ್ಲಿ ನಿಲ್ಲಿಸಿದನು. 



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದಾಗ ಸುಂದರವೂ ಅತ್ಯಾಕರ್ಷಕವೂ ಆದ ಕೇಶರಾಹಿ\(ತಲೆಗೂದಲು\)ಯನ್ನುಳ್ಳವನಾದ್ದರಿಂದಲೂ, ಕೇಶಿ ಎಂಬ ರಾಕ್ಷಸನನ್ನು ಕೊಂದದ್ದರಿಂದಲೂ ಅವನು ’ಕೇಶವ’ ನೆನೆಸಿಕೊಂಡ. 



ಅವನ ಕಡುಶತ್ರುವಾದ ಕಂಸನು ಅವನನ್ನು ಕೊಲ್ಲಿಸಲು ನಡೆಸಿದ ನಾನಾ ಹಂಚಿಕೆಗಳೆಲ್ಲವೂ ವಿಫಲವಾಗಲು, ಧನುರ್ಯಾಗದ ನೆಪದಲ್ಲಿ ಅವನನ್ನು ಮಧುರೆಗೆ ಬರಮಾಡಿಕೊಂಡು, ಅಲ್ಲಿ ಅವನನ್ನು ಹೇಗಾದರೂ ಮಾಡಿ ತೀರಿಸಿಬಿಡಬೇಕೆಂದು ತೀರ್ಮಾನಿಸಿದನು. ಅಂತೆಯೇ ಕೃಷ್ಣನಿಗೆ ಆಹ್ವಾನ ಬಂತು. ಮಧುರೆಯ ಹೆಬ್ಬಾಗಿಲಲ್ಲೇ ಕುವಲಯಾಪೀಡವೆಂಬ ಮದ್ದಾನೆ ಅವನಿಗಾಗಿ ಕಾದಿತ್ತು. ಅದು ಕೃಷ್ಣನನ್ನು ಹಿಡಿದು, ತುಳಿದು ಕೊಲ್ಲಬೇಕೆಂಬುದು ಸಂಚು. ಆನೆ ಕಾದಿತ್ತು. ಕೃಷ್ಣ ಬಂದ, ಮಾಹುತನು ಅದನ್ನು ಕೆರಳಿಸಿದ. ಆನೆ ಮುನ್ನುಗ್ಗಿತು. ಆಗ ಕೃಷ್ಣನು ಅದನ್ನೆದುರಿಸಿ, ಉದ್ದನಾಗಿ ಬೆಳೆದಿದ್ದ ಅದರ ಬಲವಾದ ದಂತವನ್ನು ಮುರಿದುಕೊಂಡು, ಅದರಿಂದಲೇ ಆ ಆನೆಯನ್ನು ಕೊಂದು ಮುಗಿಸಿದನು. 



ಆಳವಾದ ವಿಸ್ತಾರವಾದ ಕಡಲು ಪ್ರಶಾಂತವಾಗಿ, ಗಂಭೀರವಾಗಿ, ಔದಾರ್ಯಪೂರ್ಣವಾಗಿರುತ್ತದೆ. ದಿವ್ಯವಾದ ನೀಲಿಯ ಬಣ್ಣವನ್ನು ವ್ಯಕ್ತಪಡಿಸುತ್ತಾ ಆಕರ್ಷಕವಾಗಿರುತ್ತದೆ. ಹಾಗೆಯೇ, ಭಗವಂತನೂ ಆದ್ದರಿಂದ ಕಡಲನ್ನು ಹೋಲುತ್ತಾನೆ. ನೀಲಮೇಘಶ್ಯಾಮನಾಗಿ ನೀಲಿಯ ಕಡಲಲ್ಲಿ ನಿರ್ಲಿಪ್ತನಾಗಿ ಪವಡಿಸಿ, ಅವನು ಕಡಲಿನೊಂದಿಗೆ ಕೂಡಿಕೊಂಡಿರುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ದುಷ್ಟಶಿಕ್ಷಣ, ಆಶ್ರಿತ ರಕ್ಷಣಕ್ಕಾಗಿ ಸಂದರ್ಭಕ್ಕೆ ತಕ್ಕಂತೆ, ನಾನಾ ಅವತಾರಗಳನ್ನೆತ್ತಬಲ್ಲ ಚತುರನೂ, ಮಹಾವರಾಹನಾಗಿ ಭೂಲೋಕವನ್ನುದ್ಧರಿಸಿದವನೂ, ದಿವ್ಯಸುಂದರನೂ, ಕ್ರೂರವಾದ ಆನೆಯ ದಂತವನ್ನು ಮುರಿದುಕೊಂಡು ಅದರಿಂದಲೇ ಅದನ್ನು ನಾಶಪಡಿಸಿದವನೂ, ದೇವತೆಗಳ ಯೋಚನೆಗೂ ಸಹ ಸುಲಭವಾಗಿ ನಿಲುಕದವನೂ, ವಿಸ್ತಾರವಾದಆಳವಾದ ಕಡಲಿನಂತೆ ಗಂಭೀರವಾಗಿ, ಉದಾರಿಯಾಗಿ, ಪರಿಪೂರ್ಣನಾಗಿ, ಅಪಾರನಾಗಿ, ಜಗದಾಶ್ರಯನಾಗಿ ಇರುವ, ನನ್ನ ಸ್ವಾಮಿಯಾದ, ಆ ಜಗದೀಶ್ವರನು ನನ್ನಲ್ಲಿ ಕೃಪೆದೋರಿ, ನನ್ನಮಗ್ಗುಲಲ್ಲೇ, ನನಗೆ ಆಶ್ರಯನಾಗಿದ್ದಾನೆ. 



೩. ಅರುಹಿಲಿಲಾಯ ಪೆರುಂಜೀರ್ ಅಮರರ್ ಹಳಾದಿ ಮುದಲ್ ವನ್,

ಕರುಹಿಯನೀಲನನ್ ಮೇನಿ ವಣ್ಣನ್ ಶೆನ್ದಾಮರೈಕ್ಕಣ್ಣನ್,

ಪೊರುಚಿಱೈಪ್ಪುಳ್ಳುವನ್ದೇ ಱುಮ್ ಪೂಮಹಳಾರ್ ತನಿಕ್ಕೇಳ್ ವನ್,

ಒರುಕತಿಯಿನ್ ಶುವೈತನ್ನಿಟ್ಟು ಒೞಿವಿಲನೆನ್ನೋಡುಡನೇ. 



ಅರುಹಲ್ ಇಲ್ ಆಯ್ = ಕೊರತೆಯಿಲ್ಲದಂತೆ ಆಗಿರುವ, ಪೆರು ಶೀರ್ = ಬಲುದೊಡ್ಡ ಕೀರ್ತಿಯುಳ್ಳವನೂ, ಅಮರರ್ ಹಳ್ = ಅಮರರ \(ನಿತ್ಯಸೂರಿಗಳ\), ಆದಿಮುದಲ್ ವನ್ = ಮುಖ್ಯನಿರ್ವಾಹಕನೂ \(ಒಡೆಯನೂ\), ಕರುಹಿಯ = ಕಪ್ಪನೆಯ, ನೀಲಮ್ = ಇಂದ್ರನೀಲಮಣಿಯ, ನಲ್ = ಶ್ರೇಷ್ಠವಾದ, ಮೇನಿವಣ್ಣನ್ = ದೇಹಕಾಂತಿಯುಳ್ಳವನೂ, ಶೆನ್ದಾಮರೈಕ್ಕಣ್ಣನ್ = ಕೆಂದಾವರೆಯಂತೆ ಕಣ್ಣುಳ್ಳವನೂ, ಪೊರು = \(ಪರಸ್ಪರ\) ಸ್ಪರ್ಧಿಸುವ, ಶಿಱೈ = ರೆಕ್ಕೆಗಳುಳ್ಳ, ಪುಳ್ = ಪಕ್ಷಿಯನ್ನು, ಉವನ್ದು = ಉತ್ಸಾಹಗೊಂಡು, ಏಱುಮ್ = ಏರುವಂಥವನೂ, ಪೂಮಹಳಾರ್ = ಶ್ರೀದೇವಿಯ, ತನಿ = ಸಾಟಿಯಿಲ್ಲದ, ಕೇಳ್ ವನ್ = ಗಂಡನೂ, ಒರು ಕತಿಯಿಲ್ = ಒಂದು ರೀತಿಯಲ್ಲಿ, ಶುವೈ = ಮಾಧುರ್ಯವನ್ನು \(ಇಂಪನ್ನು\), ತನ್ದಿಟ್ಟು = ಉಂಟುಮಾಡಿದವನೂ \(ತಂದುಕೊಟ್ಟವನೂ\) ಒೞಿವು ಇಲನ್ = ನಾಶವಿಲ್ಲದವನೂ, ಎನ್ನೋಡುಡನೇ = ನನ್ನೊಡನೆ ಕೂಡಿಕೊಂಡೇ. 



ಕೊರತೆಯಿಲ್ಲದಂತಿರುವ ಬಲು ದೊಡ್ಡ ಕೀರ್ತಿಯುಳ್ಲವನೂ, ಅಮರರ \(ನಿತ್ಯಸೂರಿಗಳ\) ಮುಖ್ಯ ನಿರ್ವಾಹಕನೂ \(ಒಡೆಯನೂ\), ಕಪ್ಪನೆಯ ಇಂದ್ರನೀಲಮಣಿಯ ಶ್ರೇಷ್ಠವಾದ ದೇಹಕಾಂತಿಯುಳ್ಳವನೂ, ಕೆಂದಾವರೆಯಂತೆ ಕಣ್ಣುಗಳುಳ್ಳವನೂ, ಪರಸ್ಪಾ ಸ್ಪರ್ಧಿಸುವ ರೆಕ್ಕೆಗಳುಳ್ಳ ಪಕ್ಷಿಯನ್ನು ಉತ್ಸಾಹದಿಂದೇರುವವನು, ಶ್ರೀದೇವಿಯ ಸಾಟಿಯಿಲ್ಲದ ಗಂಡನೂ, ಒಂದು ರೀತಿಯಲ್ಲಿ ಮಾಧುರ್ಯವನ್ನು ತಂದುಕೊಟ್ಟವನೂ, ನಾಶವಿಲ್ಲದವನೂ, ನನ್ನೊಡನೆ ಕೂಡಿಕೊಂಡಿದ್ದಾನೆ. 



ಆಳ್ವಾರರು ಹೇಳುತ್ತಾರೆ: ಎಳ್ಳಷ್ಟೂ ಕೊರತೆಯಿಲ್ಲದಂಥ ಪರಿಶುದ್ಧವಾದ ವಿಶಿಷ್ಟಜ್ ಕಲ್ಯಾಣಗುಣಗಳನ್ನುಳ್ಳವನಾದ, ಆ ಗುಣಾನುಭವವನ್ನೇ ತಮ್ಮ ಜೀವನವನ್ನಾಗಿ ಮಾಡಿಕೊಂಡಿರುವ ನಿತ್ಯಸೂರಿಗಳ ಒಡೆಯನಾದ, ಅತಿ ಶ್ರೇಷ್ಠವಾದ ಇಂದ್ರನೀಲಮಣಿಯಂತೆ ದೇಹಕಾಂತಿಯುಳ್ಳವನಾದ, ಕೆಂದಾವರೆಯಂತೆ ವಿಶಾಲವೂ ಸುಂದರವೂ ಆದ ಕಣ್ಣುಗಳುಳ್ಳವನಾದ, ಸೊಬಗಿನಿಂದಲೂ ಭಾರವನ್ನು ನಿರ್ವಹಿಸುವುದರಿಂದಲೂ ನಾನು ತಾನೆಂದು ಪರಸ್ಪರ ಸ್ಪರ್ಧಿಸುವ ದಟ್ಟವಾದ ಮೃದುವಾದ ಸುಂದರವಾದ ರೆಕ್ಕೆಗಳುಳ್ಳ ಗರುಡನನ್ನೇರಿ ಉತ್ಸಾಹದಿಂದ ಆಶ್ರಿತರಕ್ಷಣೆಗಾಗಿ ಧಾವಿಸುವವನಾದ, ಶ್ರೀದೇವಿಯ ಸಾಟಿಯಿಲ್ಲದ ಗಂಡನಾದ, ಮಾತಿನಿಂದ ವರ್ಣಿಸಲಾಗದ ಒಂದು ರೀತಿಯಲ್ಲಿ ಇಂಪನ್ನು ನನಗೆ ಉಣಿಸತಕ್ಕವನಾದ, ಅಳಿವಿಲ್ಲದವನಾದ ಸರ್ವೇಶ್ವರನು ನನ್ನೊಡನೆ ಎಡೆಬಿಡದೆ ಕೂಡಿಕೊಂಡಿದ್ದಾನೆ. 



ಈ ವಿವರಣೆಯಲ್ಲಿ ಭಗವಂತನ ಕೆಲವು ಸಾಟಿಯಿಲ್ಲದ ವೈಲಕ್ಷಣ್ಯಗಳು ಅಡಗಿವೆ ಎನ್ನಬಹುದು: ಭಗವಂತನ ಅತ್ಯಂತ ಪರಿಶುದ್ಧವಾದ ಗುಣಪರಿಪೂರ್ಣತೆ, ನಿತ್ಯಸೂರಿಗಳ ನಿರ್ವಾಹಕತ್ವ, ವರ್ಣಿಸಲಾಗದ ಸುಂದರ ದೇಹಕಾಂತಿ, ಆಕರ್ಷಕವಾದ ಸೊಬಗಿನ ಕಣ್ಣುಗಳು, ಗರುಡವಾಹನತ್ವ, ಆಶ್ರಿತರಕ್ಷಣ, ಶ್ರಿಯಃ ಪತಿತ್ವ, ವರ್ಣಿಸಲಾಗದಂಥ ರಸಾನುಭವವನ್ನು ಒದಗಿಸುವುದು. 



೪. ಉಡನಮರ್ ಕಾದಲ್ ಮಹಳಿರ್ ತಿರುಮಹಳ್ ಮಣ್ ಮಹಳಾಯರ್

ಮಡಮಹಳ್, ಎನ್ ಱಿವರ್ ಮೂವರಾಳುಮ್ ಉಲಹಮುಮ್ಮಾನ್ ಱೇ,

ಉಡನವೈಯೊಕ್ಕ ವಿೞುಙ್ಗಿ ಆಲಿಲೈಚ್ಚೇತ್ ನ್ದವನೆಮ್ಮಾನ್,

ಕಡಲ್ ಮಲಿಮಾಯಪ್ಪೆರುಮಾನ್ ಕಣ್ಣನೆನ್ನೊಕ್ಕಲೈಯಾನೇ. 



ಉಡನ್ = ಜೊತೆಯಲ್ಲೇ \(ಒಟ್ಟಿಗೆ\) ಅಮರ್ = ಕೂಡಿಕೊಂಡು ಇರಲು, ಕಾದಲ್ = ಆಶಿಸುವ, ಮಹಳಿರ್ = ಪತ್ನಿಯರು \(ದೇವಿಯರು\) ತಿರುಮಹಳ್ = ಶ್ರೀದೇವಿ, ಮಣ್ ಮಹಳ್= ಭೂದೇವಿ, ಆಯರ್ = ಗೋವಳರ, ಮಡಮ್ ಮಹಳ್ = ಶ್ರೀಮಂತ ಪುತ್ರಿ, ಎನ್ ಱು = ಎಂದು, ಇವರ್ = ಇವರು, ಮೂವರ್ = ಮೂವರು, ಆಳುಮ್ = ಒಡೆತನಮಾಡುವ, ಉಲಹಮುಮ್ = ಲೋಕಗಳೂ, ಮೂನ್ ಱೇ = ಮೂರೇ, ಉಡನ್ = ಒಟ್ಟಿಗೆ, ಅವೈ = ಅವುಗಳನ್ನು, ಒಕ್ಕ = ಒಂದೇಸಲ, ವಿೞುಙ್ಗಿ = ಕಬಳಿಸಿ, ಆಲ್ ಇಲೈ = ಆಲದೆಲೆಯನ್ನು, ಶೇರ್ ನ್ದವನ್ = ಸೇರಿದವನು, ಎನ್ ಅಮ್ಮಾನ್ =ನನ್ನ ಸ್ವಾಮಿಯು, ಕಡಲ್ ಮಲಿ = ಕಡಲಿನಂತೆ ಸಮೃದ್ಧಿಯಾಗಿ, ಮಾಯಮ್ = ಆಶ್ಚರ್ಯಕರನಾದ, ಪೆರುಮಾನ್ = ಸ್ವಾಮಿಯಾದ, ಕಣ್ಣನ್ = ಶ್ರೀಕೃಷ್ಣನು, ಎನ್ = ನನ್ನ, ಒಕ್ಕಲೈಯಾನೇ = ಸೊಂಟದಲ್ಲಿ \(ಬಂದು\) ಸೇರಿದನಲ್ಲ\!



ಜೊತೆಯಲ್ಲೇ ಕೂಡಿಕೊಂಡಿರಲು ಆಶಿಸುವ ದೇವಿಯರು, ಶ್ರೀದೇವಿ, ಭೂದೇವಿ, ಗೋವಳರ ಶ್ರೀಮಂತಪುತ್ರಿ ಎಂದು ಇವರು ಮೂವರು. ಒಡೆತನ ಮಾಡುವ ಲೋಕಗಳೂ ಮೂರೇ. ಅವುಗಳನ್ನು ಒಟ್ಟಿಗೆ ಒಂದೇ ಸಲ ಕಬಳಿಸಿ, ಆಲದೆಲೆಯನ್ನು ಸೇರಿದವನಾದ ನನ್ನ ಸ್ವಾಮಿಯು ಕಡಲಿನಂತೆ ಸಮೃದ್ಧಿಯಾಗಿ \(ಅಪಾರವಾಗಿ\) ಆಶ್ಚರ್ಯಕರನಾಗಿ, ಸ್ವಾಮಿಯಾದ ಶ್ರೀಕೃಷ್ಣನು ನನ್ನ ಸೊಂಟದಲ್ಲಿ ಬಂದು ಸೇರಿದನಲ್ಲ\! 



ಸಮುದ್ರಮಥನಕಾಲದಲ್ಲಿ ಅಮೃತದೊಂದಿಗೆ ಹುಟ್ಟಿದ ಅನರ್ಘವಸ್ತುಗಳಲ್ಲಿ ಶ್ರೀದೇವಿಯೂ ಒಬ್ಬಳು. ಆಕೆ ಅಲ್ಲಿ ನೆರೆದಿದ್ದ ದೇವಾಧಿದೇವರಲ್ಲೆಲ್ಲಾ ಶ್ರೀಮನ್ನಾರಾಯಣನೇ ತನಗೆ ಅನುರೂಪವಾದ ವರನೆಂದು ಆರಿಸಿವರಿಸಿದ್ದಳು. ಇದರಿಂದ, ಆಕೆ ಭಗವಂತನ ವಕ್ಷಸ್ಥಲವಾಸಿನಿಯಾದಳು ಮತ್ತೆ, ಹಿರಣ್ಯಾಕ್ಷನು ಅಪಹರಿಸಿಕೊಂಡು ಹೋಗಿದ್ದ ಭೂದೇವಿಯನ್ನುದ್ಧರಿಸಿದ್ದರಿಂದ, ಭೂದೇವಿಯೂ ಭಗವಂತನನ್ನು ವರಿಸಿದಳು. ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದದಾಗ, ಗೋವಳಕುಲದಲ್ಲಿ ಶ್ರೀಮಂತ ಪುತ್ರಿಯಾದ ನಪ್ಪಿನ್ನದೇವಿಯನ್ನು ತನ್ನ ವೀರ್ಯಶುಲ್ಕವಾಗಿ ಶ್ರೀಕೃಷ್ಣಾವತಾರಿಯು ಪಡೆದುಕೊಂಡನು. ಆಕೆಯ ತಂದೆ ಸಾಕಿದ್ದ ಏಳು ಬಲಿಷ್ಠಗೂಳಿಗಳನ್ನೂ ಒಬ್ಬನೇ ಎದುರಿಸಿ, ಹಿಡಿದು, ಪಳಗಿಸಿದ್ದು ಶ್ರೀಕೃಷ್ಣನ ಸಾಹಸ. ಆದ್ದರಿಂದ ಭಗವಂತನಿಗೆ ದೇವಿಯರು ಮೂವರು. 



“ಒಡೆತನ ಮೂರು ಲೋಕಗಳು” – ಆಳ್ವಾರರು ಯಾರೂ ಅಧೋಲೋಕಗಳನ್ನು \(ಪಾತಾಳಾದಿ ಏಳು ಲೋಕಗಳನ್ನು\) ಎಣಿಕೆಗೆ ತೆಗೆದುಕೊಂಡಿಲ್ಲವೆಂದು ಕಾಣುತ್ತದೆ. ಸಾಮಾನ್ಯವಾಗಿ ಮೂರು ಲೋಕಗಳು, ಎಂದರೆ, ಸ್ವರ್ಗ, ಮರ್ತ್ಯ, ಪಾತಾಳ ಲೋಕಗಳು. ಆಳ್ವಾರರಂತೆ ಭಗವಂತನು ಒಡೆತನ ನಡೆಸುವುದು ಪರಮಪದ, ಮೇಲಣಲೋಕಗಳು ಮತ್ತು ಭೂಲೋಕ, ಎಂದಾಗುತ್ತದೆ. 



“ಅವುಗಳನ್ನು ಒಟ್ಟಿಗೆ ಕಬಳಿಸಿ” – ಎಂದಾಗ, ಆಳ್ವಾರರ ಮೇಲಣ ವಿವರಣೆ ಸ್ವಲ್ಪಗೊಂದಲಕ್ಕೆ ಇಟ್ಟುಕೊಳ್ಳುತ್ತದೆ. ಮೇಲಣಲೋಕಗಳೂ ಭೂಲೋಕವೂ ಬ್ರಹ್ಮಾಂಡದಲ್ಲಿ ಅಡಗುವುದರಿಂದ ಭಗವಂತನ ಈ ಪ್ರಳಯಕಾರ್ಯಕ್ಕೆ ಒಳಪಡುತ್ತವೆ. ಬ್ರಹ್ಮಾಂಡಕ್ಕಿಂತ ’ಪರ’ವಾದ \(ಆಚೆಗಿರುವ\) ಪರಮಪದವಾದರೋ ನಾಶರಹಿತವಾದದ್ದು.



“ಆಲದೆಲೆಯನ್ನು ಸೇರಿದವನಾಗಿ” – ಪ್ರಳಯಕಾಲದಲ್ಲಿ ಭಗವಂತನು ತನ್ನ ಸೃಷ್ಟಿಯೆಲ್ಲವನ್ನೂ – ಎಂದರೆ ಇಡಿಯ ಬ್ರಹ್ಮಾಂಡವನ್ನೂ – ಒಂದೇ ಗುಕ್ಕಿಗೆ ಕಬಳಿಸಿ ಬಿಡುತ್ತಾನೆ. ಆಗ ಎಲ್ಲೆಲ್ಲೂ ಜಲಮಯವಾಗಿರುತ್ತದೆ. ಆ ಅಪಾರ ಜಲರಾಶಿಯಲ್ಲಿ ಭಗವಂತನು ಆಲದೆಲೆಯ ಮೇಲೆ ಪುಟ್ಟ ಮಗುವಾಗಿ, ನಿರ್ಲಿಪ್ತತೆಯಿಂದ, ಬಹುದೀರ್ಘಕಾಲ, ಎಂದರೆ, ಕಲ್ಪಾಂತರದವರೆಗೆ, ಪವಡಿಸಿರುತ್ತಾನೆ. 



“ಕಡಲಿನಂತೆ ಸಮೃದ್ಧಿಯಾಗಿ, ಆಶ್ಚರ್ಯಕರವಾಗಿ ................. ಕಡಲು ಅಪಾರವಾದದ್ದು. ಲೆಕ್ಕವಿಲ್ಲದಷ್ಟು ಜೀವರಾಶಿಗೆ ಆಕರವಾಗಿದೆ. ನವನಿಧಿಗಳನ್ನೊಳಗೊಂಡಿದೆ. ಎಲ್ಲ ಕಡೆಗಳಿಂದಲೂ ನದಿಗಳು ಎಡೆಬಿಡದೆ ನೀರನ್ನು ತಂದು ಸಮೃದ್ಧಿಯಾಗಿ ಸುರಿಸಿದರೂ ಸಹ, ಕಡಲು ತನ್ನ ಮಟ್ಟವನ್ನು ಮೀರಿ, ಎಲ್ಲೆಯನ್ನು ದಾಟಿ ಬರುವುದಿಲ್ಲ. ಕಡಲಿನ ನೀರು ಸದಾ ಆವಿಯಾಗುತ್ತಾ, ಮುಗಿಲುಗಳಾಗಿ ಏರುತ್ತಾ ಇದ್ದರೂ ಅದರಲ್ಲಿ ನೀರು ಕಡಮೆಯಾಗುವುದಿಲ್ಲ. ಇವುಗಳಲ್ಲಿ ಒಂದೊಂದೂ ಆಶ್ಚರ್ಯಕರವೇ ಎನಿಸುತ್ತದೆ. ಹಾಗೆಯೇ ಇವೆ ಶ್ರೀಕೃಷ್ಣಾವತಾರದ ಆಶ್ಚರ್ಯಗಳು\! ಅವು ಸಮೃದ್ಧವಾಗಿ, ಅದ್ಭುತವಾಗಿ, ಎಷ್ಟು ಸವಿದು ಅನುಭವಿಸಿದರೂ ತೃಪ್ತಿತಾರದಂಥವು. 



ಆಳ್ವಾರರು ಹೇಳುತ್ತಾರೆ: ಮೂರುಲೋಕಗಳ ನಾಯಕನೂ, ಶ್ರೀ, ಭೂ, ನೀಳಾ \(ನಪ್ಪ್ನ್ನೈದೇವಿ\) ದೇವಿಯರ ಪತಿಯೂ, ಆಶ್ಚರ್ಯಾದ್ಭುತಕಾರಿಯಾದ ಶ್ರೀಕೃಷ್ಣನಾಗಿ ಅವತರಿಸಿದವನೂ, ಬ್ರಹ್ಮಾಂಡವನ್ನೇ ಕಬಳಿಸಿ ಆಲದೆಲೆಯ ಮೇಲೆ ಪಾಲ್ಗಡಲಲ್ಲಿ ಬಹುಕಾಲ ಪವಡಿಸಿರುವವನೂ, ಆದ ನಮ್ಮ ಸ್ವಾಮಿಯು ನನ್ನ ನಡುವಿನಲ್ಲಿ \(ಎಳೆಯ ಮಗುವಾಗಿ\) ಬಂದು ಸೇರಿದ್ದಾನಲ್ಲ\! ನಾನೆಷ್ಟು ಭಾಗ್ಯವಂತ\! ಸ್ವಾಮಿಯ ಕೃಪೆನನ್ನ ಮೇಲೆ ಎಷ್ಟು ಅಪಾರವಾಗಿದೆ\! 



೫. ಒಕ್ಕಲೈವೈತ್ತು ಮುಲೈಪ್ಪಾಲುಣ್ಣಿನ್ ಱು ತನ್ದಿಡವಾಙ್ಗಿ,

ಚೆಕ್ಕಂಜೆಹವನ್ ಱವಳ್ ಪಾಲ್ ಉಯಿರ್ ಶೆಹವುಣ್ಡ ಪೆರುಮಾನ್,

ನಕ್ಕ ಪಿರಾನೋಡು ಅಯನು ಮಿನ್ದಿರನುಮ್ ಮುದಲಾಹ,

ಒಕ್ಕವುಮ್ ತೋಟ್ರಿಯ ವೀಶನ್ ಮಾಯನೆನ್ ನೆಂಜಿನುಳಾನೇ. 



ಒಕ್ಕಲೈ ವೈತ್ತು = ಸೊಂಟದಲ್ಲಿ ಎತ್ತಿಕೊಂಡು, ಮುಲೈಪ್ಪಾಲ್ ಉಣ್ ಎನ್ ಱು = ಮೊಲೆ ಹಾಲನ್ನು ಕುಡಿ ಎಂದು, ತನ್ದಿಡ = \(ಮಗುವಾದ ಅವನ\) ಬಾಯಿಗೆ ಮೊಲೆಯನ್ನು ಉಡಿಸಲು, ವಾಙ್ಗಿ = ಅವುಗಳನ್ನು ಕೈಯಲ್ಲಿ ಹಿಡಿದುಕೊಂಡು, ಚೆಕ್ಕಮ್ = \(ಅವಳ\) ಯೋಜನೆಯು \(ಎಣಿಕೆಯು\) ಮೃತ್ಯುವೇ, ಶೆಹ = ನಾಶವಾಗುವಂತೆ, ಅನ್ ಱು = ಆಗ, ಅವಳ್ ಪಾಲ್ = ಅವಳ ಭಾಗದ, ಉಯಿರ್ ಶೆಹ = ಪ್ರಾಣಗಳು \(ಸತ್ತು\) ಹೋಗುವಂತೆ, ಉಣ್ಡ ಪೆರುಮಾನ್ = ಉಂಡು ಮುಗಿಸಿದಂಥ ಸ್ವಾಮಿಯೂ \(ಹಿರಿಮೆಯುಳ್ಳವನೂ\), ನಕ್ಕಪಿರಾನೋಡು = ದಿಗಂಬರನಾದ ರುದ್ರನೂ, ಅಯನುಮ್ = ಬ್ರಹ್ಮನೂ, ಇನ್ದಿರನುಮ್ = ಇಂದ್ರನೂ, ಮುದಲಾಹ = ಮೊದಲಾದ, ಒಕ್ಕವುಮ್ = ಎಲ್ಲರನ್ನೂ, ತೋಟ್ರಿಯ = ಪಡೆದವನೂ ಈಶನ್ = ಸರ್ವೇಶ್ವರನಾದವನೂ, ಮಾಯನ್ = ಆಶ್ಚರ್ಯಾದ್ಭುತಕಾರಿಯೂ, ಎನ್ ನೆಂಜಿಲ್ = ನನ್ನ ಮನದಲ್ಲಿ, ಉಳಾನೇ = ಇದ್ದಾನಲ್ಲ\! \(ಇರುವವನೇ ಅಲ್ಲವೇ?\) 



ನಡುವಿನಲ್ಲೆತ್ತಿಕೊಂಡು, ಮೊಲೆಹಾಲನ್ನುಣ್ಣು ಎಂದು, \(ಅವನ ಬಾಯಿಗೆ\) ಮೊಲೆಯೂಡಿಸಲು, ಅವುಗಳನ್ನು ಕೈಗಳಲ್ಲಿ ಹಿಡಿದುಕೊಂಡು, ಅವಳ ಎಣಿಕೆಯು ನಾಶವಾಗುವಂತೆ, ಆಗ, ಅವಳ ಭಾಗದ ಪ್ರಾಣಾಳು ಸತ್ತುಹೋಗುವಂತೆ ಉಂಡು ಮುಗಿಸಿದಂಥ ಹಿರಿಮೆಯುಳ್ಳವನೂ, ದಿಗಂಬರನಾದ ರುದ್ರನೂ, ಬ್ರಹ್ಮನೂ \(ಅಜನೂ\), ಇಂದ್ರನೂ, ಮೊದಲಾದ ಎಲ್ಲರನ್ನೂ ಪಡೆದವನೂ, ಸರ್ವೇಶ್ವರನಾದವನೂ, ಆಶ್ಚರ್ಯಾದ್ಭುತಕಾರಿಯೂ ನನ್ನ ಮನದಲ್ಲಿ ಇರುವವನೇ\! 



ಇಲ್ಲಿ ಶ್ರೀಕೃಷ್ಣಾವತಾರದ ಒಂದು ಹಿರಿಮೆಯನ್ನು ಎತ್ತಿಕೊಳ್ಳಲಾಗಿದೆ: ಭಗವಂತನು ದೇವಕಿ ವಸುದೇವರ ಎಂಟನೆಯ ಶಿಶುವಾಗಿ, ಶ್ರೀಕೃಷ್ಣನಾಗಿ, ಅವತರಿಸಿದ್ದು, ದೇವಕಿಯ ಅಣ್ಣನಾದ ಕಂಸನಿಗೆ ಮೃತ್ಯುವಾಗಿಯೇ\! ಅಶರೀರ ವಾಣಿಯಿಂದ ಈ ಸಂಗತಿಯನ್ನು ಕೇಳಿ ತಿಳಿದಕೂಡಲೇ ಕಂಸನು ದೇವಕಿ ವಸುದೇವರನ್ನು ಸೆರೆಯಲ್ಲಿರಿಸಿದನು. ಅವರ ಏಳು ಮಕ್ಕಳನ್ನೂ ಕೊಂದು ಹಾಕಿದನು. ಅವರ ಎಂಟನೆಯ ಮಗುವಿಗಾಗಿ ಹೊಂಚುಕಾಯುತ್ತಿದ್ದರೂ, ಅವರ ಕಣ್ಣುತಪ್ಪಿಸಿ, ಆ ಮಗುವು \(ಎಂದರೆ, ಶ್ರೀಕೃಷ್ಣನು\) ನಂದಗೋಕುಲದಲ್ಲಿ ಬೆಳೆಯುತ್ತ ಬಂತು. ಕಂಸನಿಗೆ ಬಂದ ಅನುಮಾನದ ಪರಿಣಾಮವಾಗಿ, ಹುಟ್ಟಿದ ಎರಡು ತಿಂಗಳೊಳಗಿನ ಶಿಶುಗಳೆಲ್ಲವನ್ನೂ ಕೊಂದುಬಿಡೆಂದು, ಅವನು ಪೂತನಿ ಎಂಬವಳಿಗೆ ಆಣತಿಯಿತ್ತನು. ಅಂತೆಯೇ, ಪೂತನಿಯು ತನ್ನ ತನ್ನ ಕೆಲಸವನ್ನು ಮಾಡುತ್ತಾ, ನಂದಗೋಕುಲಕ್ಕೂ ಬಂದಳು. ಎಳೆಯ ಮಕ್ಕಳ ಮೃತ್ಯುವಾಗಿ ಬಂದ ಆ ಪೂತನಿ ಎಳೆಯಮಗುವಾದ ಕೃಷ್ಣನನ್ನು ಕಂಡಳು. ಯಶೋದೆಯಂತೆ ವೇಷ ತಳೆದಳು. ಮಗುವನ್ನು ಎತ್ತಿಕೊಂಡಳು. ತನ್ನ ಮೊಲೆಯನ್ನೂಡಿಸಿದಳು. ಸಾಮಾನ್ಯವಾಗಿ, ಮಗುವು ತನ್ನ ತಾಯಿಯ ಮೊಲೆಯನ್ನು ಹಿಡಿದು, ಅದರ ಮೇಲೆ ಕೈ ಆಡಿಸುತ್ತಾ, ಹಾಲುಕುಡಿಯುವಂತೆಯೇ, ಶ್ರೀಕೃಷ್ಣನೂ ಸಹ, ಪೂತನಿಯ ಮೊಲೆಯನ್ನು ಹಿಡಿದುಕೊಂಡು, ಹಾಲನ್ನು ಆಶೆಯಿಂದ ಕುಡಿಯುತ್ತಾ, ಅದರ ಜೊತೆಯಲ್ಲೇ ಅವಳ ದುಷ್ಟ ಎಣಿಕೆಯೂ, ಅವಳ ಪ್ರಾಣಗಳೂ ನಾಶವಾಗುವಂತೆ, ಹಾಲನ್ನು ಹೀರಿ, ಅವಳನ್ನು ಕೊಂದುಹಾಕಿದನು. 



ಆಳ್ವಾರರು ಹೇಳುತ್ತಾರೆ: ವಂಚಿಸಿ ಕೊಲ್ಲಲು ಬಂದ ಪೂತನಿಯ ಎಣಿಕೆಯನ್ನೂ ಅವಳ ಪ್ರಾಣಗಳನ್ನು ನಾಶಪಡಿಸಿದ ಹಿರಿಮೆಯುಳ್ಳವನೂ, ಬ್ರಹ್ಮ, ರುದ್ರ, ಇಂದ್ರ ಮೊದಲಾದವರೆಲ್ಲರನ್ನೂ ಪಡೆದವನೂ, ಸರ್ವೇಶ್ವರನೂ, ಆಶ್ಚರ್ಯಾದ್ಭುತಕಾರಿಯೂ, ನನ್ನ ಅಂತರಂಗದಲ್ಲಿಯೇ ನೆಲಸಿದ್ದಾನಲ್ಲ\! 



೬. ಮಾಯನೆನ್ನಿಂಜಿಲುಳ್ಳಾನ್ ಮಟ್ರುಮ್ ಯವರ್ ಕ್ಕು ಮಹ್ ದೇ,

ಕಾಯಮುಮ್ ಶೀವನುಮ್ ತಾನೇ ಕಾಲುಮೆರಿಯುಮವನೇ,

ಶೇಯನಣಿಯನ್ ಯವರ್ ಕ್ಕೂಮ್ ಶಿನ್ದೈಕ್ಕೂಮ್ ಕೋಶರಮಲ್ಲನ್,

ತೂಯನ್ ತುಯಕ್ಕನ್ ಮಯಕ್ಕನ್ ಎನ್ನುಡೈತ್ತೋಳಿಣೈಯಾನೇ. 



ಮಾಯನ್ = ಅದ್ಭುತಾಶ್ಚರ್ಯಕರನೂ, ಎನ್ ನಿಂಜಿಲ್ ಉಳಾನ್ = ನನ್ನ ಮನದಲ್ಲಿ ಇರುವವನೂ, ಮಟ್ರುಮ್ = ಇತರ \(ಬೇರೆ\), ಯವರ್ ಕ್ಕೂಮ್ = ಯಾರಿಗಾದರೂ \(ಎಲ್ಲರಿಗೂ\), ಅಹ್ ದೇ = ಅದೇ \(ಆಗುವುದೇ?\) ಕಾಯಮುಮ್ = ದೇಹವೂ, ಶೀವನುಮ್ = ಜೀವವೂ, ತಾನೇ = ತಾನೇ ಆಗಿರುವವನೂ, ಕಾಲು, = ವಾಯುವೂ, ಎರಿಯುಮ್ = ಅಗ್ನಿಯೂ, ಅವನೇ = ಅವನು ತಾನೇ ಆಗಿರುವವನೂ, ಶೇಯನುಮ್ = ಬಲುದೂರದಲ್ಲಿರುವವನೂ, ಅಣಿಯನ್ = ಬಲು ಹತ್ತಿರದಲ್ಲಿರುವವನೂ, ಯವರ್ ಕ್ಕೂಮ್ = ಯಾರಿಗಾದರೂ \(ಎಷ್ಟೆ ಜ್ಞಾನವುಳ್ಳವನಿಗಾದರೂ\), ಶಿನ್ದೈಕ್ಕೂಮ್ = ಎಂಥ ಚಿಂತನೆಗಾದರೂ, ಕೋಶರಮ್ ಅಲ್ಲನ್ = ಗೋಚರವಾಗದವನೂ, ತೂಯನ್ = ಪರಿಶುದ್ಧನಾದವನೂ, ತುಯಕ್ಕನ್ = ಸಂದೇಹವನ್ನುಂಟುಮಾಡುವವನೂ, ಮಯಕ್ಕನ್ = ಭ್ರಾಂತಿಕಾರಕನೂ, ಎನ್ನುಡೈ = ನನ್ನ, ತೋಳ್ ಇಣೈಯಾನೇ = ತೋಳುಗಳ ತೆಕ್ಕೆಯಲ್ಲಿರುವವನೇ. 



ಅದ್ಭುತಾಶ್ಚರ್ಯಕರನೂ, ನನ್ನ ಅಂತರಂಗದಲ್ಲಿರುವವನೂ, ಬೇರೆಯಾರಿಗಾದರೂ ಅದೇ ಆಗುವವನೂ, ದೇಹವೂ ಜೀವವೂ ತಾನೇ ಆಗಿರುವವನೂ, ವಾಯುವೂ ಅಗ್ನಿಯೂ ತಾನೇ ಆಗಿರುವವನೂ, ಅತ್ಯಂತ ದೂರದಲ್ಲಿರುವವನೂ, ಅತ್ಯಂತಸಮೀಪದಲ್ಲಿರುವವನೂ, ಯಾರಿಗೂ ಎಂಥ ಚಿಂತನೆಗೂ ಗೋಚರನಾಗದವನೂ, ಪರಿಶುದ್ಧನೂ, ಸಂದೇಹವನ್ನುಂಟುಮಾಡುವವನೂ, ಭ್ರಾಂತಿಕಾರಕನೂ, ನನ್ನ ತೋಳುಗಳ ತೆಕ್ಕೆಯಲ್ಲಿರುವವನೇ. 



ಭಗವಂತನು ಬೇರೆಬೇರೆ ಅವತಾರಗಳನ್ನು ತಳೆದು, ನಡೆಸಿದ ಕಾರ್ಯಗಳು, ಒಂದೊಂದೂ, ಅದ್ಭುತವೂ ಆಶ್ಚರ್ಯಕರವೂ ಆದವು\! ಸಂದರ್ಭಕ್ಕೆ ತಕ್ಕ ಅವತಾರ, ಅವತಾರಕ್ಕೆ ತಕ್ಕ ಕೆಲಸ\! ಯೋಚಿಸಿದಷ್ಟೂ ಆಶ್ಚರ್ಯಜನಕವೇ\! 



ತಾನು ಸೃಷ್ಟಿಸಿದ ಎಲ್ಲ ವಸ್ತುಗಳ ದೇಹವೂ ತಾನಾಗಿ, ಅವುಗಳ ಜೀವವೂ ತಾನಾಗಿ, ಅವೆರಡನ್ನೂ ನಿರ್ವಹಿಸುವ ಅಂತರಾತ್ಮನೂ ತಾನೇ ಆಗಿದ್ದಾನೆ. ಇದೂ ಅದ್ಭುತವಲ್ಲವೇ? 



ವಾಯು, ಅಗ್ನಿ ಮೊದಲಾದ ಪಂಚಭೂತಗಳೂ ಅವನೇ. ಅವುಗಳ ಸಂಯೋಗಗಳಿಂದ ಉಂಟಾದ ಎಲ್ಲ ವಸ್ತುಗಳೂ ಅವನೇ. 



ತಾನು ಸೃಷ್ಟಿಸಿದ ವಸ್ತುಗಳೆಲ್ಲಕ್ಕಿಂತಲೂ ಆಚೆ ಅವನಿದ್ದಾನೆ. ಎಲ್ಲವುಗಳಿಂದಲೂ ಬೇರ್ಪಟ್ಟು ಇದ್ದಾನೆ. ಯಾರಿಂದಲೂ ಅವನನ್ನು ಸೇರಲು ಆಗದಂತಿದ್ದಾನೆ. ಎಂಥ ಜ್ಞಾನಿಯಾದರೂ: ಅವನ ಚಿಂತನೆ ಎಷ್ಟು ಗಾಢವಾದರೂ, ಆ ಜ್ಞಾನ ಚಿಂತನೆಗಳಿಂದ ಭಗವಂತನನ್ನು ನಿಲುಕಲು ಸಾಧ್ಯವಿಲ್ಲ. ಆದರೆ, ಅವನನ್ನು ದೃಢವಾಗಿ ಆಶ್ರಯಿಸಿರುವ ಭಕ್ತರಿಗೆ ಅವನು ಅತ್ಯಂತ ಸಮೀಪದಲ್ಲಿದ್ದಾನೆ. 



ಹೀಗೆ ಪರಸ್ಪರ ವಿರುದ್ಧಗಳಾಗಿರುವ ಗುಣಸ್ವಭಾವಗಳಿಂದ ಭಗವಂತನನ್ನು ವಿವರಿಸತೊಡಗುವುದರಿಂದ, ಇವುಗಳಲ್ಲಿ ಯಾವುದನ್ನು ನಂಬುವುದು? ಯಾವುದನ್ನು ಬಿಡುವುದು? ಎಂಬ ಸಂಶಯಕ್ಕೆ ಎಡೆಯಾಗುವುದು. ಆ ಸಂಶಯರೂಪನೇ ಭಗವಂತ\! 



ಅವನನ್ನು ಕುರಿತು ಶಾಸ್ತ್ರಗಳನ್ನೋಡಿ, ವಿಪರೀತಜ್ಞಾನವನ್ನು ಸಂಪಾದಿಸಿಕೊಂಡಾಗಲೂ, ಅದರ ಫಲವಾಗಿ ಭ್ರಾಂತಿಯೇ ಬರಬಹುದಲ್ಲ\! ಹೀಗೆ, ಭಗವಂತನು ಭ್ರಾಂತಿಕಾರಕನು. 



ಆಳ್ವಾರರು ಹೇಳುತ್ತಾರೆ: ಪಂಚಭೂತಗಳಾಗಿ, ಚೇತನಾಚೇತನ ವಸ್ತುಗಳಾಗಿ, ಅವುಗಳ ಅಂತರ್ಯಾಮಿಯಾಗಿ, ಜ್ಞಾನಕ್ಕೆ ಅಗೋಚರನಾಗಿ, ’ಪರ’ನಾಗಿ, ಅದ್ಭುತಕಾರಿಯಾಗಿ, ಭ್ರಾಂತಿ ಸಂಶಯಗಳಿಗೆ ಎಡೆಯಾಗಿ, ಪರಿಶುದ್ಧಸ್ವರೂಪನಾಗಿರುವ ಭಗವಂತನು ನನ್ನ ತೋಳತೆಕ್ಕೆಯಲ್ಲಿಯೇ ಇದ್ದಾನಲ್ಲ\! ನಾನೆಷ್ಟು ಪುಣ್ಯವಂತೆ\! 



೭. ತೋಳಿಣೈಮೇಲುಮ್ ನನ್ ಮಾರ್ ಬಿನ್ ಮೇಲುಮ್ ಶುಡರ್ ಮುಡಿಮೇಲುಮ್

ತಾಳಿಣೈ ಮೇಲುಮ್ ಪುನೈನ್ದ ತಣ್ಣನ್ತು ೞಾಯ್ತುಡೈಯಮ್ಮಾನ್,

ಕೇಳಿಣೈಯೊನ್ ಱುಮೊಲಾದಾನ್ ಕಿಳರುಮ್ ಶುಡರೊಳಿ ಮೂರ್ತಿ,

ನಾಳನೈನ್ದೊನ್ ಱುಮಹಲಾನ್ ಎನ್ನುಡೈ ನಾವಿನುಳಾನೇ.



ತೋಳ್ ಇಣೈ ಮೇಲುಮ್ = ಎರಡು ತೋಳುಗಳ ಮೇಲೂ, ನಲ್ ಮಾರ್ ಬಿನ್ ಮೇಲುಮ್ = ವಿಲಕ್ಷಣವಾದ ಎದೆಯ ಮೇಲೂ, ಶುಡರ್ ಮುಡಿ ಮೇಲುಮ್ = ಪ್ರಭೆಯಿಂದ ತುಂಬಿದ ತಲೆಯ ಮೇಲೂ, ತಾಳ್ ಇಣೈ ಮೇಲುಮ್ = ಎರಡು ತಿರುವಡಿಗಳ ಮೇಲೂ, ಪುನೈನ್ದ = ಅಲಂಕರಿಸಿದ, ತಣ್ ಅಮ್ ತುೞಾಯ್ ಉಡೈ = ತಂಪಾದ \(ಹಿತವಾದ\) ಸೊಗಸಾದ ತುಲಸಿಯಿಂದ ಕೂಡಿದ, ಅಮ್ಮಾನ್ = ಸರ್ವೇಶ್ವರನು ಕೇಳ್ = ವಿಮರ್ಶನೆಗೆ ಇಣೈ = ಜೊತೆಯಾದದ್ದು, ಒನ್ ಱುಮ್ = ಯಾವೊಂದೂ \(ಯಾವುದೊಂದೂ\), ಇಲಾದಾನ್ = ಇಲ್ಲದವನೂ, ಕಿಳರು, = ಕಲಕಿ, ಉಕ್ಕಿ, ಬರುವ, ಶುಡರ್ ಒಳಿ ಮೂರ್ತ್ತಿ = ಪ್ರಭೆಯಿಂದ ಪ್ರಜ್ವಲಿಸುವ ತೇಜೋ ಮೂರ್ತಿಯೂ, ನಾಳ್ = ಯಾವಾಗಲೂ \(ಎಡೆಬಿಡದಂತೆ\), ಅಣೈನ್ದು = ಕೂಡಿಕೊಂಡು, ಒನ್ ಱುಮ್ = ಸ್ವಲ್ಪವೂ, ಅಹಲಾನ್ = ಅಗಲದವನೂ, ಎನ್ನುಡೈ = ನನ್ನ, ನಾವಿನ್ ಉಳಾನೇ = ನಾಲಗೆಯಲ್ಲಿದ್ದಾನಲ್ಲ\! \(ನಾಲಗೆಯಲ್ಲಿರುವವನೇ\). 



ಎರಡು ತೋಳುಗಳ ಮೇಲೂ, ವಿಲಕ್ಷಣವಾದ ಎದೆಯ ಮೇಲೂ, ಪ್ರಭೆಯಿಂದ ತುಂಬಿದ ತಲೆಯಮೂಲೇ, ಎರಡು ತಿರುವಡಿಗಳ ಮೇಲೂ ತಂಪಾದ \(ಹಿತವಾದ\) ಸೊಗಸಾದ ತುಲಸಿಯಿಂದ ಅಲಂಕೃತನಾಗಿರುವ ಸರ್ವೇಶ್ವರನು, ವಿಮರ್ಶನೆಗೆ ಜೊತೆಯಾದದ್ದು ಯಾವುದೊಂದೂ ಇಲ್ಲದವನೂ ಕಲಕಿ ಉಕ್ಕಿ ಬರುವ ಪ್ರಭೆಯಿಂದ ಪ್ರಜ್ವಲಿಸುವ ತೇಜೋಮೂರ್ತಿಯೂ, ಎಡೆಬಿಡದಂತೆ ಕೂಡಿಕೊಂಡು ಸ್ವಲ್ಪವೂ ಆಲದವನೂ, ನನ್ನ ನಾಲಗೆಯಲ್ಲಿರುವವನೇ. 



ಈ ತಿರುವಾಯ್ ಮೊೞಿಯಲ್ಲಿ ಇದುವರೆಗೆ ಬಂದ ಪಾಶುರಗಳಲ್ಲಿ, ಸರ್ವವ್ಯಾಪಿಯಾದ ಭಗವಂತನು ಆಳ್ವಾರರನ್ನು ಹೇಗೆ ತನ್ನ ವಶಪಡಿಸಿಕೊಂಡಿದ್ದಾನೆಂಬುದನ್ನು ಕ್ರಮಕ್ರಮವಾಗಿ ಹೇಳಲಾಗಿದೆ. ಆಳ್ವಾರರನ್ನು ಸರ್ವೇಶ್ವರನು ಸುತ್ತುವರಿದು, ಸಮೀಪಿಸಿ, ಮಗ್ಗುಲಲ್ಲಿ ಬಂದು ನಿಂತು, ಆಲಿಂಗಿಸಿಕೊಂಡು, ಈಗ ಅವರ ನಾಲಗೆಯನ್ನು ಪ್ರವೇಶಿಸಿದ್ದಾನೆ, ಅದನ್ನು ತನ್ನ ಹತೋಟಿಗೆ ತೆಗೆದುಕೊಂಡಿದ್ದಾನೆ, ಎನ್ನುತ್ತಾರೆ ಆಳ್ವಾರರು. ಎಲ್ಲೆಲ್ಲಿಯೂ ಅವನೇ ಆಗಿ, ಕಾಣಿಸುವ ಚೇತನಾಚೇತನ ವಸ್ತುಗಳೆಲ್ಲವೂ ಆಗಿ, ಪಂಚಭೂತಗಳಾಗಿ, ಒಂದಲ್ಲ ಒಂದು ರೀತಿಯಲ್ಲಿ ಆಳ್ವಾರರನ್ನು ಸಮೀಪಿಸಿ ಆಲಿಂಗಿಸಿಕೊಂಡಿರುವ ಭಗವಂತನ ಅತಿಶಯವಾದ ವೈಲಕ್ಷಣ್ಯವನ್ನು ಕುರಿತು, ತಮ್ಮ ಮೇಲೆ ಅವನಿಗಿರುವ ಕೃಪಾಕನಿಕರಗಳನ್ನು ಕುರಿತು, ಅವರು ಸ್ವಾಮಿಯನ್ನು ಬಾಯಾರ ಹೊಗಳಿ ಹಾಡದಿರಲು ಸಾಧ್ಯವಾದೀತೇ? 



ಸರ್ವೇಶ್ವರನು ಭಕ್ತನಿಗೆ ತನ್ನ ರಕ್ಷಣೆಯ ಸಾಮರ್ಥ್ಯವನ್ನು ತೋಳುಗಳಲ್ಲಿ ಸೂಚಿಸುವುದಕ್ಕೆಂದು ಎರಡು ತೋಳುಗಳಿಗೂ, ಅವನ ವಿಷಯದಲ್ಲಿ ಪರಿಪೂರ್ಣವಾದ ಲಕ್ಷ್ಮೀಕಟಾಕ್ಷವುಂಟೆಂದು ಸೂಚಿಸುವುದಕ್ಕಾಗಿ ಎದೆಗೂ, ಪ್ರಭಾಪೂರ್ಣವಾದ ಮತ್ತು ಅನುಪಮ ಸೌಂದರ್ಯವನ್ನು ಸೂಚಿಸುವುದಕ್ಕಾಗಿ ತಲೆಯಮೇಲೂ, ಭಕ್ತನು ಆಶ್ರಯಿಸಿ ಅರ್ಚಿಸಬೇಕೆಂದು ಸೂಚಿಸುವುದಕ್ಕಾಗಿ ತಿರುವಡಿಗಳಿಗೂ ದಿವ್ಯಸುಂದರವಾದ ಪರಿಮಳಪೂರ್ಣವಾದ ತುಲಸಿಯ ಹಾರಗಳನ್ನು ಧರಿಸಿ, ಅಲಂಕರಿಸಿಕೊಂಡಿದ್ದಾನೆ. ಮೇಲಾಗಿ, ಅವನು ಪರಮತೇಜೋಮಯನೂ ಆಕರ್ಷಕನೂ ಆಗಿ ಮೆರೆಯುತ್ತಿದ್ದಾನೆ. ಅವನನ್ನು ಮಿಮರ್ಶೆಗೆ ಒಳಗು ಮಾಡುವಂಥ, ಅವನೊಡನೆ ಹೋಲಿಸಬಹುದಾದಂಥ ವಸ್ತುವಾಗಲಿ, ಉಪಮಾನವಾಗಲಿ ಇಲ್ಲವೇ ಇಲ್ಲ. ದಯಾಮಯನಾದ ಅವನೇ ಆಳ್ವಾರರ ನಾಲಗೆಯಲ್ಲಿ ಎಡೆಬಿಡದಂತೆ ನಲಿದಾಡುತ್ತಿದ್ದಾನೆ. 



೮. ನಾವಿನುಳ್ ನಿನ್ ಱು ಮಲರುಮ್ ಞಾನಕ್ಕಲೈಹಳುಕ್ಕೆಲ್ಲಾಮ್,

ಆವಿಯುಮಾಕ್ಕೈಯುಮ್ ತಾನೇ ಅೞಿ ಪ್ಪೋಡಳಿಪ್ಪವನ್ ತಾನೇ,

ಪೂವಿಯಲ್ ನಾಲ್ ತಡನ್ದೋಳನ್ ಪೊರು ಪಡೈಯಾೞಿಶಙ್ಗೇನ್ದುಮ್,

ಕಾವಿನನ್ ಮೇನಿಕ್ಕಮಲಕ್ಕಣ್ಣನ್ ಎನ್ ಕಣ್ಣಿನುಳಾನೇ. 



ನಾವಿನುಳ್ ನಿನ್ ಱು = ನಾಲಗೆಯಿಂದ, ಮಲರುಮ್ = ಅರಳುವ, ಞಾನಮ್ ಕಲೈ ಹಳುಕ್ಕು ಎಲ್ಲಾಮ್ = ಜ್ಞಾನಸಾಧನೆಗೆ ತಕ್ಕ ಕಲೆಗಳಿಗೆಲ್ಲ, ಆವಿಯುಮ್ = ಪ್ರಾಣವೂ, ಆಕ್ಕೈಯುಮ್ = ದೇಹವೂ, ತಾನೇ = ತಾನೇ ಆಗಿರುವವನೂ, ಅೞಿಪ್ಪೋಡು = ನಾಶಪಡಿಸುವವನೂ, ಅಳಿಪ್ಪವನ್ = ಸೃಷ್ಟಿಮಾಡುವವನೂ, ತಾನೇ = ತಾನೇ ಆಗಿರುವವನೂ, ಪೂ = ಸುಂದರವಾದ, ಇಯಲ್ = ಸಹಜವಾದ, ನಾಲ್ = ನಾಲ್ಕು, ತಡ = ದೊಡ್ಡ \(ದೀರ್ಘವಾದ\), ತೋಳನ್ = ತೋಳನ್ನುಳ್ಳವನೂ, ಪೊರು = ಯುದ್ಧದ \(ಮಾಡತಕ್ಕ\), ಪಡೈ = ಆಯುಧಗಳಾದ, ಆೞಿ ಶಙ್ಗು ಏನ್ದುಮ್ = ಚಕ್ರಾಯುಧವನ್ನೂ ಶಂಖವನ್ನೂ ಧರಿಸಿರುವವನೂ, ಕಾವಿ = ಕನ್ನೈದಿಲೆಯಂತೆ, ನಲ್ = ಸುಂದರವಾದ, ಮೇನಿ = ದೇಹವುಳ್ಳವನೂ, ಕಮಲಮ್ ಕಣ್ಣನ್ = ಕಮಲದಂತೆ ಕಣ್ಣುಳ್ಳವನೂ, ಎನ್ ಕಣ್ಣಿನ್ ಊಲಾನೇ= ನನ್ನ ಕಣ್ಣಿನಲ್ಲಿ ಇದ್ದಾನಲ್ಲ\! 



ನಾಲಗೆಯಿಂದ ಅರಳುವ ಜ್ಞಾನಸಾಧನೆಗೆ ತಕ್ಕ ಕಲೆಗಳಿಗೆಲ್ಲ ಜೀವವೂ ದೇಹವೂ ತಾನೇ ಆಗಿರುವವನೂ, ನಾಶಮಾಡುವವನೂ ಸೃಷ್ಟಿಮಾಡುವವನೂ ತಾನೇ ಆಗಿರುವವನೂ, ಸುಂದರವೂ ಸಹಜವೂ ಆದ ನಾಲ್ಕು ದೊಡ್ಡ \(ದೀರ್ಘವಾದ\) ತೋಳುಗಳುಳ್ಳವನೂ, ಯುದ್ಧದ ಆಯುಧಗಳಾದ ಚಕ್ರಾಯುಧವನ್ನೂ ಶಂಖವನ್ನೂ ಧರಿಸಿರುವವನೂ, ಕನ್ನೈದಿಲೆಯಂತೆ ಸುಂದರವಾದ ದೇಹವುಳ್ಳವನೂ, ಕಮಲದಂತೆ ಕಣ್ಣುಗಳುಳ್ಳವನೂ, ನನ್ನ ಕಣ್ಣಿನಲ್ಲಿ ಇದ್ದಾನಲ್ಲ\! 



ಭಗವಂತನನ್ನು ತಿಳಿಯುವುದಕ್ಕೆ, ಭಗವದ್ವಿಷಯವಾದ ಜ್ಞಾನಕ್ಕೆ ’ಸಾಧನಗಳು’ ಎಂದರೆ, ವೇದ, ಶಾಸ್ತ್ರಗಳು. ಭಗವಂತನ ಬಾಯಿಂದಲೇ ಹೊಮ್ಮಿದವು ವೇದಗಳು. ಅವು ವಿಸ್ತರಿಸಿ ವೃದ್ಧಿಗೊಂಡದ್ದೂ ಹಾಗೆಯೇ – ಬಾಯಿಂದ ಬಾಯಿಗೆ. ಹಾಗೆಯೇ ವೇದಾಂಗಗಳೂ, ಇತರ ಶಾಸ್ತ್ರಗಳೂ. ಆದ್ದರಿಂದಲೇ ಅವೆಲ್ಲವೂ ’ನಾಲಗೆಯಿಂದ ಅರಳಿದ ಜ್ಞಾನಸಾಧನಗಳು’ ಎನ್ನಲಾಗಿದೆ. ಅವುಗಳ ಅವತಾರದಿಂದ ಭಗವಂತನ ಸ್ವರೂಪಸ್ವಭಾವಗಳು ವಿದಿತವಾದದ್ದರಿಂದ ಅವುಗಳನ್ನು “ಕಲೈ” ಎನ್ನಲಾಗಿದೆ. 



ವೇದಶಾಸ್ತ್ರಗಳು ಮಾತುಗಳಿಂದ ಆಗಿವೆ. ಮಾತುಗಳಿಗೆ ಅರ್ಥಗಳಿವೆ. ಮಾತನ್ನು ಅದರ ಅರ್ಥದಿಂದ ಒಡೆದು ಬೇರ್ಪಡಿಸಲು ಸಾಧ್ಯವಾಗುವುದಿಲ್ಲ. ಅರ್ಥವಿಲ್ಲದ ಮಾತು ಜೀವವಿಲ್ಲದ ದೇಹದಂತೆ ಕೆಲಸಕ್ಕೆ ಬಾರದ್ದು. ಮಾತನ್ನು ದೇಹವಾಗಿಯೂ, ಅದರ ಅರ್ಥವನ್ನು ಅದರ ಜೀವವಾಗಿಯೂ ಎಣಿಸುವುದು ಈ ಕಾರಣದಿಂದಲೇ. ಭಗವಂತನು ತಾನೇ ವೇದಶಾಸ್ತ್ರಗಳ ಮಾತು \(ಪದ\)ಗಳಾಗಿಯೂ ಅವುಗಳಲ್ಲಿ ಅಡಗಿರುವ ಜ್ಞಾನಸಾಧನವಾದ ಅರ್ಥವಾಗಿಯೂ ಇದ್ದಾನೆ ಎನ್ನಲಾಗಿದೆ. 



ಎಲ್ಲ ಚೇತನಾಚೇತನಗಳನ್ನೂ ಸೃಷ್ಟಿಸಿದವನು ಭಗವಂತನೇ. ಅವುಗಳನ್ನು ನಿರ್ವಹಿಸುವವನೂ ಅವನೇ. ಕಡೆಗೆ, ಅವುಗಳನ್ನು ನಾಶಮಾಡುವವನೂ ಅವನೇ. ಸಂಕಲ್ಪಮಾತ್ರದಿಂದಲೇ ಈ ಸೃಷ್ಟಿನಾಶಗಳು ನಡೆದುಹೋಗುತ್ತವೆ. 



ಭಗವಂತನಿಗೆ ದಿವ್ಯವಾದ ನಾಲ್ಕು ತೋಳುಗಳು ಎನ್ನಲಾಗಿದೆ. ಎರಡರಲ್ಲಿ ದುಷ್ಟದಮನಕ್ಕೆ ತಕ್ಕ ಶಂಖಚಕ್ರಗಳು ಸಿದ್ಧವಾಗಿವೆ. ಮತ್ತೆರಡು ಕೈಗಳು ಆಶ್ರಿತನ ಭಯವನ್ನು ನೀಗಿಸುವುದಕ್ಕೂ, ಅವನನ್ನು ಅನುಗ್ರಹಿಸುವುದಕ್ಕೂ ಸಿದ್ಧವಾಗಿವೆ. 



ಭಗವಂತನ ದಿವ್ಯಸುಂದರವಾದ ಮೈಬಣ್ಣವನ್ನೂ, ದೇಹಕಾಂತಿಯನ್ನೂ ಸುಂದರವಾದ ಕನ್ನೈದಿಲೆಯ ಬಣ್ಣಕ್ಕೆ ಹೋಲಿಸಲಾಗಿದೆ. ಹಾಗೆಯೇ, ಅವನ ಕಣ್ಣುಗಳು ಕಮಲದ ಎಸಳಿನಂತೆ ವಿಶಾಲವಾಗಿ, ಸುಂದರವಾಗಿ, ಆಕರ್ಷಕವಾಗಿವೆ ಎನ್ನಲಾಗಿದೆ. 



ಈ ಪಾಶುರದಲ್ಲಿ ಭಗವಂತನು ಆಳ್ವಾರರ ಕಣ್ಣಿನಲ್ಲಿದ್ದಾನೆ ಎನ್ನಲಾಗಿದೆ. ಕಣ್ಣಿನ ಮೂಲಕ ಸೃಷ್ಟಿಯನ್ನು ನೋಡಿ, ನಲಿಯುವ ವಿಶಿಷ್ಟ ಶಕ್ತಿಯನ್ನು ಭಗವಂತನೆನ್ನಬಹುದು. ಆ ಶಕ್ತಿಯ ನೆರವಿನಿಂದ ಭಗವಂತನ ಅಸ್ತಿತ್ವವನ್ನು, ಸರ್ವವ್ಯಾಪಕತ್ವವನ್ನು, ನೋಡಿ, ತಿಳಿದು, ನಲಿಯಲು ಸಾಧ್ಯ\! 



೯. ಕಮಲಕ್ಕಣ್ಣನೆನ್ ಕಣ್ಣಿನುಳ್ಳಾನ್ ಕಾಣ್ಬನವನ್ ಕಣ್ಹಾಳಾಲೇ,

ಅಮಲಙ್ಗಳಾಹ ವಿೞಿಕ್ಕೂಮ್ ಐಮ್ಬುಲನುಮವನ್ ಮೂರ್ ತ್ತಿ,

ಕಮಲತ್ತಯನ್ ನಮ್ಬಿ ತನ್ನೈಕ್ಕಣ್ಣುದಲಾನೊಡುಮ್ ತೋಟ್ರಿ, 

ಅಮಲತ್ತೆಯ್ ವತ್ತೋಡುಲಹಮಾಕ್ಕಿ ಎನ್ ನೆಟ್ರಿಯುಳಾನೇ. 



ಕಮಲಮ್ ಕಣ್ಣನ್ = ಕಮಲದಂತೆ ಕಣ್ಣುಳ್ಳವನು, ಎನ್ಕಣ್ಣಿನುಳ್ಳಾನ್ = ನನ್ನ ಕಣ್ಣಿನಲ್ಲಿದ್ದಾನೆ, ಕಾಣ್ಬಾನ್ = \(ನಾನು ಅವನನ್ನು\) ಕಾಣುತ್ತಿದ್ದೇನೆ, ಅವನ್ ಕಣ್ಹಳಾಲೇ = ಅವನ \(ಕೃಪಾ\) ದೃಷ್ಟಿಯಿಂದ, ಅಮಲಙ್ಗಳ್ ಆಹ = \(ಎಲ್ಲವೂ\) ಪರಿಶುದ್ಧವಾಗಿ, ವಿೞಿಕ್ಕುಮ್ = ಕಂಡುಬರುತ್ತವೆ, ಐಮ್ಬುಲನುಮ್ = ಪಂಚೇಂದ್ರಿಯಗಳೂ, ಅವನ್ =ಅವನ, ಮೂರ್ ತ್ತಿ = ದೇಹ, ಕಮಲತ್ತು ಅಯನ್ ತನ್ನೈ = ಕಮಲದ \(ಕಮಲದಲ್ಲಿ ಹುಟ್ಟಿದ\) ಅಜನನ್ನೂ, ನಮ್ಬಿ = ಭಗವಂತನು \(ಪರಿಪೂರ್ಣನಾದವನು\), ಕಣ್ ನುದಲಾನೊಡುಮ್ = ಹಣೆಗಣ್ಣನನ್ನೂ, ತೋಟ್ರಿ = ಸೃಷ್ಟಿಸಿ, ಅಮಲಮ್ = ಶುದ್ಧರಾದ, ದೆಯ್ ವತ್ತೋಡು = ದೇವತೆಗಳಿಂದ ಕೂಡಿದ, ಉಲಹಮ್ ಆಕ್ಕಿ = ಲೋಕಗಳನ್ನು ಸೃಷ್ಟಿಸಿ \(ಉಂಟುಮಾಡಿ\), ಎನ್ ನೆಟ್ರಿ = ನನ್ನ ನೆತ್ತಿಯಲ್ಲಿ, ಉಳಾನೇ = ಇದ್ದಾನಲ್ಲ\!



ಕಮಲದಂತೆ ಕಣ್ಣುಳ್ಳವನು ನನ್ನ ಕಣ್ಣಿನಲ್ಲಿದ್ದಾನೆ. ನಾನು ಅವನನ್ನು ಕಾಣುತ್ತಿದ್ದೇನೆ. ಅವನ \(ಕೃಪಾ\)ದೃಷ್ಟಿಯಿಂದ \(ಎಲ್ಲವೂ\) ಪರಿಶುದ್ಧವಾಗಿ ಕಂಡುಬರುತ್ತಿವೆ. ಪಂಚೇಂದ್ರಿಯಗಳು ಅವನ ದೇಹ. ಪರಿಪೂರ್ಣನಾದ ಅವನು \(ಭಗವಂತನು\) ಕಮಲದ ಅಜನನ್ನೂ ಹಣೆಗಣ್ಣನನ್ನೂ ಸೃಷ್ಟಿಸಿದನು. ಪರಿಶುದ್ಧರಾದ ದೇವತೆಗಳಿಂದ ಕೂಡಿದ ಲೋಕಗಳನ್ನು ಉಂಟುಮಾಡಿದನು. ಅವನು ನನ್ನ ನೆತ್ತಿಯಲ್ಲಿದ್ದಾನಲ್ಲ\! 



’ಕಮಲಕ್ಕಣ್ಣನ್’ – ಎಂದರೆ, ಕಮಲದಂತೆ ಸೊಬಗಿನ ಕಣ್ಣುಗಳುಳ್ಳವನು. ಸಂಸ್ಕೃತದಲ್ಲಿ ಇದನ್ನೇ ’ಪುಣ್ಡರೀಕಾಕ್ಷ’ ಎನ್ನುತ್ತಾರೆ. 



ಈ ಪಾಶುರದಲ್ಲಿ, ಭಗವಂತನು ಆಳ್ವಾರರ ಕಣ್ಣಿನಲ್ಲಿ ಸೇರಿದ್ದರಿಂದ ಆದ ಅನುಭವವನ್ನು ಹೇಳುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ನನ್ನ ಕಣ್ಣಿನಲ್ಲಿ ಸೇರಿದನು. ತನ್ನ ಕೃಪಾದೃಷ್ಟಿಯನ್ನು ನನ್ನತ್ತ ಬೀರಿದನು. ಕೂಡಲೇ ಸಾಮಾನ್ಯಮಾನವನಾದ ನನ್ನ ದೃಷ್ಟಿಮಾರ್ಪಟ್ಟಿತು. ನನ್ನ ’ಅಜ್ಞಾನ’ ನೀಗಿತು. ಹೊಸ ರೀತಿಯ ದೃಷ್ಟಿಯುಂಟಾಯಿತು. ಭಗವಂತನನ್ನು ನಾನು ಯಥಾವತ್ತಾಗಿ ಕಂಡುಕೊಳ್ಳುವಂತಾಯಿತು.ನಾನುನೋಡುತ್ತಿರುವುದೆಲ್ಲವೂ ಆ ಸರ್ವೇಶ್ವರನ ರೂಪವೆಂದೇ ಕಂಡು ಬಂತು. ಎಲ್ಲಿ ನೋಡಿದರೂ, ಎಲ್ಲವೂ ಶುದ್ಧವಾಗಿ ಕಂಡಿತು. ಇಂದ್ರಿಯಗಳೆಲ್ಲವೂ \(ಜ್ಞಾನೇಂದ್ರಿಯಗಳೆಲ್ಲವೂ\) ಅವನ ದೇಹವಾದವು. ಆದ್ದರಿಂದ, ಈ ಹೊಸನೋಟದಿಂದ ನಾನು ಭಗವಂತನನ್ನು ಕಣ್ಣಾರ ಕಂಡು ನಲಿಯತೊಡಗಿದೆ. ಭಗವಂತನ ಸೃಷ್ಟಿ, ಸ್ಥಿತಿ, ಲಯ ಕಾರ್ಯಗಳು ಹೇಗೆ ನಡೆಯುವುವೆಂದು ತಿಳಿಯಿತು. ಅವನು ಕಮಲದಲ್ಲಿ ಹುಟ್ಟಿದ ಮತ್ತು ಕಮಲಾಸನನಾದ ಚತುರ್ಮುಖಬ್ರಹ್ಮನನ್ನೂ, ಹಣೆಗಣ್ಣನಾದ ರುದ್ರನನ್ನೂ ಸೃಷ್ಟಿಸಿದನು. ಬಳಿಕ, ಶುದ್ಧರಾದ ದೇವತೆಗಳ ಸಹಿತವಾಗಿ, ಎಲ್ಲ ಲೋಕಗಳನ್ನೂ \(ಎಲ್ಲ ಚೇತನಾಚೇತನ ವಸ್ತುಗಳನ್ನೂ\) ಸೃಷ್ಟಿಸಿದನು. ಸರ್ವೇಶ್ವರನೂ ಸರ್ವಜ್ಞನೂ ಸರ್ವಶಕ್ತನೂ ಆದ ಭಗವಂತನು ನನ್ನ ನೆತ್ತಿಯಲ್ಲಿ ಸೇರಿದ್ದಾನಲ್ಲ\! 



೧೦. ನೆಟ್ರಿಯುಳ್ ನಿನ್ ಱೆನ್ನೈಯಾಳುಮ್ ನಿರೈಮಲರ್ ಪ್ಪಾದಙ್ಗಳ್ ಶೂಡಿ,

ಕಟ್ರೈತ್ತುೞಾಯ್ ಮುಡಿಕ್ಕೋಲಕ್ಕಣ್ನಬಿರಾನೈತ್ತೊೞುವಾರ್,

ಒಟ್ರೈಪ್ಪಿಱೈಯಣಿನ್ದಾನುಮ್ ನಾನ್ ಮುಹನು ಮಿನ್ದಿರನುಮ್,

ಮಟ್ರೈಯಮರರುಮೆಲ್ಲಾಮ್ ವನ್ದೆನದುಚ್ಚಿಯುಳಾನೇ. 



ನೆಟ್ರಿಯುಳ್ ನಿನ್ ಱು = ನನ್ನ ನೆತ್ತಿಯಲ್ಲಿದ್ದುಕೊಂಡು, ಎನ್ನೈ ಆಳುಮ್ = ನನ್ನನ್ನು ನಿರ್ವಹಿಸುವ, ನಿರೈ ಮಲರ್ ಪಾದಙ್ಗಳ್ = ಕಮಲದ ಹೂವಿನಂಥ ಪಾದಗಳನ್ನು, ಶೂಡಿ = ತಲೆಯ ಮೇಲೆ \(ಇಟ್ಟುಕೊಂಡು\) ಧರಿಸಿ, ಕಟ್ರೈ ತುೞಾಯ್ = ಒತ್ತಾಗಿ ಕಟ್ಟಿದ ತುಲಸಿಯ, ಮುಡಿ = ದಂಡೆಯನ್ನು, ತಲೆಯಲ್ಲಿ ಧರಿಸಿರುವ, ಕೋಲಮ್ = ಸುಂದರನಾದ, ಕಣ್ಣಬಿರಾನೈ = ಶ್ರೀಕೃಷ್ಣಾವತಾರಿಯಾದ ಸರ್ವೇಶ್ವರನನ್ನು, ತೊೞುವಾರ್ = ಎರಗಿ ಪೂಜಿಸುವವರು, ಒಟ್ರೈ ಪಿಱೈ ಅಣಿನ್ದಾನುಮ್ = ಒಂಟಿಯಾದ ಬಾಲಚಂದ್ರನನ್ನು \(ತಲೆಯಲ್ಲಿ\) ಧರಿಸಿರುವವನೂ, ನಾನ್ ಮುಹನುಮ್ = ನಾಲ್ಮುಖನೂ, ಇನ್ದಿರನುಮ್ = ದೇವೇಂದ್ರನೂ ಮಟ್ರೈ = ಇತರ \(ಉಳಿದವರಾಡ\), ಅಮರರುಮ್ ಎಲ್ಲಾಮ್ = ಎಲ್ಲಾ ದೇವತೆಗಳೂ, ವನ್ದು = ಬಂದು, ಎನದು = ನನ್ನ, ಉಚ್ಚಿ ಉಳಾನೇ = ನನ್ನ ನಡುನೆತ್ತಿಯ ಮೇಲೆ ಇದ್ದಾನಲ್ಲ\! 



ನನ್ನ ನೆತ್ತಿಯಲ್ಲಿದ್ದುಕೊಂಡು ನನ್ನನ್ನು ನಿರ್ವಹಿಸುವ \(ನನ್ನ ಮೇಲೆ ಒಡೆತನ ಮಾಡುವ\) ಕಮಲದ ಹೂವಿನಂಥ ಪಾದಗಳನ್ನು ತಲೆಯ ಮೇಲಿಟ್ಟುಕೊಂಡು, ಒತ್ತಾಗಿ ಕಟ್ಟಿದ ತುಲಸಿಯ ದಂಡೆಯನ್ನು ತಲೆಯಲ್ಲಿ ಮುಡಿದಿರುವ ಸುಂದರನಾದ ಶ್ರೀಕೃಷ್ಣಾವತಾರಿಯಾದ ಸರ್ವೇಶ್ವರನನ್ನು ಎರಗಿ ಪೂಜಿಸುವವರು, ಎಂದರೆ, ಒಂಟಿಯಾದ ಬಾಲಚಂದ್ರನನ್ನು ತಲೆಯಲ್ಲಿ ಧರಿಸಿರುವವನೂ, ನಾಲ್ಮುಖನೂ, ದೇವೇಂದ್ರನೂ ಮತ್ತು ಉಳಿದ ಎಲ್ಲಾ ದೇವತೆಗಳೂ. ಅಂಥ ಸ್ವಾಮಿಯು ಬಂದು ನನ್ನ ನಡುನೆತ್ತಿಯ ಮೇಲೆ ಇದ್ದಾನಲ್ಲ\! 



ಹಿಂದಿನ ಪಾಶುರದಲ್ಲಿ ’ನೆಟ್ರಿ’ ಎಂಬುದನ್ನು ’ನೆತ್ತಿ’ \(ನಡುತಲೆ\) ಎಂತಲೇ ಅರ್ಥಮಾಡಲಾಗಿದೆ. ’ನೆಟ್ರಿ’ ಎಂಬುದಕ್ಕೆ ’ಹಣೆ’ ’ಮುಂಭಾಗ’ ’ನಡುತಲೆ’ ಎಂದು ಅರ್ಥವಾಗುತ್ತದೆ. ಅದನ್ನೇ ಮುಂದುವರಿಸುತ್ತಾ ಈ ಪಾಶುರದಲ್ಲಿ “ಉಚ್ಚಿ” ಎಂಬ ಇನ್ನೊಂದು ಪದವನ್ನು ಬಳಸಲಾಗಿದೆ. “ಉಚ್ಚಿ” ಎಂದರೆ ’ನಡುನೆತ್ತಿ’. ಬಲಿಚಕ್ರವರ್ತಿಯ ನಡುನೆತ್ತಿಯಮೇಲೆ ತ್ರಿವಿಕ್ರಮನಾಗಿ ಬೆಳೆದ ಭಗವಂತನು ತನ್ನ ತಿರುವಡಿಯನ್ನಿಟ್ಟು, ಅವನನ್ನು ಉದ್ಧರಿಸಿದಂತೆಯೇ, ಇಲ್ಲಿ ಆಳ್ವಾರರು ತಮ್ಮ ಉದ್ಧಾರವನ್ನು ಕುರಿತು ಮಾತನಾಡುತ್ತಿದ್ದಾರೆ ಎಂದೆನಿಸುತ್ತದೆ. 



ಬಾಲಚಂದ್ರನನ್ನು ತನ್ನ ತಲೆಯಲ್ಲಿ ಧರಿಸಿದ ಶಿವಪರಮಾತ್ಮನೂ, ಚತುರ್ಮುಖಬ್ರಹ್ಮನೂ, ಇಂದ್ರಾದಿ ದೇವತೆಗಳೆಲ್ಲರೂ ಭಗವಂತನ ಪವಿತ್ರವಾದ ತಿರುವಡಿಗಳಿಗೆ ಎರಗುವವರೇ. ಅವುಗಳನ್ನು ಪೂಜಿಸುವವರೇ. ಕಮಲಕೋಮಲವೂ ಅತಿಸುಂದರವೂ ಆದ ಆ ತಿರುವಡಿಗಳನ್ನು ತಮ್ಮ ಉಚ್ಚಿಯ ಮೇಲೆ ಮುಡಿದು ಉದ್ಧಾರಗೊಳ್ಳುತ್ತಿರುವಾಗ, ಆಳ್ವಾರರೂ ಹಾಗೆಯೇ ಭಾವಿಸುವುದು ಸಾಧುವಾದದ್ದೇ. ಅಷ್ಟು ಹಿರಿಮೆ ಆ ದಿವ್ಯತಿರುವಡಿಗಳಿಗೆ. 



“ನಿರೈ ಮಲರ್ ಪಾದಮ್” ಎಂಬುದಕ್ಕೆ ’ನಿರೈ’ ಎಂಬುದಕ್ಕೆ ’ದಟ್ಟವಾದ’ ’ಒಪ್ಪವಾದ, ಓರಣವಾದ, ಹರಡಿರುವ’ ಎಂಬ ಅರ್ಥಗಳಿವೆ. ಆದ್ದರಿಂದ ’ನಿರೈಮಲರ್’ ಎಂಬುದನ್ನು’ ಈ ಎಲ್ಲ ಲಕ್ಷಣಗಳು ಇರುವ ಹೂ – ಎಂದರೆ, ’ಕಮಲದಹೂ’ ಎಂದು ಅರ್ಥಮಾಡಲಾಗಿದೆ. ಅಂಥ ಪಾದಮ್ – ಎಂದರೆ ಕಮಲಕೋಮಲವಾದ ತಿರುವಡಿಗಳು. 



“ಒಟ್ರೈಪಿಱೈ ಅಣಿನ್ದಾನ್” – ಒಂಟಿಯಾದ \(ಒಂದೇ ಒಂದು\) ಬಾಲಚಂದ್ರನನ್ನು ಧರಿಸಿರುವವನು – ಚಂದ್ರಶೇಖರನಾದ ಶಿವನು. 



“ಕಟ್ರೈ ತುೞಾಯ್ ಮುಡಿ ಕೋಲಮ್” – ತುಲಸಿಯನ್ನು ದಟ್ಟವಾಗಿ \(ಒತ್ತಾಗಿ\) ದುಂಡ್ಗೆ ದಂಡೆಯ ರೂಪದಲ್ಲಿ ಸುಂದರವಾಗಿ ಕಟ್ಟಿ ಮುಡಿಯುವಂಥಾದ್ಧು – ಮುಡಿದಿರುವವನು ಶ್ರೀಕೃಷ್ಣಾವತಾರಿಯಾದ ಭಗವಂತನೇ.



೧೧. ಉಚ್ಚಿಯುಳ್ಳೇ ನಿಱ್ ಕುಮ್ ತೇವದೇವಱ್ ಕು ಕ್ಕಣ್ಣಪಿರಾಱ್ ಕು,

ಇಚ್ಚೈಯುಳ್ ಶೆಲ್ಲವುಣರ್ ತ್ತಿ ವಣ್ ಕುರುಹೂರ್ ಚ್ಚಡಹೋಪನ,

ಇಚ್ಚೊನ್ನ ವಾಯಿರತ್ತುಳ್ ಇವೈಯು ಮೋರ್ ಪತ್ತೆಮ್ಬಿರಾಱ್ಕು,

ನಿಚ್ಚಲುಮ್ ವಿಣ್ನಪ್ಪಂಜೆಯ್ಯ ನೀಳ್ ಕೞಲ್ ಶೆನ್ನಿಪೊರುಮೇ. 



ಉಚ್ಚಿ ಉಳ್ಳೇ ನಿಱ್ ಕುಮ್ = ಉಚ್ಚಿಯಲ್ಲಿ ನಿಲ್ಲು \(ಇರು\)ವವನಿಗೂ, ತೇವ ತೇವಱ್ ಕು = ದೇವದೇವನಿಗೂ, ಕಣ್ಣಪಿರಾಱ್ ಕು = ಶ್ರೀಕೃಷ್ಣನಾಗಿ ಅವತರಿಸಿದ ಭಗವಂತನಿಗೂ, ಇಚ್ಚೈ ಉಳ್ = ಆಶೆಯ ಸೇವಾಭಾವನೆಯನ್ನು, ಶೆಲ್ಲ ಉಣರ್ ತ್ತಿ = ನಡೆಸಬೇಕೆಂದು ತಿಳಿದು, ವಣ್ ಕುರುಹೂರ್ ಶಡಹೋಪನ್ = ಸುಂದರವಾದ ತಿರುಕ್ಕೂರುಹೂರಿನ ಶಠಗೋಪನು, ಇ ಶೊನ್ನ = ಹೇಳಿದ ಈ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಯುಮ್ = ಇವುಗಳೂ, ಓರ್ ಪತ್ತು= ಸಾಟಿಯಿಲ್ಲದ ಹತ್ತು, \(ಎಂದು\), ಎಮ್ ಪಿರಾಱ್ ಕು = ನಮ್ಮ ಸ್ವಾಮಿಗಾಗಿ, ನಿಚ್ಚಲುಮ್ = ಎಡೆಬಿಡದೆ \(ಯಾವಾಗಲೂ\), ವಿಣ್ಣಪ್ಪಮ್ ಶೆಯ್ಯ = \(ಸ್ವಾಮಿಯ\) ವಿಸ್ತಾರವಾದ ಪಾದಗಳು, ಶೆನ್ನಿ = ತಲೆಯನ್ನು \(ಉಚ್ಚಿಯನ್ನು\), ಪೊರುಮೇ = ಸೇರುವುದಲ್ಲ\! 



ಉಚ್ಚಿಯಲ್ಲಿ ನಿಂತಿರುವವನಿಗೂ, ದೇವದೇವನಿಗೂ, ಶ್ರೀಕೃಷ್ಣನಾಗಿ ಅವತರಿಸಿದ ಭಗವಂತನಿಗೂ ಆಶೆಯ ಸೇವಾಭಾವನೆಯನ್ನು ನಡೆಸಬೇಕೆಂದು ಅರಿತುಕೊಂಡು ಸುಂದರವಾದ ತಿರುಕ್ಕೂರುಹೂರಿನ ಶಠಗೋಪನು ಹೇಳಿದ ಈ ಒಂದು ಸ್ವಾಮಿಗಾಗಿ ಎಡೆಬಿಡದೆ \(ಯಾವಾಗಲೂ\) ಬಿನ್ನಹ ಮಾಡಿಕೊಳ್ಳುವಾಗ, ಸ್ವಾಮಿಯ ವಿಸ್ತಾರವಾದ ತಿರುವಡಿಗಳು ಉಚ್ಚಿಯನ್ನು ಬಂದು ಸೇರುತ್ತವೆಯಲ್ಲ\! 



ಪವಿತ್ರವಾದ “ಆಳ್ವಾರ್ ತಿರುನಹರಿ’ ಎಂದು ಸುಪ್ರಸಿದ್ಧವಾದ ತಿರುಕ್ಕೂರುಹೂರಿನಲ್ಲಿ ವಾಸಿಸುವ ಶಠಗೋಪನಿಗೆ ಉಂಟಾದ ಉತ್ಕಟವಾದ ಇಚ್ಛೆಯ ಪರಿಣಾಮವಾಗಿ, ಭಗವಂತನಿಗೆ ಆಶೆಯಿಂದ ಸೇವೆ ಸಲ್ಲಿಸಬೇಕೆಂದು, ಭಗವತ್ಕೃಪೆಯಿಂದಲೇ ಸ್ವಾರಸ್ಯವಾದ ಭಕ್ತಿಪೂರ್ಣವಾದ ಒಂದು ಪಾಶುರಗಳನ್ನು ರಚಿಸಿ, ಹಾಡಿ, ಭಗವಂತನಲ್ಲಿ ತನ್ನ ಮನೋಗತವನ್ನು ಅರಿಕೆಮಾಡಿಕೊಂಡನಷ್ಟೆ. ಭಗವಂತನ ಸಾನ್ನಿಧ್ಯವು ತನಗೆ ಹೇಗೆ ಲಭಿಸಿತೆಂಬ ವಿಷಯವನ್ನು ಈ ಹತ್ತು ಪಾಶುರಗಳಲ್ಲಿ ವಿವರಿಸಿ ಹೇಳಲಾಗಿದೆ. ಅತ್ಯಂತ ಉನ್ನತಸ್ಥಾನವಾದ ಪರಮಪದದಲ್ಲಿ ನಿತ್ಯಸೂರಿಗಳ ಸೇವೆಯನ್ನು ಕೈಕೊಂಡು ಇರುವ ಸರ್ವೇಶ್ವರನು, ದೇವದೇವನಾಗಿ ಸಮಸ್ತ ಲೋಕಗಳ ಒಡೆತನವನ್ನು ಮಾಡುವುದರಲ್ಲಿಯೇ ಮುಗಿಸದೆ, ಶ್ರೀಕೃಷ್ಣನೇ ಮುಂತಾದ ದಿವ್ಯಾವತಾರಗಳನ್ನು ತಳೆದು ಭೂಲೋಕವಾಸಿಗಳ ಉದ್ಧಾರವನ್ನೂ ನಡೆಸಿದನು. ಅವನ ಕಾರುಣ್ಯವನ್ನೆಷ್ಟೆಂದು ವರ್ಣಿಸುವುದು; ಆ ಸರ್ವೇಶ್ವರನೇ ತಾನಿರುವ ಅತ್ಯುನ್ನತ ಸ್ಥಳದಿಂದ ಇಳಿದು ಬಂದು, ಭಗವತ್ಪಾದ ಸೇವಕನಾದ ಶಠಗೋಪನನ್ನು ಹೇಗೆ ಸೇರಿದನೆಂದೂ ಕಡೆಗೆ ಅವನ ಉಚ್ಚಿಯನ್ನು ಸೇರಿ, ಅಲ್ಲಿ, ಅವನನ್ನು ಎಡೆಬಿಡದಂತೆ ಹೇಗೆ ಕೂಡಿಕೊಂಡಿರುವನೆಂಬುದನ್ನು ಈ ತಿರುವಾಯ್ ಮೊೞಿ ಹೇಳುತ್ತದೆ. 



ಈ ತಿರುವಾಯ್ ಮೊೞಿಯ ಹತ್ತುಪಾಶುರಗಳನ್ನೂ ಕಲಿತು, ಚೆನ್ನಾಗಿ ಅರಿತುಕೊಂಡು, ಇವುಗಳ ಮೂಲಕ ಸರ್ವೇಶ್ವರನನ್ನು ಎಡೆಬಿಡದೆ ಸ್ತುತಿಸುತ್ತಿರುವವನಿಗೆ, ಭಗವಂತನು ಅಪಾರವಾದ ಕೃಪೆಯನ್ನು ತೋರುವನು. ಬಲಿಚಕ್ರವರ್ತಿಯನ್ನು ಅನುಗ್ರಹಿಸುವುದಕ್ಕಾಗಿಯೇ ತ್ರಿವಿಕ್ರಮನಾಗಿ ಬೆಳೆದು, ಭೂಲೋಕವನ್ನೆಲ್ಲಾ ತನ್ನ ಒಂದೇ ಹೆಜ್ಜೆಯಿಂದ ಅಳೆದುಕೊಂಡ ಅದ್ಭುತಾಶ್ಚರ್ಯಕಾರಿಯಾದ ಆ ಸರ್ವೇಶ್ವರನು, ಅವನ ಉಚ್ಚಿಯ ಮೇಲೆ ತನ್ನ ವಿಸ್ತಾರವಾದ ಕೃಪಾಪೂರ್ಣವಾದ ತಿರುವಡಿಗಳನ್ನಿರಿಸಿ, ರಕ್ಷಿಸಿ, ಅವನನ್ನುದ್ಧರಿಸುತ್ತಾನೆ. ಹೀಗೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಮೊದಲ ದಶಕ ಹತ್ತನೆಯ ತಿರುವಾಯ್ ಮೊೞಿ



೧. ಪೊರುಮ್ ನೀಳ್ ಪಡೈ ಆೞಿ ಶಙ್ಗತ್ತೊಡು,

ತಿರುಮಾ ನೀಳ್ ಕೞಲ್ ಏೞುಲಹುನ್ದೋೞ,

ಒರುಮಾಣಿಕ್ಕುಱಳಾಹಿ ನಿಮಿರ್ ನ್ದ, ಅಕ್ 

ಕರುಮಾಣಿಕ್ಕಮ್ ಎನ್ ಕಣ್ಣುಳ ದಾಹುಮೇ. 



ಪೊರು = ಹೋರಾಡಬಲ್ಲ, ಮಾ = ಮಹತ್ತರವಾದ \(ಅದ್ವಿತೀಯವಾದ ಹಿರಿಮೆಯುಳ್ಳ\), ನೀಳ್ = ಶ್ರೇಷ್ಠವಾದ, ಪಡೈ = ಆಯುಧಗಳಾದ, ಆೞಿ ಶಙ್ಗತ್ತೊಡು = ಚಕ್ರಾಯುಧ, ಶಂಖಗಳೊಡನೆ ಕೂಡಿದ, ತಿರು = ಪವಿತ್ರವಾದ, ಮಾ = ಮಹತ್ತಾದ, ನೀಳ್ ಕೞಲ್ = ಶ್ರೇಷ್ಠವಾದ ತಿರುವಡಿಗಳನ್ನು, ಏೞ್ ಉಲಹುಮ್ ತೊೞ = ಏಳು ಲೋಕಗಳೂ ಪೂಜಿಸುವಂತೆ, ಒರು = ಅದ್ವಿತೀಯವಾದ, ಮಾಣಿ = ಬ್ರಹ್ಮಚಾರಿಯಾದ, ಕುಱಳ್ = ವಾಮನನಾಗಿ \(ಕುಳ್ಳನಾಗಿ\), ನಿಮಿರ್ ನ್ದ = ಎತ್ತರವಾದಿ ಬೆಳೆದ, ಅ ಕರುಮಾಣಿಕ್ಕಮ್ = ಆ ನೀಲಮಣಿಸ್ವರೂಪನು, ಎನ್ ಕಣ್ ಉಳದು ಆಹುಮೇ = ನನ್ನ ಕಣ್ಣಲ್ಲಿರುವುದಾಗುವುದೇ\! \(ನನ್ನ ಕಣ್ಣು ಪಡೆದದ್ದು \(ಉಳ್ಳದ್ದು\) ಆಗುವುದೇ\! 







ಹೋರಾಡಬಲ್ಲ ಮಹತ್ತರವಾದ \(ಸಾಟಿಯಿಲ್ಲದ ಹಿರಿಮೆಯುಳ್ಳ\) ಶ್ರೇಷ್ಠವಾದ ಆಯುಧಗಳಾದ ಚಕ್ರಾಯುಧ ಶಂಖಗಳೊಡನೆ ಕೂಡಿದ ಪವಿತ್ರವಾದ ಮಹತ್ತಾದ ಶ್ರೇಷ್ಠವಾದ ತಿರುವಡಿಗಳನ್ನು ಏಳುಲೋಕಗಳೂ ಪೂಜಿಸುವಂತೆ ಅದ್ವಿತೀಯವಾದ ಬ್ರಹ್ಮಚಾರಿವಾಮನನಾಗಿ, ಬೆಳೆದ, ಆ ನೀಲಮಣಿಸ್ವರೂಪನು ನನ್ನ ಕಣ್ಣಲ್ಲಿರುವುದು ಆಗುವುದೇ\! \(ನನ್ನ ಕಣ್ಣು ಪಡೆದದ್ದು \(ಉಳ್ಳದ್ದು\) ಆಗುವುದೇ\!\) 



ಈ ಪಾಶುರದಲ್ಲಿ ಭಗವಂತನ ಮೂರು ಮುತ್ತಿನಂಥ ಗುಣಸ್ವಭಾವಗಳನ್ನು ನಿರೂಪಿಸಲಾಗಿದೆ. 



ಮೊದಲನೆಯದು, ಅವನ ರಕ್ಷಕತ್ವ. ಅದಕ್ಕೆ ತಕ್ಕಂತೆ ಸ್ವಾಮಿಯು ಬಲು ಶ್ರೇಷ್ಠವಾದ ದಿವ್ಯಾಯುಧಗಳನ್ನು, ಎಂದರೆ, ಶಂಖ ಚಕ್ರಗಳನ್ನು ಹಿಡಿದು ಸದಾ ಸನ್ನದ್ಧನಾಗಿದ್ದಾನೆ. ಹೋರಾಟದಲ್ಲಿ ಅವು ಸಾಟಿಯಿಲ್ಲದ ದಿವ್ಯಾಯುಧಗಳು. ಆಶ್ರಿತವಿರೋಧಿಗಳು ಯಾರೇ ಆಗಿರಲಿ, ಎಷ್ಟೇ ಬಲಿಷ್ಠರಾಗಿರಲಿ, ಅವರನ್ನು ಕೂಡಲೇ ನಿಗ್ರಹಿಸಿಬಿಡತಕ್ಕವು ಅವು. 



ಎರಡನೆಯದು, ಅವನ ಅವಲಂಬನೀಯತ್ವ. ಅದು ಸೌಶೀಲ್ಯ, ಸೌಲಭ್ಯ, ಕೃಪೆ ಮುಂತಾದ ಕಲ್ಯಾಣಗುಣಗಳಿಂದ ಕೂಡಿದ್ದು. ಎಲ್ಲ ಆಶ್ರಿತರೂ ತನ್ನ ಪವಿತ್ರವಾದ ಶ್ರೇಷ್ಠವಾದ ತಿರುವಡಿಗಳನ್ನು ಪೂಜಿಸುವಂತಾಗಲಿ, ಅವು ಎಲ್ಲಾ ಪೂಜೆಗೂ ಸುಲಭವಾಗಿ ಲಭಿಸುವಂತಾಗಲಿ ಎಂಬ ವೈಶಾಲ್ಯ. ಈ ಸೌಲಭ್ಯವನ್ನು ಕಲ್ಪಿಸುವುದಕ್ಕಾಗಿಯೇ ಭಗವಂತನು ವಾಮನವಟುವಾಗಿ ಅವತರಿಸಿ ಬಂದದ್ದು. ಬಲಿಚಕ್ರವರ್ತಿಯಲ್ಲಿ ಮೂರುಹೆಜ್ಜೆಯಷ್ಟು ನೆಲವನ್ನು ಯಾಚಿಸಿದ್ದು. ಅವನಿಂದ ತನಗೆ ದಾನವಾಗಿ ಅದು ಲಭಿಸಿತೋ ಆ ಕೂಡಲೇ ಸ್ವಾಮಿಯು ತ್ರಿವಿಕ್ರಮನಾಗಿ ಸರ್ವವ್ಯಾಪಿಯಾಗಿ ಬೆಳೆದು ನಿಂತದ್ದು. ಒಂದು ಹೆಜ್ಜೆಯಿಂದ ಇಡಿಯ ಭೂಲೋಕವನ್ನು ಅಳೆದದ್ದು. ಮತ್ತೊಂದರಿಂದ ಮೇಲಣ ಎಲ್ಲ ಲೋಕಗಳನ್ನೂ ಅಳೆದದ್ದು. ಈ ನೆಪದಿಂದ ಬ್ರಹ್ಮನಿಂದ ಹಿಡಿದು ಎಲ್ಲ ಲೋಕದವರಿಗೂ ತನ್ನಪವಿತ್ರ ತಿರುವಡಿಯ ಪೂಜೆ ಲಭಿಸುವಂತೆ ಮಾಡಿದ್ದು, ಭಗವಂತನ ಮೂರನೆಯ ಹೆಜ್ಜೆಯನ್ನು ಬಲಿಚಕ್ರವರ್ತಿಗೆ ಅನುಗ್ರಹಪ್ರಸಾದವಾಗಿ ಅವನ ನೆತ್ತಿಯ ಮೇಲಿರಿಸಿದ್ದು. 



ಮೂರನೆಯ ವೈಶಿಷ್ಟ್ಯವೆಂದರೆ, ಭಗವಂತನ ಸಾಟಿಯಿಲ್ಲದ ಸೌಂದರ್ಯ\! ಸಾಟಿಯಿಲ್ಲದ ಇಂದ್ರನೀಲಮಣಿಯ ಕಾಂತಿಯಿಂದ ಶೋಭಿಸುತ್ತಾ ಆಶ್ರಿತರನ್ನು ತನ್ನತ್ತ ಆಕರ್ಷಿಸುವುದು. ಅವರು ಅವನನ್ನು ಎಂದೆಂದಿಗೂ ಮರೆಯದಂತೆ ಇರುವ ಕಣ್ಣಿಗೆ ಲಕ್ಷ್ಯವಾಗಿ ನಿಲ್ಲುವುದು. 



ಇಷ್ಟೆಲ್ಲವೂ ಆಶ್ರಿತರನ್ನು ಉದ್ಧರಿಸುವುದಕ್ಕಾಗಿಯೇ. ಅದೇ ಭಗವಂತನ ನಿಲುವು. ಅದೇ ಅವನ ಗುರಿ. 



೨. ಕಣ್ಣುಳ್ಳೇ ನಿಱ್ ಕುಮ್ ಕಾದನ್ಮೈಯಾಲ್ ತೊೞಿಲ್,

ಎಣ್ಣಿಲುಮ್ ವರುಮ್ ಎನ್ನಿನಿ ವೇಣ್ಡುವನ್?

ಮಣ್ನುಮ್ ನೀರುಮ್ ಎರಿಯುನಲ್ ವಾಯುವುಮ್,

ವಿಣ್ಣುಮಾಯ್ ವಿರಿಯುಮ್ ಎಮ್ಬಿರಾನೈಯೇ.



ಕಣ್ಣುಳ್ಳೇ ನಿಱ್ ಕುಮ್ = ಕಣ್ಣಿನಲ್ಲಿಯೇ \(ಕಾಣುವಂತೆಯೇ\) ಇರುತ್ತಾನೆ, ಕಾದನ್ಮೈಯಾಲ್ = ಭಕ್ತಿಯಿಂದ, ತೊೞಿಲ್ = ಎರಗಿ, ಪೂಜಿಸಿ, ಸೇವೆಮಾಡಿದರೆ, ಎಣ್ಣಿಲುಮ್ ವರುಮ್ = ಚಿಂತನೆಯಲ್ಲಿಯೂ ಬರುತ್ತಾನೆ, ಎನ್ ಇನಿ ವೇಣ್ಡುವನ್ = ಇನ್ನು ಮೇಲೆ \(ನಾನು\) ಏನನ್ನು \(ಏತಕ್ಕಾಗಿ\) ಬೇಡಲಿ? ಮಣ್ಣುಮ್ = ನೆಲವೂ, ನೀರುಮ್ = ನೀರೂ, ಎರಿಯುಮ್ = ಬೆಂಕಿಯೂ, ನಲ್ = ಒಳ್ಳೆಯ, ವಾಯುವುಮ್ = ಗಾಳಿಯೂ, ವಿಣ್ಣುಮ್ = ಆಕಾಶವೂ, ಆಯ್ = ಆಗಿ, ವಿರಿಯುಮ್ = \(ಎಲ್ಲೆಲ್ಲಿಯೂ\) ಹರಡಿರುವನು, ಎಮ್ಬೆರುಮಾನೈಯೇ = ಸರ್ವೇಶ್ವರನನ್ನೇ. 



ನೆಲವೂ, ನೀರೂ, ಬೆಂಕಿಯೂ, ಒಳ್ಳೆಯ ಗಾಳಿಯೂ, ಆಕಾಶವೂ, ತಾನೇ ಆಗಿ ವ್ಯಾಪಿಸಿಕೊಂಡಿರುವ ಸರ್ವೇಶ್ವರನನ್ನೇ ಭಕ್ತಿಯಿಂದ ಎರಗಿ, ಪೂಜಿಸಿ, ಸೇವೆಮಾಡಿದರೆ, \(ಅವನು\) ಕಣ್ಣಿನಲ್ಲಿಯೇ ಇರುತ್ತಾನೆ. ಚಿಂತನೆಯಲ್ಲಿಯೂ ಬರುತ್ತಾನೆ. ಇನ್ನು ನಾನು ಏತಕ್ಕಾಗಿ ಬೇಡಲಿ? 



ನೆಲ, ನೀರು, ಬೆಂಕಿ, ಗಾಳೀ, ಬಾನು – ಇವು ಪಂಚಭೂತಗಳು, ಭಗವಂತನೇ ಸ್ವತಃ ಈ ಭೂತಗಳಾಗಿ ಸೃಷ್ಟಿಯ ಇತರ ಎಲ್ಲ ವಸ್ತುಗಳಿಗೂ ಮೂಲವಾಗಿ ಎಲ್ಲೆಲ್ಲಿಯೂ ವ್ಯಾಪಿಸಿರುವುದನ್ನು, ಈ ಪಂಚಭೂತಗಳು ಎಲ್ಲೆಲ್ಲೂ ವ್ಯಾಪಿಸಿಕೊಂಡಿರುವುದರಿಂದಲೇ ತಿಳಿದುಕೊಳ್ಳಬಹುದು. ಪಂಚಭೂತಸ್ವರೂಪನಾದ ಸರ್ವೇಶ್ವರನಲ್ಲಿ ಒಮ್ಮನದಿಂದ ಭಕ್ತಿಮಾಡುವುದರಿಂದ, ಸ್ವಾಮಿಯನ್ನು ಕಣ್ಣಾರಕಂಡು ಆನಂದಿಸಬಹುದು. ಭಗವಂತನ ಸೌಲಭ್ಯಗುಣವೇ ಇದು\! ಸದಾ ಭಾಕ್ತರ ಕಣ್ಣ ಬೆಳಕಾಗಿ ಇದ್ದುಕೊಂಡು, ಅವರನ್ನು ಉದ್ಧರಿಸುತ್ತಾನೆ. ಭಕ್ತನು ಕಣ್ಣು ತೆರೆದು ನೋಡಿದರೆ, ಅವನ ಕಣ್ನ ಮುಂದೆ ಎಲ್ಲೆಲ್ಲೂ ಭಗವಂತನೇ\! ಕಣ್ಣುಮುಚ್ಚಿ ಅವನು ಅಂತರ್ಮುಖನಾದರೆ, ಆಗಲೂ ಭಗವಂತನು ಅವನ ಚಿಂತನೆಯಲ್ಲಿಯೇ ಬಂದು ನಿಲ್ಲುತ್ತಾನೆ. 



ಭಗವಂತನಲ್ಲಿ ಭಕ್ತನು ಬೇಡುವುದಾದರೂ ಏನನ್ನು? ಸ್ವಾಮಿಯನ್ನುಎಡೆಬಿಡದಂತೆ ನೋಡುತ್ತಲೂ ನಲಿಯುತ್ತಲೂ ಇರಬೇಕೆಂದಲ್ಲವೇ? ಭಗವಂತನು ಕೃಪಪೂರ್ಣನಾಗಿ ಭಕ್ತನ ಉತ್ಕಟವಾದ ಈ ಆಶೆಯನ್ನು ನೆರವೇರಿಸಿದನೆಂದರೆ, ಅದರ ಆನಂದದಲ್ಲಿ ಓಲಾಡುತ್ತಿರುವುದನ್ನು ಬಿಟ್ಟು, ಅವನಲ್ಲಿ ಬೇಡುವುದಕ್ಕೆ ಬೇರೆ ಏನಿದೆ? ಬೇರೆ ಏನನ್ನಾದರೂ ಏತಕ್ಕಾಗಿ ಬೇಡಬೇಕು? – ಎನ್ನುತ್ತಾರೆ ಆಳ್ವಾರರು. 



೩. ಎಮ್ಬಿರಾನೈ ಎನ್ದೈ ತನ್ದೈತನ್ದೈಕ್ಕೂಮ್,

ತಮ್ಬಿರಾನೈ, ತಣ್ಡಾಮರೈಕ್ಕಣ್ಣನೈ,

ಕೊಮ್ಬರಾವು ನುಣ್ಣೇರಿಡೈ ಮಾರ್ ಬನೈ,

ಎಮ್ಬಿರಾನೈ ತ್ತೊೞಾಯ್ ಮಡನೆಂಜಮೇ. 



ಎಮ್ ಪಿರಾನೈ = ನಮ್ಮ ಒಡೆಯನನ್ನು, ಎನ್ದೈ ತನ್ದೈ ತನ್ದೈಕ್ಕುಮ್ = ನನ್ನ ತಂದೆಗೂ, ಅವರ ತಂದೆಗೂ, ತಮ್ = ಅವರವರ, ಪಿರಾನೈ = ಸ್ವಾಮಿಯನ್ನು, ತಣ್ = ತಂಪಾದ, ತಾಮರೈ = ತಾವರೆಯಂತೆ, ಕಣ್ಣನೈ = ಕಣ್ಣುಳ್ಳವನನ್ನು, ಕೊಮ್ಬು = ಬೆತ್ತದ, ಅರಾವು = ಸರ್ಪಾ, ನುಣ್ = ನುಣುಪನ್ನು, ನೇರ್ = ಹೋಲುವ, ಇಡೈ = ನಡುವುಳ್ಳವಳನ್ನು, ಮಾರ್ ಬನ್ = ಎದೆಯಲ್ಲಿ ಉಳ್ಳವನನ್ನು, ಎಮ್ ಪಿರಾನೈ = ನಮ್ಮ ಭಗವಂತನನ್ನು, ತೊೞಾಯ್ = ಎರಗಿ, ಪೂಜಿಸು, ಮಡನೆಂಜೇ = ಸರಳವಾದ \(ಮುಗ್ದ, ಏನೂ ಅರಿಯದ\) ಮನಸ್ಸೇ\! 



ಸರಳವಾದ, ಏನೂ ಅರಿಯದ ಮನಸ್ಸೇ, ನಮ್ಮ ಒಡೆಯನನ್ನು, ನನ್ನ ತಂದೆಗೂ ಅವರ ತಂದೆಗೂ ಒಡೆಯನನ್ನು, ತಂಪಾದ ತಾವರೆಯಂತೆ ಕಣ್ಣುಳ್ಳವನನ್ನು, ಬೆತ್ತದಹಾಗೆ, ಸರ್ಪದ ಹಾಗೆ ನುಣುಪುಳ್ಳ ನಡುವನ್ನುಳ್ಳವಳನ್ನು ಎದೆಯಲ್ಲಿ ಉಳ್ಳವನನ್ನು, ನಮ್ಮ ಸ್ವಾಮಿಯಾದ ಭಗವಂತನನ್ನು ಎರಗಿ, ಪೂಜಿಸಿ, ಸೇವೆಮಾಡು. 



ಆಳ್ವಾರರು ಹೇಳುತ್ತಾರೆ: ತಿಳಿವಳಿಕೆಯಿಲ್ಲದ, ಸರಳವಾದ ಮನಸ್ಸೇ, ನಮಗೆ, ನಮ್ಮ ತಂದೆಗೆ, ಅವರ ತಂದೆಗೆ, ಅವರ ತಂದೆಗೆ – ಹೀಗೆ ನಮ್ಮ ವಂಶಕ್ಕೆ, ಮಾನವಕುಲಕ್ಕೇ ತಂದೆಯೂ ಒಡೆಯನೂ ಆದವನೂ, ತಾವರೆಯ ಎಸಳಿನ ಹಾಗೆ ವಿಶಾಲವೂ ಸುಂದರವೂ ಆದ ಕಣ್ಣುಳ್ಳವನೂ, ಬೆತ್ತದ ಹಾಗೆ ನೆಟ್ಟಗೆ ನುಣುಪಾಗಿ, ಹಾವಿನ ಹಾಗೆ ಬಳುಕುವ ನಡುವುಳ್ಳ ಶ್ರೀದೇವಿಯನ್ನು ತನ್ನ ಎದೆಯಲ್ಲಿರಿಸಿಕೊಂಡಿರುವವನೂ ಆದ ಸರ್ವೇಶ್ವರನಿಗೆ ಎರಗು. ಅವನನ್ನು ಪೂಜಿಸು. ಅವನ ಸೇವೆಯಲ್ಲಿ ತೊಡಗು. 



೪. ನೆಂಜಮೇ\! ನಲ್ಲೈನಲ್ಲೈ ಉನ್ನೈಪ್ಪೆಟ್ರಾಲ್,

ಎನ್ ಶೆಯ್ಯೋಮ್? ಇನಿಯೆನ್ನಕುಱೈವಿನಮ್?

ಮೈನ್ದನೈ ಮಲರಾಳ್ ಮಣವಾಳನೈ,

ತುಂಜುಮ್ ಪೋದುಮ್ ವಿಡಾದು ತೊಡರ್ ಕಣ್ಡಾಯ್. 



ನೆಂಜಮೇ = ಮನಸ್ಸೇ, ನಲ್ಲೈನಲ್ಲೈ = ಒಳ್ಳೆಯದು, ಒಳ್ಳೆಯದು ಎಂದು, ಉನ್ನೈ = ನಿನ್ನನ್ನು, ಪೆಟ್ರಾಲ್ = ಪಡೆದರೆ, ಎನ್ ಶೆಯ್ಯೋಮ್ = ಏನು ಮಾಡೋಣ? ಇನಿ = ಇನ್ನೂ, ಎನ್ನ = ಏನು, ಕುಱೈವಿನಮ್ = ಕೊರತೆಯುಳ್ಳವರು \(ನಾವು\)? ಮೈನ್ದನೈ = ಪರಮಸಮರ್ಥನನ್ನು \(ನಿತ್ಯಯೌವನನನ್ನು\), ಮಲರಾಳ್ = ಹೂವಿನಲ್ಲಿ ಹುಟ್ಟಿದವಳ, ಮಣವಾಳನೈ = ಗಂಡನನ್ನು, ತುಂಜುಮ್ ಪೋದುಮ್ ವಿಡಾದು = ಕ್ಷಣಕಾಲವೂ ಬಿಡದೆ, ತೊಡರ್ ಕಂಡಾಯ್ = ಹಿಂಬಾಲಿಸು, \(ಕೂಡಿಕೊಂಡಿರು\), ಕಂಡೆಯಾ\! 



ಮನಸ್ಸೇ, ನೀನು ಒಳ್ಳೆಯದು ಒಳ್ಳೆಯದು ಎಂದು ನಿನ್ನನ್ನು ಪಡೆದರೆ\! ಏನು ಮಾಡೋಣ? ನಮಗೆ ಇನ್ನೂ ಏನು ಕೊರತೆಯಿದೆ? ಪರಮಸಮರ್ಥನನ್ನು \(ನಿತ್ಯಯೌವನನನನ್ನು\) ಹೂವಿನಲ್ಲಿ ಹುಟ್ಟಿದವಳ ಗಂಡನನ್ನು, ಕ್ಷಣಕಾಲವೂ ಬಿಡದೆ ಕೂಡಿಕೊಂಡಿರು, ಕಂಡೆಯಾ\! 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ನಿನ್ನನ್ನು ನಾನು ಬಲು ಒಳ್ಳೆಯದು ಎಂದೇ ಭಾವಿಸಿದ್ದೇನೆ. ಒಳ್ಳೆಯ \(ಸಾತ್ವಿಕಸ್ವಭಾವದ\) ನಿನ್ನನ್ನು ಪಡೆದುಕೊಂಡದ್ದಕ್ಕೆ ನನಗೆ ಪ್ರಯೋಜನವಾಗಬೇಕಲ್ಲವೇ? ಈಗ ನಾವು ಮಾಡಬೇಕಾದದ್ದೇನು? ನಿನಗೆ ಅದು ತಿಳಿದಿದೆಯೇ? ಇನ್ನೂ ನಮ್ಮಲ್ಲಿ ಯಾವ ಕುಂದು ಕೊರತೆಗಳಿವೆ? ಅವುಗಳನ್ನು ನಾವು ಸರಿಪಡಿಸಿಕೊಳ್ಳಬೇಡವೇ? ನನಗೆ ನೀನು ನಿಜವಾದ ಉಪಕಾರಿಯೆನಿಸಬೇಕಾದರೆ, ಪರಮಸಮರ್ಥನೂ ನಿತ್ಯಯೌವನಸುಂದರನೂ, ಕಮಲದಲ್ಲಿ ಹುಟ್ಟಿದವಳಾದ ಶ್ರೀದೇವಿಯ ಪತಿಯೂ ಆದ ಸರ್ವೇಶ್ವರನನ್ನು ಕ್ಷಣಕಾಲವೂ ಬಿಡದಂತೆ ಕೂಡಿಕೊಂಡಿರು. ಇದರಿಂದಲೇ ನಿನಗೂ ನನಗೂ ಉದ್ಧಾರ, ಕಂಡೆಯಾ? 



“ಇನ್ನೂ ನಮ್ಮಲ್ಲಿ ಯಾವ ಕುಂದು ಕೊರತೆಗಳಿವೆ?” – ಎಂಬಲ್ಲಿ, ಭಗವಂತನನ್ನು ಎಡೆಬಿಡದಂತೆ ಆಶ್ರಯಿಸುವುದಕ್ಕೆ ಬರುವ ಅಡ್ಡಿಆತಂಕಗಳನ್ನು ಸೂಚಿಸಲಾಗಿದೆ. ಮನಸ್ಸು ಇಂದ್ರಿಯಗಳ ವಶವಾಯಿತೆಂದರೆ, ಅದು ಮನುಷ್ಯನನ್ನು ಅಧೋಗತಿಗೆ ಎಳೆದು ಹಾಕುತ್ತದೆ. ಆಶೆ, ದ್ವೇಷ, ಕೋಪಗಳಲ್ಲಿ ಅವನನ್ನು ಮುಳುಗಿಸುತ್ತದೆ. ಭಗವಚ್ಚಿಂತನೆಗೆ ಸಂಬಂಧಿಸಿದ ಕಾರ್ಯಗಳಲ್ಲಿ ತೊಡಗುವುದಕ್ಕೆ ಇದು ಅಡ್ಡಿಯಾಗುತ್ತದೆ. ಈ ವಿಷಯವನ್ನರಿತುಕೊಂಡು ಮೊದಲು ಮನಸ್ಸನ್ನು ಭಗವಚ್ಚಿಂತನೆಯ ಕಡೆಗೆ ಒಲಿಸಿಕೊಳ್ಳಬೇಕು. ಆದ್ದರಿಂದಲೇ ಆಳ್ವಾರರು ತಮ್ಮ ಮನಸ್ಸಿಗೆ ಯುಕ್ತವಾದ ಪ್ರಶ್ನೆಯನ್ನು ಹಾಕಿದ್ದಾರೆ. 



ಈ ಕುಂದುಕೊರತೆಗಳನ್ನು ನೀಗಿಸುವುದಾದರೂ ಹೇಗೆ? ಅದಕ್ಕೆ ಉತ್ತರವಾಗಿ, ಭಗವದ್ಗುಣಾನುಭವದಲ್ಲಿ ಎಡೆಬಿಡದೆ ಮನಸ್ಸನ್ನು ನಿಲ್ಲಿಸಲು ಯತ್ನಿಸುತ್ತಾ ಬರುವುದರಿಂದ ಕೊರತೆಗಳು ನೀಗಿ, ಆ ನಿಟ್ಟಿನಲ್ಲಿ ಮನಸ್ಸಿನ ಒಲವುಂಟಾಗುತ್ತದೆ – ಎನ್ನುತ್ತಾರೆ, ಆಳ್ವಾರರು. 



“ತುಂಜು” – ಎಂಬುದಕ್ಕೆ ’ನಿದ್ದೆ, ಸೋಮಾರಿತನ, ಸೊರಗು, ಸಾವು, ಕುಗ್ಗುವಿಕೆ, ಇರುವಿಕೆ, ತೂಗಾಡುವಿಕೆ” ಎಂದರ್ಥವಾಗುತ್ತದೆ. ಇವುಗಳಲ್ಲಿ ತಕ್ಕದ್ದನ್ನು ಹೊಂದಿಸಿಕೊಂಡು ಇಲ್ಲಿ ಅರ್ಥಮಾಡಬಹುದೆನಿಸುತ್ತದೆ. 



೫. ಕಣ್ಡಾಯೇ ನೆಂಜೇ\! ಕರುಮಙ್ಗಳ್ ವಾಯ್ ಕ್ಕಿನ್ ಱು, ಓರ್,

ಎಣ್ಡಾನುಮಿನ್ ಱಿಯೇ ವನ್ದಿಯಲುಮಾಱು,

ಉಣ್ಡಾನೈ ಉಲಹೇಱು ಮೋರ್ ಮೂವಡಿ,

ಕೊಣ್ಡಾನೈ, ಕಣ್ಡುಕೊಣ್ಡನೈ ನೀಯುಮ್. 



ಕಣ್ಡಾಯೇ ನೆಂಜೇ = ನೋಡಿದೆಯಾ ಮನಸ್ಸೇ, ಕರುಮಙ್ಗಳ್ = ಕಾರ್ಯಗಳು, ವಾಯ್ ಕ್ಕಿನ್ ಱು = ಫಲಿಸುವುದು ನಿಜವೆಂದು, ಓರ್ ಎಣ್ ತಾನುಮ್ = ಸ್ವಲ್ಪವೂ ಚಿಂತಿಸದಂತೆಯೇ \(ಯಾವ ಯೋಚನೆಯೂ ಇಲ್ಲದಂತೆ\), ವನ್ದು ಇಯಲುಮ್ ಆಱು = ಬಂದು \(ಸಹಜವಾಗಿ\) ನಡೆಯುವ ಹಾಗೆ, ಉಣ್ಡಾನೈ = ಉಂಡವನನ್ನು, ಏೞ್ ಉಲಹುಮ್ = ಏಳು ಲೋಕಗಳನ್ನೂ, ಓರ್ ಮೂ ಅಡಿ = ಅದ್ವಿತಿಯವಾದ ಮೂರು ಹೆಜ್ಜೆಗಳನ್ನು, ಕೊಣ್ಡಾನೈ = ಪಡೆದುಕೊಂಡವನನ್ನು, ಕಣ್ಡುಕೊಣ್ಡನೈ = ಕಂಡುಕೊಂಡಿರುವೆಯಲ್ಲವೇ, ನೀಯುಮ್ = ನೀನೂ ಸಹ? 



ಮನಸ್ಸೇ, ಕಾರ್ಯಗಳು ತಾವಾಗಿ ಫಲಿಸುವುದು ನಿಜವೆಂದು, ಯಾವ ಯೋಚನೆಯೂ ಇಲ್ಲದಂತೆ, ಸಹಜವಾಗಿ ಬಂದು ನಡೆಯುವ ಹಾಗೆ ಕಂಡೆಯಾ? ಏೞು ಲೋಕಗಳನ್ನೂ ಉಂಡವನನ್ನೂ ಅದ್ವಿತೀಯವಾದ ಮೂರು ಹೆಜ್ಜೆಗಳನ್ನು ಪಡೆದುಕೊಂಡವನನ್ನು ನೀನು ಸಹ ಕಂಡುಕೊಂಡಿರುವೆಯಲ್ಲವೇ? 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಕೆಲಸಕ್ಕೆ ತಕ್ಕ ಫಲವುಂಟು. ಅದು ಫಲಿಸಲು ಮೊದಲಾಯಿತೆಂದರೆ, ತಾನಾಗಿಯೇ ಪೂರ್ಣಫಲವನ್ನು ಕೊಟ್ಟೇ ಕೊಡುವುದು ಇದು ನಿಜ. ಯಾವ ಬಗೆಯ ಯೋಚನೆಯೂ ಇಲ್ಲದಂತೆ ಕಾರ್ಯಕ್ಕೆ ತಕ್ಕ ಫಲ ಸಹಜವಾಗಿಯೇ ಬಂದೊದಗುವುದು ಈ ಸತ್ಯಾಂಶವನ್ನು ಕಂಡುಕೊಂಡೆಯಾ? ಮತ್ತು, ಪ್ರಳಯಕಾಲ ಬಂದಾಗ ಸರ್ವನಾಶವಾಗುವುದನ್ನು ತಪ್ಪಿಸಲು ಸರ್ವೇಶ್ವರನು ಏಳು ಲೋಕಗಳನ್ನೂ ಉಂಡು, ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು, ಸಂರಕ್ಷಿಸಲಿಲ್ಲವೇ? ಮತ್ತೊಂದು ಕಾಲದಲ್ಲಿ, ಸರ್ವೇಶ್ವರನು ವಾಮನವಟುವಾಗಿ ಅವತರಿಸಿ ಬಲಿಚಕ್ರವರ್ತಿಯಿಂದ ಸಾಟಿಯಿಲ್ಲದಂಥ ಮೂರೇಮೂರು ಹೆಜ್ಜೆಗಳ ನೆಲವನ್ನು ದಾನವಾಗಿ ಪಡೆದುಕೊಂಡು, ತ್ರಿವಿಕ್ರಮನಾಗಿ ಬೆಳೆದು, ತನ್ನ ಎರಡೇ ಹೆಜ್ಜೆಗಳಿಂದ ಎಲ್ಲ ಲೋಕಗಳನ್ನೂ ಅಳೆದುಕೊಂಡು, ಮೂರನೆಯ ಹೆಜ್ಜೆಯನ್ನು ಬಲಿಯೇ ಮುಂತಾದ ಭಕ್ತರನ್ನೆಲ್ಲ ಅನುಗ್ರಹಿಸುವುದಕ್ಕಾಗಿ, ಅವರ ತಲೆಯ ಮೇಲೆ ಇರಿಸಿದನಲ್ಲವೇ? ಮನಸ್ಸೇ, ಇದರ ಸತ್ಯಾಂಶವನ್ನು ಕಂಡುಕೋ. ಭಗವಂತನನ್ನು ಅನನ್ಯವಾಗಿ ಒಮ್ಮಾನದಿಂದ ಆಶ್ರಯಿಸು. ಈ ನಿನ್ನ ಕಾರ್ಯದ ಫಲವನ್ನು, ನೀನು ಯಾವ ರೀತಿಯಲ್ಲೂ ಚಿಂತಿಸದೆ ಹೋದರೂಸಹ, ಸಹಜವಾಗಿಯೇ ಪಡೆಯುವೆ. ಭಗವಂತನ ತಿರುವಡಿಗಳ ಆಶ್ರಯ ನಿನಗೆ ತಪ್ಪದೆ ಶಾಶ್ವತವಾಗಿ ಲಭಿಸುವುದು. 



೬. ನೀಯುಮ್ ನಾನುಮ್ ಇನ್ನೇರ್ ನಿಱ್ ಕಿಲ್, ಮೇಲ್ ಮಟ್ರೋರ್,

ನೋಯುಂಜಾರ್ ಕೊಡಾನ್ ನೆಂಜಮೇ ಶೊನ್ನೇನ್,

ತಾಯುನ್ತನ್ದೈಯುಮಾಯ್ ಇವ್ವುಲಹಿನಿಲ್,

ವಾಯು ಮೀಶನ್ ಮಣಿವಣ್ನನೆನ್ದೈಯೇ.



ನೀಯುಮ್ ನಾನುಮ್ = ನೀನೂ ನಾನೂ, ಇನೇರ್ = ಈ ನೆಲೆಯಲ್ಲಿ, ನಿಱ್ ಕಿಲ್ = ನಿಂತರೆ, ಮೇಲ್ = ಇನ್ನು ಮೇಲೆ, ಮಟ್ರು ಓರ್ ನೋಯುಮ್ = ಬೇರೆ ಯಾವೊಂದು ಸಂಕಟವನ್ನೂ, ಶಾರ್ ಕೊಡಾನ್ = ನಮ್ಮನ್ನು ಸೇರಗೊಡಿಸುವುದಿಲ್ಲ, ನೆಂಜಮೇ = ಮನಸ್ಸೇ, ಶೊನ್ನೇನ್ = ಹೇಳಿಬಿಟ್ಟೆ \(ಹೇಳಿದೆನು\), ತಾಯುಮ್ ತನ್ದೈಯುಮ್ ಆಯ್= ತಾಯಿಯೂ ತಂದೆಯೂ ಆಗಿ, ಇ-ಉಲಹಿನಿಲ್ = ಈ ಲೋಕದಲ್ಲಿ, ವಾಯುಮ್ = ಅವತರಿಸಿರುವ \(ಅತ್ಯಂತ ಶ್ರೇಷ್ಠರೀತಿಯಲ್ಲಿ ಕೂಡಿಕೊಂಡಿರುವ \(ವ್ಯಾಪಿಸಿರುವ\), ಈಶನ್ = ಸರ್ವೇಶ್ವರನು, ಮಣಿವಣ್ಣನ್ = ಇಂದ್ರನೀಲಮಣಿಯ ಕಾಂತಿಯುಳ್ಳವನು, ಎನ್ದೈಯೇ = ನನ್ನ ತಂದೆಯೇ, \(ನನ್ನ ಸ್ವಾಮಿಯೇ\). 



ಮನಸ್ಸೇ, ಹೇಳುತ್ತೇನೆ ಕೇಳು: ನೀನೂ ನಾನೂ ಈ ನೆಲೆಯಲ್ಲಿ ನಿಂತರೆ, ಇನ್ನು ಮೇಲೆ ಬೇರೆ ಯಾವೊಂದು ಸಂಕಟವನ್ನೂ ನಮ್ಮನ್ನು ಸೇರಗೊಡನು. ತಾಯಿಯೂ ತಂದೆಯೂ ಆಗಿ ಈ ಲೋಕದಲ್ಲಿ ಅದ್ವಿತೀಯವಾಗಿ ವ್ಯಾಪಿಸಿರುವ ಸರ್ವೇಶ್ವರನು, ಇಂದ್ರನೀಲಮಣಿಯ ದೇಹಕಾಂತಿಯುಳ್ಳವನು ನನ್ನ ತಂದೆಯೂ ಸ್ವಾಮಿಯೂ ಆಗಿದ್ದಾನೆ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ನಾನೀಗ ಹೇಳುವುದನ್ನು ಗಮನವಿಟ್ಟು ಕೇಳು. ಸರ್ವೇಶ್ವರನಾದ ಭಗವಂತನು ಈ ಲೋಕದಲ್ಲಿ ಎಲ್ಲರಿಗೂ ತಾಯಿಯಾಗಿ ಪರಮ ವಾತ್ಸಲ್ಯದಿಂದ, ತಂದೆಯಾಗಿ ಅಷ್ಟೇ ಪ್ರೇಮದಿಂದ ರಕ್ಷಿಸುತ್ತಾನೆ. ಈ ಲೋಕದಲ್ಲಿ ಅವನು ಎಲ್ಲೆಲ್ಲಿಯೂ ವ್ಯಾಪಿಸಿಕೊಂಡಿದ್ದಾನೆ. ಅತ್ಯಂತ ಆಕರ್ಷಕಸುಂದರನು ಅವನು\! ದಿವ್ಯವಾದ ಇಂದ್ರನೀಲಮಣಿಯ ಹಾಗೆ ಅವನ ದೇಹಕಾಂತಿ. ನನಗೂ ಅವನೇ ತಂದೆಯಾಗಿ, ಒಡೆಯನಾಗಿ, ರಕ್ಷಕನಾಗಿದ್ದಾನೆ. ನೀನೂ ನಾನೂ ಅವನ ದಿವ್ಯತಿರುವಡಿಗಳನ್ನು ದೃಢವಾಗಿ ಆಶ್ರಯಿಸೋಣ. ನಮ್ಮ ಪೂಜೆಯನ್ನು ತಪ್ಪದೆ ಮಾಡೋಣ. ನಾವು ಮಾಡುವ ಕೆಲಸಕ್ಕೆ ಫಲವುಂಟೇ ಎಂದು ನಾವು ಯೋಚಿಸಲೇಬೇಕಾಗಿಲ್ಲ. ನಮ್ಮ ಕೆಲಸಕ್ಕೆತಕ್ಕ ಫಲ ಬಂದೇ ಬರುವುದು. ಇದು ನಿಶ್ಚಯ. ಹೀಗೆ, ದೃಢವಾಗಿ ನಂಬಿ, ನಾವು ನಡೆದುಕೊಂಡೆವಾದರೆ, ನಮ್ಮ ತಂದೆಯೂ ಸ್ವಾಮಿಯೂ ಆಗಿರುವ ಸರ್ವೇಶ್ವರನು ನಮ್ಮ ಸಂಕಟಗಳೆಲ್ಲವನ್ನೂ ತೊಡೆದುಹಾಕುವನು. ಇನ್ನು ಮುಂದೆ ನಮಗೆ ಯಾವ ಬಗೆಯ ಸಂಕಟಗಳೂ ಬಂದೊದಗದಂತೆ ನೋಡಿಕೊಳ್ಳುವನು. ನಮ್ಮ ಈ ನಿಲುವನ್ನು ನಾವು ಭದ್ರವಾಗಿ ಹಿಡಿದು, ನಿಂತು, ಸೇವೆಮಾಡಿ, ಉದ್ಧಾರಗೊಳ್ಳೋಣ. 



೭. ಎನ್ದೈಯೇಯೆನ್ಱುಮ್ ಎಮ್ಬೆರುಮಾನೆನ್ ಱುಮ್,

ಸ್ನಿಹ್ದೈಯುಳ್ ವೈಪ್ಪನ್ ಶೊಲ್ಲುವನ್ ಪಾವಿಯೇನ್,

ಎನ್ದೈಯೆಮ್ಬೆರುಮಾನೆನ್ ಱು ವಾನವರ್,

ಶಿನ್ದೈಯುಳ್ ವೈತ್ತು, ಶೊಲ್ಲುಮ್ ಶೆಲ್ವನೈಯೇ. 



ಎನ್ದೈಯೇ ಎನ್ ಱುಮ್ = \(ನನ್ನ\) ತಂದೆಯೇ, ಎಂದೂ, ಎಮ್ಬೆರುಮಾನ್ ಎನ್ ಱುಮ್ = ಎಂದೂ, ಶಿನ್ದೈಯುಳ್ = ಚಿಂತನೆಯಲ್ಲಿ, ವೈಪ್ಪನ್ = ಇಡುತ್ತೇನೆ, ಶೊಲ್ಲುವನ್ = ಹೇಳುತ್ತೇನೆ, ಪಾವಿಯೇನ್ = ಪಾಪಿಯಾದ ನಾನು, ಎನ್ದೈ ಎಮ್ಬೆರುಮಾನ್ = ತಂದೆ, ಸ್ವಾಮಿ, ಎನ್ ಱು = ಎಂದು, ವಾನವರ್ = ದೇವತೆಗಳೂ ನಿತ್ಯಸೂರಿಗಳೂ, ಶಿನ್ದೈಯುಳ್ ವೈತ್ತು = \(ತಮ್ಮತಮ್ಮ\) ಚಿಂತನೆಯಲ್ಲಿಟ್ಟುಕೊಂಡು, ಶೊಲ್ಲುಮ್ = ಹೇಳುವ, ಶೆಲ್ವನೈಯೇ = ಸಕಲೈಶ್ವರ್ಯಸಂಪನ್ನನನ್ನೇ. 



ದೇವತೆಗಳು ನಿತ್ಯಸೂರಿಗಳೂ ಯಾರನ್ನು “ತಂದೆ, ಸ್ವಾಮಿ” ಎಂದು ಅವರವರ ಚಿಂತನೆಯಲ್ಲಿಟ್ಟುಕೊಂಡು, ಮನಃ ಪೂರ್ವಕವಾಗಿಹೊಗಳಿಹಾಡುತ್ತಾರೋ ಆ ಸಕಲೈಶ್ವರ್ಯಸಂಪನನ್ನೇ ಪಾಪಿಯಾದ ನಾನೂ ಸಹ” ನನ್ನ ತಂದೆಯೇ, ನನ್ನ ಸ್ವಾಮಿಯೇ” ಎಂದು ಚಿಂತಿಸುತ್ತೇನೆ. ಹಾಗೆಯೇ ಹೇಳುತ್ತಿರುತ್ತೇನೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಹಿರಿಮೆಯೆಷ್ಟೆಂದು ಹೇಳುವುದು? ಸ್ವಾಮಿಯು ಸಕಲಸದ್ಗುಣಸಂಪನ್ನ, ಸಕಲೈಶ್ವರ್ಯಸಂಪನ್ನ. ದೇವತೆಗಳಿಗೂ ನಿತ್ಯಸೂರಿಗಳಿಗೂ ತಂದೆಯಂತೆಯೇ ಅವನು. ತಂದೆಯೂ ಅವನೇ, ಸ್ವಾಮಿಯೂ ಅವನು. ನಾನು ಕಡುಪಾಪಿ. ಯಾವ ಬಗೆಯ ಸದ್ಗುಣವೂ ಇಲ್ಲದವನು. ಹೀಗೆ ಅಲ್ಪನಾದ ನಾನು ಮಹಾಮಹಿಮನಾದ ಭಗವಂತನ ತಿರುವಡಿಗಳನ್ನು ಆಶ್ರಯಿಸಿದ್ದೇನೆ. ನಿತ್ಯಸೂರಿಗಳ ಹಾಗೆಯೇ ನಾನೂ ಸಹ ಭಗವಂತನನ್ನು “ತಂದೆ, ಸ್ವಾಮಿ” ಎಂದು ಕರೆಯುತ್ತೇನೆ. ಹಾಗೆಯೇ ಭಾವಿಸಿದ್ದೇನೆ. ಅವನನ್ನು ನನ್ನ ಚಿಂತನೆಯಲ್ಲಿಟ್ಟುಕೊಂಡು ಎಡೆಬಿಡದೆ ಸ್ತುತಿಸುತ್ತಾ ಕಾಲಕಳೆಯುತ್ತೇನೆ. 



೮. ಶೆಲ್ವನಾರ್‍ಅಣನೆನ್ ಱ ಶೊಲ್ ಕೇಟ್ಟಲುಮ್,

ಮಲ್ಹುಮ್ ಕಣ್ ಪನಿ ನಾಡುವನ್ ಮಾಯಮೇ,

ಅಲ್ಲುನನ್ ಪಹಲುಮ್ ಇಡೈವೀಡಿನ್ ಱಿ,

ನಲ್ಹಿಯೆನ್ನೈವಿಡಾನ್ ನಮ್ಬಿನಮ್ಬಿಯೇ.



ಶೆಲ್ವಮ್ ನಾರಣನ್ = ಸಂಪದ್ಯುಕ್ತನಾದ ಶ್ರೀಮನ್ನಾರಾಯಣ \(ಚೆಲುವನಾರಾಯಣ\), ಎನ್ ಱ = ಎಂಬ, ಶೊಲ್ = ಮಾತನ್ನು, ಕೇಟ್ಟಲುಮ್ = ಕೇಳಿದ ಕೂಡಲೇ, ಮಲ್ಹುಮ್ = ತುಂಬುವುದು, ಕಣ್ ಪನಿ = ಕಣ್ಣೀರು, ನಾಡುವನ್ = \(ಆ ಸ್ವಾಮಿಯನ್ನು\) ಹುಡುಕುತ್ತೇನೆ, ಮಾಯಮೇ = ಏನಾಶ್ಚರ್ಯವೋ, ಅಲ್ಲುಮ್ = ರಾತ್ರಿಯೂ, ನಲ್ ಪಹಲುಮ್ = ಒಳ್ಳೆಯ ಹಗಲೂ, ಇಡೈವೀಡು ಇನ್ ಱಿ = ನಡುವೆ ಸ್ವಲ್ಪವೂ ಅವಕಾಶವಿಲ್ಲದಂತೆ \(ಎಡೆಬಿಡದೆ\), ನಲ್ ಹಿ = ಕೃಪೆದೋರಿ, ಎನ್ನೈ ವಿಡಾನ್ = ನನ್ನ ಕೈಬಿಡನು, ನಮ್ಬಿ = ಪರಿಪೂರ್ಣನಾದ, ನಮ್ಬಿಯೇ = ಸರ್ವೇಶ್ವರನೇ, 



ಸಂಪದ್ಯುಕ್ತನಾದ ನಾರಾಯಣ \(ಶ್ರೀಮನ್ನಾರಾಯಣ, ಚೆಲುವನಾರಾಯಣ\) ಎಂಬ ಮಾತನ್ನು ಕೇಳಿದ ಕೂಡಲೇ ಕಣ್ಣೀರು ತುಂಬುವುದು \(ಉಕ್ಕಿ ಬರುವುದು\). ಆ ಸ್ವಾಮಿಯನ್ನು ಹುಡುಕುತ್ತೇನೆ. ಇದೇನಾಶ್ಚರ್ಯವೋ? ರಾತ್ರಿಗೂ ಒಳ್ಳೆಯ ಹಗಲಿಗೂ ಸ್ವಲ್ಪವೂ ಅವಕಾಶವಿಲ್ಲದಂತೆ ಕೃಪೆದೋರಿ, ಪರಿಪೂರ್ಣನಾದ ಸರ್ವೇಶ್ವರನು ನನ್ನ ಕೈಬಿಡನು. 



ಈ ಪಾಶುರದಲ್ಲಿ ಭಗವನ್ನಾಮದ ಮಹತ್ವವನ್ನೂ ಅದರ ಫಲವನ್ನು ವಿವರಿಸಲಾಗುತ್ತದೆ. 



ಭಕ್ತನಾದವನಿಗೆ ಭಗವಂತನ ಹೆಸರು ಕಿವಿಗೆ ಬಿದ್ದಕೂಡಲೇ ಅವನ ಅಂತಃಕರಣ ಕಲಕಿಹೋಗುತ್ತದೆ. ಮೈನವಿರೇಳುತ್ತದೆ. ಕಣ್ಣುಗಳಲ್ಲಿ ನೀರು ಉಕ್ಕಿ, ತುಂಬಿಕೊಳ್ಳುತ್ತದೆ. ಕಂಠಬಿಗಿಯುತ್ತದೆ. ಭಗವಂತನನ್ನು ನೋಡಬೇಕೆಂಬ ಉತ್ಕಟೇಚ್ಛೆಯುಂಟಾಗುತ್ತದೆ. ಭಕ್ತನಿಗೆ ಭಗವನ್ನಾಮದಲ್ಲಿ ಅಷ್ಟು ಆಸಕ್ತಿ\! ಅಷ್ಟು ಆದರ\! ಭಗವನ್ನಾಮದಲ್ಲಿ ಏನು ಮಾಯವಿದೆಯೋ\! ಆಶ್ಚರ್ಯ ಆಶ್ಚರ್ಯ\! 



ಭಕ್ತನು ಒಮ್ಮನದಿಂದ ಭಗವಂತನ ಹೆಸರನ್ನು ಹೇಳಿದನೆಂದರೆ, ಪರಮಕೃಪಾಳುವಾದ ಭಗವಂತನು ಎಲ್ಲ ಕಾಲಗಳಲ್ಲಿಯೂ ಅವನನ್ನು ಎಡೆಬಿಡದಂತೆ ರಕ್ಷಿಸುತ್ತಾನೆ. ಉದ್ಧರಿಸುತ್ತಾನೆ. ಅವನೆಂದಿಗೂ ಭಕ್ತನ ಕೈಬಿಡುವುದಿಲ್ಲ. 



ಆಳ್ವಾರರು ಹೇಳುತ್ತಾರೆ: ಎಲ್ಲಿಂದಲಾದರೂ ಬಂದ ’ಶ್ರೀಮನ್ನಾರಾಯಣ, ಚೆಲುವನಾರಾಯಣ’ ಎಂಬ ಮಾಟನ್ನು ಕೇಳಿದೆನೆಂದರೆ, ನನ್ನ ಕಣ್ಣುಗಳಲ್ಲಿ ನೀರು ಉಕ್ಕಿ ತುಂಬುವುದು. ನನ್ನ ಸ್ವಾಮಿಯೆಲ್ಲಿ ಎಂದು ಹುಡುಕುತ್ತೇನೆ. ಏನಾಶ್ಚರ್ಯವಿದು? ಇದೇನುಮಾಯೆ? ಕೃಪಾಸಿಂಧುವಾದ ಭಗವಂತನು, ಹಗಲುರಾತ್ರಿ ಎನ್ನದಂತೆ ನನ್ನನ್ನು ಎಡೆಬಿಡದಂತೆ ಇರುತ್ತಾನೆ. ಆ ಪರಿಪೂರ್ಣನು ನನ್ನನ್ನೆಂದಿಗೂ ಕೈಬಿಡುವುದಿಲ್ಲ. 



೯. ನಮ್ಬಿಯೈತ್ತೆನ್ ಕುಱು ಙ್ಗುಡಿನಿನ್ ಱ, ಅ

ಚ್ಚೆಮ್ಬೊನೇ ತಿಹೞುಮ್ ತಿರುಮೂರ್ ತ್ತಿಯೈ, 

ಉಮ್ ಬರ್ ವಾನವರ್ ಆದಿಯಂಜೋದಿಯೈ,

ಎಮ್ಬಿರಾನೈ ಯೆನ್ ಶೊಲ್ಲಿಮಱಪ್ಪನೋ. 



ನಮ್ಬಿಯೈ = ಸಕಲ ಕಲ್ಯಾಣಗುಣ ಪರಿಪುರ್ಣನನ್ನು, ತೆನ್ = ಸುಮ್ದರವಾದ್,ಅ ಕುಱುಙ್ಗುಡಿ ನಿನ್ ಱ = ತಿರುಕ್ಕೂರುಂಗುಡಿ ಕ್ಷೇತ್ರದಲ್ಲಿ ನೆಲಸಿರುವವನನ್ನು, ಅ-ಶೆಮ್ ಪೊನ್ನೇ = ಆ ಶುದ್ಧವಾದ \(ಕೆಂಪನೆಯ\) ಚಿನ್ನವನ್ನೇ, ತಿಹ = ೞುಮ್ = \(ಮೀರಿಸುವಂತೆ\) ಹೊಳೆಯುವ, ತಿರುಮೂರ್ ತ್ತಿಯೈ = ಪವಿತ್ರವಾದ ಮೂರ್ತಿಯನ್ನು \(ಸುಂದರಸ್ವರೂಪನನ್ನು\), ಉಮ್ ಬರ್ = ಮೇಲಣಲೋಕದವರ \(ದೇವತೆಗಳೂ\), ವಾನವರ್ = ನಿತ್ಯಸೂರಿಗಳ, ಆದಿ = ಆದಿಕಾರಣನನ್ನು, ಅಮ್ ಶೋದಿಯೈ = ಸುಂದರವಾದ ಜ್ಯೋತಿಸ್ವರೂಪನನ್ನು, ಎಮ್ ಪಿರಾನೈ = ನಮ್ಮೆಲ್ಲರ ಒಡೆಯನನ್ನು, ಎನ್ ಶೊಲ್ಲಿ = ಏನೆಂದು, ಯಾವ ಕಾರಣವನ್ನು ಕೊಟ್ಟು\), ಮಱಪ್ಪನೋ = ಮರೆಯುವೆನೋ? 



ಸಕಲ ಕಲ್ಯಾಣಗುಣಪರಿಪೂರ್ಣನನ್ನು, ದಿವ್ಯವಾದ ತಿರುಕ್ಕೂರುಂಗುಡಿ ಕ್ಷೇತ್ರದಲ್ಲಿ ನೆಲಸಿರುವವನನ್ನು, ಆ ಶುದ್ಧವಾದ ಕೆಂಪುಚಿನ್ನಕ್ಕೆ ಮಿಗಿಲಾಗಿ ಹೊಳೆಯುವ ಸುಂದರ ಸ್ವರೂಪಿಯನ್ನು, ಮೇಲಣ ಲೋಕದವರ ನಿತ್ಯಸೂರಿಗಳ ಆದಿಕಾರಣನೂ, ಸುಂದರವಾದ ಜ್ಯೋತಿಸ್ವರೂಪನನ್ನು, ಏನೆಂದು ಹೇಳಿ \(ಯಾವ ಕಾರಣಕೊಟ್ಟು\) ಮರೆಯುವೆನೋ? 



ಆಳ್ವಾರರು ಹೇಳುತ್ತಾರೆ: ನಮ್ಮ ತಂದೆಯೂ ಒಡೆಯನೂ ಆಗಿರುವ ಭಗವಂತನು ಸಕಲ ಕಲ್ಯಾಣಗುಣ ಪರಿಪೂರ್ಣನು. ಜಗದಾದಿ ಕಾರಣನಾಗಿ ತಾನು ಪರಮಪದವಾಸಿಗಳಾದ ನಿತ್ಯಸೂರಿಗಳ ಮತ್ತು ಮೇಲಣಲೋಕಗಳ ವಾಸಿಗಳಾದ ದೇವತೆಗಳ ನಿರ್ವಾಹವನ್ನು ಮಾತ್ರ ನಡೆಸುತ್ತಿದ್ದರೆ, ಅಲ್ಲಿ ತನ್ನ ಹಲವಾರು ವಿಶಿಷ್ಟಗುಣಗಳಾದ ಸೌಶೀಲ್ಯ, ಸೌಲಭ್ಯ, ವಾತ್ಸಲ್ಯಾದಿಗಳನ್ನು ವ್ಯರ್ಥವಾಗಬಹುದಾದ್ದರಿಂದ, ಅವುಗಳ ಬಳಕೆಗೆ ಅತ್ಯುತ್ತಮವಾದ ಭೂಲೋಕದಲ್ಲಿ ಅರ್ಚಾಸ್ವರೂಪಿಯಾಗಿ ತಿರುಕ್ಕೂರುಂಗುಡಿಯೇ ಮುಂತಾದ ನಾನಾಕ್ಷೇತ್ರಗಳಲ್ಲಿ ನೆಲಸಿದ್ದಾನೆ. ಪಾಪಿಗಳಾದ ಭೂಲೋಕವಾಸಿಗಳನ್ನು ಉದ್ಧರಿಸುವುದಕ್ಕಾಗಿಯೇ ಅವನು ಭೂಲೋಕದಲ್ಲಿ ನೆಲಸಿದ್ದಾನೆ. ಕೆಂಪುಚಿನ್ನಕ್ಕಿಂತಲೂ ಮಿಗಿಲಾಗಿ ನಿಗಿನಿಗಿ ಹೊಳೆಯುವ ದಿವ್ಯಸುಂದರಮೂರ್ತಿ ಅವನು. ಅತ್ಯಾಕರ್ಷಕವಾದ ಜ್ಯೋತಿಸ್ವರೂಪನೇ ಅವನು. ಹೀಗೆ, ಭವ್ಯಗುಣಗಳ ಮೂಲಕವೂ, ದಿವ್ಯರೂಪದ ಮೂಲಕವೂ, ವಿಶಿಷ್ಟಕಾರ್ಯಗಳ ಮೂಲಕವೂ ಸುಪ್ರಸಿದ್ಧನಾದ ನಮ್ಮೊಡೆಯನನ್ನು ನಾನು ಏನೆಂದು ಹೇಳಿ, ಯಾವ ಕಾರಣಕೊಟ್ಟು ಮರೆಯಲಾದೀತು? ಏನು ಮಾಡಿದರೂ, ಅವನನ್ನು ನಾನು ಮರಯಲಾರೆ. ಎಂದೆಂದಿಗೂ ಮರೆಯಲಾರೆ. 



೧೦. ಮಱಪ್ಪುಮ್ ಞಾನ ಮುಮ್ ನಾನೊನ್ ಱುಣರ್ ನ್ದಿಲನ್,

ಮಱಕ್ಕೂಮೆನ್ ಱು ಶೆನ್ದಾಮರೈಕ್ಕಣ್ಣೋಡು,

ಮಱಪ್ಪಱವೆನ್ನುಳ್ಳೇ ಮನ್ನಿನಾನ್ ತನ್ನೈ,

ಮಱಪ್ಪನೋವಿನಿಯಾನೆನ್ ಮಣಿಯೈಯೇ. 



ಮಱಪ್ಪುಮ್ = ಮರೆವನ್ನೂ, ಞಾನಮುಮ್ = ಜ್ಞಾನ \(ತಿಳಿವಳಿಕೆ\)ವನ್ನೂ, ನಾನ್ = ನಾನು, ಒನ್ ಱು = ಯಾವುದನ್ನೂ, ಉಣರ್ ನ್ದು ಇಲನ್ = ತಿಳಿದ ಯಾವುದನ್ನೂ, ಉಣರ್ ನ್ದು ಇಲನ್ = ತಿಳಿದವನಲ್ಲ \(ತಿಳಿದಿಲ್ಲ\), ಮಱಕ್ಕುಮ್ ಎನ್ ಱು = \(ಇವನು\) ಮರೆತುಬಿಟ್ಟಾನು ಎಂದು, ಶೆನ್ದಾಮರೈ ಕಣ್ಣೊಡು = ಕೆಂದಾವರೆ ಕಣ್ಣುಗಳೊಡಗೂಡಿ, ಮಱಪ್ಪು ಅಱ = ಮರೆವು \(ಇನ್ನು\) ಸಾಧ್ಯವಿಲ್ಲ ಎಂಬಂತೆ, ಎನ್ ಉಳ್ಳೇ = ನನ್ನ ಅಂತರಂಗದಲ್ಲಿ, ಮನ್ನಿನಾನ್ ತನ್ನೈ = ಶಾಶ್ವತವಾಗಿ ನೆಲೆಸಿದವನನ್ನು, ಮಱಪ್ಪನೋ ಇನಿ = ಇನ್ನು ನಾನು ಮರೆಯುವೆನೋ? ಯಾನ್ = ನಾನು, ಎನ್ ಮಣಿಯೈಯೇ = ನನ್ನ ರತ್ನವನ್ನೇ. 



ಮರೆವನ್ನೂ, ತಿಳಿವಳಿಕೆಯನ್ನೂ, ನಾನು ಸ್ವಲ್ಪವೂ ತಿಳಿದವನಲ್ಲ. \(ಇವನು ನನ್ನನ್ನು\) ಮರೆತುಬಿಟ್ಟಾನು ಎಂದು ಕೆಂದಾವರೆಯ ಕಣ್ಣುಗಳೊಡನೆ ಇನ್ನು ಮರೆವು ಸಾಧ್ಯವಿಲ್ಲದಂತೆ, ನನ್ನ ಅಂತರಂಗದಲ್ಲಿ ಶಾಶ್ವತವಾಗಿ ನೆಲೆಸಿದವನನ್ನು, ನನ್ನ ರತ್ನವನ್ನೇ, ಇನ್ನು ನಾನು ಮರೆಯುವೆನೋ? 



ಈ ಪಾಶುರ ಭಗವಂತನ ಔದಾರ್ಯವನ್ನು, ವಾತ್ಸಲ್ಯವನ್ನು, ಕೃಪೆಯನ್ನು ವಿಶದಪಡಿಸುತ್ತದೆ. ಚೇತನನು ತಪ್ಪು ದಾರಿ ಹಿಡಿಯುವುದನ್ನು ತಪ್ಪಿಸಿ, ತನ್ನ ಕಡೆಗೆ ಅವನನ್ನು ತಿರುಗಿಸಿಕೊಂಡು, ಉದ್ಧಾರಮಾಡುವ ಪರಿಯನ್ನು ಇಲ್ಲಿ ತಿಳಿಸಲಾಗಿದೆ: 



ಆಳ್ವಾರರು ಹೇಳುತ್ತಾರೆ: ನಾನು ಸಾಮಾನ್ಯಮಾನವನಾಗಿದ್ದೆ. ಪ್ರಾಪಂಚಿಕ ವ್ಯವಹಾರದಲ್ಲಿ, ಸಾಮಾನ್ಯಸಂಸಾರಿಯಂತೆ, ನಡೆದುಕೊಳ್ಳುತ್ತಿದ್ದೆ. ನನ್ನ ಮನಸ್ಸನ್ನು ಇಂದ್ರಿಯಗಳು ವಶಮಾಡಿಕೊಂಡಿದ್ದವು. ಯಾವುದನ್ನು ನೆನಪಿಡಬೇಕು ಯಾವುದನ್ನು ಮರೆತುಬಿಡಬೇಕು ಎಂಬುದೇ ನನಗೆ ತಿಳಿದಿರಲಿಲ್ಲ. ಮರೆಯಲೇ ಬೇಕಾದ ವಿಷಯಗಳು ನನ್ನ ನೆನಪಿನಲ್ಲಿರುತ್ತಿದ್ದೆವು. ನೆನಪಿಟ್ಟುಕೊಳ್ಳಲೇಬೇಕಾದ ವಿಷಯಗಳು ನೆನಪಿರುತ್ತಿರಲಿಲ್ಲ. ಮರೆತುಹೋಗುತ್ತಿದ್ದವು. ಅರಿವು ಮರೆವುಗಳು ನಿಜವಾಗಿ ಯಾವುದು ಎಂದು ನನಗೆ ತಿಳಿದಿರಲಿಲ್ಲ. ಭಗವಂತನು ನನ್ನನ್ನು ಕರುಣಿಸಿದನು. ಈ ಅಜ್ಞಾನಿಯು ನನ್ನನ್ನು ಮರೆತೇಬಿಟ್ಟಾನು” ಎಂದು ಯೋಚಿಸಿದ. ಕೃಪಾಪೂರ್ಣವಾದ ತನ್ನ ಕೆಂದಾವರೆಯ ಕಣ್ಣುಗಳನ್ನು ನನ್ನ ಮೇಲಿರಿಸಿದ. ಅವುಗಳ ಸೊಬಗಿನಿಂದ ನನ್ನನ್ನು ಆಕರ್ಷಿಸಿದ. ನನ್ನ ಅಂತರಂಗವನ್ನು ಪ್ರವೇಶಿಸಿದ. ಅಲ್ಲಿಯೇ ಶಾಶ್ವತವಾಗಿ ನೆಲಸಿದ. ಬೆಲೆಕಟ್ಟಲಾಗದ ಅತ್ಯುತ್ತಮರತ್ನವಾಗಿ ಅವನು ನನ್ನ ಒಳಗೇ ನೆಲಸಿರುವಾಗ, ಆ ಸುಂದರವಾದ ಕಣ್ಣುಗಳಿಂದ ನನ್ನನ್ನು ನೋಡುತ್ತಲೇ ಇರುವಾಗ, ಆ ವಾತ್ಸಲ್ಯಜಲಧಿಯಾದ ನನ್ನ ತಂದೆಯನ್ನು, ನನ್ನ ಒಡೆಯನನ್ನು, ನಾನಿನ್ನು ಮರೆಯಲಾದೀತೇ? ಮರೆಯುವೆನೇ? 



ಭಗವಂತನು ನಮ್ಮ ಅಂತರಂಗದಲ್ಲಿ ಶಾಶ್ವತವಾಗಿ ನೆಲಸಿದ್ದಾನೆ. ನಮ್ಮ ಎಲ್ಲ ಕೆಲಸ ಕಾರ್ಯಗಳನ್ನೂ, ಸಾಕ್ಷಿಯಾಗಿ, ಕಣ್ತೆರೆದು ನೋಡುತ್ತಿರುತ್ತಾನೆ. ವಾತ್ಸಲ್ಯಪೂರ್ಣನಾಗಿ, ಎಡೆಬಿಡದೆ ಅವನ ನೆನಪನ್ನು ನಮಗೆ ಮಾಡಿಕೊಡುತ್ತಾ, ನಮ್ಮನ್ನು ಉದ್ಧರಿಸುತ್ತಾನೆ. ಈ ವಿಷಯಗಳನ್ನು ಮನಮುಟ್ಟುವಂತೆ, ಅತ್ಯಂತ ಸರಳವಾಗಿ, ನಮಗೆ ತಿಳಿಯಹೇಳುವ ಪಾಶುರವಿದು. 



೧೧. ಮಣಿಯೈ ವಾನವರ್ ಕಣ್ಣನೈತ್ತನ್ನದೋ

ರಣಿಯೈ, ತೆನ್ ಕುರುಹೂರ್ಚ್ಚಡಹೋಪನ್, ಶೊಲ್

ಪಣಿಹೆಯಾಯಿರತ್ತುಳ್ ಇವೈಪತ್ತುಡನ್,

ತಣಿವಿರಲ್ ಕಱ್ ಪರೇಲ್ ಕಲ್ವಿವಾಯುಮೇ. 



ಮಣಿಯೈ = \(ಅತ್ಯುತ್ತಮವಾದ\) ರತ್ನವನ್ನು, ವಾನವರ್ ಕಣ್ಣನೈ = ನಿತ್ಯಸೂರಿಗಳ ನಾಥನನ್ನು ತನ್ನದು = ತನ್ನದೇ ಆದ, ಓರ್ ಅಣಿಯೈ = ಸಾಟಿಯಿಲ್ಲದ ಆಭರಣವನ್ನು, ತೆನ್ ಕುರುಹೂರ್ = ಸೊಬಗಿನ ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನ, ಶೊಲ್ = ಮಾತುಗಳೆಂಬ, ಪಣಿಶೆಯ್ = ಕೈಂಕರ್ಯವಾದ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಪತ್ತು ಉಡನ್ = ಈ ಹತ್ತರೊಡನೆ, ತಣಿವು ಇಲರ್ = ತೃಪ್ತಿಯಿಲ್ಲದ ಹಾಗೆ, ಕಱ್ ಪರ್ ಏಲ್ = ಕಲಿತುಕೊಳ್ಳುವವರಾದರೆ, ಕಲ್ವಿ = ಜ್ಞಾನವು, ವಾಯುಮೇ = ತುಂಬುವುದು. \(ಸಮೃದ್ಧಿಸುವುದು\). 



ಅತ್ಯುತ್ತಮವಾದ ರತ್ನವನ್ನು, ನಿತ್ಯಸೂರಿಗಳ ನಾಥನನ್ನು, ತನ್ನದೇ ಆದ ಸಾಟಿಯಿಲ್ಲದ ಆಭರಣವನ್ನುಕುರಿತು, ಸೊಬಗಿನ ತಿರುಕ್ಕೂರುಹೂರಿನ ಶಠಗೋಪನ ಮಾತುಗಳೆಂಬ ಕೈಂಕರ್ಯವಾದ ಒಂದು ಸಾವಿರದಲ್ಲಿ ಈ ಹತ್ತರೊಡನೆ ತೃಪ್ತಿಯಿಲ್ಲದ ಹಾಗೆ ಕಲಿತುಕೊಳ್ಳುವವರಾದರೆ, ಜ್ಞಾನವು ಸಮೃದ್ಧವಾಗುವುದು. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ ಇದು. ಇದರಲ್ಲಿ ಸಕಲಸದ್ಗುಣಸಂಪನ್ನನಾದ ಲಕ್ಷ್ಮೀಪತಿಯಾದ ಶ್ರೀಮನ್ನಾರಾಯಣನ ತಿರುವಡಿಗಳನ್ನು ಆಶ್ರಯಿಸಿ ಸೇವೆಮಾಡುವುದರಿಂದ ಬರುವ ಲಾಭವೇನೆಂಬುದನ್ನು ಹೇಳಲಾಗಿದೆ. 



ಭಗವಂತನು ಅತ್ಯುತ್ತಮರತ್ನದಂತೆ ಗುಣಶ್ರೇಷ್ಠನು. ಬೆಲೆಕಟ್ಟಲಾಗದಷ್ಟು ಸದ್ಗುಣಸಂಪನ್ನನು. ನಮ್ಮ ಎಲ್ಲ ಕೆಲಸಗಳಿಗೂ ಅವನು ಸಾಕ್ಷಿ. ನಮ್ಮನ್ನು ತನ್ನ ಕಡೆಗೆ ಸೆಳೆದುಕೊಳ್ಳುವುದಕ್ಕೆ ಮಾಡಬೇಕಾದದ್ದನ್ನೆಲ್ಲ ಮಾಡುವುದು ಅವನ ಸಂಕಲ್ಪ. ನಿತ್ಯಸೂರಿಗಳಿಗೆ ಹೇಗೆ ಆನಂದವನ್ನು ಕೊಡುವನೋ ಹಾಗೆಯೇ, ಆನಂದವನ್ನು ಭೂಲೋಕವಾಸಿಗಳಿಗೂ ತಂದುಕೊಡುತ್ತಾನೆ. ಪಂಚಭೂತಸ್ವರೂಪನಾಗಿ, ಸರ್ವವ್ಯಾಪಿಯಾಗಿ, ಭಕ್ತಕಣ್ಣಿಗೆ ಎಲ್ಲೆಲ್ಲೂ ದಿವ್ಯಸುಂದರನಾಗಿ ಕಾಣಿಸಿಕೊಳ್ಳುತ್ತಾನೆ. ಭಕ್ತನ ಚಿಂತನೆಯಲ್ಲಿಯೂ ಎಡೆಬಿಡದಂತೆ ಇರುತ್ತಾನೆ. ಭಗವಂತನು ಎಲ್ಲರಿಗೂ ಎಲ್ಲ ಕಾಲಕ್ಕೂ ತಂದೆಯಾಗಿ ಒಡೆಯನಾಗಿ ಇದ್ದಾನೆ. ಅವನ ತಿರುವಡಿಗಳನ್ನು ಆಶ್ರಯಿಸಿ ಸೇವೆಸಲ್ಲಿಸಬೇಕು. ಮನಸ್ಸನ್ನು ಭಗವಂತನಲ್ಲಿ ನೆಲೆಗೊಳಿಸಬೇಕು. ಭಗವದ್ಗುಣಾನುಭವವನ್ನು ಪಡೆಯಬೇಕು. ಅವನ ತಿರುನಾಮವನ್ನು ಎಡೆಬಿಡದಂತೆ ಉಚ್ಚರಿಸುತ್ತಿರಬೇಕು. 



ದೇವತೆಗಳಿಗೂ ನಿತ್ಯಸೂರಿಗಳಿಗೂ ಒಡೆಯನಾಗಿ, ಸಾಟಿಯಿಲ್ಲದ ರತ್ನನಾಗಿ, ಅದ್ವಿತೀಯವಾದ ದಿವ್ಯಾಭರಣದಂತೆ, ಧರಿಸಿಹೆಮ್ಮೆಗೊಳ್ಳಬೇಕು. ಭಗವಂತನನ್ನು ಕುರಿತು ಒಂದು ಸಾವಿರಪಾಶುರಗಳಲ್ಲಿ ಹೊಗಳಿ ಹಾಡಿರುವವನು ಸೊಬಗಿನ ತಿರುಕ್ಕೂರುಹೂರಿನ ಶಠಗೊಫನು. ಅವುಗಳಲ್ಲಿ ಈ ಹತ್ತು ಪಾಶುರಗಳನ್ನೇ ಕಲಿತು ಅವುಗಳ ಅರ್ಥವನ್ನು ಆಸ್ವಾದಿಸುತ್ತಾ ತಣಿವುಗೊಳ್ಳದಂಥ ಭಕ್ತರಿಗೆ ಭಗವತ್ಸಂಬಂಧವಾದ ಜ್ಞಾನವು ಸಮೃದ್ಧವಾಗಿ ಬೆಳೆಯುವುದು. ಅಲ್ಲದೆ, ಆ ಜ್ಞಾನದ ಸತ್ಫಲವೂ ಸುಲಭವಾಗಿ ಲಭಿಸುವುದು. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*\*\*







































































****

** **** **** **



