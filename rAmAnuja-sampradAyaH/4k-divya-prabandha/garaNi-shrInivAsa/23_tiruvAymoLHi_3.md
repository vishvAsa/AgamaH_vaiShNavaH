**ಪುಸ್ತಕದ ಸಂಖ್ಯೆ - ೩೪**

**ಶ್ರೀಃ**



**ಶ್ರೀಯೈ ನಮಃ**



**ನಾಲಾಯಿರ ದಿವ್ಯಪ್ರಬನ್ದಮ್**

**\(ನಾಲ್ಕನೆಯ ಸಾವಿರ\)**



**ತಿರುವಾಯ್ ಮೊೞಿ**

**\(ತಿರುಕ್ಕುರುಹೂರಿನ ಶಠಗೋಪನ್ \(ನಮ್ಮಾಳ್ವಾರರ ವಿರಚಿತ\)**



**\(ಮೂರನೆಯ ಶತಕ\)**



**\(ತಮಿಳಿನಲ್ಲಿ ಮೂಲ, ಕನ್ನಡದಲ್ಲಿ ಪ್ರತಿಪದಾರ್ಥ, ತಾತ್ಪರ್ಯ ಮತ್ತು ವಿವರಣೆಯೊಡನೆ ಕೂಡಿದ ’ಸರಳಸೋಪಾನ’\)**



**ಸಂಪುಟ : ೧೬**



**ಭಾಗ : ೩**





**ವಿಷಯಸೂಚಿ**



**ಸಂ.********ವಿವರಣೆ**** ******** **** ಪಾಶುರ**** **** ಪುಟ**** **



೧. ಮುಡಿಚ್ಚೋದಿಯಾಯ್: ಮೊದಲ ತಿರುವಾಯ್ಮೊೞಿ  ೧೧ 

೨. ಮುನ್ನೀರ್ ಞೂಲಪ್ಪಡೈತ್ತ: ಎರಡನೆಯ ತಿರುವಾಯ್ಮೊೞಿ ೧೧

೩. ಒೞಿವಿಲ್ ಕಾಲಮ್: ಮೂರನೆಯ ತಿರುವಾಯ್ಮೊಳಿ  ೧೧

೪. ಪುಹೞುನಲ್ಲೊರುವನ್: ನಾಲ್ಕನೆಯ ತಿರುವಾಯ್ಮೊಳಿ  ೧೧

೫.  ಮೊಯ್ ಮ್ಮಾಮ್ ಪೂಮ್ಬೊೞಿಲ್: ಐದನೆಯ ತಿರುವಾಯ್ಮೊಳಿ ೧೧

೬. ಶೆಯ್ಯತಾಮರೈಕ್ಕಣ್ಣನಾಯ್ : ಆರನೆಯ ತಿರುವಾಯ್ಮೊಳಿ ೧೧

೭. ಪಯಿಲಂಜುಡರೊೞಿ: ಏಳನೆಯ ತಿರುವಾಯ್ಮೊಳಿ  ೧೧

೮. ಮುಡಿಯಾನೇ: ಎಂಟನೆಯ ತಿರುವಾಯ್ಮೊಳಿ ೧೧

೯. ಶೊನ್ನಾಲ್ ವಿರೋಧಮ್ ಒಂಭತ್ತನೆಯ “ ೧೧

೧೦. ಶನ್ಮಮ್ ಪಲಪಲಶೆಯ್ದು: ಹತ್ತನೆಯ “ ೧೧

 ಒಟ್ಟು ಪಾಶುರಗಳು ೧೧೦







































ತಿರುವಾಯ್ ಮೊೞಿ ಮೂರನೆಯ ಶತಕ ಮೊದಲ ತಿರುವಾಯ್ಮೊೞಿ



೧. ಮುಡಿಚ್ಚೋಡಿಯಾಯ್ :



೧. ಮುಡಿಚ್ಚೋಡಿಯಾಯ್ ಉನದು ಮುಹಚ್ಚೋದಿ ಮಲರ್ ನ್ದದುವೋ?

ಅಡಿಚ್ಚೋದಿ ನೀ ನಿನ್ ಱ ತಾಮರೈಯಾಯಲರ್ ನ್ದದುವೋ?

ಪಡಿಚ್ಚೋದಿ ಯಾಡೈಯೊಡುಮ್ ಪಲ್ ಹಲನಾಯ್, ನಿನ್ ಪೈಮ್ಬೊನ್

ಕಡಿಚ್ಚೋದಿ ಕಲನ್ದದುವೋ ತಿರುಮಾಲೇ\! ಕಟ್ಟುರೈಯೇ. 



ಮುಡಿ = ಕಿರೀಟವು, ಶೋದಿ ಆಯ್ = ತೇಜಃಪೂರ್ಣವಾಗಿ, ಉನದು = ನಿನ್ನ, ಮುಹಮ್ = ಮುಖದ ತೇಜಸ್ಸು, ಮಲರ್ ನ್ದದುವೋ = ಅರಳಿತೋ, ಅಡಿ ಶೋದಿ = ತಿರುವಡಿಗಳ ತೇಜಸ್ಸು, ನೀ ನಿನ್ ಱ = ನೀನು ನಿಂತಿರುವ, ತಾಮರೈ ಆಯ್ = ತಾವರೆಯಾಗಿ, ಅಲರ್ ನ್ದದುವೋ = ಅರಳಿದೆಯೋ, ಪಡಿ ಶೋದಿ = ಸ್ವಭಾವ ಸಿದ್ಧವಾದ ತೇಜಸ್ಸಿನ, ಆಡಾಇಯೊಡುಮ್ = ಉಡುಗೆಯೊಡನೆ, ಪಲ್ ಕಲನ್ ಆಯ್ = ಅನೇಕ ಆಭರಣಗಳಾಗಿ, ನಿನ್ =ನಿನ್ನ, ಪೈ = ಸುಂದರವಾದ, ಪೊನ್ = ಚಿನ್ನದಂತೆ ಶೋಭಿಸುವ \(ಚಿನ್ನದ\), ಕಡಿ = ಕಟಿಪ್ರದೇಶದ \(ಸೊಂಟದ\), ಶೋದಿ = ತೇಜಸ್ಸು, ಕಲನ್ದದುವೋ = ಕಲೆತುಕೊಂಡಿತೋ, ತಿರುಮಾಲೇ = ಸರ್ವೇಶ್ವರನೇ, ಕಟ್ಟುರೈಯೋ = ನಿಜವಾಗಿ ಹೇಳು.



ಸರ್ವೇಶ್ವರನೇ, ನಿನ್ನ ಮುಖದ ತೇಜಸ್ಸು ಕಿರೀಟದ ತೇಜಸ್ಸಾಗಿ ಅರಳಿತೋ, ನಿನ್ನ ತಿರುವಡಿಗಳ ತೇಜಸ್ಸು ನೀನು ನಿಂತಿರುವ ತಾವರೆಯಾಗಿ ಅರಳಿದೆಯೋ, ನಿನ್ನ ಸುಂದರವಾದ ಚಿನ್ನದ \(ಚಿನ್ನದಂತೆ ಶೋಭಿಸುವ\) ಸೊಂಟದ ತೇಜಸ್ಸು ಸ್ವಭಾವತಃ ತೇಜಸ್ಸಿನಿಂದ ಕೂಡಿದ \(ಹಳದಿಬಣ್ಣದ\) ಉಡುಗೆಯೊಡನೆ ಅನೇಕ ಆಭರಣಗಳು ಕಲೆತುಕೊಂಡವೋ, ನಿಜವಾಗಿ ಹೇಳು. 



ಈ ಪಾಶುರದಲ್ಲಿ ಭಗವಂತನ ದಿವ್ಯಾಕರ್ಷಣೆಯನ್ನು ಸ್ವಾರಸ್ಯಪೂರ್ಣವಾಗಿ ವರ್ಣಿಸಿ ಹೇಳಲಾಗಿದೆ. 



ಭಗವಂತನ ದೇಹವನ್ನು ಮೂರು ಭಾಗಗಳಾಗಿ ವಿಂಗಡಿಸಿಕೊಳ್ಳಲಾಗಿದೆ. ತಲೆ, ದೇಹ, ಪಾದಗಳು ಎಂದು: ಮೂಲ, ಮಧ್ಯ, ಅಂತ್ಯ ಎಂಬಂತೆ. ತಲೆಯಲ್ಲಿ ಮುಖದ ಭಾಗ ಆಕರ್ಷಕವಾದದ್ದು. ದೇಹದಲ್ಲಿ ನಡುವಿನ ಭಾಗವೇ ಆಕರ್ಷಕ. ಕಾಲುಗಳಲ್ಲಿ ಪಾದಗಳು ಆಕರ್ಷಕ. ಭಗವಂತನನ್ನು ಅಪ್ರತಿಮತೇಜೋರಾಶಿಯೆಂದು ವರ್ಣಿಸಲಾಗುತ್ತದೆ. ಅವನ ದೇಹದ ಒಂದೊಂದು ಭಾಗವೂ ತೇಜೋಮಯವೇ\! 



ಭಗವಂತನು ರತ್ನಮಯವಾದ ಕಿರೀಟವನ್ನು ತಲೆಯಲ್ಲಿ ಧರಿಸಿದ್ದಾನೆ. ಅವನ ಸೊಂಟದಲ್ಲಿ \(ನಡುವಿನಲ್ಲಿ\) ಪಟ್ಟು ಪೀತಾಂಬರ ಶೋಭಿಸುತ್ತದೆ. ಜೊತೆಗೆ ನಾನಾದಿವ್ಯಾಭರಣಾಳು ಕೂಡಿಕೊಂಡಿವೆ. ಭಗವಂತನು ಸುಂದರವೂ ವಿಶಾಲವೂಆದ ಕೆಂದಾವರ್ಯ \(ಚಿನ್ನದ ತಾವರೆಯ\) ಮೇಲೆ ನಿಂತಿದ್ದಾನೆ. ಹೀಗೆ ಸ್ವಾಮಿಯ ತಲೆಯನ್ನುಕಿರೀಟವೂ, ನಡುವನ್ನು ಪೀತಾಂಬರವೂ ಆಭಾರಣಗಳೂ, ಮತ್ತು ತಿರುವಡಿಯನ್ನು ತಾವರೆಯೂ ಆಶ್ರಯಿಸಿವೆ. ಒಂದೊಂದೂ ಅದರದರ ರೂಪಬಣ್ಣ ಗುಣಗಳಿಗೆ ತಕ್ಕಂತೆ ಹೊಳೆಯುತ್ತವೆ. ಅವುಗಳಿಗಿಂತಲೂ ಬಲು ಹೆಚ್ಚಿನ ತೇಜಸ್ಸನ್ನುಳ್ಳವನು ಭಗವಂತ. ಅವನ ನಿಕಟ ಆಶ್ರಯವನ್ನು ಪಡೆದದ್ದರಿಂದ ಆ ವಸ್ತುಗಳ ತೇಜಸ್ಸುಇನ್ನೂ ಹೆಚ್ಚಾಗಬಹುದಲ್ಲವೇ? ಇದು ಭ್ರಾಂತಿ- ವಾಸ್ತವಿಕ ವಿಷಯವೇ ಬೇರೆ.



ಒಂದೊಂದು ವಸ್ತುವಿಗೂ ಅದರದರ ಬಣ್ಣ, ರೂಪ, ಗುಣ, ಸ್ವಭಾವಗಳಿವೆ. ಅವುಗಳನ್ನು ಹಾಗೆ ಸೃಷ್ಟಿಸಿ, ಒಂದೊಂದಕ್ಕೂ ಒಂದು ನಿರ್ದಿಷ್ಟತೆಯನ್ನು ಬಿಡಿಸಿದವನು ಎಲ್ಲಕ್ಕೂ ಆದಿಕಾರಣನಾದ ಭಗವಂತನೇ\! ಕಿರೀಟದ ಚಿನ್ನಕ್ಕೆ ಆಕರ್ಷಕವಾದ ಹಳದಿ ಬಣ್ನವಿದೆ. ರತ್ನಗಳಿಗೆ ಬಗೆಬಗೆಯ ಹೊಳಪಿನ ಕಿರಣಗಳನ್ನು ಪ್ರಸರಿಸುವ ಸ್ವಭಾವವಿದೆ. ಪಟ್ಟುಪೀತಾಂಬರಕ್ಕೆ ಅದರ ಸ್ವಾಭಾವಿಕವಾದ ಮಾರ್ದವ ಮತ್ತು ಹೊಳಪಿನ ಹಳದಿಯಬಣ್ಣಗಳಿವೆ. ಆಭರಣಗಳಿಗಂತು ರತ್ನಕಿರೀಟದಂತೆಯೇ ಅನರ್ಘವಾದ ಹೊಳಪು. ಚಿನ್ನದ ತಾವರೆಗೆ ಚಿನ್ನದ ಹೊಳಪೂ ಕೋಮಲತೆಯೂ ಕೂಡಿಕೊಂಡು ಆಕರ್ಷಣೆ ನೀಡುತ್ತದೆ. 



ಈಗ, ಪಾಶುರದಲ್ಲಿ ಹೇಳಿರುವಂತೆ, ರತ್ನಕಿರೀಟವು ಭಗವಂತನ ತಲೆಯಮೇಲೆ, ಅವನ ಮುಖವನ್ನು ಆಶ್ರಯಿಸಿದೆ. ಪಟ್ಟುಪೀತಾಂಬರವು ಭಗವಂತನ ನಡುವನ್ನು ಆಶ್ರಯಿಸಿ, ಅವನ ಚಿನ್ನದ ದೇಹವನ್ನು ಹೊಂದಿಕೊಂಡಿದೆ. ಆಭರಣಗಳೂ ಹಾಗೆಯೇ ಸ್ವಾಮಿಯ ದೇಹಕ್ಕೆ ಹೊಂದಿರತಕ್ಕವು. ಭಗವಂತನು ಚಿನ್ನದ ತಾವರೆಯ ಮೇಲೆ ನಿಂತಿದ್ದಾನಂತೆ\! ಅವನ ತಿರುವಡಿಗಳನ್ನು ಆ ತಾವರೆ ಆಶ್ರಯಿಸಿದೆ. ಈ ವಸ್ತುಗಳಿಗೆ ಅವುಗಳ ರೂಪ, ಬಣ್ಣ, ಗುಣಸ್ವಭಾವಗಳು ಸಹಜವಾಗಿ ಬಂದಿವೆ ದಿಟ. ಆದರೆ, ಆಳ್ವಾರರು ಈ ಪರಸ್ಪರ ಸಂಬಂಧದ ಸ್ವಾರಸ್ಯವೇನು ಎಂಬುದನ್ನು ಇಲ್ಲಿ ತಿಳಿಸುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರ, ನಿನ್ನ ಮುಖವನ್ನು ಆಶ್ರಯಿಸಿರುವ ಕಿರೀಟದ ಹೊಳಪು ನಿನ್ನ ತೇಜಃ ಪರಿಪೂರ್ಣವಾದ ಮುಖಮಂಡಲದಿಂದಲೇ ಬಂದಿರಬೇಕಲ್ಲವೇ? ನಿನ್ನ ನಡುವನ್ನು \(ದೇಹವನ್ನು\) ಅಲಂಕರಿಸಿರುವ ಪಟ್ಟ ಪೀತಾಂಬರವೂ ನಾನಾ ರತ್ನಾಭರಣಗಳು ಅವುಗಳ ದಿವ್ಯಕಾಂತಿಯನ್ನು ನಿನ್ನ ದೇಹದಿಂದಲೇ ಪಡೆದುಕೊಂಡಿವೆಯಲ್ಲವೇ? ನೀನು ನಿಂತಿರುವ ಚಿನ್ನದ ತಾವರೆಯು ನಿನ್ನ ತಿರುವಡಿಗಳ ಕಾಂತಿಯಿಂದ ಅಷ್ಟು ಸುಂದರವಾಗಿ ಶೋಭಿಸುತ್ತಿದೆಯಲ್ಲವೇ? ಇಲ್ಲವೇ, ಈ ವಸ್ತುಗಳಿಗೇ ಸ್ವಭಾವತಃ ಅವುಗಳ ರೂಪ, ಬಣ್ಣ, ಗುಣಗಳು ಇವೆಯೋ? ಈ ನನ್ನ ಭ್ರಾಂತಿಯನ್ನು ದಯಮಾಡಿ ನೀಗಿಸು. ಸತ್ಯಾಂಶವೇನೆಂಬುದನ್ನು ನನಗೆ ತಿಳಿಸಿ ಕೃಪೆಮಾಡು. 



ಭಗವಂತನನ್ನಾಶ್ರಯಿಸದ ವಸ್ತುವಿಲ್ಲ. ಅವನ ಹೊರತು ಅವಕ್ಕೆ ರೂಪವೂ ಇಲ್ಲ, ಬಣ್ಣವೂ ಇಲ್ಲ, ಸ್ವಭಾವವೂ ಇಲ್ಲ, ಗುಣವೂ ಇಲ್ಲ. ಅವುಗಳಿಗೆ ಅಸ್ತಿತ್ವವೇ ಇಲ್ಲ. ಅವನು ಎಲ್ಲಕ್ಕೂ ಆದಿಕಾರಣ, ಎಲ್ಲಕ್ಕೂಮೂಲ.



೨. ಕಟ್ಟುತೈಕ್ಕಿಲ್ ತಾಮರೈ ನಿನ್ ಕಣ್ ಪಾದಮ್ ಕೈಯೊವ್ವಾ,

ಶುಟ್ಟುರೈತ್ತನನ್ ಪೊನ್ ಉನ್ ತಿರುಮೇನಿಯೊಳಿಯೊವ್ವಾದು,

ಒಟ್ಟುರೈತ್ತಿವ್ವುಲಹುನ್ನೈ ಪ್ಪುಹೞ್ ವೆಲ್ಲಾಮ್ ಪೆರುಮ್ಬಾಲುಮ್,

ಪಟ್ಟುರೈಯಾಯ್ ಪ್ಪುಱ್ ಕೆನ್ ಱೇ ಕಾಟ್ಟುಮಾಲ್ ಪರನ್ ಶೋದೀ\!



ಕಟ್ಟುರೈಕ್ಕಿಲ್ = ಸತ್ಯವಾಗಿ ಹೇಳಬಹುದಾದರೆ, ತಾಮರೈ= ತಾವರೆಯು, ನಿನ್ = ನಿನ್ನ, ಕಣ್, ಪಾದಮ್, ಕೈ = ಕಣ್ಣುಗಳಿಗೂ, ಪಾದಗಳಿಗೂ, ಕೈಗಳಿಗೂ, ಒವ್ವಾದು = ಹೋಲಿಸಲು ಆಗುವುದಿಲ್ಲ \(ಹೋಲುವುದಿಲ್ಲ\), ಶುಟ್ಟು = ಸುಟ್ಟು, ಉರೈತ್ತ = ಕರಗಿಸಿದ, ನನ್ ಪೊನ್ = ಅಪರಂಜಿ ಚಿನ್ನವು, ಉನ್ = ನಿನ್ನ, ತಿರುಮೇನಿ =ದಿವ್ಯವಾದ ದೇಹದ, ಒಳಿ = ಕಾಂತಿಗೆ, ಒವ್ವಾದು = ಹೋಲುವುದಿಲ್ಲ, ಒಟ್ಟು = ಒಪ್ಪುವಂತೆ, ಉರೈತ್ತು = ಹೇಳುವ, ಇ ಉಲಹು = ಈ ಲೋಕವು \(ಲೋಕದ ಜನರು\), ಉನ್ನೈ = ನಿನ್ನನ್ನು, ಪುಹೞ್ ವು ಎಲ್ಲಾಮ್ = ಹೊಗಳುವುದೆಲ್ಲವೂ, ಪೆರುಮ್ಬಾಲುಮ್ = ಬಹುಮಟ್ಟಿಗೆ, ಪಟ್ಟುರೈ ಆಯ್ = ಅರ್ಥವಿಲ್ಲದ ಮಾತಾಗಿ, ಪುಱ್ ಕು = ಸುಳ್ಳು \(ಅಸತ್ಯ\), ಎನ್ಱೇ= ಎಂದೇ, ಕಾಟ್ಟುಮ್ ಆಲ್ = ತೋರಿಸುವುದು\(ವ್ಯಕ್ತವಾಗುವುದು\) ಆದ್ದರಿಂದ, ಪರನ್ ಶೋದೀ = \(ನೀನು\) ಕ್ ಪರಂಜ್ಯೋತಿ ಸ್ವರೂಪನೇ.



ಸತ್ಯವಾಗಿ ಹೇಳಬಹುದಾದರೆ, ನಿನ್ನ ಕಣ್ಣುಗಳಿಗೂ, ಪಾದಗಳಿಗೂ, ಕೈಗಳಿಗೂ ತಾವರೆಯ ಹೂ ಹೋಲುವುದಿಲ್ಲ. ಸುಟ್ಟು ಕರಗಿಸಿದ ಅಪರಂಜಿ ಚಿನ್ನವು ನಿನ್ನ ದಿವ್ಯವಾದ ದೇಹದಕಾಂತಿಗೆ ಹೋಲುವುದಿಲ್ಲ. ಒಪ್ಪುವಂತೆ ಹೇಳುವ ಈ ಲೋಕದ ಜನರುನಿನ್ನನ್ನು ಹೊಗಳಿ ಹೇಳುವುದೆಲ್ಲವೂ ಬಹುಮಟ್ಟಿಗೆ ಅರ್ಥವಿಲ್ಲದ ಮಾತಾಗಿ, ಅಸತ್ಯವೆಂದೇ ವ್ಯಕ್ತವಾಗುವುದು. ಆದ್ದರಿಂದ ನೀನು ಪರಂಜ್ಯೋತಿಸ್ವರೂಪನೇ\! 



ಹಿಂದಿನ ಪಾಶುರದಲ್ಲಿ ಭಗವಂತನ ಮುಖದ ವರ್ಚಸ್ಸನ್ನೂ, ದೇಹಕಾಂತಿಯನ್ನೂ ಪಾದಗಳ ಕೋಮಲತೆಯನ್ನೂ ಕುರಿತು ಹೇಳಲಾಯಿತು. ಅವುಗಳಲ್ಲಿ ಒಂದೊಂದಕ್ಕೂ ಒಂದೊಂದು ಉಪಮಾನಕೊಟ್ಟು ವರ್ಣಿಸಲಾಯಿತು. ಆಳ್ವಾರರಿಗೆ ತಮ್ಮ ವಿವರಣೆ ಒಂದು ಬಗೆಯ ಭ್ರಾಂತಿಯನ್ನು ತಂದಿತೇನೋ\! ಅವರು ಆಡಿದ ಮಾತಿನ, ಬಳಸಿದ ಉಪಮಾನಗಳ, ಸತ್ಯಾಸತ್ಯತೆಯನ್ನು ಕುರಿತ ತಮ್ಮ ಭ್ರಾಂತಿಯನ್ನು ನಿವಾರಿಸುವಂತೆ ಭಗವಂತನನ್ನು ಪ್ರಾರ್ಥಿಸಿದರು.



ಈ ಪಾಶುರದಲ್ಲಿ ಅದೇ ವಿಷಯವನ್ನು ಮತ್ತೊಂದು ರೀತಿಯಲ್ಲಿ ವಿವರಿಸಲಾಗುತ್ತಿದೆ. 



ಭಗವಂತನ ಸೃಷ್ಟಿಯಲ್ಲಿ ಬಹಳ ಸುಂದರವಾದ ವಸ್ತುಗಳಿವೆ, ದಿಟ. ಅವುಗಳನ್ನು ಬಳಸಿಕೊಂಡು ಭಗವಂತನನ್ನು ಸ್ತುತಿಸಿ ಹಾಡುತ್ತಾರೆ ಲೋಕದ ಜನ. ಅದು ಸರಿಯೇ? ಭಗವಂತನಿಗೆ ಅವನ ಸೃಷ್ಟಿಯ ಯಾವ ವಸ್ತುವನ್ನು ಸಂಕಟ ಹೇಳಲು ಸಾಧ್ಯವಾಗುತ್ತದೆ? ಯಾವ ವಸ್ತುವಿನಿಂದ ಅವನ ದಿವ್ಯಸೌಂದರ್ಯ, ಪ್ರಕಾಶಗಳನ್ನು ಸೂಚಿಸಲು ಸಾಧ್ಯ? ಹಾಗೆಲ್ಲ ಹೇಳುವುದರಲ್ಲಿ ಸತ್ಯತೆ ಎಷ್ಟಿದೆ? ಈ ವಿಷಯದ ವಿಮರ್ಶನೆ ನಡೆಯಬೇಡವೇ? 



ಭಗವಂತನನ್ನು “ಪುಂಡರೀಕಾಕ್ಷ” ಎನ್ನುತ್ತಾರೆ. ಅವನ ಕಣ್ಣುಗಳು ತಾವರೆಯಂತೆ ವಿಶಾಲವೂ ಆಕರ್ಷಕವೂ ಆದವು ಎಂಬ ಕಾರಣದಿಂದ. ಅವನ ಕೈಗಳನ್ನೂ, ಪಾದಗಳನ್ನೂ ಕಮಲದ ಹೂವಿನ ಅಂದಕ್ಕೂ ಕೋಮಲತೆಗೂ ಹೋಲಿಸಿಹೇಳುತ್ತಾರೆ. ಅವನ ದೇಹ ಪುಟಕ್ಕಿಟ್ಟ ಚಿನ್ನದಂತೆ ಪ್ರಕಾಶಿಸುತ್ತಿದೆ ಎನ್ನುತ್ತಾರೆ. ಹೀಗಿದೆ ಜನರ ಮಾತಿನ ವೈಶಿಷ್ಟ್ಯ. 



ಭಗವಂತನ ಅತ್ಯತಿಶಯ ಸೌಂದರ್ಯ ತೇಜಸ್ಸುಗಳನ್ನುಅವನ ಸೃಷ್ಟಿಯ ಯಾವ ವಸ್ತುವನ್ನೂ ಸರಿಕಟ್ಟಿ ಹೇಳುವುದಕ್ಕಾಗುವುದಿಲ್ಲ. ಎಲ್ಲವನ್ನೂ ಬಿಟ್ಟು ಅವನನ್ನು “ಪರಂಜ್ಯೋತಿ” ಎಂಬ ಒಂದು ಮಾತಿನಿಂದ ವಿವರಿಸಬಹುದೇನೋ\! “ಪರಂಜ್ಯೋತಿ” ಎಂಬುದರಲ್ಲಿ ಎರಡು ಪದಗಳಿವೆ: ಪರ ಮತ್ತು ಜ್ಯೋತಿ. ತನ್ನ ಸೃಷ್ಟಿಯಾದ ಬ್ರಹ್ಮಾಂಡಕ್ಕಿಂತಲೂ ಆಚೆಇರುವವನಾದ್ದರಿಂದ ಅವನು ’ಪರ’ ಎಲ್ಲಾ ಬೆಳಗುವ ವಸ್ತುಗಳಿಗೂ ಭಿನ್ನವಾಗಿ, ವಿಲಕ್ಷಣವಾದ ಪ್ರಕಾಶದಿಂದ ಕೂಡಿ ಬೆಳಗುವನಾದ್ದರಿಂದ ಅವನು ’ಜ್ಯೋತಿ’ ಈ ಎರಡು ಪದಗಳ ವಿವರಣೆ ಭಗವಂತನನ್ನು ಕುರಿತು ಹೇಳುವುದರಲ್ಲಿ ವಾಸ್ತವಿಕತೆಯನ್ನು ಸೂಚಿಸುತ್ತದೆ. ಆದ್ದರಿಂದಲೇ ಆಳ್ವಾರರು ಭಗವಂತನನ್ನು ’ಪರಂಜ್ಯೋತಿ’ ಎಂದು ಕರೆದರಾದೀತು. 



ಆಳ್ವಾರರು ಹೇಳುತ್ತಾರೆ: ಭಗವಂತ, ಈ ಲೋಕದ ಜನ ನಿನ್ನನ್ನು ನಾನಾ ರೀತಿಯಲ್ಲಿ ಹೊಗಳಿ ಹೇಳುತ್ತಾರೆ. ನಿನ್ನ ಕೈ, ಕಾಲು, ಕಣ್ಣುಗಳನ್ನು ಸುಂದರವಾದ ತಾವರೆಹೂವಿಗೆ ಹೋಲಿಸುತ್ತಾರೆ. ನಿನ್ನ ದೇಹದ ಅದ್ವಿತೀಯವಾದ ಕಾಂತಿಯನ್ನು ಪುಟಕಿಟ್ಟ ಚಿನ್ನಕ್ಕೆ ಹೋಲಿಸುತ್ತಾರೆ. ಅವರಾಡುವ ಮಾತುಗಳಲ್ಲಿ ನಿಜವಾಗಿಯೂ ಸತ್ಯತೆ ಇದೆಯೇ? ಅವರ ಮಾತುಗಳಿಗೆ ಅರ್ಥವಿದೆಯೇ? ತಾವರೆಯು ನಿನ್ನ ಕೈಕಾಲು ಕಣ್ಣುಗಳನ್ನುಹೊಂದುವುದಿಲ್ಲ. ಅಪರಂಜಿ ಚಿನ್ನವೂ ನಿನ್ನ ಮೈಬಣ್ಣ ಕಾಂತಿಗಳನ್ನು ಹೊಂದಿಕೊಳ್ಳುವುದಿಲ್ಲ. ಇವೆಲ್ಲ ಸತ್ಯತೆಗೆ ದೂರವಾದ್ದರಿಂದ ನಿನ್ನನ್ನು “ಪರಂಜ್ಯೋತಿ” ಎಂದು ಕರೆಯುವುದು ಸರಿ ಎನ್ನಬಹುದೇ? 



೩. ಪರಂಶೋದೀ ನೀ ಪರಮಾಯ್ ನಿನ್ನಿಹೞ್ ನ್ದುಪಿನ್, ಮಟ್ರೋರ್

ಪರಂಶೋದಿಯಿನ್ಮೈಯಿನ್ ಪಡಿಯೋವಿ ನಿಹೞ್ ಹಿನ್ ಱ,

ಪರಂಶೋದಿ ನಿನ್ನುಳ್ಳೇ ಪಡರುಲಹಮ್ ಪಡೈತ್ತ, ಎಮ್

ಪರಂಶೋದೀ\! ಕೋವಿನ್ದಾ\! ಪಣ್ಭುರೈಕ್ಕಮಾಟ್ಟೇನೇ, 



ಪರಮ್ ಶೋದೀ = ಅದ್ವಿತೀಯವಾದ ಜ್ಯೋತಿವರೂಪನೇ, ನೀ = ನೀನು, ಪರಮ್ = ಸರಶ್ರೇಷ್ಠನೆಂದು, \(ಸರ್ವಶ್ರೇಷ್ಠನಾಗಿರುವೆ ಎಂದು\), ನಿನ್ = ನಿನ್ನನ್ನು, ಇಹೞ್ ನ್ದು ಪಿನ್ = ಮರೆತ ಬಳಿಕ \(ಅಲಕ್ಷಿಸಿದ ಬಳಿಕ\), ಮಟ್ರು ಓರ್ = ಬೇರೆ ಒಂದು \(ಮತ್ತೊಬ್ಬ\), ಪರಂ ಶೋದಿ ಇನ್ಮೈಯಿನ್ = ಸರ್ವೋತ್ಕೃಷ್ಟ ಜ್ಯೋತಿಯು ಇಲ್ಲದಿರುವುದರಿಂದ, ಪಡಿಓವಿ = \(ನಿನಗೆ\) ಪ್ರತಿಯಾದ ವಸ್ತುಇಲ್ಲದಿರುವುದರಿಂದ \(ಇಲ್ಲದಂತೆ\), ನಿಹೞ್ ಹಿನ್ ಱ = ಇರುವ, ಪರಂಶೋದಿ= ಅದ್ವಿತೀಯವಾದ ಜ್ಯೋತಿಯಾಗಿ, ನಿನ್ ಉಳ್ಳೇ = ನಿನ್ನ ಅಂತರಂಗದಲ್ಲಿಯೇ \(ಸಂಕಲ್ಪಮಾತ್ರದಿಂದಲೇ\), ಪಡರ್ ಉಲಹಮ್ = ವಿಸ್ತಾರವಾದ ಲೋಕಗಳನ್ನು, ಪಡೈತ್ತ = ಪಡೆದ, ಎಮ್ ಪರಂಜ್ಯೋದೀ = ನಮ್ಮ ಪರಮಜ್ಯೋತಿಸ್ವರೂಪನೇ, ಕೋವಿನ್ದಾ = ಮಿತಿಯಿಲ್ಲದ ಸಹಜಸ್ವಭಾವಗಳುಳ್ಳವನೇ, \(ಲೋಕಗಳನ್ನು ರಕ್ಷಿಸುವವನೇ\) ಪಣ್ಬು = ನಿನ್ನ ಸ್ವರೂಪಸ್ವಭಾವಗಳನ್ನು, ಉರೈಕ್ಕಮಾಟ್ಟೇನೇ = ವಿವರಿಸಲಾರೆನಲ್ಲ\!



ಅದ್ವಿತೀಯವಾದ ಜ್ಯೋತಿಸ್ವರೂಪನೇ. ನೀನು ಸರ್ವಶ್ರೇಷ್ಠನೆಂದು ನಿನ್ನನ್ನುಮರೆತ ಬಳಿಕ, ಬೇರೊಬ್ಬ ಸರ್ವೋತ್ಕೃಷ್ಠ ಜ್ಯೋತಿಯು ಇಲ್ಲದಿರುವುದರಿಂದ, ಸಾಟಿಯಿಲ್ಲದ ಜ್ಯೋತಿಯಾಗಿ, ನಿನ್ನ ಸಂಕಲ್ಪಮಾತ್ರದಿಂದಲೇ ವಿಸ್ತಾರವಾದ ಲೋಕಗಳನ್ನು ಪಡೆದ ನಮ್ಮ ಪರಮಜ್ಯೋತಿಸ್ವರೂಪನೇ, ಮಿತಿಯಿಲ್ಲದ ಸಹಜಸ್ವಭಾವಗಳುಳ್ಳವನೇ, ಲೋಕಗಳನ್ನು ರಕ್ಷಿಸುವವನೇ, ನಿನ್ನ ಸ್ವರೂಪಸ್ವಭಾವಗಳನ್ನು ವಿವರಿಸಲಾರೆನಲ್ಲ\! 



ಹಿಂದಿನ ಪಾಶುರದಲ್ಲಿ, ಲೋಕದಜನ ತಾವು ಕಂಡ, ತಮಗೆ ತೋರಿದ ಸುಂದರವಾದ ಪ್ರಕೃತಿಯ ವಸ್ತುಗಳಿಗೆ ಭಗವಂತನ ಅವಯವಗಳನ್ನು ಹೋಲಿಸಿ ಸ್ತುತಿಸುವುದೆಲ್ಲವೂ ಅರ್ಥವಿಲ್ಲದ ಹೊಗಳಿಕೆಯೆಂದೂ, ಅಸತ್ಯಪೂರ್ಣವೆಂದೂ ಹೇಳಲಾಯಿತು. ಆದ್ದರಿಂದ, ಅವನನ್ನು ’ಪರಂಜ್ಯೋತಿ’ ಎಂಬ ಒಂದು ಮಾತಿನಲ್ಲಿ ವಿವರಿಸುವುದು ಉಚಿತವಾಗಬಹುದೆಂದೂ ಹೇಳಲಾಯಿತು. 



ಇಲ್ಲಿ, ಅದೇ ವಿಷಯವನ್ನು ಮುಂದುವರಿಸಿ ಹೇಳಲಾಗುತ್ತದೆ. 



ಅಳ್ವಾರರು ಹೇಳುತ್ತಾರೆ: ಸ್ವಾಮೀ, ನೀನು ’ಪರ’ನೂ,’ಜ್ಯೋತಿ’ಸ್ವರೂಪಿಯೂ ಆಗಿರುವೆ. ನಿನ್ನನ್ನು ಮರೆತು, ಅಲಕ್ಷಿಸಬಹುದೆಂದು ಭಾವಿಸಿದರೆ, ನಿನಗೆ ಸಾಟಿಯಾದ ಸರ್ವೋತ್ಕೃಷ್ಠವಾದ ಜ್ಯೋತಿ ಮತ್ತೊಂದಿಲ್ಲವಾಗಿದೆ. ನಿನ್ನ ಶಕ್ತಿಯೂ ಅಪಾರ. ನೀನು ಸಂಕಲ್ಪಿಸಿದ ಕೂಡಲೇ ಎಲ್ಲಾ ಲೋಕಗಳೂ ಸೃಷ್ಟಿಯಾಗಿಬಿಡುತ್ತವೆ. ಅವುಗಳನ್ನು ನೀನು ರಕ್ಷಿಸುತ್ತೀ. ನಿನ್ನ ಸ್ವರೂಪಸ್ವಭಾವಗಳಿಗೆ ಮಿತಿಯೇ ಇಲ್ಲ. ಸಾಮಾನ್ಯ ಮನುಷ್ಯನಾಗಿ, ಅವುಗಳನ್ನು ವಿವರಿಸಿ ಹೇಳುವುದಕ್ಕೆ ನಾನು ಶಕ್ತನಲ್ಲವಲ್ಲ.



ಆಳ್ವಾರರು ಹೇಳುವ ಒಂದೊಂದು ವಾಕ್ಯವೂ ಭಗವಂತನನ್ನು ಸತ್ಯಪೂರ್ಣವಾಗಿ, ವಾಸ್ತವವಾಗಿ ವಿವರಿಸುವ ಮಾತೇ\! ವೇದಗಳಲ್ಲಿ ಭಗವಂತನನ್ನು ಸ್ತುತಿಸುವ ರೀತಿಯಲ್ಲೇ ಇಲ್ಲಿ ನಡೆಯುವ ವಿವರಣೆ\! 



೪. ಮಾಟ್ಟಾದೇ ಯಾಹಿಲುಮ್ ಇಮ್ಮಲರ್ ತಲೈಮಾ ಞಾಲಮ್, ನಿನ್

ಮಾಟ್ಟಾಯ ಮಲರ್ ಪುರೈಯುಮ್ ತಿರುವುರುವಮ್ ಮನಮ್ ವೈಕ್ಕ,

ಮಾಟ್ಟಾದ ಪಲಶಮಯ ಮದಿಕೊಡುತ್ತಾಯ್, ಮಲರ್ ತ್ತುೞಾಯ್,

ಮಾಟ್ಟೇ ನೀ ಮನಮ್ ವೈತ್ತಾಯ್ ಮಾಞೂಲಮ್ ವರುತ್ತಾದೋ? 



ಮಾಟ್ಟಾದೇ = ಸಾಧ್ಯವಾಗದೆ, ಆಹಿಲುಮ್ = ಆದರೂ, ಇಮಲರ್ ತಲೈ = ಈ ಹೂವಿನ ಮೇಲಿರುವ, ಮಾಞಾಲಮ್ = ವಿಸ್ತಾರವಾದ ಲೋಕವು, ನಿನ್ =ನಿನ್ನನ್ನು, ಮಾಟ್ಟು ಆಯ = ಹೊಂದಿಕೊಂಡಿರುವ, ಮಾರ್ ಪುರೈಯುಮ್ = ಹೂವನ್ನು ಹೋಲುವ, ತಿರು ಉರುವಮ್ = ದಿವ್ಯಸುಂದರ ರೂಪದಲ್ಲಿ, ಮನಮ್ ವೈಕ್ಕ = ಮನಸ್ಸನ್ನು ನಿಲ್ಲಿಸಲು, ಮಾಟ್ಟಾದ = ಸಾಧ್ಯವಿಲ್ಲದ \(ಆಗದೆ ಇರುವ\), ಪಲಶಮಯಮ್ = ಕೆಲವು ಮತಗಳಲ್ಲಿ, ಮದಿ ಕೊಡುತ್ತಾಯ್ = ವ್ಯಾಮೋಹವನ್ನುಂಟುಮಾಡಿದವನೇ, ಮಲರ್ ತುೞಾಯ್ = ಹೂವಿನಿಂದ ತುಂಬಿದ ತುಲಸಿಯನ್ನು, ಮಾಟ್ಟೇ = ಧರಿಸುವುದರಲ್ಲಿಯೇ, ನೀ =ನೀನು, ಮನಮ್ ವೈತ್ತಾಯ್ = ಮನಸ್ಸನ್ನಿಟ್ಟಿರುವವನೇ \(ಮಗ್ನನಾಗಿರುವವನೇ\),ಮಾ ಞಾಲಮ್ = ವಿಸ್ತಾರವಾದ ಲೋಕವು, ವರುತ್ತಾದೋ = ವ್ಯಥೆಪಡುವುದಿಲ್ಲವೇ? 



ಸಾಧ್ಯವಾಗದೆ ಆದರೂ, ಈ ಹೂವಿನ ಮೇಲಿರುವ ವಿಸ್ತಾರವಾದ ಲೋಕವು ನಿನ್ನನ್ನು ಹೊಂದಿಕೊಂಡಿರುವ ಹೂವನ್ನು ಹೋಲುವ ದಿವ್ಯಸುಂದರರೂಪದಲ್ಲಿ ಮನಸ್ಸನ್ನು ನಿಲ್ಲಿಸಲು ಆಗದೆ ಇರುವ ಕೆಲವು ಮತಗಳಲ್ಲಿ ವ್ಯಾಮೋಹವನ್ನುಂಟುಮಾಡಿದವನೇ, ಹೂವಿನಿಂದ ತುಂಬಿದ ತುಲಸಿಯನ್ನು ಧರಿಸುವುದರಲ್ಲಿಯೇ ನೀನು ಮಗ್ನನಾಗಿರುವವನೇ ವಿಸ್ತಾರವಾದ ಲೋಕವು ವ್ಯಥೆಪಡುವುದಿಲ್ಲವೇ? 



ಭಗವಂತನನ್ನು ವಾಸ್ತವವಾದ ರೀತಿಯಲ್ಲಿ ವರ್ಣಿಸಲು ಸಾಧ್ಯವಿಲ್ಲವೆಂಬುದನ್ನು ಹಿಂದಿನ ಪಾಶುರದಲ್ಲಿ ಆಳ್ವಾರರು ಹೇಳಿದರು. ಅದಕ್ಕೆ ತಕ್ಕ ಹಾಗೆಯೇ ಭಗವಂತನ ದಿವ್ಯಸ್ವರೂಪವನ್ನಾಗಲಿ, ಅನುಪಮ ಸೌಂದರ್ಯವನ್ನಾಗಲಿ ಇಲ್ಲಿ ವರ್ಣಿಸಲು ಅವರು ಯತ್ನಿಸದೆ, ಭಗವಂತನ ಸ್ವಭಾವವನ್ನು ಎತ್ತಿಕೊಂಡಿರುವುದು ಒಂದು ವಿಶೇಷವೆನಿಸುತ್ತದೆ. 



ಇದು ಸ್ವಲ್ಪ ತೊಡಕಾದ ಪಾಶುರ. ಅರ್ಥವನ್ನು ಅನ್ವಯಕ್ರಮದಲ್ಲಿ ಹೇಳಿದಾಗ ಒಂದು ಬಗೆಯಲ್ಲೂ ಪ್ರತಿಪದಾರ್ಥದ ರೀತಿಯಲ್ಲಿ ಹೇಳಿದಾಗ ಸ್ವಲ್ಪ ವ್ಯತ್ಯಾಸವಾಗಿಯೂ ತೋರಿಬರುತ್ತದೆ. ಆದರೂ ಸಹ, ಇದರಲ್ಲಿ ತೋರಿಬರುವ ಮುಖ್ಯಾಂಶ ಎರಡಕ್ಕೂ ಒಂದೇ ಆಗಿ ತೋರುವುದು: “ಈ ಲೋಕದ ಜನರು ನಿನ್ನ ಸ್ವರೂಪವನ್ನೂ ಸೌಂದರ್ಯವನ್ನೂ ಅರಿತುಕೊಳ್ಳದಿರುವಾಗ, ಅವರ ಮುಂದೆ ಹಲವಾರು ಅರ್ಥವಿಲ್ಲದ ಧರ್ಮಗಳನ್ನಿಟ್ಟು ಅವರನ್ನು ಭ್ರಮೆಗೊಳಿಸಿ, ಪರಿಮಳ ಪೂರ್ಣವಾದ ತುಲಸಿಯ ಹಾರವನ್ನು ಧರಿಸುವುದರಲ್ಲಿಯೇ ನೀನು ಮಗ್ನನಾದರೆ, ಲೋಕದ ಜನ ವ್ಯಥೆಪಡುವುದಿಲ್ಲವೇ?” 



ಭಗವಂತನು ಸೃಷ್ಟಿಯನ್ನು ನಡೆಸಿ, ಬಳಿಕ, ಅದರ ಅಭ್ಯುದಯದ ವಿಷಯದಲ್ಲಿ ಮನಸ್ಸುಮಾಡದೆ, ನಿರ್ಲಿಪ್ತನಾಗಿರಬಹುದೇ? ಸೃಷ್ಟಿ ಎಷ್ಟು ಮುಖ್ಯವೋ ಅದರ ರಕ್ಷಣೆಯೂ ಉದ್ಧಾರವೂ ಅಷ್ಟೇ ಮುಖ್ಯ ಎಂಬುದು ಇಲ್ಲಿಯ ಅಭಿಪ್ರಾಯವೆನ್ನಬಹುದು. 



೫. ವರುನ್ದಾದ ವರುನ್ದವತ್ತ ಮಲರ್ ಕದಿರಿನ್ ಶುಡರುಡಮ್ಬಾಯ್,

ವರುನ್ದಾದ ಞಾನಮಾಯ್ ವರಮ್ಬಿನ್ಱ ಮುಱುದಿಯನ್ ಱಾಯ್,

ವರುಙ್ಗಾಲಮ್, ನಿಹೞ್ ಕಾಲಮ್ ಕೞಿ ಕಾಲಮಾಯುಲಹೈ,

ಒರುಙ್ಗಾಹವಳಿಪ್ಪಾಯ್\! ಶಿಲ್ ಎಙ್ಗುಲಕ್ಕವೋದುವನೇ? 



ವರುನ್ದಾದ = ಪ್ರಯತ್ನವೇ ಪಡೆದ, ಸಂಕಟಗೊಳಿಸಿದ, \(ಸಹಜವಾದ, ಸ್ವಾಭಾವಿಕವಾದ\), ಅರುಮ್ = ಅಪರೂಪವಾದ, ತವತ್ತ = ತಪಸ್ಸಿನ ಪರಿಣಾಮವಾದ, ಮಲರ್ ಕದಿರಿನ್ = ಪ್ರಸರಿಸಿರುವ ಕಿರಣಗಳುಳ್ಳ, ಶುಡರ್ = ತೇಜೋಮಯವಾದ, ಉಡಮ್ಬು ಆಯ್ = ದೇಹವನ್ನುಳ್ಳವನೇ, ವರುನ್ದಾದ = ಎಂದಿಗೂ ಕೃಶಗೊಳ್ಳದ, ಞಾನಮ್ = ಜ್ಞಾನಸ್ವರೂಪಿಯೇ, ವರಮ್ಬು ಇನ್ ಱಿ = ಮಿತಿಯಿಲ್ಲದಂತೆ, ಮುೞುದು = ಪರಿಪೂರ್ಣವಾಗಿ, ಇಯನ್ ಱಾಯ್ = ವ್ಯಾಪಿಸಿರುವವನೇ, ವರುಮ್ ಕಾಲಮ್ = ಮುಂದೆಬರುವ ಕಾಲವೂ,ನಿಹೞ್ ಕಾಲಮ್ = ಈಗ ನಡೆಯುತ್ತಿರುವ ಕಾಲವೂ, ಕೞಿಕಾಲಮುಮ್ = ಕಳೆದುಹೋದ ಕಾಲವೂ, ಆಯ್ = ಆಗಿ, ಉಲಹೈ = ಲೋಕಗಳನ್ನು, ಒರುಙ್ಗಾಹ \(ಒರುಙ್ಗು ಆಹ\) = ಒಟ್ಟಾಗಿ, ಅಳಿಪ್ಪಾಯ್ = ರಕ್ಷಿಸುವವನೇ, ಶೀರ್ = \(ನಿನ್ನ\) ಕಲ್ಯಾಣಗುಣಗಳನ್ನು, ಎಙ್ಗು = ಎತ್ತಲಿಂದ, ಉಲಕ್ಕ = \(ಪೂರ್ತಿಯಾಗಿ\) ಮುಗಿಸಲು, ಓದುವನೇ = ಹೇಳಲಿ? 



ಅಪ್ರಯತ್ನಪೂರ್ವಕವಾದ \(ಸಹಜವಾದ\) ಅಪರೂಪವಾದ ತಪಸ್ಸಿನ ಪರಿಣಾಮವಾದ ಪ್ರಸರಿಸಿರುವ ಕಿರಣಗಳುಳ್ಳ ತೇಜೋಮಯವಾದ ದೇಹವನ್ನುಳ್ಳವನೇ, ಎಂದೆಂದಿಗೂ ಕುಗ್ಗ್ದ ಜ್ಞಾನಸ್ವರೂಪಿಯೇ, ಮಿತಿಯಿಲ್ಲದಂತೆ ಪರಿಪೂರ್ಣವಾಗಿ ವ್ಯಾಪಿಸಿರುವವನೇ, ಮುಂದಿನ ಕಾಲ ಈಗಿನ ಕಾಲ ಮತ್ತು ಕಳೆದ ಕಾಲವೂ ಆಗಿ ಲೋಕಗಳನ್ನು ಒಟ್ಟಾಗಿ \(ಎಲ್ಲ ರೀತಿಯಲ್ಲೂ\) ರಕ್ಷಿಸುವವನೇ, ನಿನ್ನ ದಿವ್ಯಕಲ್ಯಾಣಗುಣಗಳನ್ನು ಎತ್ತಲಿಂದ ಮುಗಿಸಲು \(ಪೂರ್ತಿಯಾಗಿ\) ಪ್ರಯತ್ನಿಸಲಿ? 



ಹಿಂದಿನ ಮೂರನೆಯ ಪಾಶುರದಲ್ಲಿ ಆಳ್ವಾರರು “ಗೋವಿಂದಾ, ನಿನ್ನನ್ನು ನಾನು ವರ್ಣಿಸಲಾರೆನಲ್ಲ” ಎಂದು ಹೇಳಿದ್ದರಷ್ಟೆ. ಈ ಪ್ಶುರ ಮತ್ತೆ ಗುಣಕೀರ್ತನೆಗೆ ಮೀಸಲಾದಂತೆಯೇ. 



ಆಳ್ವಾರರು ಹೇಳುತ್ತಾರೆ: ಸಹಜವೂ ಸ್ವಾಭಾವಿಕವೂ, ವಿಲಕ್ಷಣವೂ ಪರಿಶುದ್ಧವೂ ಆದ ಪ್ರಸರಿಸಿರುವ ಕಿರಣಗಳುಳ್ಳ ತೇಜೋಮಯವಾದ ರೂಪವುಳ್ಳವನೇ, ಎಂದೆಂದಿಗೂ ಕುಗ್ಗದ \(ಕ್ಷೀಣಿಸದ\) ಜ್ಞಾನಮಯನೇ, ಪರಿಪೂರ್ಣವಾಗಿ ಎಲ್ಲೆಲ್ಲಿಯೂ ವ್ಯಾಪಿಸಿರುವವನೇ, ಕಾಲಸ್ವರೂಪಿಯಾಗಿ, ಭೂತ, ವರ್ತಮಾನ, ಭವಿಷತ್ಕಾಲಗಳನ್ನು ನಿರ್ವಹಿಸತಕ್ಕವನೇ, ಎಲ್ಲಾ ಲೋಕಗಳನ್ನೂ ಎಲ್ಲಾ ರೀತಿಯಲ್ಲೂ ರಕ್ಷಿಸುವವನೇ, ನಿನ್ನ ವಿಲಕ್ಷಣವಾದ ದಿವ್ಯಕಲ್ಯಾಣಗುಣಗಳನ್ನು ಪೂರ್ತಿಯಾಗಿ ವಿವರಿಸಿ ಹೇಳಲು ಎಲ್ಲಿಂದ ಮೊದಲು ಮಾಡಲಿ? 



ಭಗವಂತನು ಅದ್ವಿತೀಯ ತೇಜೋರೂಪಿ, ಪರಿಪೂರ್ಣ ಜ್ಞಾನಸ್ವರೂಪಿ, ಸರ್ವವ್ಯಾಪಿ, ಕಾಲಸ್ವರೂಪಿ, ಸರ್ವರಕ್ಷಕ. ಅವನನ್ನು ಎಲ್ಲಿಂದ ಮೊದಲು ಮಾಡಿ ಪೂರ್ತಿಯಾಗಿ ವರ್ಣಿಸಿ ಹೇಳಲು ಪ್ರಯತ್ನಿಸುವುದು? 



೬. ಓದುವಾರೋತ್ತೆಲ್ಲಾಮ್ ಎವ್ವುಲಹತ್ತೆವ್ವೆವೈಯುಮ್,

ಶಾದುವಾಯ್ ನಿನ್ ಪುಹೞಿನ್ ತಹೈಯಲ್ಲಾಲ್ ಪಿಱಿದಿಲ್ಲೈ,

ಪೋದುವಾೞ್ ಪುನನ್ದುೞಾಯ್ ಮುಡಿಯಿನಾಯ್\! ಪೂವಿನ್ ಮೇಲ್,

ಮಾದುವಾೞ್ ಮಾರ್ ಬಿನಾಯ್\! ಎನ್ ಶೊಲ್ಲಿ ಯಾನ್ವಾೞ್ ತ್ತುವನೇ? 



ಓದುವಾರ್ = ಅಧ್ಯಯನ ಮಾಡುವವರ, ಓತ್ತು ಎಲ್ಲಾಮ್ = ಓದುಎಲ್ಲವೂ \(ವೇದಗಳೆಲ್ಲವೂ\), ಎವ್ವು ಲಹತ್ತು= ಯಾವ ಲೋಕದ, ಎನ್ ಎವೈಯುಮ್ = ಯಾವ ಯಾವುದಾದರೂ \(ಶಾಸ್ತ್ರಾದಿಗಳಾದರೂ\), ಶಾದು ಆಯ್ = ಯಥಾರ್ಥವಾಗಿ \(ಅಸತ್ಯದ ಬೆರಕೆ ಇಲ್ಲದಂತೆ\), ನಿನ್ ಪುಹೞಿನ್ = ನಿನ್ನ ಗುಣಕೀರ್ತನೆಯ, ತಹೈ ಅಲ್ಲಾಲ್ = ಕಟ್ಟುಪಾಡಾಲ್ಲದೆ, ಪಿಱಿದುಇಲ್ಲೈ = ಬೇರೊಂದಿಲ್ಲ, ಪೋದು ವಾೞ್ = ಹೂವು ಬೆಳೆಯುವ \(ಬೆಳಗುವ\), ಪುನಮ್ = ಕ್ಷೇತ್ರಗಳ, ತುೞಾಯ್ = ತುಲಸಿಯನ್ನು \(ಹಾರವನ್ನು\), ಮುಡಿಯಿನಾಯ್ = ತಲೆಯಲ್ಲಿ ಧರಿಸಿದವನೇ, ಪೂವಿನ್ ಮೇಲ್ = ಹೂವಿನ ಮೇಲಣ, ಮಾದು = ಪೆಣ್ಮಣಿಯು, ವಾೞ್ = ನಿತ್ಯವಾಸಮಾಡುವ, ಮಾರ್ ಬಿನಾಯ್ = ಎದೆಯುಳ್ಳವನೇ, ಎನ್ ಶೊಲ್ಲಿ = ಏನನ್ನು ಹೇಳಿ, ಯಾನ್ = ನಾನು, ವಾೞ್ ತ್ತುವನೇ = ಸ್ತುತಿಸಲಿ\! 



ಅಧ್ಯಯನ ಮಾಡುವವರ ಓದೆಲ್ಲವೂ \(ವೇದಗಳೆಲ್ಲವೂ\), ಯಾವ ಲೋಕದ ಯಾವಯಾವುದಾದರೂ \(ಶಾಸ್ತ್ರಾದಿಗಳಾದರೂ\), ಅಸತ್ಯದ ಬೆರಕೆ ಇಲ್ಲದಂತೆ ಯಥಾರ್ಥವಾಗಿ ನಿನ್ನ ಗುಣಕೀರ್ತನೆಯ ಕಟ್ಟುಪಾಡಿನಲ್ಲಿರುವುದಲ್ಲದೆ ಬೇರೇನೂ ಇಲ್ಲ. ಹೂಬೆಳೆಯುವ ಕ್ಷೇತ್ರಗಳ ತುಲಸಿಯ ಹಾರವನ್ನುತಲೆಯಲ್ಲಿ ಧರಿಸಿರುವವನೇ, ಹೂವಿನ ಮೇಲಣ ಪೆಣ್ಮಣಿಯು ನಿತ್ಯವಾಸ ಮಾಡುವ ಎದೆಯುಳ್ಳವನೇ, ನಾನು ಏನನ್ನು ಹೇಳಿ ನಿನ್ನನ್ನು ಸ್ತುತಿಸಲಿ\! 



“ಓದುವಾರ್ ಓತ್ತು” – ’ಓತ್ತು’ ಎಂದರೆ ’ಓದುವಿಕೆ, ಓದುವವಸ್ತು, ಚೇತನನನ್ನು ಉಜ್ಜೀವನಗೊಳಿಸತಕ್ಕ ಓದು – ವೇದಗಳು. ವೇದಗಳನ್ನು ಶ್ರದ್ಧಾಭಕ್ತಿಗಳಿಂದ ಅಧ್ಯಯನ ಮಾಡತಕ್ಕ ವೇದಾಧ್ಯಯನ ತತ್ಪರರು – ’ಓದುವಾರ್’. 



“ಎವ್ವುಲಹತ್ತು ಎವ್ವೆವ್ವೈಯುಮ್” – ಭೂಲೋಕದಲ್ಲಿರುವ ಹಾಗೆಯೇ ಸ್ವರ್ಗಾದಿ ಬೇರೆ ಲೋಕಗಳಲ್ಲಿ ರೂಢಿಯಲ್ಲಿರುವ ಶಾಸ್ತ್ರ, ಇತಿಹಾಸ, ಪುರಾಣಾದಿಗಳನ್ನು ಕುರಿತ ಮಾತು. 



“ಪೋದುವಾೞ್ ಪುನನ್ದುೞಾಯ್” – ಹುಲುಸಾಗಿ, ಸೊಬಗು ತುಂಬಿ ಹೂಗಳು ಬೆಳೆಯುವ ಕ್ಷೇತ್ರಗಳು ಫಲವತ್ತಾದವು. ಅವುಗಳಲ್ಲಿ ಬೆಳೆಯುವ ತುಲಸಿಯೂ ಸಹ ಬಹಳ ಸೊಂಪಾಗಿ ಬೆಳೆಯತಕ್ಕವೇ. 



“ಪೂವಿನ್ಮೇಲ್ ಮಾದು ವಾೞ್ ಮಾರ್ ಬು” – ಸಮುದ್ರಮಥನ ಕಾಲದಲ್ಲಿ ದಿವ್ಯವಾದ ಕಮಲದ ಹೂವಿನಲ್ಲಿ ಕಾಣಿಸಿಕೊಂಡ ಪೆಣ್ಮಣಿಯೇ ಶ್ರೀಲಕ್ಷ್ಮೀದೇವಿ. ಅಲ್ಲಿ ನೆರೆದಿದ್ದ ಬ್ರಹ್ಮರುದ್ರಾದಿ ಎಲ್ಲ ದೇವತೆಗಳ ಪೈಕಿ ಎಲ್ಲರನ್ನೂ ಬಿಟ್ಟು ಶ್ರೀಮನ್ನಾರಾಯಣನನ್ನೇ ಆಕೆ ವರಿಸಿದಳು. ಆಕೆಯನ್ನು ಸ್ವಾಮಿಯು ಅತ್ಯಾದರದಿಂದ ತನ್ನ ವಕ್ಷಸ್ಥಲದಲ್ಲಿಯೇ ಸದಾ ನೆಲಸಿರುವಂತೆ ಇರಿಸಿಕೊಂಡನು. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ವೇದಗಳು ಮತ್ತು ಶಾಸ್ತ್ರಾದಿಗಳು ಎಲ್ಲವೂ ನಿನ್ನ ಗುಣಕೀರ್ತನೆಯ ಕಟ್ಟುಪಾಡಿನಲ್ಲಿಯೇ ಬೆಳೆದಿವೆಯಲ್ಲದೆ ಅವುಗಳಲ್ಲಿ ಬೇರೇನೂ ಇಲ್ಲ. ಫಲವತ್ತಾದ ಕ್ಷೇತ್ರದಲ್ಲಿ ಸೊಂಪಾಗಿ ಬೆಳೆದ ತುಲಸಿಯ ಹಾರವನ್ನು ಕಿರೀಟದಲ್ಲಿ ಧರಿಸಿರುವವನೇ ಶ್ರೀದೇವಿಯನ್ನು ನಿನ್ನ ವಕ್ಷಸ್ಥಲವಾಸಿಯಾಗಿ ಮಾಡಿಕೊಂಡಿರುವವನೇ, ನಾನು ನಿನ್ನನ್ನು ಏನೆಂದು ವರ್ಣಿಸಿ ಹೇಳಲಿ\! 



೭. ವಾೞ್ ತ್ತುವಾರ್ ಪಲರಾಹ ನಿನ್ನುಳ್ಳೇ ನಾನ್ ಮುಹನೈ,

ಮೂೞ್ ತ್ತ ನೀರುಲಹೆಲ್ಲಾಮ್ ಪಡೈಯೆನ್ ಱು ಮುದಲ್ ಪಡೈತ್ತಾಯ್\!

ಕೇಱ್ ತ್ತ ಶೀರರನ್ ಮುದಲಾಕ್ಕಿಳರ್ ದೆಯ್ವಮಾಯ್ ಕ್ಕಿಳರ್ ನ್ದು,

ಶೂಳ್ ತ್ತಮರರ್ ತುತಿತ್ತಾಲ್ ಉನ್ ತೊಲ್ ಪುಹೞ್ ಮಾಶೂಣಾದೇ? 



ವಾೞ್ ತ್ತು ವಾರ್ = ಸ್ತುತಿಸತಕ್ಕವರು, ಪಲರ್ = ಹಲವರು, ಆಹ = ಆಗಬೇಕೆಂದು, ನಿನ್ ಉಳ್ಳೇ = ನಿನ್ನ ಅಂತರಂಗದಲ್ಲೇ \(ಸಂಕಲ್ಪದಿಂದಲೇ\), ನಾನ್ ಮುಹನೈ = ಚತುರ್ಮುಖನನ್ನು, ಮೂೞ್ ತ್ತ = ಮುಳುಗಿಸಿರುವ, ನೀರ್ = ನೀರಿನಿಂದ, ಉಲಹೆಲ್ಲಾಮ್ = ಎಲ್ಲಾ ಲೋಕಗಳನ್ನೂ, ಪಡೈ ಎನ್ ಱು = ಮತ್ತೆ ಪಡೆದುಕೊ \(ಸೃಷ್ಟಿಸು\) ಎಂದು, ಮುದಲ್ = ಪ್ರಾರಂಭದಲ್ಲಿಯೇ, ಪಡೈತ್ತಾಯ್ = ಸೃಷ್ಟಿಸಿದವನೇ, ಕೇೞ್ ತ್ತ = ಪ್ರಸಿದ್ಧವಾದ, ಶೀರ್ = ಗುಣಗಳುಳ್ಳ, ಅರನ್ = ಹರನೇ, ಮುದಲಾ = ಮೊದಲಾದ, ಕಿಳರ್ ದೆಯ್ ವಮ್ ಆಯ್ = ಶಕ್ತರಾದ ದೈವಗಳಾಗಿ, ಕಿಳರ್ ನ್ದು = ಅವತರಿಸಿ, ಶೂೞ್ ತ್ತು \(ನಿನ್ನನ್ನು ಸುತ್ತಿಕೊಂಡು\), ಅಮರರ್ = ಅಮರರು \(ದೇವತೆಗಳು\), ತುತಿತ್ತಾಲ್ = ಸ್ತುತಿಸುವುದರಿಂದ, ಉನ್ = ನಿನ್ನ, ತೊಲ್ ಪುಹೞ್ = ಅನಾದಿಯಾದ ಕೀರ್ತಿಯು, ಮಾಶೂಣಾದೇ \(ಮಾಶು\+ಉಣಾದೇ\) = ಕಳಂಕಗೊಳ್ಳುವುದಿಲ್ಲವೇ? 



ಸ್ತುತಿಸತಕ್ಕವರು ಹಲವರು ಆಗಬೇಕೆಂದು ನಿನ್ನ ಸಂಕಲ್ಪದಿಂದಲೇ ಚತುರ್ಮುಖನನ್ನು, ನೀರಲ್ಲಿ ಮುಳುಗಿರುವ ಲೋಕಗಳನ್ನೆಲ್ಲಾ ಮತ್ತೆ ಸೃಷ್ಟಿಸು ಎಂದು, ಪ್ರಾರಂಭದಲ್ಲಿ ಸೃಷ್ಟಿಸಿದವನೇ, ಪ್ರಸಿದ್ಧವಾದ ಗುಣಗಳುಳ್ಳ ಹರನೇ ಮೊದಲಾದ ಶಕ್ತರಾದ ದೈವಗಳಾಗಿ ಅವತರಿಸಿ, ನಿನ್ನನ್ನು ಸುತ್ತಿಕೊಂಡು ಅಮರರು ಸ್ತುತಿಸುತ್ತಿರುವುದರಿಂದ, ನಿನ್ನ ಅನಾದಿಯಾದ ಕೀರ್ತಿಯು ಕಳಂಕಗೊಳ್ಳುವುದಿಲ್ಲವೇ? 



ವೇದಶಾಸ್ತ್ರಾದಿಗಳನ್ನು ನೋಡಿದ್ರೆ, ಅವೆಲ್ಲವೂ ನಿನ್ನ ಗುಣಕೀರ್ತನೆಗೇ ಮೀಸಲಾಗಿವೆ – ಎಂಬುದು ಹಿಂದಿನ ಪಾಶುರ. 



ವೇದಶಾಸ್ತ್ರಾದಿಗಳನ್ನು ನೋಡಿದರೆ, ಅವೆಲ್ಲವೂ ನಿನ್ನ ಗುಣಕೀರ್ತನೆಗೇ ಮೀಸಲಾಗಿವೆ – ಎಂಬುದು ಹಿಂದಿನ ಪಾಶುರ. 



ನೀನು ಸೃಷ್ಟಿಸಿದ ಚತುರ್ಮುಖ, ಹರ, ದೇವತೆಗಳು ಮುಂತಾದವರೆಲ್ಲರೂ ನಿನ್ನನ್ನು ಸುತ್ತುಗಟ್ಟಿ ಹೊಗಳುತ್ತಲೇ \(ನಿನ್ನ ಗುಣಕೀರ್ತನ ಮಾಡುತ್ತಲೇ\) ಇರುವುದರಿಂದ, ನಿನ್ನ ನಿತ್ಯಸಿದ್ಧವಾದ ಕೀರ್ತಿಗೆ ಯಾವ ಕೊರತೆಯುಂಟಾಗುವುದೋ\! ಎಂಬುದು ಈ ಪಾಶುರ. 



ಆಳ್ವಾರರು ಹೇಳುತ್ತಾರೆ: ನಿನ್ನ ಗುಣ ಕೀರ್ತಿಗಳನ್ನು ಪ್ರಚಾರ ಮಾಡುವುದಕ್ಕೆ ಹಲವರು ಇರಬೇಕು ಎಂಬುದು ನಿನ್ನ ಸೃಷ್ಟಿಯ ಉದ್ದೇಶವಾಗಿರಬೇಕು\! ಅದಕ್ಕಾಗಿ, ನಿನ್ನ ಸಂಕಲ್ಪದಿಂದಲೇ ಚತುರ್ಮುಖನನ್ನು ಮೊದಲು ಪಡೆದೆ. ಪ್ರಳಯಜಲದಲ್ಲಿ ಮುಳುಗಿದ್ದ ಎಲ್ಲಾ ಲೋಕಗಳನ್ನೂ ಮತ್ತೆ ಸೃಷ್ಟಿಸು ಎಂದು ಅವನಿಗೆ ಆಣತಿಯಿತ್ತೆ. ಅವನು ಸೃಷ್ಟಿಕಾರ್ಯದಲ್ಲಿ ತೊಡಗಿ, ಪ್ರಸಿದ್ಧ ಗುಣಗಳುಳ್ಳ ಮತ್ತು ಶಕ್ತರಾದ ಹರನೇ ಮುಂತಾದ ದೇವತೆಗಳನ್ನು ಸೃಷ್ಟಿಸಿದರು. ಅವರೆಲ್ಲರೂ ನಿನ್ನ ಸುತ್ತಮುತ್ತ ನೆರೆದು ನಿನ್ನನ್ನು ಎಡೆಬಿಡದಂತೆ ಕೀರ್ತಿಸುತ್ತಲಿರುತ್ತಾರೆ. ಹೀಗೆ ನಡೆಸುವ ಅವರ ಸ್ತುತಿಗಳಿಂದ ನಿನ್ನ ನಿತ್ಯಸಿದ್ಧವಾದ ಕೀರ್ತಿಗೆ ಎಲ್ಲಿ ಕಳಂಕ ಬರುವುದೋ\! \(ಕಳಂಕ ಬರುವುದಿಲ್ಲವೇ?\) 



ಒಂದು ವಿಷಯವನ್ನು ಕುರಿತು ಮೇಲಿಂದ ಮೇಲೆ ಹೇಳುತ್ತಲೇ ಬಂದರೆ, ಅದು ಬರಬರುತ್ತ ವ್ಯತ್ಯಾಸಗೊಳ್ಳುವುದು ಸಹಜವೇ. ಎಲ್ಲಾ ಅಂಶಗಳೂ ಪ್ರತಿಯೊಂದು ಸಲವೂ ಬರದೇ ಇರಬಹುದು. ಹೊಸವು ಮೂಡಿ ಬರಬಹುದು. ಕೆಲವು ಮರೆತು ಹೋಗಬಹುದು. ಅಥವಾ ಅಭಿಪ್ರಾಯ, ಅರ್ಥಗಳಲ್ಲಿ ವ್ಯತ್ಯಾಸಗೊಳ್ಳಬಹುದು. ನಾನಾ ದೇವತೆಗಳು ಭಗವಂತನ ಗುಣಕೀರ್ತಿಗಳನ್ನು ಎಡೆಬಿಡದಂತೆ ಸ್ತುತಿಸುತ್ತಲೇ ಬರುವುದರಿಂದ, ಅವರು ಅವುಗಳಲ್ಲಿ ಕೆಲವನ್ನು ಮರೆತುಬಿಡಬಹುದು. ಕೆಲವನ್ನು ಉತ್ಪ್ರೇಕ್ಷಿಸಬಹುದು. ಕೆಲವಕ್ಕೆಭಿನ್ನಾರ್ಥ ಕಲ್ಪಿಸಬಹುದು. ಕೆಲವು ಹೊಸವನ್ನು ಕೂಡಿಸಬಹುದು. ಇವೆಲ್ಲವನ್ನೂಸತ್ಯಪೂರ್ಣವೆಂದೂ, ಯಥಾರ್ಥವೆಂದೂ, ದೋಷರಹಿತವೆಂದೂ ಹೇಗೆ ನಂಬುವುದು – ಇದು ಇಲ್ಲಿನ ಸ್ವಾರಸ್ಯವಾದ ಸಮಸ್ಯೆ. 



೮. ಮಾಶೂಣಾಚ್ಚುಡರುಡಮ್ಬಾಯ್ ಮಲರಾದು ಕುವಿಯಾದು,

ಮಾಶೂಣಾ ಞಾನಮಾಯ್ ಮುೞುದು ಮಾಯ್ ಮುೞುದಿಯನ್ ಱಾಯ್, 

ಮಾಶೂಣಾ ವಾನ್ ಕೋಲತ್ತು ಅಮರರ್ ಕೋನ್ ವೞಿಪ್ಪಟ್ಟಾಲ್,

ಮಾಶೂಣಾ ವುನಪಾದ ಮಲರ್ ಚ್ಚೋದಿ ಮೞುಙ್ಗೂದೇ? 



ಮಾಶು ಉಣಾ = ಕಳಂಕವಿಲ್ಲದ, ಶುಡರ್ = ತೇಜೋಮಯವಾದ, ಉಡಮ್ಬಾಯ್ = ರೂಪ\(ದೇಹ\)ವುಳ್ಳವನೇ, ಮಲರಾದು = ವಿಕಾಸಗೊಳ್ಳದ, ಕುವಿಯಾದು = ಸಂಕೋಚಗೊಳ್ಳದ, ಮಾಶು ಉಣಾ= ಪರಿಶುದ್ಧವಾದ \(ಕೊರತೆಯಿಲ್ಲದ\), ಞಾನಮ್ ಆಯ್ = ಜ್ಞಾನಸ್ವರೂಪಿಯೇ, ಮುೞುದುಮ್ ಆಯ್ = ಎಲ್ಲಕ್ಕೂ ಆಶ್ರಯವಾಗಿರುವವನೇ, ಮಾಶು ಉಣಾ = ಕಳಂಕರಹಿತವಾದ, ವಾನ್ = ದಿವ್ಯವಾದ \(ಅಪ್ರಾಕೃತವಾದ\), ಕೋಲತ್ತು = ಆಭರಣಗಳನ್ನು ಧರಿಸಿರುವ \(ಸೌಂದರ್ಯವುಳ್ಳ\), ಆಮರರ್ ಕೋನ್ = ದೇವತೆಗಳ ಒಡೆಯನು, ವೞಿಪಟ್ಟಾಲ್ = ಸ್ತುತಿಸಿದರೆ \(ಪೂಜಿಸಿದ್ದರಿಂದ\), ಮಾಶು ಉಣಾ = ಪರಿಶುದ್ಧವಾದ, ಉನಪಾದಮ್ ಮಲರ್ ಶೋದಿ = ನಿನ್ನ ಪಾದಕಮಲಗಳ ತೇಜಸ್ಸು, ಮೞಿಙ್ಗಾದೇ = ಕುಂದುವುದಿಲ್ಲವೇ? 



ಕಳಂಕವಿಲ್ಲದ ತೇಜೋಮಯವಾದ ದೇಹವುಳ್ಳವನೇ, ವಿಕಾಸವೂ ಸಂಕೋಚವೂ ಇಲ್ಲದ ಪರಿಶುದ್ಧವಾದ ಜ್ಞಾನಸ್ವರೂಪಿಯೇ, ಪರಿಪೂರ್ಣನೇ, ಎಲ್ಲಕ್ಕೂ ಆಶ್ರಯನಾಗಿರುವವನೇ, ಕಳಂಕವಿಲ್ಲದ ದಿವ್ಯವಾದ \(ಅಪ್ರಾಕೃತವಾದ\) ಸೌಂದರ್ಯವುಳ್ಳ \(ಆಭರಣಗಳುಳ್ಳ\) ದೇವತೆಗಳ ಒಡೆಯನು ಪೂಜಿಸಿದ್ದರಿಂದ, ಪರಿಶುದ್ಧವಾದ ನಿನ್ನ ಪಾದಕಮಲಗಳ ತೇಜಸ್ಸು ಕುಂದುವುದಿಲ್ಲವೇ? 



ಬ್ರಹ್ಮರುದ್ರಾದಿಗಳು ದೇವತೆಗಳೂ ಭಗವಂತನನ್ನು ಎಡೆಬಿಡದಂತೆ ಸ್ತುತಿಸುತ್ತಿದ್ದರೆ, ಅವನ ಕೀರ್ತಿಗೆ ಕಳಂಕ ಬರುವುದಿಲ್ಲವೇ –ಎಂಬುದು ಹಿಂದಿನ ಪಾಶುರ. 



ತೇಜೋಮೂರ್ತಿಯಾದ ಭಗವಂತನನ್ನು ಪೂಜಿಸುವುದರಿಂದ, ಅವನ ಅದ್ವಿತೀಯ ತೇಜಸ್ಸಿಗೆ ಮಾಸಲು ಹತ್ತುವುದಿಲ್ಲವೇ – ಎಂಬುದು ಈ ಪಾಶುರ.



“ಅಮರರ್ ಕೋನ್ ವೞಿಪಟ್ಟಾಲ್” – ಭಗವಂತನು ತ್ರಿವಿಕ್ರಮನಾಗಿ ಬೆಳೆದು, ತನ್ನ ಒಂದು ಪಾದವನ್ನು ವಿಸ್ತರಿಸಿ, ಭೂಮಂಡಲವನ್ನೆಲ್ಲಾ ಆವರಿಸಿ, ಮತ್ತೊಂದು ಪಾದವನ್ನು ವಿಸ್ತರಿಸಿ, ಮೇಲಣ ಏಳು ಲೋಕಗಳನ್ನೂ ಅಳೆದುಕೊಂಡಾಗ, ಚತುರ್ಮುಖ ಬ್ರಹ್ಮನು ಭಗವಂತನ ಆ ಪಾದವನ್ನು ತನ್ನ ಕಮಂಡಲ ಜಲದಿಂದ ತೊಳೆದು ಪೂಜಿಸಿದ್ದು. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಅಪ್ರತಿಮ ತೇಜೋಮೂರ್ತಿ. ನಿನ್ನ ತೇಜಃಪೂರ್ಣವಾದ ರೂಪಕ್ಕೆ ಯಾವ ಕುಂದುಕೊರತೆಯೂ ಇಲ್ಲ. ನಿನ್ನದು ನಿತ್ಯಯೌವನ ಸೌಂದರ್ಯ. ಅದಕ್ಕೆ ಬೆಳವಣಿಗೆ ಇಲ್ಲ. ಮುಪ್ಪೂ ಇಲ್ಲ. ಅದು ಕಂದುವುದೂಇಲ್ಲ, ಕುಂದುವುದೂ ಇಲ್ಲ. ನೀನು ಪರಿಪೂರ್ಣನು. ಎಲ್ಲ ವಸ್ತುಗಳ ಒಳಗೂ ಹೊರಗೂ ಆವರಿಸಿಕೊಂಡಿರುವೆ. ನೀನೇ ಎಲ್ಲಾ ವಸ್ತುಗಳಿಗೂ ಆಶ್ರಯಿಸು. ಇಂಥ ವಿಲಕ್ಷಣವಾದ, ಪರಿಶುದ್ಧವಾದ, ತೇಜೋಮೂರ್ತಿಯಾದ ನಿನ್ನ ಪಾದಕಮಲಗಳನ್ನು \(ಅಂದು\) ಚತುರ್ಮುಖನು ತೊಳೆದು ಪೂಜಿಸಿದನಷ್ಟೆ. ಅದರಿಂದ, ಸ್ವಯಂ ಪರಿಶುದ್ಧವಾದ ಅವುಗಳ ದಿವ್ಯತೇಜಸ್ಸು ಮಾಸುವುದಿಲ್ಲವೇ? 



ಹೇಳಿದ್ದನ್ನೇ ಮತ್ತೆ ಮತ್ತೆ ಹೇಳುತ್ತಾ ಹೊಗಳುತ್ತಿದ್ದರೆ, ಭಗವಂತನ ಕೀರ್ತಿಗೆ ಮಾಸಲು ಬರುವುದಿಲ್ಲವೇ? ವಿಲಕ್ಷಣವಾದ ತೇಜೋಮಯರೂಪಿಯಾದ ಅವನನ್ನು ಪೂಜಿಸುವುದರಿಂದ ಅವನ ಅದ್ವಿತೀಯ ತೇಜಸ್ಸಿಗೆ ಮಾಸಲು ಹತ್ತುವುದಿಲ್ಲವೇ? ಯಾವುದು ವಾಸ್ತವ? ಯಾರನ್ನು ಕೇಳುವುದು? ಅದಕ್ಕಾಗಿಯೇ ಭಗವಂತನಲ್ಲಿಯೇ ಆಳ್ವಾರರ ಸವಾಲು\! 



೯. ಮೞುಙ್ಗೂದವೈನ್ನುದಿಯ ಶಕ್ಕರ ನಲ್ ವಲತ್ತೈಯಾಯ್,

ತೊೞುಙ್ಗೂದಲ್ ಕಳಿಱಳಿಪ್ಪಾನ್ ಪುಳ್ಳೂರ್ ನ್ದು ತೋನ್ ಱಿನೈಯೇ,

ಮೞುಙ್ಗೂದ ಞಾನಮೇ ಪಡೈಯಾಹ ಮಲರುಲಹಿಲ್,

ತೊೞುಮ್ಬಾಯಾರ್ ಕ್ಕಳಿತ್ತಾಲ್ ಉನ್ ಶುಡರ್ ಚ್ಚೋದಿ ಮಱೈಯಾದೇ? 



ಮೞುಙ್ಗಾದ = ಹರಿತವನ್ನು ಕಳೆದುಕೊಳ್ಳದ, ವೈನ್ನುದಿಯ – ಬಾಯನ್ನುಳ್ಳ, ಶಕ್ಕರ = ಚಕ್ರವೆಂಬ, ನಲ್ = ಉತ್ತಮವಾದ, ವಲತ್ತೈ ಆಯ್ = ಬಲಿಷ್ಠ ಆಯುಧವನ್ನು ಹಿಡಿದು, ತೊೞುಮ್ = ಪೂಜಿಸಬೇಕೆಂಬ, ಕಾದಲ್ = ಆಶೆಯನ್ನುಳ್ಳ, ಕಳಿಱು = ಆನೆಯನ್ನು \(ಸಲಗವನ್ನು\), ಅಳಿಪ್ಪಾನ್ = ರಕ್ಷಿಸುವುದಕ್ಕಾಗಿ, ಪುಳ್ ಊರ್ ನ್ದು = ಪಕ್ಷಿಯನ್ನೇರಿ, ತೋನ್ ಱಿನೈಯೇ = ಕಾಣಿಸಿಕೊಂಡವನೇ, ಮೞುಙ್ಗಾದ = ಬಹಳ ತೀಕ್ಷ್ಣವಾದ, ಞಾನಮೇ =ಜ್ಞಾನವನ್ನೇ, ಪಡೈ= ಆಯುಧವನ್ನಾಗಿ, ಮಲರ್ ಉಲಹಿಲ್ = ವಿಸ್ತಾರವಾದ ಲೋಕದಲ್ಲಿ, ತೊೞುಮ್ಬು ಆಯರ್ ಕ್ಕೂ = ಸೇವೆಯನ್ನು, ಮಾಡಬಯಸುವವರಿಗೆ \(ಭಕ್ತರಿಗೆ\), ಅಳಿತ್ತಲ್ = ಕೃಪೆಮಾಡಿದರೆ \(ಒದಗಿ ಬಂದರೆ\), ಉನ್ = ನಿನ್ನ, ಶುಡರ್ ಶೋದಿ = ಬೆಳಗುವ ತೇಜಸ್ಸು, ಮಱೈಯಾದೇ = ಕುಂಠಿತಗೊಳ್ಳುವುದಿಲ್ಲವೇ? 



ಹರಿತವನ್ನು ಕಳೆದುಕೊಳ್ಳದ ಬಾಯನ್ನುಳ್ಳ ಚಕ್ರವೆಂಬ ಉತ್ತಮವಾದ ಬಲಿಷ್ಠ ಆಯುಧವನ್ನು ಹಿಡಿದು, ಪೂಜಿಸಬೇಕೆಂಬ ಆಶೆಯನ್ನುಳ್ಳ ಸಲಗನನ್ನು ರಕ್ಷಿಸುವುದಕ್ಕಾಗಿ, ಪಕ್ಷಿಯನ್ನೇರಿ ಕಾಣಿಸಿಕೊಂಡವನೇ, ಬಹಳ ಚುರುಕಾದ ಜ್ಞಾನವನ್ನೇ ಆಯುಧವಾದುಳ್ಳ ವಿಸ್ತಾರವಾದ ಲೋಕದಲ್ಲಿ ಸೇವೆಮಾಡಬಯಸುವವರಿಗೆ ನೀನು ಒದಗಿ ಬಂದರೆ, ನಿನ್ನ ಬೆಳಗುವ ತೇಜಸ್ಸಿಗೆ ಕುಂದಕ ಬರಲಾರದೇ? 



ಎಡೆಬಿಡದೆ ಮಾಡುವ ಸ್ತುತಿಯಿಂದಲೋ, ಪೂಜೆಯಿಂದಲೋ ಭಗವಂತನ ದಿವ್ಯತೇಜಸ್ಸಿಗೆ ಕಳಂಕವುಂಟಾಗುವುದಿಲ್ಲವೇ? – ಎಂಬುದು ಹಿಂದಿನ ಎರಡು ಪಾಶುರಗಳಲ್ಲಿ ಮೂಡಿ ಬಂದ ಪ್ರಶ್ನೆ.



“ತೊೞುಙ್ಗೂದಲ್ ಕಳಿಱಳಿಪ್ಪಾನ್” – ಇದು ಗಜೇಂದ್ರಮೋಕ್ಷದ ವಿಷಯ. ಆಳವಾದ ಮಡುವಿನ ನಡುವೆ ಅರಳಿ ಸಿದ್ಧವಾಗಿದ್ದ ತಾವರೆಯ ಹೂವನ್ನು ಕಿತ್ತು ಭಗವಂತನಿಗೆ ಅರ್ಪಿಸಿ ಎರಗಬೇಕೆಂದು ಆಶೆಪಟ್ಟು, ಸಲಗವೊಂದು ನೀರಿನಲ್ಲಿಳಿಯಿತು. ಆ ಕೂಡಲೇ ಮಡುವಿನಲ್ಲಿ ಹೊಂಚುತ್ತಿದ್ದ ಕ್ರೂರವಾದ ಮೊಸಳೆ ಅದರ ಕಾಲನ್ನು ಬಲವಾಗಿ ಹಿಡಿಯಿತು. ಅದು ಬಹಳ ಬಲಿಷ್ಠ ಸಲಗವೆ. ಮೊಸಳೆಯಿಂದ ಬಿಡಿಸಿಕೊಳ್ಳಲು ಸರ್ವಪ್ರಯತ್ನಮಾಡಿತು. ಎಲ್ಲವೂ ವಿಫಲವಾದ ಬಳಿಕ ಅದು ತನ್ನ ಸೊಂಡಿಲನ್ನು ಮೇಲಕ್ಕೆತ್ತಿ “ಆದಿಮೂಲಾ” ಎಂದು ಅಬ್ಬರಿಸಿತು. ಕೂಗು ಭಗವಂತನಿಗೆ ಮುಟ್ಟಿತು. ಆ ಕೂಡಲೇ ಭಗವಂತನು ಗರುಡಾರೂಢನಾಗಿ ಅಲ್ಲಿಗೆ ಧಾವಿಸಿ ಬಂದು, ತನ್ನ ಚಕ್ರಾಯುಧದಿಂದ ಮೊಸಳೆಯನ್ನು ತುಂಡರಿಸಿ, ಸಲಗವನ್ನು ಸಂಕಟದಿಂದ ಪಾರುಮಾಡಿದನು. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಿನ್ನನ್ನು ಪೂಜಿಸಬೇಕೆಂದು ಆಶಿಸಿದ ಸಲಗಕ್ಕೆ ಸಂಕಟ ಬಂದಾಗ, ನೀನು ಗರುಡನನ್ನೇರಿ ಬಂದು ಅದರ ಸಂಕಟವನ್ನು ನೀಗಿಸಿದೆ. ನೀನು ಇಷ್ಟು ಸುಲಭನೆಂದು ತಿಳಿಯದ ಈ ಲೋಕದ ಜನ ನಿನ್ನನ್ನು ಜ್ಞಾನಮಾರ್ಗದಿಂದಲೇ ಪಡೆದುಕೊಳ್ಳಬೇಕೆಂದು ಕಷ್ಟಪಡುತ್ತಾರೆ. ಜ್ಞಾನಕ್ಕೆ ಸುಲಭವಾಗಿ ನಿಲುಕದ ನೀನು ಹಾಸ್ಯ ಮಾಡುವ ಆಶೆಯಿಂದಿರುವ ಭಕ್ತರಿಗೆ ಸುಲಭವಾಗಿ ಒದಗಿ ಬರುವುದರಿಂದ, ನಿನ್ನ ಬೆಳಗುವ ತೇಜಸ್ಸಿಗೆ ಕುಂದಕ ಬರುವುದಿಲ್ಲವೇ? ನಿನ್ನ ಬೆಳಗುವ ತೇಜಸ್ಸು ಮಾಸಿ ಮರೆಯಾಗುವುದಿಲ್ಲವೇ? 



ಭಕ್ತ ಜನರ ಸಂಕಟವನ್ನು ನೀಗಿಸುವುದಕ್ಕೆ ಭಗವಂತನು ಅತಿಸುಲಭವಾಗಿ ಒದಗಿ ಬಂದರೆ ಅವನ ದಿವ್ಯತೇಜಸ್ಸಿಗೆ ತೊಂದರೆಯಲ್ಲವೇ? ಗಜೇಂದ್ರನ ಸಂಕಟವನ್ನು ಹರಿಸುವುದಕ್ಕೆ ಭಗವಂತನು ದಿವ್ಯರೂಪವನ್ನು ಧರಿಸಿ ಅದರ ಬಳಿಗೆ ಧಾವಿಸಿ ಬಂದನು. ಹಾಗೆಯೇ ಭೂಲೋಕದಲ್ಲಿ ಭಕ್ತರಿಗೆ ಬಂದ ಸಂಕಟಗಳನ್ನು ನಿವಾರಿಸುವುದಕ್ಕಾಗಿ ಭಗವಂತನು, ಆಯಾ ಸಂದರ್ಭಕ್ಕೆಅನುಗುಣವಾಗಿ ನಾನಾಅವತಾರಗಳನ್ನೆತ್ತಿದನು. ಪ್ರತಿಯೊಂದು ಅವತಾರದಲ್ಲಿಯೂ ಸೌಶೀಲ್ಯ, ಸೌಲಭ್ಯ, ಮಾರ್ದವ, ಬಲ, ವೀರ್ಯ, ಕಾರುಣ್ಯ, ಮುಂತಾದ ತನ್ನ ಕಲ್ಯಾಣಗುಣಗಳನ್ನು ವ್ಯಕ್ತಪಡಿಸಿದನು. ಸಾಧುಗಳನ್ನು, ಭಕ್ತರನ್ನು, ಕಾಪಾಡುವುದಕ್ಕಾಗಿ, ದುಷ್ಟರನ್ನು ನಿಗ್ರಹಿಸುವುದಕ್ಕಾಗಿ, ಧರ್ಮಸಂರಕ್ಷಣೆಗಾಗಿ ಭಗವಂತನ ಈ ಅವತಾರಗಳು. ಮನುಷ್ಯರಲ್ಲಿ ಮನುಷ್ಯನಾಗಿ, ಅವರಂತೆಯೇ ಆಚಾರ ವಿಹಾರಗಳಲ್ಲಿ ತೊಡಗಿ, ತನ್ನ ಮೂರು ಕರ್ತವ್ಯಗಳನ್ನೂ ನಡೆಸುತ್ತ, ಅವತಾರವೈಭವವನ್ನುನಡೆಸಿ ಮುಗಿಸಿಕೊಟ್ಟನಷ್ಟೆ. ಆಗಲೆಲ್ಲ ಸ್ವಾಮಿಯು ತನ್ನ ಅಪ್ರತಿಮ ತೇಜಸ್ಸನ್ನು ಮರೆಮಾಡಿಕೊಂಡದ್ದು ದಿಟ. ವಾಸ್ತವವನ್ನು ಎಷ್ಟು ಸುಂದರವಾಗಿ ನಿರೂಪಿಸಲಾಗಿದೆ\! 



೧೦. ಮಱೈಯಾಯ ನಾಲ್ ವೇದತ್ತುಳ್ ನಿನ್ ಱ ಮಲರ್ ಚ್ಚುಡರೇ,

ಮುಱೈಯಾಲಿವ್ವುಲಹೆಲ್ಲಾಮ್ ಪಡೈತ್ತಿಡನ್ದುಣ್ಡುಮಿೞ್ ನ್ದಳನ್ದಾಯ್,

ಪಿಱೈಯೇಱು ಶಡೈಯಾನುಮ್ ನಾನ್ ಮುಹನುಮಿನ್ದಿರನುಮ್,

ಇಱೈಯಾದಲಱಿನ್ದೇತ್ತ ವೀಟ್ರಿರುತ್ತಲಿದುವಿಯಪ್ಪೇ. 



ಮಱೈ ಆಯ = ಗುಪ್ತ\(ರಹಸ್ಯ\) ವಿಷಯಗಳನ್ನುಳ್ಳ, ನಾಲ್ ವೇದತ್ತುಳ್ = ನಾಲ್ಕುವೇದಗಳಲ್ಲಿ, ನಿನ್ ಱ = ಇರುವ, ಮಲರ್ = ವ್ಯಾಪಕವಾದ ಜ್ಯೋತಿಸ್ವರೂಪಿಯೇ, ಮುಱೈಯಾಲ್ = ಕ್ರಮವಾಗಿ, ಇ ಉಲಹು ಎಲ್ಲಾಮ್ = ಈ ಲೋಕಗಳನ್ನೆಲ್ಲಾ, ಪಡೈತ್ತು = ಸೃಷ್ಟಿಸಿ, ಇಡನ್ದು = ಹಿಡಿದು ಮೇಲಕ್ಕೆತ್ತಿ, ಉಣ್ಡು = ಕಬಳಿಸಿ, ಉಮಿೞ್ ನ್ದು = ಮತ್ತೆ ಹೊರಹಾಕಿ, ಅಳನ್ದಾಯ್ = ಅಳೆದುಕೊಂಡವನೇ, ಪಿಱೈ ಏಱು ಶಡೈಯಾನುಮ್ = ಬಾಲಚಂದ್ರನನ್ನು ಜಡೆಯಲ್ಲಿರಿಸಿಕೊಂಡವನೂ, ನಾಲ್ ಮುಹನುಮ್ = ಚತುರ್ಮುಖನೂ, ಇನ್ದಿರನುಮ್ = ದೇವೇಂದ್ರನೂ, ಇಱೈ ಆದಲ್ = \(ನೀನು\) ಸರ್ವೇಶ್ವರನಾಗಿರುವುದನ್ನು, ಅಱಿನ್ದು = ಅರಿತುಕೊಂಡು, ಏತ್ತ = ಸ್ತುತಿಸುವುದಕ್ಕಾಗಿ, ವೀಟ್ರಿರುತ್ತಲ್ ಇದು = ಗದ್ದುಗೆಯೇರಿರುವ ಇದು, ವಿಯಪ್ಪೇ= ಆಶ್ಚರ್ಯಕರವೇ. 



ರಹಸ್ಯ ವಿಷಯಗಳನ್ನುಳ್ಳ ನಾಲ್ಕು ವೇದಗಳಲ್ಲಿರುವ ವ್ಯಾಪಕವಾದ ಜ್ಯೋತಿಸ್ವರೂಪಿಯೇ, ಕ್ರಮವಾಗಿ ಈ ಲೋಕಗಳನ್ನೆಲ್ಲಾ ಸೃಷ್ಟಿಸಿ, ಹಿಡಿದು ಉದ್ಧರಿಸಿ ಕಬಳಿಸಿ, ಮತ್ತೆ ಹೊರಹಾಕಿ, ಅಳೆದುಕೊಂಡವನೇ, ಬಾಲಚಂದ್ರನನ್ನು ಜಡೆಯಲ್ಲಿರಿಸಿಕೊಂಡವನೂ, ನಾಲ್ಮುಖನೂ, ದೇವೇಂದ್ರನೂ ನೀನು ಸರ್ವೇಶ್ವರನಾಗಿರುವುದನ್ನು ಅರಿತುಕೊಂಡು \(ನಿನ್ನನ್ನು\) ಸ್ತುತಿಸಲಿ ಎಂದು ಗದ್ದುಗೆಯೇರಿರುವ ಇದು ಆಶ್ಚರ್ಯಕರವೇ\! 



“ಮುಱೈಯಾಲ್...........................ಅಳನ್ದಾಯ್” – ನಿನ್ನ ಸಂಕಲ್ಪ ಮಾತ್ರದಿಂದಲೇ, ನೀನು ಎಲ್ಲ ಕೆಲಸಗಳನ್ನೂ ನಡೆಸತಕ್ಕವನು. ಯಾವ ಯಾವ ಕಾಲಕ್ಕೆ ಏನೇನು ನಡೆಯಬೇಕೋ ಅದನ್ನು ನೀನು ಬಲ್ಲವನು. ಅದರಂತೆ ಆಯಾಕೆಲಸಗಳನ್ನು ನೀನು ನಡೆಸುತ್ತೀ. ’ಪಡೈತ್ತು’ – ಎಂದರೆ, ಸೃಷ್ಟಿಸುವ ಕಾರ್ಯ, ’ಇಡನ್ದು’ – ಭೂಮಿಯನ್ನು ಹಿರಣ್ಯಾಕ್ಷನು ಪ್ರಳಯಜಲದಲ್ಲಿ ಅಡಗಿಸಿಟ್ಟುಕೊಂಡಿದ್ದ ಕಾಲದಲ್ಲಿ, ನೀನು ಮಹಾವರಾಹನಾಗಿ ಅವತರಿಸಿ, ಹಿರಣ್ಯಾಕ್ಷನನ್ನು ಕೊಂದು, ತನ್ನ ಒಂದು ಕೋರೆಹಲ್ಲಿನಿಂದ ಭೂಮಿಯನ್ನು ಹಿಡಿದು ಮೇಲಕ್ಕೆತ್ತಿ, ಅದರ ಸ್ಥಾನದಲ್ಲಿರಿಸಿದ ವಿಷಯ. ’ಉಣ್ಡು’ – ಎಂಬುದು, ಪ್ರಳಯಕಾಲ ಬಂದಾಗ ನೀನು ಸೃಷ್ಟಿಸಿದ ಎಲ್ಲಾ ಲೋಕಗಳನ್ನೂ ಕಬಳಿಸಿ, ನಿನ್ನ ಹೊಟ್ಟೆಯಲ್ಲಿ ಸುಭದ್ರವಾಗಿ ರಕ್ಷಿಸುವೆ ಎಂಬ ವಿಷಯ. ’ಉಮಿಳ್ ನ್ದು’ – ಎಂಬುದು, ಮತ್ತೆ ಸಕಾಲದಲ್ಲಿ \(ಮರುಸೃಷ್ಟಿಯ ಕಾಲದಲ್ಲಿ\) ಅದನ್ನೆಲ್ಲಾ ಹಾಗೆಯೇ ಹೊರಹಾಕುವ ವಿಷಯ. ’ಅಲನ್ದಾಯ್’ ಎಂಬುದು ಭಗವಂತನ ವಾಮನ-ತ್ರಿವಿಕ್ರಮಾವತಾರಗಳನ್ನು ತಿಳಿಸುತ್ತದೆ. ಬಲಿಚಕ್ರವರ್ತಿಯನ್ನು ಅನುಗ್ರಹಿಸುವುದಕ್ಕಾಗಿ, ಅವನ ಯಾಗಶಾಲೆಗೆ ವಾಮನ ವಟುವಾಗಿ ಬಂದು, ಮೂರು ಹೆಜ್ಜೆಗಳ ನೆಲವನ್ನು ಯಾಚಿಸಿ, ಪಡೆದ ಬಳಿಕ ತ್ರಿವಿಕ್ರಮನಾಗಿ ಬೆಳೆದು, ಒಂದೇ ಹೆಜ್ಜೆಯನ್ನು ವಿಸ್ತರಿಸಿ, ಭೂಮಂಡಲವನ್ನೆಲ್ಲಾ ವ್ಯಾಪಿಸಿ, ಅಳೆದು, ಮೂರನೆಯ ಹೆಜ್ಜೆಯನ್ನು ಬಲಿಚಕ್ರವರ್ತಿಯ ತಲೆಯ ಮೇಲಿರಿಸಿ, ಅವನನ್ನು ಹರಸಿದ ವಿಷಯ. 



’ಪಿಱೈಯೇಱುಶಡೈಯಾನ್’ – ಎಂದರೆ ಶಿವನು. ಬಾಲಚಂದ್ರನನ್ನು ತನ್ನ ಜಡೆಯಲ್ಲಿ ಧರಿಸಿರುವವನು. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಾಲ್ಕುವೇದಗಳಲ್ಲಿ ಅಡಗಿರುವ ವ್ಯಾಪಕವಾದ ದಿವ್ಯಜ್ಞಾನಸ್ವರೂಪಿ ನೀನು. ಕ್ರಮವರಿತು ಕಾಲಕಾಲಕ್ಕೆ ಈ ಲೋಕಗಳನ್ನೆಲ್ಲಾ ಸೃಷ್ಟಿಸಿದವನೂ, ಉದ್ಧರಿಸಿದವನೂ, ಲಯಗೊಳಿಸುವವನೂ, ಎಲ್ಲವನ್ನೂ ನಿನ್ನ ಉದರದಲ್ಲಿಟ್ಟುಕೊಂಡು ರಕ್ಷಿಸುವವನೂ, ಮತ್ತೆ ಸಮಯ ಬಂದಾಗ ಅವನ್ನೆಲ್ಲಾ ಹೊರಹಾಕುವವನೂ, ನೀನೇ. ಈ ಲೋಕಗಳನ್ನೆಲ್ಲಾ ಎರಡೇ ಹೆಜ್ಜೆಯಿಂದ ಅಳೆದುಬಿಟ್ಟವನು ನೀನು. ಮಹಾಮಹಿಮನಾದ ನೀನು ಗದ್ದುಗೆಯನ್ನೇರಿ ಕುಳಿತಿರುವುದೇತಕ್ಕೆ? ನಾಲ್ಮುಖನೂ, ಶಿವನೂ, ದೇವೇಂದ್ರನೂ ನಿನ್ನನ್ನುಸರ್ವಲೋಕ ಮಹೇಶ್ವರನೆಂದು ಅರಿತುಕೊಳ್ಳಲಿ ಮತ್ತು ನಿನ್ನನ್ನು ಸ್ತುತಿಸಲಿ ಎಂತಲೇ? ಇದೇನಾಶ್ಚರ್ಯ\! ಇದು ಹಾಸ್ಯಾಸ್ಪದವಲ್ಲವೇ? 



೧೧. ವಿಯಪ್ಪಾಯ ವಿಯಪ್ಪಿಲ್ಲಾಮೆಯ್ ಞಾನ ವೇದಿಯನೈ, 

ಶಯಪ್ಪುಹೞಾರ್ ಪಲರ್ ವಾೞುಮ್ ತಡಙ್ಗುರುಹೂರ್ ಚ್ಚಡಹೋಪನ್,

ತುಯಕ್ಕಿನ್ ಱಿತ್ತೊಱುರೈತ್ತ ಆಯಿರತ್ತು ವಿಪ್ಪತ್ತುಮ್,

ಯು ಕ್ಕೊಣ್ಡು ಪಿಱ ಪ್ಪಱುಕ್ಕೂಮ್ ಒಲಿಮುನ್ನೀರ್ ಞೂಲತ್ತೇ.



ವಿಯಪ್ಪು ಆಯ್= ವಿಸ್ಮಯಕರವಾದ, ವಿಯಪ್ಪು ಇಲ್ಲಾ = ಅಳತೆಗೆಮೀರಿದ, ಮೆಯ್ ಞಾನಮ್ = ಸತ್ಯಪೂರ್ಣವಾದ ಜ್ಞಾನದ, ವೇದಿಯನೈ = ವೇದಗಳಿಂದ ಪ್ರತಿಪಾದ್ಯನಾದವನನ್ನು, ಶಯಮ್ = ಒಟ್ಟುಗೂಡಿ\(ತಾವಾಗಿ\), ಪುಹೞಾರ್ = ಕೀರ್ತಿಸುವವರು, ಪಲರ್ = ಹಲವರು, ವಾೞುಮ್ = ಬಾಳುವ, ತಡಮ್ ಕುರುಹೂರು = ಪ್ರಸಿದ್ಧವಾದ ತಿರುಕುರುಹೂರಿನ, ಶಡಹೋಪನ್= ಶಠಗೋಪನು, ತುಯಕ್ಕು ಇನ್ ಱಿ = ದೋಷವಿಲ್ಲದ, ತೊೞು = ಸೇವೆಗೆಂದು, ಪೂಜಿಸಲು, ಉರೈತ್ತ = ಹೇಳಿದ, ಆಯಿರತ್ತು = ಒಂದು ಸಾವಿರ ಪಾಶುರಗಳಲ್ಲಿ, ಇಪತ್ತುಮ್ = ಈ ಹತ್ತು ಪಾಶುರಗಳೂ ಉಯ್ ಕೊಣ್ಡು = ಉಜ್ಜೀವನಗೊಳಿಸಿ, ಪಿಱಪ್ಪು = ಹುಟ್ಟುವುಕೆಯನ್ನು, ಅಱಕ್ಕುಮ್ = ಕತ್ತರಿಸಿಹಾಕುತ್ತದೆ. ಒಲಿಮುನ್ನೀರ್ = ಅಬ್ಬರಿಸುವ ಕಡಲಿನ, ಞೂಲತ್ತೇ = ಭೂಮಂಡಲದಲ್ಲಿಯೇ. 



ವಿಸ್ಮಯಕರವಾದ \(ಆಶ್ಚರ್ಯಕರವಾದ\) ಅಳತೆಗೆ ಮೀರಿದ ಸತ್ಯಪೂರ್ಣವಾದ ಜ್ಞಾನದ ವೇದಗಳಿಂದ ಪ್ರತಿಪಾದ್ಯನಾದವನನ್ನು, ಸ್ವಪ್ರೇರಣೆಯಿಂದ \(ತಾವಾಗಿ\) ಕೀರ್ತಿಸುವವರು ಹಲವಾರು ಜನ ಬಾಳುವ ಪ್ರಸಿದ್ಧವಾದ ತಿರುಕ್ಕೂರುಹೂರಿನ ಶಠಗೋಪನು ದೋಷರಹಿತವಾದ ಪೂಜೆಗೋಸ್ಕರ ಹೇಳಿದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತು ಪಾಶುರಗಳು ಅಬ್ಬರಿಸುವ ಕಡಲಿನ ಈ ಭೂಮಂಡಲದಲ್ಲಿಯೇ ಹುಟ್ಟುವಿಕೆಯನ್ನು ಕತ್ತರಿಸಿ ಹಾಕುತ್ತವೆ.



ಈ ಹತ್ತು ಪಾಶುರಗಳಿಗೆ ಇದು ಮುಕ್ತಾಯ ಪಾಶುರ. ಇತರ ರಚನೆಗಳಿಗೆ ಬರುವ ಹಾಗೆ ಇದರಲ್ಲಿರದೆ, ಕೇವಲ ಕೆಲವೇ ಮಾತುಗಳಿಂದ ಸತ್ಯವಾದ ರೀತಿಯಲ್ಲಿ ’ಫಲಶ್ರುತಿ’ ಎಂಬುದಿದೆ. ಎಂದರೆ, ಈ ಹತ್ತು ಪಾಶುರಗಳನ್ನುಅಧ್ಯಯನ ಮಾದುವುದರಿಂದ ಬರುವ ಫಲವೇನು ಎಂದು ಹೇಳುವುದೇ ಈ ಪಾಶುರದ ಮುಖ್ಯವಿಷಯ. ಯಾರು ಈ ಹತ್ತು ಪಾಶುರಗಳನ್ನು ರಚಿಸಿ ಹಾಡಿದರೆಂಬುದನ್ನು ಮಾತ್ರ ಹೇಳಲಾಗಿದೆ. ಅದೂ ಯಥಾರ್ಥವಾಗಿಯೇ\! ತಿರುಕ್ಕೂರುಹೂರು ಎಂಬುದು ಭಗವಂತನನ್ನು ಸ್ವಪ್ರೇರಣೆಯಿಂದ ಕೀರ್ತಿಸುತ್ತಾ ಕಾಲಕಳೆಯುವ ಭಕ್ತಜನರಿಗೆ ಆಕರಸ್ಥಾನ. ಅವರ ನಡುವೆ ಶಠಗೋಪನೂ ಒಬ್ಬ. ಸತ್ಯಪೂರ್ಣವಾದ ವೇದಗಳಿಂದ ಪ್ರತಿಪಾದ್ಯನಾದ ಭಗಾಂತನನ್ನುಯಾವ ಬಗೆಯ ಆಡಂಬರದ ಮಾತುಗಳಿಗೂ ಅವಕಾಶವಿಲ್ಲದ, ದೋಷರಹಿತವಾದ ಮಾತುಗಳಿಂದ ಅವರು ಈ ಪಾಶುರಗಳನ್ನು ರಚಿಸಿ, ಸ್ವಾಮಿಯನ್ನು ಸ್ತುತಿಸಿದ್ದಾರೆ. ಅವರ ರಚನೆಯಾದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತುಪಾಶುರಗಳನ್ನು ಚೆನ್ನಾಗಿ ಅರಿತುಕೊಂಡು ಅನುಭವಿಸುವವರು ಕರ್ಮಭೂಯಿಷ್ಠವಾದ ಈ ಲೋಕದಲ್ಲಿಯೇ ’ಹುಟ್ಟುವಿಕೆ’ ಎಂಬ ಸಂಕೋಲೆಯನ್ನು ಕಡಿದು ಹಾಕಿ, ಉಜ್ಜೀವನಗೊಳ್ಳುತ್ತಾರೆ. ಹೀಗಿದೆ ಇದರ ಫಲಶ್ರುತಿ\!



\*\*\*\*\*\*\*\*\*\*\*\*\*\*\*









ಶ್ರೀಃ



ಶ್ರೀಯೈ ನಮಃ



ತಿರುವಾಯ್ ಮೊೞಿ ಮೂರನೆಯ ದಶಕ ಎರಡನೆಯತಿರುವಾಯ್ ಮೊೞಿ



೨. ಮುನ್ನೀರ್ ಞಾಲಪಡೈತ್ತ



೧. ಮುನ್ನೀರ್ ಞಾಲಪ್ಪಡೈತ್ತ ಎಮ್ಮುಹಿಲ್ ವಣ್ಣನೇ,

ಅನ್ನಾಳ್ ನೀ ತನ್ದ ಆಕ್ಕೈಯಿನ್ ವೞಿಯುವಿಲ್ ವೇನ್,

ವೆನ್ನಾಳ್ ನೋಯ್ ವೀಯ ವಿನೈಹಳೈವೇರಱಪ್ಪಾಯ್ ನ್ದು,

ಎನ್ನಾಳ್ ಯಾನುನ್ನೈ ಯಿನಿ ವನ್ದುಕೂಡುವನೇ.



ಮುನ್ನೀರ್ = ಕಡಲಿನಿಂದ ಸುತ್ತುವರಿದ, ಞಾಲಮ್ = ಈ ಲೋಕವನ್ನು, ಪಡೈತ್ತ = ಸೃಷ್ಟಿಸಿದ, ಎಮ್ ಮುಹಿಲ್ ವಣ್ಣನೇ = ನಮ್ಮಕಾರ್ಮುಗಿಲಬಣ್ಣದವನೇ, ಅನಾಲ್ = ಆ ಕಾಲದಲ್ಲಿ, ನೀ = ನೀನು, ತನ್ದ = ಉಂಟುಮಾಡಿದ \(ಕೊಟ್ಟ\),ಆಕ್ಕೈಯಿನ್ = ಶರೀರದ, ವೞಿ = ದಾರಿಯಲ್ಲಿಯೇ, \(ರೀತಿಯಲ್ಲಿಯೇ\), ಉೞಲ್ ವೇನ್ = ಅಲೆದಾಡುತ್ತಿದ್ದೇನೆ, ವೆಮ್ ನಾಳ್ = ಕ್ರೂರಕಾಲದ, ನೋಯ್ = ಸಂಕಟವು, ವೀಯ = ತೀರುವಂತೆ, ವಿನೈಹಳೈ = ಪಾಪಕರ್ಮಗಳ, ವೇರ್ ಅಱಿ = ಬೇರನ್ನು ಕತ್ತರಿಸುವಂತೆ, ಪಾಯ್ ನ್ದು = ಹಾಯುದಿ ತೊಲಗಿಸಲ್ಪಟ್ಟು, ಎನ್ನಾಳ್ = ಎಂದಿಗಾದರೂ, ಯಾನ್ =ನಾನು, ಉನ್ನೈ= ನಿನ್ನನ್ನು, ಇನಿ = ಇನ್ನು, ವನ್ದು=ಬಂದು ಕೂಡುವನೇ = ಸೇರಿಕೊಳ್ಳುತ್ತೇನೆ. 



ಕಡಲಿನಿಂದ ಸುತ್ತುವರಿದಿರುವ ಈ ಲೋಕವನ್ನು ಸೃಷ್ಟಿಸಿದ ಕಾರ್ಮುಗಿಲಬಣ್ಣದವನೇ, ಆ ಕಾಲದಲ್ಲಿ ನೀನು ಕೊಟ್ಟ ಶರೀರದ ದಾರಿಯಲ್ಲೇ \(ರೀತಿಯಲ್ಲೇ\) ಅಲೆದಾಡುತ್ತಿರುವೆನು. ಕ್ರೂರಕಾಲದ ಸಂಕಟವು ತೀರುವಂತೆ ಪಾಪಕರ್ಮಗಳ ಬೇರನ್ನುಕತ್ತರಿಸುವಂತೆ ಹಾಯ್ದು ತೊಲಗಿಸಲ್ಪಟ್ಟುದರಿಂದ, ಇನ್ನು ಎಂದಿಗಾದರೂ ನಾನು ಬಂದು ನಿನ್ನನ್ನು ಕೂಡಿಕೊಳ್ಳುವೆನು. 



ಭಗವಂತನನ್ನು ಕಾರ್ಮುಗಿಲಿನ ಬಣ್ಣಸ್ವಭಾವಗಳಿಗೆ ಹೋಲಿಸುವುದು ಸಹಜವಾದದ್ದು. ಕಾರ್ಮುಗಿಲು ಆಕರ್ಷಕವಾದ ಸುಂದರವಾದ ಬಣ್ಣದಿಂದ ಮೆರೆಯುತ್ತ್ದೆ. ಅದು ಸಮುದ್ರದಿಂದ \(ವಿಸ್ತಾರವಾದ ಜಲಭಾಗಗಳಿಂದ\) ನೀರನ್ನು ಹೀರಿಕೊಂಡು, ಆಕಾಶದಲ್ಲಿ ಮೆಲ್ಲಮೆಲ್ಲಗೆ ಚಲಿಸುತ್ತಾ, ನೆಲದ ಮೇಲಕ್ಕೆ ಸಮೃದ್ಧಿಯಾಗಿ ನೀರನ್ನು ಮಳೆಯರೂಪದಲ್ಲಿ ಎರೆಯುತ್ತದೆ. ಅಷ್ಟು ಔದಾರ್ಯ ಅದಕ್ಕೆ\! ಹಾಗೆಯೇ, ಭಗವಂತನೂ, ತನ್ನ ಅತ್ಯಾಕರ್ಷಕವಾದ ತೇಜಸ್ಸಿನಿಂದ \(ರೂಪದಿಂದ\)ಲೂ ಪರಮಔದಾರ್ಯದಿಂದಲೂ ಇರುವುದೇ ಕಾರ್ಮುಗಿಲಿಗೆ ಸಾಮ್ಯವಾಗಿ ತೋರುವುದು.



“ಅನ್ನಾಳ್” – ಎಂದರೆ, ಭಗವಂತನು ಎಲ್ಲಾ ಲೋಕಗಳನ್ನೂ ಮೊದಲು ಸೃಷ್ಟಿಸಿದನಷ್ಟೆ. ಆಗಲೇ, ಎಲ್ಲಾ ಚೇತನ ಅಚೇತನ ವಸ್ತುಗಳನ್ನು ಸೃಷ್ಟಿಸಿದನು. ಆದ್ದರಿಂದ, ಅದು ಆ ಸೃಷ್ಟಿಕಾಲವೇ. 



“ನೀ ತನ್ದ ಆಕ್ಕೈಯಿನ್ ವೞಿ” – ಭಗವಂತನು ಸೃಷ್ಟಿಸಿದ ವಸ್ತುಗಳಿಗೆ ಅವುಗಳಿಗೆ ತಕ್ಕ ದೇಹವನ್ನೂ ಕೊಟ್ಟನು. ಮಾನವದೇಹದೊಡನೆ ಇಂದ್ರಿಯಗಳನ್ನು ನೀಡಿದನು. ಇಂದ್ರಿಯಗಳಿಗೆ ಎರಡು ದಾರಿ: ಭಗವಂತನನ್ನು ಆಶ್ರಯಿಸಿ, ಅವನ ಪೂಜನ ಕೀರ್ತನಗಳಲ್ಲಿ ತೊಡಗಿ ಉಜ್ಜೀವನಗೊಳ್ಳುವುದು ಒಂದು ಮಾರ್ಗ. ಅದನ್ನು ಬಿಟ್ಟು ಪ್ರಪಂಚಕ್ಕೆ ಅಂತಿಕೊಂಡು ದುಃಖ ಸಂಕಟಗಳಲ್ಲಿ ಬಿದ್ದು ತೊಳಲುತ್ತಾ ಪಾಪಮಾಡುತ್ತಾ, ಜನ್ಮಗಳನ್ನು ಪಡೆಯುತ್ತಾ ಇರುವುದು ಇನ್ನೊಂದು ಮಾರ್ಗ. ಸಾಮಾನ್ಯವಾಗಿ ಎಲ್ಲ ಚೇತನರೂ ಪ್ರಾಪಂಚಿಕ ಮಾರ್ಗವನ್ನೇ ಹಿಡಿದು ತೊಳಲುವುದು. ಭಗವತ್ಕೃಪೆಗೆ ಪಾತ್ರರಾದಾಗ ಮಾತ್ರ ಅವರು ಪ್ರಾಪಂಚಿಕದಿಂದ ದೂರವಾಗಿ, ಭಗವಂತನ ಕಡೆಗೆ ತಮ್ಮ ಗಮನವನ್ನು ಹರಿಸುವುದು. 



ಆಳ್ವಾರರು ಹೇಳುತ್ತಾರೆ: ಭಗವಂತ, ಕಾರ್ಮುಗಿಲ ಗುಣಸ್ವಭಾವಗಳನ್ನುಳ್ಳವನೇ, ನೀನು ಹಿಂದೆ \(ಸೃಷ್ಟಿ ಸಮಯದಲ್ಲಿ\) ಕಡಲಿನಿಂದ ಸುತ್ತುವರಿದಿರುವ ಈ ಲೋಕವನ್ನು ಸೃಷ್ಟಿಸಿದೆ. ಆಗಲೇ ನನಗೂ ಈ ದೇಹವನ್ನು ನೀಡಿದೆ. ನಾನು ಬಹುಕಾಲ \(ಇದುವರೆಗೂ\) ದೇಹದ ಜಾಡನ್ನೇ ಹಿಡಿದು ಕಷ್ಟಸಂಕಟಗಳಲ್ಲಿ ಸಿಕ್ಕಿಕೊಂಡು, ಪಾಪಗಳನ್ನು ಮಾಡುತ್ತಾ, ಜನ್ಮಗಳನ್ನು ಪಡೆಯುತ್ತಾ ತೊಳಲಿದೆ. ನಿನ್ನ ಕೃಪೆ ನನ್ನ ಮೇಲೆ ಬಿತ್ತು. ಆದ್ದರಿಂದ, ಆ ದುಃಖಸಂಕಟಗಳೆಲ್ಲವೂ ಬೇರು ಸಹಿತ ಕಡಿದುಹೋದವು. ಅವುಗಳಿಂದ ಮುಕ್ತನಾದ ನಾನು ಇನ್ನು ಮೇಲೆ ನಿನ್ನನ್ನು ಕೂಡಿಕೊಳ್ಳು ಮಾರ್ಗವನ್ನು ಹಿಡಿಯುತ್ತೇನೆ. 



೨. ವನ್ ಮಾ ವೈಯ ಮಳನ್ದ ಎಮ್ ವಾಮನಾ, ನಿನ್

ಪನ್ ಮಾಮಾಯಪ್ಪಲ್ ಪಿಱವಿಯಿಲ್ ಪಡಿಹಿನ್ ಱ ಯಾನ್, 

ತೊನ್ ಮಾವಲ್ ವಿನೈತ್ತೊಡರ್ ಹಳೈ ಮುದಲರಿನ್ದು,

ನಿನ್ ಮಾ ತಾಳ್ ಶೇರ್ ನ್ದು ನಿಱ್ ಪದೆ ಞಾನ್ ಱುಕೊಲೋ. 



ವಲ್ = ಬಲಿಷ್ಠವಾದ, ಮಾ = ವಿಸ್ತಾರವಾದ, ವೈಯಮ್ = ಭೂಮಿಯನ್ನು, ಅಳನ್ದ = ಅಳೆದುಕೊಂಡ, ಎಮ್ ವಾಮನಾ = ನಮ್ಮ ವಾಮನನೇ, ನಿನ್=ನಿನ್ನ, ಪಲ್ = ಹಲವಾರು, ಮಾ = ಅದ್ಭುತವಾದ, ಮಾಯಮ್ = ಮಾಯದ, ಪಿಱವಿಯಿಲ್ = ಹುಟ್ಟುಗಳಲ್ಲಿ, ಪಡಿಹಿನ್ಱ = ಬಿದ್ದುತೊಳಲಾಡುತ್ತಿರುವ, ಯಾನ್ = ನಾನು, ತೊಲ್ = ಅನಾದಿಕಾಲದ, ಮಾ = ಅಗಾಧವಾದ, ವಲ್= ಕ್ರೂರವಾದ, ವಿನೈ = ಪಾಪಗಳ, ತೊಡರ್ ಹಳೈ = ಅನುಭವಗಳನ್ನು, ಮುದಲ್ = ಮೊದಲಲ್ಲಿಯೇ, ಅರಿನ್ದು = ಅರಿತುಕೊಂಡು, ನಿನ್ = ನಿನ್ನ, ಮಾ ತಾಳ್ = ಶ್ರೇಷ್ಠವಾದ ತಿರುವಡಿಯನ್ನು, ಶೇರ್ ನ್ದು = ಸೇರಿ, ನಿಱ್ ಪದು = \(ನಿನ್ನ ಬಳಿಯಲ್ಲೇ\) ನೆಲಸುವುದು, ಎಞ್ಞಾನ್ ಱು ಕೊಲೋ = ಅದೆಂದಿಗೋ ಕಾಣೆ? 



ಬಲಿಷ್ಠವಾದ ಮತ್ತು ವಿಸ್ತಾರವಾದ ಭೂಮಿಯನ್ನು ಅಳೆದುಕೊಂಡ ನಮ್ಮ ವಾಮನನೇ, ನಿನ್ನ ಅದ್ಭುತವಾದ ಮಾಯದ ಹುಟ್ಟುಗಳಲ್ಲಿ ಬಿದ್ದುತೊಳಲಾಡುತ್ತಿರುವ ನಾನು ಅನಾದಿಕಾಲದ, ಅಗಾಧವಾದ, ಕ್ರೂರವಾದ, ಪಾಪಗಳ ಅನುಭವವನ್ನು ಮೊದಲಲ್ಲಿಯೇ \(ಮುಂದೆಯಾದರೂ\) ಅರಿತುಕೊಂಡು, ನಿನ್ನ ಶ್ರೇಷ್ಠವಾದ ತಿರುವಡಿಯನ್ನು ಸೇರಿ \(ನಿನ್ನ ಬಳಿಯಲ್ಲೇ\) ನೆಲಸುವುದು ಅದೆಂದಿಗೋ ಕಾಣೆನಲ್ಲ\! 



ಹಿಂದಿನ ಪಾಶುರದಲ್ಲಿ ಭಗವಂತನು ಆಳ್ವಾರರನ್ನು \(ಮಾನವನನ್ನು\) ಸೃಷ್ಟಿಸಿದ ಕಾಲದಿಂದಲೂ ಅವರಿಗೆ ಕೊಟ್ಟದೇಹದ ಜಾಡನ್ನೇ ಅವರು ಹಿಡಿದು ಪಾಪರಾಶಿಯನ್ನುತುಂಬಿಕೊಂಡರೆಂದೂ, ಸ್ವಾಮಿಯ ಕೃಪೆಯಿಂದ ತಮ್ಮ ತಪ್ಪನ್ನು ತಾವು ಅರಿತುಕೊಳ್ಳುವ ಜ್ಞಾನವುಂಟಾಯಿತೆಂದೂ, ಇನ್ನು ಮುಂದೆ ಭಗವಂತನನ್ನು ಸೇರಲು ಸರ್ವಪ್ರಯತ್ನ ನಡೆಸುವರೆಂದೂ ಹೇಳಲಾಯಿತು. 



ಈ ಪಾಶುರದಲ್ಲಿ, ಭಗವಂತನನ್ನು ಸೇರಿ, ಅವನ ತಿರುವಡಿಗಳ ಬಳಿಯಲ್ಲೇ ನಿತ್ಯವಾಸಮಾಡುತ್ತಾ ಭಗವತ್ ಕೈಂಕರ್ಯದಲ್ಲಿ ತೊಡಗುವ ಕಾಲ ಅದೆಂದಿಗೆ ಲಭಿಸುವುದೋ ಆಳ್ವಾರರು ಪರಿತಾಪಪಡುತ್ತಾರೆ. ಈ ಸೇವಿಕೆಯು ಆದಷ್ಟು ಬೇಗಲೆ ನಡೆಯಬೇಕೆಂದೂ, ತಮ್ಮ ಹಿಂದಿನ ಜನ್ಮಗಳ ಅನುಭವ ಮತ್ತೆ ತಮಗೆ ಆಗ ಬಾರದೆಂದೂ ಅವರ ಆಶಯ ಎನಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಕರುಣಾಸಾಗರನೇ ದಿಟ. ನನ್ನನ್ನು ಸೃಷ್ಟಿಸಿದ ಕಾಲದಿಂದಲೂ ಇಲ್ಲಿಯ ತನಕ ನನಗೆ ಎಷ್ಟೋ ಬಾರಿ ನಿನ್ನ ಬಳಿ ಸೇರುವ ಅವಕಾಶವನ್ನು ಕಲ್ಪಿಸಿದ್ದೀಯೆ. ಭೂಮಿಯ ಮೇಲೆನೀನೂ ಸಹ ನಾನಾಅವತಾರಗಳನ್ನು ಎತ್ತಿದೆ. ಬಲಿಚಕ್ರವರ್ತಿಯನ್ನು ಉದ್ಧರಿಸಲೆಂದು ವಾಮನವಟುವಾಗಿ ಅವತರಿಸಿದೆ. ನಿನ್ನ ದಿವ್ಯತಿರುವಡಿಯನ್ನು ಅವನ ತಲೆಯ ಮೇಲಿಟ್ಟು ಅವನನ್ನು ಅನುಗ್ರಹಿಸಿದೆ. ಹಾಗೆಯೇ ನಿನ್ನ ತಿರುವಡಿಯನ್ನು ಚಾಚಿ ಮೇಲಣಲೋಕದವರೆಲ್ಲ ಅನುಗ್ರಹಿಸಿದೆ. ನಾನೂ ಸಹ ನಾನಾ ಜನ್ಮಗಳನ್ನೆತ್ತಿದೆ. ಆದರೆ ಅವುಗಳಲ್ಲಿ ತೊಳಲಿದೆ. ಪಾಪಿಯಾದೆ, ಅಷ್ಟೆ. ನಿನ್ನ ತಿರುವಡಿಯನ್ನು ಆಶ್ರಯಿಸಬೇಕೆಂದೂ, ಉದ್ಧಾರಗೊಳ್ಲಬೇಕೆಂದೂ ನನಗೆ ಜ್ಞಾನವುಂಟಾಗಲಿಲ್ಲ \(ನಾನು ಅರಿತುಕೊಳ್ಳಲಿಲ್ಲ\). ಈಗ ನಿನ್ನ ಕೃಪೆಯಿಂದ, ನಿನ್ನ ತಿರುವಡಿಗಳ ಬಳಿಯಲ್ಲಿ ನಿತ್ಯವಾಸಮಾಡಬೇಕೆಂಬ ಆಶೆಯನ್ನು ಹೊತ್ತಿದ್ದೇನೆ. ಅದು ಕೈಗೂಡುವುದು ಅದೆಂದಿಗೋ ನನಗೆ ತಿಳಿಯದಲ್ಲ\!



೩. ಕೊಲ್ಲಾಮ್ ಕ್ಕೋಲ್ ಕೊಲೈಶೆಯ್ದು ಪಾರದಪ್ಪೋರ್,

ಎಲ್ಲಾಚ್ಚೇನೈಯುಮ್ ಇರುನಿಲತ್ತವಿತ್ತವೆನ್ದಾಯ್,

ಪೊಲ್ಲಾವಾಕ್ಕೈಯಿನ್ ಪುಣರ್ ವಿನೈಯಱುಕ್ಕಲಱಾ,

ಶೊಲ್ಲಾ ಯಾನುನ್ನೈ ಶ್ಶಾರ್ ವದೋರ್ ಶೂೞ್ ಚ್ಚಿಯೇ. 



ಕೊಲ್ಲಾ = ಕೊಲ್ಲಲಾರದ \(ಯಾವ ತೊಂದರೆಯೂ ಇಲ್ಲದ\), ಮಾ = ಕುದುರೆಯ, ಕೋಲ್ = ಊಟಿಯಿಂದ, ಕೊಲೈ ಶೆಯ್ದು = ಕೊಲೆಯನ್ನು ಮಾಡಿ, ಪಾರದಮ್ ಪೋರ್ = ಭಾರತಯುದ್ಧದಲ್ಲಿ, ಎಲ್ಲಾ ಶೇನೈಯುಮ್ = ಎಲ್ಲಾ, ಸೇನೆಯನ್ನೂ, ಇರುನಿಲತ್ತು = ವಿಸ್ತಾರವಾದ ಭೂಮಿಯ ಮೇಲೆ, ಅವಿತ್ತ = ತೊಡೆದುಹಾಕಿದ, ಎನ್ ದಾಯ್ = ನನ್ನ ತಂದೆಯೇ, \(ಸ್ವಾಮಿಯೇ\), ಪೊಲ್ಲಾ = ದುಃಖಪೂರ್ಣವಾದ, ಆಕ್ಕೈಯಿನ್ = ದೇಹದ, ಪುಣರ್ ವಿನೈ = ಸಂಬಂಧದ ಕರ್ಮವನ್ನು, ಅಱುಕ್ಕಲ್ = ಕಡಿದುಹಾಕುವುದಕ್ಕೆ, ಅಱಾ = ಸಾಧ್ಯವಿಲ್ಲದೆ ಇದೆ, ಶೊಲ್ಲಾಯ್ =ಹೇಳು, ಯಾನ್ = ನಾನು, ಉನ್ನೈ =ನಿನ್ನನ್ನು, ಶಾರ್ ವದು = ಸೇರುವುದು, ಓರ್ ಶೂೞ್ ಚ್ಚಿಯೇ = ಒಂದು ಉಪಾಯವನ್ನು. 



ಕೊಲ್ಲಲಾರದ \(ಯಾವ ಬಾಧಕವೂ ಇಲ್ಲದ\) ಕುದುರೆಯ ಊಟಿಯಿಂದ, ವಿಸ್ತಾರವಾದ ಭೂಮಿಯ ಮೇಲೆ, ಭಾರತಯುದ್ಧದಲ್ಲಿ ಎಲ್ಲಾ ಸೇನೆಯನ್ನೂ ಕೊಲೆಮಾಡಿ, \(ಭೂಭಾರವನ್ನು\) ತೊಡೆದುಹಾಕಿದ ನನ್ನ ತಂದೆಯೇ, ದುಃಖಪೂರ್ಣವಾದ ದೇಹಸಂಬಂಧದ ಕರ್ಮವನ್ನು \(ಕರ್ಮಬಂಧನವನ್ನು\) ಕಡಿದು ಹಾಕುವುದಕ್ಕೆ ಸಾಧ್ಯವಿಲ್ಲವಾಗಿದೆ: ನಾನು ನಿನ್ನನ್ನು ಸೇರುವುದಕ್ಕೆ ಒಂದು ಉಪಾಯವನ್ನು ಹೇಳು. \(ಹೇಳಿ ಕೃಪೆಮಾಡು\). 



ಭಗವಂತನ ತಿರುವಡಿಗಳ ಬಳಿಯಲ್ಲಿ ನಿತ್ಯವಾಸ ಮಾಡುವ ಆಶೆಯನ್ನು ಹೊತ್ತಿರುವುದಾಗಿ ಆಳ್ವಾರರು ಹಿಂದಿನ ಪಾಶುರದಲ್ಲಿ ಹೇಳಿದರು. ಸ್ವಾಮಿಯ ತಿರುವಡಿಗಳ ಆಶ್ರಯದಿಂದ ಒಳ್ಳೆಯದಾಗುವುದು ಎಂಬುದಕ್ಕೆ ಒಂದು ಒಳ್ಳೆಯ ನಿದರ್ಶನವನ್ನು ಇಲ್ಲಿ ಕೊಡಲಾಗುತ್ತದೆ. 



“ಕೊಲ್ಲಾ ಮಾಕ್ಕೋಲ್ ಕೊಲೈ ಶೆಯ್ದು................ಅವಿತ್ತ” – ಮಹಾಭಾರತಯುದ್ಧ ಒದಗಿ ಬರುವ ಸಂದರ್ಭವುಂಟಾಯಿತಷ್ಟೆ. ಆಗ ಶ್ರೀಕೃಷ್ಣನು ಪಾಂಡವ ಕೌರವರ ನಡುವೆ ಸಂಧಿಮಾಡಿಸಲು ಯತ್ನಿಸಿದನು. ಸಂಧಿದೂತನಾದನು. ಅದು ಫಲಿಸಲಿಲ್ಲ. ಬಳಿಕ, ಯುದ್ಧಕ್ಕೆ ಮುಂಚೆ ಶ್ರೀಕೃಷ್ಣನ ಸಹಾಯವನ್ನು ಕೇಳಲು ಪಾಂಡವರ ಅರ್ಜುನನೂ, ಕೌರವರ ದುರ್ಯೋಧನನೂ ಏಕಕಾಲದಲ್ಲಿ ಶ್ರೀಕೃಷ್ಣನ ಬಳಿಗೆ ಬಂದರು. ಆಗ, ಶ್ರೀಕೃಷ್ಣನು ನಿದ್ರಿಸುತ್ತಿದ್ದ. ಅರ್ಜುನನು ಅವನ ಕಾಲ ಬಳಿಯಲ್ಲೂ, ದುರ್ಯೋಧನನು ತಲೆಯ ಬಳಿಯಲ್ಲೂ ಕುಳಿತರು. ಶ್ರೀಕೃಷ್ಣನು ಎಚ್ಚರಗೊಂಡು, ಮೊದಲು ಅರ್ಜುನನನ್ನು ಕಟಾಕ್ಷಿಸಿದನು. ಬಳಿಕ ದುರ್ಯೋಧನನನ್ನುನೋಡಿ, ಅವನೊಡನೆ ಮಾತನಾಡಿದನು. ಅವರು ಬಂದ ಕಾರ್ಯವೇನೆಂದು ತಿಳಿಯಿತು. ಶ್ರೀಕೃಷ್ಣನು “ನಾನು ಯುದ್ಧಮಾಡುವುದಿಲ್ಲ. ಸುಮ್ಮನಿರತಕ್ಕವನು. ನಿಮಗೆ ನಾನು ಬೇಕೇ? ನಮ್ಮ ಸೈನ್ಯವೆಲ್ಲಾ ಬೇಕೇ? ಯೋಚಿಸಿ ಆರಿಸಿಕೊಳ್ಳಿ” ಎಂದು ಕೇಳಿದನು. ದುರ್ಯೋಧನನಿಗೆ ಸೈನ್ಯದ ಬೆಂಬಲ ಬಂತು. ಅರ್ಜುನನಿಗೆ ಶ್ರೀಕೃಷ್ಣನೊಬ್ಬ ನೆರವಾದನು. ಮಹಾಭಾರತ ಯುದ್ಧ ತೊಡಗಿತು. ಶ್ರೀಕೃಷ್ಣನು ಅರ್ಜುನನ ಸಾರಥಿಯಾಗಿ ನಿಂತನು. ಕೈಯಲ್ಲಿ ಕುದುರೆಯ ಛಾಟಿಯನ್ನು ಹಿಡಿದೇ, ಯುದ್ಧವನ್ನುನಿರ್ವಹಿಸಿ, ಶ್ರೀಕೃಷ್ಣನು ಪಾಂಡವರ ಏಳು ಅಕ್ಷೋಹಿಣಿಯನ್ನೂ, ಕೌರವರ ಹನ್ನೊಂದು ಅಕ್ಷೋಹಿಣಿಯನ್ನೂನಾಶಗೊಳಿಸಿ, ಭೂಮಿಯ ಮೇಲಣ ಭಾರವನ್ನು ಇಳಿಸಿದನು. ಇದು ಕಥೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ದುಷ್ಟನಿಗ್ರಹಕ್ಕಾಗಿಯೂ, ಧರ್ಮರಕ್ಷಣೆಗಾಗಿಯೂ, ಭೂಭಾರವನ್ನಿಳಿಸುವುದಕ್ಕಾಗಿಯೂ ನೀನು ಮಹಾಭಾರತಯುದ್ಧವನ್ನು, ಕೈಯಲ್ಲಿ ಕೊಲ್ಲುವ ಆಯುಧವನ್ನು ಹಿಡಿಯದೆಯೇ, ನಿರ್ವಹಿಸಿದೆ. ಅರ್ಜುನನಂತೆ ನಿನ್ನ ತಿರುವಡಿಗಳನ್ನು ನಾನು ಆಶ್ರಯಿಸಿದ್ದೇನೆ. ದುಃಖಮಯವಾದ ದೇಹದ ಸಂಬಂಧದ ಕರ್ಮಪಾಶದಿಂದ ಬಿಡುಗಡೆ ಹೊಂದಲು ನನಗೆ ಒಂದು ಉಪಾಯವನ್ನು ದಯೆನೀಡಿ ನನ್ನನ್ನು ಉದ್ಧರಿಸು. 



೪. ಶೂಳ್ ಚ್ಚಿಞಾನಚ್ಚುಡರೊಳಿಯಾಹಿ, ಎನ್ ಱುಮ್

ಏೞ್ ಚ್ಚಿಕ್ಕೇಟ್ಟಿನ್ಱಿ ಯೆಙ್ಗುಣುಮ್ ನಿಱೈನ್ದವೆನ್ದಾಯ್,

ತಾೞ್ ಚ್ಚಿಮಟ್ರೆಙ್ಗುಮ್ ತವಿರ್ ನ್ದು ನಿನ್ ತಾಳಿಣೈಕ್ಕೀೞ್

ವಾೞ್ ಚ್ಚಿ, ಯಾನ್ಶೇರುಮ್ ವಹೈಯರುಳಾಯ್ ವನ್ದೇ. 



ಶೂೞ್ ಚ್ಚಿ = \(ಎಲ್ಲೆಡೆಯಲ್ಲೂ, ಎಲ್ಲ ಬಗೆಯಲ್ಲೂ\) ಆವರಿಸಿಕೊಂಡಿರುವ, ಞಾನಮ್ ಶುಡರ್ = ಜ್ಞಾನಜ್ಯೋತಿಯ, ಒಳಿಆಹಿ = ಪ್ರಕಾಶವಾಗಿ \(ಅಸಾಧಾರಣ ತೇಜಸ್ಸಾಗಿ\)ರುವವನೇ, ಎನ್ ಱುಮ್ = ಯಾವ ಕಾಲಕ್ಕೂ ಏೞ್ ಚ್ಚಿ = ಅಭ್ಯುದಯವೂ, ಕೇಡು = ನಾಶವೂ, ಇನ್ ಱಿ = ಇಲ್ಲದಂತೆ, ಎಙ್ಗುಣುಮ್ = ಎಲ್ಲಾ ಕಡೆಯಲ್ಲೂ, ನಿಱೈನ್ದ = ತುಂಬಿಕೊಂಡಿರುವ, ಎನ್ ದಾಯ್ = ನನ್ನ ತಂದೆಯೇ \(ಸ್ವಾಮಿಯೇ\), ತಾೞ್ ಚ್ಚಿ = ಅಡ್ಡಬೀಳುವಿಕೆಯನ್ನು, ಮಟ್ರು = ಬೇರೆ, ಎಙ್ಗುಮ್= ಎಲ್ಲಿಯೂ, ತವಿರ್ ನ್ದು = ಬಿಟ್ಟು, ನಿನ್ = ನಿನ್ನ, ತಾಳ್ ಇಣೈಕೀೞ್ = ಎರಡು ತಿರುವಡಿಗಳ ಬಳಿಯಲ್ಲಿ, ವಾಳ್ ಚ್ಚಿ = ಬಾಳುವಿಕೆಗಾಗಿ, ಯಾನ್ = ನಾನು, ಶೇರುಮ್ = ಸೇರುವ, ವಹೈ = ರೀತಿಯನ್ನು \(ಬಗೆಯನ್ನು\), ಅರುಳಾಯ್ = ಕೃಪೆಮಾಡು, ವನ್ದೇ = ನನ್ನ ಬಳಿಗೇ ಬಂದು. 



ಆವರಿಸಿಕೊಂಡಿರುವ ಜ್ಞಾನಜ್ಯೋತಿಯ ಅಸಾಧಾರಣ ತೇಜಸ್ಸಾಗಿರುವವನೇ, ಯಾವ ಕಾಲಕ್ಕೂಅಭ್ಯುದಯವೂ ನಾಶವೂ ಇಲ್ಲದಂತೆ ಎಲ್ಲೆಡೆಯಲ್ಲೂ ತುಂಬಿಕೊಂಡಿರುವ ನನ್ನ ತಂದೆಯೇ, ಬೇರೆಲ್ಲಿಯೂ ಎರಗುವುದನ್ನು ಬಿಟ್ಟು ನಿನ್ನ ಎರಡು ತಿರುವಡಿಗಳ ಬಳಿಯಲ್ಲಿ ಬಾಳುವುದಕ್ಕಾಗಿ ನಾನು ಸೇರುವ ಬಗೆಯನ್ನು ನನ್ನ ಬಳಿಗೆ ಬಂದು ಕೃಪೆಮಾಡು. 



ಹಿಂದಿನ ಪಾಶುರದಲ್ಲಿ ದೇಹಸಂಬಂಧವಾದ ಕರ್ಮಪಾಶದಿಂದ ಬಿಡುಗಡೆಯಾಗುವುದಕ್ಕೆ ಉಪಾಯವನ್ನು ಬೇಡಲಾಯಿತು. ಅದರ ಮುಂದಿನ ಹರಿತವಾದ ಭಗವಂತನ ಬಳಿಯಲ್ಲಿ ನಿತ್ಯವಾಸಮಾಡುವುದಕ್ಕೆ ಮಾರ್ಗವನ್ನು ಕೃಪೆಮಾಡೆಂದು ಇಲ್ಲಿ ಬೇಡಲಾಗುತ್ತಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಅಸಾಧಾರಣವಾದ, ಎಲ್ಲ ವಿಷಯಗಳಲ್ಲೂ ಆವರಿಸಿರುವ ಜ್ಞಾನಸ್ವರೂಪಿ. ಎಲ್ಲೆಲ್ಲೂ ಬೆಳಗುತ್ತಿರುವೆ. ಏರುತಗ್ಗುಗಳಿಲ್ಲದೆ, ಯಾವ ಬಗೆಯ ಮಾರ್ಪನ್ನೂ ಹೊಂದದೆ ಎಲ್ಲೆಲ್ಲೂ ವ್ಯಾಪಿಸಿರುವೆ. ಜ್ಞಾನಮಯನೂ, ಸರ್ವವ್ಯಾಪಿಯೂ ಆದ ನಿನ್ನನ್ನು ನಾನು ಬಿಡದೆ ಆಶ್ರಯಿಸುವಂತೆಯೂ, ನಿನ್ನ ತಿರುವಡಿಗಳ ಬಳಿಯಲ್ಲಿ ನಿತ್ಯವಾಸಮಾಡುವಂತೆಯೂ, ನಿನ್ನ ಬಳಿಸೇರುವುದಕ್ಕೆ, ನನ್ನಲ್ಲಿಗೆ ಬಂದು, ತಕ್ಕ ಮಾರ್ಗವನ್ನು ಕೃಪೆಮಾಡು.



೫. ವನ್ದಾಯ್ ಪೋಲೇ ವನ್ದು ಮೆನ್ ಮನತ್ತಿನೈನೀ,

ಚಿನ್ದಾಮಲ್ ಶೆಯ್ಯಾಯ್ ಇದುವೇ ಯಿದುವಾಹಿಲ್,

ಕೊನ್ದಾರ್ ಕಾಯಾವಿನ್ ಕೊೞುಮಲರ್ ತಿರುನಿಱತ್ತ

ವೆನ್ದಾಯ್, ಯಾನುನ್ನೈಯೆಙ್ಗುವನ್ದುಣಿಹಿಱ್ ಪನೇ. 



ವನ್ದಾಯ್ ಪೋಲೇ = ಬಂದ ಹಾಗೆ, ವನ್ದುಮ್ = ಬಂದು, ಎನ್ = ನನ್ನ, ಮನತ್ತಿನೈ = ಮನಸ್ಸನ್ನು, ನೀನು, ಚಿನ್ದಾಮಲ್ = ಚದರದಂತೆ, \(ಚದರಿಹೋಗದಂತೆ\), ಶೆಯ್ಯಾಯ್ = ಕೃಪೆಮಾಡು, ಇದುವೇ = ಇದೇಯೇ, ಇದು ಆಹಿ = ಇದು ಆದರೆ, \(ಹೀಗೆಯೇ ನಡೆಯುವುದಾದರೆ\), ಕೊತ್ತು ಆರ್ = ಗೊಂಚಲು ತುಂಬಿರುವ \(ಗೊಂಚಲು ಗೊಂಚಲಾಗಿರುವ\), ಕಾಯಾವಿನ್ = ಅಗಸೆಯ, ಕೊೞು = ಸುಂದರವಾದ, ಮಲರ್ = ಹೂವಿನ, ತಿರುನಿಱತ್ತ = ದಿವ್ಯವಾದ ಬಣ್ಣದ, ಎನ್ ದಾಯ್= ನನ್ನ ತಂದೆಯೇ, ಯಾನು = ನಾನು, ಉನ್ನೈ = ನಿನ್ನನ್ನು, ಎಙ್ಗು ವನ್ದು = ಎಲ್ಲಿ ಬಂದು, ಅಣುಹಿಱ್ ಪನೇ = ಹತ್ತಿರ ಸೇರಲಿ? 



ಬಂದ ಹಾಗೆಯೇ ಬಂದು, ನನ್ನ ಮನಸ್ಸನ್ನು ಚದರಿಹೋಗದಂತೆ ಕೃಪೆಮಾಡು. ಹೀಗೆಯೇ ನಡೆಯುವುದಾದರೆ, ಗೊಂಚಲು ಗೊಂಚಲಾಗಿರುವ ಸುಂದರವಾದ ಅಗಸೆಯ ಹೂವಿನ ದಿವ್ಯವಾದ ಬಣ್ಣದ ನನ್ನ ತಂದೆಯೇ, ನಾನು ನಿನ್ನನ್ನು ಎಲ್ಲಿ ಬಂದು ಹತ್ತಿರ ಸೇರಲಿ? 



ಆಳ್ವಾರರು ಹೇಳುತ್ತಾರೆ: ಸುಂದರವಾದ ಅಗಸೇಹೂವಿನ ಆಕರ್ಷಕವಾದ ಬಣ್ಣವುಳ್ಳ ಭಗವಂತ, ನಿನ್ನ ಆತ್ಮೀಯರಾದ ಭಕ್ತರಿಗೆ ನೀನು ಒದಗಿಬಂದು ಅವರನ್ನು ರಕ್ಷಿಸಿದ ಹಾಗೆಯೇ ನನ್ನ ಬಳಿಗೂ ಬಂದು, ನನ್ನ ಮನಸ್ಸಿನ ಅಲೆದಾಟವನ್ನು ನೀಗಿಸಿ ಅದನ್ನು ನಿಶ್ಚಲಗೊಳಿಸು. ಅದಕ್ಕಾಗಿ ನೀನು ಅತ್ಯಲ್ಪಕಾಲ ಬಂದು ಮರೆಯಾದರೂ ಸರಿಯೇ. ಆದರೆ, ಆ ಬಳಿಕ, ನಿನ್ನನ್ನು ನಾನು ಶಾಶ್ವತವಾಗಿ ಸೇರುವುದಕ್ಕೆ ನಾನು ನಿನ್ನನ್ನು ಎಲ್ಲಿಗೆ ಬರಲಿ? ಎಲ್ಲಿ ಕೂಡಿಕೊಳ್ಳಲಿ? 



ಮನಸ್ಸಿನ ಚಂಚಲತೆ ಹೋಗದೆ ಭಗವದ್ಭಕ್ತಿ ಸ್ಥಿರಪಡುವುದಿಲ್ಲ. ಆ ಚಂಚಲತೆ ಹೋಗುವುದಕ್ಕೆ ಭಗವಂತನ ಕೃಪೆಯೇ ಅಗತ್ಯ ಎಂದ ಹಾಗೆಯೇ.



೬. ಕಿಱ್ ಪನ್ ಕಲ್ಲೇನ್ ಎನ್ ಱಿಲನ್ ಮುನನಾಳಾಲ್,

ಅಱ್ ಪಶಾರಙ್ಗಳವೈ ಶುವೈತ್ತಹನ್ ಱೊೞಿನ್ದೇನ್,

ಪಱ್ ಪಲ್ಲಾಯಿರಮ್ ಉಯಿರ್ ಶೆಯ್ದ ಪರಮಾ, ನಿನ್

ನಱ್ ಪೊಱ್ ಶೋದಿತ್ತಾಳ್ ನಣುಹುವದೆ ಞಾನ ಱೇ. 



ಕಿಱ್ ಪನ್ = ಒಳ್ಳೆಯನ್ನು ಮಾಡುವೆ \(ಪುಣ್ಯಮಾಡುವೆ\), ಕಿಲ್ಲೇನ್ = ಕೆಟ್ಟದ್ದನ್ನು ಮಾಡುವೆ \(ಪಾಪಮಾಡುವೆ\), ಎನ್ ಱು ಇಲನ್ = ಎಂದು ಇಲ್ಲ, ಮುನಮ್ ನಾಳ್ \(ನಾಳಾಲ್\) = ಹಿಂದಿನಕಾಲದಲ್ಲಿ, ಅಱ್ ಪಮ್ = ಅಲ್ಪವಾದ, ಶಾರಙ್ಗಳ್ = ವಿಷಯಗಳು, ಅವೈ = ಅವು, ಶುವೈತ್ತು = ಅನುಭವಿಸಿ, ಅಹನ್ ಱು = ಅಗಲಿ, ಒಳಿನ್ದೇನ್ = ತೊಲಗಿಸಿದೆ, ಪಲ್ ಪಲ್ ಆಯಿರಮ್ = ಹಲಹಲವುಸಾವಿರ, ಉಯಿರ್= ಜೀವಗಳನ್ನು, ಶೆಯ್ದ = ಸೃಷ್ಟಿಸಿದ, ಪರಮಾ = ಪರಮಪವಿತ್ರನೇ \(ಪರಮಪುರುಷನೇ\), ನಿನ್ =ನಿನ್ನ, ನಲ್ ಪೊನ್ ಶೋದಿ = ಉತ್ತಮ ಚಿನ್ನದ \(ಶುದ್ಧ ಚಿನ್ನದ\) ಪ್ರಕಾಶವುಳ್ಳ, ತಾಳ್ = ತಿರುವಡಿಯನ್ನು, ನಣುಹುವದು = ಸೇರುವುದು, ಎಞಾನ್ ಱೇ = ಅದೆಂದಿಗೋ.



ಹಿಂದಿನಕಾಲದಲ್ಲಿ \(ನಾನು\) ಪುಣ್ಯವನ್ನು ಮಾಡುವೆನು ಎಂದಿಲ್ಲ, ಪಾಪವನ್ನು ಮಾಡುವೆನು ಎಂದಿಲ್ಲ. ಅಲ್ಪವಾದ ವಿಷಯಗಳನ್ನು ಅನುಭವಿಸಿ ಅವುಗ್ಳನ್ನು ಬಿಟ್ಟು ತೊಲಗಿಸಿದೆ, ಹಲಹಲವು ಸಾವಿರ ಜೀವಗಳನ್ನು ಸೃಷ್ಟಿಸಿದ ಪರಮಪುರುಷನೇ, ನಿನ್ನ ಶುದ್ಧ ಚಿನ್ನದ ಶೋಭೆಯ ತಿರುವಡಿಯನ್ನು ಸೇರುವುದು ಅದೆಂದಿಗೋ\! 



“ಕಿಱ್ ಪನ್ ಕಿಲ್ಲೇನ್ ಎನ್ಱಿಲನ್ ಮುನನಾಳಾಲ್” – ಹಿಂದಿನ ಕಾಲದಿಂದಲೂ ತಿಳಿದ ಹಿರಿಯರು ಬೋಧಿಸಿದ ’ಒಳ್ಳೆಯನ್ನು ಮಾಡುವುದು, ಕೆಟ್ಟದ್ದನ್ನು ಬಿಡುವುದು’ ಎಂಬುದನ್ನು ನಾನುಮನಸ್ಸಿಗೆ ಹಚ್ಚಿಕೊಳ್ಳಲಿಲ್ಲ. ಆದ್ದರಿಂದ, ನಾನು ಪಾಪಮಾಡಿದೆನೋ, ಪುಣ್ಯಮಾಡಿದೆನೋ ನನಗೆ ಅರಿವಿಲ್ಲ. 



“ಅಱ್ ಪ ಶಾರಙ್ಗಳವೈಶುವೈತ್ತು ಅಹನ್ ಱು ಒಳಿನ್ದೇನ್” – ಅಲ್ಪವೂ ಸಾರವಿಲ್ಲದ ವಿಷಯಗಳೂ ಆದ ಪ್ರಾಪಂಚಿಕ ವಿಷಯಗಳಲ್ಲಿ ಬಿದ್ದು, ಅವುಗಳನ್ನು ರುಚಿನೋಡಿ, ಅನುಭವಿಸಿ, ಬೇಜಾರುಪಟ್ಟುಕೊಂಡು, ಅವುಗಳನ್ನು ತೊಲಗಿಸಿಕೊಂಡಿದ್ದೇನೆ. 



ಆಳ್ವಾರರು ಹೇಳುತ್ತಾರೆ: ಪರಮಪುರುಷನೇ, ನೀನು ಅನೇಕ ಕೋಟಿಜೀವರಾಶಿಗಳನ್ನು ಸೃಷ್ಟಿಸಿದ್ದೀ. ಅವುಗಳಲ್ಲಿ ನಾನೂ ಒಬ್ಬ. ನನ್ನನ್ನು ಸೃಷ್ಟಿಸಿದ ಕಾಲದಿಂದಲೂ ನಾನು ಒಳ್ಳೆಯದನ್ನೇ ಮಾಡಿದ್ದೀನೋ ಕೆಟ್ಟದ್ದನ್ನೇ ಮಾಡಿದ್ದೀನೋ ನನಗೆ ಅರಿವಿಲ್ಲ. ಆದರೆ, ಅಲ್ಪವಿಷಯಗಳಾದ ಪ್ರಾಪಂಚಿಕ ವಿಷಯಗಳಲ್ಲಿ ಸಿಕ್ಕಿಬಿದ್ದು, ಅವುಗಳನ್ನು ಅನುಭವಿಸುತ್ತಾ, ಬೇಸರಗೊಳ್ಳುತ್ತಾ ಬಂದೆ. ನಿನ್ನ ತಿರುವಡಿಗಳನ್ನು ಕುರಿತು ಸ್ವಲ್ಪವಾದರೂ ಯೋಚಿಸಲಿಲ್ಲ. ಅವುಗಳನ್ನು ಪಡೆದುಕೊಳ್ಳಲೇಬೇಕೆಂದು ಆಶಿಸಲೂ ಇಲ್ಲ. ಈಗಲಾದರೋ, ನಿನ್ನ ಕೃಪೆಯಿಂದ, ನಿನ್ನ ತಿರುವಡಿಗಳನ್ನು ಸೇರಬೇಕೆಂಬ ಉತ್ಕಟವಾದ ಆಶೆಯುಂಟಗಿದೆ. ಆದ್ದರಿಂದ ನಿನ್ನಲ್ಲೀಗ ಬೇಡುತ್ತಿರುವುದು. ನನಗೆ ನಿನ್ನ ಶುದ್ಧಚಿನ್ನದಂತೆ ಶೋಭಿಸುವ ದಿವ್ಯತಿರುವಡಿಗಳನ್ನು ಪಡೆದುಕೊಳ್ಳುವ ಭಾಗ್ಯ ಅದೆಂದಿಗೆ ಬರುವುದೋ?



೭. ಎಞ್ಞಾನ್ ಱುನಾಮಿರುನ್ದಿರುನ್ದು ಇರಙ್ಗಿನೆಂಜೇ,

ಮೆಯ್ ಞ್ಞಾನ ಮಿನ್ಱಿವಿನೈಯಿಯಲ್ ಪಿಱಪ್ಪೞುನ್ದಿ,

ಎಞ್ಞಾನ್ ಱು ಮೆಙ್ಗುಮ್ ಒೞಿವಱನಿಱೈನ್ದುನಿನ್ ಱ,

ಮೆಯ್ ಞ್ಞಾನಚ್ಚೋದಿ ಕ್ಕಣ್ಣನೈಮೇವುದುಮೇ. 



ಎಞ್ಞಾನ್ ಱು = ಎಷ್ಟು ಕಾಲ, ನಾಮ್ = ನಾವು, ಇರುನ್ದು ಇರುನ್ದು = ಹೀಗೆಯೇ, ಇದ್ದುಕೊಂಡು, ಇರ್ಙ್ಗಿ = ವ್ಯಥೆಪಡುತ್ತಾ, ನೆಂಜೇ = ಮನಸ್ಸೇ, ಮೆಯ್ ಞಾನಮ್ ಇನ್ ಱಿ= ನಿಜವಾದ ಜ್ಞಾನವಿಲ್ಲದೆ, ವಿನೈ ಇಯಲ್ = ಪಾಪಸ್ವಭಾವದ, ಪಿಱಪ್ಪು= ಜನ್ಮಗಳಲ್ಲಿ, ಅೞುನ್ದಿ = ಮುಳುಗಿ, ಎಞ್ಞಾನ್ ಱುಮ್ = ಎಲ್ಲ ಕಾಲಕ್ಕೂ ಎಙ್ಗುಮ್ = ಎಲ್ಲೆಲ್ಲಿಯೂ, ಒಳಿವು = ಅವಕಾಶಕ್ಕೆ ಎಡೆಯಿಲ್ಲದಂತೆ \(ಪರಿಪೂರ್ಣವಾಗಿ\), ನಿಱೈನ್ದು= ತುಂಬಿಕೊಂಡು, ನಿನ್ ಱ = ಇರುವ, ಮೆಯ್ ಞಾನಮ್ ಶೋದಿ = ಸತ್ಯಜ್ಞಾನಜ್ಯೋತಿಯಾದ, ಕಣ್ಣನೈ = ಆಕರ್ಷಕ ಸ್ವರೂಪಿಯನ್ನು, ಮೇವುದುಮೇ = ಸೇರಬಲ್ಲೆವು? 



ಮನಸ್ಸೇ, ಎಷ್ಟು ಕಾಲ ನಾವು ಹೀಗೆಯೇ ಇದ್ದುಕೊಂಡು ವ್ಯಥೆಪಡುತ್ತ, ನಿಜವಾದ ಜ್ಞಾನವಿಲ್ಲದ, ಪಾಪಸ್ವಭಾವದ ಜನ್ಮಗಳಲ್ಲಿ ಮುಳುಗಿ, ಎಲ್ಲ ಕಾಲದಲ್ಲೂ ಎಲ್ಲೆಡೆಯಲ್ಲೂ ಪರಿಪೂರ್ಣವಾಗಿ ತುಂಬಿಕೊಂಡು ಇರುವ ಸತ್ಯಜ್ಞಾನಜ್ಯೋತಿಯಾದ ಆಕರ್ಷಕನಾದ ಭಗವಂತನನ್ನು ಸೇರುವುದು? 



ಹಿಂದಿನ ಪಾಶುರಗಳಲ್ಲಿ ಭಗವಂತನ ತಿರುವಡಿಗಳನ್ನು ಸೇರುವುದು ಎಂದಿಗೋ ಎಂಬ ಹಂಬಲವನ್ನುಹೇಳಿಕೊಳ್ಳಲಾಯಿತು. ಈಗ, ಅದೇ ವಿಷಯವನ್ನು ಇನ್ನಷ್ಟು ವಿಶದಪಡಿಸಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಎಷ್ಟುಕಾಲ ನಾವು ಹೀಗೆಲ್ಲಾ ಅಜ್ಞಾನಿಗಳಾಗಿ, ನಿಜವಾದ ಜ್ಞಾನವನ್ನರಿತುಕೊಳ್ಳದವರಾಗಿ, ಪಾಪಮಾಡುವ ಸ್ವಭಾವದ ಜನ್ಮಗಳನ್ನೆತ್ತುತ್ತಾ, ಬಿದ್ದು ತೊಳಲುತ್ತಿರುವುದು? ಸತ್ಯಜ್ಞಾನ ಸ್ವರೂಪಿಯೂ, ತೇಜೋ ಮಯನೂ, ಸರ್ವವ್ಯಾಪಿಯೂ, ಅತ್ಯಾಕರ್ಷಕನೂ, ಆದ ಭಗವಂತನ ಸಾನ್ನಿಧ್ಯವನ್ನು ಪಡೆದುಕೊಳ್ಳಬೇಡವೇ? ಅದು ಎಂದಿಗೆ ಲಭಿಸುವುದೋ\!



ಇಹ ಜನ್ಮಜೀವನ ಪಾಪಪೂರ್ಣವೆಂದೂ, ಅಜ್ಞಾನವೇ ಇದಕ್ಕೆ ಕಾರಣವೆಂದೂ, ಭಗವಂತನನ್ನು ಆದಷ್ಟು ಬೇಗ ಕೂಡಿಕೊಳ್ಳಬೇಕೆಂದೂ, ಅದಕ್ಕೆ ತಕ್ಕ ಹವಣಿಕೆಗಳನ್ನು ನಡೆಸಲೇಬೇಕೆಂದೂ ತಿಳಿಯುವುದು ವಿವೇಕ. ಮನುಷ್ಯನಿಗೆ ಈ ಜ್ಞಾನೋದಯವುಂಟಾದರೆ, ಅವನ ಮುಂದಿನ ಮಾರ್ಗ ಒಳ್ಳೆಯ ಪ್ರಯತ್ನದಿಂದ ಸುಗಮವಾಗುತ್ತದೆ ಎಂದು ಹೇಳಿದಂತೆ.



೮. ಮೇವುತುನ್ಬ ವಿನೈಹಳೈ ವಿಡುತ್ತುಮಿಲೇನ್,

ಓವುದಲಿನ್ ಱಿ ಉನ್ ಕೞಲ್ ವಣಙ್ಗಿಟ್ರಿಲೇನ್,

ಪಾವುದೊಲ್ ಶೀರ್ ಕ್ಕಣ್ಣಾ ಎನ್ಪರಂಜುಡರೇ,

ಕೂವುಹಿನ್ ಱೇನ್ ಕಾಣ್ ಬಾನ್ ಎಙ್ಗೆಯ್ದಕ್ಕೂವುವನೇ. 



ಮೇವು = ಅಂಟಿಕೊಂಡಿರುವ, ತುನ್ಬಮ್ = ದುಃಖಗಳನ್ನೂ, ವಿನೈಹಳೈ = ಕರ್ಮಗಳನ್ನೂ, ವಿಡುತ್ತುಮ್ ಇಲೇನ್ =ಬಿಟ್ಟೂ ಇಲ್ಲ. ಓವುದಲ್ ಇನ್ ಱಿ = ಎಡೆಬಿಡದಂತೆ, ಉನ್ ಕೞಲ್ = ನಿನ್ನ ಪಾದಗಳನ್ನು, ವಣಙ್ಗಿಟ್ರು ಇಲೇನ್ = ನಮಸ್ಕರಿಸಲಿಲ್ಲ, ಪಾವು= ಎಲ್ಲೆಡೆಯೂ ವ್ಯಾಪಿಸಿರುವ, ತೊಲ್ = ಸಹಜವಾದ \(ಸ್ವಭಾವಸಿದ್ಧವಾದ\), ಶೀರ್ = ಶ್ರೇಷ್ಠಗುಣಗಳುಳ್ಳ, ಕಣ್ಣಾ = ಆಕರ್ಷಕನೇ, ಎನ್ ಪರಂಜುಡರೇ = ನನ್ನ ಪರಂಜ್ಯೋತಿಯೇ, ಕೂವುಹಿನ್ ಱೇನ್ = ಕೂಗಿ ಕರೆಯುತ್ತಿದ್ದೇನೆ. ಕಾಣ್ ಬಾನ್ = \(ನಿನ್ನನ್ನು\) ನೋಡುವುದಕ್ಕಾಗಿ, ಎಙ್ಗು = ಎಲ್ಲಿ, ಎಯ್ ದ = ಬಂದು ಸೇರುವುದಕ್ಕಾಗಿ, ಕೂವುವನೇ = ಕೂಗಲಿ\! 



ಅಂಟಿಕೊಂಡಿರುವ ದುಃಖಗಳನ್ನೂ ಕರ್ಮಗಳನ್ನೂ ಬಿಟ್ಟೂ ಇಲ್ಲ. ಎಡೆಬಿಡದಂತೆ ನಿನ್ನ ತಿರುವಡಿಗಳನ್ನು ನಮಸ್ಕರಿಸಲೂ ಇಲ್ಲ. ಎಲ್ಲೆಲ್ಲಿಯೂ ವ್ಯಾಪಿಸಿರುವ ಸ್ವಭಾವಸಿದ್ಧವಾದ ಶ್ರೇಷ್ಠಗುಣಗಳನ್ನುಳ್ಳ ಅತ್ಯಾಕರ್ಷಕನೇ, ನನ್ನ ಪರಂಜ್ಯೋತಿಯೇ, ಕೂಗಿ ಕರೆಯುತ್ತಿದ್ದೇನೆ. ನಿನ್ನನ್ನು ನೋಡುವುದಕ್ಕಾಗಿ, ಸೇರುವುದಕ್ಕಾಗಿ ಎಲ್ಲಿ ಬಂದು ಕೂಗಲಿ\! 



ಭಗವಂತನನ್ನು ಸೇರಲು ತಕ್ಕ ಪ್ರಯತ್ನಗಳು ಅವಶ್ಯಕ ಎಂದು ಹಿಂದಿನ ಪಾಶುರದಲ್ಲಿ ಹೇಳಲಾಯಿತು. ಇಲ್ಲಿ ತಮ್ಮಿಂದ ಅಂಥ ಪ್ರಯತ್ನಗಳು ನಡೆದೆವಿಯೇ ಎಂದು ಆಳ್ವಾರರಿಂದ ಶೋಧನೆ ನಡೆಯುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ಜನ್ಮಜನ್ಮಕ್ಕೂ ನನ್ನನ್ನು ಅಂಟಿಬಂದಿರುವ ದುಃಖಸಂಕಟಗಳನ್ನೂ, ಪಾಪಕರ್ಮಗಳನ್ನೂ ನಾನು ಬಿಟ್ಟಿಲ್ಲ. ನಿನ್ನನ್ನು ಎಡೆಬಿಡದಂತೆ ಭಜಿಸಿ ಪೂಜಿಸಲೂ ಇಲ್ಲ. ಆದ್ದರಿಂದ ನನಗೆ ಸುಜ್ಞಾನವೂ, ಸಾಧನೆಯ ಅನುಷ್ಠಾನವೂ ಇಲ್ಲ. ನೀನಾದರೋ ದಿವ್ಯಕಲ್ಯಾಣಗುಣಗಳಿಂದ ತುಂಬಿರುವವನು. ಸಹಜವಾದ ನಿನ್ನ ಶ್ರೇಷ್ಠಗುಣಗಳು ಎಲ್ಲೆಲ್ಲೂ ವ್ಯಾಪಿಸಿರತಕ್ಕವು. ನೀನು ಪರಿಪೂರ್ಣವಾದ ಸುಜ್ಞಾನದಿಂದ ಕೂಡಿ ಬೆಳಗುವವನು. ಪರಮನೀಚನಾದ, ಅಯೋಗ್ಯನಾದ ನನ್ನನ್ನು ಉದ್ಧರಿಸೆಂದು ನಿನ್ನನ್ನು ’ಅತ್ಯಾಕರ್ಷಕನೇ’ ’ಪರಂಜ್ಯೋತಿಸ್ವರೂಪಿಯೇ’ ಎಂದು ಕೂಗಿಕರೆಯುತ್ತಿದ್ದೇನೆ. ನಿನ್ನೊಡನೆ ನಾನು ಕೂಡಿಕೊಳ್ಳಬೇಕು. ನಿನ್ನನ್ನು ಕಣ್ಣಾರ ನೋಡಬೇಕು. ಇದಕ್ಕಾಗಿ ನಾನು ಎಲ್ಲಿ ಬಂದು, ನಿನ್ನನ್ನು ಕೂಗಿ ಕರೆಯಲಿ? ನೀನೇ ನನಗೆ ದಾರಿಯನ್ನೂ ತೋರಿ ಕೃಪೆಮಾಡಬೇಕು. 



ಜಪ, ತಪ, ಧ್ಯಾನ ಅನುಷ್ಠಾನಗಳೆಲ್ಲ ಕಷ್ಟಪಟ್ಟು ಸಾಧಿಸತಕ್ಕವು. ಭಗವನ್ನಾಮಸಂಕೀರ್ತನೆಯೊಂದು ಸುಲಭವೂ ಸರಳವೂ ಆದದ್ದು. ಆ ಮೂಲಕವೇ ಭಗವಂತನನ್ನು ಸೇರಬೇಕು ಎಂಬುದು ಇಲ್ಲಿಯ ಧ್ವನಿ ಎನಿಸುತ್ತದೆ. 



೯. ಕೂವಿಕ್ಕೂವಿಕ್ಕೊಡು ವಿನೈತ್ತೂಟ್ರುಳ್ ನಿನ್ ಱು,

ಪಾವಿಯೇನ್ ಪಲಕಾಲಮ್ ವೞಿತಿಹೈತ್ತಲಮರುಹಿನ್ ಱೇನ್,

ಮೇವಿಯನ್ ಱಾನಿರೈಕಾತ್ತವನ್ ಉಲಹಮೆಲ್ಲಾಮ್,

ತಾವಿಯ ವಮ್ಮಾನೈ ಎಙ್ಗಿನಿತ್ತಲೈಪ್ಪೆಯ್ ವನೇ.



ಕೂವಿ ಕೂವಿ = ಕೂಗಿ ಕೂಗಿ, ಕೊಡು ವಿನೈ = ಕ್ರೂರಪಾಪಗಳ, ತೂಟ್ರುಳ್ = ಕೂಪದಲ್ಲಿ\(ರಂಧ್ರದಲ್ಲಿ\), ನಿನ್ ಱು = ಇರುವ, ಪಾವಿಯೇನ್ = ಪಾಪಿಯಾದ ನಾನು, ಪಲಕಾಲಮ್ = ಅನೇಕ ವರ್ಷಗಳು, \(ಎಷ್ಟೋ ಕಾಲ\), ವೞಿ ತಿಹೈತ್ತು = ದಾರಿಕಾಣದೆ ಅಲೆದಾಡಿ, ಅಲಮರುಹಿನ್ ಱೇನ್ = ವ್ಯಥೆ\(ಸಂಕಟ\)ಪಡುತ್ತಿದ್ದೇನೆ. ಮೇವಿ = ಆಶೆಯಿಂದ ಅನ್ ಱು = ಅಂದು, ಆ ನಿರೈಕಾತ್ತವನ್ = ಹಸುಗಳ ಮಂದೆಗಳನ್ನು ರಕ್ಷಿಸಿದವನೂ, ಉಲಹಮೆಲ್ಲಾಮ್ = ಲೋಕಗಳೆಲ್ಲವನ್ನೂ, ತಾವಿಯ = ಅಳೆದುಕೊಂಡವನೂ ಆದ, ಅಮ್ಮಾನೈ = ಸ್ವಾಮಿಯನ್ನು, ಎಙ್ಗು = ಎಲ್ಲಿ, ಇನಿ =ಇನ್ನು ತಲೈಪೆಯ್ ವನೇ = ಬಳಿ ಸಾರುವನೋ\! 



ಕೂಗಿ ಕೂಗಿ, ಕ್ರೂರಪಾಪಗಳ ಕೂಪದಲ್ಲಿ ಬಿದ್ದಿರುವ ಪಾಪಿಯಾದ ನಾನು ಎಷ್ಟೇ ಕಾಲದಿಂದಲೂ ದಾರಿ ಕಾಣದೆ ಅಲೆದಾಡುತ್ತಾ ಸಂಕಟಪಡುತ್ತಿದ್ದೇನೆ. ಅಂದು ಆಶೆಯಿಂದ ಆಕಳ ಮಂದೆಗಳನ್ನು ರಕ್ಷಿಸಿದವನೂ, ಎಲ್ಲಾ ಲೋಕಗಳನ್ನೂ ಅಳೆದುಕೊಂಡವನೂ ಆದ ಸ್ವಾಮಿಯನ್ನು ಇನ್ನು ಎಲ್ಲಿ \(ಕೂಗಿ ಕೂಗಿ\) ಬಳಿ ಸಾರುವೆನೇ.



ದಾರಿಕಾಣದೆ ಅಲೆದಾಡುತ್ತಿರುವ ತಮಗೆ ಆ ಸ್ವಾಮಿಯೇ ದಾರಿಯನ್ನು ತೋರಬೇಕೆಂದು ಅಂಗಲಾಚಿದ್ದು ಹಿಂದಿನ ಪಾಶುರದಲ್ಲಿ, ಅದೇ ಅಂಗಲಾಚಿಕೆ ಈ ಪಾಶುರದಲ್ಲೂ ಮುಂದುವರಿಯುತ್ತದೆ. 



ಆಳ್ವಾರರು ಹೇಳುತ್ತಾರೆ: ನಾನು ಈ ಸಂಸಾರವೆಂಬ ಪಾಪಕೂಪದಲ್ಲಿ ಬಿದ್ದು ಎಷ್ಟೋ ಕಾಲದಿಂದಲೂ ತೊಳಲಾಡುತ್ತಿದ್ದೇನೆ. ಮಹಾಪಾಪಿಯಾಗಿದ್ದೇನೆ. ಹಿಂದೆ ಆಪತ್ತಿನಲ್ಲಿ ಸಿಕ್ಕಿಬಿದ್ದಿದ್ದ ಆಕಳ ಮಂದೆಗಳನ್ನು ಸ್ವಾಮಿಯು ರಕ್ಷಿಸಿದ ಕಾಲದಲ್ಲೂ \(ಶ್ರೀಕೃಷ್ಣಾವತಾರ ಕಾಲದಲ್ಲೂ\) ಮತ್ತು ಭೂಮಿಯನ್ನೂ ಇತರ ಮೇಲಣ ಲೋಕಗಳನ್ನೂ ಸ್ವಾಮಿಯು ಅಳೆದುಕೊಂಡ ಕಾಲದಲ್ಲೂ \(ವಾಮನ-ತ್ರಿವಿಕ್ರಮಾವತಾರಗಳ ಕಾಲದಲ್ಲೂ\) ನಾನು ಸ್ವಾಮಿಯನ್ನು ಕಂಡುಕೊಂಡು ಅವನ ತಿರುವಡಿಗಳನ್ನು ಆಶ್ರಯಿಸಲಿಲ್ಲ. ಈಗ ನಾನು ಅವನಿಗಾಗಿ ಎಷ್ಟೆಂದು ಕೂಗಲಿ? ಎಲ್ಲೆಲ್ಲಿ ಹುಡುಕಲಿ? ಎಲ್ಲಿಗೆ ಹೋದರೆ ಅವನನ್ನು ನಾನು ಸೇರಿಕೊಳ್ಳಬಲ್ಲೆ? 



ಶ್ರೀಕೃಷ್ಣಾವತಾರದಲ್ಲಿ ಸ್ವಾಮಿಯು ತೋರಿದ ಪ್ರೇಮ\(ವಾತ್ಸಲ್ಯ\)ವನ್ನೂ, ವಾಮನ-ತ್ರಿವಿಕ್ರಮಾವತಾರಗಳಲ್ಲಿ ಅವನು ತೋರಿದ ಕೃಪಾನುಗ್ರಹವನ್ನೂ ಇಲ್ಲಿ ಧ್ವನಿಸಲಾಗಿದೆ ಎನ್ನಬಹುದು. 



ಶ್ರೀಕೃಷ್ಣಾವತಾರದಲ್ಲಿ ಸ್ವಾಮಿಯು ತೋರಿದ ಪ್ರೇಮ\(ವಾತ್ಸಲ್ಯ\)ವನ್ನೂ, ವಾಮನ-ತ್ರಿವಿಕ್ರಮಾವತಾರಗಳಲ್ಲಿ ಅವನು ತೋರಿದ ಕೃಪಾನುಗ್ರಹವನ್ನೂ ಇಲ್ಲಿ ಧ್ವನಿಸಲಾಗಿದೆ ಎನ್ನಬಹುದು.



೧೦. ತಲೈಪ್ಪೆಯ್ ಕಾಲಮ್ ನಮನ್ ಱಮರ್ ಪಾಶಮ್ ವಿಟ್ಟಾಲ್,

ಅಲೈಪ್ಪೂಣುಣ್ಣುಮ್ ಅವ್ವಲ್ಲಲೆಲ್ಲಾಮಹಲ,

ಕಲೈಪ್ಪಲ್ಞಾನತ್ತು ಎನ್ ಕಣ್ಣನೈಕ್ಕಣ್ಡು ಕೊಣ್ಡು,

ನಿಲೈಪ್ಪೆಟ್ರೇನ್ ನೆಂಜಮ್ ಪೆಟ್ರದು ನೀಡುಯಿರೇ.



ತಲೈಪ್ಪೆಯ್ = ಸಮೀಪಿಸುವ, ಕಾಲಮ್ = ಕಾಲದಲ್ಲಿ, ನಮನ್ ತಮರ್ = ಯಮಭಟರು, ಪಾಶಮ್ = ಕಾಲಪಾಶವನ್ನು \(ಯಮಪಾಶವನ್ನು\), ವಿಟ್ಟಾಲ್ = ಬೀಸಿದರೆ, ಅಲೈಪ್ಪೂಣ್= ಸೊರಗಿ ಸಂಕಟಪಡುವುದನ್ನು, ಉಣ್ಣುಮ್ = ಅನುಭವಿಸುವ, ಅ ಅಲ್ಲಲ್ ಎಲ್ಲಾಮ್ = ಆ ಸಂಕಟವೆಲ್ಲವೂ, ಅಹಲ = ನೀಗಿಸಲು, ಕಲೈ = ಶಾಸ್ತ್ರಗಳು, ಪಲ್ = ಹಲವಾರು \(ತಿಳಿಸುವ\), ಞಾನತ್ತು= ಜ್ಞಾನಮೂರ್ತಿಯಾದ, ಎನ್ ಕಣ್ಣನ್ = ನಮ್ಮ ಆಕರ್ಷಕನನ್ನು \(ಕೃಷ್ಣನನ್ನು\) ಕಣ್ಡುಕೊಣ್ಡು = ಕಂಡುಕೊಂಡು \(ಅರಿತುಕೊಂಡು\), ನಿಲೈಪ್ಪೆಟ್ರು = ದೃಢವಾಯಿತು, ಎನ್ ನೆಂಜಮ್ = ನನ್ನ ಮನಸ್ಸು, ಪೆಟ್ರದು = ಪಡೆಯಿತು, ನೀಡು = ನಿತ್ಯತ್ವವನ್ನು, ಉಯಿರೇ = ಆತ್ಮವೇ. 



ಯಮಭಟರು ಸಮೀಪಿಸುವ ಕಾಲದಲ್ಲಿ, ಯಮಪಾಶವನ್ನು ಬೀಸಿದರೆ, ಸೊರಗಿ ಸಂಕಟಪಡುವುದನ್ನು ಅನುಭವಿಸುವ ಆ ಸಂಕಟವೆಲ್ಲವನ್ನೂ ನೀಗಿಸಲು ಹಲವಾರುಶಾಸ್ತ್ರಗಳು ತಿಳಿಸುವ ಜ್ಞಾನಮೂರ್ತಿಯಾದ ನಮ್ಮ ಆಕರ್ಷಕನನ್ನು \(ಕೃಷ್ಣನನ್ನು\) ಅರಿತುಕೊಂಡು \(ಕಂಡುಕೊಂಡು\)ನನ್ನ ಮನಸ್ಸು ದೃಢವಾಯಿತು, ನನ್ನ ಆತ್ಮವು ನಿತ್ಯತ್ವವನ್ನು ಪಡೆಯಿತು. 



ಭಗವಂತನನ್ನು ಎಂದಿಗೆ ಕಾಣುವೆನೋ, ಎಲ್ಲಿ ಕಾಣುವೆನೋ’ ಎಂಬ ಹಿಂದಿನ ಪಾಶುರಗಳಲ್ಲಿ ಹೇಳಿಕೊಂಡ ಮನದ ಪರಿತಾಪಕ್ಕೆ ಉತ್ತರವೋ ಎಂಬಂತಿದೆ ಈ ಪಾಶುರದ ವಿಷಯ. 



ಆಳ್ವಾರರು ಹೇಳುತ್ತಾರೆ: ಹಲವಾರು ಶಾಸ್ತ್ರಗಳಿಂದ ನಿರೂಪಿಸಲ್ಪಡುವ ಮತ್ತು ಸ್ತುತಿಸಲ್ಪಡುವ ಅತ್ಯಾಕರ್ಷಕವಾದ ಜ್ಞಾನಸ್ವರೂಪಿಯಾದ ಭಗವಂತನನ್ನು ನಾನು ಕಂಡುಕೊಂಡಕೂಡಲೇ, ಯಮಭಟರು ಬಂದು ತಮ್ಮ ಕಾಲ ಪಾಶವನ್ನು ಬೀಸಿ ಸೆಳೆಯುವ ಕಾಲದಲ್ಲಿ ಉಂಟಾಗುವ ಎಲ್ಲಾ ಬಗೆಯ ದುಃಕಸಂಕಟಗಳೂ ಆ ಕ್ಷಣದಲ್ಲೇ ನಿವಾರಣೆಯಾದವು. ನನ್ನ ಮನಸ್ಸು ದೃಢಗೊಂಡಿತು. ನನ್ನ ಆತ್ಮನಿಗೆ ನಿತ್ಯತ್ವವುಂಟಾಯಿತು. 



ಮನಸ್ಸು ದೃಢಗೊಳ್ಳುವುದಕ್ಕೆ ಜ್ಞಾನಸ್ವರೂಪಿಯಾದ ಭಗವಂತನ ಅರಿವುಂಟಾಗಬೇಕು. ಬಳಿಕ ಭಗವಚ್ಚಿಂತನೆಯಲ್ಲಿ, ಭಗವದ್ಗುಣಾನುಭವದಲ್ಲಿ, ಇಳಿಯು ಮುಳುಗಿ ಆನಂದಿಸುತ್ತಿರುವುದು. ದೇಹವನ್ನು ತ್ಯಜಿಸುವ ಕಾಲದಲ್ಲಿ ಬರುವ ಯಮಕಿಂಕರರ ಭಯವಾಗಲಿ ಬಾಧೆಯಾಗಲಿ ಆಗ ಇರುವುದಿಲ್ಲ. ದೇಹವನ್ನುನಿರಾಯಾಸವಾಗಿ ಆನಂದದಿಂದ ತ್ಯಜಿಸಿದ ಆತ್ಮ ಪರಮಪದವನ್ನು ಸೇರಿ, ಭಗವತ್ಸಾನ್ನಿಧ್ಯವನ್ನು ಪಡೆದುಕೊಳ್ಳುತ್ತದೆ. ಹೀಗೆ ಅದಕ್ಕೆನಿತ್ಯತ್ವ ಲಭಿಸುತ್ತದೆ. ಈ ಎಲ್ಲವೂ ನಡೆಯುವುದು ಭಗವಂತನನ್ನು ಕಂಡುಕೊಳ್ಳುವುದರಿಂದಲೇ. ಅದಕ್ಕಾಗಿಯೇ ಆಳ್ವಾರರ \(ಮತ್ತು ಭಕ್ತನಾದವನ\) ಒಂದೇ ಸಮನಾದ ಪರಿತಾಪ. 



೧೧. ಉಯಿರ್ ಹಳೆಲ್ಲಾ ವುಲಹಮುಮುಡೈಯವನೈ,

ಕುಯಿಲ್ ಕೊಳ್ ಶೋಲೈತ್ತೆನ್ ಕುರುಹೂರ್ ಚ್ಚಡಹೋಪನ್,

ಶೆಯಿರಿಲ್ ಶೊಲ್ಲಿಶೈಮಾಲೈ ಆಯಿರತ್ತುಳಿಪ್ಪತ್ತುಮ್,

ಉಯಿರಿನ್ ಮೇಲಾಕ್ಕೈ ಊನಿಡೈಯೊೞಿವಿಕ್ಕುಮೇ. 



ಉಯಿರ್ ಹಳ್ = ಜೀವರುಗಳನ್ನೂ ಎಲ್ಲಾ ಉಲಹುಮ್ = ಎಲ್ಲಾ ಲೋಕಗಳನ್ನೂ, ಉಡೈಯವನೈ = ಉಳ್ಳವನನ್ನು, ಕುಯಿಲ್ ಕೊಳ್ = ಕೋಗಿಲೆಗಳು ತುಂಬಿರುವ, ಶೋಲೈ = ತೋಪುಗಳುಳ್ಳ, ತೆನ್ಕುರುಹೂರ್ = ಸುಂದರವಾದ ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನು, \(ನಮ್ಮಾಳ್ವಾರರು\), ಶೆಯಿರ್ ಇಲ್ = ದೋಷವಿಲ್ಲದ, ಶೊಲ್ = ಮಾತುಗಳಿಂದಲೂ, ಇಶೈ = ಗನಮಾಧುರ್ಯದಿಂದಲೂ ಕೂಡಿದ, ಮಾಲೈ = ಮಾಲೆಯಾದ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇಪತ್ತುಮ್ = ಈ ಹತ್ತು ಪಾಶುರಗಳು, ಉಯಿರಿನ್ ಮೇಲ್ = ಜೀವದ ಮೇಲಣ, ಊನ್ ಇಡೈ = ಮಾಂಸದ, ಆಕ್ಕೈ = ದೇಹವನ್ನು, ಒೞಿ ವಿಕ್ಕೂಮೇ = ನಾಶಪಡಿಸುತ್ತದೆ. 



ಎಲ್ಲಾ ಜೀವರುಗಳನ್ನೂ ಲೋಕಗಳನ್ನೂ ಉಳ್ಳವನನ್ನು, ಕೋಗಿಲೆಗಳು ತುಂಬಿರುವ ಉಪವನಗಳುಳ್ಳ ಸುಂದರವಾದ ಕುರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ದೋಷರಹಿತವಾದ ಮಾತುಗಳಿಂದಲೂ ಗಾನಮಾಧುರ್ಯದಿಂದಲೂ ಕೂಡಿದ ಸಾವಿರಪಾಶುರಮಾಲೆಯಲ್ಲಿ ಈ ಹತ್ತು ಪಾಶುರಗಳು ಜೀವದ ಮೇಲಣಮಾಂಸದಿಂದ ಕೂಡಿದ ದೇಹವನ್ನು ನಾಶಗೊಳಿಸುತ್ತದೆ.



ಈ ಹತ್ತು ಪಾಶುರಗಳಿಗೆ ಇದು ಫಲಶ್ರುತಿ. ತಿರುಕ್ಕೂರುಹೂರಿನ ಮಹನೀಯರಾದ ಶ್ರೀಶಠಗೋಪರು \(ನಮ್ಮಾಳ್ವಾರರು\) ಹೇಳುತ್ತಾರೆ, ಈ ಹತ್ತು ಪಾಶುರಗಳಲ್ಲಿ ತಾವು ಹೇಳಿರುವ ವಿಷಯವನ್ನು ಚೆನ್ನಾಗಿ ಅರಿತುಕೊಳ್ಳುವುದರ ಪ್ರಯೋಜನವೇನೆಂದು. ಭಗವಂತನನ್ನು ಕಾಣಬೇಕೆಂಬ ಹಂಬಲವನ್ನು ಹಚ್ಚಿಕೊಂಡು, ಅವನ ಅಸಂಖ್ಯಾತವಾದ ಗುಣಸ್ವಭಾವಗಳನ್ನುಕುರಿತು ಎಡೆಬಿಡದೆ ಚಿಂತಿಸುತ್ತಾ ಇರುವವನಿಗೆ, ಪ್ರಾಪಂಚಿಕ ದೋಷಗಳಾದರೂ ಅಂಟುವುದು ಹೇಗೆ? ಇಹಲೋಕದಲ್ಲಿರುವ ಮಾತ್ರಕ್ಕೇ ಅವನಿಗೆ ಯಾವ ಬಗೆಯಕೊರತೆಯೂ ಉಂಟಾಗುವುದಿಲ್ಲ. ಅವನಿಗೆ ಉಂಟಾಗುವ ಜ್ಞಾನಭಕ್ತಿಗಳು ಭಗವತ್ಸಾನ್ನಿಧ್ಯವನ್ನು ಪಡೆದುಕೊಳ್ಳುವುದಕ್ಕೆ ಅಡ್ಡಿಯಾಗಿರುವ, ಮಾಂಸಮಜ್ಜೆಗಳಿಂದ ತುಂಬಿದ ಈಪಂಚಭೂತಾತ್ಮಕವಾದ ದೇಹವನ್ನು ನಾಶಗೊಳಿಸುವುದರಿಂದ, ಅವನ ಆತ್ಮನಿಗೆ ಅಮರತ್ವವೂ, ಪರಮಪದವೂ, ಭಗವತ್ಕೈಂಕರ್ಯವೂ ಲಭಿಸುವುದು. ಆ ಕೆಲಸ ಮಾಡುವುದಕ್ಕೆ ಈ ಹತ್ತು ಪಾಶುರಗಳೇ ಸಾಕು ಎನ್ನುತ್ತಾರೆ ಆಳ್ವಾರರು.



\*\*\*\*\*\*\*\*\*\*\*\*\*\*\*\*







ತಿರುವಾಯ್ ಮೊೞಿ ಮೂರನೆಯ ದಶಕ ಮೂರನೆಯ ತಿರುವಾಯ್ಮೊೞಿ



೩. ಒೞಿವಿಲ್ ಕಾಲಮ್ 



೧. ಒೞಿವಿಲ್ ಕಾಲಮೆಲ್ಲಾಮ್ ಉಡನಾಯ್ ಮನ್ನಿ,

ವೞುವಿಲಾವಡಿಮೈ ಶೆಯ್ಯ ವೇಣ್ಡುಮ್ ನಾಮ್,

ತೞಿ ಕುರಲರುವಿತ್ತಿರುವೇಙ್ಗಡತ್ತು,

ಎೞಿಲ್ ಕೊಳ್ ಶೋದಿಎನ್ದೈ ತನ್ದೈ ತನ್ದೈಕ್ಕೇ. 



ಒೞಿವು ಇಲ್ = ಅವಕಾಶವಿಲ್ಲದಂತೆ, ಕಾಲಮ್ ಎಲ್ಲಾಮ್ = ಕಾಲವೆಲ್ಲವನ್ನೂ, ಉಡನ್ ಆಯ್ = ಜೊತೆಯಲ್ಲೇ ಇರುತ್ತಾ, ಮನ್ನಿ = ದೃಢವಾಗಿ \(ಎಲ್ಲಾ ಅವಸ್ಥೆಗಳಲ್ಲಿಯೂ\), ವೞು ಇಲಾ = ದೋಷವಿಲ್ಲದ \(ತಪ್ಪಿಲ್ಲದ, ಪರಿಶುದ್ಧವಾದ\), ಅಡಿಮೈ = ಕೈಂಕರ್ಯವನ್ನು \(ಹಾಸ್ಯವನ್ನು\), ಶೆಯ್ಯವೇಣ್ಡುಮ್ = ಮಾಡಬೇಕು, ನಾಮ್ = ನಾವು, ತೆೞಿ = ಸ್ವಚ್ಛವಾದ \(ತಿಳಿಯಾದ\), ಕುರಲ್ = ಧ್ವನಿಯ, \(ಸ್ವರದ\), ಅರುವಿ = ಬೆಟ್ಟದ ಝರಿಗಳುಳ್ಳ, ತಿರುವೇಙ್ಗಡತ್ತು = ತಿರುವೆಂಕಟಗಿರಿಯ, ಎೞಿಲ್ ಕೊಳ್ = ಸುಂದರವಾದ, ಶೋದಿ = ಜ್ಯೋತಿಸ್ವರೂಪಿಯಾದ, ಎನ್ದೈ ತನ್ದೈ ತನ್ದೈಕ್ಕೇ = ನನ್ನ ತಂದೆಯ ತಂದೆಗೇಯೇ \(ನಮ್ಮ ಕುಲದೈವವಾದ ಸ್ವಾಮಿಗೇಯೇ\). 



ತಿಳಿಯಾದ ಸ್ವರದಿಂದ ಧ್ವನಿಮಾಡುವ ಬೆಟ್ಟದ ಝರಿಗಳು ಹರಿಯುವ ತಿರುವೆಂಕಟಗಿರಿಯ ಸುಂದರವಾದ ಜ್ಯೋತಿಸ್ವರೂಪಿಯಾದ ನಮ್ಮ ಕುಲದೈವವಾದ ಸ್ವಾಮಿಗೆಯೇ ನಾವು ಅವಕಾಶವಿಲ್ಲದಂತೆ \(ಎಡೆಬಿಡದಂತೆ\) ಎಲ್ಲಾ ಕಾಲದಲ್ಲೂ ಜೊತೆಯಲ್ಲೇ ಇರುತ್ತ, ಎಲ್ಲಾ ಅವಸ್ಥೆಗಳಲ್ಲಿಯೂ ದೃಢವಾಗಿ ಪರಿಶುದ್ಧವಾದ ಕೈಂಕರ್ಯವನ್ನು \(ದಾಸ್ಯವನ್ನು\) ಮಾಡಬೇಕು. 



ಭಗವಂತನನ್ನು ಕಂಡುಕೊಳ್ಳುವುದಕ್ಕೂ ಎಡೆಬಿಡದಂತೆ ಅವನ ಕೈಂಕರ್ಯದಲ್ಲಿಯೇ ತೊಡಗಿರುವುದಕ್ಕೂ ಇಹಲೋಕದ ಪ್ರಕೃತಿಸಂಬಂಧವನ್ನು ಕಡಿದುಹಾಕಬೇಕೆಂದು ಹೇಳಲಾದದ್ದು ಎರಡನೆಯ ತಿರುವಾಯ್ ಮೊೞಿಯಲ್ಲಿ. ಆದರೆ, ಇಹಲೋಕದಲ್ಲೇ ’ಭೂಲೋಕ ವೈಕುಂಠ’ವೆಂದು ಕರೆಯಲ್ಪಡುವ ತಿರುವೆಂಕಟಗಿರಿಯೇ ಇದೆಯಲ್ಲ. ಅಲ್ಲಿ ಸ್ವಾಮಿಯು ಆಶ್ರಿತರನ್ನು ಉದ್ಧರಿಸುವುದಕ್ಕಾಗಿಯೇ ನಿತ್ಯವಾಸ ಮಾಡುತ್ತಿದ್ದಾನಲ್ಲ\! ಪ್ರಕೃತಿರಮ್ಯವಾದ ಅಲ್ಲಿಗೆ ಹೋಗಿ, ಆ ಅರ್ಚಾವತಾರಿಯನ್ನು ಸೇರಿ, ಅವನ ಕೈಂಕರ್ಯವನ್ನು ಎಡೆಬಿಡದಂತೆ ಎಲ್ಲಾ ಅವಸ್ಥೆಗಳಲ್ಲೂ ನಡೆಸಿ ಉದ್ಧಾರಗೊಳ್ಳಬೇಕು. ಪ್ರಕೃತಿ ಸಂಬಂಧದಿಂದ ಓಡಿಹೋಗುವುದಕ್ಕಿಂತಲೂ, ಪ್ರಕೃತಿಯ ನಡುವೆಯೇ ಇದ್ದುಕೊಂಡು, ಭಗವತ್ಸೇವೆಯಿಂದ, ಉಜ್ಜೀವನಗೊಳ್ಲಬಹುದಲ್ಲ ಎನ್ನುತ್ತದೆ ಈ ಭಾಗದಲ್ಲಿ. 



ಆಳ್ವಾರರು ಹೇಳುತ್ತಾರೆ: ವೆಂಕಟಗಿರಿ ಎಂಬುದು ಬಲುಸುಂದರವಾದ ಪ್ರಕೃತಿರಮ್ಯವಾದ ಬೆಟ್ಟ. ಅಲ್ಲಿನ ಬೆಟ್ಟದ ಝರಿಗಳು ತಿಳಿಯಾದ ಸ್ವರದಿಂದ ಧ್ವನಿಮಾಡುತ್ತಾ ಹರಿದೋಡುತ್ತವೆ. ಆ ಬೆಟ್ಟದ ಶಿಖರದಲ್ಲಿ ಪರಮಸುಂದರನೂ ದಿವ್ಯಜ್ಯೋತಿಸ್ವರೂಪಿಯೂ ಆದ ಸರ್ವೇಶ್ವರನು ಭಕ್ತಜನರ ಉದ್ಧಾರಕ್ಕಾಗಿಯೇ ನಿಂತಿದ್ದಾನೆ. ನಾವು ಅಲ್ಲಿಗೆ ಹೋಗೋಣ. ಸ್ವಾಮಿಯ ಬಳಿಯಲ್ಲೇ ಎಡೆಬಿಡದಂತೆ ಇದ್ದುಕೊಂಡು, ಎಲ್ಲಾ ಕಾಲದಲ್ಲೂ ಎಲ್ಲಾ ಅವಸ್ಥೆಗಳಲ್ಲೂ ದೃಢವೂ ಪರಿಶುದ್ಧವೂ ಆದ ಕೈಂಕರ್ಯವನ್ನು ಸ್ವಾಮಿಗೆ ನಡೆಸುತ್ತಿರೋಣ. ನಮ್ಮ ಆತ್ಮೋದ್ಧಾರಕಾರ್ಯ ಇದೇ. 



೨. ಎನ್ದೈ ತನ್ದೈ ತನ್ದೈ ತನ್ದೈ ತನ್ದೈಕ್ಕುಮ್

ಮುನ್ದೈ, ವಾನವರ್ ವಾನವರ್ ಕೋನೊಡುಮ್,

ಶಿನ್ದುಪೂಮಹಿೞುಮ್ ತಿರುವೇಙ್ಗಡತ್ತು,

ಅನ್ದಮಿಲ್ ಪುಹೞ್ ಕ್ಕಾರೆವೆಲಣ್ಣಲೇ. 



ಎನ್ದೈ ತನ್ದೈ ತನ್ದೈ ತನ್ದೈಕ್ಕೂಮ್ = ನನ್ನ ತಂದೆ, ತಾತ, ಮುತ್ತಾತ, ಅವರ ತಂದೆಗೂ, ಮುನ್ದೈ = ಅವರ ಪೂರ್ವಿಕರಿಗೂ,ವಾನವರ್ = ದೇವತೆಗಳೂ \(ನಿತ್ಯಸೂರಿಗಳೂ\), ವಾನವರ್ ಕೋನೊಡುಮ್ = \(ಅವರ\) ದೇವತೆಗಳ \(ನಿತ್ಯಸೂರಿಗಳ\) ಒಡೆಯನೊಡನೆ, \(ಬಂದು\), ಶಿನ್ದು = ಅರ್ಪಿಸುವ, ಪೂ = ಹೂಗಳಿಂದ, ಮಹಿೞುಮ್ = ಆನಂದಿಸುವ, ತಿರುವೇಙ್ಗಡತ್ತು = ತಿರುವೆಂಕಟಗಿರಿಯ, ಅನ್ದುಮ್ ಇ = ಕೊನೆಯಿಲ್ಲದ, ಪುಹೞ್ = ಕೀರ್ತಿಯುಳ್ಳ \(ಹೊಗಳಿಕೆಯ\), ಕಾರ್ ಎೞಿಲ್ = ಕಾರ್ಮುಗಿಲ ಸೌಂದರ್ಯದ, ಅಣ್ಣಲೇ = ಸ್ವಾಮಿಯೇ. 



ದೇವತೆಗಳೂ, ಆ ದೇವತೆಗಳ ಒಡೆಯನೂ ಒಟ್ಟಿಗೆ ಬಂದು, ಅರ್ಪಿಸುವ ಹೂಗಳಿಂದ ಆನಂದಿಸುವ ತಿರುವೆಂಕಟಗಿರಿಯ ಕೊನೆಯಿಲ್ಲದ ಕೀರ್ತಿಯುಳ್ಳ ಕಾರ್ಮುಗಿಲ ಸೌಂದರ್ಯದ ಸ್ವಾಮಿಯೇ ನನಗೂ ನನ್ನ ತಂದೆಗೂ ಅವರ ತಂದೆಗೂ ಅವರ ತಂದೆಗೂ, ಅವರ ತಂದೆಗೂ ಮತ್ತು ಅವರ ಪುರ್ವೀಕರಿಗೂ ಒಡೆಯನು. 



ಭಗವಂತನನ್ನು ಪರಮಪದದಲ್ಲಿ ಅಲ್ಲವೇ ಕಾಣತಕ್ಕದ್ದು? ಅವನ ನಿತ್ಯಕೈಂಕರ್ಯದಲ್ಲಿ ತೊಡಗಬೇಕಾದದ್ದೂ ಅಲ್ಲೇ ಅಲ್ಲವೇ? ಅಲ್ಲಿಗೆ, ಸಾಧನಪೂರ್ವಕವಾಗಿ, ಹೋಗುವುದಕ್ಕೆ ಬದಲಾಗಿ ಭೂಲೋಕದಲ್ಲೇ ಇರುವ ತಿರುವೆಂಕಟಗಿರಿಗೆ ಹೋಗಿ, ಅಲ್ಲಿ ಭಗವತ್ಸೇವೆ ಮಾಡುವುದರಲ್ಲಿ ಏಕೆ ತೃಪ್ತರಾಗಬೇಕು? – ಎಂಬ ಈ ಪ್ರಶ್ನೆಗೆ ಉತ್ತರವಾಗಿದೆ ಈ ಪಾಶುರ. 



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಗಿರಿಯ ಅತ್ಯುನ್ನತ ಶಿಖರದಲ್ಲಿ, ಸುಂದರವಾದ ಪ್ರಕೃತಿಯ ನಡುವೆ, ಸರ್ವೇಶ್ವರನು ಬಂದು ನೆಲಸಿದ್ದಾನೆ. ದೇವಲೋಕಗಳಿಗೂ ಅದು ಹತ್ತಿರವೇ\! ಅಲ್ಲಿಗೆ ದೇವತೆಗಳೂ, ದೇವೇಂದ್ರನೂ, ಇತರ ಎಲ್ಲಾ ಮೇಲಣಲೋಕದವರೂ ಸುಲಭವಾಗಿ ಬಂದು, ಭಗವಂತನನ್ನು ಸಂದರ್ಶಿಸಿ, ಅವನ ತಿರುವಡಿಗಳಿಗೆ ದೇವಲೋಕದ ದಿವ್ಯವಾದ ಹೂಗಳನ್ನು ಸಮರ್ಪಿಸಿ, ಅವನ ಕೀರ್ತಿಯನ್ನು ಕೊಂಡಾಡಿ ಹೋಗುತ್ತಾರೆ. ಆದ್ದರಿಂದ, ತಿರುಮಲೆ ಅಂಥ ಅಪರೂಪವಾದ ಹೂಗಳಿಂದ, ಅವುಗಳ ರೂಪ ಬಣ್ಣ ವಾಸನೆಗಳಿಂದ ತುಂಬಿ ಶೋಭಿಸುತ್ತಾ ಕಣ್ಮನಗಳಿಗೆ ಆನಂದನವನ್ನು ತರುವ ಪವಿತ್ರ ಕ್ಷೇತ್ರ. ನಮ್ಮ ತಂದೆ, ತಾತ, ಮುತ್ತಾತ, ಅವರ ತಂದೆ, ಮತ್ತು ಅವರ ಹಿಂದಿನ ಪೂರ್ವಿಕರೂ ಅಲ್ಲಿಗೆ ಹೋಗಿ, ಕಾರ್ಮುಗಿಲಂತೆ ಆಕರ್ಷಕಸುಂದರನಾದ, \(ಪರಮ ಉದಾರಿಯಾದ\), ಭಗವಂತನನ್ನು ಸಂದರ್ಶಿಸಿ, ಸೇವೆ ಸಲ್ಲಿಸಿದ ಸ್ಥಳವೇ ಅದು ಆದ್ದರಿಂದ, ನಾವೂ ಸಹ ಅಲ್ಲಿಗೆ ಹೋಗೋಣ. ಭಗವಂತನ ಸೇವೆ ಮಾಡೋಣ.



೩. ಅಣ್ಣಲ್ ಮಾಯನ್ ಅಣಿಕೊಳ್ ಶೆನ್ದಾಮರೈ

ಕ್ಕಣ್ಣನ್, ಶೆಙ್ಗನಿವಾಯ್ ಕ್ಕರುಮಾಣಿಕ್ಕಮ್,

ತೆಣ್ಣಿಱೈ ಚ್ಚುನೈನೀರ್ ತ್ತಿರುವೇಙ್ಗಡತ್ತು,

ಎಣ್ಣಿಲ್ ತೊಲ್ ಪುಹೞ್ ವಾನವರೀಶನೇ. 



ಅಣ್ಣಲ್ = ಎಲ್ಲರ ಒಡೆಯನೂ, ಮಾಯನ್ = ಆಶ್ಚರ್ಯಾದ್ಭುತಕಾರಿಯೂ, ಅಣಿಕೊಳ್ = ಅತ್ಯಂತ ರಮ್ಯವಾದ, ಶೆನ್ದಾಮರೈಕ್ಕಣ್ಣನ್ = ಕೆಂದಾವರೆಯಂತೆ \(ಸೊಬಗಿನ, ಆಕರ್ಷಕ\) ಕಣ್ಣುಗಳುಳ್ಳವನೂ, ಶೆಮ್ ಕನಿ ವಾಯ್ = ಕೆಂಪಗಿರುವ \(ತೊಂಡೆಯ\) ಹಣ್ಣಿನಂತೆ ತುಟಿಗಳುಳ್ಳವನೂ, ಕರುಮಾಣಿಕ್ಕಮ್ = ನೀಲರತ್ನದ ಹಾಗೆ ದೇಹಕಾಂತಿಯುಳ್ಳವನೂ, ತೆಳ್ = ತಿಳಿಯಾದ, ನಿಱೈ = ತುಂಬಿ ಹರಿಯುವ, ಶುನೈ = ಬೆಟ್ಟದ ಝರಿಗಳ, ನೀರ್ = ನೀರಿನ, ತಿರುವೇಙ್ಗಡತ್ತು = ತಿರುವೆಂಕಟಗಿರಿಯ, ಎಣ್ ಇಲ್ = ಎಣಿಸಲಾಗದ, ತೊಲ್ ಪುಹೞ್= ಸಹಜವಾದ ಕೀರ್ತಿಯನ್ನುಳ್ಳವನೂ ಆದ, ವಾನವರ್ ಈಶನೇ = ನಿತ್ಯಸೂರಿಗಳ ಒಡೆಯನೇ. 



ಎಲ್ಲರ ಒಡೆಯನೂ \(ಸರ್ವಸ್ವಾಮಿಯೂ\), ಆಶ್ಚರ್ಯಕಾರಿಯೂ, ಅತ್ಯಂತ ರಮ್ಯವಾದ ಕೆಂದಾವರೆಯಂತೆ ಕಣ್ಣುಗಳುಳ್ಳವನೂ, ಕೆಂಪನೆಯ \(ತೊಂಡೆಯ\) ಹಣ್ಣಿನಂತೆ ತುಟಿಯನ್ನುಳ್ಳವನೂ, ನೀಲರತ್ನದಂತೆ ದೇಹಕಾಂತಿಯುಳ್ಳವನೂ, ತಿಳಿಯಾಗಿ ತುಂಬಿ ಹರಿಯುವ ಬೆಟ್ಟದ ಝರಿಗಳ ನೀರಿನ ತಿರುವೆಂಕಟಗಿರಿಯ ಎಣಿಸಲಾಗದ ಸಹಜವಾದ ಕೀರ್ತಿಯುಳ್ಳವನೂ ಆದ ನಿತ್ಯಸೂರಿಗಳ ಒಡೆಯನೇ.



ಹಿಂದಿನ ಪಾಶುರದಲ್ಲಿ ಹೇಳಿದ ವಿಷಯವನ್ನು ಇಲ್ಲಿ ಮತ್ತೆ ಸಮರ್ಥಿಸಿಕೊಳ್ಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಗಿರಿಯ ಶಿಖರದಲ್ಲಿ ನೆಲಸಿರುವವನು ಪರಮಪದದ ಒಡೆಯನೇ. ನಿತ್ಯಸೂರಿಗಳ ಸ್ವಾಮಿಯೇ. ಅವನೇ ಸರ್ವಸ್ವಾಮಿ. ಅವನೇ ಆಶ್ಚರ್ಯಾದ್ಭುತಕಾರಿ. ಅವನ ಕಣ್ಣುಗಳು ಕೆಂದಾವರೆಯಂತೆ ದಿವ್ಯಸುಂದರ. ಅವನ ತುಟಿ ಕೆಂಪನೆಯ \(ತೊಂಡೆಯ\) ಹಣ್ಣಿನಂತೆ. ಅವನ ರೂಪ ಸೌಂದರ್ಯ ನೀಲರತ್ನದಂತೆ. \(ಆದ್ದರಿಂದ ನಾವು ಅಲ್ಲಿಗೆ ಹೋಗಿ ಅವನನ್ನು ಭಜಿಸಿಪೂಜಿಸಿ ಕೃತಾರ್ಥರಾಗೋಣ.\)



೪. ಈಶನ್ ವಾನವರ್ ಕ್ಕೆನ್ ಬನ್ ಎನ್ ಱಾಲ್, ಅದು

ತೇಶಮೋ ತಿರುವೇಙ್ಗಡತ್ತಾನುಕ್ಕು?

ನೀಶನೇನ್ ನಿಱೈಯೊನ್ ಱುಮಿಲೇನ್, ಎನ್ ಕಣ್

ಪಾಶಮ್ ವೈತ್ತ ಪರಂಜುಡರ್ ಚ್ಚೊದಿಕ್ಕೇ.



ಈಶನ್ = ಒಡೆಯನು, ವಾನವರ್ ಕ್ಕು = ನಿತ್ಯಸೂರಿಗಳಿಗೆ, ಎನ್ ಬನ್ = ಎನ್ನುತ್ತೇನೆ, ಎನ್ ಱಾಲ್ = ಎಂದರೆ, ಅದು = ಆ ಮಾತು, ತೇಶಮೋ = ದಿವ್ಯವಾದದ್ದೋ, ತಿರುವೇಙ್ಗಡತ್ತಾನುಕ್ಕು = ತಿರುವೆಂಕಟದಲ್ಲಿ ನೆಲಸಿರುವವನಿಗೆ \(ತಿರುವೆಂಕಟಗಿರಿಯ ಒಡೆಯನಿಗೆ\)?, ನೀಶನೇನ್=ನಾನು ನೀಚನು, ನಿಱೈವು ಒನ್ ಱುಮ್ ಇಲೇನ್ = ಯಾವ ಗುಣವನ್ನೂ ಪೂರ್ತಿಯಾಗಿಲ್ಲದವನು, ಎನ್ ಕಣ್= ನನ್ನಲ್ಲಿ \(ನನ್ನ ವಿಷಯದಲ್ಲಿ\), ಪಾಶಮ್ = ಆಶಾಪಾಶವನ್ನು, ವೈತ್ತ = ಇಟ್ಟ \(ತೊಡಿಸಿದ\) ಪರಂಜುಡರ್ ಶ್ಶೋದಿಕ್ಕೇ = ಪರಂಜ್ಯೋತಿಸ್ವರೂಪನಿಗೆ.



ನಾನು ನೀಚ. ನನ್ನಲ್ಲಿ ಯಾವ ಗುಣವೂ ಪೂರ್ಣಗೊಂಡಿಲ್ಲ. ಇಂಥ ನನ್ನ ವಿಷಯದಲ್ಲಿ ಆಶಾಪಾಶವನ್ನು ತೊಡಿಸಿದ ಪರಂಜ್ಯೋತಿಸ್ವರೂಪನಿಗೆ, ನಾನು ಅವನನ್ನು ’ನಿತ್ಯಸೂರಿಗಳ ಒಡೆಯ’ ಎಂದ ಮಾತ್ರಕ್ಕೇ ಅದೊಂದು ಹಿರಿಮೆಯೇ? 



ಇಲ್ಲಿ ಭಗವಂತನ ಸೌಲಭ್ಯಗುಣವೇನೆಂಬುದನ್ನು ಸುಂದರವಾದ ರೀತಿಯಲ್ಲಿ ಹೇಳಲಾಗುತ್ತಿದೆ. 



ಆಳ್ವಾರರು ಹೇಳುತ್ತಾರೆ: ನಾನು ನೀಚ. ನನ್ನಲ್ಲಿ ಯಾವ ಸದ್ಗುಣವೂ ಪೂರ್ಣಗೊಂಡಿಲ್ಲ. ಇಂಥ ಅಪೂರ್ಣನೂ ಪಾಪಿಯೂ ಆದ ನನ್ನಲ್ಲಿ ಭಗವಂತನು, ತನ್ನನ್ನು ಕಣ್ತುಂಬ ನೋಡಬೇಕೆಂದೂ, ಅವನ ಬಳಿಯಲ್ಲೇ ನಿತ್ಯವಾಸ ಮಾಡಬೇಕೆಂದೂ, ಎಡೆಬಿಡದಂತೆ ಅವನ ಸೇವೆಯಲ್ಲಿ ತೊಡಗಿರಬೇಕೆಂದೂ ಆಶೆಯನ್ನುಂಟು ಮಾಡಿರುವುದೇಕೆ? ತಿರುಮಲೆಯ ಒಡೆಯನನ್ನು ನಾನು ’ನನ್ನ ಸ್ವಾಮಿ’ ಎಂದು ಆದರದಿಂದ ಹೇಳುತ್ತಾ ಹೆಮ್ಮೆಪಡಲೇ? ಇಲ್ಲವೇ, ’ಪರಮಪದವಾಸಿಗಳ ಒಡೆಯ’ ನೆಂದು ಹೇಳಿ ಹೆಮ್ಮೆಪಡಲೇ? ನನ್ನ ಸ್ವಾಮಿಗೆ ಇವುಗಳಲ್ಲಿ ಯಾವುದು ಹಿತ? ಯಾವುದರಿಂದ ಹಿರಿಮೆ? ನಾನು ಇಷ್ಟಪಟ್ಟು ಆಶೆಯಿಂದ ಸೇವೆಮಾಡುವುದು ಬೇರೆಯವರ ಸ್ವಾಮಿಗೆ ಎನ್ನಬಹುದೇ? ಅದು ಸಾಧುವೇ? 



೫. ಶೋದಿಯಾಹಿ ಎಲ್ಲಾವುಲಹುಮ್ ತೊೞುಮ್,

ಆದಿಮೂರ್ ತ್ತಿ ಯೆನ್ ಱಾಲ್ ಅಳವಾಹುಮೋ? 

ವೇದಿಯರ್ ಮುೞುವೇದತ್ತಮುದತ್ತೈ,

ತೀದಿಲ್ ಶೀರ್ ತ್ತಿರುವೇಙ್ಗಡತ್ತಾನೈಯೇ. 



ಶೋದಿ ಆಹಿ = ದಿವ್ಯಜ್ಯೋತಿಸ್ವರೂಪಿಯಾಗಿ, ಎಲ್ಲಾ ಉಲಹುಮ್ = ಎಲ್ಲಾ ಲೋಕಗಳೂ, ತೊೞುಮ್ = ಪೂಜಿಸುವ, ಆದಿ ಮುರ್ತ್ತಿ = ಆದಿ ಕಾರಣನಾದ ಸರ್ವೇಶ್ವರ, ಎನ್ ಱಾಲ್ = ಎಂದರೆ, ಅಳವು ಆಹುಮೋ = ತರ್ಕ ಬದ್ಧವಾಗುವುದೋ, ವೇದಿಯರ್ = ವೇದವಿದ್ವಾಂಸರ, ಮುೞುವೇದತ್ತು = ಎಲ್ಲಾ ವೇದಗಳ, ಅಮುದತ್ತೈ = ಅಮೃತ ಸದೃಶವಾದವನನ್ನು, ತೀದು ಇಲ್ = ಯಾವ ಬಗೆಯ ಕೆಡಕೂ ಇಲ್ಲದ, ಶೀರ್ = ಕೀರ್ತಿಯನ್ನುಳ್ಳ, ತಿರುವೇಙ್ಗಡತ್ತಾನೈಯೇ = ತಿರುವೆಂಕಟಗಿರಿಯ ಒಡೆಯನನ್ನು. 



ಯಾವ ಬಗೆಯ ಕೆಡಕೂ \(ಕುಂದುಕವೂ, ಕೊರತೆಯೂ\) ಇಲ್ಲದ ಕೀರ್ತಿಯನ್ನುಳ್ಳ ತಿರುವೆಂಕಟಗಿರಿಯ ಒಡೆಯನನ್ನು, ವೇದವಿದ್ವಾಂಸರ ಸಕಲ ವೇದಗಳ ಅಮೃತವನ್ನು, ದಿವ್ಯಜ್ಯೋತಿಸ್ವರೂಪಿಯಾದ, ಎಲ್ಲಾ ಲೋಕಗಳು ಪೂಜಿಸುವ ಆದಿಕಾರಣನಾದ ಸರ್ವೇಶ್ವರ ಎಂದರೆ ತರ್ಕಬದ್ಧವಾಗುವುದೋ? 



ಭಗವಂತನ ಸೌಲಭ್ಯಗುಣವನ್ನು ಇಲ್ಲಿ ಬಹಳ ಸ್ವಾರಸ್ಯಪೂರ್ಣವಾಗಿ ವಿವರಿಸಿ ಹೇಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಗಿರಿಯ ಶಿಖರದಲ್ಲಿ ನೆಲಸಿರುವ ಪರಮಪವಿತ್ರನೂ ಧವಳಕೀರ್ತಿಯುಳ್ಳವನೂ ಆದ ದಿವ್ಯಸುಂದರಮೂರ್ತಿ ಅವನನ್ನಾಶಿಸುವವರಿಗೆ ಎಷ್ಟು ಸುಲಭಸಾಧ್ಯನು ಕಂಡಿರಾ\! ಯಾರು ಬೇಕಾದರೂ ಅವನನ್ನು ಸಮೀಪಿಸಬಹುದು. ಕಣ್ತುಂಬ ಕಂಡು ನಡೆಸುತ್ತಾ ತೃಪ್ತರಾಗಬಹುದು. ಸೌಲಭ್ಯ ಪರಿಪೂರ್ಣನೂ, ಕೃಪಾಸಾಗರನೂ ಆದ ಇಂಥ ಸ್ವಾಮಿಯನ್ನು ’ವೇದವಿದ್ವಾಂಸರ ಅಮೃತ’ ಎಂದಾಗಲಿ, ’ಸಕಲವೇದಗಳಿಂದಲೂ ಕೀತಿಸಲ್ಪಡುವವನು’ ಎಂದಾಗಲಿ, ’ದಿವ್ಯವಾದ ಪರಂಜ್ಯೋತಿ ಸ್ವರೂಪ’ ಎಂದಾಗಲಿ, ’ಎಲ್ಲಾ ಲೋಕಗಳಿಂದಲೂ ಪೂಜಿಸಲ್ಪಡುವವನು’ ಎಂದಾಗಲಿ, ’ಜಗದಾದಿ ಕಾರಣ’ ಎಂದಾಗಲಿ, ’ಸರ್ವೇಶ್ವರ’ ಎಂದಾಗಲಿ ಹೊಗಳಿಹೇಳುವುದು ಅವನ ಸರಳ ಸೌಲಭ್ಯಕ್ಕೆ ಸರಿಹೊಂದುವುದೇ? ಯಾವ ಕಾರಣವನ್ನುಕೊಟ್ಟು ಈ ಹೊಗಳಿಕೆಯ ಮಾತುಗಳನ್ನು ಸರಿ ಎಂದು ಸಮರ್ಥಿಸಿಕೊಳ್ಳುವುದಕ್ಕೆ ಸಾಧ್ಯ? 



ಭಗವಂತನನ್ನು ಕುರಿತು ಹೇಳುವುದೆಲ್ಲವೂ ಸರಿಯೇ. ಆದರೆ, ಜ್ಞಾನ ಮಾರ್ಗದಿಂದ ಅವನ ಸಹಜಸ್ವರೂಪ ಸ್ವಭಾವಗಳನ್ನು ಕಂಡುಕೊಳ್ಳುವುದು ಎಷ್ಟು ಕಷ್ಟಕರವೋ ಅನನ್ಯವಾದ ಭಕ್ತಿಯಿಂದ, ಉತ್ಕಟವಾದ ಆಶೆಯಿಂದ, ಅವನನ್ನು ಕಂಡುಕೊಳ್ಳುವುದು ಅಷ್ಟೇ ಸುಲಭ ಎಂದಂತೆಯೇ. 



೬. ವೇಙ್ಗಡಙ್ಗಳ್ ಮೆಯ್ ಮ್ಮೇಲ್ ವಿನೈ ಮುಟ್ರವುಮ್,

ತಾಙ್ಗಳ್ ತಙ್ಗಟ್ಕು ನಲ್ಲನವೇ ಶೆಯ್ ವಾರ್,

ವೇಙ್ಗಡತ್ತು ಱೈವಾರ್ ಕ್ಕು ನಮವೆನ್ನ

ಲಾಙ್ಗಡಮೈ, ಅದು ಶುಮನ್ದಾರ್ ಕಟ್ಕೇ.



ವೇಮ್ ಕಡಙ್ಗಳ್ = ಕ್ರೂರವಾದ ಋಣಗಳು, ಮೆಯ್ ಮೇಲ್ ವಿನೈ = ದೇಹಸಂಬಂಧವಾದ ಪಾಪಕರ್ಮಗಳು, ಮುಟ್ರವುಮ್ = ಎಲ್ಲವೂ, ತಾಙ್ಗಳ್ = ಅವುಗಳು, ತಙ್ಗಟ್ಕು = ತಮತಮಗೆ, ನಲ್ಲನವೇ = ಒಳ್ಳೆಯದೆಂಬುದನ್ನೇ, ಶೆಯ್ ವಾರ್ = ಮಾಡುತ್ತವೆ, ವೇಙ್ಗಡತ್ತು = ತಿರುವೆಂಕಟಗಿರಿಯಲ್ಲಿ, ಉಱೈವಾರ್ ಕ್ಕು = ನೆಲಸಿರುವವನಿಗೆ \(ವೆಂಕಟಾಚಲಪತಿಗೆ\), ನಮ ಎನ್ನಲ್ = ನಮಃಎನ್ನುವುದು, ಆಮ್ = ಆಗಿರುವ, ಕಡಮೈ = ಕರ್ತವ್ಯವಾದ, ಅದು = ಅದನ್ನು, ಶುಮನ್ದಾರ್ ಕಟ್ಕೇ = ವಹಿಸಿಕೊಂಡವರಿಗೆ. 



ತಿರುವೆಂಕಟಗಿರಿಯಲ್ಲಿ ನೆಲಸಿರುವ ಸರ್ವೇಶ್ವರನಿಗೆ ನಮಃ ಎನ್ನುವುದಾದ ಕರ್ತವ್ಯವಾದ ಅದನ್ನು ವಹಿಸಿಕೊಂಡವರಿಗೆ ಕ್ರೂರವಾದ ಋಣಗಳು, ದೇಹಸಂಬಂಧವಾದ ಪಾಪಕರ್ಮಗಳು ಎಲ್ಲವೂ ತಮತಮಗೆ ತಕ್ಕಂತೆ ಒಳ್ಳೆಯದನ್ನೇ ಮಾಡುತ್ತವೆ. 



ಇಲ್ಲಿ, ತಿರುಮಲೆಯ ಮಹತ್ವವನ್ನೂ ತಿರುವೆಂಕಟಾಚಲಪತಿಯನ್ನು ಪೂಜಿಸುವುದರಿಂದ ಬರುವ ಫಲವನ್ನೂ ಹೇಳಲಾಗುತ್ತದೆ.



“ಋಣಗಳು” – ದೇವಋಣ, ಋಷಿಋಣ ಮತ್ತು ಪಿತೃಋಣ ಎಂಬ ಮೂರು ಕಡಗಳು. ಬ್ರಾಹ್ಮಣನಾಗಿ ಇವುಗಳನ್ನು ತೀರಿಸಿಯೇ ಬೇಕೆಂಬುದು ಕಟ್ಟಳೆ. ವೇದಗಳನ್ನು ಅಧ್ಯಯನ ಮಾಡುವುದರಿಂದ, ದೇವಋಣವನ್ನೂ, ಸೇವಾದಿ ಸತ್ಕರ್ಮಗಳನ್ನು \(ಯಜ್ಞವನ್ನು\) ಮಾಡುವುದರಿಂದ ಋಷಿಋಣವನ್ನೂ, ಸತ್ ಸಂತಾನಪ್ರಾಪ್ತಿಯಿಂದ ಪಿತೃಋಣವನ್ನೂ ತೀರಿಸಬೇಕೆನ್ನುತ್ತಾರೆ. 



“ದೇಹಸಂಬಂಧವಾದ ಪಾಪಕರ್ಮಗಳು” – ಇಂದ್ರಿಯಗಳ ವಶವಾದ ಮನಸ್ಸು ವಿಷಯಸುಖದ ಕಡೆಗೆ ನಡೆದು, ಭಗವಚ್ಚಿಂತನೆಯನ್ನುತೊರೆದು, ಕೋಪ, ದ್ವೇಷ, ಆಶೆಗಳನ್ನು ಹೆಚ್ಚಿಕೊಂಡು, ಅವುಗಳನ್ನು ತೀರಿಸುವುದರಲ್ಲಿಯೇ ನೆರೆನಿಂತು, ದೇಹದ ಮೂಲಕ ಮಾಡುವ ನಾನಾಪಾಪಕರ್ಮಗಳು ಇವು. 



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಗಿರಿಯಲ್ಲಿ ನೆಲಸಿರುವ ಸ್ವಾಮಿಗೆ ನಮಸ್ಕಾರವನ್ನುಸಲ್ಲಿಸುವ ಕರ್ತವ್ಯವನ್ನು ವಹಿಸಿಕೊಂಡವರ ಎಲ್ಲಾ ಋಣಗಳೂ, ದೇಹಸಂಬಂಧವಾದ ಎಲ್ಲಾ ಪಾಪಕರ್ಮಗಳೂ ಬಾಧಿಸದಂತೆ ಅವರಿಗೆ ಎಲ್ಲಾ ಬಗೆಯದೇ ಆಗುವುದು.



೭. ಶುಮನ್ದು ಮಾಮಲರ್ ನೀರ್ ಶುಡರ್ ತೂಪಙ್ಕೊಣ್ಡು,

ಅಮರ್ ನ್ದು ವಾನವರ್ ವಾನವರ್ ಕೋನೊಡುಮ್,

ನಮನ್ ಱೆೞುಮ್ ತಿರುವೇಙ್ಗಡಮ್ ನಙ್ಗಟ್ಕು,

ಶಮನ್ ಕೊಳ್ ವೀಡುತರುಮ್ ತಡಙ್ಕುನ್ ಱಮೇ. 



ಶುಮನ್ದು = ಹೊತ್ತುಕೊಂಡು, ಮಾ = ದಿವ್ಯವಾದ, ಮಲರ್ = ಹೂಗಳನ್ನೂ, ನೀರ್ = ತೀರ್ಥವನ್ನೂ, ಶುಡರ್ = ದೀಪವನ್ನೂ, ತೂಪಮ್ = ಧೂಪವನ್ನೂ, ಕೊಣ್ಡು = ಬಂದು, ಅಮರ್ ನ್ದು = ಒಟ್ಟುಗೂಡಿ, ವಾನವರ್ = ದೇವತೆಗಳು, ವಾನವರ್ ಕೋನೊಡುಮ್ = ದೇವತೆಗಳ ಒಡೆಯನೊಡನೆ, ನಮನ್ ಱು = ನಮಸ್ಕರಿಸಿ \(ಪೂಜಿಸಿ\), ಎೞುಮ್ = ಉಜ್ಜೀವನಗೊಳ್ಳುವ, ತಿರುವೇಙ್ಗಡಮ್ = ತಿರುವೆಂಕಟವೆಂಬುದು, ನಙ್ಗಟ್ಕು = ನಮಗೆ, ಶಮನ್ ಕೊಳ್ = ಭಗವಂತನ ಸಾಮೀಪ್ಯವನ್ನುಂಟುಮಾಡುವ, ವೀಡು ತರುಮ್ = ಬಿಡುಗಡೆಯನ್ನು \(ಪರಮಪದವನ್ನು\) ತರುವ, ತಡಮ್ ಕುನ್ ಱಮೇ = ವಿಶಾಲವಾದ ಪರ್ವತವೇ. 



ದೇವತೆಗಳೂ, ದೇವತೆಗಳ ಒಡೆಯನೂ ಕೂಡಿ ದಿವ್ಯವಾದ ಹೂಗಳನ್ನೂ ತೀರ್ಥವನ್ನೂ, ದೀಪವನ್ನೂ, ಧೂಪವನ್ನೂ ಹೊತ್ತುತಂದು, ನಮಸ್ಕರಿಸಿ \(ಪೂಜಿಸಿ\) ಉಜ್ಜೀವನಗೊಳ್ಳುವ ತಿರುವೆಂಕಟವೆಂಬುದು ನಮಗೆ ಭಗವಂತನ ಸಾಮೀಪ್ಯವನ್ನು ಕೊಡುವ ಪರಮಪದವನ್ನು ತರುವ ವಿಶಾಲವಾದ ಪರ್ವತವೇ. 



ತಿರುವೆಂಕಟಗಿರಿಯ ಮಹಿಮೆಯನ್ನು ಇಲ್ಲಿಯೂ ಮುಂದುವರಿಸಲಾಗುತ್ತದೆ.



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಗಿರಿಯಾಗಲಿ, ಅಲ್ಲಿ ನೆಲಸಿರುವ ಸರ್ವೇಶ್ವನಾಗಲಿ ಸಾಮಾನ್ಯವೆನ್ನಲಾಗದು. ದೇವತೆಗಳು ತಮ್ಮ ಒಡೆಯನಾದ ದೇವೇಂದ್ರನೊಡನೆ, ಭಗವಂತನ ಪೂಜೆಗೋಸ್ಕರ ದಿವ್ಯವಾದ ಹೂಗಳು, ತೀರ್ಥ, ಧೂಪ, ದೀಪಾದಿಗಳನ್ನು ದೇವಲೋಕದಿಂದಲೇ ಹೊತ್ತುತರುತ್ತಾರೆ. ಅವುಗಳಿಂದ ಭಕ್ತಿಪೂರ್ವಕವಾಗಿ ಭಗವಂತನನ್ನು ಪೂಜಿಸಿ, ಉಜ್ಜೀವನಗೊಳ್ಳುತ್ತಾರೆ. ನಮಗೆ ತಿರುವೆಂಕಟಗಿರಿಯೇ ಅಂಥ ಪವಿತ್ರವಾದ ಸ್ಥಳವಾಗುತ್ತದೆ. ವಿಶಾಲವಾದ ಆ ಬೆಟ್ಟವನ್ನು ನಾವು ಸೇರಿದ ಕೂಡಲೇ, ಭಗವತ್ಸಾಮೀಪ್ಯ ಸಾನ್ನಿಧ್ಯವನ್ನು ಕೊಡುವ ಪರಮಪದವೇ ಆಗ ಅದು ಮೆರೆಯುತ್ತದೆ. 



ತಿರುಮಲೆಯ ಮೇಲೆ ವಾಸಿಸುವುದು ಪರಮಪದವಾಸಕ್ಕೆ ಸರಿಹೊಂದುವುದು ಎಂದಂತೆಯೇ. 



೮. ಕುನ್ ಱಮೇನ್ದಿ ಕ್ಕೂಳಿರ್ ಮೞೈಕಾತ್ತವನ್,

ಅನ್ ಱು ಞೂಲಮ್ ಅಳನ್ದ ಪಿರಾನ್, ಪರನ್ 

ಶೆನ್ ಱು ಶೇರ್ ತಿರುವೇಙ್ಗಡಮಾಮಲೈ,

ಒನ್ ಱುಮೇ ತೊೞನಮ್ ವಿನೈಯೋಯುಮೇ



ಕುನ್ ಱಮ್ = ಬೆಟ್ಟವನ್ನು, ಏನ್ದಿ = ಎತ್ತಿಹಿಡಿದು, ಕುಳಿರ್, ಮಱೈ = ಚಳಿಯನ್ನೂ ಮಳೆಯನ್ನೂ, ಕಾತ್ತವನ್ = \(ತಡೆದು\) ರಕ್ಷಿಸಿದವನೂ, ಅನ್ ಱು= ಅಂದು, ಞೂಲಮ್ = ಲೋಕವನ್ನು, ಅಳನ್ದ = ಅಳೆದುಕೊಂಡ, ಪಿರಾನ್ = ಸ್ವಾಮಿಯೂ ಆದ, ಪರನ್ = ಸರ್ವೇಶ್ವರನು, ಶೆನ್ ಱು = ಹೋಗಿ, \(ಬಂದು\) ಶೇರ್ = ನೆಲಸಿರುವ, ತಿರುವೇಙ್ಗಡಮಾಮಲೈ = ತಿರುವೆಂಕಟ ಎಂಬ ಶ್ರೇಷ್ಠವಾದ ಬೆಟ್ಟ, ಒನ್ ಱುಮೇ = ಒಂದೇಯೇ \(ಒಂದನ್ನೇ\), ತೊೞ = ಪೂಜಿಸುವುದರಿಂದ, ನಮ್ ವಿನೈ = ನಮ್ಮ ಪಾಪಗಳು, ಓಯುಮೇ = ನಾಶಹೊಂದುವುವು. 



ಬೆಟ್ಟವನ್ನೆತ್ತಿ ಹಿಡಿದು ಚಳಿಮಳೆಗಳಿಂದ ರಕ್ಷಿಸಿದವನೂ, ಅಂದು, ಲೋಕವನ್ನು ಅಳೆದುಕೊಂಡ ಸ್ವಾಮಿಯೂ ಆದ ಸರ್ವೇಶ್ವರನು ಹೋಗಿ \(ಬಂದು\) ನೆಲಸಿರುವ ತಿರುವೆಂಕಟ ಎಂಬ ಶ್ರೇಷ್ಠವಾದ ಬೆಟ್ಟವೊಂದನ್ನೇ ಪೂಜಿಸುವುದರಿಂದ ನಮ್ಮ ಪಾಪಗಳೆಲ್ಲವೂ ತೊಲಗಿ ಹೋಗುವುವು. 



ಹಿಂದಿನ ಪಾಶುರದ ವಿಷಯವನ್ನೇ ಇಲ್ಲಿಯೂ ಮುಂದುವರಿಸಲಾಗುತ್ತಿದೆ. 



ಕುನ್ ಱಮೇನ್ದಿಕ್ಕೂಳಿರ್ ಮೞೈಕಾತ್ತವನ್ – ಇದು ಭಗವಂತನ ಶ್ರೀಕೃಷ್ಣವಾತಾರದ ಒಂದು ಅದ್ಭುತಪ್ರಸಂಗ. ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ, ನಂದಗೋಕುಲದಲ್ಲಿ ಬೆಳೆಯುತ್ತಿದ್ದನು. ಅಲ್ಲಿಯ ಗೋವಳರು ವರ್ಷಕ್ಕೊಮ್ಮೆ ವಿಜೃಂಭಣೆಯಿಂದ ದೇವೇಂದ್ರನಿಗೆ ಪೂಜೆಯನ್ನು ಮಾಡಿ, ಎಡೆಯನ್ನು ಸಲ್ಲಿಸುತ್ತಿದ್ದರು. ಇವರ ಈ ಕೆಲಸ ಬಾಲಕೃಷ್ಣನಿಗೆ ಹಿತವೆನಿಸಲಿಲ್ಲ. ಆದ್ದರಿಂದ ಅವನು ಗೋಕುಲದ ಹಿರಿಯರಿಗೆ ಹೇಳಿದನು – ದೇವೇಂದ್ರನೆಂಬವನು ಎಲ್ಲೋ ಕಣ್ಮರೆಯಿಲ್ಲಿರತಕ್ಕವನು. ತಮಗೆ ಗೋವರ್ಧನಗಿರಿಯಿಂದಲೇ ಮಳೆ ಬೆಳೆ ಸೌಕರ್ಯಾದಿಗಳು ಲಭಿಸುವುವು. ದೇವೇಂದ್ರನಿಂದಲ್ಲ. ಆದ್ದರಿಂದ ಮಗ್ಗುಲಲ್ಲಿರುವ ಗೋವರ್ಧನ ಗಿರಿಯನ್ನೇ ಪೂಜಿಸಿ, ಅದಕ್ಕೆ ಎಡೆಮಾಡಬೇಕು ಎಂದು. ಹಾಗೆಯೇ ನಡೆಯಿತು ಆ ವರ್ಷದ ಹಬ್ಬ. ಗೋವರ್ಧನಗಿರಿಯು ಬುಡದಲ್ಲಿ ಎಡೆಯನ್ನು ಹರಡಿದರು. ಬೆಟ್ಟದಿಂದ ಒಬ್ಬ ವ್ಯಕ್ತಿಯು ಎದ್ದು ಬಂದ. ಅವನು ಎಡೆಯನ್ನೆಲ್ಲಾ ಸ್ವೀಕರಿಸಿದ. ಮತ್ತು ಗೋವಳರನ್ನು ಹರಸಿದ, ಕಣ್ಮರೆಯಾದ. ಇದು ಶ್ರೀಕೃಷ್ಣನು ನಡೆಸಿದ ಮಾಯೆ\! ಇದನ್ನೆಲ್ಲಾ ಕಂಡ ದೇವೇಂದ್ರನಿಗೆ ಕಡುಕೋಪ ಬಂತು. ತನ್ನನ್ನು ಅಷ್ಟು ಹೀನವಾಗಿ ಅಲಕ್ಷಿಸಿದ್ದಕ್ಕಾಗಿ, ಗೋವಳರನ್ನು ಶಿಕ್ಷಿಸುವುದಾಗಿ ಯೋಚಿಸಿ, ಏಳುದಿನಗಳ ಕಾಲ ಬಿಡದ ಸುರಿಮಳೆಯನ್ನು ನಂದಗೋಕುಲದ ಮೇಲೆ ಸುರಿಸತೊಡಗಿದನು. ಬಾಲಕೃಷ್ಣನಾದರೋ, ಗೋವರ್ಧನಗಿರಿಯನ್ನೇ ಎತ್ತಿ, ಕೊಡೆಯಂತೆ ತನ್ನ ಕಿರುಬೆರಳ ಮೇಲೆ ಹಿಡಿದು, ಅದರಡಿಯಲ್ಲಿ ಗೋವುಗಳನ್ನು ಗೋವಳರನ್ನೂ ಸುಖವಾಗಿ ಇರಿಸಿಕೊಂಡು, ರಕ್ಷಿಸಿದನು ಹೀಗೆ ಗೋವರ್ಧನಗಿರಿ ಪ್ರಸಿದ್ಧಿಗೊಂಡದ್ದು. 



“ಅನ್ ಱು ಞೂಲಮ್ ಅಳನ್ದ ಪಿರಾನ್” – ಇದು ಭಗವಂತನ ವಾಮನ ತ್ರಿವಿಕ್ರಮಾವತಾರಗಳ ಮತ್ತೊಂದು ಅದ್ಭುತ ಪ್ರಸಂಗ. ಕೊಡುಗೈಯವನಾದ ಬಲಿಚಕ್ರವರ್ತಿಯ ಯಾಗಶಾಲೆಗೆ ಭಗವಂತನು ದಿವ್ಯಸುಂದರನಾದ ವಾಮನವಟುವಾಗಿ ಬಂದು, ಮೂರುಹೆಜ್ಜೆಗಳ ನೆಲವನ್ನು ಯಾಚಿಸಿ, ದಾನವಾಗಿ ಪಡೆದುಕೊಂಡನು. ಆ ಕೂಡಲೇ ಸ್ವಾಮಿಯು ತ್ರಿವಿಕ್ರಮನಾಗಿ ಬೆಳೆದನು. ತನ್ನ ಒಂದು ಹೆಜ್ಜೆಯನ್ನು ವಿಸ್ತರಿಸಿ, ಇಡಿಯ ಭೂಮಂಡಲವನ್ನೆಲ್ಲಾ ಆ ಒಂದೇ ಹೆಜ್ಜೆಯಿಂದ ಅಳೆದುಕೊಂಡನು. ಮೂರನೆಯ ಹೆಜ್ಜೆಯಿಂದ ಮೇಲಣ ಏಳುಲೋಕಗಳನ್ನೂ ಅಳೆದುಕೊಂಡನು. ಮೂರನೆಯ ಹೆಜ್ಜೆಗೆ ಸ್ಥಳವಿಲ್ಲವಾಗಿ, ಅದನ್ನು ಬಲಿಚಕ್ರವರ್ತಿಯು ತಲೆಯ ಮೇಲಿರಿಸಿ, ಅವನನ್ನು ಅನುಗ್ರಹಿಸಿದನು. 



ಆಳ್ವಾರರು ಹೇಳುತ್ತಾರೆ: ಹಿಂದೆ, ತ್ರಿವಿಕ್ರಮನಾಗಿ ಲೋಕಗಳೆಲ್ಲವನ್ನೂ ಅಳೆದುಕೊಂಡ ಮತ್ತು ಬಾಲಕೃಷ್ಣನಾಗಿಯೇ ಗೋವರ್ಧನಗಿರಿಯನ್ನು ಎತ್ತಿಕೊಡೆಯಂತೆ ಹಿಡಿದು, ಅದರಡಿಯಲ್ಲಿ ಗೋವುಗಳನ್ನೂ ಗೋವಳರನ್ನೂ ದೇವೇಂದ್ರನ ಕಡುಕೋಪದ ಬಿರುಸು ಮಳೆಯಿಂದ ರಕ್ಷಿಸಿದ ಭಗವಂತನೇ ಈಗ ಆಶೆಯಿಂದ ತಿರುವೆಂಕಟಗಿರಿಯ ಶಿಖರದಲ್ಲಿ ಬಂದು ನೆಲಸಿದ್ದಾನೆ. ಆ ಬೆಟ್ಟವನ್ನೇ ಪವಿತ್ರಗೊಳಿಸಿದ್ದಾನೆ. ನಾವು ಆ ಬೆಟ್ಟವನ್ನುಪೂಜಿಸುವುದರಿಂದಲೇ ನಮ್ಮ ಪಾಪಗಳೆಲ್ಲವೂ ತೊಲಗಿ ಹೋಗುವುವು. 



೯. ಓಯು ಮೂಪ್ಪು ಪ್ಪಿಱಪ್ಪಿಱಪ್ಪುಪ್ಪಿಣಿ,

ವೀಯುಮಾಱು ಶೆಯ್ ವಾನ್ ತಿರುವೇಙ್ಗಡ

ತ್ತಾಯನ್, ನಾಳ್ ಮಲರಾಮ್ ಅಡಿತ್ತಮರೈ,

ವಾಯುಳ್ಳುಮ್ ಮನತ್ತುಳ್ಳುಮ್ ವೈಪ್ಪಾರ್ ಹಟ್ಕೇ. 



ಓಯುಮ್ = ಶಕ್ತಿಕುಂದಿಸುವ, ಮೂಪ್ಪು = ಮುದಿತನವನ್ನೂ, ಪಿಱಪ್ಪು = ಹುಟ್ಟುವಿಕೆಯನ್ನೂ, ಇಱಪ್ಪು = ಮರಣವನ್ನೂ, ಪಿಣಿ = ರೋಗರುಜಿನಗಳನ್ನೂ, ವೀಯುಮ್ ಆಱು = ತೊಲಗಿಹೋಗುವಂತೆ, ಶೆಯ್ ವಾನ್ = ಮಾಡುತ್ತಾನೆ, ತಿರುವೇಙ್ಗಡತ್ತು ಆಯನ್ = ತಿರುವೆಂಕಟಗಿರಿಯ ’ಗೊಲ್ಲನು’ \(ಶ್ರೀಕೃಷ್ಣನಂತಿರುವ ಸ್ವಾಮಿಯು\), ನಾಳ್ = ಆಗಲೇ, ಮಲರ್ ಆಮ್ = ಅರಳಿರುವಂಥ, ಅಡಿತ್ತಾಮರೈ = ಪಾದಕಮಲವನ್ನು, ವಾಯ್ ಉಳ್ಳುಮ್ = ಮಾತಿನಿಂದಲೂ, ಮನತ್ತು ಉಳ್ಳುಮ್ = ಮನಸ್ಸಿನಿಂದಲೂ, ವೈಪ್ಪಾರ್ ಹಟ್ಕೇ = ಇಟ್ಟುಕೊಂಡವರಿಗೆ. 





ತಿರುವೆಂಕಟಗಿರಿಯ ’ಗೊಲ್ಲನು’ ಅವನ ಆಗಲೇ ಅರಳಿರುವ ತಾವರೆಯಂತಿರುವ ಪಾದಗಳನ್ನು ಬಾಯಲ್ಲೂ, ಮನದಲ್ಲೂ ಇಟ್ಟುಕೊಂಡಿರುವವರಿಗೆ ಶಕ್ತಿಯನ್ನು ಕುಂದಿಸುವ ಮುದಿತನವನ್ನೂ, ಜನನವನ್ನೂ, ಮರಣವನ್ನೂ, ರೋಗರುಜಿನಗಳನ್ನೂ, ತೊಲಗಿಹೋಗುವಂತೆ ಮಾಡುತ್ತಾನೆ. 



ಇದರಲ್ಲಿ ಭಗವಂತನನ್ನುಮಾತು, ಮೈ, ಮನಗಳಿಂದ ನಂಬಿ ಆಶ್ರಯಿಸುವ ಭಕ್ತರಿಗೆ ಉಂಟಾಗುವ ಸತ್ಫಲವೇನೆಂಬುದನ್ನು ಹೇಳಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಗಿರಿಯ ಸ್ವಾಮಿಯನ್ನು ಆಶ್ರಯಿಸುವವರಿಗೆ ಬರುವ ಜನನ, ಮರಣ, ಜರೆ \(ಮುಪ್ಪು\), ವ್ಯಾಧಿ, \(ರೋಗ\) ಎಂಬೀ ನಾಲ್ಕು ಬಗೆಯ ಭಯವಿಲ್ಲದಂತೆ ಮಾಡುತ್ತಾನೆ.



“ತಿರುವೇಙ್ಗಡತ್ತು ಆಯನ್” – ’ಗೊಲ್ಲ’ನಾಗಿ ಶ್ರೀಕೃಷ್ಣನ ಹೇಗೆ ಸರ್ವರಕ್ಷಕನೆಂಬುದನ್ನು ತೋರ್ಪಡಿಸಿದನೋ, ಹೇಗೆ ದುಷ್ಟಶಿಕ್ಷಣ, ಶಿಷ್ಟರಕ್ಷಣ, ಧರ್ಮಸಂರಕ್ಷಣ ಕಾರ್ಯಗಳನ್ನು ನಡೆಸಿದನೋ ಹಾಗೆಯೇ ತಿರುವೆಂಕಟಗಿರಿಯ ಶಿಖರದಲ್ಲಿ ನೆಲಸಿರುವ ಸ್ವಾಮಿಯೂ ತನ್ನನ್ನು ಅನನ್ಯವಾಗಿ ಆಶ್ರಯಿಸಿರುವವರನ್ನು ರಕ್ಷಿಸುವನು. 



ಮನುಷ್ಯನನ್ನು ಬಿಡದೆ ಹಿಂಸಿಸುವುವು ಎಂದರೆ ಜನನ, ಮರಣ, ಜರೆ ಮತ್ತು ವ್ಯಾಧಿಗಳು. ಇವುಗಳನ್ನು ತೊಲಗಿಸುವುದಕ್ಕೆ ಭಗವಂತನ ಅಡಿದಾವರೆಗೆ ಶರಣಾಗುವುದು ಮತ್ತು ಅವುಗಳನ್ನು ಸದಾ ಚಿಂತಿಸುತ್ತಿರುವುದೇ ಮಾರ್ಗ. 



೧೦. ವೈತ್ತನಾಳ್ ವರೈ ಎಲ್ಲೈ ಕುಱುಹಿಚ್ಚೆನ್ ಱು, 

ಎಯ್ ತ್ತಿಳೈಪ್ಪದನ್ ಮುನ್ನಮ್ ಅಡೈಮಿನೋ,

ಪೈತ್ತಪಾಮ್ಬಣೈಯಾನ್ ತಿರುವೇಙ್ಗಡಮ್,

ಮೊಯ್ ತ್ತ ಶೋಲೈ ಮೊಯ್ ಪೂನ್ದಡನ್ದಾಳ್ ವರೇ. 



ವೈತ್ತ = ಇಟ್ಟಿರುವ \(ಕೊಟ್ಟಿರುವ\), ನಾಳ್ ವರೈ = ಕಾಲದವರೆಗಿನ, ಎಲ್ಲೈ = ಮಿತಿಯನ್ನು, ಕುಱುಹಿ = ಸಮೀಪಿಸಿ, ಎಯ್ ತ್ತು = ಬೇತತ್ತು \(ಸೊರಗಿ\) ಇಳೈಪ್ಪದನ್ ಮುನ್ನಮ್ = ಕೃಶವಾಗುವುದಕ್ಕೆ ಮುಂಚೆಯೇ, ಅಡೈಮಿನೋ = ಸೇರಿರಿ, ಪೈತ್ತ = ಹೆಡೆಗಳುಳ್ಳ, ಪಾಮ್ಬು ಅಣೈಯಾನ್ = ಹಾವಿನ ಹಾಸುಗೆಯವನ, ತಿರುವೇಙ್ಗಡಮ್ = ತಿರುವೆಂಕಟಗಿರಿಯ, ಮೊಯ್ ತ್ತ = ದಟ್ಟವಾಡ, ಶೋಲೈ = ತೋಪುಗಳನ್ನೂ, ಮೊಯ್ = ತುಂಬಿದ \(ಸಮೃದ್ಧಿಯಾದ\), ಪೂ = ಹೂಗಳ, ತಡಮ್ = ತಟಾಕಗಳ, ತಾಳ್ ವರೇ = ಬೆಟ್ಟದ ತಪ್ಪಲನ್ನೂ. 



ಇಟ್ಟಿರುವ ಕಾಲದವರೆಗಿನ ಮಿತಿಯನ್ನು ಸಮೀಪಿಸಿ, ಸೊರಗಿ ಕೃಶವಾಗುವುದಕ್ಕೆ ಮುಂಚೆಯೇ ಹೆಡೆಗಳುಳ್ಳ ಹಾವಿನ ಹಾಸುಗೆಯವನ ತಿರುವೆಂಕಟಗಿರಿಯ ದಟ್ಟವಾದ ತೋಪುಗಳನ್ನೂ, ಸಮೃದ್ಧಿಯಾದ ಹೂಗಳ ತಟಾಕಗಳನ್ನೂ, ಬೆಟ್ಟದ ತಪ್ಪಲನ್ನೂ ಹೋಗಿ ಸೇರಿರಿ. 



ಇಹಲೋಕದ ಜನರಲ್ಲಿ ಕನಿಕರಗೊಂಡು ಆಳ್ವಾರರು ಅವರಿಗೆ ಒಂದು ಹಿತವಚನವನ್ನು ನೀಡುತ್ತಿದ್ದಾರೆ. 



ಭಗವಂತನು ನಮಗೆ ದಯೆನೀಡಿರುವ ಆಯುಸ್ಸಿನ ಪರಿಮಿತಿಯನ್ನು ಮುಟ್ಟಿ ಮುಗಿಸುವುದರೊಳಗಾಗಿ, ಅವನು ಶೇಷಶಯನನಾಗಿ ನೆಲಸಿರುವ ಪವಿತ್ರಸ್ಥಳಗಳಿಗೆ ಹೋಗಿ, ಅವನನ್ನು ಪೂಜಿಸಿ, ಅವನ ಸೇವೆಯಲ್ಲಿ ಭಾಗವಹಿಸಿ, ಉಜ್ಜೀವನಗೊಳ್ಳಬೇಕೆನ್ನುತ್ತಾರೆ. ತಿರುವೆಂಕಟಗಿರಿ ಎಂಬುದೇ ’ಶೇಷ’ನಾಗಿರುವಾಗ, ಅದರ ಶಿಖರದಲ್ಲಿ ನೆಲಸಿರುವ ಸ್ವಾಮಿ ನಿಜಕ್ಕೂ ಶೇಷಶಯನನೇ\! ಅಲ್ಲದೆ, ತಿರುವೆಂಕಟಗಿರಿಯು ಪ್ರಕೃತಿಗೆ ರಮಣೀಯವಾದ ಸ್ಥಳ. ಅದರ ತೋಪುಗಳು, ತಟಾಕಗಳು, ಹೂಗಳು ಎಲ್ಲವೂ ಆ ಪವಿತ್ರಸ್ಥಳದ ಸೊಬಗನ್ನು ಹೆಚ್ಚಿಸುವುವು. ಅಲ್ಲಿಗೆ ಹೋಗಿ ಭಗವಂತನ ಸುಂದರಸೃಷ್ಟಿಯನ್ನೂ, ಅದರ ನಡುವೆ ನೆಲಸಿರುವ ಸರ್ವೇಶ್ವರನನ್ನೂ ಕಣ್ಣಾರಕಂಡು, ಪೂಜಿಸಿ, ಆನಂದಿಸಿ, ಕೃತಾರ್ಥರಾಗಬೇಕೆಂಬುದು ಕರೆ. 



೧೧. ತಾಳ್ ಪರಪ್ಪಿ ಮಣ್ ತಾವಿಯ ವೀಶನೈ,

ನೀಳ್ ಪೊೞಿಲ್ ಕುರುಹೂರ್ ಚ್ಚಡಹೋಪನ್ ಶೊಲ್,

ಕೇೞಿಲಾಯಿರತ್ತು ಇಪ್ಪತ್ತುಮ್ ವಲ್ಲವ್ರ್,

ವಾೞ್ವರ್ ವಾೞ್ವೆಯ್ದಿ ಞೂಲಮ್ ಪುಹೞವೇ. 



ತಾಳ್ = ತಿರುವಡಿಯನ್ನು, ಪರಪ್ಪಿ = ವಿಸ್ತರಿಸಿ, ಮಣ್ = ಭೂಮಿಯನ್ನು, ತಾವಿಯ = ಅಳೆದುಕೊಂಡ, ಈಶನೈ = ಸರ್ವೇಶ್ವರನನ್ನು, ನೀಲ್ ಪೊೞಿಲ್ = ವಿಸ್ತಾರವಾದ ಉಪವನಗಳ, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನ \(ನಮ್ಮಾಳ್ವಾರರ\), ಶೊಲ್ = ಮಾತುಗಳಾದ, ಕೇೞ್ ಇಲ್ = ಸಾಟಿಯಿಲ್ಲದ, ಆಯಿರತ್ತು = ಒಂದು ಸಾವಿರದಲ್ಲಿ, ಇಪತ್ತುಮ್ = ಈ ಹತ್ತನ್ನು, ವಲ್ಲವರ್ = ಬಲ್ಲವರು, ವಾಳ್ ವರ್ = ಬದುಕುವವರು, ವಾೞ್ವಿ ಎಯ್ದಿ= \(ನಿಜವಾದ\) ಬಾಳ್ವೆಯನ್ನು ಪಡೆದುಕೊಂಡು, ಞೂಲಮ್ = ಲೋಕವೆಲ್ಲವೂ, ಪುಹೞವೇ = ಹೊಗಳುವಂತೆ. 



ತಿರುವಡಿಯನ್ನು ವಿಸ್ತರಿಸಿ, ಭೂಮಿಯನ್ನು ಅಳೆದುಕೊಂಡ ಸರ್ವೇಶ್ವರನನ್ನು ವಿಸ್ತಾರವಾದ ಉಪವನಗಳ ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಸ್ತುತಿಸಿದ ಮಾತುಗಳಾದ ಸಾತಿಯಿಲ್ಲದ ಒಂದು ಸಾವಿರದಲ್ಲಿ ಈ ಹತ್ತನ್ನು ಬಲ್ಲವರು ನಿಜವಾದ ಬಾಳ್ವೆಯನ್ನು ಪಡೆದುಕೊಂಡು, ಲೋಕವೆಲ್ಲವೂ ಹೊಗಳುವಂತೆ ಬಾಳುತ್ತಾರೆ. 



ಈ ದಶಕಕ್ಕೆ ಇದು ಫಲಶ್ರುತಿ. ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಅರಿತುಕೊಂಡು, ಅದರಂತೆ ನಡೆಯುತ್ತಾ, ತಮ್ಮ ಆಯುಸ್ಸನ್ನು ಕಳೆಯುವವರಿಗೆ ಯಾವ ಸತ್ಫಲವುಂಟೆಂಬುದನ್ನು ಇಲ್ಲಿ ಹೇಳಲಾಗಿದೆ. 



“ವಾಳ್ ವರ್ ವಾೞ್ವಿ ಎಯ್ದಿ ಞೂಲಮ್ ಪುಹಳವೇ” – ಈ ಹತ್ತು ಪಾಶುರಗಳನ್ನು ಬಲ್ಲ ಜನರು ಇಹಲೋಕದಲ್ಲಿ ಅವರು ಬದುಕಿರುವವರೆಗೂ ಆದರ್ಶ ಜೀವನವನ್ನು ನಡೆಸುವರು. ಅನಂತರ, ಅವರು ’ನಿಜವಾದ ಬಾಳ್ವೆಯನ್ನು’ ಎಂದರೆ, ಅಮರತ್ವವನ್ನೂ, ಪರಮಪದವಾಸವನ್ನೂ, ಭಗವಂತನ ನಿತ್ಯಕೈಂಕರ್ಯವನ್ನೂ ಪಡೆದುಕೊಳ್ಳುವರು. ಆದ್ದರಿಂದ, ಅವರು ಇಹಲೋಕದವರಿಗೆ ಒಂದು ಆದರ್ಶಪುರುಷರಾಗುವುದರಿಂದ, ಅವರನ್ನು ಭೂಲೋಕದಲ್ಲಿ, ಚಿರಕಾಲವೂ ಕೊಂಡಾಡುವಂತಾಗುತ್ತದೆ. ಹೀಗೆ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಮೂರನೆಯ ದಶಕ ಮೂರನೆಯ ತಿರುವಾಯ್ಮೊೞಿ



೪. ಪುಹೞುನಲ್ಲೊರುವನ್



೧. ಪುಹೞುನಲ್ಲೊರುವನೆನ್ ಹೋ ಪೊರುವಿಲ್ ಶೀರ್ ಪ್ಪೂಮಿಯೆನ್ ಹೋ, 

ತಿಹಮಿನ್ತಣ್ ಪರವೈಯೆನ್ ಹೋ ತೀಯೆನ್ ಹೋ ವಾಯುವೆನ್ ಹೋ,

ನಿಹೞು ಮಾಹಾಶಮೆನ್ ಹೋನೀಳ್ ಶುಡರಿರಣ್ಡುಮೆನ್ ಹೋ,

ಇಹೞ್ ವಿಲಿವ್ವನೈತ್ತು ಮೆನ್ಹೋ ಕಣ್ಣನೈಕ್ಕೂವುಮಾಱೇ. 



ಪುಹೞುಮ್ = ಸ್ತುತಿಸತಕ್ಕ \(ಸ್ತುತಿಗೆ ತಕ್ಕವನಾದ\), ನಲ್ = ಉತ್ತಮವಾದ, ಒರುವನ್ = ಸಾಟಿಯಿಲ್ಲದವನು ಒಬ್ಬನು, ಎನ್ ಹೋ = ಎನ್ನುವುದೇ \(ಎನ್ನಲೇ\), ಪೊರುವು ಇಲ್ = ಸಾಟಿಯಿಲ್ಲದ, ಶೀರ್ = ಸದ್ಗುಣಗಳ, ಪೂಮಿ ಎನ್ಹೋ = ಭೂಮಿ ಎನ್ನಲೋ \(ಎನ್ನುವುದೋ\), ತಿಹೞುಮ್ = ಪ್ರಕಾಶಿಸುವ, ತಣ್ = ತಂಪನೆಯ, ಪರವೈ = ನೀರ್ ನೆಲೆಗಳು, ಎನ್ಹೋ = ಎನ್ನುವುದೋ, ತೀ ಎನ್ ಹೋ = ಅಗ್ನಿ ಎನ್ನುವುದೋ, ವಾಯು ಎನ್ ಹೋ = ವಾಯು ಎನ್ನುವುದೋ, ನಿಹೞುಮ್ = ಎಲ್ಲೆಡೆಯಲ್ಲೂ ವ್ಯಾಪಿಸಿರುವ, ಆಹಾಶಮ್ ಎನ್ ಹೋ = ಆಕಾಶ ಎನ್ನುವುದೋ, ನೀಳ್ = ವಿಸ್ತಾರವಾದ, ಶುಡರ್ ಇರಣ್ಡುಮ್ ಎನ್ ಹೋ= ಎರಡು ಜ್ಯೋತಿಗಳು ಎನ್ ಹೋ = ಎರಡು ಜ್ಯೋತಿಗಳು ಎನ್ನುವುದೋ, ಇಹೞ್ ವು ಇಲ್ = ನಿಂದನೆಗೆ ಅವಕಾಶವಿಲ್ಲದ \(ಪರಿಶುದ್ಧವಾದ\), ಇವ ಅನೈತ್ತುಮ್ ಎನ್ ಹೋ = ಇವೆಲ್ಲವೂ ಎನ್ನುವುದೋ, ಕಣ್ಣನೈ = ಅತ್ಯಾಕರ್ಷಕನಾದವನನ್ನು, ಕೂವುಮ್ ಆಱೇ = ಕೂಗುವ ಹಾಗೆ, \(ಕೂಗಿಕರೆಯುವ ರೀತಿಯಲ್ಲಿ\). 



ಅತ್ಯಾಕರ್ಷಕನಾದವನನ್ನು ಕೂಗಿ ಕರೆಯುವ ರೀತಿಯಲ್ಲಿ \(ಅವನನ್ನು\) ಸ್ತುತಿಗೆ ತಕ್ಕವನಾದ ಉತ್ತಮನಾದ ಸಾಟಿಯಿಲ್ಲದ ’ಒಬ್ಬನು’ ಎನ್ನುವುದೇ, ಅದ್ವಿತೀಯವಾದ ಸದ್ಗುಣಗಳುಳ್ಳ ’ಭೂಮಿ’ ಎನ್ನುವುದೇ, ಪ್ರಕಾಶಿಸುವ ತಂಪಾದ ’ನೀರ್ನೆಲೆಗ’ಗಳು ಎನ್ನುವುದೇ, ’ಅಗ್ನಿ’ ಎನ್ನುವುದೇ, ’ವಾಯು’ ಎನ್ನುವುದೇ, ಎಲ್ಲೆಲ್ಲೂ ವ್ಯಾಪಿಸಿರುವ ’ಆಕಾಶ’ ಎನ್ನುವುದೇ, ವಿಸ್ತಾರವಾದ ಎರಡು ’ಜ್ಯೋತಿ’ಗಳು ಎನ್ನುವುದೇ, ನಿಂದನೆಗೆ ಅವಕಾಶವಿಲ್ಲದೆ ಪರಿಶುದ್ಧವಾದ ’ಇವೆಲ್ಲವೂ’ ಎನ್ನುವುದೇ? 



ಹಿಂದಿನ ಕೆಲವು ಪಾಶುರಗಳ ವಿಷಯವೆಲ್ಲ ಭಗವಂತನ ಹೆಸರನ್ನು ಕುರಿತವಾಗಿದ್ದವು. ಭಗವಂತನನ್ನು ಏನೆಂದು ಕರೆಯುವುದು? ಅವನಿಗೆ ’ಅನಂತ’ ಎಂಬುದೊಂದು ಹೆಸರಲ್ಲವೇ? ಆದ್ದರಿಂದ, ಅವನನ್ನು ಹೇಗೆ ವಿವರಿಸಿ, ಯಾವ ಹೆಸರಿನಿಂದ ಕರೆದರೆ ಅದು ಯುಕ್ತವೆನಿಸುವುದು? 



ಭಗವಂತನನ್ನು ಹೇಗೆ ಗುರುತಿಸುವುದು? ಹೆಸರಿನಿಂದಲೇ ಅಥವಾ ರೂಪದಿಂದಲೇ? ಇಲ್ಲವೆ, ಅವೆರಡರಿಂದಲೇ? ಅವನು ನಾಮರೂಪಗಳಿಗಿಂತಲೂ ಭಿನ್ನವಾದವನಲ್ಲವೇ – ಎಂಬುದು ಇಲ್ಲಿ ತರ್ಕಕ್ಕೆ ಮೊದಲಾಗಿದೆ. 



ಭೂಮಿ, ನೀರು, ಬೆಂಕಿ, ಗಾಳಿ, ಆಕಾಶ – ಇವುಗಳನ್ನು ಪಂಚಮಹಾಭೂತಗಳು ಎನ್ನುತ್ತಾರೆ. ಭಗವಂತನು ಇವುಗಳನ್ನು ಸೃಷ್ಟಿಸಿ, ಇವುಗಳ ಮೂಲಕ ಇಡಿಯ ಸೃಷ್ಟಿಯ ಚರಾಚರ, ಚೇತನ ಅಚೇತನ ವಸ್ತುಗಳೆಲ್ಲವನ್ನು ಸೃಷ್ಟಿಸಿದ್ದಾನೆ. ಆದ್ದರಿಂದ, ಸೃಷ್ಟಿಯನ್ನೇ ಭಗವತ್ಸ್ವರೂಪ ಎನ್ನುವುದೇ? ಅವುಗಳ ಒಂದೊಂದನ್ನೂಅವನ ಸ್ವರೂಪವೆನ್ನುವುದೇ? ಅವುಗಳ ಹೆಸರಿನಿಂದಲೇ ಭಗವಂತನನ್ನು ಕರೆಯುವುದೇ? 



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ಅರಿತುಕೊಳ್ಳಲು ಕಷ್ಟಸಾಧ್ಯವಾದ ಬರಿಯ ಮಾತುಗಳಿಂದ, ಎಂದರೆ, ’ಅತ್ಯಾಕರ್ಷಕ’ ’ಸರ್ವಶ್ರೇಷ್ಠ’ ’ಉತ್ತಮ’ ’ಸಾಟಿಯಿಲ್ಲಾವನು’, ’ಸ್ತುತಿಗೆ ತಕ್ಕವನು’ ಎನ್ನುವುದೇ? ಹಾಗಲ್ಲದೆ, ಕಣ್ಣಿಗೆ ಕಾಣುವ ವಸ್ತುಗಳ ರೂಪದಲ್ಲಿ ಮತ್ತು ಅವುಗಳ ಹೆಸರಿನಿಂದಲೇ ಅವನನ್ನು ಗುರುತಿಸುವುದೇ? ಎಂದರೆ, ’ಕ್ಷಮೆ’ ಮುಂತಾದ ಅದ್ವಿತೀಯವಾದ ಗುಣಗಳುಳ್ಲ ’ಭೂಮಿ’ ಎನ್ನುವುದೇ? ಭೂಮಿಗಿಂತಲೂ ವಿಸ್ತಾರವಾಗಿ ಹರಡಿ, ಅಲೆಗಳಿಂದ ತುಂಬಿ, ಹೊಳೆಯುವ ’ನೀರು’ ಎನ್ನುವುದೇ? ಎಲ್ಲವನ್ನೂ ಸುಡುವ ’ಬೆಂಕಿ’ ಎನ್ನುವುದೇ? ಹಾಗೆಯೇ, ಎಲ್ಲವನ್ನೂ ಶುದ್ಧಿಮಾಡುವ ’ಗಾಳಿ’ ಎನ್ನವುದೇ? ಎಲ್ಲೆಲ್ಲೂ ವ್ಯಾಪಿಸಿರುವ ’ಆಕಾಶ’ ಎನ್ನುವುದೇ? ದೊಡ್ಡದಾಗಿ, ಕ್ರಮವರಿತು ಬೆಳಗುವ ’ಸೂರ್ಯ’ ’ಚಂದ್ರ’ ಎನ್ನುವುದೇ? ಅಥವಾ, ಕಳಂಕರಹಿತವಾದ ಇವೆಲ್ಲವೂ ಒಟ್ಟಾದ ಇಡಿಯ ಸೃಷ್ಟಿಯೇ ಅವನು ಎನ್ನುವುದೇ? 



ಮೇಲೆ ಹೇಳಿದ ವಸ್ತುಗಳು ಭಗವಂತನ ಹಲಕೆಲವು ಗುಣಗಳನ್ನು ತೋರ್ಪಡಿಸುವುವು. ಸೃಷ್ಟಿಯ ವಸ್ತುಗಳಿಗೆ ಅದು ಸಹಜವೇ. ಆ ಎಲ್ಲ ವಸ್ತುಗಳ ಗುಣಗಳನ್ನೂ, ಇನ್ನೂ ಅಪರೂಪವಾದ ಅನೇಕ ಗುಣಗಳನ್ನೂ ಉಳ್ಳವನು ಭಗವಂತ ಅವನ ಗುಣಗಳನ್ನು ಲೆಕ್ಕಮಾಡಿ ಹೇಳಲು ಸಾಧ್ಯವಿಲ್ಲ ಎಂದು ಹೇಳಿದಂತೆಯೇ. 



೨. ಕೂವುಮ್ ಆಱು = ಕೂಗಿಕರೆಯುವ ರೀತಿಯನ್ನು, ಅಱಿಯ ಮಾಟ್ಟೇನ್ = ಅರಿಯಲಾರೆ, ಕುನ್ ಱಙ್ಗಳ್ = ಬೆಟ್ಟಗಳು, ಅನೈತ್ತುಮ್ ಎನ್ ಹೋ = ಎಲ್ಲವೂ ಎಂದು ಹೇಳುವುದೇ, ಮೇವು = ಆಶಿಸುವಂಥ, ಶೀರ್ = ಗುಣಸಂಪತ್ತನ್ನುಳ್ಳ, ಮಾರ್‍ಇ ಎನ್ ಹೋ = ಮಳೆ ಎನ್ನಲೋ, ವಿಳಙ್ಗುಮ್ = ಹೊಳೆಯುವ, ತಾರಹೈಹಳ್ ಎನ್ ಹೋ= ತಾರಕೆಗಳು ಎನ್ನಲೋ, ನಾ = ನಾಲಗೆಗೆ, ಇಯಲ್ = ಸ್ವಾಭಾವಿಕವಾದ \(ಹಿತವಾದ\), ಕಲೈ ಹಳ್ ಎನ್ ಹೋ = \(ನಾನಾವಿಧವಾದ\) ಕಲೆ \(ಶಾಸ್ತ್ರಸಾಹಿತ್ಯ\) ಎನ್ನುವುದೇ, ಞಾನಮ್, = ಜ್ಞಾನಪೂರ್ಣವಾದ, ನಲ್ ಆವಿ ಎನ್ ಹೋ = ಉತ್ತಮ್ವಾದ ಆತ್ಮವೆನ್ನುವುದೇ, ಪಾವು = ವಿಸ್ತಾರವಾದ, \(ಅನಂತವಾದ\), ಶೀರ್ = ಕಲ್ಯಾಣಗುಣಗಳುಳ್ಳ, ಕಣ್ಣನ್ = ಆಕರ್ಷನಾದ \(ಶ್ರೀಕೃಷ್ಣನೆಂಬ\), ಎಮ್ಮಾನೈ = ನಮ್ಮ ಸ್ವಾಮಿಯನ್ನು, ಅಙ್ಗಯಮ್ ಕಣ್ಣನೈಯೇ = ಕೆಂದಾವರೆಯಂತೆ ಕಣ್ಣುಳ್ಳವನನ್ನೇ. 



ಅನಂತಕಲ್ಯಾಣಗುಣಗಳುಳ್ಳ, ಕೆಂದಾವರೆಯಂತೆ ಕಣ್ಣುಳ್ಳ ಅತ್ಯಾಕರ್ಷಕನಾದ \(ಶ್ರೀಕೃಷ್ಣನೆಂಬ\) ನಮ್ಮ ಸ್ವಾಮಿಯನ್ನು ಕೂಗಿ ಕರೆಯುವ ರೀತಿಯನ್ನು ಅರಿಯೆನಲ್ಲ\! ’ಎಲ್ಲಾ ಬೆಟ್ಟಗಳೂ’ ಎನ್ನಲೇ, ’ಆಶಿಸುವಂಥ ಗುಣಸಂಪತ್ತನ್ನುಳ್ಳ ’ಮಳೆ’ ಎನ್ನಲೇ, ಬೆಳಗುವ ’ತಾರಕೆಗಳು’ ಎನ್ನಲೇ, ನಾಲಗೆಗೆ ತಕ್ಕ \(ಹಿತವಾದ\) ಕಲೆಗಳು \(ನಾನಾ ಶಾಸ್ತ್ರ ಸಾಹಿತ್ಯಾದಿಗಳು\) ಎನ್ನಲೇ, ಜ್ಞಾನಪೂರ್ಣವಾದ ಉತ್ತಮ ’ಆತ್ಮ’ ಎನ್ನಲೇ ಏನೆನ್ನಲಿ? 



ಹಿಂದಿನ ಪಾಶುರದಲ್ಲಿ ಭಗವಂತನನ್ನು ಪಂಚಭೂತಗಳ ರೂಪವೆಂದು ಸೂಚಿಸಲಾಯಿತು. ಇಲ್ಲಿ, ಆ ಪಂಚಭೂತಗಳ ಕಾರ್ಯರೂಪವಾದ \(ಫಲರೂಪವಾದ\) ಸ್ವಾಭಾವಿಕವಾದ ಪ್ರಕೃತಿಸಂಬಂಧವಾದ ಕೆಲವು ವಸ್ತುಗಳು ಭಗವಂತನನ್ನು ಸೂಚಿಸುವೆನ್ನಲಾಗುತ್ತಿದೆ. 



ಭೂಮಿಯ ಒಂದು ರೂಪ ’ಬೆಟ್ಟ’. ನೀರಿನ ಒಂದು ರೂಪ ’ಮಳೆ’. ಬೆಂಕಿಯ ಒಂದು ರೂಪ ’ನಕ್ಷತ್ರ’. ವಾಯುವಿನ ಒಂದು ರೂಪನಾಲಗೆಗೆ ತಕ್ಕ ಹಿತವಾದ ಶಬ್ದಜಾಲದಿಂದ ಕೂಡಿದ್ದು ಶಾಸ್ತ್ರಾದಿ ’ಕಲೆ’, ಸರ್ವವ್ಯಾಪಿಯಾದ ಆಕಾಶದ ಒಂದು ರೂಪ ಶುದ್ಧವಾದ ’ಆತ್ಮ’. 



ದೂರಕ್ಕೆ ಕಾಣುವ ಬೆಟ್ಟದ ಸುಂದರವಾದ ಮತ್ತು ಆಕರ್ಷಕವಾದ ನೀಲಿನಬಣ್ಣ ಮತ್ತು ಆ ಬೆಟ್ಟದ ಔನ್ನತ್ಯ – ಇವೆರಡೂ ಭಗವಂತನ ರೂಪವನ್ನೂ ಹಿರಿಮೆಯನ್ನೂ ಸೂಚಿಸುತ್ತವೆ. ಭೂಮಿಯ ಮೇಲಣ ಎಲ್ಲಾ ಚೇತನಾಚೇತನ ವಸ್ತುಗಳಿಗೆ ತಾರತಮ್ಯವಿಲ್ಲದಂತ್, ಅವಕ್ಕೆ ಅವಶ್ಯಕವೆನ್ನುವುದಕ್ಕಿಂತಲೂ ಹೆಚ್ಚಾಗಿಯೇ ನೀರನ್ನೊಡಗಿಸುವುದು ’ಮಳೆ’. ಭಗವಂತನಔದಾರ್ಯವನ್ನು ಸೂಚಿಸುತ್ತದೆ. ಆಕರ್ಷಕವಾದಹೊಳಪನ್ನೂ\(ಶಾಖವನ್ನೂ\) ಸೊಬಗನ್ನೂಸೂಚಿಸುವುದು ’ತಾರೆ’ಗಳು. ಭಗವಂತನ ದಿವ್ಯತೇಜಸ್ಸಿನ ಒಂದಂಶವನ್ನು ಸೂಚಿಸುವುವು. ಉಚ್ಚರಿಸಲು ನಾಲಿಗೆಗೆ ತಕ್ಕದ್ದಾಗಿ, ಮನಸ್ಸಿಗೆ ಹಿತವಾಗಿ, ಜ್ಞಾನದಾಯಕವಾಗಿರುವುದು ’ಕಲೆ’. ಭಗವಂತನ ದಿವ್ಯಗುಣಸ್ವಭಾವಗಳ ವಿವರಣೆಯನ್ನು ಕೊಡುತ್ತಾ, ಅವನಲ್ಲಿ ಜ್ಞಾನಭಕ್ತಿಗಳನ್ನು ಹೆಚ್ಚಿಸುವುದಕ್ಕೆ ತಕ್ಕದ್ದು ಅದು. ಉತ್ತಮವೂ ಜ್ಞಾನಪೂರ್ಣವೂಆದ ’ಆತ್ಮ’ \(ಜೀವ\) ಪರಮಾತ್ಮನನ್ನು ನೆನಪಿಗೆ ತರುವುದು. ಆದ್ದರಿಂದ, ಇಲ್ಲಿ ಇವುಗಳ ಪ್ರಯೋಗದಿಂದ ಭಗವಂತನ ಸೌಂದರ್ಯವನ್ನೂ, ತೇಜಸ್ಸನ್ನೂ, ಜ್ಞಾನವನ್ನೂ, ರಕ್ಷಣೆಯನ್ನೂ ಸೂಚಿಸುತ್ತವೆ ಎನ್ನಬಹುದು. 



ಆಳ್ವಾರರು ಹೇಳುತ್ತಾರೆ: ಭಗವಂತ ಅನಂತ ಕಲ್ಯಾಣಗುಣಗಳುಳ್ಳವನು. ಕೆಂದಾವರೆಯಂತೆ ಆಕರ್ಷಕಸುಂದರವಾದ ಕಣ್ಣುಗಳುಳ್ಳವನು. ಅವನನ್ನು ಕರೆಯಲು ಯಾವ ಹೆಸರುತಕ್ಕದ್ದೋ ಕಾಣೆ. ಅವನೇ ಸೃಷ್ಟಿಸಿರುವ ನಾನಾಮೃಗ ಪಕ್ಷಿಗಳನ್ನೂ ಗಿಡಮರಗಳನ್ನೂ ತಕ್ಕ ಆಸರೆಯಿಂದ ರಕ್ಷಿಸುವ ಸುಂದರವೂ ಉನ್ನತವೂ ವಿಸ್ತಾರವೂ ಆದ ’ಬೆಟ್ಟ’ ಎನ್ನಲೇ? ಔದಾರ್ಯದಿಂದ ಭೂಮಿಯನ್ನೆಲ್ಲಾ ತಣಿಸುವ ’ಮ್ಳೆ’ ಎನ್ನಲೇ? ಆಕಾಶವನ್ನು ಅಲಂಕರಿಸುವ ’ತಾರೆ’ ಎನ್ನಲೇ? ನಾಲಗೆಗೆ ಹಿತವಾದ ’ಕಲೆ’ ಎನ್ನಲೇ? ಜ್ಞಾನಪೂರ್ಣವಾದ ’ಆತ್ಮ’ ಎನ್ನಲೇ? ಏನೆನ್ನಲಿ? 



೩. ಪಙ್ಕಯಕ್ಕಣ್ಣನೆನ್ ಹೋ ಪವಳಶ್ಶೆವ್ವಾಯನೆನ್ ಹೋ,

ಅಙ್ಗದಿರಡಿಯನೆನ್ ಹೋ ಅಂಜನವಣ್ಣನೆನ್ ಹೋ,

ಶೆಙ್ಗದಿರ್ ಮುಡಿಯನೆನ್ ಹೋತಿರುಮಱುಮಾರ್ ವನೆನ್ ಹೋ,

ಶಙ್ಗುಚಕ್ಕರತ್ತನೆನ್ಹೋ ಶಾದಿಮಾಣಿಕ್ಕತ್ತೈಯೇ. 



ಪಙ್ಗಯಮ್ = ಕೆಂದಾವರೆಯಂತೆ, ಕಣ್ಣನ್ ಎ ಹೋ = ಕಣ್ಣುಗಳುಳ್ಳವನು ಎನ್ನಲೋ, ಪವಳಮ್ = ಹವಳದಂತೆ, ಶೆವ್ ವಾಯನ್ ಎನ್ ಹೋ = ಕೆಂಪನೆಯ ಬಾಯುಳ್ಳವನು \(ತುಟಿಯವನು\) ಎನ್ನಲೋ, ಅಮ್ = ಸುಂದರವಾದ, ಕದಿರ್ = ಹೊಳೆಯುವ \(ಪ್ರಕಾಶಿಸುವ\), ಅಡಿಯನ್ ಎನ್ ಹೋ = ತಿರುವಡಿಗಳುಳ್ಳವನು ಎನ್ನಲೋ, ಅಂಜನಮ್ ವಣ್ಣನೆನ್ ಹೋ = ಕಾಡಿಗೆಯಂತೆ ಬಣ್ಣವುಳ್ಳವನು ಎನ್ನಲೋ ಶೆಮ್ = ಕೆಂಪಗೆ ಸುಂದರವಾದ ಹೊಳಪುಳ್ಳ, ಮುಡಿಯನ್ ಎನ್ಹೋ = ಕಿರೀಟವನ್ನುಳ್ಳವನು ಎನ್ನಲೋ, ತಿರು = ಶ್ರೀದೇವಿಯನ್ನೂ, ಮಱು= ಶ್ರೀವತ್ಸವೆಂಬ ಗುರುತನ್ನೂ, ಉಳ್ಳ, ಮಾರ್ ವನ್ ಎನ್ಹೋ = ಎದೆಯುಳ್ಳವನು ಎನ್ನಲೋ, ಶಙ್ಗು ಚಕ್ಕರತ್ತನ್ ಎನ್ ಹೋ = ಶಂಖಚಕ್ರಗಳುಳ್ಳವನು ಎನ್ನಲೋ, ಶಾದಿ ಮಾಣಿಕ್ಕತ್ತೈಯೇ = ಜಾತಿ ಮಾಣಿಕ್ಯವನ್ನೇಯೇ. 



ಜಾತಿಮಾಣಿಕ್ಯವಾದ ಭಗವಂತನನ್ನು ಕೆಂದಾವರೆಯ ಕಣ್ಣುಳ್ಳವನು ಎನ್ನಲೋ, ಹವಳದಂತೆ ಕೆಂಪನೆಯ ಬಾಯುಳ್ಳವನು \(ತುಟಿಯುಳ್ಳವನು\) ಎನ್ನಲೋ, ಸುಂದರವಾದ ಪ್ರಕಾಶಿಸುವ ತಿರುವಡಿಗಳುಳ್ಳವನು ಎನ್ನಲೋ, ಕಾಡಿಗೆಯಂತೆ ಬಣ್ಣವುಳ್ಳವನು ಎನ್ನಲೋ, ಕೆಂಪಗೆ ಸುಂದರವಾದ ಹೊಳಪುಳ್ಳ ಕಿರೀಟವನ್ನುಳ್ಳವನು ಎನ್ನಲೋ, ಶ್ರೀದೇವಿಯನ್ನೂ ಶ್ರೀವತ್ಸವೆಂಬ ಮಚ್ಚೆಯನ್ನೂ ಉಳ್ಳ ಎದೆಯುಳ್ಳವನು ಎನ್ನಲೋ, ಶಂಖಚಕ್ರಗಳನ್ನುಳ್ಳವನು ಎನ್ನಲೋ? 



ಹಿಂದಿನ ಎರಡು ಪಾಶುರಗಳಲ್ಲಿ ಭಗವಂತನ ದಿವ್ಯಸ್ವರೂಪವನ್ನು ವಿವರಿಸಿ ಹೇಳಲಾಯಿತು. ಭಗವಂತನು ತಾನು ಸೃಷ್ಟಿಸಿದ ಪ್ರಕೃತಿಸ್ವರೂಪನೆಂಬುದನ್ನು ಹೇಳಲಾಯಿತು. ಈಗ, ಭಗವಂತನ ದಿವ್ಯಸೌಂದರ್ಯವನ್ನು ವಿವರಿಸಲು ಯತ್ನಿಸುತ್ತಿದ್ದಾರೆ.



ಆಳ್ವಾರರು ಹೇಳುತ್ತಾರೆ: ಅತಿಪರಿಶುದ್ಧವೂ ಪ್ರಕಾಶಪೂರ್ಣವೂ ಆದ ಮಾಣಿಕ್ಯದಂತೆ ಆಕರ್ಷಕವೂ ಆಗಿದ್ದಾನೆ ಭಗವಂತ. ಅವನ ಕಣ್ಣುಗಳೋ ಕೆಂದಾವರೆಯಂತೆ ವಿಶಾಲವೂ ಆಕರ್ಷಕವೂ ಆಗಿವೆ. ಅವನ ಬಾಯಿ \(ತುಟಿಗಳು\) ಹವಳದಂತೆ ಕೆಂಪಗೆ ಇವೆ. ಅವನ ಮೈ ಕಾಡಿಗೆಯಂತೆ ಕಪ್ಪಗೆ ಕಾಂತಿಪೂರ್ಣವಾಗಿವೆ. ಅವನ ಕೈಗಳಲ್ಲಿ ಶಂಕಚಕ್ರಗಳಿವೆ. ಅವನ ಎದೆಯಲ್ಲಿ ಶ್ರೀದೇವಿ ನಿತ್ಯವಾಸಮಾಡುತ್ತಾಳೆ. ಅಲ್ಲದೆ, ಶ್ರೀವತ್ಸವೆಂಬ ಮಚ್ಚೆಯೂ ಇದೆ. ಅವನ ತಿರುವಡಿಗಳು ಸುಂದರವೂ ಪ್ರಕಾಶಪೂರ್ಣವೂ ಆಗಿವೆ. ಇಂಥ ದಿವ್ಯಸುಂದರ ಮೂರ್ತಿಯನ್ನು ನಾನು ಏನೆಂದು ಕರೆಯಿಸಲಿ? 



೪. ಶಾದಿಮಾಣಿಕ್ಕಮೆನ್ ಹೋ ಶವಿಕೊಳ್ ಪೊನ್ ಮುತ್ತಮೆನ್ ಹೋ,

ಶಾದಿನಲ್ಲವಯಿರಮೆನ್ ಹೋ ತವಿವಿಲ್ ಶೀರ್ ವಿಳಕ್ಕಮೆನ್ ಹೋ,

ಆದಿಯಂಜೋದಿಯೆನ್ ಹೋ ಆದಿಯಮ್ ಪುರುಡಮೆನ್ ಹೋ

ಆದುಮಿಲ್ ಕಾಲತ್ತೆನ್ದೈ ಅಚ್ಚುತನಮಲನೈಯೇ. 



ಶಾದಿಮಾಣಿಕ್ಕಮ್ ಎನ್ ಹೋ = ಜಾತಿಮಾಣಿಕ್ಯ ಎನ್ನಲೋ, ಶವಿಕೊಳ್ = ಹೊಳೆಯುವ, ಪೊನ್ ಮುತ್ತಮ್ ಎನ್ ಹೋ = ಚಿನ್ನ ಮುತ್ತು ಎನ್ನಲೋ, \(ಸುಂದರವಾದ ಆಣಿಮುತ್ತು ಎನ್ನಲೋ\), ಶಾದಿ ನಲ್ ವಯಿರಮ್ = ಜಾತಿಯ ಶ್ರೇಷ್ಠವಜ್ರವೆನ್ನಲೋ, ತೞವು ಇಲ್ = ಕುಂದುಕೊರತೆ ಇಲ್ಲದ, ಶೀರ್ = ಉತ್ತಮವಾದ, ವಿಳಕ್ಕಮ್ ಎನ್ ಹೋ = \(ದೀಪ\) ಜ್ಯೋತಿ ಎನ್ನಲೋ, ಆದಿ = ಆದಿಕಾರಣನಾದ, ಅಮ್ = ಸುಂದರವಾದ, ಶೋದಿ ಎನ್ ಹೋ = ಜ್ಯೋತಿ ಎನ್ನಲೋ, ಆದಿ = ಸಕಲಾದಿಯಾದ, ಅಮ್ = ಸುಂದರವಾದ, ಪುರುಡನ್ ಎನ್ ಹೋ = ಪುರುಷನೆನ್ನಲೋ, ಆದುಮ್ ಇಲ್ = ಯಾವುದೂ ಇಲ್ಲದ \(ಕೊನೆ ಮೊದಲಿಲ್ಲದ\), ಕಾಲತ್ತು = ಕಾಲಸ್ವರೂಪಿಯಾದ, ಎನ್ದೈ = ನಮ್ಮ ಸ್ವಾಮಿಯಾದ, ಅಚ್ಚುತನ್ = ನಾಶರಹಿತನಾದ, ಅಮಲನೈಯೇ = ಪರಿಶುದ್ಧನಾದವನನ್ನೇ. 



ಕೊನೆ ಮೊದಲಿಲ್ಲದ ಕಾಲಸ್ವರೂಪಿಯಾದ, ನಮ್ಮ ಸ್ವಾಮಿಯಾದ, ನಾಶರಹಿತನಾದ ಪರಿಶುದ್ಧನಾದವನನ್ನು ಜಾತಿ ಮಾಣಿಕ್ಯವೆನ್ನಲೋ, ಸುಂದರವಾಗಿ ಹೊಳೆಯುವ ಆಣಿಮುತ್ತು ಎನ್ನಲೋ, ಉತ್ತಮಜಾತಿಯ ವಜ್ರವೆನ್ನಲೋ, ಕುಂದುಕೊರತೆ ಇಲ್ಲದ ಶ್ರೇಷ್ಠವಾದ ದೀಪವೆನ್ನಲೋ, ಆದಿಕಾರಣವೂ ಸುಂದರವೂ ಆದ ಜ್ಯೋತಿ ಎನ್ನಲೋ, ಸಕಲಾದಿಯಾದ ದಿವ್ಯಸುಂದರನಾದ ಪುರುಷನೆನ್ನಲೋ ಏನೆನ್ನಲಿ? 



ಭಗವಂತನ ಸೃಷ್ಟಿಯಲ್ಲಿ ಕಂಡುಬರುವ ಅತ್ಯುತ್ತಮ ವಸ್ತುಗಳನ್ನು ಅವುಗಳ ರೂಪ, ಗುಣ, ಹೊಳಪು, ಅಪರೂಪತೆ, \(ಬೆಲೆ\) ಮುಂತಾದವುಗಳನ್ನು, ಭಗವಂತನ ರೂಪಾದಿಗಳಿಗೆ ಹೋಲಿಸುತ್ತಾ, ಅವುಗಳ ಹೆಸರನ್ನೇ ಭಗವಂತನನ್ನು ಕರೆಯುವುದಕ್ಕೆ ಏಕೆ ಬಳಸಬಾರದು? ಎಂಬುದು ಈ ಪಾಶುರದ ವಿಷಯ. 



ಆಳ್ವಾರರು ಹೇಳುತ್ತಾರೆ: ನನ್ನ ತಂದೆಯೂ ಸ್ವಾಮಿಯೂ ಆದವನು ಭಗವಂತ. ಅವನು ಮೊದಲು ಕೊನೆ ಇಲ್ಲದವನು – ಅನಾದಿ, ಅನಂತ, ಅವನಿಗೆ ನಾಶವೆಂಬುದೇ ಇಲ್ಲ – ಅಚ್ಯುತ. ಅವನಲ್ಲಿ ಯಾವ ಬಗೆಯ ಕುಂದುಕೊರತೆಯೂ ಇಲ್ಲ. ಪರಿಶುದ್ಧನಾದ್ದರಿಂದ – ಅಮಲನು. ಅವನನ್ನು ನಾನು ಯಾವ ಹೆಸರಿಟ್ಟು ಕರೆಯಲಿ? ಅತಿಶ್ರೇಷ್ಠದರ್ಜೆಯ “ಮಾನಿಕ್ಯ’ ಎನ್ನಲೇ? ಅತ್ಯುತ್ತಮನಾದ ’ಆಣಿಮುತ್ತು’ ಎನ್ನಲೇ? ಯಾವ ಬಗೆಯ ಕಳಂಕವೂ ಇಲ್ಲದ ಶ್ರೇಶ್ಠ ’ವಜ್ರ’ವೆನ್ನಲೇ? ಕಳಂಕವಿಲ್ಲದೆ ಶುದ್ಧವಾಗಿ ಬೆಳಗುವ ’ದೀಪ’ ಎನ್ನಲೇ? ಆದಿಕಾರಣನೂ ದಿವ್ಯಸುಂದರನೂ ಆದ ’ಪರಂಜ್ಯೋತಿ’ ಎನ್ನಲೇ? ಸಕಲಾದಿಯಾದ ಅತ್ಯಾಕರ್ಷಕನಾದ ’ಪರಮಪುರುಷ’ ಎನ್ನಲೇ? ಏನೆಂದು ಕರೆಯಲಿ? 



ಮಾಣಿಕ್ಯ, ಮುತ್ತು, ವಜ್ರ – ಇವು ನವರತ್ನಗಳಲ್ಲಿ ಸೇರಿದವು ಉಳಿದವು ಗೋಮೇಧಿಕ, ಪುಷ್ಪರಾಗ, ಮರಕತ, ನೀಲ, ವೈಡೂರ್ಯ ಮತ್ತು ಹವಳ. ಇವೆಲ್ಲವೂ ಹೊಳಪು ಮತ್ತು ಗುಣ ಇವುಗಳಿಂದ ಸರ್ವಶ್ರೇಷ್ಠ. 



೫. ಅಚ್ಚುತನಮಲನೆನ್ ಹೋ ಅಡಿಯವರ್ ವಿನೈಕೆಡುಕ್ಕುಮ್,

ನಚ್ಚುಮಾಮರುನ್ದ ಮೆನ್ ಹೋ ನಲಙ್ಗಡಲಮುದಮೆನ್ ಹೋ,

ಅಚ್ಚುವೈಕ್ಕಟ್ಟಿಯೆನ್ ಹೋ ಅಱುಶುವೈಯಡಿಶಲೆನ್ ಹೋ,

ನೆಯ್ ಚ್ಚುವೈತ್ತೇಱಲೆನ್ ಹೋ ಕನಿಯೆನ್ ಹೋ ಪಾಲೆನ್ ಹೇನೇ. 



ಅಚ್ಚುದನ್ = ಅಚ್ಯುತ \(ನಾಶರಹಿತನು\), ಅಮಲನ್ ಎನ್ ಹೋ = ಅಮಲ \(ಪರಿಶುದ್ಧನು\) ಎನ್ನಲೋ, ಅಡಿಯವರ್ = ಆಶ್ರಿತರ, ವಿನೈ = ಪಾಪಗಳನ್ನು \(ಕರ್ಮಗಳನ್ನು\), ಕೆಡುಕ್ಕುಮ್ = ನೀಗಿಸುವ, ನಚ್ಚು = ಆಶಿಸುವಂಥ, ಮಾ ಮರುನನಲಮ್ = ಸದ್ಗುಣಗಳ, ಕಡಲ್ = ಕಡಲಿನ, ಅಮುದಮ್ ಹೋ ಎನ್ = ಅಮೃತ ಎನ್ನಲೋ, ಅಚುವೈಕಟ್ಟಿ ಎನ್ ಹೋ = ಆ ರುಚಿಕರವಾದ ಕಲ್ಲುಸಕ್ಕರೆ ಎನ್ನಲೋ, ಅಱು ಶುವೈ = ಅಪರೂಪವಾದ ರುಚಿಯಿಂದ ಕೂಡಿದ, ಅಡಿಶಲ್ ಎನ್ ಹೋ = ಉಣಿಸು ಎನ್ನಲೋ, ನೆಯ್ ಶುವೈ = ತುಪ್ಪದ ರುಚಿಯಿಂದ ಕೂಡಿದ, ತೇಱಲ್ ಎನ್ ಹೋ = ಮಧು ಎನ್ನಲೋ, ಕನಿ ಎನ್ ಹೋ = ಹಣ್ಣು ಎನ್ನಲೋ, ಪಲ್ ಎನ್ ಹೋ = ಹಾಲು ಎನ್ನಲೋ? 



ಅಚ್ಯುತ \(ನಾಶರಹಿತ\), ಅಮಲ \(ಪರಿಶುದ್ಧ\) ಎನ್ನಲೋ, ಆಶ್ರಿತರ ಕರ್ಮಗಳನ್ನು ನೀಗಿಸುವ ಆಶಿಸುವಂಥ ಉತ್ತಮವಾದ ಔಷಧಿ ಎನ್ನಲೋ, ಸದ್ಗುಣಗಳ ಕಡಲಿನ ಅಮೃತ ಎನ್ನಲೋ, ಆ ರುಚಿಕರವಾದ ಕಲ್ಲುಸಕ್ಕರೆ ಎನ್ನಲೋ, ಅಪರೂಪವಾದ ರುಚಿಯ ಉಣಿಸು ಎನ್ನಲೋ, ತುಪ್ಪದ ರುಚಿಯ ಮಧು \(ಜೇನುತುಪ್ಪ\) ಎನ್ನಲೋ, \(ಮಾಗಿದ\) ಹಣ್ಣು ಎನ್ನಲೋ, ಹಾಲು ಎನ್ನಲೋ? 



ಹಿಂದಿನ ಪಾಶುರದ ವಿಷಯವನ್ನು ಇಲ್ಲಿಯೂ ಮುಂದುವರಿಸಲಾಗುತ್ತಿದೆ. ಮತ್ತು ಸೊಗಸಾದ ಕೆಲವು ರೂಪಕಗಳನ್ನು ನೀಡಲಾಗಿದೆ. 



“ಅಡಿಯವರ್ ವಿನೈ ಕೆಡುಕ್ಕೂಮ್ ನಚ್ಚು ಮಾಮರುನ್ದು” – ರೋಗಕ್ಕೆ ಮದ್ದು ಹೇಗೋ ಹಾಗೆ ಆಶ್ರಿತರ ಕರ್ಮಗಳನ್ನು ನೀಗಿಸುವುದಕ್ಕೆ ಭಗವಂತ. ತಲೆತಲಾಂತರದಿಮ್ದ ಬರುವ ರೋಗಗಳಿಗೆ ಬೇಕಾಗುವ ಔಷಧಿ ಬಲು ಬಲವಾಗಿ, ಅಪರೂಪವಾದ್ದಾಗಿಯೇ ಇರಬೇಕು. ಹಾಗೆಯೇ, ಮನುಷ್ಯನು ಜನ್ಮಜನ್ಮದಲ್ಲೂ ಮಾಡುವ ಪಾಪಪುಣ್ಯಕರ್ಮಗಳನ್ನು ಆಯಾ ಜನ್ಮದಲ್ಲೇ ತೀರಿಸಲು ಸಾಧ್ಯವಾಗುವುದಿಲ್ಲವಾದ್ದರಿಂದ, ಅವುಗಳನ್ನು ಮುಂದಿನ ಜನ್ಮಗಳಿಗೂ ಕೂಡಿಟ್ಟುಕೊಳ್ಳಬೇಕಾಗುವುದು. ಮತ್ತು, ಅವುಗಳ ಫಲವನ್ನು ಅನುಭವಿಸುತ್ತಲೂ ಇರಬೇಕಾಗುವುದು. ಭಗವಂತನ ಆಶ್ರಯವೂ ಅವನ ಕೃಪೆಯೂ ಮಾತ್ರವೇ ಮನುಷ್ಯನನ್ನುಈ ಕರ್ಮ ಬಂಧನದಿಂದ ತಪ್ಪಿಸುವುದಕ್ಕೆ ಸಾಧ್ಯ ಎಂದು ಅರ್ಥ.



“ನಲಙ್ಗಡಲಮುದಮ್”- ಪಾಲ್ಗಡಲಲ್ಲಿ ಉದ್ಭವಿಸಿದ ನಾನಾವಸ್ತುಗಳ ನಡುವೆ ಅಮೃತವು ಹೇಗೆ ಅದನ್ನು ಸೇವಿಸಿದಾರಿಗೆಲ್ಲಾ ಅಮರತ್ವವನ್ನುಂಟು ಮಾಡಿತೋ ಹಾಗೆಯೇ, ಭಗವಂತನಲ್ಲಿರುವ ಸದ್ಗುಣಗಳೆಂಬ ಕಡಲಲ್ಲಿ ಉದ್ಭವಿಸುವ ’ಕೃಪೆ’ ಎಂಬುದು ಅಮೃತ. ಅದರಿಂದ ಅಮೃತ. ಅದರಿಂದ ತಪ್ಪದೆ ಅಮರತ್ವವುಂಟಾಗುವುದು. 



“ಅಚ್ಚುವೈಕ್ಕಟ್ಟಿ” – ಎಲ್ಲರೂ ಆಶಿಸುವಂಥ ಅತಿಮಧುರವಾದ ಕಲ್ಲುಸಕ್ಕರೆ ಹೇಗೋ ಹಾಗೆ ಭಗವಂತ. 



“ಅಱುಶುವೈ ಅಡಿಶಲ್” – ಬಲು ರುಚಿಕರವಾದ ’ಅನ್ನ’ ಅಥವಾ ’ಉಣಿಸು’ ಇದ್ದ ಹಾಗೆ ಅಪರೂಪವಾದ ಭೋಗ್ಯವಾದ ರುಚಿಯುಳ್ಳ ಆತ್ಮೋದ್ಧಾರಕವಾದ ’ಅನ್ನ’ವೇ ಭಗವಂತ. 



“ನೆಯ್ ಶುವೈತ್ತೇಱಲ್” – ಉಣ್ಣಲು ತುಂಬ ಇಷ್ಟಪಡತಕ್ಕ ಪರಿಶುದ್ಧವೂ ಸುವಾಸನೆಯಿಂದ ಕೂಡಿದ್ದೂ ’ಜೇನುತುಪ್ಪ’. ಹಾಗೆಯೇ, ಮಧುರವಾದ ವಸ್ತುಗಳಲ್ಲಿ ಅತ್ಯಂತ ಇಷ್ಟಪಡತಕ್ಕ ವಸ್ತು ಭಗವಂತ.



“ಕವಿ, ಪಾಲ್” – ಹಣ್ಣುಗಳಲ್ಲಿ ಚೆನ್ನಾಗಿ ಕಳಿತು ಮಾಗಿರುವ ಮಾವಿನಹಣ್ಣು, ಹಲಸಿನಹಣ್ಣು, ಮತ್ತುಮಾವಿನ ಹಣ್ಣು – ಇವು ತುಂಬ ಸ್ವಾದವಾಗಿ, ತಿನ್ನಲು ಆಶೆಪಡತಕ್ಕವು, ಹಾಲು ಎಲ್ಲರೂ ಇಷ್ಟಪಟ್ಟು ಬಳಸುವಂಥ ದ್ರವರೂಪವಾದ ಆಹಾರ. ಅದನ್ನು ’ಅಮೃತ’ವೆಂದೇ ಕರೆಯುತ್ತಾರೆ. ಭಗವಂತನು ಹಾಲಿನಂತೆ ಪೋಷಕ ವಸ್ತುವೂ ಹೌದು. ಹಣ್ಣಿನಂತೆ ಆಶಿಸುವ ಪುಷ್ಟಿಕರವಾದ ವಸ್ತುವೂ ಹೌದು.



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ’ಅಚ್ಯುತ’ ’ಅಮಲ’ ಎಂದು ನೀರಸವಾದ ಗುಣಗಳಿಂದ ಕರೆಯಲೋ ಅಥವಾ ಆಶ್ರಿತಜನರ ಕರ್ಮಬಂಧನವೆಂಬ ಜನ್ಮಜನ್ಮಗಳಿಂದಲೂ ಅಂಟಿಬಂದಿರುವ ರೋಗವನ್ನು ನಿವಾರಣೆ ಮಾಡತಕ್ಕ ದಿವೌಷಧಿ ಎನ್ನಲೋ, ಸದ್ಗುಣಗಳೆಂಬ ಕಡಲಲ್ಲಿ ಅಮರತ್ವವನ್ನು ತರುವ ’ಅಮೃತ’ ಎನ್ನಲೋ, ಎಲ್ಲರೂ ಬಯಸುವ ಮಧುರವಾಅ ’ಕಲ್ಲುಸಕ್ಕರೆ’ ಎನ್ನಲೋ, ತುಂಬ ಭೋಗ್ಯವಾದ ’ಅನ್ನ’ ಎನ್ನಲೋ, ಬಲುಸಿಹಿಯಾದ ’ಜೇನುತುಪ್ಪ’ ಎನ್ನಲೋ, ಕಳಿತುಮಾಗಿರುವ ’ಹಣ್ಣು’ ಎನ್ನಲೋ, ಅಮೃತಕ್ಕೆ ಸಮನಾಗಿ ಆತ್ಮವನ್ನೂ ಪೋಷಿಸುವಂಥ ’ಹಾಲು’ ಎನ್ನಲೋ? ಏನೆನ್ನಲಿ? 



ಮನುಷ್ಯನು ಬಳಸುವ ಆಹಾರವಸ್ತುಗಳನ್ನು – ಧಾರಕ, ಪೋಷಕ, ಲೇಹ್ಯ, ಚೋಷ್ಯ ಎಂದು ನಾಲ್ಕುಬಗೆಯಾಗಿ ವರ್ಗೀಕರಿಸುತ್ತಾರೆ. ಈ ನಾಲ್ಕುವಸ್ತುಗಳು ಭಗವಂತನೇ ಆಗಿದ್ದಾನೆ ಎಂದು ಹೇಳಿದ ಹಾಗೆ ಮೇಲಿನ ವಿವರಣೆಯಲ್ಲಿ ಕಂಡುಬರುತ್ತದೆ. 



೬. ಪಾಲೆನ್ ಹೋ ನಾನ್ಹುವೇದಪ್ಪಯನೆನ್ ಹೋ, ಶಮಯನೀಡಿ

ನೂಲೆನ್ ಹೋ ನುಡಙ್ಗು ಕೇಳ್ವಿಯಿಶೈಯೆನ್ಹೋ, ಇವಟ್ರುಳ್ ನಲ್ಲ

ಮೇಲೆನ್ ಹೋ ವಿನೈಯಿನ್ ಮಿಕ್ಕ ಪಯನೆನ್ ಹೋ, ಕಣ್ಣನೆನ್ ಹೋ,

ಮಾಲೆನ್ ಹೋ ಮಾಯನೆನ್ ಹೋ ವಾನವರಾದಿಯೈಯೇ. 



ಪಾಲ್ ಎನ್ ಹೋ= ’ಹಾಲು’ ಎನ್ನಲೇ, ನಾನ್ದು ವೇದಮ್ = ನಾಲ್ಕುವೇದಗಳ, ಪಯನ್ = ಸಾರ, ಎನ್ ಹೋ= ಎನ್ನಲೇ, ಶಮಯಮ್ = ವೈದಿಕಧರ್ಮದ, ನೀದಿ = ನೀತಿ ಕ್ರಮ \(ಮಾರ್ಗ\)ವನ್ನು ಸೂಚಿಸುವ, ನೂಲ್ ಎನ್ ಹೋ = ಶಾಸ್ತ್ರಗಳು ಎನ್ನಲೇ, ನುಡಙ್ಗು = ಕಂಪನಗಳಿಂದ ತುಂಬಿದ, ಕೇಳ್ವಿ = ಮಾತುಗಳಿಂದ ಕೂಡಿದ, ಇಶೈ ಎನ್ ಹೋ = ಗಾನವೆನ್ನಲೇ, ಇವಟ್ರುಳ್ = ಇವುಗಳಲ್ಲಿ, ನಲ್ಲ = ಶ್ರೇಷ್ಠವಾದ, ಮೇಲ್ ಎನ್ ಹೋ = ಮೇಲ್ಮೆ ಎನ್ನಲೇ, ವಿನೈಯಿನ್ = ಕರ್ಮಗಳ, ಮಿಕ್ಕ = ಉತ್ತಮವಾದ \(ಬಲು ಹೆಚ್ಚಿನ\), ಪಯನ್ ಎನ್ ಹೋ = ಫಲವೆನ್ನಲೇ, ಕಣ್ಣನ್ ಎನ್ ಹೋ = ಅತ್ಯಾಕರ್ಷಕನೆನ್ನಲೇ, ಮಾಲ್ ಎನ್ ಹೋ = ವ್ಯಾಮೋಹಕಾರಿ ಎನ್ನಲೇ \(ಸರ್ವೇಶ್ವರನೆನ್ನಲೇ\), ಮಾಯನ್ ಎನ್ ಹೋ = ಅತ್ಯಾಶ್ಚರ್ಯಕಾರಿಎನ್ನಲೇ, ವಾನವರ್ ಆದಿಯೈಯೇ = ದೇವತೆಗಳಿಗೆ ದೇವನಾಗಿರುವವನನ್ನೇ. 



ದೇವತೆಗಳಿಗೆಲ್ಲ ದೇವನಾಗಿರುವವನನ್ನೇ ’ಹಾಲು’ ಎನ್ನಲೇ ನಾಲ್ಕು ವೇದಗಳ ಸಾರವೆನ್ನಲೇ, ವೈದಿಕಧರ್ಮದ ನೀತಿ \(ಕ್ರಮ\)ಮಾರ್ಗವನ್ನೂ ಸೂಚಿಸುವ ಶಾಸ್ತ್ರಗಳು ಎನ್ನಲೇ, ಕಂಪನಗಳಿಂದ ತುಂಬಿದ ಮಾತುಗಳಿಂದ ಕೂಡಿದ ಗಾನವೆನ್ನಲೇ, ಇವುಗಳಲ್ಲೆಲ್ಲಾ ಉತ್ತಮವಾದ ಮೇಲ್ಮೆ ಎನ್ನಲೇ, ಕರ್ಮಗಳ ಬಹಳ ಉತ್ತಮವಾದ ಫಲವೆನ್ನಲೇ, ಅತ್ಯಾಕರ್ಷಕನೆನ್ನಲೇ, ವ್ಯಾಮೋಹಕನೆನ್ನಲೇ, ಅತ್ಯಾಶ್ಚರ್ಯಕಾರಿ ಎನ್ನಲೇ\! 



ಹಿಂದಿನ ಪಾಶುರಗಳಲ್ಲಿ ’ವಸ್ತು’ ಮತ್ತು ಅದರ ’ರೂಪ’ ’ರಸ’ ’ರುಚಿ’ ಮುಂತಾದವು ಭಗವಂತನನ್ನು ಹೇಗೆ ಸೂಚಿಸುತ್ತವೆ ಎಂದು ಹೇಳಲಾಯಿತು. ಈಗ, ’ಶಬ್ದ’ ಮತ್ತು ಅದರ ’ಅರ್ಥ’ – ಇವು ಭಗವಂತನನ್ನು ಹೇಗೆ ತೋರಿಸುತ್ತವೆ ಎಂಬುದನ್ನು ಬಹಳ ಸ್ವಾರಸ್ಯವಾಗಿ ತಿಳಿಸಲಾಗುತ್ತದೆ. 



ಭಗವಂತನು ಎಲ್ಲಕ್ಕೂ ಆದಿ. ಅವನೇ ಸೃಷ್ಟಿಗೆ ಕಾರಣನು. ಆದ್ದರಿಂದ ಭೂಮಿಯ ಮೇಲಣ ವಸ್ತುಗಳಿಗೆ ಮಾತ್ರವಲ್ಲದೆ ಸೃಷ್ಟಿಯ ಎಲ್ಲಾ ವಸ್ತುಗಳಿಗೂ ಒಡೆಯ. ದೇವತೆಗಳಿಗೂ ಒಡೆಯನಾಗಿರುವವನು. 



’ಹಾಲು’ ಮನುಷ್ಯನು ಬಳಸುವ ಆಹಾರಗಳಲ್ಲೆಲ್ಲಾ ಉತ್ತಮವಾದ ಸ್ವಾಭಾವಿಕವಾದ ಆಹಾರ. ಅದನ್ನು ’ಅಮೃತ’ವೆಂದೇ ಕರೆಯುವರು. ದೇವತೆಗಳಿಗೆ ಅಮೃತವನ್ನು ಒದಗಿಸಿಕೊಟ್ಟಂತೆ, ಭೂಲೋಕವಾಸಿಗಳಿಗೆ ಅಮೃತವನ್ನು ಹಾಲಿನ ರೂಪದಲ್ಲಿ ಭಗವಂತನು ಒದಗಿಸಿದ್ದಾನೆ. 



ವೇದಗಳಿಗೆ ವಸ್ತು ಭಗವಂತ. ವೇದಗಳು ಅವನ ಸ್ವರೂಪ, ಸ್ವಭಾವಾದಿಗಳನ್ನು ವಿಧವಿಧವಾಗಿ ಮತ್ತು ಯಥಾರ್ಥವಾಗಿ ವರ್ಣಿಸುತ್ತವೆ. ಆದ್ದರಿಂದ ವೇದಗಳ ’ಸಾರ’ವೇ ಭಗವಂತ.



ಭಗವಂತನನ್ನು ಸೇರುವ ಮಾರ್ಗವನ್ನು ವೇದಗಳು ಸೂಚಿಸುತ್ತವೆ. ಅದಕ್ಕೆ ತಕ್ಕ ಸಾಧನರೂಪವಾದ ಜೀವನಮಾರ್ಗವನ್ನು ಶಾಸ್ತ್ರಗಳು ತಿಳಿಸುತ್ತವೆ. ಆದ್ದರಿಂದ ಶಾಸ್ತ್ರಗಳು ಭಗವತ್ಸ್ವರೂಪವೇ ಆಗಿವೆ. 



ಅಲ್ಲದೆ, ಇತಿಹಾಸ ಪುರಾಣಾದಿಗಳು ಭಗವಂತನ ನಾನಾಅವತಾರಗಳನ್ನೂ, ಅವುಗಳ ಮೂಲಕ ಅವನು ನಡೆಸಿದ ಅದ್ಭುತಾಶ್ಚರ್ಯಕರವಾದ ಲೀಲೆಗಳನ್ನೂ ವಿವರಿಸಿ ಹೇಳುತ್ತವೆ. 



ವೇದಗಳು ಓಂಕಾರದಿಂದ ಮೊದಲಾದವು. ಓಂಕಾರವಾದರೋ ಮೂರು ಬಗೆಯ ಕಂಪನಗಳಿಂದ ಕೂಡಿ ಆದದ್ದು. ಕಂಪನಗಳು ಕಿವಿಗೂ ಮನಸ್ಸಿಗೂ ಹಿತವಾಗುವಂತೆ ಉತ್ಪತ್ತಿಯಾಡರೆ, ಆ ಕಂಪನಗಳಿಂದ ’ಗಾನ’ ಏರ್ಪಡುತ್ತದೆ. ಮಾತುಗಳೆಲ್ಲವೂ ಕಂಪನಗಳಿಂದ ಆದವು. ಅರ್ಥಪೂರ್ಣವಾದ ಮಾತುಗಳ ಜೋಡಣೆಯಿಂದ, ಶ್ರುತಿ, ತಾಳ, ಲಯ, ಬದ್ಧವಾದ ರೀತಿಯಲ್ಲಿ ಯುಕ್ತವಾದ ಕಂಪನಗಳ ಮೂಲಕ ಹೊಮ್ಮುವುದೇ ಗಾನ. ವೇದವು ಗಾನಮಯ ಭಗವಂತನು ಹೀಗೆ ಗಾನಮೂರ್ತಿಯಾಗಿ, ಗಾನಪ್ರಿಯನಾಗಿ, ಗಾನಲೋಲನಾಗಿ ಇದ್ದಾನೆ. ಗಾನದ ಮೂಲಕ ಭಗವಂತನನ್ನು ಕಂಡುಕೊಳ್ಳುವುದಕ್ಕೆ ಸಾಧ್ಯ. 



ಮನುಷ್ಯನು ಮಾಡುವ ಪುಣ್ಯಕರ್ಮಗಳ ಸತ್ಫಲರೂಪವಾಗಿರುವವನೇ ಭಗವಂತ.



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ಹೇಗೆ ಗುರುತಿಸುವುದು? ಅವನನ್ನು ಯಾವ ರೂಪದಲ್ಲಿ ಕಂಡುಕೊಳ್ಳಲಿ? ದೇವತೆಗಳಿಗೆಲ್ಲರಿಗೂ ದೇವನಾಗಿರುವ ಅವನನ್ನು ’ಹಾಲು’ ಎನ್ನಲೇ? ನಾಲ್ಕು ವೇದಗಳ ’ಸಾರ’ ಎನ್ನಲೇ? ವೇದಧರ್ಮವನ್ನು ಬೋಧಿಸುವ ’ಶಾಸ್ತ್ರ’ ಎನ್ನಲೇ? ಮಾತು ಮತ್ತು ಕಂಪನಗಳಿಂದ ತುಂಬಿದ ’ಗಾನ’ ಎನ್ನಲೇ? ಇವುಗಳಲ್ಲೆಲ್ಲಾ ಕಂಡುಬರುವ ’ಒಳ್ಳೆಯದು’ ಎನ್ನಲೇ? ಎಲ್ಲಾ ಪುಣ್ಯಕರ್ಮಗಳ ’ಫಲ’ ಎನ್ನಲೇ? ಅತ್ಯಾಕರ್ಷಕ’ ಎನ್ನಲೇ? ಮನಮೋಹಕ ಎನ್ನಲೇ? ’ಅದ್ಭುತಾಶ್ಚರ್ಯಕಾರಿ’ ಎನ್ನಲೇ? ಏನೆನ್ನಲಿ? 



೭. ವಾನವಾರಾದಿಯೆನ್ ಹೋ ವಾನವರ್ ದೆಯ್ ವ ಮೆನ್ ಹೋ,

ವಾನವರ್ ಪೋಹ ಮೆನ್ ಹೋ ವಾನವರ್ ಮುಟ್ರುಮೆನ್ ಹೋ,

ಊನಮಿಲ್ ಶೆಲ್ವಮೆನ್ ಹೋ ಊನಮಿಲ್ ಶುವರ್ ಕ್ಕ ಮೆನ್ ಹೋ,

ಊನಮಿಲ್ ಮೋಕ್ಕಮೆನ್ ಹೋ ಒಳಿಮಣಿವಣ್ನನೈಯೇ,



ವಾನವರ್ = ಮೇಲಣ ಲೋಕದವರ \(ದೇವತೆಗಳ ಮತ್ತು ನಿತ್ಯಸೂರಿಗಳ\), ಆದಿಎನ್ ಹೋ = ಒಡೆಯನು ಎನ್ನಲೇ, ವಾನವರ್ = ಆ ದೇವತೆಗಳಿಗೆ, ದೆಯ್ ವಮ್ ಎನ್ ಹೋ = ಆಶ್ರಯಣೀಯವಾದ ದೇವರು ಎನ್ನಲೇ, ವಾನವರ್ = ಆ ದೇವತೆಗಳ, ಪೋಹಮ್ ಎನ್ ಹೋ = ಅನುಭವಿಸಿ ಆನಂದಿಸುವ ವಸ್ತು ಎನ್ನಲೇ, ವಾನವರ್ = ಆ ದೇವತೆಗಳ, ಪೋಹಮ್ ಎನ್ ಹೋ = ಅನುಭವಿಸಿ ಆನಂದಿಸುವ ವಸ್ತು ಎನ್ನಲೇ, ವಾನವರ್ = ಆ ದೇವತೆಗಳ, ಮುಟ್ರುಮ್ ಎನ್ಹೋ = ಸರ್ವಸ್ವ ಎನ್ನಲೇ, ಊನಮ್ ಇಲ್ = ಯಾವ ಬಗೆಯ ಕೊರತೆಯೂ ಇಲ್ಲದ, ಶೆಲ್ವಮ್ ಎನ್ ಹೋ = ಸಂಪತ್ತು ಎನ್ನಲೇ, \(ಸೌಂದರ್ಯ ಎನ್ನಲೇ\), ಊನಮ್ ಇಲ್ = ನಾಶವಿಲ್ಲದ \(ಶಾಶ್ವತವಾದ\), ಶುವರ್ ಕ್ಕಮ್ ಎನ್ ಹೋ = ಪರಮಪದ \(ಸ್ವರ್ಗ\) ಎನ್ನಲೇ, ಊನಮ್ ಇಲ್ = ಶಾಶ್ವತವಾದ, ಮೋಕ್ಕಮ್ ಎನ್ ಹೋ = ಮೋಕ್ಷ ಎನ್ನಲೇ, ಒಳಿಮಣಿವಣ್ಣನೈಯೇ = ದಿವ್ಯಕಾಂತಿಯನ್ನು ಪ್ರಸರಿಸುವ ಮಾಣಿಕ್ಯದ ಬಣ್ಣದವನನ್ನೇ. 



ಮೇಲಣಲೋಕದವರ ಒಡೆಯ ಎನ್ನಲೇ, ಆ ದೇವತೆಗಳು ಆಶ್ರಯಿಸುವ ದೇವರು ಎನ್ನಲೇ, ಆ ದೇವತೆಗಳು ಅನುಭವಿಸಿ ಆನಂದಿಸುವ ವಸ್ತು ಎನ್ನಲೇ, ಆ ದೇವತೆಗಳ ಸರ್ವಸ್ವ ಎನ್ನಲೇ, ಯಾವ ಬಗೆಯ ಕೊರತೆಯೂ ಇಲ್ಲದ ಸೌಂದರ್ಯ ಮತ್ತು ಸಂಪತ್ತು ಎನ್ನಲೇ, ಶಾಶ್ವತವಾದ \(ನಾಶವಿಲ್ಲದ\) ಸ್ವರ್ಗ \(ಪರಮಪದ\) ಎನ್ನಲೇ, ಶಾಶ್ವತವಾದ ಮೋಕ್ಷ ಎನ್ನಲೇ ದಿವ್ಯಕಾಂತಿಯಿಂದ ಬೆಳಗುವ ಮಾಣಿಕ್ಯದ ಬಣ್ಣದವನನ್ನೇ.



ಭಗವಂತನು ದೇವದೇವನೆನಿಸಿದರೂ, ದೇವತೆಗಳ ಸರ್ವಸ್ವವೆಂದರೂ, ತನ್ನನ್ನು ಆಶ್ರಯಿಸಿದವರಿಗೆ ಸಕಲೈಶ್ವರ್ಯಪ್ರದನಾಗಿ, ಅವರು ಶಾಶ್ವತಾನಂದವನ್ನು ಅನುಭವಿಸುವುದಕ್ಕೆ ಅನುಕೂಲವಾದ ಮೋಕ್ಷವನ್ನೂ ಪರಮಪದವಾಸವನ್ನೂ ನೀಡುತ್ತಾನೆ ಎನ್ನಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ನಾನು ಹೇಗೆ ಸಂಬೋಧಿಸಲಿ? ಅವನನ್ನು ಏನೆನ್ನಲಿ? ದೇವತೆಗಳಿಗೆಲ್ಲ ಒಡೆಯನೆನ್ನಲೇ? ಅವರು ಪೂಜಿಸುವ ದೇವರು ಎನ್ನಲೇ? ಅವರು ಅನುಭವಿಸಿ ಆನಂದಿಸುವ ಅದ್ವಿತೀಯ ವಸ್ತು ಎನ್ನಲೇ? ಅವರ ಸರ್ವಸ್ವ ಎನ್ನಲೇ? ಭಗವಂತನು ಸರ್ವಪರಿಪೂರ್ಣನಾದ ಐಶ್ವರ್ಯ ಎನ್ನಲೇ? ಸೌಂದರ್ಯ ಎನ್ನಲೇ? ಶಾಶ್ವತಾನಂದವನ್ನು ಕೊಡುವ ಮೋಕ್ಷ ಎನ್ನಲೇ? ಪರಮಪದ ಎನ್ನಲೇ? ಸಾಟಿಯಿಲ್ಲದ ಮಾಣಿಕ್ಯ ಎನ್ನಲೇ? 



೮. ಒಳಿಮಣಿವಣ್ಣನೆನ್ ಹೋ ಒರುವನೆನ್ ಱೇ ನಿನ್ ಱ,

ನಳಿರ್ ಮದಿಚ್ಚಡೈಯನೆನ್ ಹೋ ನಾನ್ಮುಹಕ್ಕಡವುಳೆನ್ ಹೋ,

ಅಳಿಮಹಿನ್ದುಲಹಮೆಲ್ಲಾಮ್ ಪಡೈತ್ತವೈಯೋತ್ತ ನಿನ್ ಱ,

ಕಳಿಮಲರ್ ತ್ತುಳವನೆಮ್ಮಾನ್ ಕಣ್ಣನಿ ಮಾಯನೈಯೇ. 



ಒಳಿ ಮಣಿವಣ್ಣನ್ ಎನ್ ಹೋ = ಪ್ರಕಾಶಪೂರ್ಣವಾದ ರತ್ನದ ಬಣ್ಣದವನು ಎನ್ನಲೇ, ಒರುವನೆನ್ ಱು = ಸಾಟಿಯಿಲ್ಲದವನು ಎಂದು, ಏತ್ತ = ಸ್ತುತಿಸಲು, ನಿನ್ ಱ = \(ನಿಂತಿರುವ\) ಇರುವ, ನಳಿರ್ = ತಂಪಾದ ಬಾಲಚಂದ್ರನನ್ನು, ಶಡೈಯನ್ ಎನ್ ಹೋ = ಜಡೆಯಲ್ಲಿ ಧರಿಸಿರುವವನು ಎನ್ನಲೇ, ನಾನ್ಮುಹ ಕಡವುಳ್ ಎನ್ ಹೋ = ನಾಲ್ಮುಖನಾದ ದೇವರು ಎನ್ನಲೇ, ಅಳಿ = ರಕ್ಷಣೆಯಲ್ಲಿಯೇ, ಮಹಿೞ್ ನ್ದು = ಆಶಿಸುತ್ತಾ, ಉಲಹಮ್ ಎಲ್ಲಾಮ್= ಎಲ್ಲಾ ಲೋಕಗಳನ್ನೂ, ಪಡೈತ್ತು = ಸೃಷ್ಟಿಸಿ, ಅವೈ = ಅವುಗಳು, ಏತ್ತ = ಸ್ತುತಿಸುವಂತೆ, ನಿನ್ ಱ = ಇರುವ, ಕಳಿ ಮಲರ್ = ಮಧುವನ್ನೂ ಹೂವನ್ನೂ ಉಳ್ಳ, ತುಳವನ್ = ತುಲಸಿಯ ಹಾರವನ್ನು ಧರಿಸಿರುವವನೂ, ಎಮ್ಮಾನ್ = ನಮ್ಮ ಸ್ವಾಮಿಯೂ, ಆದ, ಕಣ್ಣನೈ = ಅತ್ಯಾಕರ್ಷಕನೂ, ಮಾಯನೈಯೇ = ಅತ್ಯಾಶ್ಚರ್ಯಕಾರಿಯನ್ನೇ. 



ರಕ್ಷಣೆಯಲ್ಲಿಯೇ ಆಶಿಸುತ್ತಾ ಎಲ್ಲಾ ಲೋಕಗಳನ್ನೂ ಸೃಷ್ಟಿಸಿ, ಅವುಗಳು ಸ್ತುತಿಸುವಂತೆ ಇರುವೆ. ಮಧುವನ್ನೂ ಹೂವನ್ನೂ ಉಳ್ಳ ತುಲಸಿಯ ಹಾರವನ್ನು ಧರಿಸಿರುವವನೂ ನಮ್ಮ ಸ್ವಾಮಿಯೂ, ಅತ್ಯಾಕರ್ಷಕನೂ ಅತ್ಯಾಶ್ಚರ್ಯಕಾರಿಯೂ ಆದವನನ್ನೇ ಪ್ರಕಾಶಪೂರ್ಣವಾದ ರತ್ನದ ಬಣ್ಣದವನು ಎನ್ನಲೇ, ಸಾಟಿಯಿಲ್ಲಾವನು ಎಂದು ಸ್ತುತಿಸಲು ನಿಂತಿರುವ ತಂಪಾದ ಬಾಲಚಂದ್ರನನ್ನು ಜಡೆಯಲ್ಲಿ ಧರಿಸಿರುವವನು ಎನ್ನಲೇ, ನಾಲ್ಮುಖನಾದ ದೇವರು ಎನ್ನಲೇ? 



ಬ್ರಹ್ಮ, ರುದ್ರ, ವಿಷ್ಣುಗಳಲ್ಲಿ ಯಾವ ಬಗೆಯ ವ್ಯತ್ಯಾಸವಿದೆ ಎಂಬುದನ್ನೂ, ವಿಷ್ಣುವಿಗೇಕೆ ಹಿರಿಮೆ ಎಂಬುದನ್ನೂಇಲ್ಲಿ ತಿಳಿಸಲಾಗುತ್ತದೆ. ’ಸೃಷ್ಟಿ’ಯಾಗಲಿ, ’ಅಯ’ವಾಗಲಿ ಒಂದೊಂದು ಶಕ್ತಿಯಿಂದ ಕೂಡಿದ ಕೆಲಸ ಎಂದರು. ಅವೆರಡಕ್ಕಿಂತಲೂ ’ರಕ್ಷಣೆ’ ಎಂಬುದು ಹೆಚ್ಚಿನ ಹೊಣೆಗಾರಿಕೆಯದೆಂದೂ ಅದನ್ನು ವಹಿಸಿಕೊಂಡಿರುವ ಶ್ರೀಮಹಾವಿಷ್ಣುವೇ ಸರ್ವೋಚ್ಚನೆಂದೂ ಇಲ್ಲಿ ತಿಳಿಸಲಾಗಿದೆ. ಆ ಸ್ವಾಮಿಯನ್ನೇ ಸೃಷ್ಟಿ, ಲಯಗಳಿಗೆ ಕಾರಣಕರ್ತನು ಎಂದೂ ಬ್ರಹ್ಮ ರುದ್ರರು ಅವುಗಳನ್ನು ನಡೆಸಿಕೊಡುವವರು ಎಂದೂ ಸೂಚಿಸಲಾಗಿದೆ. 



“ಒರುವನ್ ಎನ್ ಱೇತ್ತ ನಿನ್ ಱ ನಳಿರ್ ಮದಿಚ್ಚಡೈಯನ್” – ಜಡೆಯಲ್ಲಿ ತಂಪಾದ ಬಾಲಚಂದ್ರನನ್ನು ಧರಿಸಿ, ತಾನೊಬ್ಬನೇ ಸಾಟಿಯಿಲ್ಲದವನು ಎಂದು ತೋರ್ಪಡಿಸುವಂತೆ ನಿಂತಿರುವ ಲಯಕರ್ತನಾದ ರುದ್ರನು.



“ನಾನ್ಮೂಹಕ್ಕಡವುಳ್” – ನಾಲ್ಕುದಿಕ್ಕುಗಳಿಗೆ ತಕ್ಕಹಾಗೆ ನಾಲ್ಕು ಮುಖಗಳುಳ್ಳ ಸೃಷ್ಟಿಕರ್ತನಾದ ಬ್ರಹ್ಮ. 



“ಅಳಿ ಮಹಿಳ್ ನ್ದುಲಹಮೆಲ್ಲಾಮ್ ಪಡೈತ್ತ” – ರಕ್ಷಣೆಯ ಭಾರವನ್ನುಆಶೆಯಿಂದ ವಹಿಸಿಕೊಂಡು, ಎಲ್ಲಾ ಲೋಕಗಳನ್ನೂ ಅವುಗಳಲ್ಲಿನ ಎಲ್ಲಾ ಜೀವರನ್ನೂ ಸೃಷ್ಟಿಸಿದ ಶ್ರೀಮಹಾವಿಷ್ಣು – ಶ್ರೀಮನ್ನಾರಾಯಣನು – ಮಹಾಪ್ರಳಯದಲ್ಲಿ ಎಲ್ಲಾ ಲೋಕಗಳನ್ನೂ ತನ್ನಹೊಟ್ಟೆಯಲ್ಲೇ ಅಡಗಿಸಿ ಇಟ್ಟುಕೊಂಡು ರಕ್ಷಿಸುತ್ತಾನೆ. ಮತ್ತೆ ಸೃಷ್ಟಿಸಮಯ ಬಂದಾಗ ಅದನ್ನೆಲ್ಲಾ ಹೊರಹಾಕುತ್ತಾನೆ, ಮತ್ತು ಅವುಗಳ ರಕ್ಷಣೆಯ ಭಾರವನ್ನು ವಹಿಸಿಕೊಂಡಿರುತ್ತಾನೆ. ಅವನೇ ’ಕಳಿ ಮಲರ್ ತುಳವನ್” – ಎಂದರೆ, ಪರಿಮಳದಿಂದ ತುಂಬಿರುವ ಸುಂದರವಾದ ತುಲಸಿಯ ಹಾರವನ್ನು ಧರಿಸಿರುವವನು.



ಆಳ್ವಾರರು ಹೇಳುತ್ತಾರೆ: ರಕ್ಷಣೆಯನ್ನೇ ಆಶಿಸುತ್ತಾ ಎಲ್ಲಾ ಲೋಕಗಳನ್ನೂ ಪಡೆದವನೂ ಅವುಗಳು ತನ್ನನ್ನು ಸಂಪೂರ್ಣವಾಗಿ ಆಶ್ರಯಿಸುವಂತೆ ಮಾಡಿದವನೂ \(ಸ್ತುತಿಸುವಂತೆ ಮಾಡಿದವನೂ\) ಆದ ನಮ್ಮ ಸ್ವಾಮಿಯನ್ನು ಅತ್ಯಾಕರ್ಷಕನೆನ್ನಲೇ, ಅತ್ಯಾಶ್ಚರ್ಯಕಾರಿ ಎನ್ನಲೇ, ಪ್ರಕಾಶಪೂರ್ಣವಾದ ನೀಲಮಣಿವಣ್ನನೆನ್ನಲೇ, ತಾನೊಬ್ಬನೇ ಸಾಟಿಯಿಲ್ಲಾವನೆಂಬಂತೆ ಬಾಲಚಂದ್ರನನ್ನು ಜಡೆಯಲ್ಲಿ ಧರಿಸಿರುವ ಪ್ರಳಯರುದ್ರನೆನ್ನಲೇ, ಸೃಷ್ಟಿಕರ್ತನಾದ ಚತುರ್ಮುಖಬ್ರಹ್ಮನೆನ್ನಲೇ? 



೯. ಕಣ್ಣನೈ ಮಾಯನ್ ಱನ್ನೈ ಕ್ಕಡಲ್ ಕಡೈನ್ದಮುದಙ್ಗೊಣ್ಡ,

ಅಣ್ಣಲೈಯಚ್ಚುದನೈ ಅನನ್ದನೈಯನನ್ದನ್ ತನ್ ಮೇಲ್,

ನಣ್ಣಿನನ್ದು ಱೈ ಹಿನ್ ಱಾನೈ ಞೂಲಮುಣ್ಡುಮಿೞ್ ನ್ದಮಾಲೈ,

ಎಣ್ಣುಮಾಱಱಿಯ ಮಾಟ್ಟೇನ್ ಯಾವೈಯುಮ್ ಯವರುನ್ದಾನೇ. 



ಕಣ್ಣನೈ = ಶ್ರೀಕೃಷ್ಣನಾಗಿ ಅವತರಿಸಿದ ಆಕರ್ಷಕನನ್ನು, ಮಾಯನ್ ತನ್ನೈ = ಅತ್ಯಾಶ್ಚರ್ಯಕರವಾದ ಗುಣೈಶ್ವರ್ಯಗಳುಳ್ಳವನನ್ನು, ಕಡಲ್ ಕಡೈನ್ದು = ಪಾಲ್ಗಡಲನ್ನು ಕಡೆದು, ಅಮುದಮ್ ಕೊಣ್ಡ = ಅಮೃತವನ್ನು ತರಿಸಿದ, ಅಣ್ಣಲೈ = ಸರ್ವೇಶ್ವರನನ್ನು, ಅಚ್ಚುದನೈ = ಅಚ್ಯುತನನ್ನು \(ನಾಶರಹಿತನನ್ನು\), ಅನನ್ದನೈ = ಅನಂತನನ್ನು, \(ಅಂತ್ಯವಿಲ್ಲದವನನ್ನು\), ಅನನ್ದನ್ ತನ್ ಮೇಲ್ = ಅನಂತನ ಮೇಲೆ, ನಣ್ಣಿ = ಹೊಂದಿಕೊಂಡು, ನನ್ಹು = ಚೆನ್ನಾಗಿ, ಉಱೈಹಿನ್ ಱಾನಿ = \(ಯೋಗ\) ನಿದ್ದೆಮಾಡುವನನ್ನು, ಞೂಲಮ್ = ಲೋಕಗಳನ್ನು ಉಣ್ಡು ಉಮಿೞ್ ನ್ದ ಮಾಲೈ= ಉಂಡು ಮತ್ತೆ ಹೊರಹಾಕಿದ ಸ್ವಾಮಿಯನ್ನು, ಎಣ್ಣುಮ್ ಆಱು = \(ಇಂಥಿಂಥ ಗುಣಸ್ವಭಾವಗಳವನೆಂದು\) ಎಣಿಸುವ ಬಗೆಯನ್ನು, ಅಱಿಯಮಾಟ್ಟೇನ್ = ಅರಿತುಕೊಳ್ಳಲಾರೆನು, ಯಾವೈಯುಮ್ = ಎಲ್ಲಾ ಅಚೇತನವಸ್ತುಗಳೂ, ಯವರುಮ್ = ಎಲ್ಲಾ ಚೇತನವಸ್ತುಗಳೂ, ತಾನೇ = ಅವನೇ. 



ಶ್ರೀಕೃಷ್ಣನಾಗಿ ಅವತರಿಸಿದ ಅತ್ಯಾಕರ್ಷಕನನ್ನು, ಅತ್ಯಾಶ್ಚರ್ಯಕರವಾದ ಗುಣಿಶ್ವರ್ಯಗಳುಳ್ಳವನನ್ನು, ಪಾಲ್ಗಡಲನ್ನು ಕಡೆದು ಅಮೃತವನ್ನುಪಡೆದ ಸರ್ವೇಶ್ವರನನ್ನು, ನಾಶರಹಿತನನ್ನು \(ಅಚ್ಯುತನನ್ನು\), ಕೊನೆಯಿಲ್ಲದವನನ್ನು \(ಅನಂತನನ್ನು\), ಅನಂತನ ಮೇಲೆ ಚೆನ್ನಾಗಿ ಹೊಂದಿಕೊಂಡು ಯೋಗ ನಿದ್ದೆಯಲ್ಲಿರುವವನನ್ನು, ಲೋಕಗಳನ್ನು ಉಂಟು ಮತ್ತೆ ಹೊರಹಾಕಿದ ಸ್ವಾಮಿಯನ್ನು, \(ಅವನು ಇಂಥಿಂಥ ಗುಣಸ್ವಭಾವಗಳವನೆಂದು\) ಎಣಿಸುವ ಬಗೆಯನ್ನು ಅರಿತುಕೊಳ್ಳಲಾರೆ. ಅವನೇ ಎಲ್ಲಾ ಅಚೇತನ ವಸ್ತುಗಳು ಎಲ್ಲಾ ಚೇತನವಸ್ತುಗಳು ಆಗಿದ್ದಾನೆ. 



ಭಗವದ್ವಿಭೂತಿಗಳನ್ನು ಇಷ್ಟೇ, ಇಂಥವೇ ಎಂದು ಹೇಳಲು ಸಾಧ್ಯವೇ ಇಲ್ಲ. ಅವಕ್ಕೆ ಕೊನೆಯೆಂಬುದೇ ಇಲ್ಲ ಎಂದು ಹೇಳುವುದು ಈ ಪಾಶುರ.



ಆಳ್ವಾರರು ಹೇಳುತ್ತಾರೆ: ಭಗವಂತನು ಆಯಾಕಾಲಕ್ಕೆ ಆಯಾಸಂದರ್ಭಕ್ಕೆ ತಕ್ಕಂತೆ ಭಿನ್ನಭಿನ್ನ ರೀತಿಯ ಅವತಾರಗಳನ್ನು ಎತ್ತುತ್ತಾನೆ. ಪ್ರತಿ ಅವತಾರದಲ್ಲೂ ಅವನು ತನ್ನ ಆಶ್ಚರ್ಯಾದ್ಭುತ ಗುಣಸಂಪತ್ತನ್ನು ಹೊರಕೆಡಹುತ್ತಾನೆ. ಶ್ರೀಕೃಷ್ಣಾವತಾರ ಅವನ ಅವತಾರಗಳಲ್ಲಿ ಅತ್ಯಾಕರ್ಷಕವಾದದ್ದು. ಅದರಲ್ಲಿ ನಡೆಸಿದ್ದೂ ಅಷ್ಟೇ ಅದ್ಭುತ ಮತ್ತು ಆಶ್ಚರ್ಯಕರ. ಭಗವಂತನಿಗೆ ನಾಶವೆಂಬುದೇ ಇಲ್ಲ. ಅವನಿಗೆ ಕೊನೆಯೇ ಇಲ್ಲ. ಅವನು ಎಲ್ಲಕ್ಕೂ ಆದಿ. ಆದ್ದರಿಂದ ಅವನಿಗೆ ’ಅಚ್ಯುತ’ ’ಅನಂತ’ ಎಂಬ ಹೆಸರುಗಳು. ಪಾಲ್ಗಡಲಲ್ಲಿ ಅವನು ಅನಂತನಮೇಲೆ \(ಶೇಷನಮೇಲೆ\) ಪವಡಿಸಿ ಯೋಗನಿದ್ದೆಯಲ್ಲಿರುತ್ತಾನೆ. ಪ್ರಳಯಕಾಲ ಬಂದಾಗ ಎಲ್ಲಾ ಲೋಕಗಳನ್ನೂ ಕಬಳಿಸಿ, ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ರಕ್ಷಿಸುತ್ತಾನೆ. ಮತ್ತೆ ಸೃಷ್ಟಿಸಮಯ ಬಂದಾಗ ಅವುಗಳನ್ನುಹೊರಕ್ಕೆ ತಂದು ಆಗಲೂ ಅವಕ್ಕೆ ರಕ್ಷಕನಾಗಿರುತ್ತಾನೆ. ಸರ್ವೇಶ್ವರನಾದ ಅವನ ಹಿರಿಮೆಯನ್ನು ಇಷ್ಟೆಂದು ಎಣಿಕೆಮಾಡುವ ಬಗೆಯನ್ನು ನಾನು ಅರಿಯೆನು. ಸಂಗ್ರಹವಾಗಿ ಹೇಳಬಹುದಾದರೆ, ಎಲ್ಲಾ ಚೇತನ ಅಚೇತನ ವಸ್ತುಗಳಾಗಿ ಶೋಭಿಸುತ್ತಿರುವವನು ಅವನೇ\! 



೧೦. ಯಾವೈಯುಮ್ ಯವರುಮ್ ತಾನಾಯ್ ಅವರವರ್ ಶಮಯನ್ದೋಱುಮ್,

ತೋಯ್ ವಿಲನ್ಬುಲನೈ ನ್ದುಕ್ಕೂಮ್ ಶೊಲ್ಲಪ್ಪಡಾನುಣರ್ ವಿನ್ ಮೂರ್ತ್ತಿ,

ಆವಿಶೇರುಯಿರಿನುಳ್ಳಾಲ್ ಆದುಮೋರ್ ಪಟ್ರಿಲಾದ,

ಪಾವನೈಯದನೈ ಕ್ಕೂಡಿಲ್ ಅವನೈಯುಙ್ಕೂಡಲಾಮೇ. 



ಯಾವೈಯುಮ್ = ಎಲ್ಲಾ ಅಚೇತನ ವಸ್ತುಗಳೂ, ಯವರುಮ್ = ಎಲ್ಲಾ ಚೇತನ ವಸ್ತುಗಳೂ, ತನ್ ಆಯ್ = ತಾನೇ ಆಗಿ \(ತಾನೇ ನಿರ್ವಾಹಕನಾಗಿ, ಅಂತರ್ಯಾಮಿಯಾಗಿ\), ಅವರ್ ಅವರ್ = ಆಯಾವಸ್ತುಗಳ, ಶಮಯಮ್ ತೋಱುಮ್ = \(ತಕ್ಕ\) ಸ್ಥಿತಿಗಳೊಂದಿಗೆ, ತೋಯ್ ವು = ಹೊಂದಿಕೆ \(ಕೂಡಿಕೆ, ಸೇರಿಎಕ್\), ಇಲನ್ = ಇಲ್ಲದವನಾಗಿ, ಪುಲನ್ ಐನುಕ್ಕೂಮ್ = ಇಂದ್ರಿಯಗಳು ಐದಕ್ಕೂ, ಐದರಿಂದ ಶೊಲಪ್ಪಡಾನ್ = \(ವಿವರಿಸಲು\) ಹೇಳಲಾರದವನು, ಉಣರ್ ವಿನ್ ಮೂರ್ತ್ತಿ = ಜ್ಞಾನಮೂರ್ತಿಯಾದ ಭಗವಂತನು, ಆದಿ = ಪ್ರಾಣದೊಡನೆ, ಶೇರ್ = ಕೂಡಿರುವ, ಉಯಿರಿನುಳ್ಳಾಲ್ = ಆತ್ಮದೊಳಗೆ, ಆದುಮ್ ಓರ್ = ಯಾವೊಂದು, ಪಟ್ರು ಇಲಾದ = ಸಂಬಂಧವಿಲ್ಲದ, \(ಅವನೆಂದು\), ಪಾವನೈ = ಭಾವನೆಯಾದ, ಅದನೈ = ಅದನ್ನು, \(ಆ ಭಾವನೆಯನ್ನು\), ಕೂಡಿಲ್ = ಕೂಡಿಕೊಂಡಿದ್ದರೆ \(ಕೂಡಿ ಇದ್ದರೆ\), ಅವನೈಯುಮ್ = ಅವನನ್ನೂ \(ಆ ಪರಮಾಟ್ಮನನ್ನೂ\), ಕೂಡಲಾಮ್ = ಕೂಡಿ ಇರಬಹುದು. 



ಜ್ಞಾನಮೂರ್ತಿಯಾದ ಭಗವಂತನು ಎಲ್ಲಾ ಅಚೇತನವಸ್ತುಗಳಲ್ಲೂ ಎಲ್ಲಾ ಚೇತನವಸ್ತುಗಳಲ್ಲೂ ತಾನೇ ಆಗಿ \(ತಾನೇ ಅಂತರ್ಯಾಮಿಯಾಗಿ\), ಆಯಾ ವಸ್ತುಗಳ ತಕ್ಕ ಸ್ಥಿತಿಗಳೊಂದಿಗೆ ಹೊಂದಿಕೆ ಇಲ್ಲದವನಾಗಿ, ಪಂಚೇಂದ್ರಿಯಗಳಿಂದ ಹೇಳಲಾರದವನಾಗಿದ್ದಾನೆ. ಪ್ರಾಣದೊಂದಿಗೆ ಕೂಡಿರುವ ಆತ್ಮನೊಳಗೆ \(ಇದ್ದರೂ\) ಯಾವೊಂದು ಸಂಬಂಧವೂ ಇಲ್ಲದವನು ಅವನೆಂಬ ಭಾವನೆಯನ್ನು ಕೂಡಿಕೊಂಡಿದ್ದರೆ, ಅವನನ್ನೂ \(ಆ ಪರಮಾತ್ಮನನ್ನೂ\) ಕೂಡ \(ಸೇರ\)ಬಹುದು.



ಇದು ತತ್ತ್ವಪೂರ್ಣವಾದ ಪಾಶುರ. ನಮ್ಮಲ್ಲೇ ಇರುವ ಭಗವಂತನನ್ನು ಕೂಡಿಕೊಳ್ಳುವುದು ಹೇಗೆ ಎಂಬುದನ್ನು ಇಲ್ಲಿ ಹೇಳಲಾಗುತ್ತದೆ. 



“ಅವರವರ್ ತಮಯಮ್ ತೋಱುಮ್” – ಆ ಚೇತನಾಚೇತನಗಳ ವಿವಿಧ ಅವಸ್ಥೆಗಳಲ್ಲಿಯೂ – ಎಂದರೆ, ಉದಾಹರಣೆಗೆ: ಚೇತನ ವಸ್ತುಗಳ ಸುಖ, ದುಃಖ, ರೋಗರುಜಿನ ಮುಂತಾದವುಗಳಲ್ಲಿ ಆ ವಸ್ತುಗಳ ಬಾಲ್ಯಕೌಮಾರ, ಯೌವನ ಮತ್ತು ಮುದಿತನ ಮುಂತಾದವುಗಳಲ್ಲಿ, ಅವುಗಳ ಬ್ರಹ್ಮಚರ್ಯ, ಗಾರ್ಹಸ್ಥ್ಯ, ವಾನಪ್ರಸ್ಥ ಮತ್ತು ಸನ್ಯಾಸ ಮುಂತಾದವುಗಳಲ್ಲೂ, ಅಚೇತನ ವಸ್ತುಗಳ ಕೆಲವು ಅವಸ್ಥೆಗಳಲ್ಲಿಯೂ – ಎಂಬಂತೆ. 



“ಆವಿಶೇರ್ ಉಯಿರಿನುಳ್ಳಾಲ್ ಆದುಮೊರು ಪಟ್ರಿಲಾದ ಪಾವನೈ” – ’ಆವಿ’ ಎಂದರೆ ’ಪ್ರಾಣ’. ಜಡದೇಹವನ್ನು ’ಪ್ರಾಣ’ ಚೇತನವಸ್ತುವನ್ನಾಗಿಸುತ್ತದೆ. ’ಉಯಿರ್’ ಎಂದರೆ ’ಆತ್ಮ’. ಪ್ರಾಣವಿರುವ ದೇಹದಲ್ಲಿ ಈ ’ಆತ್ಮ’ ಸೇರಿ, ಅಲ್ಲಿ ಬಂಧಿತವಾಗಿ, ಅದ್ರ ಎಲ್ಲಾ ಅವಸ್ಥೆಗಳನ್ನೂ ತಾನೇ ಅನುಭವಿಸುತ್ತಿರುವಂತೆ ಬಾಧೆಪಡುತ್ತಿರುತ್ತದೆ. ಆತ್ಮನ ಜೊತೆಯಲ್ಲೇ ಅದರ ಅತ್ಯಂತ್ ಸಮೀಪವರ್ತಿಯಾಗಿ, ನಿರ್ವಾಹಕನಾಗಿ, ಅಂತರ್ಯಾಮಿಯಾಗಿ ಪರಮಾತ್ಮನೂ ಇರುತ್ತಾನಾದರೂ ಈ ವಿಷಯವನ್ನು ’ಆತ್ಮ’ ಅರಿತುಕೊಳ್ಳುವುದಿಲ್ಲ. ’ಆತ್ಮ’ ಇಂದ್ರಿಯಗಳ ಮತ್ತು ಮನೋಬುದ್ಧಿಗಳ ವಶವಾಗದೆ, ತನ್ನ ನಿರ್ವಾಹಕನೂ ಅಂತರ್ಯಾಮಿಯೂ ಆದ, ಸಾಕ್ಷಿಸ್ವರೂಪಿಯೂ ಆದ, ಪರಮಾತ್ಮನ ಸಹವಾಸದಲ್ಲಿ ತಾನಿದ್ದೇನೆಂದು ತಿಳಿಯುವುದು ಈ ’ಭಾವನೆ’. ಇದರ ಮೂಲಕ ’ಆತ್ಮ’ ಪರಮಾತ್ಮನ ಅರಿವನ್ನು ಪಡೆದು, ಅವನೊಡನೆ ಕೂಡಿ ಬಾಳುವ ಜ್ಞಾನವನ್ನು ಪಡೆದುಕೊಳ್ಳಬಹುದು. 



ಆಳ್ವಾರರು ಹೇಳುತ್ತಾರೆ: ಭಗವಂತ ಜ್ಞಾನಸ್ವರೂಪಿ. ಅವನೇ ಎಲ್ಲಾ ಚೇತನ ಅಚೇತನ ವಸ್ತುಗಳಾಗಿಯೂ, ಅವುಗಳ ಅಂತರ್ಯಾಮಿಯಾಗಿಯೂ ಇದ್ದಾನೆ. ಆದರೆ, ಆ ವಸ್ತುಗಳ ಸ್ಥಿತಿ \(ಅವಸ್ಥೆ\)ಗಳನ್ನು ಅವನು ಹೊಂದಿಕೊಂಡಿಲ್ಲ. ಅವುಗಳಿಂದ ಬೇರ್ಪಟ್ಟಿದ್ದಾನೆ. ಅವನನ್ನು ಪಂಚೇಂದ್ರಿಯಗಳು ವಿವರಿಸಿ ಹೇಳಲಾರವು. ಪ್ರಾಣದೊಂದಿಗೆ \(ದೇಹದೊಡನೆ\) ಕೂಡಿರುವ ಆತ್ಮನಲ್ಲಿ ಅವನಿದ್ದರೂ ಸಹ, ಆ ಪ್ರಾಣ, ಆತ್ಮಗಳಿಗೂ ತನಗೂ ಸಂಬಂಧವಿಲ್ಲದಂತೆ ಪ್ರತ್ಯೇಕವಾಗಿದ್ದಾನೆ. ಈ ಭಾವನೆಯನ್ನು ನಾವು ಮನದಲ್ಲಿ ಝಾಡಿಸಿಕೊಂಡೆವಾದರೆ, ಆ ಮೂಲಕ ಪರಮಾತ್ಮನನ್ನೂ ನಾವು ಕೂಡಬಹುದು. 



೧೧. ಕೂಡಿವಣ್ದಱೈಯುಮ್ ತಣ್ಡಾರ್ ಕ್ಕೊಣ್ಡಲ್ ವಣ್ಣನ್ ತನ್ನೈ,

ಮಾಡಲರ್ ಪೊೞಿಱ್ ಕುರುಹೂರ್ ವಣ್ ಶರಹೋಪನ್ ಶೊನ್ನ,

ಪಾಡಲೋರಾಯಿರತ್ತುಳಿವೈಯುಮೊರುಪತ್ತುಮ್ ವಲ್ಲಾರ್,

ವೀಡಿಲಪೋಹಮೆಯ್ದಿ ವಿರುಮ್ಬುವರಮರರ್ ಮೊಯ್ ತ್ತೇ. 



ಕೂಡಿ = ಗುಂಪಾಗಿ, ವಣ್ಡು = ದುಂಬಿಗಳು, ಅಱೈಯುಮ್ = ಝೇಂಕರಿಸುವ, ತಣ್ = ತಂಪಾದ, ತಾರ್ = ಮಾಲೆಯನ್ನು ಧರಿಸಿದ, ಕೊಣ್ಡಲ್ ಪೋಲ್ ವಣ್ಣನ್ ತನ್ನೈ = ಕಾರ್ಮುಗಿಲಂತೆ ಬಣ್ಣವುಳ್ಳವನನ್ನುಕುರಿತು, ಮಾಡು = ಸುತ್ತಮುತ್ತಲೂ, ಅಲರ್ = ಹೂಬಿಟ್ಟಿರುವ, ಪೊೞಿಲ್ = ಉಪವನಗಳಿಂದ ಕೂಡಿದ, ಕುರುಹೂರ್ = ತಿರುಕ್ಕೂರುಹೂರಿನ, ವಣ್ = ಉದಾರಿಯಾದ, ಶಡಹೋಪನ್ = ಶಠಗೋಪನು, ಶೊನ್ನ = ಹೇಳಿದ, ಪಾಡಲ್ = ಹಾಡುಗಳಾದ, ಓರ್ ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಯುಮ್ = ಇವುಗಳನ್ನೂ, ಓರ್ ಪತ್ತುಮ್ = ಸಾಟಿಯಿಲ್ಲದ ಈ ಹತ್ತನ್ನೂ, ವಲ್ಲಾರ್ = ಬಲ್ಲವರು, ವೀಡು ಇಲ = ಎಡೆಬಿಡದಂತೆ, ಪೋಹಮ್ = ಭೋಗವನ್ನು \(ಭಗವದನುಗ್ರಹವನ್ನು\), ಎಯ್ದಿ = ಪಡೆದುಕೊಂಡು, ವಿರುಮ್ಬುವರ್ = ಆಶಿಸುವರು \(ಹರ್ಷಿಸುವರು\), ಅಮರರ್ = ಅಮರರೊಡನೆ, ಮಾಯ್ ತ್ತೇ = ಕೂಡಿಕೊಂಡೇ. 



ದುಂಬಿಗಳು ಗುಂಪುಗುಂಪಾಗಿ ಕೂಡಿ ಝೇಂಕರಿಸುವ, ತಂಪಾದ ಹಾರವನ್ನು ಧರಿಸಿದ ಕಾರ್ಮುಗಿಲಿನಂತೆ ಬಣ್ಣವುಳ್ಳವನನ್ನು ಕುರಿತು ಎಲ್ಲೆಡೆಗಳಲ್ಲೂ ಹೂಬಿಟ್ಟಿರುವ ಉಪವನಗಳಿಂದ ಕೂಡಿದ ತಿರುಕ್ಕೂರುಹೂರಿನ ಉದಾರಿಯಾದ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ಒಂದು ಸಾವಿರಹಾಡುಗಳ ಪೈಕಿ ಸಾಟಿಯಿಲ್ಲದ ಈ ಹತ್ತನ್ನೂ ಬಲ್ಲವರು ಎಡೆಬಿಡದಂತೆ ಭಗವದನುಗ್ರಹವನ್ನು ಪಡೆದುಕೊಂಡು ಅಮರರೊಡನೆ ಕೂಡಿಕೊಂಡು ಹರ್ಷಿಸುವರು.



ತಿರುಕ್ಕೂರುಹೂರು ಉಪವನಗಳಿಂದಲೂ, ಅವುಗಳಲ್ಲಿ ಎಲ್ಲೆಲ್ಲೂ ಪರಿಮಳಪುಷ್ಪಗಳಿಂದಲೂ, ದುಂಬಿಗಳ ಮೃದುಗಾನದಿಂದಲೂ ತುಂಬಿ ಶೋಭಿಸುವುದು. ದಿವ್ಯವಾದ ಮತ್ತು ಪ್ರಕೃತಿ ಸುಂದರವಾದ ತಿರುಕ್ಕೂರುಹೂರಿನಲ್ಲಿ ನೆಲಸಿದ ಶಠಗೋಪನು \(ನಮ್ಮಾಳ್ವಾರರು\) ಕಾರ್ಮುಗಿಲಂತೆ ಬಣ್ಣವುಳ್ಳವನೂ ತಂಪಾದ ಮತ್ತು ಪರಿಮಳಿಸುವ ತುಲಸಿಯ ಹಾರವನ್ನು ಧರಿಸಿರುವವನೂ ಆದ ಭಗವಂತನನ್ನು ಕುರಿತು ಔದಾರ್ಯದಿಂದ ಒಂದು ಸಾವಿರ ಪಾಶುರಗಳನ್ನು ರಚಿಸಿ ಹಾಡಿದ್ದಾನೆ. ಭಗವಂತನ ಲೀಲಾವಿಭೂತಿ ಎನಿಸಿದ ಸಕಲ ಚೇತನಾಚೇತನವಸ್ತುಗಳಾಗಿಯೂ, ಅವುಗಳ ಅಂತರ್ಯಾಮಿಯಾಗಿಯೂ, ಅವುಗಳ ನಿರ್ವಾಹಕನಾಗಿಯೂ ಇರುವ ವಿಷಯವನ್ನೂ, ಅವನನ್ನು ಕೂಡಿಕೊಳ್ಳುವ ಬಗೆಯನ್ನೂ ಆ ಸಾವಿರ ಪಾಶುರಗಳ ಪೈಕಿ ಈ ಹತ್ತು ಪಾಶುರಗಳಲ್ಲೇ ಶಠಗೋಪನು ಬಲು ಸರಳವಾಗಿ, ಸ್ವಾರಸ್ಯಪೂರ್ಣವಾಗಿ ಹಾಡಿ ಹೇಳಿದ್ದಾನೆ. ಈ ಹತ್ತುಪಾಶುರಗಳನ್ನೇ ಚೆನ್ನಾಗಿ ಅರಿತುಕೊಂಡು, ಅದರಂತೆ ಅನುಷ್ಠಾನ ಮಾಡುವವರು, ಅಮರರ ಜೊತೆಗೂಡುತ್ತಾರೆ. ಮತ್ತು ಭಗವಂತನ ನಿತ್ಯಕೈಂಕರ್ಯದಲ್ಲಿ ನಿರಂತರ ಭಾಗವಹಿಸಿ, ಆನಂದಿಸುತ್ತಾರೆ. ಹೀಗಿದೆ ಇದರ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಮೂರನೆಯ ದಶಕ ಐದನೆಯ ತಿರುವಾಯ್ಮೊೞಿ



೫. ಮೊಯ್ ಮ್ಮಾಮ್ ಪೂಮ್ಬೊೞಿಲ್





೧. ಮೊಯ್ ಮ್ಮಾಮ್ ಪೂಮ್ ಪೊೞಿಱ್ ಪೊಯ್ ಹೈ ಮುದಲೈಚ್ಚಿಱೈಪಟ್ಟುನಿನ್ ಱ,

ಕೈಮ್ಮಾವುಕ್ಕುರುಳ ಶೆಯ್ದ ಕಾರ್ಮುಹಿಲ್ ಪೋಲ್ ವಣ್ಣನ್ ಕಣ್ಣನ್.

ಎಮ್ಮಾನೈಚ್ಚೊಲ್ಲಿ ಪ್ಪಾಡಿಯೆೞುನ್ದುಮ್ ಪಱನ್ದುನ್ತುಳ್ಳಾದಾರ್,

ತಮ್ಮಾಲ್ ಕರುಮಮೆನ್ ಚೊಲ್ಲೀರ್ ತಣ್ಹಡಲ್ ವಟ್ಟತ್ತುಳ್ಳೀರೇ.



ಮೊಯ್ = ದಟ್ಟವಾದ, ಮಾ = ದೊಡ್ಡ, ಪೂ ಪೊೞಿಲ್ = ಹೂಗಳ ಉಪವನದಿಂದ ಕೂಡಿದ, ಪೊಯ್ ಹೈ = ಸರೋವರದಲ್ಲಿ, ಮುದಲೈ = ಮೊಸಳೆಯಿಂದ, ಶಿಱೈ ಪಟ್ಟು = ಬಂಧಿಸಲ್ಪಟ್ಟು, ನಿನ್ ಱ = ನಿಂತಿದ್ದ, ಕೈಮಾವುಕ್ಕೂ = ಸಲಗಕ್ಕೆ\(ಗಜೇಂದ್ರನಿಗೆ\), ಅರುಳ್ ಶೆಯ್ದ = ಕೃಪೆಮಾಡಿದ, ಕಾರ್ ಮುಹಿಲ್ ಪೋಲ್ ವಣ್ಣನ್ = ಕಾರ್ಮುಗಿಲಿನ ಹಾಗೆ ಬಣ್ಣವುಳ್ಳ, ಕಣ್ಣನ್ = ಶ್ರೀಕೃಷ್ಣನಾದ, \(ಆಕರ್ಷಣಕಾರಿಯಾದ\), ಎಮ್ಮಾನೈ = ನಮ್ಮ ಸ್ವಾಮಿಯನ್ನು, ಶೊಲ್ಲಿ ಪಾದಿ = ಸ್ತುತಿಸಿ ಹಾಡಿ, ಎೞುನ್ದುಮ್ = ಎದ್ದೂ, ಪಱನ್ದುಮ್ = ಸುತ್ತಾಡಿಯೂ, ತುಳ್ಳಾದಾರ್ ತಮ್ಮಾಲ್ = ಉತ್ಸಾಹಗೊಳ್ಳದವರಿಂದ, ಕರುಮಮ್ = ಫಲ, ಎನ್ಚೊಲ್ಲೀರ್ = ಏನೆಂದು ಹೇಳುತ್ತೀರಿ, ತಣ್ = ತಂಪಾದ, ಕಡಲ್ = ಕಡಲಿನಿಂದ ಸುತ್ತುವರಿದ, ವಟ್ಟತ್ತುಳ್ಳೀರೇ = ಭೂಮಂಡಲದಲ್ಲಿರುವವರೇ. 



ತಂಪಾದ ಕಡಲಿನಿಂದ ಸುತ್ತುವರಿದಿರುವ ಭೂಮಂಡಲವಾಸಿಗಳೇ, ದಟ್ಟವಾದ ದೊಡ್ಡ ಹೂವಿನ ತೋಪುಗಳಿಂದ ಕೂಡಿದ ಸರೋವರದಲ್ಲಿ ಮೊಸಳೆಯಿಂದ ಬಂಧಿಸಲ್ಪಟ್ಟು ನಿಂತಿದ್ದ ಸಲಗಕ್ಕೆ ಕೃಪೆಮಾಡಿದ ಕಾರ್ಮುಗಿಲಿನಂತೆ ಬಣ್ಣವುಳ್ಳ ಆಕರ್ಷಣಕಾರಿಯಾದ ನಮ್ಮ ಸ್ವಾಮಿಯನ್ನು ಸ್ತುತಿಸಿಹಾಡುತ್ತಾ ಎದ್ದು ಸುತ್ತಾಡಿಉತ್ಸಾಹಗೊಳ್ಳದವರ ಫಲವೇನೆಂದು ಹೇಳುತ್ತೀರಿ? 



ಹಿಂದಿನ ತಿರುವಾಯ್ ಮೊೞಿಯಲ್ಲಿ ಭಗವಂತನನ್ನು ಅನುಭವಿಸುವ ಮಾರ್ಗವನ್ನು ಆಳ್ವಾರರು ಸೂಚಿಸಿದರು. ಭೂಲೋಕವಾಸಿಗಳಾಗಿರುವಾಗಲೇ, ಭಗವಂತನ ಸೃಷ್ಟಿಯಾದ ಲೀಲಾವಿಭೂತಿಯನ್ನು ಕಣ್ಣಾರಕಾಣುತ್ತ, ಅವುಗಳಲ್ಲೆಲ್ಲಾ ಭಗವಂತನು ಅಂತರಾತ್ಮನಾಗಿ ನಿರ್ವಹಿಸುತ್ತಿದ್ದಾನೆಂಬ ಭಾವನೆಯನ್ನು ಮನಸ್ಸಿನಲ್ಲಿಟ್ಟುಕೊಂಡು ಅವುಗಳನ್ನು ಆದರದಿಂದ ಅನುಭವಿಸುತ್ತಾ ಬಂದರೆ, ಆ ಮೂಲಕ ಭಗವಂತನ ಸಾನ್ನಿಧ್ಯವನ್ನು ಪಡೆದುಕೊಳ್ಳಬಹುದು ಎಂದು ಅವರು ಹೇಳಿದರು. ಭೂಮಿಯ ಮೇಲೆ ವಾಸಿಸುತ್ತ, ಭಗವಂತನ ದಿವ್ಯಸೃಷ್ಟಿಯಾದ ಎಲ್ಲಾ ಚೇತನಾಚೇತನ ವಸ್ತುಗಳನ್ನೂ ಕಾಣುತ್ತಾ, ಅವುಗಳ ಉಪಯೋಗವನ್ನು ಪಡೆಯುತ್ತಾ, ಭಗವಂತನನ್ನು ಮಾತ್ರ ಗಮನಿಸದೆ ಜೀವನ ನಡೆಸುವವರನ್ನು ಕುರಿತು ಈಗ ಆಳ್ವಾರರು ಕನಿಕರದಿಂದ ಮಾತನಾಡುತ್ತಿದ್ದಾರೆ.



ಆಳ್ವಾರರು ಹೇಳುತ್ತಾರೆ: ಭೂಲೋಕವಾಸಿಗಳೇ, ಭಗವಂತನಿಗೆ ತನ್ನ ಸೃಷ್ಟಿಯ ಎಲ್ಲಾ ಚೇತನಾಚೇತನ ವಸ್ತುಗಳ ವಿಷಯದಲ್ಲೂ ಅಪಾರವಾದ ಕನಿಕರವಿದೆ. ದಟ್ಟವಾದ ಕಾಡಿನನಡುವೆ ಸರೋವರದಲ್ಲಿ ಮೊಸಳೆಯ ಬಾಯಿಗೆ ಸಿಕ್ಕಿಬಿದ್ದು, ಬಿಡಿಸಿಕೊಳ್ಳಲು ಸಾಧ್ಯವಿಲ್ಲದೆ ತೊಳಲುತ್ತಿದ್ದ ಸಲಗನು ಭಕ್ತಿಯಿಂದ ಭಗವಂತನನ್ನು ಕುರಿತು, ’ಆದಿಮೂಲಾ’ ಎಂದು ದೀನನಾಗಿ ಮೊರೆಯಿಟ್ಟಾಗ, ಆ ಕೂಡಲೇ ಭಗವಂತನು ಗರುಡಾರೂಢನಾಗಿ ಅಲ್ಲಿಗೆ ಧಾವಿಸಿ ಬಂದು, ತನ್ನ ಚಕ್ರಾಯುಧದಿಂದ ಮೊಸಳೆಯನ್ನು ತುಂಡರಿಸಿ, ಸಲಗವನ್ನು ರಕ್ಷಿಸಿದನಲ್ಲ\! ಪರಮಕಾರುಣಿಕನೂ, ಉದಾರಿಯೂ, ಅತ್ಯಾಕರ್ಷಕನೂ ಆದ ಅವನನ್ನು ಆದರದಿಂದ ಸ್ತುತಿಸದೆ, ಗುಣಗಾನಮಾಡದೆ, ವ್ಯರ್ಥವಾಗಿ ಕಾಲಕಳೆಯುವವರ ಕರ್ಮಗಳಿಂದ ಫಲವೇನಾದರೂ ಇದೆಯೇ? ನೀವೇ ಯೋಚಿಸಿ. 



ಭಗವತ್ಪ್ರೀತಿಯಾಗಿ, ಭಗವದರ್ಪಣಬುದ್ಧಿಯಿಂದ ಮಾಡುವ ಯಾವ ಕರ್ಮವಾದರೂ ಭಗವಂತನನ್ನು ಸೇರುತ್ತದೆ. ಹಾಗಿಲ್ಲದೆ, ಕರ್ಮಮಾಡಬೇಕೆಂಬ ಬುದ್ಧಿಯಿಂದ ಯಾಂತ್ರಿಕವಾಗಿ ಮಾಡುವ ಯಾವ ಕರ್ಮವಾದರೂ, ಅದಕ್ಕೆ ಫಲವೆಲ್ಲಿಯದು? 



೨. ತಣ್ ಕಡಲ್ ವಟ್ಟತ್ತುಳ್ಳಾರೈತ್ತಮಕ್ಕಿರೈಯಾತ್ತಡಿನ್ದುಣ್ಣುಮ್,

ನೀಣ್ ಕೞಱ್ ಕಾಲಶುರರ್ ಕ್ಕೂ ತ್ತೀಙ್ಗಿವೈಕ್ಕುನ್ತಿರುಮಾಲೈ,

ಪಣ್ ಹಳ್ ತಲೈಕ್ಕೊಳ್ಳಪ್ಪಾಡಿಪಱನ್ದುಙ್ಗುನಿತ್ತುೞಲಾದಾರ್,

ಮಣ್ ಕೊಳುಲಹಿಱ್ ಪಿಱಪ್ಪಾರ್ ವಲ್ಲಿನೈಮೋದಮಲೈನ್ದೇ. 



ತಣ್ ಕಡಲ್ = ತಂಪಾದ ಕಡಲಿನಿಂದ ಸುತ್ತುವರಿದ, ವಟ್ಟತುಳ್ಳಾರೈ = ಭೂಮಿಯ ಮೇಲಿರುವವರನ್ನು, ತಮಕ್ಕು = ತಮಗೆ, ಇರೈ ಆ = ಆಹಾರವಾಗಿ, ತಡಿನ್ದು= ಕೊಂದು, ಉಣ್ಣುಮ್ = ತನ್ನ ತಕ್ಕ, ನೀಣ್ ಕೞಲ್ ಕಾಲ್ = \(ಬಲಿಷ್ಠವಾದ\) ವೀರಕಾಲಂದುಗೆಯುಳ್ಳ ಕಾಲುಗಳ, ಅಶುರರ್ ಕ್ಕು = ಅಸುರರಿಗೆ, ತೀಙ್ಗು ಇೞೈಕ್ಕುಮ್ = ಕೆಡಕನ್ನು ನೀಗಿಸುವ, ತಿರುಮಾಲೈ = ಸರ್ವೇಶ್ವರನನ್ನು \(ಕುರಿತು\), ಪಣ್ಹಳ್ = ಹಾದುಗಳನ್ನು, ತಲೈಕ್ಕೊಳ್ಲ = ಬಹಳವಾಗಿ ಪಾದಿ, = ಹಾಡಿಯೂ, ಪಱನ್ದುಮ್= ಅಲೆಡಾಡಿಯೂ \(ಹಾರಾಡಿ,\) ಕುನಿತ್ತು = ಆಡಿಯೂ \(ನಲಿದಾಡಿಯೂ\) ಉೞಲಾದಾರ್ = ಎಲ್ಲೆಲ್ಲೂ ಸಂಚರಿಸದವರು, ಮಣ್ ಕೊಳ್ ಉಲಹಿಲ್ = ಭೂಲೋಕದಲ್ಲಿ, ಪಿಱಪ್ಪಾರ್ = ಹುಟ್ಟುತ್ತಾರೆ, \(ಪುನರ್ಜನ್ಮ ಪಡೆಯುತ್ತಾರೆ\), ವಲ್ ವಿನೈ = ಕ್ರೂರ ಪಾಪಗಳು, ಮೋದ ಮಲೈನ್ದೇ = ಸಂಕಟಗೊಳಿಸುವಂತೆ ಮೇಲೆ ಬಿದ್ದು \(ಅತಿಶಯವಾಗಿ ನಲುಗಿಸುವಂತೆ\). 



ತಂಪಾದ ಕಡಲಿನಿಂದ ಸುತ್ತುವರಿದ ಭೂಮಿಯ ಮೇಲಿರುವವರನ್ನು ತಮಗೆ ಆಹಾರವಾಗಿ ಕೊಂದು ತಿನ್ನುವ ವೀರಕಾಲ್ಗಡಗಗಳನ್ನು ಧರಿಸಿದ ಕಾಲುಗಳ ಅಸುರರಿಗೆ ಬರುವ ಕೆಡಕನ್ನು ನೀಗಿಸುವ ಲಕ್ಷ್ಮೀನಾಥನನ್ನು\(ಶ್ರೀದೇವಿಯ ಪತಿಯನ್ನು, ಸರ್ವೇಶ್ವರನನ್ನು\) ಕುರಿತು ಹಾಡಿ, ನೆನೆದಾಡಿ, ಕುಣಿದಾಡಿ, ಎಲ್ಲೆಲ್ಲೂ ಅಲೆದಾಡದವರು ಈ ಭೂಲೋಕದಲ್ಲಿ ಕ್ರೂರಪಾಪಗಳು ಅವರ ಮೇಲೆ ಬಿದ್ದು ಸಂಕಟಗೊಳಿಸುವಂತೆ ಮತ್ತೆ ಹುಟ್ಟುತ್ತಾರೆ. 



ಹಿಂದಿನ ಪಾಶುರದಲ್ಲಿ ಭಗವಂತನನ್ನು ಭಜಿಸದ ಭೂಲೋಕವಾಸಿಗಳು ನಡೆಸುವ ಕರ್ಮಗಳಿಗೆ ಫಲವೆಲ್ಲಿಯದು? ಎಂದು ಪ್ರಶ್ನಿಸಲಾಯಿತು. ಅದಕ್ಕೆ ಇಲ್ಲಿ ಸಮಂಜಸವಾದ ಉತ್ತರ ಬರುತ್ತದೆ. 



“ತಮಕ್ಕಿರೈಯಾತ್ತಡಿನ್ದುಣ್ಣುಮ್ ..................ಅಶುರರ್ ಕ್ಕು” – ಇಲ್ಲಿ ’ಅಸುರರು’ ಎಂಬುದಕ್ಕೆ ’ರಾಕ್ಷಸರು’ ಎಂಬ ನೇರವಾದ ಅರ್ಥವಲ್ಲ. ’ಆಸುರೀ ಸ್ವಭಾವವುಳ್ಳವರು’ ಎಂಬ ಅರ್ಥವನ್ನು ಹೇಳಬೇಕಾಗುತ್ತದೆ. ಮನುಷ್ಯರನ್ನು ಮೂರು ಬಗೆಯಾಗಿ, ಅವರ ಗುಣಸ್ವಭಾವಗಳಿಗೆ ಅನುಗುಣವಾಗಿ, ವಿಂಗಡಿಸುತ್ತಾರೆ. ದೈವೀಮಾನವರು – ರಾಜಸೀ ಪ್ರಕೃತಿಯವರು – ರಾಜಸರು, ಮತ್ತು ತಾಮಸಗುಣತುಂಬಿದ ಆಸುರೀ ಜನರನ್ನೂ ಸಹ ಉದ್ಧಾರಗೊಳಿಸಲು ಭಗವಂತನು ತವಕಿಸುತ್ತಾನೆ. ಯಾರು ಭಗವಂತನನ್ನು ಸ್ತುತಿಸಿ, ನುತಿಸಿ, ಕುಣಿದು, ಕುಪ್ಪಳಿಸಿ, ಮೈಮರೆತು ಆನಂದಿಸಿ ಅಲೆದಾಡುತ್ತಾರೋ ಅವರನ್ನು ತಪ್ಪದೆ ಸದ್ಗತಿಗೆ ಒಯ್ಯುತ್ತಾನೆ. ಹಾಗೆ ಮಾಡದೆ ಇರುವ ಜನರಿಗೆ, ಅವಾ ಕರ್ಮಗಳಿಗೆ ಸತ್ಫಲವೇ ಇಲ್ಲ. ಅವರಿಗೆ ಭೂಲೋಕದಲ್ಲಿ ದುಃಖಸಂಕಟಗಳು ತುಂಬಿರುವ ಪುನರ್ಜನ್ಮವೇ ಪ್ರಾಪ್ತವಾಗುತ್ತದೆ. 



ಪುನರ್ಜನ್ಮದ ಸಂಕಟವನ್ನೂ, ಭೂಲೋಕವಾಸವನ್ನೂ ತಪ್ಪಿಸಿಕೊಳ್ಳುವುದಕ್ಕೆ ಸುಲಭೋಪಾಯವೇ ಭಗವದ್ಭಕ್ತಿ. ಅದನ್ನು ಬಿಡದೆ ನಡೆಸುತ್ತಾ ದೃಢಭಕ್ತಿಯನ್ನು ಬೆಳೆಸಿಕೊಂಡರೆ, ಅದಕ್ಕೆ ತಕ್ಕ ಫಲವಾದ ಪರಮಪದವಾಸವೂ, ಭಗವತ್ಕೈಂಕರ್ಯವೂ ಲಭಿಸುವುದ್ – ಎಂದಂತೆ. 



೩. ಮಲೈಯೈಯೆಡುತ್ತುಕ್ಕನ್ಮಾರಿಕಾತ್ತುಪ್ಪಶುನಿರೈತನ್ನೈ,

ತೊಲೈವುದವಿರ್ ತ್ತ ಪಿರಾನೈಚ್ಚೊಲ್ಲಿಚ್ಚೊಲ್ಲಿ ನಿಲ್ ಱಿಪ್ಪೋದುಮ್,

ತಲೈಯಿನೋಡಾದನನ್ದಟ್ಟತ್ತಡುಕ್ಕುಟ್ಟಮಾಯ್ ಪ್ಪಱವಾದಾರ್,

ಅಲೈಕೊಳ್ ನರಹತ್ತಮಿನ್ದಿಕ್ಕಿಡನ್ದುೞೈಕ್ಕಿನ್ ಱವಮ್ಬರೇ. 



ಮಲೈಯೈ = ಬೆಟ್ಟವನ್ನು, ಎಡುತ್ತು = ಎತ್ತಿಹಿಡಿದು, ಕಲ್ ಮಾರಿ = ಕಲ್ಲುಮಳೆಯನ್ನು, ಕಾತ್ತು = ತಡೆದು, ಪಶುನಿರೈತನ್ನೈ = ದನಗಳ ಮಂದೆಗಳನ್ನು, ತೊಲೈವು = ನಾಶವಾಗುವುದನ್ನು, ತವಿರ್ ತ್ತ = ತಪ್ಪಿಸಿದ, ಪಿರಾನೈ = ಸ್ವಾಮಿಯನ್ನು, ಶೊಲ್ಲಿ ಶೊಲ್ಲಿ = ಹೇಳುತ್ತಾ ಹೇಳುತ್ತಾ, ನಿನ್ ಱು = ಇರುತ್ತಾ, ಎಪ್ಪೋದುಮ್ = ಎಲ್ಲಾ ಕಾಲದಲ್ಲೂ, ತಲೈಯಿನೋಡು = ತಲೆಯಿಂದ ಆದನಮ್ = ನೆಲವನ್ನು, ತಟ್ಟ = ಕಟ್ಟುವಂತೆ, ತಡುಕುಟ್ಟಮ್ ಆಯ್ = ತಲೆಕೆಳಗಾಗಿ ಆದರೂ, ಪಱವಾದಾರ್ = ಪ್ರಯತ್ನಿಸದವರು \(ಹರ್ಷಿಸದವರು\), ಅಲೈ ಕೊಳ್ = \(ಅತ್ತಿಂದಿತ್ತ\) ಹೊರಳಾಡಿಸುವ, \(ಸಂಕಟಗೊಳಿಸುವ\), ನರಹತ್ತು = ನರಕದಲ್ಲಿ, ಅಮಿನ್ದಿ = ಮುಳುಗಿ, ಕಿಡನ್ದು = ಬಿದ್ದು, ಉೞೈಕ್ಕಿನ್ ಱ = ಸಂಕಟಪಡುವ, ವಮ್ಬರೇ = ವ್ಯರ್ಥಮಾನವರೇ. 



ಬೆಟ್ಟವನ್ನು ಎತ್ತಿ ಹಿಡಿದು, ಕಲ್ಲುಮಳೆಯನ್ನು ತಡೆದು, ದನಗಳ ಮಂದೆಗಳು ನಾಶವಾಗುವುದನ್ನು ತಪ್ಪಿಸಿದ ಸ್ವಾಮಿಯನ್ನು ಕುರಿತು ಎಲ್ಲಾ ಕಾಲದಲ್ಲೂ ಹೇಳುತ್ತಾ ಹೇಳುತ್ತಾ, ತಲೆಯು ನೆಲವನ್ನು ತಟ್ಟುವಂತೆ ತಲೆಕೆಳಗಾಗಿಯಾಡರೂ ಪ್ರಯತ್ನಿಸದವರು ಅತ್ತಿಂದಿತ್ತ ಹೊರಳಿಸಿ ಸಂಕಟಗೊಳಿಸುವ ನರಕದಲ್ಲಿ ಮುಳುಗಿ ಬಿದ್ದು ಸಂಕಟಪಡುವ ವ್ಯರ್ಥಮಾನವರೇ \(ಆಗುತ್ತಾರೆ\). 



ಕರುಣಾಸಾಗರನಾದ ಭಗವಂತನಲ್ಲಿ ನಿಶ್ಚಲವಾಗಿ ಮತ್ತು ಸತ್ತತವಾಗಿ ಭಕ್ತಿಮಾಡುವುದಕ್ಕೆ ಎಷ್ಟೆ ಶ್ರಮಪಟ್ಟರೂ ಚಿಂತೆಯಿಲ್ಲ. ಆ ಎಲ್ಲ ಪ್ರಯತ್ನವೂ ಚೇತನನು ನರಕಯಾತನೆಯನ್ನು ಅನುಭವಿಸುವುದನ್ನು ತಪ್ಪಿಸುತ್ತದೆ. – ಇದು ಈ ಪಾಶುರದ ವಿಷಯ. 



“ಮಲೈಯೈ ಎಡುತ್ತು ...................ತೊಲೈವುದವಿರ್ ತ್ತ ಪಿರಾನ್” – ಭಗವಂತನ ಶ್ರೀಕೃಷ್ಣಾವತಾರದ ಒಂದು ಅದ್ಭುತ ಪ್ರಸಂಗ ಇದು. ನಂದಗೋಕುಲದಲ್ಲಿ ಬಾಲಕೃಷ್ಣನು ಬೆಳೆಯುತ್ತಿದ್ದಾಗ, ವರ್ಷಕ್ಕೊಮ್ಮೆ ಗೋವಳರು ದೇವೇಂದ್ರಪೂಜೆಯನ್ನು ನಡೆಸಿ, ಭಾರಿಯಾದ ಎಡೆಯನ್ನು ಮಾಡಿ ಸಮರ್ಪಿಸುತ್ತಿದ್ದದ್ದನ್ನು ಕಂಡನು. ದೇವೇಂದ್ರನು ಮಳೆಯನ್ನುಸುರಿಸಿ ತಮಗೂ ತಮ್ಮ ದನಕರುಗಳಿಗೂ ಒಳ್ಳೆಯದನ್ನು ಮಾಡುವನೆಂಬುದಕ್ಕಾಗಿ ಈ ದೇವೇಂದ್ರ ಪೂಜೆ. ಬಾಲಕೃಷ್ಣನಿಗೆ ಈ ಪೂಜೆ ಸಮಂಜಸವೆನಿಸಲಿಲ್ಲ. ಅವನು ಗೋವಳರ ಹಿರಿಯರನ್ನು ಸೇರಿಸಿ, ಕಣ್ಣಿಗೆ ಕಾಣದ, ದೇವೇಂದ್ರನಿಗೆ ಬದಲಾಗಿ ತಮ್ಮ ಕಣ್ಣ ಮುಂದೆಯೇ ಇರುವ ಗೋವರ್ಧನಗಿರಿಗೆ ಪೂಜೆಯನ್ನು ಸಲ್ಲಿಸಬೇಕೆಂದೂ, ನಿಜವಾಗಿಯೂ ಅದೇ ಅವರಿಗೆ ಮಳೆ ಬೆಳೆಗೆ ಒತ್ತಾಸೆ ಮಾಡುವುದೆಂದೂ ತಿಳಿಸಿದನು. ಅದರಂತೆ ಗೋವಳರು ಆ ವರ್ಷ ’ಗೋವರ್ಧನ ಪೂಜೆ’ ನಡೆಸಿ, ಅದರ ಬುಡದಲ್ಲಿ ಭಾರಿ ಎಡೆಯನ್ನು ನೀಡಿದರು. ಅವರಿಗೆ ಆಶ್ಚರ್ಯವಾಗುವಂತೆ, ಬೆಟ್ಟದಿಂದಲೇ ಒಬ್ಬ ವ್ಯಕ್ತಿ ಹೊರಬಂದು, ಅವರು ನೀಡಿದ್ದ ಎಡೆಯನ್ನೆಲ್ಲಾ ಉಂಡು, ಅವರನ್ನು ಹರಸಿ ಮಾಯವಾಯಿತು. ದೇವೇಂದ್ರನಿಗೆ ಇದು ತಿಳಿಯಿತು. ಗೋವಳರ ಅಹಂಕಾರಕ್ಕೆ ಅವನಿಗೆ ತುಂಬ ಕೋಪ ಬಂತು. ಇಡಿಯ ನಂದಗೋಕುಲವನ್ನೇ ನಾಶಪಡಿಸಿ ಬಿಡುವುದಕ್ಕಾಗಿ, ಅವನು ಏಳುದಿನಗಳ ಕಾಲ ಸತತವಾಗಿ ಬಿರುಸು ಮಳೆಯನ್ನು ಸುರಿಸಿದನು. ಆಗ ಬಾಲಕೃಷ್ಣನು ಆ ಗೋವರ್ಧನಗಿರಿಯನ್ನೇ ಎತ್ತಿ, ಕೊಡೆಯಂತೆ ತನ್ನ ಕಿರುಬೆರಳ ಮೇಲೆ ನಿಲ್ಲಿಸಿಕೊಂಡು, ಅದರಡಿಯಲ್ಲಿ ಎಲ್ಲಾ ಗೋವುಗಳ ಮಂದೆಗಳನ್ನೂ, ಗೋವಳರನ್ನೂ ಇರಿಸಿಕೊಂಡು ಕಾಪಾಡಿದನು. 



ಆಳ್ವಾರರು ಹೇಳುತ್ತಾರೆ: ಹಿಂದೆ, ಭಗವಂತನು ದೇವೇಂದ್ರನ ಕಲ್ಲುಮಳೆಯಿಂದ ಗೋವುಗಳ ಮಂದೆಯನ್ನು ತಪ್ಪಿಸಲು ಮಾಡಿದ ಅದ್ಭುತಕಾರ್ಯದಿಂದ, ಅವನ ಅಪಾರಕಾರುಣ್ಯವನ್ನು ತಿಳಿಯಬಹುದು. ಅವನ ನಾನಾಅದ್ಭುತಾಶ್ಚರ್ಯ ಪ್ರಸಂಗಗಳನ್ನು ಮೇಲಿಂದ ಮೇಲೆ ಹೇಳುತ್ತಾ, ಅವನ ನಾಮ ಸಂಕೀರ್ತನೆ ಮಾಡುತ್ತಾ, ಗುಣಗಾನ ಮಾಡುತ್ತಾ ಅವನಲ್ಲಿ ಭಕ್ತಿಯನ್ನು ದೃಢಪಡಿಸಿಕೊಳ್ಳಬೇಕು. ಅದು ಎಷ್ಟೇ ಕಷ್ಟವಾದರೂ ಚಿಂತೆಯಿಲ್ಲ. ಪ್ರಯತ್ನವನ್ನು ಕಡಮೆ ಮಾಡಬಾರದು. ಇದು ಅವನ ಕೃಪೆಗೆ ನಮ್ಮನ್ನು ಒಳಗೂ ಮಾಡುವುದು. ನರಕದ ಯಾತನೆಯನ್ನು ತಪ್ಪಿಸುವುದು. ಹಾಗೆ ಮಾಡದ ಮಾನವಜನ್ಮ ವ್ಯರ್ಥ. 



೪. ವಮ್ಬವಿಳ್ ಕೋದೈಪೊರುಟ್ಟಾ ಮಾಲ್ ವಿಡೈಯೇೞುಮಡರ್ ತ್ತ,

ಶೆಮ್ಬವಳತ್ತಿರಳ್ ವಾಯನ್ ಶಿರೀತರನ್ ತೊಳ್ ಪುಹೞ್ ಪಾಡಿ,

ಕುಮ್ಬಿಡು ನಟ್ಟಮಿಟ್ಟಾಡಿ ಕ್ಕೋಹು ಕಟ್ಟುಣ್ಡು ವಿಲಾದಾರ್,

ತಮ್ಬಿಱಪ್ಪಾಲ್ ಪಯನೆನ್ನೇ ಶಾದುಶಯನಙ್ಗಳಿಡೈಯೇ. 



ವಮ್ಬು = ಪರಿಮಳವು, ಅವಿಳ್ = ಹರಡುತ್ತಿರುವ, \(ಅರಳುತ್ತಿರುವ\), ಕೋದೈ = ಹೂಮಾಲೆಯ, ಪೊರುಟ್ಟಾ = ನಿಮಿತ್ತವಾಗಿ, ಮಾಲ್ ವಿಡೈ = ಬಲವಾದ ಗೂಳಿಗಳು, ಏೞುಮ್ = ಏಳನ್ನೂ, ಅಡರ್ ತ್ತ = ಅಡಗಿಸಿದ, ಶೆಮ್ ಪವಳಮ್ = ಕೆಂಪಾದ ಹವಳದ, ತಿರಳ್ = ಉಂಡೆಯಂತಿರುವ, ವಾಯನ್ = ತುಟಿಯನ್ನುಳ್ಳವನಾದ, ಶಿರೀತರನ್ = ಶ್ರೀಧರನ, ತೊಲ್ ಪುಹಳ್ = ಪುರಾತನವಾದ, ಕೀರ್ತಿಯನ್ನು, ಪಾಡಿ = ಹಾಡುತ್ತಾ, ಕುಮ್ಬಿಡು = ನಮಸ್ಕರಿಸುವ \(ಕೈಮುಗಿಯುವ\), ನಟ್ಟಮ್ = ನೃತ್ಯವನ್ನು, ಇಟ್ಟು ಆಡಿ = ರೂಪಿಸಿ ಆಡಿ, ಕೋಹು = ವಂಚನೆಯನ್ನು, ಉಹಟ್ಟು = ತೊರೆದು, ಉಣ್ಡು = ಅನುಭವಿಸಿ, ಉೞಲಾದಾರ್ = ಅಲೆಡಾಡುವರು, ತಮ್ ಪಿಱಪ್ಪಾಲ್ = ತಮ್ಮ ಜನ್ಮದಿಂದ, ಪಯನ್ ಎನ್ನೇ = ಫಲವೇನಿದೆ, ಶಾದು ಶಯನಙ್ಗಳ್ = ಸಾದುಸಜ್ಜನರ, ಇಡೈಯೇ = ನಡುವೆಯೇ \(ಇದ್ದಾಗ್ಗೂ\). 



ಪರಿಮಳವು \(ಅರಳಿ\) ಹರಡುತ್ತಿರುವ ಹೂವಿನ ಹಾರದ ನಿಮಿತ್ತವಾಗಿ ಬಲವಾದ ಏಳುಗೂಳಿಗಳನ್ನೂ ಅಡಗಿಸಿದ, ಕೆಂಪುಹವಳದ ಉಂಡೆಯಂತಿರುವ ತುಟಿಯನ್ನುಳ್ಳವನಾದ ಶ್ರೀಧರನ ಸನಾತನವಾದ ಕೀರ್ತಿಯನ್ನು ಹಾಡುತ್ತಾ ಕೈಮುಗಿಯುವ ನೃತ್ಯವನ್ನು ರೂಪಿಸಿ ಆಡುತ್ತಾ, ವಂಚನೆಯನ್ನು ತೊರೆದು, ಅನುಭಾವಿಸುತ್ತಾ ಅಲೆದಾಡವರು ಸಾಧುಸಜ್ಜನರ ನಡುವೆಯೇ ಇದ್ದಾಗ್ಗೂ, ಅವರ ಜನ್ಮದಿಂದ ಫಲವೇನಿದೆ? 



ಸಾಧುಸಜ್ಜನರ ಸಂಗದಲ್ಲಿ ಸದಾ ಇರುವವರು ಒಳ್ಳೆಯವರೇ ಆಗುತ್ತಾರೆ ಎಂದು ಹೇಳುವುದು ಸಹಜವಾದರೂ, ಅಂಥವರ ನಡುವೆ ಇದ್ದೂ ಸತ್ ಸ್ವಭಾವವನ್ನು ಕಲಿಯದ ಮನುಷ್ಯರ ಜೀವನದಿಂದ ಸಾರ್ಥಕವಾದದ್ದೇನು ಎಂದು ಇಲ್ಲಿ ಹೇಳಲಾಗುತ್ತದೆ. 



“ವಮ್ಬವಿೞ್ ಕೋದೈ ಪೊರುಟ್ಟಾ ಮಾಲ್ ವಿಡೈಯೇಲುಮ್ ಅಡರ್ ತ್ತ...........” ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದಾಗ ನಡೆಸಿದ ಒಂದು ಅದ್ಭುತ ಪ್ರಸಂಗ ಇದು. ಗೋವಳರ ರಾಜನಾದ ’ಕುಂಭ’ನಿಗೆ ಒಬ್ಬ ಸುಂದರಿಯಾದ ಮಗಳು. ಅವಳು ಸತ್ಯೆ ಅಥವಾ ನಪಿನ್ನೈ. ಅವಳನ್ನು ಮದುವೆಯಾಗಬಯಸುವವನು, ತಾನು ಸಾಕಿ ಕೊಬ್ಬಿಸಿರುವ ಏಳು ಗೂಳಿಗಳನ್ನು ಒಬ್ಬನೇ ಎದುರಿಸಿ ಕಟ್ಟಿಹಾಕಬೇಕೆಂಬುದುಆ ಕುಂಭರಾಜನ ಫಣ. ಶ್ರೀಕೃಷ್ಣನು ಒಂಟಿಯಾಗಿ ಅವುಗಳನ್ನೆದುರಿಸಿ, ಅಡಗಿಸಿ, ಕಟ್ಟಿಹಾಕಿ, ಸತ್ಯೆಯನ್ನು ಮದುವೆಯಾದನು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಪರಮಶಕ್ತನು. ಅವನು ಶ್ರೀಕೃಷ್ಣನಾಗಿ ಅವತರಿಸಿದಾಗ, ಕೊಬ್ಬಿ ಬೆಳೆದ ಏಳು ಗೂಳಿಗಳನ್ನು ಒಬ್ಬನೇ ಎದುರಿಸಿ ಕಟ್ಟಿ ಹಾಕಿದನು. ಅವನು ಆಕರ್ಷಕಸುಂದರ. ಸಕಲೈಶ್ವರ್ಯಕ್ಕೆ ಒಡೆಯಳಾದ ಶ್ರೀದೇವಿಯ ಪತಿ. ಅವನ ಕೀರ್ತಿಗೆ ಪಾಶವಿಲ್ಲ. ಅವುಗಳನ್ನೆಲ್ಲಾ ನೆನೆಯುತ್ತ, ಶುದ್ಧಮನಸ್ಸಿನಿಂದ ಭಕ್ತಿ ಮಾಡದ ಜನರು ಸಾಧುಸಜ್ಜನರ ನಡುವೆ ಇದ್ದರೂ ಸಹ, ಅವರದು ವ್ಯರ್ಥಜೀವನವೇ\! 



೫. ಶಾದು ಶನತ್ತೈನಲಿಯುಮ್ ಕಂಜನೈಚ್ಚಾದಿಪ್ಪದಱ್ ಕು,

ಆದಿಯಂಜೋದಿಯುರುವೈ ಅಙ್ಗುವೈತ್ತಿಙ್ಗು ಪ್ಪಿಱನ್ದ,

ವೇದಮುದಲ್ವನೈಪ್ಪಾಡಿ ವೀದಿಹಡೋಱುನ್ದುಳ್ಳಾದಾರ್,

ಓದಿಯುಣರ್ ನ್ದ ವರ್ ಮುನ್ನಾ ಎನ್ಚಶವಿಪ್ಪಾರ್ ಮನಿಶರೇ. 



ಶಾದು ಶನತ್ತೈ = ಸಾಧುಜನರನ್ನು\(ಸಾತ್ವಿಕ ಸ್ವಭಾವದವರನ್ನು\), ನಲಿಯುಮ್ = ಹಿಂಸಿಸುವ, ಕಂಜನೈ = ಕಂಸನನ್ನು, ಶಾದಿಪ್ಪದಱ್ ಕು = ಶಿಕ್ಷಿಸುವುದಕ್ಕಾಗಿ, ಆದಿ= ಶಾಶ್ವತವಾದ \(ನಿತ್ಯವಾದ\), ಅಮ್ = ದಿವ್ಯಸುಂದರವಾದ, ಶೋದಿ ಉರುವೈ = ಜ್ಯೋತಿಸ್ವರೂಪವನ್ನು, ಅಙ್ಗುವೈತ್ತು = ಅಲ್ಲಿರುವ ಹಾಗೆಯೇ \(ಪರಮಪದದಲ್ಲಿರುವ ಹಾಗೆಯೇ\), ಇಙ್ಗು = ಇಲ್ಲಿ \(ಭೂಲೋಕದಲ್ಲಿ\), ಪಿಱನ್ದ = ಅವತರಿಸಿದ, ವೇದಮ್ = ವೇದಗಳ, ಮುದಲ್ ವನೈ = ಒಡೆಯನನ್ನು \(ವೇದಪ್ರತಿಪಾದ್ಯನನ್ನು\), ಪಾಡಿ = ಕೀರ್ತಿಸುತ್ತಾ, ವೀದಿಹಳ್ ತೋಱುಮ್ = ಬೀದಿಗಳಲ್ಲೆಲ್ಲಾ, ತುಳ್ಳಾದಾರ್ = ನಲಿದಾಡದವರು \(ಉತ್ಸಾಹದಿಂದ ಕುಣಿದಾಡದವರು\), ಓದಿ = ಶಾಸ್ತ್ರಾದಿಗಳನ್ನು, ಅಭ್ಯಾಸಮಾಡಿ, ಉಣರ್ ನ್ದ ವರ್ ಮುನ್ನಾ = ಅರಿತುಕೊಂಡವರೇ ಮೊದಲಾಗಿ, \(ಜ್ಞಾನಿಗಳಾಗಿದ್ದರೂ ಸಹ\), ಎನ್ ಶವಿಪ್ಪಾರ್ = ಏನನ್ನು ಜಪಿಸುತ್ತಾರೆ? \(ಯಾವ ಜಪಮಾಡುತ್ತಾರೆ?\), ಮನಿಶರೇ = ಅವರು ಮನುಷ್ಯರೇ? 



ಸಾತ್ವಿಕ ಸ್ವಭಾವದವರನ್ನು ಹಿಂಸಿಸುವ ಕಂಸನನ್ನು ಶಿಕ್ಷಿಸುವುದಕ್ಕಾಗಿ ಶಾಶ್ವತವೂ \(ನಿತ್ಯವೂ\) ದಿವ್ಯಸುಂದರವೂ ಆದ ಜ್ಯೋತಿಸ್ವರೂಪವನ್ನು ಪರಮಪದದಲ್ಲಿರುವ ಹಾಗೆಯೇ ಭೂಲೋಕಕ್ಕೆ ತಂದು ಅವತರಿಸಿದ ವೇದಗಳ ಒಡೆಯನನ್ನು \(ವೇದಪ್ರತಿಪಾದ್ಯನನ್ನು\) ಕೀರ್ತಿಸುತ್ತಾ ಬೀದಿಗಳಲ್ಲೆಲ್ಲಾ ನಲಿದಾಡವರು \(ಉತ್ಸಾಹದಿಂದ ಉನ್ಮತ್ತರಾಗಿ ಕುಣಿದಾಡದವರು\) ಶಾಸ್ತ್ರಾದಿಗಳನ್ನು ಅಭ್ಯಾಸಮಾಡಿ ಜ್ಞಾನಿಗಳಾಗಿದ್ದರೂ ಸಹ ಯಾವ ಜಪಮಾಡುತ್ತಾರೆ? ಅವರು ಮನುಷ್ಯರೇ? 



ಸಾಧುಸಜ್ಜನರ ಸಹವಾಸದಿಂದ ಏನನ್ನೂ ಕಲಿಯದವರ ಜನ್ಮವ್ಯರ್ಥವಾದದ್ದು ಎಂದು ಹೇಳಿದ್ದು ಹಿಂದಿನ ಪಾಶುರ. ಅಂಥ ಸಾತ್ವಿಕ ಜನರನ್ನು ಹಿಂಸಿಸುವವರ ಜೀವನವಾಗಲಿ, ಶುಷ್ಕಜ್ಞಾನಿಗಳಾದವರ ಜೀವನವಾಗಲಿ ಹೇಗೆ ಎಂದು ಸೂಚಿಸುವುದು ಈ ಪಾಶುರ. 



ಸಾತ್ವಿಕರ ಸಂಗದಿಂದ ಕಲಿಯದ ಜನರನ್ನು ಕುರಿತು ಭಗವಂತನಿಗೆ ಯಾವ ಪರಿತಾಪವೂ ಇಲ್ಲ. ಅವರ ಮೇಲೆ ಕೋಪವೂ ಇಲ್ಲ. ಅವರಿದ್ದ ಹಾಗೆಯೇ ಅವರನ್ನುಳಿಸಿ, ವ್ಯರ್ಥಜೀವನವನ್ನು ಕಳೆಯುವುದಕ್ಕೆ ಅವಕಾಶ ನೀಡುತ್ತಾನೆ. ಅವರು ಇಂಥ ಅನೇಕ ಜನ್ಮಗಳನ್ನೆತ್ತಿ ತಮ್ಮ ಉದ್ಧಾರಮಾರ್ಗವನ್ನು ತಾವೇ ಕಂಡುಕೊಳ್ಳುವಂತಾಗಲಿ ಎಂದು ಅವರನ್ನು ಬಿಟ್ಟಿರುತ್ತಾನೆ. ಆದರೆ, ಸಾತ್ವಿಕ ಜನರನ್ನು ಹಿಂಸಿಸುವ ಆಸುರೀಪ್ರಕೃತಿಯುಳ್ಳ ಕ್ರೂರಿಗಳ ವಿಷಯದಲ್ಲಿ ಭಗವಂತನಿಗೆ ಕೋಪ. ಅವರನ್ನು ಶಿಕ್ಷಿಸುವುದೇ ಸ್ವಾಮಿಯ ಮೊದಲ ಕೆಲಸ. 



“ಶಾದು ಶನತ್ತೈನಲಿಯುಮ್ ಕಂಜನೈ ಶಾದಿಪ್ಪದಱ್ ಶು..........” – ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದ್ದೇಕೆ ಎಂಬುದನ್ನು ಇಲ್ಲಿ ಸೂಚಿಸಲಾಗಿದೆ. ಕಂಸಾಸುರನು ಕಡುದುಷ್ಟ. ತನ್ನ ತಂದೆಯಾದ ಮುಗಿ ಉಗ್ರಸೇನನನ್ನೇ ಸೆರೆಯಲ್ಲಿಟ್ಟು ತಾನು ರಾಜನಾದ. ತನ್ನ ತಂಗಿಯಾದ ದೇವಕಿಯನ್ನು ವಸುದೇವನಿಗೆ ಕೊಟ್ಟು ಅದ್ದೂರಿಯಾಗಿ ಮದುವೆಮಾಡಿದರೂ ಸಹ, ಅವಳ ಎಂಟನೆಯ ಗರ್ಭದಲ್ಲಿ ಹುಟ್ಟುವನು ಅವನಿಗೆ ಮೃತ್ಯುವಾಗುವನೆಂಬುದನ್ನು ಅಶರೀರವಾಣಿಯಿಂದ ಕೇಳಿದ ಕೂಡಲೇ, ಅವರಿಬ್ಬರನ್ನೂ ಸೆರೆಯಲ್ಲಿಟ್ಟನು. ಅಲ್ಲದೆ, ಅವರಿಗೆ ಹುಟ್ಟಿದ ಒಂದೊಂದು ಶಿಶುವನ್ನೂ ಆ ಕೂಡಲೇ ಕೊಂದು ಹಾಕುತ್ತಾ ಬಂದನು. ದೇವಕಿಯ ಎಂಟನೆಯ ಗರ್ಭವೂ ಬಂತು. ಆ ಸೆರೆಮನೆಯಲ್ಲೇ, ಭಗವಂತನು ಕಂಸನ ಮೃತ್ಯುವಾಗಿ ದೇವಕಿಯ ಮಗನಾಗಿ ಅವತರಿಸಿದನು. ಹುಟ್ಟಿದಾಗ ಪರಮಪದದಲ್ಲಿ ತಾನಿದ್ದ ಹಾಗೆಯೇ ಎಂದರೆ, ಚತುರ್ಭುಜನಾಗಿ, ಕಿರೀಟ ಮಕರಕುಂಡಲಧಾರಿಯಾಗಿ, ಶಂಖಚಕ್ರಗದಾಪದ್ಮಧಾರಿಯಾಗಿ, ಪೀತಾಂಬರಧಾರಿಯಾಗಿ, ಪರಮತೇಜೋಮಯನಾಗಿ, ದಿವ್ಯಮಂಗಳ ವಿಗ್ರಹನಾಗಿ, ಅತ್ಯಾಕರ್ಷನಾಗಿ ದೇವಕಿ ವಸುದೇವರಿಗೆ ದರ್ಶನಕೊಟ್ಟನು ಮತ್ತು ಮುಂದೆ, ಹೇಗೆ ನಡೆಯಬೇಕೆಂಬುದನ್ನು ಸೂಚಿಸಿ, ಸಾಮಾನ್ಯಶಿಶುವಾದನು. ಆ ಬಳಿಕ, ನಂದಗೋಕುಲದಲ್ಲಿ ಬಾಲಕೃಷ್ಣನಾಗಿ ಬೆಳೆಯುತ್ತಾ ಬಂದು, ಕಂಸನ ಎಲ್ಲಾ ಬಗೆಯ ವಂಚನೆಗಳಿಗೂ ಅವಕಾಶವಿಲ್ಲದಂತೆ, ಅವನು ಕಳುಹಿಸಿದ ಎಲ್ಲ ಶತ್ರುಗಳನ್ನು ನಾಶಗೊಳಿಸಿ, ಕಡೆಗೆ ಕಂಸನನ್ನೂ ಸದೆಬಡಿದನು. ಇದು ಭಾಗವತದ ಕಥೆ.



“ವೀದಿಹಡೋಱುನ್ದುಳ್ಳಾದಾರ್..................” ಭಗವಂತನ ಗುಣಸ್ವಭಾವಗಳನ್ನು ಕೀರ್ತಿಸುತ್ತಾ, ಆ ಅನುಭವದಲ್ಲಿಯೇ ತನ್ಮಯರಾಗಿ, ಮೈಮರೆತು ಕುಣಿಕುಣಿದಾಡುತ್ತಾ ಬೀದಿಬೀದಿಗಳಲ್ಲೂ ಅಲೆದಾಡುವವರು ಭಕ್ತಿಭಾವದಿಂದ ತುಂಬಿತುಳುಕುವ ಜನ. 



“ಓದಿಯುಣರ್ ನ್ದವರ್....................” ವೇದ ಮತ್ತು ಶಾಸ್ತ್ರಗಳನ್ನು ಪರಿಪೂರ್ಣವಾಗಿ ಅಭ್ಯಾಸಮಾಡಿ, ಭಗವದ್ವಿಷಯವಾದ ಜ್ಞಾನವನ್ನು ಪಡೆದುಕೊಂಡವರು.



ಆಳ್ವಾರರು ಹೇಳುತ್ತಾರೆ: ದುಷ್ಟರನ್ನು ಶಿಕ್ಷಿಸುವವನೂ, ಸಾತ್ವಿಕರನ್ನು ರಕ್ಷಿಸುವವನೂ, ವೇದಪ್ರತಿಪಾದ್ಯನೂ, ನಿತ್ಯನೂ \(ಶಾಶ್ವತನೂ\), ಜ್ಯೋತಿಸ್ವರೂಪನೂ, ದಿವ್ಯಸುಂದರನೂ ಆದ ಭಗವಂತನನ್ನು ಕುರಿತು ವೇದಶಾಸ್ತ್ರಗಳಲ್ಲಿ ವಿವರಿಸಿರುವಂತೆಯೇ ಅರಿತುಕೊಂಡು ಉತ್ತಮಜ್ಞಾನಿಗಳಾಗಿದ್ದರೂ, ಭಕ್ತಿಪರವಶರಾಗಿ ಭಗವಂತನ ಗುಣಸ್ವಭಾವಗಳನ್ನೂ ಅದ್ಭುತಾಶ್ಚರ್ಯಕರ ಲೀಲೆಗಳನ್ನೂ ಕೀರ್ತಿಸುತ್ತಾ ಬೀದಿಬೀದಿಗಳಲ್ಲೂ ಮೈಮರೆತು ಕುಣಿಯುತ್ತಾ ಅಲೆದಾಡುತ್ತಾ ಕಾಲಕಳೆಯದ ಜನರ ಜ್ಞಾನವೆಲ್ಲವೂ ವ್ಯರ್ಥವೇ. ಅವರ ಜಪಕ್ಕಾಗಲಿ, ನಡತೆಗಾಗಲಿ, ಜ್ಞಾನಕ್ಕಾಗಲಿ ಫಲವೇ ಇಲ್ಲ. 



ಜ್ಞಾನಕ್ಕಿಂತಲೂ ಭಕ್ತಿ ಮೇಲು ಎಂದು ಆಳ್ವಾರರು ಹೇಳುತಿದ್ದಾರೆಯೇ? ಎನಿಸುತ್ತದೆ. 



೬. ಮನಿಶರುಮ್ ಮಟ್ರುಮ್ ಮುಟ್ರುಮಾಯ್ ಮಾಯಪ್ಪಿಱವಿಪಿಱನ್ದ,

ತನಿಯನ್ ಪಿಱಪ್ಪಿಲಿತನ್ನೈತ್ತಡಙ್ಗಡಲ್ ಶೇರ್ ನ್ದ ಪಿರಾನೈ,

ಕನಿಯೈಕ್ಕರುಮ್ಬಿನ್ ಶಾಟ್ರ್‍ಐಕಟ್ಟಿಯೈತ್ತೇನೈಯಮುದೈ,

ಮುನಿವಿನ್ ಱಿ ಯೋತ್ತಿಕ್ಕೂನಿಪ್ಪಾರ್ ಮುೞುದುಣರ್ ನೀರ್ಮೈಯಿನಾರೇ. 



ಮನಿಶರುಮ್ = ಮನುಷ್ಯರೂ ಮಟ್ರುಮ್ = ಮತ್ತು ಮುಟ್ರುಮ್ = ಇತರ ಎಲ್ಲಾ ವಸ್ತುಗಳು ಆಗಿ, ಮಾಯಮ್ಪಿಱವಿ= ಆಶ್ಚರ್ಯಕರವಾದ ಜನ್ಮಗಳಾಗಿ, ಪಿಱನ್ದ = ಜನಿಸಿದ, ತನಿಯನ್ = ಸಾಟಿಯಿಲ್ಲದವನೂ, ಪಿಱಪ್ಪು ಇಲಿ ತನ್ನೈ = ಹುಟ್ಟುವಿಕೆಯೆಂಬುದೇ ಇಲ್ಲದವನಾದ, ತಡಮ್ = ವಿಸ್ತಾರವಾದ, ಕಡಲ್ = ಕಡಲನ್ನು, ಶೇರ್ ನ್ದ ಪಿರಾನೈ = ಸೇರಿದ ಸ್ವಾಮಿಯನ್ನು, ಕನಿಯೈ = ಮಧುರವಾದ ಹಣ್ಣನ್ನು, \(ಹಣ್ಣಿನಂತಿರುವವನನ್ನು\), ಕರುಮ್ಬಿನ್ ಶಾಟ್ರೈ = ಕಬ್ಬಿನ ಸಾರವನ್ನು \(ಕಬ್ಬಿನ ಹಾಲನ್ನು\), ಕಟ್ಟಿಯೈ = ಕಲ್ಲುಸಕ್ಕರೆಯನ್ನು, ತೇನೈ = ಜೇನುತುಪ್ಪವನ್ನು \(ಮಧುವನ್ನು\), ಅಮುದೈ = ಅಮೃತವನ್ನು, ಮುನಿವು ಇನ್ ಱಿ = ಪ್ರಯತ್ನವಿಲ್ಲದೆಯೇ \(ಎಡೆಬಿಡದಂತೆ\), ಏತ್ತಿ = ಸ್ತುತುಸಿ, ಕುನಿಪ್ಪಾರ್ = ಅಡ್ಡಬೀಳುವವರು \(ಕುಣಿದಾಡುವವರು\), ಮುಱುದು = ಪೂರ್ಣವಾದ, ಉಣರ್ = ತಿಳಿವಳಿಕೆಯ, ನೀರ್ ಮೈಯಿನಾರೇ = ಸ್ವಭಾವದವರೇ ಆಗುತ್ತಾರೆ. 



ಮನುಷ್ಯರೂ ಮತ್ತು ಇತರ ಎಲ್ಲಾ ವಸ್ತುಗಳೂ ಆಗಿ, ಆಶ್ಚರ್ಯಕರವಾದ ಜನ್ಮಗಳಲ್ಲಿ ಜನಿಸಿದ ಸಾಟಿಯಿಲ್ಲದವನೂ, ಹುಟ್ಟುವಿಕೆಯೆಂಬುದೇ ಇಲ್ಲದವನಾದ ವಿಸ್ತಾರವಾದ ಕಡಲನ್ನು ಸೇರಿದ ಸ್ವಾಮಿಯನ್ನು, ಮಧುರವಾದ ಹಣ್ಣನ್ನು, ಕಬ್ಬಿನ ಹಾಲನ್ನು, ಕಲ್ಲುಸಕ್ಕರೆಯನ್ನು, ಜೇನುತುಪ್ಪವನ್ನು, ಅಮೃತವನ್ನು, ಅಪ್ರಯತ್ನವಾಗಿಯೇ \(ಎಡೆಬಿಡದಂತೆ\), ಸ್ತುತಿಸಿ, ಅಡ್ಡಬೀಳುವವರು. \(ಕುಣಿದಾಡುವವರು\) ಪೂರ್ಣವಾದ ತಿಳಿವಳಿಕೆಯನ್ನುಳ್ಳ ಸ್ವಭಾವದವರೇ ಆಗುತ್ತಾರೆ. 



ಹಿಂದಿನ ಪಾಶುರದ ವಿಷಯವನ್ನು ಇಲ್ಲಿಯೂ ಮುಂದುವರಿಸಲಾಗುತ್ತದೆ. ಭಗವಂತನನ್ನು ಎಡೆಬಿಡದಂತೆ ಚಿಂತಿಸುತ್ತಾ, ಸ್ತುತಿಸುತ್ತಾ ಇರುವ ಭಕ್ತರೂ ಸಹ ಪೂರ್ಣಜ್ಞಾನಿಗಳಿಗೆ ಸಮ ಎನ್ನಲಾಗುತ್ತಿದೆ. 



ಸಾಮಾನ್ಯವಾಗಿ ಅರಿತುಕೊಳ್ಳಲಾರದ ಮಾತುಗಳಿಂದ ಎಂದರೆ ಜ್ಞಾನಿಗಳಿಗೆ ಮಾತ್ರವೇ ಅರ್ಥವಾಗುವಂಥ ಮಾತುಗಳಿಂದ ಭಗವಂತನನ್ನು ಹೊಗಳುವುದರಿಂದ ಪಡೆಯುವ ಸವಿ ಕಡಮೆಯೆ. ಬಳಕೆಯ ವಸ್ತುಗಳ ಹೆಸರಿನಿಂದ ಭಗವಂತನನ್ನು ಸ್ತುತುಸಿವುದರಿಂದ, ಎಂದರೆ, ಅಂಥವಸ್ತುಗಳಿಗೆ ಭಗವಂತನನ್ನು ಹೋಲಿಸಿಹೇಳುತ್ತಿರುವುದರಿಂದ, ಭಗವಂತನನ್ನು ಸುಲಭವಾಗಿ ಅರಿತುಕೊಂಡು ಆನಂದಿಸಬಹುದು ಎಂದು ಹೇಳುವುದು ಇಲ್ಲಿನ ವಿವಾಣೆಯ ವೈಶಿಷ್ಟ್ಯ.



“ಮನಿಶರುಮ್.................ಪಿಱನ್ದ” – ದುಷ್ಟನಿಗ್ರಹಕ್ಕಾಗಿ, ಸಜ್ಜನಪಾಲನೆಗಾಗಿ, ಧರ್ಮಸಂರಕ್ಷಣೆಗಾಗಿ ಭಗವಂತನು ನಾನಾಅವತಾರಗಳನ್ನೆತ್ತಿದನಷ್ಟೆ. ಅವುಗಳನ್ನು ಇಲ್ಲಿ ಸಂಗ್ರಹಿಸಿ ಹೇಳಲಾಗಿದೆ. ವಾಮನ, ರಾಮ, ಕೃಷ್ಣ ಅವತಾರಗಳು ಮಾನವರೂಪಗಳು, ಮತ್ಸ್ಯ, ಕೂರ್ಮ, ವರಾಹ ಅವತಾರಗಳು ಕೀಳುಪ್ರಾಣಿಗಳ ರೂಪಗಳು. ನರಸಿಂಹ ಹಯಗ್ರೀವ ಅವತಾರಗಳು ವಿಚಿತ್ರವಾದ ’ನರ-ಮೃಗ’ ರೂಪಗಳು. ಹರಿಸ ಅವತಾರವು ಪಕ್ಷಿಯರೂಪದ್ದು. ತ್ರಿವಿಕ್ರಮ ಅವತಾರವಂತು ಮಹಾದ್ಭುತವಾದ ವಿರಾಟ್ ಸ್ವರೂಪವೆ. ಹೀಗೆ ಭಗವಂತನ ನಾನಾಅವತಾರಗಳು ಅವುಗಳ ನಿಮಿತ್ತಗಳಿಗೆ ಅನುಗುಣವಾಗಿ ಬಂದವು. 



ಸರ್ವವ್ಯಾಪಕತ್ವ, ಸರ್ವಜ್ಞತ್ವ, ಸರ್ವಶಕ್ತಿತ್ವ, ಸರ್ವರಕ್ಷಕತ್ವ ಆಕರ್ಷಕತ್ವ, ಸೌಂದರ್ಯ, ಕಾರುಣ್ಯ ಮುಂತಾದ ಗುಣಗಳಿಂದ ಶೋಭಿಸುವ ಭಗವಂತನು ಎಲ್ಲ ರೀತಿಯಲ್ಲೂ ಸಾಟಿಯಿಲ್ಲದವನೇ. ಅವನಿಗೆ ಹುಟ್ಟು ಎಂಬುದಿಲ್ಲ. ಅವನು ನಿತ್ಯ, ಶಾಶ್ವತ. ಇಡಿಯ ಸೃಷ್ಟಿಗೇ ಕಾರಣ. ಪಾಲ್ಗಡಲಲ್ಲಿ ನಿರ್ಲಿಪ್ತನಾಗಿ ಪವಡಿಸಿ ಯೋಗನಿದ್ದೆಯಲ್ಲಿರುವವನು – ಹೀಗೆ ಭಗವಂತನನ್ನು ವರ್ಣಿಸಿ ಹೇಳುವ ಮಾತುಗಳೆಲ್ಲವೂ ನಮಗೆ ಅರಿತುಕೊಳ್ಳಲು ಆಗದಿದ್ದರೆ ಅವುಗಳ ಗೋಜಿಗೆ ಹೋಗುವುದು ಬೇಡ. ಎಲ್ಲರೂ ಸುಲಭವಾಗಿ, ಆಶೆಯಿಂದ, ಸವಿದು, ಆನಂದಿಸುವಂಥ, ಎಲ್ಲರಿಗೂ ತಿಳಿದಿರುವ ’ಹಣ್ಣು’, ’ಕಬ್ಬಿನ ಹಾಲು’ ’ಬೆಲ್ಲ’,’ಕಲ್ಲು ಸಕ್ಕರೆ’ ’ಜೇನು ತುಪ್ಪ’ ಮುಂತಾದ ಮಾತುಗಳಿಂದಲೇ ಭಗವಂತನನ್ನು ವರ್ಣಿಸಿ, ಆ ಮೂಲಕ ಆನಂದಿಸಬಹುದು – ಎನ್ನಲಾಗುತ್ತದೆ. 



’ಅಮರತ್ವ’ವನ್ನು, ಎಂದರೆ, ’ಸಾವಿಲ್ಲದ ಸ್ಥಿತಿ’ಯನ್ನು ಉಂಟುಮಾಡುವ ದಿವ್ಯವಸ್ತುವೇ ’ಅಮೃತ’. ಭಗವಂತನನ್ನು ದೃಢವಾಗಿ ಆಶ್ರಯಿಸಿದವರಿಗೆ ಬರುವ ಫಲವೇ ಅಮೃತತ್ವ \(ಅಮರತ್ವ\). 



ಆಳ್ವಾರರು ಹೇಳುತ್ತಾರೆ: ಭಗವಂತನು ಲೋಕಹಿತಕ್ಕಾಗಿಯೇ ಆಶ್ಚರ್ಯಕರವಾದ ನಾನಾಅವತಾರಗಳನ್ನು ಎತ್ತುತ್ತಾನೆ. ಆದರೆ ಅವನಿಗೆ ಹುಟ್ಟು ಎಂಬುದೇ ಇಲ್ಲ. ಅವನು ಪಾಲ್ಗಡಲಲ್ಲಿ ಪವಡಿಸಿ ಯೋಗನಿದ್ದೆಯಲ್ಲಿರತಕ್ಕವನು. ಅವನಿಗೆ ಸಾಟಿಯೇ ಇಲ್ಲ. ಅವನು ಹಣ್ಣಿನಂತೆ, ಕಬ್ಬಿನ ಹಾಲಿನಂತೆ, ಕಲ್ಲುಸಕ್ಕರೆಯಂತೆ, ಜೇನುತುಪ್ಪದಂತೆ ಬಲು ಸಿಹಿ. ಸಾವಿಲ್ಲದ ಸ್ಥಿತಿಯನ್ನು ಕೊಡುವ ಅಮೃತವೇ ಅವನು. ಅವನನ್ನು ಹೀಗೆ ಅರಿತುಕೊಂಡು, ಎಡೆಬಿಡದಂತೆ, ಅಪ್ರಯತ್ನವಾಗಿಯೇ, ಸ್ತುತಿಸುತ್ತಾ, ಭಕ್ತಿಯಿಂದ ಮೈಮರೆತು ಕುಣಿಯುತ್ತಾ ನಮಸ್ಕರಿಸುತ್ತಾ ಆನಂದಿಸುವವರು ಪೂರ್ಣಜ್ಞಾನಿಗಳಿಗೆ ಸಮಾನರು. 



೭. ನೀರ್ ಮೈಯಿಲ್ ನೂಟ್ರುವರ್ ವೀಯ ಐವಕ್ಕರುಳ್ ಶೆಯ್ದು ನಿನ್ ಱು,

ಪಾರ್ ಪಲ್ಹು ಶೇನೈಯವಿತ್ತ ಪರಂಜುಡರೈ ನಿನೈನ್ದಾಡಿ,

ನೀರ್ ಮಲ್ಹು ಕಣ್ಣಿನರಾಹಿ ನೆಂಜಮ್ ಕುೞೈನ್ದುನೈಯಾದೇ,

ಊನ್ ಮಲ್ಹಿ ಮೋಡುಪಡುಪ್ಪಾರ್ ಉತ್ತಮರ್ ಹಟ್ಕೆನ್ ಶೆಯ್ವರೇ? 



ನೀರ್ ಮೈ ಇಲ್ = ಕಾರುಣ್ಯವಿಲ್ಲದ \(ಸತಸ್ವಭಾವವಿಲ್ಲದ\), ನೂಟ್ರುವರ್ = ನೂರ್ವರು, ವೀಯ = ನಾಶವಾಗುವಂತೆ, ಐವರಕ್ಕು = ಐವರಿಗೆ, ಅರುಳ್ ಶೆಯ್ದು = ಕೃಪೆಮಾಡಿ, ನಿನ್ ಱು = \(ಅವರಿಗೆ ಸಹಾಯಕನಾಗಿ\) ನಿಂತು, ಪಾರ್ = ಭೂಮಿಯ ಮೇಲೆ, ಮಲ್ ಹು = ತುಂಬಿರುವ, ಶೇನೈ = ಸೇನೆಗಳನ್ನು, ಅವಿತ್ತ = ನಾಶಪಡಿಸಿದ, ಪರಮ ಶುಡರೈ = ಪರಂಜ್ಯೋತಿಸ್ವರೂಪಿಯನ್ನು, ನಿನೈನ್ದು = ನೆನೆದು \(ಚಿಂತಿಸಿ\), ಆದಿ = ಕುಣಿದಾಡಿ, ನೀರ್ ಮಲ್ಹು = ನೀರು ತುಂಬಿದ, ಕಣ್ಣಿನರ್ ಆಹಿ = ಕಣ್ಣುಳ್ಳವರಾಗಿ, ನೆಂಜಮ್ = ಮನಸ್ಸು, ಕುೞೈನ್ದು = ದ್ರವಿಸಿ \(ಕರಗಿ, ಕಲಕಿಹೋಗಿ\), ನೈಯಾದೇ = ಪರಿತಪಿಸದೆ, ಊನ್ ಮಲ್ ಹಿ = ದೇಹವನ್ನು ತುಂಬಿಸಿ, ಮೋಡು = ಹೊಟ್ಟೆಯನ್ನು, ಪಡುಪ್ಪಾರ್ = ಬೆಳೆಸುವವರು, ಉತ್ತಮರ್ ಹಟ್ಕು = ಉತ್ತಮರಿಗೆ, ಎನ್ = ಏನನ್ನು, ಶೆಯ್ವರೇ = ಮಾಡಬಲ್ಲರು? 



ಕಾರುಣ್ಯವಿಲ್ಲದ \(ಸದ್ಭಾವನೆಯಿಲ್ಲದ\) ನೂರ್ವರು ನಾಶವಾಗುವಂತೆ ಐವರಿಗೆ ಕೃಪೆಮಾಡಿ, \(ಅವರ ಬೆಂಬಲವಾಗಿ\) ನಿಂತು ಭೂಮಿಯ ಮೇಲೆ ತುಂಬಿರುವ \(ಅಪಾರವಾದ\) ಸೇನೆಗಳನ್ನು ನಾಶಪಡಿಸಿದ ಪರಂಜ್ಯೋತಿಸ್ವರೂಪಿಯನ್ನು ಚಿಂತಿಸಿ, ಕುಣಿದಾಡಿ, ನೀರು ತುಂಬಿದ ಕಣ್ಣುಳ್ಳವರಾಗಿ, ಮನಸ್ಸುಕರಗಿ \(ಕಲಕಿದವರಾಗಿ\), ಪರಿತಪಿಸದೆ, ದೇಹವನ್ನು ತುಂಬಿಸಿ, ಹೊಟ್ಟೆಯನ್ನು ಬೆಳೆಸುವವರು ಉತ್ತಮರಿಗೆ ಏನನ್ನು ಮಾಡಬಲ್ಲರು? 



ಭಗವದ್ಭಕ್ತಿಯುಳ್ಳವರು ಎಂಬುದನ್ನು ಗುರುತಿಸುವ ಬಗೆಯನ್ನೂ, \(ಭಕ್ತನ ಲಕ್ಷಣಗಳನ್ನೂ\), ಅದಿಲ್ಲದ ಸಾಮಾನ್ಯ ಜನರ ಸ್ವಭಾವವನ್ನೂ, ಅವರಿಬ್ಬರ ನಡುವೆ ಹೊಂದಿಕೆ ಇರುವುದಿಲ್ಲವೆಂಬುದನ್ನೂ ಇಲ್ಲಿ ಸೂಚಿಸಲಾಗಿದೆ. 



ಸರ್ವಸಮರ್ಥನಾದ ಭಗವಂತನನ್ನು ಎಡೆಬಿಡದಂತೆ ಚಿಂತಿಸುತ್ತಾ, ಸ್ತುತಿಸುತ್ತಾ, ಕೀರ್ತಿಸುತ್ತಾ, ಮೈಮರೆತು ಕುಣಿದಾಡುತ್ತ, ಆನಂದದ ಕಣ್ಣೀರನ್ನು ಸುರಿಸುತ್ತಾ, ಮನಸ್ಸನ್ನು ಕಲಕಿ, ಕರಿಗಿಸಿ, ಪರಿತಪಿಸುವವರು “ಉತ್ತಮರು” – ಅವರೇ ಭಕ್ತಶಿಖಾಮಣಿಗಳು. 



ಉತ್ತಮರ ಯಾವೊಂದು ಸ್ವಭಾವವನ್ನೂಅನುಕರಿಸದೆ, ಅವರ ಯಾವ ವಿಷಯವನ್ನೂಮನಸ್ಸಿಗೆ ಹಚ್ಚಿಕೊಳ್ಲದೆ, ತಮ್ಮಹೊಟ್ಟೆಯನ್ನು ತುಂಬಿಸುತ್ತಾ ದೇಹವನ್ನು ಬೆಳೆಸುವುದರಲ್ಲೆ ಸದಾ ನಿರತರಾಗಿರುವವರು “ಅಧಮರು” – ಕೆಳಮಟ್ಟದ ಪ್ರಾಣಿಗಳಂತೆ ಜೀವನ ನಡೆಸುವವರು.



“ನೀರ್ ಮೈಯಿಲ್ ನೂಟ್ರುವರ್...................ನಿನ್ ಱು” – ಕೌರವರು ನೂರ್ವರು. ಪಾಂಡವರು ಐವರು. ಕೌರವರಿಗೆ ಪಾಂಡವರ ವಿಷಯದಲ್ಲಿ ಈಷತ್ತೂ ಕರುಣೆಯಿಲ್ಲ. ಅವರನ್ನು ಹಿಂಸಿಸುವುದು, ಅವರಿಗೆ ಕಷ್ಟ ಕೊಡುವುದು ಕೌರವರ ಮುಖ್ಯ ಕೆಲಸವಾಗಿತ್ತು. ಪಾಂಡವರು ಭಕ್ತರು. ಸನ್ಮಾರ್ಗಿಗಳು. ಭಗವಂತನನ್ನು ಆಶ್ರಯಿಸಿದವರು. ದುಷ್ಟರಾದ ಕೌರವರನ್ನು ಸನ್ಮಾರ್ಗಕ್ಕೆ ತರಲು ವಿಫಲಗೊಂಡದ್ದರಿಂದ, ಭಗವಂತನು ಅವರ ನಾಶಕ್ಕೆ ಅನುವಾದನು. ಪಾಂಡವರಿಗೆ ರಕ್ಷಣೆಯ ಕೃಪೆಮಾಡಿ, ಅವರ ಬೆಂಬಲಿಗನಾಗಿ ನಿಂತು, ಅವರಿಗೆ ಜಯಗಳಿಸಿಕೊಟ್ಟನು. 



“ಪಾರ್ ಮಲ್ಹು ಶೇನೈಯವಿತ್ತ” – ಭಗವಂತನಿಗೆ ನಾಲ್ಕು ಕೆಲಸಗಳು, ದುಷ್ಟ ಶಿಕ್ಷಣ, ಶಿಷ್ಟರಕ್ಷಣ, ಧರ್ಮಸಂಸ್ಥಾಪನ, ಭೂಭಾರ ನಿರಸನ. ಇವುಗಳಲ್ಲಿ ಕಡೆಯದನ್ನುಆಗಿಂದಾಗ್ಗೆ ಅವನುನಡೆಸಲೇಬೇಕು. ಮಹಾಭಾರತ ಯುದ್ಧವನ್ನು ತೊಡಗಿಸಿ, ಅಲ್ಲಿ ಪಾಂಡಾವರ ಏಳು ಅಕ್ಷೋಹಿಣಿ ಸೈನ್ಯವನ್ನೂ, ಕೌರವರ ಹನ್ನೊಂದು ಅಕ್ಷೋಹಿಣಿ ಸೈನ್ಯವನ್ನೂ ನಾಶಪಡಿಸಿದ್ದು ಈ ಕಾರಣದಿಂದಲೇ. ಭಗವಂತನ ನಾಲ್ಕು ಕಾರ್ಯಗಳೂ ಅಲ್ಲಿ ನಡೆಯಿತು\! 



ಆಳ್ವಾರರು ಹೇಳುತ್ತಾರೆ: ನಿಷ್ಕರುಣಿಗಳೂ, ಹಿಂಸಾತ್ಮಕರೂ ಆದ ಕೌರವರು ನಾಶವಾಗುವಂತೆ, ಸಜ್ಜನರಾದ ಪಾಂಡವರಿಗೆ ಕೃಪೆಮಾಡಿ, ಅವರ ಬೆಂಬಲಿಗನಾಗಿ ನಿಂತ ಪರಂಜ್ಯೋತಿ ಸ್ವರೂಪಿಯಾದ ಭಗವಂತನಲ್ಲಿ ಎಡೆಬಿಡದಂತೆ ಭಕ್ತಿಮಾಡುವ ಉತ್ತಮರ ನಡುವೆ ತಮ್ಮ ಹೊಟ್ಟೆಯನ್ನೂ ಮೈಯನ್ನೂ ಬೆಳೆಸುವುದರಲ್ಲಿಯೇ ನಿರತರಾಗಿರುವ ಅಧಮರುಇದ್ದರೂಸಹ, ಅವರು ಸ್ವತಃ ಏನನ್ನೂ ಕಲಿಯರು. ಉತ್ತಮರಿಗೆ ಅವರಿಂದ ಯಾವ ಪ್ರಯೋಜನವೂ ಇಲ್ಲ. 



೮. ವಾರ್ ಪುನಲನ್ದಣರುವಿ ವಡತ್ತಿರುವೇಙ್ಗಡತ್ತೆನ್ದೈ,

ಪೇರ್ ಪಲಶೊಲ್ಲಿಪ್ಪಿದಟ್ರಿಪ್ಪಿತ್ತರೆನ್ ಱೇ ಪಿಱರ್ ಕೂಱ,

ಊರ್ ಪಲಪುಕ್ಕುಮ್ ಪುಹಾದುಮ್ ಉಲೋಹರ್ ಶಿರಿಕ್ಕ ನಿನ್ ಱಾಡಿ,

ಆರ್ ವಮ್ ಪೆರುಹಿಕ್ಕು ನಿಪ್ಪಾರ್ ಅಮರರ್ ತೊೞುಪ್ಪಡುವಾರೇ. 



ವಾರ್ = ವರಸೆಯಾದ, \(ಶ್ರೇಷ್ಠವಾದ\), ಪುನಲ್ = ತೀರ್ಥಗಳನ್ನೂ \(ಸರೋವರಗಳನ್ನೂ\), ಅಮ್ = ಅಂದವಾದ, ತಣ್ = ತಂಪಾದ, ಅರುವಿ = ಬೆಟ್ಟದ ಝರಿಗಳನ್ನೂ, ಉಳ್ಳ, ವಡ ತಿರುವೇಙ್ಗಡತ್ತು = ಉತ್ತರದ ತಿರುವೆಂಕಟಗಿರಿಯ, ಎನ್ದೈ = ಸ್ವಾಮಿಯ, ಪೇರ್ ಪಲ = ಅನೇಕ ಹೆಸರುಗಳನ್ನು, ಶೊಲ್ಲಿ = ಹೇಳುತ್ತಾ, ಪಿದಟ್ರಿ = ವಟಗುಟ್ಟಿ, \(ಮನಸ್ಸಿಗೆ ಬಂದ ಹಾಗೆ ಒದರಿ\), ಪಿತ್ತರ್ ಎನ್ ಱೇ = ಹುಚ್ಚರು ಎಂತಲೇ, ಪಿಱರ್ = ಇತರರು, ಕೂಱ = ಹೇಳುತ್ತಿರಲು, ಊರ್ ಪಲ = ಹಲವಾರು ಊರುಗಳನ್ನು, ಪುಕ್ಕುಮ್ ಪುಹಾದುಮ್ = ಪ್ರವೇಶಿಸಿಯೂ, ಪ್ರವೇಶಿಸದೆಯೂ, ಉಲೋಹರ್ = ಲೋಕಿಗರು, ಶಿರಿಕ್ಕ = ನಗುವಂತೆ \(ನಗುತ್ತಿರಲು\), ನಿನ್ ಱುಆಡಿ = ನಿಂತು, ಕುಣಿದಾಡಿ, ಆರ್ ವಮ್ = ಆಶೆಯನ್ನು, ಪೆರುಹಿ = ಉಕ್ಕಿ ಹರಿಸಿ, ಕುನಿಪ್ಪಾರ್ = ನಮಸ್ಕರಿಸುವವರು, ಅಮರರ್ = ಅಮರರಿಂದ, ತಿೞಪ್ಪಡುವಾರೇ = ನಮಸ್ಕರಿಸಿಕೊಳ್ಳುವವರೇ ಆಗುತ್ತಾರೆ. \(ಸೇವೆಪಡೆಯುವವರೇ ಆಗುತ್ತಾರೆ\). 



ಸಾಲುಗಟ್ಟಿರುವ ಶ್ರೇಷ್ಠವಾದ ತೀರ್ಥಗಳನ್ನೂ, ಅಂದವಾದ ಮತ್ತು ತಂಪಾದ ಬೆಟ್ಟದ ಝರಿಗಳನ್ನೂ ಉಳ್ಳ, ಉತ್ತರದ ತಿರುವೆಂಕಟಗಿರಿಯ ಸ್ವಾಮಿಯ ಅನೇಕ ಹೆಸರುಗಳನ್ನು ಹೇಳುತ್ತಾ, ಮನಸ್ವಿ ಒದರುತ್ತಾ, ಹುಚ್ಚರು ಎಂದೇ ಇತರರು ಹೇಳುವ ಹಾಗೆ, ಹಲವಾರು ಊರುಗಳನ್ನು ಪ್ರವೇಶಿಸಿಯೂ, ಪ್ರವೇಶಿಸದೆಯೂ, ಲೋಕಿಗರು ನಗುವಂತೆ \(ನಗುತ್ತಿರಲು\) ನಿಂತು ಕುಣಿದಾಡಿ, ಆಶೆಯನ್ನು ಉಕ್ಕಿಸಿ ಹರಿಸಿ ನಮಸ್ಕರಿಸುವವರು, ಅಮರರಿಂದ ಸೇವೆಪಡೆಯುವವರೇ ಆಗುತ್ತಾರೆ. 



ಭಕ್ತಿಯನ್ನು ದೃಢವಾಗಿ ಬೆಳೆಸಿಕೊಂಡಿರುವ, ಯಾವಾಗಲೂ ಎಲ್ಲೆಡೆಗಳಲ್ಲೂ ಭಕ್ತಿಪರವಶರಾಗಿ ಆವೇಶಗೊಂಡು ಹುಚ್ಚರಂತೆ ನಡೆದುಕೊಳ್ಳುವ ವಿಚಿತ್ರಜನರ ಹಿರಿಮೆಯೇನೆಂದು ಇಲ್ಲಿ ಹೇಳಲಾಗುತ್ತಿದೆ. 



ಸಾಮಾನ್ಯಜನರಕಣ್ಣಿಗೆ ಭಕ್ತರು ಹುಚ್ಚರಾಗಿರುತ್ತಾರೆ. ಅವರ ಒಂದೊಂದು ನಡತೆಯೂ, ಒಂದೊಂದು ಕೆಲಸವೂ ಹುಚ್ಚರನ್ನು ನೆನಪಿಗೆ ತರುತ್ತದೆ. ಭಗವನ್ನಾಮವನ್ನು ಜಪಿಸುವುದಾಗಲಿ, ಕೀರ್ತಿಸುವುದಾಗಲಿ, ಪುಣ್ಯಸ್ಥಳಗಳನ್ನು ಸಂದರ್ಶಿಸುವುದಾಗಲಿ, ಮೈಮರೆತು ಭಕ್ತಿಭರದಿಂದ ಅಲ್ಲಲ್ಲಿ ಕುಣಿದಾಡುವುದಾಗಲಿ, - ಎಲ್ಲವೂ ಉನ್ಮತರ ಕೆಲಸದಂತೆಯೇ ಇರುತ್ತದೆ. ಕಂಡವರು ನಗುತ್ತಾರೆ, ಹಾಸ್ಯಮಾಡುತ್ತಾರೆ, ಹಿಂಬಾಲಿಸಿ ಅಣಕಿಸುತ್ತಾರೆ, ಹಿಂಸಿಸುತ್ತಾರೆ, ಹಿಂಸಿಸುತ್ತಾರೆ. ಆದರೂ ಅವರು ಅವು ಯಾವುದಕ್ಕೂ ಸಗ್ಗದೆ, ಯಾವುದನ್ನೂ ಲೆಕ್ಕಿಸದೆ ಇರುತ್ತಾರೆ. ಲೋಕಜನರ ಹೊಗಳಿಕೆಯಾಗಲಿ, ತೆಗಳಿಕೆಯಾಗಲಿ ಅವರನ್ನು ಬದಲಾಯಿಸುವುದಿಲ್ಲ. ಅಂಥ ಭಕ್ತಿಯ ತುತ್ತತುದಿಯಲ್ಲಿರುವವರನ್ನು ಅಮರರೂ ಸಹ ಎರಗಿ ಸೇವೆಮಾಡುವವರಾಗುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ತಂಪಾದ ತಿಳಿನೀರಿನ ಸುಂದರವಾದ ಬೆಟ್ಟದ ಝರಿಗಳಿಂದಲೂ, ಸಾಲುಸಾಲಾಗಿರುವ ಶ್ರೇಷ್ಠವಾದ ತೀರ್ಥಗಳಿಂದಲೂ, ಪ್ರಕೃತಿ ರಮ್ಯವಾಗಿಯೂ ಇರುವುದು ತಿರುವೆಂಕಟಗಿರಿ. ಅದರ ಶಿಖರದಲ್ಲಿ ನೆಲಸಿರುವ ಸ್ವಾಮಿಯ ದಿವ್ಯನಾಮಗಳನ್ನು ಮನಸ್ಸಿಗೆ ಬಂದ ಹಾಗೆ ಒದರುತ್ತಾ, ಜಪಿಸುತ್ತಾ, ಜನತುಂಬಿದ ಊರುಗಳನ್ನೂ ಜನ ಸಂಚಾರವಿಲ್ಲದಕಾಡುಗಳನ್ನೂ ಲೆಕ್ಕಿಸದಂತೆ ಆನಂದದಿಂದ ನಿಂತು, ಕುಣಿದು, ಹಾಡಿ, ತಮ್ಮ ಭಕ್ತಿಯನ್ನು ಉಕ್ಕಿಸಿ ಹರಿಸುತ್ತಾ, ಲೋಕಿಗರೆಲ್ಲರೂ ಅವರನ್ನು ಹುಚ್ಚರೆಂದು ನಕ್ಕು ಹಾಸ್ಯಮಾಡುತ್ತಿರುವಾಗಲೂ, ಭಗವದ್ವಿಷಯದಲ್ಲೇ ಕಾಲ ಕಳೆಯುವ ಜನರು ಉತ್ತಮಭಕ್ತರು. ಅವರನ್ನು ಮೇಲಣ ಲೋಕಗಳವರು ಪೂಜಿಸಿ, ಅವರಿಗೆ ಎರಗಿ ಸೇವೆಮಾಡುತ್ತಾರೆ. 



೯. ಅಮರರ್ ತೊೞುಪ್ಪಡುವಾನೈ ಅನೈತ್ತುಲಹುಕ್ಕೂಮ್ ಪಿರಾನೈ,

ಅಮರಮನತ್ತಿನುಳ್ ಯೋಹುಪುಣರ್ ನ್ದು ಅವನ್ದನ್ನೋಡೊನ್ ಱಾಹ,

ಅಮರತ್ತುಣಿಯವಲ್ಲಾರ್ ಹಳೊೞಿಯ ಅಲ್ಲಾದವರೆಲ್ಲಾಮ್,

ಅಮರನಿನೈನ್ದೆೞುನ್ದಾಡಿ ಅಲಟ್ರುವದೇ ಕರುಮಮೇ. 



ಅಮರರ್ = ಅಮರರಿಂದ \(ದೇವತೆಗಳು, ನಿತ್ಯಸೂರಿಗಳು ಮುಂತಾದವರಿಂದ\), ತೊೞಪ್ಪಡುವಾನೈ = ಸೇವೆಪಡೆಯುವವನನ್ನು, ಅನೈತ್ತು = ಎಲ್ಲಾ, ಉಲಹುಕ್ಕೂಮ್ = ಲೋಕಗಳಿಗೂ, ಪಿರಾನೈ = ಸ್ವಾಮಿಯನ್ನು, ಅಮರ = ಕೂಡಿಕೊಳ್ಳುವಂತೆ \(ಅವಲಂಬಿಸುವಂತೆ\), ಮನುತ್ತಿನುಳ್ = ಮನಸ್ಸಿನಲ್ಲಿ \(ಮನಸ್ಸಿನ ಒಳಗಡೆ, ಎಂದರೆ, ಚಿತ್ತದಲ್ಲಿ\), ಯೋಹು= ಯೋಗವನ್ನು, ಪುಣರ್ ನ್ದು = ನಡೆಸಿ, ಅವನ್ = ಆ ಸ್ವಾಮಿಯು ತನ್ನೊಡು = ತನ್ನೊಡನೆ, \(ಅವನ್ ತನ್ನೊಡು = ಅವನೊಡನೆ\), ಒನ್ ಱಾಹ \(ಒನ್ ಱು ಆಹ\) = ಒಂದಾಗುವಂತೆ, ಅಮರ = ತಕ್ಕವರಾಗಲು, ತುಣಿಯವಲ್ಲಾರ್ ಹಳ್ ಒೞಿಯ = ಪ್ರಯತ್ನಿಸುವವರನ್ನುಳಿದು \(ಮುನ್ನುಗ್ಗುವವರನ್ನು ಉಳಿದು\), ಅಲ್ಲಾದವರ್ ಎಲ್ಲಾಮ್ = ಹಾಗಿಲ್ಲದವರೆಲ್ಲರೂ, ಅಮರ = ತಕ್ಕವರಾಗಲು \(ಭಗವಂತನೊಡನೆ ಒಂದಾಗುವುದಕ್ಕೆ\), ನಿನೈನ್ದು = ನೆನೆದು\(ಚಿಂತಿಸಿ\), ಎೞುನ್ದು = ಎದ್ದು, ಆದಿ = ಕುಣಿದಾಡಿ, ಅಲಟ್ರುವದೇ = ಒದರುತ್ತಿರುವುದೇ, ಕರುಮಮೇ = ಕೆಲಸವಾಗುತ್ತದೆ. 



ಅಮರರಿಗೆ ಸೇವೆಪಡೆಯುವವನನ್ನು, ಎಲ್ಲಾ ಲೋಕಗಳಿಗೂ ಸ್ವಾಮಿಯಾಗಿರುವವನನ್ನು ಮನಸ್ಸಿನ ಒಳಗಡೆ \(ಚಿತ್ತದಲ್ಲಿ\) ಯೋಗವನ್ನು ನಡೆಸಿ ಅವನೊಡನೆ ಒಂದಾಗುವಂತೆ ತಕ್ಕವರಾಗಲು ಪ್ರಯತ್ನಿಸಿ ಮುನ್ನುಗ್ಗುವವರನ್ನುಳಿದು ಇತರರೆಲ್ಲರೂ \(ಭಗವಂತನೊಡನೆ ಒಂದಾಗಲು\) ತಕ್ಕವರಾಗುವುದಕ್ಕೆ ಚಿಂತಿಸಿ, ಎದ್ದು, ಆಡಿ, ಒದರುತ್ತಿರುವುದೇ ಕೆಲಸವಾಗುತ್ತದೆ \(ಕರ್ತವ್ಯವಾಗುತ್ತದೆ\). 



ಇಲ್ಲಿ, ಯೋಗನಿಷ್ಠೆಯೆಂಬುದು ಕಠಿಣಸಾಧ್ಯವೆಂದೂ, ಯಾರೋ ಕೆಲವರಿಗೆ ಮಾತ್ರವೇ ಆ ಮೂಲಕಸಾಧಿಸಿಕೊಳ್ಳಲಾಗುವುದೆಂದೂ, ಜನಸಾಮಾನ್ಯಕ್ಕೆ ಸುಲಭವೂ ಸರಳವೂ ಆದ ಭಕ್ತಿ ಮಾರ್ಗವೇ ಲೇಸೆಂದೂ ಹೇಳಲಾಗುತ್ತಿದೆ.



ವಿಷಯಗಳ ಕಡೆಗೆ ಮನಸ್ಸನ್ನು ಸೆಳೆಯುವ ಇಂದ್ರಿಯಗಳನ್ನು ನಿಗ್ರಹಿಸಿ, ಚಂಚಲವಾದ ಮನಸ್ಸನ್ನು ಸ್ಥಿರಗೊಳಿಸಿ, ಒಂದೆಡೆ ಕುಳಿತು, ಮನಸ್ಸನ್ನು ಅಂತರ್ಮುಖಗೊಳಿಸಿ, ಅಂತರಾತ್ಮನೊಡನೆ ಸೇರುವುದಕ್ಕೂ, ಅವನೊಡನೆ ಕಲೆತುಕೊಳ್ಳುವುದಕ್ಕೂ ಸಾಧಿಸಿಕೊಳ್ಳುವುದಕ್ಕೆ – ’ಯೋಗ’ ಎನ್ನಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಯೋಗವನ್ನು ನಡೆಸುತ್ತಾ ಭಗವಂತನೊಡನೆ ಒಂದಾಗುವುದಕ್ಕೆ ಯಾರೋ ಕೆಲವರಿಗೆ ಮಾತ್ರವೇ ಸಾಧ್ಯ. ಅಂಥವರಿಗೆ ದೃಢವಾದ ಮನಸ್ಸೂ, ಕಠಿಣವಾದ ಪ್ರಯತ್ನವೂ, ಹಟವೂ, ಉತ್ಸಾಹವೂ ಇರಲೇಬೇಕು. ಮಿಕ್ಕೆಲ್ಲ ಜನಕ್ಕೆ ಭಕ್ತಿಯೇ ಗತಿ. ಭಗವಂತನನ್ನು ಕುರಿತು ಚಿಂತಿಸುವುದು, ಭಜಿಸುವುದು, ಸಂಕೀರ್ತನೆ ಮಾಡುವುದು, ನಾಮಜಪನಡೆಸುವುದು, ಅವನ ಲೀಲೆಗಳನ್ನು ಕುರಿತು ಆನಂದಿಸುವುದು, ಇತ್ಯಾದಿಗಳಿಂದಲೇ ಭಗವಂತನಲ್ಲಿ ಒಂದಾಗುವುದಕ್ಕೆ ಅವರಿಗೆ ತಕ್ಕಮಾರ್ಗ.



೧೦. ಕರುಮಮುಮ್ ಕರುಮಪಲನುಮಾಹಿಯ ಕಾರಣನ್ ತನ್ನೈ,

ತಿರುಮಣಿವಣ್ಣನೈಚ್ಚೆಙ್ಗಣ್ ಮಾಲಿನೈತ್ತೇವ ಪಿರಾನೈ,

ಒರುಮೈಮನತ್ತಿನುಳ್ ವೈತ್ತು ಉಳ್ಳಮ್ ಕುೞೈನ್ದೆೞುನ್ದಾಡಿ,

ಪೆರುಮೈಯುಮ್ ನಾಣುಮ್ ತವಿರ್ ನ್ದುಪಿದಟ್ರುಮಿನ್ ಪೇದೈಮೈತೀರ್ ನ್ದೇ. 



ಕರುಮಮುಮ್ = ಕರ್ಮವೂ, ಕರುಮ ಪಲನುಮ್ = ಕರ್ಮಗಳಿಂದ ಬರುವ ಫಲವೂ, ಆಹಿಯ = ಆಗಿರುವ, ಕಾರಣನ್ ತನ್ನೈ = ಆದಿಕಾರಣನನ್ನು, ತಿರುಮಣಿವಣ್ಣನೈ = ಶ್ರೇಷ್ಠವಾದ ರತ್ನದ ಬಣ್ಣದವನನ್ನು, ಶೆಮ್ ಕಣ್ಮಾಲಿನೈ = ಸುಂದರವಾದ \(ಕೆಂಪನೆಯ\) ಕಣ್ಣುಗಳ ಸ್ವಾಮಿಯನ್ನು, ತೇವ ಪಿರಾನೈ = ದೇವತೆಗಳ ಒಡೆಯನನ್ನು, \(ದೇವದೇವನನ್ನು\), ಒರುಮೈ = ಏಕಾಗ್ರತೆಯುಳ್ಳ, ಮನತ್ತಿನ್ = ಮನಸ್ಸಿನ, ಉಳ್ ವೈತ್ತು = ಒಳಗಡೆ ಇರಿಸಿಕೊಂಡು, ಉಳ್ಳಮ್ ಕುೞೈನ್ದು = ಮನಸ್ಸುಕರಗಿ \(ಅಂತಃಕರಣವು ಕರಗಿ\), ಎೞುನ್ದು ಆಡಿ = ಎದ್ದು ಕುಣಿದಾಡಿ, ಪೆರುಮೈಯುಮ್ = ಹಿರಿಮೆಯನ್ನೂ \(ಅಹಂಕಾರವನ್ನೂ\), ನಾಣುಮ್ = ನಾಚಿಕೆಯನ್ನೂ, ತವಿರ್ನ್ದು = ಬಿಟ್ಟು, ಪಿದಟ್ರುಮಿನ್ = ಭಗವನ್ನಾಮೋಚಾರಣೆಯನ್ನು ಮಾಡಿರಿ\) ಒದರುತ್ತಿರಿ, ಪೇದೈಮೈ = ಅಜ್ಞಾನವನ್ನು, ತವಿರ್ ನ್ದು = ಬಿಟ್ಟು \(ತೊಲಗಿಸಿ\). 



ಕರ್ಮವೂ ಕರ್ಮಫಲವೂ ಆಗಿರುವ ಆದಿಕಾರಣನನ್ನು, ಶ್ರೇಷ್ಠವಾದ ರತ್ನದ ಬಣ್ಣದವನನ್ನು, ಸುಂದರವಾದ \(ಕೆಂದಾವರೆಯಂತೆ\) ಕಣ್ಣುಳ್ಳ ಸ್ವಾಮಿಯನ್ನು, ದೇವದೇವನನ್ನು, ಏಕಾಗ್ರತೆಯುಳ್ಳ ಮನಸ್ಸಿನ ಒಳಗೆ ಇರಿಸಿಕೊಂಡು, ಅಂತಃಕರಣವನ್ನು ಕರಗಿಸಿ, ಎದ್ದು ಕುಣಿದಾಡಿ, ಹಿರಿಮೆಯನ್ನೂ \(ಅಹಂಕಾರವನ್ನೂ\) ನಾಚಿಕೆಯನ್ನೂ ಅಜ್ಞಾನವನ್ನೂ ಬಿಟ್ಟುಕೊಟ್ಟು ಒದರುತ್ತಿರಿ \(ಭಗವನ್ನಾಮೋಚ್ಚಾರಣೆ ಮಾಡುತ್ತಿರಿ\). 



ಜನಸಾಮಾನ್ಯಕ್ಕೆ ಆಳ್ವಾರರ ಉಪದೇಶ ಇಲ್ಲಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಎಲ್ಲಕ್ಕೂ ಆದಿ ಮತ್ತು ಕಾರಣನು. ಪುಣ್ಯಪಾಪರೂಪವಾದ ಎಲ್ಲಾ ಬಗೆಯ ಕರ್ಮಗಳು ಅವನೇ. ಆ ಕರ್ಮಗಳಿಗೆ ಫಲರೂಪವೂಅವನೇ. ಅವನು ಶ್ರೇಷ್ಠವಾದ ನೀಲಮಣಿಯ ಬಣ್ಣವುಳ್ಳವನು ಕೆಂದಾವರೆಯ ಎಸಳಿನಂತೆ ವಿಶಾಲವೂ ಆಕರ್ಷಕವೂ ಆದವು ಅವನ ಕಣ್ಣುಗಳು. ಬ್ರಹ್ಮಾದಿ ಎಲ್ಲಾ ದೇವತೆಗಳಿಗೂ ಅವನು ದೇವನು. ಇಂಥ ಈ ಸ್ವಾಮಿಯನ್ನು ಏಕಾಗ್ರತೆಯಿಂದ ಕೂಡಿದ ಚಿತ್ತದೊಳಗೆ ಇರಿಸಿಕೊಂಡು, ಅಜ್ಞಾನವನ್ನು ಬದಿಗೊತ್ತಿ, ನಾಚಿಕೆ ಹಿರಿಮೆಗಳನ್ನುಳಿದು, ಅಂತಃಕರಣವನ್ನು ಭಕ್ತಿಭಾವದಿಂದ ಕರಗಿಸಿ, ಭಗವನ್ನಾಮೋಚ್ಚಾರಣೆ ಮಾಡುತ್ತಾ, ನಲಿದಾಡುತ್ತಾ ಬನ್ನಿ. ನಿಮ್ಮ ಉಜ್ಜೀವನಕ್ಕೆ ಇದೇ ಮಾರ್ಗ\! 



೧೧. ತೀರ್ ನ್ದ ವಡಿಯವರ್ ತಮ್ಮೈ ತಿರುತ್ತಿಪ್ಪಣಿಕ್ಕೊಳ್ಳವಲ್ಲ,

ಆರ್ ನ್ದ ಪುಹೞಚ್ಚುದನೈ ಅಮರರ್ ಪಿರಾನೈಯೆಮ್ಮಾನೈ,

ವಾಯ್ ನ್ದ ವಳವಯಲ್ ಶೂಳ್ ತಣ್ ವಳಙ್ಗುಕುರುಹೂರ್ ಚಡಹೋಪನ್,

ನೇರ್ ನ್ದ ವೋರಾಯಿರತ್ತಿಪ್ಪತ್ತು ಅರುವಿನೈ ನೀಱುಶೆಯ್ಯುಮೇ. 



ತೀರ್ ನ್ದ = ಪರಿಪಕ್ವಗೊಂಡ, ಅಡಿಯವರ್ ತಮ್ಮೈ = ಭಕ್ತರನ್ನು, ತಿರುತ್ತಿ = ಸರಿಪಡಿಸಿ, ಪಣಿಕೊಳ್ಳವಲ್ಲ = ನಿತ್ಯಕೈಂಕರ್ಯವನ್ನು ಸ್ವೀಕರಿಸಬಲ್ಲ, ಆರ್ನ್ದ ಪುಹೞ್ = ತುಂಬಿದ \(ಪಾದವಿಲ್ಲದ\) ಕೀರ್ತಿಯನ್ನುಳ್ಳ, ಅಚ್ಚುದನೈ = ನಾಶರಹಿತನನ್ನು \(ಅಚ್ಯುತ ಎಂಬ ಹೆಸರುಳ್ಳವನನ್ನು\), ಅಮರರ್ ಪಿರಾನೈ = ದೇವದೇವನನ್ನು, ಎಮ್ಮಾನೈ = ನಮ್ಮ ಸ್ವಾಮಿಯನ್ನು, ಕುರಿತು, ವಾಯ್ ನ್ದ = ಸುಪ್ರಸಿದ್ಧವಾದ, ವಳಮ್ = ಸುಂದರವಾದ \(ಸಮೃದ್ಧವಾದ\), ವಯಲ್ = ಗದ್ದೆಬಯಲುಗಳಿಂದ, ಶೂಳ್ = ಸುತ್ತುವರಿದು, ತಣ್ = ತಂಪನ್ನು, ವಳಙ್ಗು = ಬೆಳಗಿಸುವ, ಕುರುಹೂರ್ = ತಿರುಕ್ಕೂರು ಹೂರಿನ, ಶಡಹೋಪನ್ = ಶಠಗೋಪನು, ನೇರ್ ನ್ದ = ಹೇಳಿದ, ಓರ್ ಆಯಿರತ್ತು = ಒಂದು ಸಾವಿರದಲ್ಲಿ, ಇಪತ್ತು = ಈ ಹತ್ತು\(ಪಾಶುರಗಳು\), ಅರುವಿನೈ = ಕ್ರೂರವಾದ ಪಾಪಗಳನ್ನು, ನೀಱು ಶೆಯ್ಯುಮೇ = ಭಸ್ಮವಾಗಿಸುತ್ತವೆ. 



ಪರಿಪಕ್ವಗೊಂಡ ಭಕ್ತರನ್ನು ಸರಿಪಡಿಸಿ, \(ಅವರಿಂದ\) ನಿತ್ಯಕೈಂಕರ್ಯವನ್ನು ಸ್ವೀಕರಿಸಬಲ್ಲ ಪಾರವಿಲ್ಲದ \(ತುಂಬಿದ\) ಕೀರ್ತಿಯುಳ್ಳ ನಾಶರಹಿತನನ್ನು, ದೇವದೇವನನ್ನು, ನಮ್ಮ ಸ್ವಾಮಿಯನ್ನು ಕುರಿತು ಸುಪ್ರಸಿದ್ಧವಾದ ಗದ್ದೆ ಬಯಲುಗಳಿಂದ ಸುತ್ತುವರಿದು ತಂಪನ್ನು ಬೆಳಗಿಸುವ ತಿರುಕ್ಕೂರು ಹೂರಿನ ಶಠಗೋಪನು ಹೇಳಿದ ಒಂದು ಸಾವಿರದಲ್ಲಿ ಈ ಹತ್ತು ಕಡುಕ್ರೂರವಾದ ಪಾಪಗಳನ್ನು ಭಸ್ಮಗೊಳಿಸುತ್ತವೆ. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರವಿದು. ಭಕ್ತರು ಯಾರು? ಭಕ್ತಿಭಾವವನ್ನು ಬೆಳೆಸುವುದು ಹೇಗೆ? ಭಾಕ್ತಿಯ ವೈಶಿಷ್ಟ್ಯವೇನು? ಭಕ್ತನಿಗೆ ಇದರಿಂದ ಪ್ರಯೋಜನವೇನು? ಇತ್ಯಾದಿ ವಿಷಯಗಳನ್ನು ವಿಶದೀಕರಿಸುವುದು ಈ ತಿರುವಾಯ್ ಮೊೞಿ. 



ಭಗವಂತನು ದಯೆನೀಡಿರುವ ಇಂದ್ರಿಯಗಳ ಮೂಲಕ ಭಗವದ್ಗುಣಾನುಭವವನ್ನು ಅನುಭವಿಸಿ ಆನಂದಿಸುವ ಭಾಗ್ಯವಂತನೇ ’ಭಕ್ತ’ ಎನ್ನುವವನು. ಆ ಆನಂದದಲ್ಲಿ ಅವನು ಇಳಿಯ ಮುಳುಗಿ ಒಂದು ಕಡೆಯಲ್ಲೂ ಸ್ಥಿಮಿತವಾಗಿ ನಿಲ್ಲಲಾರದವನಾಗುತ್ತಾನೆ. ಭಗವಂತನ ಲೀಲಾವಿನೋದಗಳನ್ನುಮನಸ್ಸಿಗೆ ತಂದುಕೊಂಡ ಕೂಡಲೇ ಅವನ ಕಂಠ ಬಿಗಿಯುತ್ತದೆ. ಮಾತು ಗದ್ಗದವಾಗುತ್ತದೆ. ಮೈನವಿರೇಳುತ್ತದೆ. ಮನಸ್ಸು ಉದ್ವೇಗಗೊಳ್ಳುತ್ತದೆ. ಆಗ, ಮನಬಂದಂತೆ ಅವನು ಭಗವನ್ನಾಮಾಳನ್ನು ಕೀರ್ತಿಸುತ್ತಾ, ಮೈಮರೆತು, ಕುಣಿದಾಡುತ್ತ, ಉನ್ಮತ್ತನಂತೆ ನಡೆದುಕೊಳ್ಳುತ್ತಾನೆ. ಅವನಿಗೆ ತಾನು ಯಾರು ಎಂದು ಮೊದಲಾದ ಲೌಕಿಕ ಹಿರಿಮೆಯ ಪರಿವೆಯೂ ಇರುವುದಿಲ್ಲ. ನಾಚಿಕೆಯೂ ಉಂಟಾಗುವುದಿಲ್ಲ. ಹೀಗೆ ಇಂದ್ರಿಯಗಳನ್ನು ತನ್ನ ಉಜ್ಜೀವನಕ್ಕಾಗಿಯೇ ಬಳಸುತ್ತಾ, ವಿಷಯಗಳ ಕಡೆಗೆ ಅವು ಹರಿಯದಂತೆ ತಡೆದಿಟ್ಟು, ಅವುಗಳಿಂದ ಉಂಟಾಗುವ ಅನರ್ಥಗಳನ್ನೂ, ನಾನಾಜನ್ಮಗಳನ್ನೂ, ಕ್ರೂರಪಾಪಗಳನ್ನೂ ತನ್ನನ್ನು ಹಿಂಸಿಸದಂತೆ ಮಾಡಬೇಕು. ಭಕ್ತಿಭಾವದಿಂದ ಪಕ್ವಗೊಂಡವನಲ್ಲಿ ಭಗವಂತನಿಗೆ ತಪ್ಪದೆ ಆದರವುಂಟಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ತನ್ನನ್ನು ಅವಲಂಬಿಸಿರುವ, ಭಕ್ತಿಮಾರ್ಗದಲ್ಲಿ ಪರಿಪಕ್ವಗೊಂಡಿರುವ ಭಕ್ತರನ್ನು ಕ್ರಮಗೊಳಿಸುತ್ತಾನೆ. ಅವರ ಜೀವನದಲ್ಲಿ ಕಂಡುಬರುವ ಏರುಪೇರುಗಳನ್ನು ನಿವಾರಿಸುತ್ತಾನೆ. ಮತ್ತು ಅವರನ್ನು ತನ್ನ ಸಮೀಪಕ್ಕೆ ಬರಮಾಡಿಕೊಳ್ಳುತ್ತಾನೆ. ಅವರಿಂದ ನಿತ್ಯಕೈಂಕರ್ಯವನ್ನು ಸ್ವೀಕರಿಸುತ್ತಾನೆ. ಭಗವಂತನು ನಾಶರಹಿತನು. ದೇವದೇವನು. ಆ ಸ್ವಾಮಿಯನ್ನು ಕುರಿತು ಸುಂದರವೂ, ಪ್ರಕೃತಿರಮ್ಯವೂ, ಸಂಪತ್ಸಮೃದ್ಧವೂ ಆದ ತಿರುಕ್ಕುರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಭಕ್ತಿಪೂರ್ಣವಾದ ಒಂದು ಸಾವಿರ ಪಾಶುರಗಳನ್ನು ರಚಿಸಿ, ಹಾಡಿದ್ದಾನೆ. ಅವುಗಳಲ್ಲಿ ಈ ಹತ್ತನ್ನುಚೆನ್ನಾಗಿಅರಿತುಕೊಂಡು, ಅನುಷ್ಠಾನಮಾಡುವವರು ಪೂರ್ಣಭಕ್ತರಾಗಿ ಭಗವಂತನ ಕೃಪೆಗೆ ಪಾತ್ರರಾಗುತ್ತಾರೆ. ಅವರ ಕಡುಕ್ರೂರ ಪಾಪಗಳೆಲ್ಲವೂಭಸ್ಮಗೊಳ್ಳುತ್ತವೆ, ಎಂದರೆ, ಅವರು ಪರಿಶುದ್ಧರಾಗಿ, ಭಗವತ್ಸನ್ನಿಧಿಯನ್ನು ಸೇರಲು ಯೋಗ್ಯರಾಗುತ್ತಾರೆ. ಬಳಿಕ, ಅವರಿಗೆ ಅಮರತ್ವವೂ, ಪರಮಪದವೂ ಭಗವಂತನ ನಿತ್ಯಕೈಂಕರ್ಯವೂ ಲಭಿಸುತ್ತದೆ. 



ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಮೂರನೆಯ ದಶಕ ಆರನೆಯ ತಿರುವಾಯ್ಮೊೞಿ



೫. ಶೆಯ್ಯತಾಮರೈಕ್ಕಣ್ಣನಾಯ್



೧. ಶೆಯ್ಯತಾಮರೈಕ್ಕಣ್ಣನಾಯ್ ಉಲಹೇೞುಮುಣ್ಡವವನ್ ಕಣ್ಡೀರ್,

ವೈಯಮ್ ವಾನಮ್ಮನಿಶರ್ ದೆಯ್ ವಮ್ ಮಟ್ರುಮ್ ಮಟ್ರುಮ್ ಮಟ್ರುಮ್ ಮುಟ್ರುಮಾಯ್

ಶೆಯ್ಯಶೂಳ್ ಶುಡರ್ ಞಾನಮಾಯ್ ವೆಳಿಪ್ಪಟ್ಟಿವೈಪಡೈತ್ತಾನ್, ಪಿನ್ನುಮ್,

ಮೊಯ್ ಕೊಳ್ ಶೋದಿಯೋಡಾಯಿನಾನ್ ಒರುಮೂವರಾಹಿಯ ಮೂರ್ತ್ತಿಯೇ. 



ಶೆಯ್ಯತಾಮರೈ ಕಣ್ಣನ್ ಆಯ್ = ಕೆಂದಾವರೆಯಂತೆ \(ವಿಶಾಲವೂ ಆಕರ್ಷಕವೂ ಆದ\) ಕಣ್ಣುಗಳುಳ್ಳವನಾಗಿ, ಉಲಹು ಏೞುಮ್ = ಏಳು ಲೋಕಗಳನ್ನೂ, ಉಣ್ಡ = ಕಬಳಿಸಿದ \(ನುಂಗಿದ\), ಅವನ್ = ಅವನು, ಕಣ್ಡೀರ್ = ಕಂಡಿರಾ, ವೈಯಮ್ = ಭೂಮಿಯೂ, ವಾನಮ್ = ಮೇಲಣಲೋಕಗಳೂ, ಮನಿಶರ್ = ಮನುಷ್ಯರು, ದೆಯ್ ವಮ್ = ದೇವತೆಗಳು, ಮಟ್ರುಮ್ = ಇತರ, ಮಟ್ರುಮ್ = ಇತರ, ಮಟ್ರುಮ್ = ಇನ್ನೂ ಇತರ ವಸ್ತುಗಳೂ, ಮುಟ್ರುಮ್ = ಎಲ್ಲವೂ, ಆಯ್ = ಆಗಿ, ಶೆಯ್ಯ = ದಿವ್ಯವಾದ, ಶೂೞ್ = ಎಲ್ಲೆಲ್ಲೂ ವ್ಯಾಪಿಸಿರುವ, ಶುಡರ್ = ತೇಜೋಮಯವಾದ, ಞಾನಮ್ = ಜ್ಞಾನವೂ ಆಯ್ = ಆಗಿ, ವೆಳಿಪಟ್ಟು = ಹೊರಗಿಟ್ಟು \(ಪ್ರಕಟಿಸಿ\), ಇವೈ = ಇವುಗಳನ್ನು, ಪಡೈತ್ತಾನ್ = ಪಡೆದನು \(ಸೃಷ್ಟಿಸಿದನು\), ಪಿನ್ನುಮ್ = ಆ ಬಳಿಕ, ಮೊಯ್ ಕೊಳ್ = ವಿಲಕ್ಷಣ ಸಮರ್ಥವಾದ, ಶೋದಿಯೋಡು = ತೇಜೋಸ್ವರೂಪದಿಂದ, ಆಯಿನಾನ್ = ಆಗಿರುವವನು \(ಭಗವಂತನು\), ಒರು = ಸಾಟಿಯಿಲ್ಲದ, ಮೂವರ್ = ಮೂರು ಮಂದಿ, ಆಹಿಯ = ಆದ, ಮೂರ್ ತ್ತೀಯೇ = ಮೂರ್ತ್ತಿಯೇ.



ಕೆಂದಾವರೆಯಂತೆ ಆಕರ್ಷಕವೂ ವಿಶಾಲವೂ ಆದ ಕಣ್ಣುಗಳುಳ್ಳವನಾಗಿ, ಏಳು ಲೋಕಗಳನ್ನೂ ನುಂಗಿದ ಅವನು, ಭೂಮಿಯೂ ಮೇಲಣಲೋಕಗಳು ಮನುಷ್ಯರೂ ದೇವತೆಗಳು ಮತ್ತು ಇತರ ಇತರ ಇನ್ನಿತರವಸ್ತುಗಳೆಲ್ಲವೂ ಆಗಿ, ಎಲ್ಲೆಲ್ಲೂ ವ್ಯಾಪಿಸಿರುವ ತೇಜೋಮಯವಾದ ದಿವ್ಯವಾದ ಜ್ಞಾನವೂ ಆಗಿ, ಪ್ರಕಟಗೊಂಡು, ಇವುಗಳನ್ನು ಸೃಷ್ಟಿಸಿದನು. ಆ ಬಳಿಕ ವಿಲಕ್ಷಣವಾದ ಸಮರ್ಥವಾದ ತೇಜೋಸ್ವರೂಪದಿಂದ ಸಾಟಿಯಿಲ್ಲದ ಮೂವರೂ ಆಗಿರುವ ಮೂರ್ತಿಯೇ ಅವನು ಕಂಡಿರಾ\! 



ಭಗವಂತನು ತೇಜೋಮಯಮೂರ್ತಿಯಾಗಿ, ತನ್ನಷ್ಟಕ್ಕೆ ತಾನು ಪರಮಪದದಲ್ಲಿ ನಿರ್ಲಿಪ್ತನಾಗಿರಬಾರದೇ? ಈ ಜಗತ್ಸಂಸಾರವನ್ನು ಅವನೇಕೆಕಟ್ಟಿಕೊಳ್ಳಬೇಕು? ತಾನೇ ನಾನಾರೂಪಗಳಾಗಿ, ವಸ್ತುಗಳಾಗಿ, ಬರಿದು, ನಾನಾಬಗೆಯ ಕರ್ಮಗಳಲ್ಲಿಳಿದು, ಅವುಗಳನಿರ್ವಹಣೆಯ ಭಾರವನ್ನು ಹೊರುವುದಾದರೂ ಏಕೆ? ಸಂಕಲ್ಪಮಾತ್ರದಿಂದಲೇ ಇದೆಲ್ಲವನ್ನೂ ಸಾಧಿಸಿಕೊಳ್ಳಬಲ್ಲ ಅವನೇ ಮತ್ತೆ ಮೂರುರೂಪಗಳಾಗಿ ಒಡೆದು ನಿಂತಿರುವುದಾದರೂ ಏಕೆ? – ಇದನ್ನೇ ಭಗವಂತನ ವಿಚಿತ್ರ ಲೀಲಾವಿನೋದ ಎನ್ನುವುದು\! ಎಲ್ಲವನ್ನೂ ಸೃಷ್ಟಿಸಿ, ನಡೆಸುತ್ತಾ, ಸಾಕ್ಷೀಭೂತನಾಗಿ ನೋಡುತ್ತಾ, ಎಲ್ಲವನ್ನೂ ಒಂದು ಸಮಯದಲ್ಲಿ ತಾನೇ ನುಂಗಿ, ಆ ಬಳಿಕಲೂ ಅದನ್ನು ರಕ್ಷಿಸುವುದು\! ಎಂಥ ಸೌಲಭ್ಯಗುಣ ಭಗವಂತನದು\! 



“ವೈಯಮ್ ವಾನಮ್ ಮನಿಶರ್ ದೆಯ್ ವಮ್ ಮಟ್ರುಮ್ ಮಟ್ರುಮ್ ಮಟ್ರುಮ್ ಮುಟ್ರುಮ್ ಆಯ್” – ಸೃಷ್ಟಿಯಲ್ಲಿ ಕಂಡು ಬರುವ ಎಲ್ಲಾ ವಸ್ತುಗಳನ್ನೂ ಸಂಗ್ರಹವಾಗಿ ಸೂಚಿಸುವ ಮಾತು. ’ವೈಯಮ್’, ಎಂದರೆ ಭೂಮಿ ’ವಾನಮ್’ ಎಂದರೆ ಆಕಾಶ. ಇವೆರಡರ ನಡುವೆ ಇರುವುದು ನೀರು, ಗಾಳಿ, ತೇಜಸ್ಸು – ಒಟ್ಟಾರೆ, ಭಗವಂತನು ಪಂಚಭೂತಗಳನ್ನು ಸೃಷ್ಟಿಸಿದನು. ಆ ಪಂಚಭೂತಗಳು ಅವನೇ. ’ಮನಿಶರ್’ ಎಂದರೆ ಮನುಷ್ಯರು, ’ದೆಯ್ ವಮ್’ ಎಂಬುದರಲ್ಲಿ ದೇವತೆಗಳು ಮತ್ತು ಅವರಲ್ಲಿರುವ ನಾನಾ ಪಂಗಡಗಳು – ಯಕ್ಷರು, ಸಿದ್ಧರು, ಸಾಧ್ಯರು, ಗಂಧರ್ವರು, ಕಿನ್ನರರು, ಕಿಂಪುರುಷರು – ಇತ್ಯಾದಿಗಳು ಎಲ್ಲರೂ ಮೇಲಣಲೋಕವಾಸಿಗಳು. ’ಮಟ್ರುಮ್, ಮಟ್ರುಮ್, ಮಟ್ರುಮ್’ ಎಂದು ಮತ್ತೆ ಮತ್ತೆ ಹೇಳಿದುದಕ್ಕೆ – ಭಗವಂತನು ಮೇಲ್ಮಟ್ಟದ ಜಂತುಗಳು, ಕೆಳಮಟ್ಟದ ಜಂತುಗಳು, ಮತ್ತು ಮರ, ಬೆಟ್ಟ ಮುಂತಾದ ಅಚೇತನ ವಸ್ತುಗಳು ಎಂದರ್ಥವಾಗುತ್ತದೆ. ಚೇತನ ವಸ್ತುಗಳಲ್ಲಿ ಮನುಷ್ಯನುಇತರ ವಸ್ತುಗಳಿಗಿಂತಲೂ ಭಿನ್ನನು. ಅವನಿಗೆ ಮನಸ್ಸು, ಬುದ್ಧಿ, ವಿವೇಚನಾಶಕ್ತಿಗಳಿವೆ. ಜಂತುಗಳಲ್ಲಿ ಮೇಲ್ಮಟ್ಟದವು ಪ್ರಾಣಿಗಳು. ಕಾಲುಗಳಿಂದ ಸಂಚರಿಸಬಲ್ಲವು. ಕೆಳಮಟ್ಟದವು ಎದೆಯಿಂದ ತ್ವಳತಕ್ಕವು, ಹಾರಾಡತಕ್ಕವು, ಭೂಚರಗಳು ಜಲಚರಗಳು, ಕ್ರಿಮಿಕೀಟಾದಿಗಳು, ಇರುವೆ ಮುಂತಾದವು, ಅಣುಜೀವಿಗಳು ಇತ್ಯಾದಿಗಳು ಇವೆಲ್ಲವನ್ನೂ ಒಟ್ಟಾಗಿ, ’ಚೇತನ’ ವಸ್ತುಗಳು ಎನ್ನುತ್ತಾರೆ. ಸಂಚರಿಸದಂತೆ, ಒಂದು ಕಡೆ ನಿಲುಕಡೆಯಾಗಿ ನಿಂತಿರುವ ಮರ, ಬೆಟ್ಟ ಮುಂತಾಅವು ’ಅಚೇತನ’ ವಸ್ತುಗಳು. ಭಗವಂತನ ಸೃಷ್ಟಿಯನ್ನು ಕೆಲವು ಮಾತುಗಳಿಂದ ವಿವರಿಸುವುದು ಒಂದು ಹುಚ್ಚುತನವೇ\! ನೋಡಿ, ಅರಿತೂ ಆಶ್ಚರ್ಯಪಡತಕ್ಕದ್ದು –ಪಾಠಕಲಿಯತಕ್ಕದ್ದು ಅದು\! ಎಲ್ಲವೂ ಭಗವಂತನ ರೂಪಗಳೇ. ಅವುಗಳೆಲ್ಲದರ ಅಂತರ್ಯಾಮಿಯಾಗಿ ಇದ್ದುಕೊಂಡು, ಭಗವಂತನು ಎಲ್ಲವನ್ನೂ ನಿರ್ವಹಿಸುತ್ತಾನೆ. ಏನು ವಿಚಿತ್ರ\! ಏನಾಶ್ಚರ್ಯ\! 



“ಒರುಮೂವರಾಹಿಯಮೂರ್ ತ್ತಿಯೇ” – ತಾನೊಬ್ಬನೇ ಹೇಗೆ ಲೆಕ್ಕವಿಲ್ಲದಷ್ಟು ರೂಪಗಳಾಗಿ ಒಡೆದು ’ಸೃಷ್ಟಿ’ ಎನಿಸಿಕೊಂಡನೋ ಹಾಗೆಯೇ ತಾನೇ ಸಾಟಿಯಿಲ್ಲದ ಮೂರು ರೂಪಗಳಾಗಿ ಅವುಗಳ ನಿರ್ವಹಣೆಗೆ ನಿಂತಿದ್ದಾನೆ. ’ಬ್ರಹ್ಮ’ನಾಗಿ ಸೃಷ್ಟಿಕಾರ್ಯವನ್ನು ನಡೆಸುವುದಕ್ಕೆ, ’ವಿಷ್ಣು’ವಾಗಿ ಸೃಷ್ಟಿಯ ಎಲ್ಲವನ್ನೂ ರಕ್ಷಿಸುವುದಕ್ಕೆ ಮತ್ತು ’ರುದ್ರ’ನಾಗಿ ಕಡೆಗೆ ಎಲ್ಲವನ್ನೂ ಲಯಗೊಳಿಸುವುದಕ್ಕೆ. 



ಆಳ್ವಾರರು ಹೇಳುತ್ತಾರೆ: ಲಯಕಾಲ ಬಂದಾಗ, ಭಗವಂತನು ಸರ್ವನಾಶವಾಗುವುದನ್ನು ತಪ್ಪಿಸಿ, ತಾನು ಸರ್ವರಕ್ಷಕನೆಂಬುದಕ್ಕೆ ತಕ್ಕಂತೆ ಎಲ್ಲಾ ಲೋಕಗಳನ್ನೂ, ಒಮ್ಮೆಲೆ ನುಂಗಿ, ಅವುಗಳನ್ನು ಬೀಜರೂಪದಲ್ಲಿ ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು, ಕಾಪಾಡುತ್ತಾನೆ, ಮತ್ತೆ ಸೃಷ್ಟಿ ಸಮಯ ಬಂದಾಗ, ತನ್ನ ಸಂಕಲ್ಪಮಾತ್ರದಿಂದಲೇ ಅವೆಲ್ಲವನ್ನೂ ಹೊರಹಾಕುತ್ತಾನೆ. ಸ್ವಯಂಜ್ಞಾನಾನಂದ ಸ್ವರೂಪನಾಗಿ, ಪರಮತೇಜೋಮೂರ್ತಿಯಾಗಿ, ಪರಮಪದದಲ್ಲಿ ನೆಲಸಿದ್ದರೂ ಸಹ, ತಾನೇ ಎಲ್ಲಾ ಲೋಕಗಳೂ, ಪಂಚಭೂತಗಳೂ, ಮಾನವರೂ, ದೇವತೆಗಳೂ, ಪ್ರಾಣಿಗಳೂ, ಬಗೆಬಗೆಯ ಜೀವಜಂತುಗಳು ಆಗಿ, ಎಲ್ಲಾ ಬಗೆಯ ಅಚೇತನ ವಸ್ತುಗಳು ಆಗಿ ಪ್ರಕಟಗೊಳ್ಳುತ್ತಾನೆ. ಮತ್ತು ತಾನೇ ಸಾಟಿಯಿಲ್ಲದ ’ಮೂವರು ಆಗಿ’ ಎಂದರೆ ಬ್ರಹ್ಮ, ವಿಷ್ಣು, ರುದ್ರರಾಗಿ, ಸೃಷ್ಟಿ, ಸ್ಥಿತಿ, ಲಯ ಕಾರ್ಯಗಳನ್ನು ಹಂಚಿಕೊಂಡು ಎಲ್ಲವನ್ನೂನಿರ್ವಹಿಸುತ್ತಾನೆ. ಜನರೇ\! ಸರ್ವಸಮರ್ಥನೂ, ಸರ್ವರಕ್ಷಕನೂ, ಸರ್ವವ್ಯಾಪಿಯೂ, ಸರ್ವಙ್ಗನೂ, ಸತ್ಯಜ್ಞಾನಾನಂದಸ್ವರೂಪಿಯೂ, ಪರಮತೇಜೋಮೂರ್ತಿಯೂ ಆದ ಭಗವಂತನನ್ನು ಕಂಡುಕೊಳ್ಳಿ.



೨. ಮೂವರಾಹಿಯ ಮೂರ್ ತ್ತಿಯೈ ಮುದಲ್ ಮೂವರ್ ಕ್ಕೂಮ್ ಮುದಲ್ ವನ್ ತನ್ನೈ,

ಶಾವಮುಳ್ಲನ ನೀಕ್ಕುವನೈತ್ತಡಙ್ಗಡಲ್ ಕಿಡನ್ದಾನ್ ತನ್ನೈ,

ತೇವದೇವನೈತ್ತೆನ್ನಿ ಲಙ್ಗೈಯೆರಿಯೆೞುಚ್ಚೆಟ್ರ ವಿಲ್ಲಿಯೈ, 

ಪಾವನಾಶನೈ ಪಙ್ಗಯತ್ತಡಙ್ಗಣ್ಣನೈಪ್ಪರವು ಮಿನೇ\! 



ಮೂವರ್ ಆಹಿಯ = ಮೂರು ರೂಪಗಳು ಆಗಿರುವ, ಮೂರ್ ತ್ತಿ ಯೈ = ಒಂದೇ ಮೂರ್ತಿಯನ್ನು, ಮುದಲ್ ಮೂವರ್ ಕ್ಕುಮ್ = ಮೊದಲ ಮೂರು ಮೂರ್ತಿಗಳಿಗೂ, ಮುದಲ್ ವನ್ ತನ್ನೈ = ಆದಿಯಾಗಿರುವವನ್ನು \(ಒಡೆಯನಾಗಿರುವವನನ್ನು\), ಶಾವಮ್ = ಶಾಪ, ಉಳ್ಳನ = ಉಂಟಾದುವನ್ನು, ನೀಕ್ಕುವನೈ = ನೀಗಿಸುವವನನ್ನು, ತಡಮ್ ಕಡಲ್ = ವಿಸ್ತಾರವಾದ ಕಡಲಲ್ಲಿ, ಕಿಡನ್ದಾನ್ ತನ್ನೈ = ಪವಡಿಸಿರುವವನನ್ನು, ದೇವದೇವನೈ = ದೇವದೇವನನ್ನು, ತೆನ್ ಇಲಙ್ಗೈ = ಸುಂದರವಾದ ಲಂಕಾಪಟ್ಟಣದಲ್ಲಿ, ಎರಿ ಎೞು = ಉರಿ ಎದ್ದು ಜ್ವಲಿಸುವಂತೆ, ಶೆಟ್ರ = ನಾಶಪಡಿಸಿದ, ವಿಲ್ಲಿಯೈ = ಬಿಲ್ಲುಗಾರನನ್ನು, ಪಾವನಾಶನೈ = ಪಾಪವನ್ನೆಲ್ಲಾ ನಾಶಗೊಳಿಸುವವನನ್ನು, ಪಙ್ಗಯಮ್ = ಪಂಕಜದಂತೆ, ತಡ ಕಣ್ಣನೈ = ವಿಶಾಲವಾದ ಕಣ್ಣುಗಳುಳ್ಳವನನ್ನು, ಪರವು ಮಿನೇ = ಸುತಿಸಿರಿ \(ಹಾಡಿರಿ\). 



ಮೂರು ರೂಪಗಳು ಆಗಿರುವ ಏಕಮೂರ್ತಿಯನ್ನು, ಮೊದಲ ಮೂರು ಮೂರ್ತಿಗಳಿಗೂಆದಿ \(ಒಡೆಯ\)ಯಾದವನನ್ನು, ಉಂಟಾದ ಶಾಪವನ್ನು ನೀಗಿಸುವವನನ್ನು, ವಿಸ್ತಾರವಾದ ಕಡಲಲ್ಲಿ ಪವಡಿಸಿರುವವನನ್ನು, ದೇವದೇವನನ್ನು, ಸುಂದರವಾದ ಲಂಕಾಪಟ್ಟಣದಲ್ಲಿ ಉರಿ ಎದ್ದು ಜ್ವಲಿಸುವಂತೆ ನಾಶಪಡಿಸಿದ ಬಿಲ್ಲುಗಾರನನ್ನು, ಪಾಪಗಳನ್ನು ನಾಶಪಡಿಸುವವನನ್ನು, ಪಂಕಜದಂತೆ ವಿಶಾಲವಾದ ಕಣ್ಣುಗಳುಳ್ಳವನನ್ನು ಸ್ತುತಿಸಿರಿ \(ಹಾಡಿರಿ\). 



ಭಗವಂತನ ’ಪರ, ವಿಭವ, ವ್ಯೂಹ, ಅರ್ಚಾ, ಅಂತರ್ಯಾಮಿ’ತ್ವಗಳಲ್ಲಿ ಕೆಲವನ್ನು ಇಲ್ಲಿ ಸ್ಮರಿಸಿಕೊಳ್ಳಲಾಗುತ್ತದೆ. 



’ಮೂವರಾಹಿಯ ಮೂರ್ ತ್ತಿಯೈ” – ಸೃಷ್ಟಿ, ಸ್ಥಿತಿ, ಮತ್ತು ಲಯ ಕಾರ್ಯಗಳನ್ನು ನಿರ್ವಹಿಸುವುದಕ್ಕಾಗಿ, ಬ್ರಹ್ಮ, ವಿಷ್ಣು, ರುದ್ರರಾಗಿ ರೂಪಗೊಂಡವನು ಒಬ್ಬನೇ – ಸರ್ವೇಶ್ವರ. 



“ಮುದಲ್ ಮೂವರ್ ಕ್ಕೂಮ್ ಮುದಲ್ ವನ್” – ಮೇಲೆ ಹೇಳಿದ ತ್ರಿಮೂರ್ತಿಗಳಿಗೂ ಆದಿಯಾಗಿ, ಅವರ ಸ್ಥಿತಿಗೆ ಕಾರಣನೂಅವನೊಬ್ಬನೇ ಅವರ ಸ್ವಾಮಿಯೂ ಅವನೇ.



“ಶಾವಮುಳ್ಳನ ನೀಕ್ಕುವನೈ” – ತ್ರಿಮೂರ್ತಿಗಳಲ್ಲಿ ಶಿವನಿಗೆ ಬಂದ ಬ್ರಹ್ಮಹತ್ಯಾ ಶಾಪವನ್ನು ನೀಗಿಸಿದವನೂ ಅವನೇ – ಸರ್ವಶಕ್ತನಾದವನು. 



“ತಡಙ್ಗಡಲ್ಕಿಡನ್ದಾನೈ” – ವಿಸ್ತಾರವಾದ ಪಾಲ್ಗಡಲಲ್ಲಿ ನಿರ್ಲಿಪ್ತನಾಗಿ ಪವಡಿಸಿ, ಯೋಗನಿದ್ದೆಯಲ್ಲಿರುವವನೂ, ಮೇಲಣ ಲೋಕದವರೆಲ್ಲರೂ ಸಮೀಪಿಸಿ ಸ್ತುತಿಸಿ, ಪೂಜಿಸಿ, ಪ್ರಾರ್ಥಿಸಿಕೊಳ್ಳುವಂಥ ’ದೇವದೇವನೂ’ ಅವನೇ. 



“ತೆನ್ನಿಲಙ್ಗೈ ಯೆರಿಯೆೞುಚ್ಚೆಟ್ರವಿಲ್ಲಿಯೈ” – ಸುಂದರವಾದ ಲಂಕಾಪಟ್ಟಣವನ್ನು ಸರ್ವನಾಶಗೊಳಿಸಿದ, ಸಾಮಾನ್ಯಮಾನವನಾಗಿ ಅವತರಿಸಿದ ಅಪ್ರತಿಮ ಬಿಲ್ಲುಗಾರನಾದ ಶ್ರೀರಾಮನೂ ಅವನೇ. 



ಆಳ್ವಾರರು ಹೇಳುತ್ತಾರೆ: ಜನರೇ, ಭಗವಂತನೊಬ್ಬನೇ. ಅವನು ಸರ್ವೇಶ್ವರ. ಎಲ್ಲಕ್ಕೂ ಆದಿ, ಕಾರಣನು. ಬ್ರಹ್ಮ, ವಿಷ್ಣು, ರುದ್ರರೆಂಬ ತ್ರಿಮೂರ್ತಿಗಳಾಗಿ ರೂಪಗೊಂಡವನು ಅವನೇ. ವಿಸ್ತಾರವಾದ ಪಾಲ್ಗಡಲಲ್ಲಿ ಶೇಷಶಯನನಾಗಿ ಪವಡಿಸಿ ಯೋಗನಿದ್ದೆಯಲ್ಲಿರುವವನೂ, ದೇವತೆಗಳೆಲ್ಲರ ಒಡೆಯನೂ ಅವನೇ. ಶ್ರೀರಾಮನಾಗಿ ಅವತರಿಸಿ, ಸುಂದರವಾದ ಲಂಕಾಪಟ್ಟಣವನ್ನು ಸುಟ್ಟುಭಸ್ಮಮಾಡಿದ ಸಾಟಿಯಿಲ್ಲದ ಬಿಲ್ಲುಗಾರನೂ ಅವನೇ. ವಿಶಾಲವೂ ಆಕರ್ಷಕವೂ ಆದ ಕಣ್ಣುಗಳುಳ್ಳ ದಿವ್ಯಸುಂದರನೂ, ಎಲ್ಲರ ಪಾಪಗಳನ್ನೂ ನಾಶಪಡಿಸುವವನೂ, ಸರ್ವಶಕ್ತನೂ, ಸರ್ವರಕ್ಷಕನೂ ಆದ ಅವನನ್ನು ಸದಾ ಸ್ತುತಿಸಿ, ಭಜಿಸಿರಿ. 



೩. ಪರವಿವಾನವರೇತ್ತನಿನ್ ಱ ಪರಮನೈಪ್ಪರಂಜೋದಿಯೈ,

ಕುರವೈಕೋತ್ತಕುೞಹನೈ ಮಣಿವಣ್ಣನೈಕುಡಕ್ಕುತ್ತನೈ,

ಅರವ ಮೇಱಿ ಅಲೈಕಡಲಮರುಮ್ ತುಯಿಲ್ ಕೊಣ್ಡವಣ್ಣಲೈ,

ಇರವು ನನ್ ಪಹಲುಮ್ ವಿಡಾದು ಎನ್ ಱು ಮೇತ್ತುದಲ್ ಮನಮ್ ವೈಮ್ಮೀನೇ. 



ಪರವಿ = ವಿಸ್ತಾರವಾಗಿ \(ಹರಡಿಕೊಂಡು\) ವಾನವರ್ = ದೇವತೆಗಳು, ಏತ್ತ = ಸ್ತುತಿಸುವಂತೆ, ನಿನ್ ಱ = ಸಿದ್ಧವಾಗಿರುವ, ಪರಮನೈ = ಪರಮಪುರುಷನನ್ನು \(ಪರಾತ್ಪರನನ್ನು\), ಪರಂಶೋದಿಯೈ = ಪರಂಜ್ಯೋತಿಸ್ವರೂಪಿಯನ್ನು, ಕುರವೈಕೋತ್ತ = ರಾಸಕ್ರೀಡೆಯನ್ನಾಡಿದ, ಕುೞಹನೈ = ರಸಿಕನನ್ನು \(ದಿವ್ಯಸುಂದರನನ್ನು\) ಮಣಿವಣ್ಣನೈ = \(ದಿವ್ಯವಾದ\) ನೀಲಮಣಿಯ ಬಣ್ಣದವನನ್ನು, ಕುಡಕ್ಕುತ್ತನೈ = ಕೊಡದ ಕುಣಿತವಾಡುವವನನ್ನು, ಅರವಮ್ ಏಱಿ = ಸರ್ಪವನ್ನೇರಿ, ಅಲೈ ಕಡಲ್ = ಅಲೆಗಳಿಂದ ತುಂಬಿದ ಕಡಲಲ್ಲಿ, ಅಮರುಮ್ = \(ಅದಕ್ಕೆ\) ಹೊಂದಿಕೊಂಡಿರುವಂತೆ, ತುಯಿಲ್ ಕೊಣ್ಡ = ಪವಡಿಸಿರುವ, ಅಣ್ಣಲೈ = ಸ್ವಾಮಿಯನ್ನು, ಇರವುಮ್ = ರಾತ್ರಿಯೂನಲ್ ಪಹಲುಮ್ = ಒಳ್ಳೆಯ ಹಗಲಲ್ಲೂ, ವಿಡಾದು = ಬಿಡದಂತೆ \(ಯಾವಾಗಲೂ\), ಏತ್ತುದಲ್ = ಸ್ತುತಿಸುವುದರಲ್ಲಿ, ಮನಮ್ ವೈಮ್ಮಿನೇ = ಮನಸ್ಸನ್ನಿಡಿ. 



ಸುತ್ತಮುತ್ತಲೂ ಹರಡಿಕೊಂಡು ದೇವತೆಗಳು ಸ್ತುತಿಸುವಂತೆ ಸಿದ್ಧವಾಗಿರುವ ಪರಮಪುರುಷನನ್ನು, ಪರಂಜ್ಯೋತಿ ಸ್ವರೂಪಿಯನ್ನು, ರಾಸಕ್ರೀಡೆಯನ್ನಾಡಿದ ದಿವ್ಯಸುಂದರನನ್ನು, ನೀಲಮಣಿಯ ಬಣ್ಣದವನನ್ನು, ಕೊಡದ ಕುಣಿತವಾಡುವವನನ್ನು, ಸರ್ಪವನ್ನೇರಿ ಅಲೆಗಳಿಂದ ತುಂಬಿದ ಕಡಲಲ್ಲಿ ಅದಕ್ಕೆ ಹೊಂದಿಕೊಂಡಿರುವಂತೆ ಪವಡಿಸುವ ಸ್ವಾಮಿಯನ್ನು, ಹಗಲೂ ರಾತ್ರಿಯೂ ಚೆನ್ನಾಗಿ ಬಿಡದಂತೆ ಯಾವಾಗಲೂ ಸ್ತುತಿಸುವುದರಲ್ಲಿ ಮನಸ್ಸನ್ನಿಡಿ. 



ಹಿಂದಿನ ಪಾಶುರದ ವಿಷಯವನ್ನೇ ಇಲ್ಲಿಯೂ ಮುಂದುವರಿಸಲಾಗಿದೆ. 



“ಪರವಿ ವಾನವರೇತ್ತ ನಿನ್ ಱಪರಮನೈ” – ದೇವತೆಗಳೆಲ್ಲರೂ ಒಟ್ಟುಗೂಡಿ, ಭಗವಂತನಲ್ಲಿ ತಮ್ಮ ಕಷ್ಟಸಂಕಟಗಳನ್ನು ಹೇಳಿಕೊಂಡು, ತಮ್ಮನ್ನು ರಕ್ಷಿಸುವಂತೆ ಬೇಡುವಂಥ ಪರಮಪುರುಷನು. ಅವನೇ ಪರಮಪದದಲ್ಲಿ ’ಪರಂಜ್ಯೋತಿ’ ಸ್ವರೂಪಿಯಾಗಿ ಸರ್ವರಕ್ಷಕನಾಗಿರುವವನು. 



“ಕುರವೈ ಕೋತ್ತ ಕುೞಹನೈ” – ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ, ತನ್ನ ಇಂಪಾದ ಕೊಳಲನಾದದಿಂದ ಎಲ್ಲರನ್ನೂ ಆಕರ್ಷಿಸಿದನಷ್ಟೆ. ಅವನ ಅಪ್ರತಿಮಸೌಂದರ್ಯಕ್ಕೆ \(ಆಕರ್ಷಣೆಗೆ\) ಮಾರುಹೋಗಿ, ಗೋವಳಯುವತಿಯರು ಒಂದು ಬೆಳದಿಂಗಳ ರಾತ್ರಿ ತಮ್ಮ ತಮ್ಮ ಮನೆಗಳಿಂದಹೊರಟು ಶ್ರೀಕೃಷ್ಣನೊಡನೆ ಕಲೆತು, ರಾತ್ರಿಯನ್ನುಆನಂದದಿಂದ ಕಳೆದರು. ಅಂದು ನಡೆದ ವೈಚಿತ್ರ್ಯವೇನೆಂದರೆ, ಒಬ್ಬೊಬ್ಬ ಗೊಲ್ಲತಿಯ ಮಗ್ಗುಲಲ್ಲೂ ಒಬ್ಬೊಬ್ಬ ಕೃಷ್ಣನಿರುತ್ತಾ, ನೆರೆದ ಎಲ್ಲರಿಗೂ ಪ್ರತ್ಯೇಕವಾಗಿಯೂ ಒಟ್ಟಾಗಿಯೂ ಆನಂದಪಡಿಸಿದ್ದು. 



“ಕುಡಕ್ಕೂತ್ತನೈ” – ಭಗವಂತನು ಶ್ರೀಕೃಷ್ಣನಾಗಿ ನಂದಗೋಕುಲದಲ್ಲಿ ಬೆಳೆಯುತ್ತಿದ್ದಾಗ, ಅತ್ಯಂತ ಕಠಿಣವಾದ ಕೊಡದ ಕುಣಿತವನ್ನು, ಅತ್ಯಂತ ಚಾತುರ್ಯದಿಂದ ಆಡಿ ಎಲ್ಲರನ್ನೂ ಸಂತೋಷಪಡಿಸಿದನು. 



“ಅರವಮ್ ಮೇಲ್.....................ಅಣ್ಣಲೈ” – ಶೇಷಶಯನನಾಗಿ, ಪಾಲ್ಗಡಲಲ್ಲಿ ಪವಡಿಸಿ ಯೋಗನಿದ್ದೆಯಲ್ಲಿರುವ ಶ್ರೀಮನ್ನಾರಾಯಣನು. 



ಆಳ್ವಾರರು ಹೇಳುತ್ತಾರೆ: ಜನರೇ, ಭಗವಂತನ ಸುತ್ತಲೂ ದೇವತೆಗಳು ಒಟ್ಟುಗೂಡಿ ಸ್ತುತಿಸುತ್ತಾರೆ. ಅವನೇ ಪರಂಜ್ಯೋತಿಸ್ವರೂಪಿ. ಅವನೇ ಶ್ರೀಕೃಷ್ಣನಾಗಿ ಅವತರಿಸಿ ಆಶ್ಚರ್ಯಾದ್ಭುತಕಾರ್ಯಗಳನ್ನು ನಡೆಸಿದನು. ಗೋಪಿಯರೊಡನೆ ಕಲೆತು ರಾಸಕ್ರೀಡೆಯನ್ನಾಡಿಅವರನ್ನು ಆನಂದಪಡಿಸಿದನು. ಪಾಲ್ಗಡಲಲ್ಲಿ ಶೇಷಶಯನನಾಗಿ ಯೋಗನಿದ್ದೆಯಲ್ಲಿರುವವನೂ ಅವನೇ. ಆ ಸ್ವಾಮಿಯನ್ನು ಹಗಲು ರಾತ್ರಿ ಎನ್ನದೆ, ಎಡೆಬಿಡದಂತೆ, ಯಾವಾಗಲೂ ಸ್ತುತಿಸುತ್ತಾ, ಅವನಲ್ಲಿ ಮನಸ್ಸನ್ನಿಡಿ, ಇದರಿಂದ ನಿಮ್ಮ ಉದ್ಧಾರವಾಗುತ್ತದೆ.



೪. ವೈಮ್ಮಿನ್ ನುಮಾನತ್ತೆನ್ ಱು ಯಾನುರೈಕ್ಕಿನ್ ಱ ಮಾಯವನ್ ತೀರ್ ಮೈಯೈ,

ಎಮ್ಮನೋರ್ ಹಳುರಪ್ಪಡೆನ್? ಅದು ನಿಱ್ ಕ ನಾಳ್ ತೊಱುಮ್, ವಾನವರ್,

ತಮ್ಮೈಯಾಳುಮವನುಮ್ ನಾನ್ಮುಹನುಮ್ ಶಡೈಮುಡಿಯಣ್ಣಲುಮ್,

ಶೆಮ್ಮೈಯಾಲವನ್ ಪಾದಪಙ್ಕಯಮ್ ಶಿನ್ದಿತ್ತೇತ್ತಿತ್ತಿರಿವರೇ.



ವೈಮ್ಮಿನ್ = ಇರಿಸಿರಿ, ನುಮ್ ಮನತ್ತು = ನಿಮ್ಮ ಮನಸ್ಸನ್ನು, ಎನ್ ಱು= ಎಂದು, ಯಾನ್ = ನಾನು, ಉರೈಕ್ಕಿನ್ ಱ = ಹೇಳುವ, ಮಾಯವನ್ = ಆಶ್ಚರ್ಯಕಾರಿಯ, ಶೀರ್ ಮೈಯೈ = ಸದ್ಗುಣಗಳನ್ನು, ಎಮ್ಮ ನೋರ್ ಹಳ್ = ನನ್ನಂಥವರು, ಉರೈಪ್ಪದು = ಹೇಳುವುದು, ಎನ್ = ಏನು? \(ಇನ್ನೇನು\), ಅದು ನಿಱ್ ಕ = ಅದು ಹಾಗಿರಲಿ, ನಾಳ್ ದೊಱುಮ್ = ಎಡೆಬಿಡದಂತೆ \(ಅನುದಿನವೂ\), ವಾನವರ್ = ದೇವತೆಗಳು, \(ನಿತ್ಯಸೂರಿಗಳು\), ತಮ್ಮೈಯಾಳುಮ್ ಅವನುಮ್ = ತಮ್ಮನ್ನಾಳುವವನೂ, \(ವಾನವರ್ ತಮ್ಮೈ = ದೇವತೆಗಳನ್ನು, ನಿತ್ಯಸೂರಿಗಳನ್ನು\) ಆಳುಮವನುಮ್ = ಆಳುವವನೂ, ಒಡೆಯನೂ\), ನಾನ್ ಮುಹನೂ = ನಾಲ್ಮುಖನೂ, ಶಡೈಮುಡಿ ಅಣ್ಣಲುಮ್ = ಜಡೆಯನ್ನು ಧರಿಸಿರುವ ದೇವನೂ, ಶೆಮ್ಮೈಯಾಲ್ = ಕ್ರಮವಾಗಿ \(ಪದ್ಧತಿಯ ಪ್ರಕಾರ್‍ಅ\), ಅವನ್ = ಅವನ, ಪಾದ ಪಙ್ಕಯಮ್ = ಪಾದಪಂಕಜವನ್ನು, ಶಿನ್ದಿತ್ತು = ಚಿಂತಿಸುತ್ತಾ, ಏತ್ತಿ = ಸ್ತುತಿಸುತ್ತಾ, ತಿರಿವರೇ = \(ಮುಖ್ಯ ಕೆಲಸವಾಗಿ\) ಇಟ್ಟಿರುವವರೇ. 



’ನಿಮ್ಮ ಮನಸ್ಸನ್ನು ಇರಿಸಿರಿ’ ಎಂದು ನಾನು ಹೇಳುವ ಆಶ್ಚರ್ಯಕಾರಿಯ ಸದ್ಗುಣಗಳನ್ನು ನನ್ನಂಥವರು ಹೇಳುವುದು ಏನು ಹೆಚ್ಚು? ಅದು ಹಾಗಿರಲಿ. ಅನುದಿನವೂ ದೇವತೆಗಳನ್ನಾಳುವವನೂ, ನಾಲ್ಮುಖನೂ, ಜಡೆಯನ್ನು ಧರಿಸಿರುವವನೂ ಪದ್ಧತಿಯಂತೆ ಅವನ ಪಾದ ಪಂಕಜವನ್ನು ಚಿಂತಿಸುತ್ತಾ, ಸ್ತುತಿಸುತ್ತಾ, \(ಇರುವುದನ್ನೇ\) ಮುಖ್ಯಕೆಲಸವನ್ನಾಗಿ ಇಟ್ಟುಕೊಂಡಿರುವವರೇ. 



’ನಿಮ್ಮ ಮನಸ್ಸನ್ನು ಇರಿಸಿರಿ’ ಎಂದು ನಾನು ಹೇಳುವ ಆಶ್ಚರ್ಯಕಾರಿಯ ಸದ್ಗುಣಗಳನ್ನು ನನ್ನಂಥವರು ಹೇಳುವುದು ಏನು ಹೆಚ್ಚು? ಅದು ಹಾಗಿರಲಿ. ಅನುದಿನವೂ ದೇವತೆಗಳನ್ನಾಳುವವನೂ, ನಾಲ್ಮುಖನೂ, ಜಡೆಯನ್ನು ಧರಿಸಿರುವವನೂ ಪದ್ಧತಿಯಂತೆ ಅವನ ಪಾದಪಂಕಜವನ್ನು ಚಿಂತಿಸುತ್ತಾ, ಸ್ತುತಿಸುತ್ತಾ, \(ಇರುವುದನ್ನೇ\) ಮುಖ್ಯಕೆಲಸವನ್ನಾಗಿ ಇಟ್ಟುಕೊಂಡಿರುವವರೇ. 



’ವಾನವರ್ ತಮ್ಮೈಯಾಳು ಮವಮ್’ – ಎಂದರೆ, ದೇವತೆಗಳಿಗೆ ಒಡೆಯ ದೇವೇಂದ್ರ. 



’ಶಡೈಮುಡಿಯಣ್ಣಲ್’ – ಎಂದರೆ, ಜಟಾಧಾರಿಯಾದ ದೇವರು, ಶಿವನು.



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನಾದ ಭಗವಂತನ ಕಲ್ಯಾಣಗುಣಗಳನ್ನು ಕುರಿತು ಎಡೆಬಿಡದಂತೆ ಅನುದಿನವೂ ಚಿಂತಿಸುತ್ತಿರಿ ಎಂದು ನಾನು, ನನ್ನಂಥವನು, ಹೇಳುವುದರಲ್ಲಿ ಹೆಚ್ಚುಗಾರಿಕೆಯೇನು? ದೇವತೆಗಳ ಒಡೆಯನಾದ ದೇವೇಂದ್ರನೂ, ಚತುರ್ಮುಖ ಬ್ರಹ್ಮನೂ, ಜಟಾಧಾರಿಯಾದ ಶಿವನೂ ಅವನ ಪಾದಪಂಕಜಗಳನ್ನು ಎಡೆಬಿಡದಂತೆ ಅನುದಿನವೂ ಚಿಂತಿಸುತ್ತಿರುವುದನ್ನು, ಸ್ತುತಿಸುತ್ತಿರುವುದನ್ನು ಅವರ ಕೆಲಸವನ್ನಾಗಿ ಮಾಡಿಕೊಂಡಿದ್ದಾರೆ, ಕಂಡಿರಾ\! 



೫. ತಿತಿಯುಮ್ ಕಾಟ್ರೊಡಹಲ್ ವಿಶುಮ್ಬು ತಿಣಿನ್ದಮಣ್ ಕಿಡನ್ದಕಡಲ್,

ಎರಿಯುಮ್ ತೀಯೊಡಿರುಶುಡರ್ ದೆಯ್ ವಮ್ ಮಟ್ರುಮ್ ಮಟ್ರುಮ್ ಮುಟ್ರುಮಾಯ್,

ಕರಿಯಮೇನಿಯನ್ಶೆಯ್ಯತಾಮರೈಕ್ಕಣ್ಣನ್ ಕಣ್ಣನ್ ವಿಣ್ಣೋರಿಱೈ,

ಶುರಿಯುಮ್ ಪಲ್ ಕರುಂಗುಂಜಿ ಎಙ್ಗಳ್ ಶುಡರ್ ಮುಡಿಯಣ್ಣಲ್ ತೋಟ್ರಮೇ. 



ತಿರಿಯುಮ್ = ಅಲೆದಾಡುವ, ಕಾಟ್ರೋಡು = ಗಾಳಿಯೂ, ಅಹಲ್ = ವಿಸ್ತಾರವಾದ, ವಿಶುಮ್ಬು = ಆಕಾಶವೂ, ತಿಣಿನ್ದ = ಗಡುಸಾದ, ಮಣ್=ಭೂಮಿಯೂ, ಕಿಡನ್ದ = ಒಂದೆಡೆ ಇರುವ, ಕಡಲ್ = ಕಡಲೂ, ಎರಿಯುಮ್ = ಜ್ವಲಿಸುವ \(ಉರಿಯುತ್ತಿರುವ\) ತೀಯೋಡು = ಅಗ್ನಿಯೂ, ಇರು ಶುಡರ್ = ಸೂರ್ಯಚಂದ್ರರೂ, ದೇಯ್ ವಮ್ = ದೇವತೆಗಳೂ, ಮಟ್ರುಮ್ =ಇನ್ನೂ ಇತರರೂ \(ಮನುಷ್ಯರೂ\), ಮಟ್ರುಮ್ = ಇನ್ನೂ ಇತರರೂ \(ತಿರ್ಯಕ್, ಸ್ಥಾವರಗಳೂ\), ಮುಟ್ರುಮ್ ಆಯ್ = ಮತ್ತೆಲ್ಲವೂ ಆಗಿರುವ, ಕರಿಯ ಮೇನಿಯನ್ = ಕರಿಯ ರೂಪವುಳ್ಳವನೂ, ಶೆಯ್ಯ ತಾಮರೈ ಕಣ್ಣನ್ = ಕೆಂದಾವರೆಯಂತೆ ಕಣ್ಣುಳ್ಳವನೂ, ಕಣ್ಣನ್ = ಅತ್ಯಾಕರ್ಷಕನೂ \(ಶ್ರೀಕೃಷ್ಣನಾಮಧಾರಿಯೂ\), ವಿಣ್ಣೋರ್= ಮೇಲಣಲೋಕದವರ, ಇಱೈ = ಒಡೆಯನೂ, ಶುರಿಯುಮ್ = ಸುರುಳಿಸುತ್ತಿರುವ, ಪಲ್ = ಹಲವಾರು, ಕುರುಕುಂಜಿ = ದೊಡ್ಡ ಕುರುಳುಗಳ, ಎಙ್ಗಳ್ = ನಮ್ಮ, ಶುಡರ್ ಮುಡಿ = ಹೊಳೆಹೊಳೆಯುವ, ಕಿರೀಟವನ್ನು ಧರಿಸಿರುವ, ಅಣ್ಣಲ್ = ಸ್ವಾಮಿಯ, ತೋಟ್ರಮೇ = ಸೃಷ್ಟಿಯೇ \(ಹಿರಿಮೆಯೇ\), ತೋರಿಕೆಯೇ.



ಸುಳಿದಾಡುವ ಗಾಳಿಯೂ, ವಿಸ್ತಾರವಾದ \(ಹರಡಿರುವ\) ಆಕಾಶವೂ, ಗಡುಸಾದ ಭೂಮಿಯೂ, ಒಂದೆಡೆ ಇರುವ ಕಡಲೂ, ಉರಿಯುವ ಬೆಂಕಿಯೂ, ಸೂರ್ಯಚಂದ್ರರೂ, ದೇವತೆಗಳೂ, ಇನ್ನಿತರರೂ \(ಮಾನವರೂ\), ತಿರ್ಯಕ್ ಸ್ಥಾವರಾದಿಗಳೂ \(ಪ್ರಾಣಿಗಳೂ, ಮರಬೆಟ್ಟ ಮುಂತಾದವೂ\), ಎಲ್ಲವೂ ಆಗಿರುವ ಕರಿಯರೂಪವುಳ್ಳವನೂ, ಕೆಂದಾವರೆಯಂತೆ ಕಣ್ಣುಳ್ಳವನೂ, ಅತ್ಯಾಕರ್ಷಕನೂ, ಮೇಲಣಲೋಕದವರ ಒಡೆಯನೂ, ಸುರುಳಿಸುತ್ತಿರುವ ಹಲವಾರು ದೊಡ್ಡ ದೊಡ್ಡ ಕುರುಳುಗಳ, ಹೊಳೆಹೊಳೆಯುವ ಕಿರೀಟವನ್ನು ಧರಿಸಿರುವ, ನಮ್ಮ ಸ್ವಾಮಿಯ ಸೃಷ್ಟಿಯ ತೋರಿಕೆಯೇ. 



ಇಲ್ಲಿ ಭಗವಂತನ ಸೃಷ್ಟಿಯ ಹಿರಿಮೆಯನ್ನೂ, ಅವನು ತೋರಿಕೊಳ್ಳುವ ಬಗೆಯನ್ನೂ ಹೇಳಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಜನರೇ, ಭಗವಂತನು ನಮಗೆ ತೋರಿಕೊಳ್ಳುವ ಬಗೆಯನ್ನು ಕಾಣಿರಿ: ಗಾಳಿ, ಬೆಂಕಿ, ನೀರು, ನೆಲ, ಬಾನು \(ಆಕಾಶ\)ಗಳಾದ ಪಂಚಭೂತಗಳ ರೂಪದಲ್ಲಿ ಅವನು ಎಲ್ಲೆಲ್ಲಿಯೂ ವ್ಯಾಪಿಸಿದ್ದಾನೆ. ಸೂರ್ಯಚಂದ್ರರೂ, ದೇವತೆಗಳೂ, ಮಾನವರೂ, ಪ್ರಾಣಿಗಳೂ, ಕ್ರಿಮಿಕೀಟಾದಿಗಳೂ, ಎಲ್ಲಾ ಅಚೇತನ ವಸ್ತುಗಳು ಆಗಿ ಅವನು ಎಲ್ಲೆಲ್ಲೂ ತುಂಬುಕೊಂಡಿದ್ದಾನೆ. ಅವನಾದರೋ, ಕರಿಯದೇಹದವನು, ಕೆಂದಾವರೆಯ ಕಣ್ಣುಳ್ಳವನು. ಅತ್ಯಾಕರ್ಷಕಸುಂದರ. ಸೊಬಗಿನ ಉದ್ದನಾದ ಮುಂಗುರುಳುಗಳಿಂದ ಶೋಭಿಸುವವನು. ಹೊಳೆಯುವ ಕಿರೀಟವುಳ್ಳವನು. ಪರಮಪದವಾಸಿಗಳ ಒಡೆಯನು. ಹೀಗೆ ಅವನನ್ನು ಅವನ ಭವ್ಯಸೃಷ್ಟಿಯ ಮೂಲಕವೇ ಅವನನ್ನು ಕಾಣಬಹುದು, ಕಂಡಿರಾ.



೬. ತೋಟ್ರಕ್ಕೇಡವಿಅಯಿಲ್ಲಾನುಡೈಯಾನ್ ಅವನೊರು ಮೂರ್ ತ್ತಿಯಾಯ್,

ಶೀಟ್ರತ್ತೋಡರುಳ್ ಪೆಟ್ರವನದಿಕ್ಕೀೞ್ ಪ್ಪುಹ ನಿನ್ ಱ ಶೆಙ್ಗಣ್ ಮಾಲ್,

ನಾಟ್ರತ್ತೋಟ್ರಚ್ಚುವೈಯೊಲಿ ಉಱಲಾಹಿನಿನ್ ಱ, ಎಮ್ ವಾನವ

ರೇಟ್ರೈಯೇ ಯನ್ ಱಿ ಮಟ್ರೊರು ವರೈಯಾನಿಲೇಯೆೞು ಮೈಕ್ಕೂಮೇ. 



ತೋಟ್ರಮ್ = ಹುಟ್ಟು, ಕೇಡು = ಸಾವು, ಅವೈ = ಅವುಗಳನ್ನು, ಇಲ್ಲಾನ್ = ಇಲ್ಲದವನೂ, ಉಡೈಯಾನ್ = \(ಅವನ್ನು\) ಉಳ್ಳವನೂ, ಅವನ್ = ಅವನು, ಒರು = ಸಾಟಿಯಿಲ್ಲದ, ಮೂರ್ ತ್ತಿ ಆಯ್ = ಮೂರ್ತಿಯಾಗಿರುವವನೂ, ಶೀಟ್ರತ್ತೋಡು = ಕಡುಕೋಪದ ಜೊತೆಯಲ್ಲಿ, ಅರುಳ್ ಪೆಟ್ರವನ್ = ಕೃಪೆಯನ್ನು ಪಡೆದವನು, ಅಡಿ ಕೀೞ್ = ತಿರುವಡಿಯ ಬಳಿಯಲ್ಲಿ, ಪುಹ = ಸೇರಲು, ನಿನ್ ಱ = ನಿಂತಿರುವ, ಶೆಮ್ ಕಣ್ಮಾಲ್ = ಕೆಂಪನೆಯ ಕಣ್ಣುಳ್ಳ ವ್ಯಾಮೋಹಕಾರಿಯು. ನಾಟ್ರಮ್ = ಗಂಧ, ತೋಟ್ರಮ್ = ರೂಪ, ಶುವೈ = ರಸ, ಒಲಿ = ಶಬ್ದ, ಉಱಲ್ = ಸ್ಪರ್ಶ ಎಂಬ, ವಿಷಯಗಳು, ಆಹಿ = ಆಗಿ, ನಿನ್ ಱ = ಇರುವ, ಎಮ್ ವಾನವರ್ ಏಟ್ರೈಯೈ = ನಮ್ಮ, ದೇವತೆಗಳ ಒಡೆಯನನ್ನು, ಅನ್ ಱಿ = ಅಲ್ಲದೆ, ಮಟ್ರು ಒರುವರೈ = ಬೇರೆ ಯಾರೊಬ್ಬರನ್ನೂ, ಯಾನ್ = ನಾನು, ಇಲೇನ್ = ಪಡೆದಿಲ್ಲ, ಎಱುಮೈಕ್ಕುಮೇ = ಉಜ್ಜೀವನಕ್ಕಾಗಿ. 



ಹುಟ್ಟುಸಾವು ಎಂಬವನ್ನು ಇಲ್ಲದವನೂ ಮತ್ತು ಉಳ್ಳವನೂ, ಸಾಟಿಯಿಲ್ಲದ ಒಂದು ಮೂರ್ತಿಯಾಗಿರುವವನೂ, ಕಡುಕೋಪದ ಜೊತೆಯಲ್ಲಿ ಕೃಪೆಯನ್ನು ಪಡೆದವನು ತಿರುವಡಿಗಳ ಬಳಿಯಲ್ಲಿ ಸೇರಲು ನಿಂತಿರುವವನೂ, ಕೆಂಪನೆಯ ಕಣ್ಣುಗಳ ವ್ಯಾಮೋಹಕಾರಿಯು ಗಂಧ, ರೂಪ, ರಸ, ಶಬ್ದ, ಸ್ಪರ್ಶಗಳೆಂಬ ವಿಷಯಗಳಾಗಿರುವವನೂ, ನಮ್ಮದೇವತೆಗಳ ಒಡೆಯನೂ ಆಗಿರುವವನನ್ನಲ್ಲದೆ ನನ್ನ ಉಜ್ಜೀವನಕ್ಕಾಗಿ ಬೇರೊಬ್ಬರನ್ನುನಾನು ಪಡೆದಿಲ್ಲ. 



“ತೋಟ್ರಕ್ಕೇಡವೈಯಿಲ್ಲಾ ನುಡೈಯಾನ್” – ಭಗವಂತನಿಗೆ ಹುಟ್ಟೂ ಇಲ್ಲ, ಸಾವೂ ಇಲ್ಲ. ಅವನು’ಅನಾದಿ’, ’ಅಜ’ ಮತ್ತು ’ಅನಂತ’, ’ಅಮರ’ ಅವನ ’ಪರ’ ಸ್ವರೂಪವನ್ನು ಅದು ತಿಳಿಸುತ್ತದೆ. ಆದರೆ, ಆಶ್ರಿತರಕ್ಷಣೆಗಾಗಿ, ದುಷ್ಟಶಿಕ್ಷಣಕ್ಕಾಗಿ, ಧರ್ಮಸಂರಕ್ಷಣೆಗಾಗಿ, ಭೂಭಾರವನ್ನಿಳಿಸುವುದಕ್ಕಾಗಿ, ಅವನು ಅವತಾರಗಳನ್ನೆತ್ತುವಾಗ, ಅವನಿಗೆ ಹುಟ್ಟೂ ಉಂಟು. ಸಾವೂ ಉಂಟು. ಎಂಥ ವಿಚಿತ್ರ\! 



“ಒರು ಮೂರ್ತ್ತಿ” – ಸರ್ವೇಶ್ವರನಾದ ಅವನಿಗೆ ಬೇರೆ ಯಾರೊಬ್ಬರೂಸರಿಯೂ ಇಲ್ಲ, ಸಾಟಿಯೂ ಇಲ್ಲ. 



“ಶೀಟ್ರತ್ತೋಡರುಳ್..............ನಿನ್ ಱ ಶೆಙ್ಗಣ್ ಮಾಲ್” – ಇದು ಭಗವಂತನ ನರಸಿಂಹಾವತಾರವನ್ನು ಸೂಚಿಸುತ್ತದೆ. ತನ್ನ ಭಕ್ತನಾದ ಬಾಲಕ ಪ್ರಹ್ಲಾದನ ವಿಷಯದಲ್ಲಿ ಕರುಣೆ, ಕೃಪೆಗಳನ್ನೂ, ತನ್ನ ಶತ್ರುವಾದ ಅವನ ತಂದೆ ಹಿರಣ್ಯಕಶಿಪುವಿನ ಬಗೆಗೆ ಕಡುಕೋಪವನ್ನೂ, ಕೆಂಗಣ್ಣನ್ನೂ ತೋರಿಸಿದ ಉಗ್ರನರಸಿಂಹಾವತಾರಿಯೇ ಭಗವಂತ. 



“ನಾಟ್ರಮ್...............................ನಿನ್ ಱ” – ಪಂಚೇಂದ್ರಿಯಗಳಿಗೆ ವಿಷಯಗಳಾದ ಶಬ್ದ, ಸ್ಪರ್ಶ, ರೂಪ, ರಸ, ಗಂಧ- ಇವುಗಳೆಲ್ಲ ಆಗಿರುವವನೂ ಅವನೇ.



ಆಳ್ವಾರರು ಹೇಳುತ್ತಾರೆ: ಅದ್ವಿತೀಯವಾದ ಒಬ್ಬನೇ ಮೂರ್ತಿಯಾಗಿ, ಹುಟ್ಟು ಸಾವು ಇಲ್ಲದವನಾದರೂ, ದೇವದೇವನಾದರೂ, ತನಗೆ ಆಶ್ರಿತನಾದ ಬಾಲಕ ಪ್ರಹ್ಲಾದನನ್ನು ರಕ್ಷಿಸುವುದಕ್ಕಾಗಿಯೂ, ಶತ್ರುವಾದ ಹಿರಣ್ಯಕಶಿಪುವನ್ನು ಶಿಕ್ಷಿಸುವುದಕ್ಕಾಗಿಯೂ ಸಾಟಿಯಿಲ್ಲದ ನರಸಿಂಹನಾಗಿ ಅವತರಿಸಿದವನೂ, ಶಬ್ದಾದಿ ವಿಷಯಗಳಾಗಿ ಬೆಳಗುವವನೂ, ಆದ ನಮ್ಮ ಸರ್ವೇಶ್ವರನನ್ನೇ ನನ್ನ ಉಜ್ಜೀವನಕ್ಕಾಗಿ ನಾನು ಆಶ್ರಯಿಸುವುದು. ಬೇರೆ ಯಾರನ್ನೂ ಅಲ್ಲ. 



೭. ಎೞುಮೈಕ್ಕು ಮೆನದಾವಿಕ್ಕು ಇನ್ನಮುದತ್ತಿನೈಯೆನದಾರುಯಿರ್,

ಕೆೞುಮಿಯ ಕದಿರ್ ಚ್ಚೋದಿಯೈ ಮಣಿವಣ್ಣನೈ ಕ್ಕೂಡಕ್ಕೂತ್ತನೈ,

ವಿೞುಮಿಯವಮರರ್ ಮುನಿವರ್ ವಿೞುಙ್ಗುಮ್ ಕನ್ನಱ್ ಕನಿಯಿನೈ,

ತೊೞುಮಿನ್ ತೂಯಮನತ್ತರಾಯ್ ಇಱೈಯುಮ್ ನಿಲ್ಲಾದುಯರಙ್ಗಳೇ. 



ಎೞುಮೈಕ್ಕುಮ್ = ಎಲ್ಲಾ ಸ್ಥಿತಿಗಳಲ್ಲೂ \(ಉಜ್ಜೀವನಗೊಳ್ಳುವುದಕ್ಕೆ\), ಎನದುಆವಿಕ್ಕು = ನನ್ನ ಆತ್ಮನಿಗೆ, ಇನ್ = ಇನಿದಾದ, ಅಮುದತ್ತಿನೈ = ಅಮೃತಸ್ವರೂಪಿಯನ್ನು, ಎನದು = ನನ್ನ, ಆರ್ ಉಯಿರ್ = ತುಂಬುಜೀವದೊಡನೆ, ಕೆೞುಮಿಯ = ಹೊಂದಿಕೊಂಡಿರುವ, ಕದಿರ್ ಶೊದಿಯೈ = ದಿವ್ಯಜ್ಯೋತಿಯನ್ನು, ಮಣಿವಣ್ಣನೈ = ನೀಲಮಣಿಯ ಬಣ್ಣದವನನ್ನು, ಕುಡಕ್ಕೂತ್ತನೈ= ಕೊಡದ ಕುಣಿತವಾಡುವವನನ್ನು, ವಿೞುಮಿಯ = ಶ್ರೇಷ್ಠರಾದ, ಅಮರರ್ = ದೇವತೆಗಳಿಂದಲೂ, ಮುನಿವರ್ = ಮಹರ್ಷಿಗಳಿಂದಲೂ, ವಿೞುಙ್ಗಮ್ = ಉಂಡು ಆನಂದಿಸುವ, ಕನ್ನಲ್ ಕನಿಯೈ = ಕಲ್ಲುಸಕ್ಕರೆಯನ್ನೂ ಹಣ್ಣನ್ನೂ, ತೊೞುಮಿನ್ = ಪೂಜಿಸಿ, ತೂಯಮನತ್ತರಾಯ್ = ಪರಿಶುದ್ಧಮನದವರಾಗಿ, ಇಱೈಯುಮ್ = ಎಳ್ಳಷ್ಟೂ ನಿಲ್ಲಾ = ನಿಲ್ಲವು \(ಉಳಿಯವು\), ತುಯರಙ್ಗಳೇ = ದುಃಖಸಂಕಟಗಳೇ. 



\(ಉಜ್ಜೀವನಗೊಳ್ಳುವುದಕ್ಕೆ\) ಎಲ್ಲಾ ಸ್ಥಿತಿಗಳಲ್ಲೂ, ನನ್ನ ಆತ್ಮನಿಗೆ ಇನಿದಾದ ಅಮೃತಸ್ವರೂಪಿಯನ್ನು, ನನ್ನ ತುಂಬುಜೀವದೊಡನೆ ಹೊಂದಿಕೊಂಡಿರುವ ದಿವ್ಯಜ್ಯೋತಿಯನ್ನು, ನೀಲಮಣಿವಣ್ಣನನ್ನು, ಕೊಡದ ಕುಣಿತದ ಚತುರನನ್ನು, ಶ್ರೇಷ್ಠರಾದ ದೇವತೆಗಳಿಂದಲೂ ಮಹರ್ಷಿಗಳಿಂದಲೂ ಉಂಡು \(ಅನುಭವಿಸಿ\) ಆನಂದಿಸುವ ಕಲ್ಲುಸಕ್ಕರೆಯನ್ನು ಹಣ್ಣನ್ನು ಶುದ್ಧಮನದವರಾಗಿ ಪೂಜಿಸಿ, ದುಃಖಸಂಕಟಗಳು ಎಳ್ಳಷ್ಟೂ ಉಳಿಯುವುದಿಲ್ಲ. 



ಆಳ್ವಾರರು ಹೇಳುತ್ತಾರೆ: ಜನರು ತಮ್ಮ ಸಾಂಸಾರಿಕ ದುಃಖಸಂಕಟಗಳನ್ನು ನೀಗಿಸಿಕೊಳ್ಳುವುದಕ್ಕಾಗಿ, ಜೀವನದಲ್ಲಿ ಉಜ್ಜೀವನಪಡೆಯುವುದಕ್ಕಾಗಿ, ಅಮೃತದಂತೆ ಮಧುರವಾದ, ನೀಲಮಣಿಯಂತೆ ಆಕರ್ಷಕವಾದ, ಅತ್ಯಂತ ಚತುರನಾದ, ದೇವತೆಗಳೂ ಮಹರ್ಷಿಗಳೂ ಅನುಭವಿಸಿ ಆನಂದಿಸುವ ಕಲ್ಲುಸಕ್ಕರೆಯಂತೆಯೂ, ಮಾಗಿದ ಒಳ್ಳೆಯ ಹಣ್ಣಿನಂತೆಯೂ ಸ್ವಾದುವಾದ, ದೇವದೇವನಾದ, ಸರ್ವೇಶ್ವರನನ್ನು ಶುದ್ಧವಾದ ಮನದಿಂದ ಆಶ್ರಯಿಸಿ, ಭಜಿಸಬೇಕು. 



೮. ತುಯರಮೇತರುತುನ್ಬವಿನ್ಬವಿನೈಹಳಾಯ್ ಅವೈಯಲ್ಲನಾಯ್,

ಉಯರನಿನ್ ಱದೋರ್ ಶೋದಿಯಾಯ್ ಉಲಹೇೞು ಮುಣ್ಡುಮಿೞ್ನ್ದಾನ್ ತನ್ನೈ,

ಅಯರವಾಙ್ಗು ನಮನ್ ತಮರ್ ಕ್ಕು ಅರುನಂಜಿನೈ ಅಚ್ಚುದನ್ ತನ್ನೈ,

ತಯರದಱ್ ಕು ಮಹನ್ ತನ್ನೈಯನ್ ಱಿ ಮಟ್ರಿಲೇನ್ ತಂಜಮಾಹವೇ. 



ತುಯರಮೇ ತರು = ದುಃಖವನ್ನೇ ಉಂಟುಮಾಡುವ \(ಪರಿತಾಪವನ್ನು ತರುವ\), ತುನ್ಬಮ್ ಇನ್ ಬಮ್ ವಿನೈಹಳ್ ಆಯ್ = ದುಃಖವನ್ನೂ, ಸಂತೋಷವನ್ನು ಕೊಡುವ ಕರ್ಮಗಳಾಗಿ \(ಕರ್ಮಗಳ ನಿರ್ವಾಹಕನಾಗಿ\), ಅವೈ = ಅವೈ, ಅಲ್ಲನ್ = ಅಲ್ಲದವನು, ಆಯ್ = ಆಗಿ, ಉಯರ್ ನಿನ್ ಱದು= ಅತ್ಯುನ್ನತವಾಗಿರುವುದಾದ, ಓರ್ = ಸಾಟಿಯಿಲ್ಲದ, ಶೋದಿ ಆಯ್ = ಪರಂಜ್ಯೋತಿಯಾಗಿ, ಉಲಹುಏೞುಮ್ ಉಂಡವನೂ, ಉಗುಳಿದವನೂ, \(ಆದವನನ್ನು\), ಅಯರ = ಸೊರಗುವುದನ್ನೂ, ಮರೆವನ್ನೂ, ವಾಙ್ಗುಮ್ = ನಿವಾರಿಸುವ, ನಮನ್ ತಮರ್ ಕ್ಕೂ = ಯಮಭಟರಿಗೆ, ಅರು ನಂಜಿನೈ = ತೀಕ್ಷ್ಣವಾದ ವಿಷದಂತೆ ಇರುವವನನ್ನು, ಅಚ್ಚುದನ್ ತನ್ನೈ = ಅಚ್ಯುತನನ್ನು, ತಯರದ ಱ್ ಕು = ದಶರಥನಿಗೆ, ಮಹನ್ ತನ್ನೈ = ಮಗನಾದವನನ್ನು, ಅನ್ ಱಿ = ಅಲ್ಲದೆ, ಮಟ್ರು = ಬೇರೊಬ್ಬರನ್ನು, ಇಲೇನ್ = ಇಲ್ಲವಾಗಿದ್ದೇನೆ, ತಂಜಮ್ ಆಹವೇ = ಶರಣ್ಯನಾಗಿಯೇ. 



ದುಃಖವನ್ನೇ ಉಂಟುಮಾಡುವ \(ಪರಿತಾಪವನ್ನು ತರುವ\) ದುಃಖವನ್ನೂ ಸಂತೋಷವನ್ನೂ ಕೊಡುವ ಕರ್ಮಗಳಾಗಿ \(ಕರ್ಮನಿರ್ವಾಹಕನಾಗಿ\)ಯೂ, ಅವುಗಳಲ್ಲದವನಾಗಿಯೂ, ಅತ್ಯುನ್ನತವಾದ ಸಾಟಿಯಿಲ್ಲದ ಪರಂಜ್ಯೋತಿಯಾಗಿಯೂ, ಏಳು ಲೋಕಗಳನ್ನೂಉಂಡು ಉಗುಳಿದವನಾಗಿಯೂ, ಸೊರಗನ್ನೂ ಮರೆವನ್ನೂ ನಿವಾರಿಸುವ ಯಮಭಟರಿಗೆ ತೀಕ್ಷ್ಣವಾದ ವಿಷದಂತೆ ಇರುವವನನ್ನೂ ಅಚ್ಯುತನನ್ನೂ, ದಶರಥನ ಮಗನನ್ನೂಅಲ್ಲದೆ ಬೇರೆ ಯಾರನ್ನೂ ಶರಣ್ಯನಾಗಿ ಭಾವಿಸುವುದಿಲ್ಲ. 



’ತುಯರಮೇ ತರು ತುನ್ಬವಿನ್ಬ ವಿನೈಹಳ್ ಆಯ್” – ’ತುನ್ಬ ವಿನೈ’ ಎಂದರೆ, ದುಃಖವನ್ನು ತರುವ ಪಾಪಕರ್ಮಗಳು. ’ಇನೈ ವಿನೈ” ಎಂದರೆ, ಹರ್ಷವನ್ನುಂಟುಮಾಡುವ ಪುಣ್ಯಕರ್ಮಗಳು. ಈ ಪಾಪಪುಣ್ಯಗಳು ಮರಣಾನಂತರವೂ ಜೀವನನ್ನು ಹಿಂಬಾಲಿಸಿ ಅವನನ್ನು ಮರುಜನ್ಮಗಳಲ್ಲೂ ಪರಿತಾಪಪಡಿಸುತ್ತವೆ. ಅವು ಹಾಗೆ ಮಾಡದಂತೆ ಮಾಡತಕ್ಕವನು ಭಗವಂತ.



“ಉಯರ ನಿನ್ ಱದೋರ್ ಶೋದಿಯಾಯ್’ – ಬ್ರಹ್ಮಾಂಡದಿಂದ ಆಚೆಗೆ, ಅತ್ಯುನ್ನತ ಸ್ಥಳದಲ್ಲಿರುವ ಪರಮಪದದಲ್ಲಿ ಬೆಳಗುವ ಪರಂಜ್ಯೋತಿ ಭಗವಂತ.



“ಅಯರವಾಙ್ಗು ನಮನ್ ಶಮರ್ ಕ್ಕು ಅರುನಂಜನೈ” – ’ಅಯರು’ ಎಂದರೆ, ’ಸೊರಗುವಿಕೆ’ ’ಎಲ್ಲಾ ರೀತಿಯಲ್ಲೂ ಶಕ್ತಿಗುಂದುವಿಕೆ’, ’ಎಲ್ಲವನ್ನೂ ಮರೆಯುವಿಕೆ’ – ಎಂದು ಅರ್ಥವಾಗುತ್ತದೆ. ಒಟ್ಟಿನಲ್ಲಿ, ಇವು ಮರಣಸ್ಥಿತಿಯನ್ನು ಹೇಳುತ್ತದೆ. ಮರಣಿಸಿದ ಬಳಿಕ ಯಮಭಟರು ಜೀವನನ್ನು ಎಳೆದುಕೊಂಡು ಹೋಗಿ ಯಮರಾಜನ ಮುಂದೆ ನಿಲ್ಲಿಸುತ್ತಾರೆ. ಅಲ್ಲಿ, ಜೀವನು ಇಹಲೋಕಾಲ್ಲಿ ಮರೆತಿರುವುದೆಲ್ಲವೂ ಮತ್ತೆ ನೆನಪಿಗೆ ಬರುತ್ತದೆ. ಅವುಗಳಿಗಾಗಿ ಅವನು ಯಮಲೋಕದಲ್ಲಿ ಹಿಂಸೆ ಪಡಲು ಸಿದ್ಧವಾಗಬೇಕಾಗುತ್ತದೆ. ಆ ಬಳಿಕ, ಮತ್ತು ಪುನರ್ಜನ್ಮ, ಈ ಬಗೆಯ ಸ್ಥಿತಿಯನ್ನು ತಡೆಗಟ್ಟುವ ಶಕ್ತಿ ಭಗವಂತನದು. ಭಗವಂತನು ಆ ಯಮಭಟರಿಗೆ ಕ್ರೂರವಿಷದಂತೆ. ಅವರೇ ಬಸವಳಿದು,ಸಂಕಟಪಟ್ಟು ಜೀವನನ್ನು ಬಿಟ್ಟುಓಡಿಹೋಗುವಂತೆ ಮಾಡತಕ್ಕವನು ಸ್ವಾಮಿ. 



ಆಳ್ವಾರರು ಹೇಳುತ್ತಾರೆ: ಪುಣ್ಯಪಾಪಗಳ ಪರಿತಾಪದಿಂದ ದೂರಮಾಡುವವನೂ, ಅವುಗಳು ತನಗೆ ಅಂಟದಂತೆ ಶುದ್ಧನಾಗಿರುವವನೂ, ಪರಮಪದದಲ್ಲಿ ಬೆಳಗುವ ಪರಂಜ್ಯೋತಿಯೂ, ಎಲ್ಲಾ ಕಾಲದಲ್ಲೂ ಲೋಕಗಳನ್ನು ರಕ್ಷಿಸುವವನೂ, ಮರಣವನ್ನೂ ಯಮಭಟರ ಬಾಧೆಯನ್ನೂ ತಪ್ಪಿಸುವವನ್ನೂ, ನಾಶರಹಿತನೂ, ಸತ್ಯ ಪರಕ್ರಮಗಳಿಗೆ ಆಕರನಾದ ಶ್ರೀರಾಮಾವತಾರಿಯೂ ಆದ ಭಗವಂತನನ್ನು ಮಾತ್ರವೇ ನಾನು ಶರಣು ಹೋಗುವುದು. ಬೇರೆ ಯಾರ ಆಶ್ರಯವೂ ನನಗೆ ಬೇಡ. 



೯. ತಂಜಮೀಹಿಯ ತನ್ದೈತಾಯೊಡು ತಾನುಮಾಯವೈಯಲ್ಲನಾಯ್,

ಎಂಜಲಿಲ್ ಅಮರರ್ ಕುಲಮುದಲ್ ಮೂವರ್ ತಮ್ಮುಳ್ಳುಮಾದಿಯೈ,

ಅಂಜಿನೀರುಲಹತ್ತುಳ್ಳೀರ್ ಹಳ್\! ಅವನಿವನೆನ್ ಱು ಕೂೞೇನ್ ಮಿನ್,

ನೆಂಜಿನಾಲ್ ನಿನೈಪ್ಪಾನ್ ಯವನ್ ಅವನಾಹುಮ್ ನೀಳ್ ಕಡಲ್ ವಣ್ಣನೇ. 



ತಂಜಮ್ ಆಹಿಯ = ಒತ್ತಾಸೆಯಾಗಿರುವ, ತನ್ದೈ ತಾಯೊಡು = ತಂದೆತಾಯಿಗಳೊಡನೆ, ತಾನುಮ್ ಆಯ್ = ತಾನೂ \(ರಕ್ಷಕ\) ಆಗಿ, ಅವೈ ಅಲ್ಲನ್ ಆಯ್ = ಅವರು ಮಾತ್ರವೇ ಅಲ್ಲದವನಾಗಿ, ಎಂಜಲ್ ಇಲ್ = ಕೊರತೆಯಿಲ್ಲದ \(ಭಕ್ತಿಯಲ್ಲಿ\) ಅಮರರ್ ಕುಲಮ್ = ಅಮರರಕುಲಕ್ಕೇ, ಮುದಲ್ = ಒಡೆಯನಾಗಿ \(ಆದಿಯಾಗಿ\), ಮೂವರ್ ತಮ್ಮುಳ್ಳುಮ್ = ತ್ರಿಮೂರ್ತಿಗಳಲ್ಲಿ, ಆದಿಯೈ = ಆದಿಕಾರಣನಾಗಿ, ಅಂಜಿ = ಅಂಜುತ್ತಾ, ನೀರ್ = ನೀವು, ಉಲಹತ್ತುಳ್ಳೀರ್ = ಭೂಲೋಕದಲ್ಲಿರುವವರೇ, ಅವನ್ ಇವನ್ ಎನ್ ಱು = ಅವನು, ಇವನು, ಎಂದು, ಕೂೞೇನ್ ಮಿನ್ = \(ಮನಶ್ಶಾಂತಿಯಿಲ್ಲದೆ\) ಕೂಗಾಡುತ್ತಿರಬೇಡಿರಿ, ನೆಂಜಿನಾಲ್ = ಮನಸ್ಸಿನಿಂದ, ನಿನೈಪ್ಪಾನ್ ಯವನ್ = ನೆನೆಯುವವನುಯಾರೋ, ಅವನ್ = ಅವನು, ಆಹುಮ್ = ಆಗುತ್ತಾನೆ, ನೀಳ್ ಕಡಲ್ ವಣ್ಣನೇ = ವಿಸ್ತಾರವಾದ ಕಡಲವಣ್ಣನೇ ಆಗುತ್ತಾನೆ. 



ಒತ್ತಾಸೆಯಾಗಿರುವ ತಂದೆ ತಾಯಿಗಳೊಡನೆ ತಾನೂ\(ರಕ್ಷಕ\) ಆಗಿ, ಅವರು \(ಅಷ್ಟು\) ಮಾತ್ರವೇ ಅಲ್ಲದವನಾಗಿ, ಭಕ್ತಿಯಲ್ಲಿ ಕೊರತೆಯಿಲ್ಲದ ಅಮರರ ಕುಲಕ್ಕೇ ಒಡೆಯನಾಗಿ, ತ್ರಿಮೂರ್ತಿಗಳಲ್ಲಿ ಆದಿಯಾಗಿ \(ಆದಿಕಾರಣನಾಗಿ\), ಅಂಜುತ್ತಾ ಭೂಲೋಕದಲ್ಲಿರುವವರೇ ನೀವು ಅವನು ಇವನು ಎಂದು ಚಂಚಲಗೊಂಡು ಕೂಗಾಡುತ್ತಿರಬೇಡಿರಿ. ಯಾರು ಮನಸ್ಸಿನಿಂದ ಸ್ಮರಿಸುತ್ತಾನೋ ಅವನು ವಿಸ್ತಾರವಾದ ಕಡಲವಣ್ಣನೇ ಆಗುತ್ತಾನೆ. 



“ತಂಜಮಾಹಿಯ ತನ್ದೈತಾಯೊಡು ತಾನುಮ್ ಆಯ್” – ಹುಟ್ಟುವಿಕೆಗೂ, ಹುಟ್ಟಿದ ಕ್ಷಣದಿಂದಲೂ ಸ್ವತಂತ್ರಜೀವಿಯಾಗಿ ಬದುಕುವವರೆಗೂ ಅವನ ರಕ್ಷಕರಾಗಿ, ಒತ್ತಾಸೆಕೊಡುವವರಾಗಿ, ಹಿತೈಷಿಗಳಾಗಿ ಇರುವವರು ಅವನಿಗೆ ಜನ್ಮಕೊಡುವ ತಂದೆತಾಯಿಗಳು. ವಾಸ್ತವವಾಗಿ, ಆ ತಂದೆತಾಯಿಗಳ ರೂಪದಲ್ಲಿ ಅವನನ್ನು ಎಲ್ಲಾ ಬಗೆಯಲ್ಲೂ ರಕ್ಷಿಸುವವನು ಭಗವಂತನೇ. ಅದಕ್ಕಾಗಿಯೇ ಅವನನ್ನು ತಂದೆ ಮತ್ತು ತಾಯಿ ಎನ್ನುವುದು. 



“ಅವೈ ಅಲ್ಲನ್ ಆಯ್” – ಭಗವಂತನು ಅವನಿಗೆ ತಂದೆತಾಯಿ ಮಾತ್ರವೇ ಅಲ್ಲ. ಅವನಿಗೆ ಬೇರೆ ಬೇರೆ ಸಂದರ್ಭಗಳಿಗೆ, ವಯಸ್ಸಿಗೆ ತಕ್ಕಂತೆ ಒದಗಿ ಬರುವವರು ಎಷ್ಟೋ ಜನ – ಎಂದರೆ, ಬಂಧು, ಬಳಗ, ನೆಂಟರು, ಇಷ್ಟರು, ಮಿತ್ರರು ಇನ್ನಿತರರು. ಆ ಎಲ್ಲರೂ ಆ ಭಗವಂತನ ಅಂಶವೇ ಆಗಿ ಅವನನ್ನು ಬೆಳೆಸುತ್ತಾರೆ.



“ಅವೈಅಲ್ಲನ್ ಆಯ್” – ಭಗವಂತನು ಅವನಿಗೆ ತಂದೆತಾಯಿ ಮಾತ್ರವೇ ಅಲ್ಲ. ಅವನಿಗೆ ಬೇರೆಬೇರೆ ಸಂದರ್ಭಗಲಿಗೆ, ವಯಸ್ಸಿಗೆ ತಕ್ಕಂತೆ ಒದಗಿ ಬರುವವರು ಎಷ್ಟೋ ಜನ – ಎಂದರೆ, ಬಂಧು, ಬಳಗ, ನೆಂಟರು, ಇಷ್ಟರು, ಮಿತ್ರರು ಇನ್ನಿತರರು. ಆ ಎಲ್ಲರೂ ಆ ಭಗವಂತನ ಅಂಶವೇ ಆಗಿ ಅವನನ್ನು ಬೆಳೆಸುತ್ತಾರೆ.



“ಅವನಿವನೆನ್ ಱು ಕೂೞೇನ್ ಮಿನ್” – ಬೇರೆಬೇರೆ ನಾಮರೂಪಗಳಿಂದ ಕರೆಯಲ್ಪಡುವ ಕೆಳಮಟ್ಟದ ನಾನಾದೇವ, ದೇವತೆಗಳನ್ನು ನಂಬಿ, ಭಜಿಸಿ, ಮನಸ್ಸನ್ನು ಕೆಡಿಸಿಕೊಳ್ಳಬಾರದು. ಅದರಿಂದ ಯಾವ ಒಳಿತೂ ಆಗುವುದಿಲ್ಲ.



“ನೆಂಜಿನಾಲ್ ನಿನೈಪ್ಪವನ್ ಯಾವನ್ ಅವನಾಹುಮ್ ನೀಳ್ ಕಡಲ್ ವಣ್ಣನೇ” – ಯಾರನ್ನು ನೀವು ಮನಸಾರ ಎಡೆಬಿಡದಂತೆ ಚಿಂತಿಸಬಯಸುತ್ತೀರೋ, ಅವನೇ ಕಡಲವಣ್ಣದವನಾದ ಸರ್ವೇಶ್ವರ. \(ಯಾರು ಒಮ್ಮನದಿಂದ ಭಗವಂತನನ್ನು ಸ್ಮರಿಸುತ್ತಿರುವನೋ ಅವನು ಕಡಲವಣ್ಣನೇ ಆಗುತ್ತಾನೆ” – ಎಂದರೆ, ಅವನ ಸಾರೂಪ್ಯವನ್ನು ಹೊಂದುತ್ತಾನೆ ಮತ್ತು ಪರಮಪದವಾಸಿಯಾಗುತ್ತಾನೆ. ಹೀಗೆ ಒಂದು ರೀತಿಯ ವಿವರಣೆಕೊಡಬಹುದೆನಿಸುತ್ತದೆ.\)



ಆಳ್ವಾರರು ಹೇಳುತ್ತಾರೆ: ಭೂಲೋಕವಾಸಿಗಳೇ, ತಂದೆತಾಯಿಗಳ ರೂಪದಲ್ಲಿ ನಿಮ್ಮನ್ನು ಬೆಳೆಸಿ ರಕ್ಷಿಸುವವನೂ, ಅಷ್ಟೇ ಅಲ್ಲದೆ, ನೆಂಟರು, ಇಷ್ಟರು, ಮಿತ್ರರು, ಇನ್ನಿತರರೂ ಆಗಿ ನಿಮಗೆ ಒತ್ತಾಸೆಕೊಡುವವನೂ, ಅಮರರ ಒಡೆಯನೂ, ತ್ರಿಮೂರ್ತಿಗಳಿಗೂ ಆದಿಯಾದವನೂ, ವಿಸ್ತಾರವಾದ ಕಡಲವಣ್ಣನನ್ನೇ ನೀವು ಎಡೆಬಿಡದಂತೆ ಮನಸಾರ ಚಿಂತಿಸುತ್ತಿರಿ. ’ಅವನು, ಇವನು’ ಎಂದು ಬೇರೆ ಯಾರನ್ನೂ ಯೋಚಿಸುವ ಗೊಂದಲದಲ್ಲಿ ಬೀಳಬೇಡಿ. 



೧೦. ಕಡಲ್ ವಣ್ಣನ್ ಕಣ್ಣನ್ ವಿಣ್ಣವರ್ಮಾಣಿಕ್ಕ ಮೆನದಾರುಯಿರ್,

ಪಡವರವಿನಣೈಕ್ಕಿಡನ್ದ ಪರಂಜುಡರ್ ಪಣ್ಡುನೂಟ್ರುವರ್,

ಅಡವರುಮ್ ಪಡೈಮಙ್ಗ ಐವರ್ ಕಟ್ಕಾಹಿ ವೆಂಜ ಮತ್ತು ಅನ್ ಱುತೇರ್

ಕಡವಿಯ ಪೆರುಮಾನ್ ಕನೈಕೞಲ್ ಕಾಣ್ಬದೆನ್ ಱುಕೊಲ್ ಕಣ್ ಹಳೇ? 



ಕಡಲ್ ವಣ್ಣನ್ = ಕಡಲವಣ್ಣನೂ, ಕಣ್ಣನ್ = ಅತ್ಯಾಕರ್ಷಕನೂ \(ಶ್ರೀಕೃಷ್ಣಾವತಾರಿಯೂ\), ವಿಣ್ಣವರ್ = ದೇವತೆಗಳ, ಕರು ಮಾಣಿಕ್ಕಮ್ = ದಿವ್ಯವಾದ ನೀಲಮಣಿಯಂತಿರುವವನೂ, ಎನದುಆರ್ ಉಯಿರ್ = ನನ್ನ ತುಂಬುಜೀವವೂ, ಪಡಮ್ = ಹೆಡೆಯುಳ್ಳ, ಅರವು = ಸರ್ಪದ, ಇನ್ = ಇನಿದಾದ, ಅಣೈ = ಹಾಸುಗೆಯ ಮೇಲೆ, ಕಿಡನ್ದ = ಪವಡಿಸಿರುವ, ಪರಂಜುಡರ್ = ಪರಂಜ್ಯೋತಿಯೂ, ಪಣ್ಡು = ಹಿಂದೆ, ನೂಟ್ರುವರ್ = ನೂರುಮಂದಿ, ಅಡ = ಮಡಿಯಲು, ವರುಮ್ = ಬರುವ \(ಬಂದ\), ಪಡೈ = ಸೇನೆಯು, ಮಙ್ಗ = ನಾಶವಾಗುವಂತೆ, ಐವರ್ ಕಟ್ಕು = ಐವರಿಗೆ, ಆಹಿ = ಒದಗಿ ಬಂದು, ವೆಮ್ ಶಮತ್ತು = ಕ್ರೂರವಾದ ಯುದ್ಧದಲ್ಲಿ, ಅನ್ ಱು= ಆಗ \(ಅಂದು\), ತೇರ್ = ರಥವನ್ನು, ಕಡವಿಯ = ನಡೆಸಿದ, ಪೆರುಮಾನ್ = ಭಗವಂತನ, ಕನೈ ಕೞಲ್ = ಸದ್ದುಮಾಡುವ ತಿರುವಡಿಗಳನ್ನು, ಕಾಣ್ಬದು= ನೋಡುವುದು, ಎನ್ ಱುಕೊಲೋ = ಎಂದಿಗೋ, ಕಣ್ ಹಳೇ = ಕಣ್ಣುಗಳೇ. 



ಕಡಲವಣ್ಣನೂ, ಅತ್ಯಾಕರ್ಷಕನೂ \(ಶ್ರೀಕೃಷ್ಣಸ್ವರೂಪಿಯೂ\), ದೇವತೆಗಳ ದಿವ್ಯವಾದ ನೀಲಮಣಿಯಂತಿರುವವನೂ, ನನ್ನ ತುಂಬು ಜೀವವೂ, ಹೆಡೆಗಳುಳ್ಳ ಸರ್ಪದ ಇನಿದಾದ ಹಾಸುಗೆಯಲ್ಲಿ ಪವಡಿಸಿರುವ ಪರಂಜ್ಯೋತಿಯೂ, ಹಿಂದೆ, ನೂರ್ವರು ಮಡಿಯಲು ಬಂದ ಸೇನೆಯು ನಾಶವಾಗುವಂತೆ ಐವರಿಗೆ ಒದಗಿಬಂದು, ಕ್ರೂರವಾದ ಯುದ್ಧದಲ್ಲಿ ಅಂದು ರಥವನ್ನು ನಡೆಸಿದ ಭಗವಂತನ ಸದ್ದುಮಾಡುವ ತಿರುವಡಿಗಳನ್ನು ನೋಡುವುದೆಂದಿಗೋ ಕಣ್ಣುಗಳೇ. 



ಇದುವರೆಗೆ ಲೋಕವಾಸಿಗಳಿಗೆ ಯಾವುದನ್ನುಆಳ್ವಾರರು ಬೋಧಿಸಿದರೋ, ಆ ಸರ್ವೇಶ್ವರನ ಭವ್ಯವಾದ ರೂಪವನ್ನು ತಾವೇ ಕಣ್ತುಂಬ ನೋಡಿ ನಲಿಯಬೇಕೆಂಬ ಆಶೆಯನ್ನು ಹೊರಪಡಿಸುತ್ತಾರೆ ಈ ಪಾಶುರದಲ್ಲಿ. 



ಆಳ್ವಾರರು ಹೇಳುತ್ತಾರೆ: ಕಡಲವಣ್ಣನಾಗಿ, ದೇವದೇವನಾಗಿ, ಅತ್ಯಾಕರ್ಷಕ ಸುಂದರನಾಗಿ, ನನ್ನ ಜೀವಕ್ಕೆ ಜೀವನಾಗಿ, ಸರ್ಪಶಯನನಾಗಿ, ಧರ್ಮಿಷ್ಠರಾದ ಪಾಂಡವರ ಸಹಾಯಕನಾಗಿರಲು ಶ್ರೀಕೃಷ್ಣನಾಗಿ ಅವತರಿಸಿ, ಮಹಾಭಾರತಯುದ್ಧವನ್ನು ತೊಡಗಿಸಿ, ಆಯುದ್ಧದಲ್ಲಿ, ಅರ್ಜುನನಿಗೆ ಸಾರಥಿಯಾಗಿ ನಿಂತು, ಅಧರ್ಮಿಗಳಾದ ದುರ್ಯೋಧನನಾದಿಗಳನ್ನು ನಾಶಪಡಿಸಿದ, ಅತಿ ಸುಲಭನಾದ ಸ್ವಾಮಿಯನ್ನು ನನ್ನ ಕಣ್ಣುಗಳು ಎಂದಿಗೆ ಕಾಣುವವೋ? 



ಭಗವಂತನನ್ನು ನೋಡಬೇಕೆಂಬ ಕಾತರ ಎಷ್ಟು ತೀವ್ರವಾಗಿದೆ ಕಂಡಿರಾ\! 



೧೧. ಕಣ್ಹಳ್ ಕಾಣ್ಡಾಱ್ ಕರಿಯನಾಯ್ ಕ್ಕರುತ್ತುಕ್ಕು ನನ್ ಱು ಮೆಳಿಯನಾಯ್, 

ಮಣ್ ಕೊಳ್ ಞೂಲತ್ತುಯಿರ್ ಕ್ಕೆಲ್ಲಾಮ್ ಅರುಳ್ ಶೆಯ್ಯುಮ್ ವಾನವರೀಶನೈ,

ಪಣ್ ಕೊಳ್ ಶೋಲೈ ವಱುದಿನಾಡನ್ ಕುರುಹೈಕ್ಕೋನ್ ಶಡಹೋಪನ್ ಶೊಲ್,

ಪಣ್ ಕೊಳಾಯಿರತ್ತಿಪ್ಪತ್ತಾಲ್ ಪತ್ತರಾಹಕ್ಕೂಡುಮ್ ಪಯಿಲುಮಿನೇ..



ಕಣ್ ಹಳ್ ಕಾಣ್ಡಱ್ ಕು = ಕಣ್ಣುಗಳಿಂದ ಕಾಣುವುದಕ್ಕೆ, ಅರಿಯನ್ ಆಯ್ = ಅಪರೂಪನಾಗಿ \(ಸಾಧ್ಯವಿಲ್ಲದವನಾಗಿ\), ಕರುತ್ತುಕ್ಕು = ಚಿಂತನೆಗೆ \(ಧ್ಯಾನಕ್ಕೆ\), ನನ್ ಱುಮ್ = ಬಹಳ \(ಉತ್ತಮವಾಗಿ\), ಎಳಿಯನ್ ಆಯ್ = ಸುಲಭನಾಗಿ, ಮಣ್ ಕೊಳ್ ಞೂಲತ್ತು = ಭೂಮಂಡಲದ, ಉಯರ್ ಕ್ಕು = ಎಲ್ಲಾಮ್ = ಎಲ್ಲಾ ಜೀವಿಗಳಿಗೂ, ಅರುಳ್ ಶೆಯ್ಯುಮ್ = ಕೃಪೆಮಾಡುವ, ವಾನವರ್ ಈಶನೈ = ದೇವತೆಗಳ ಒಡೆಯನನ್ನು \(ಕುರಿತು\), ಪಣ್ ಕೊಳ್ = ಹಾಡು ತುಂಬಿರುವ, ಶೋಲೈ = ತೋಪುಗಳಿಂದ ಕೂಡಿದ, ವೞುದಿನಾಡನ್ = ತಿರುವೞುದಿನಾಡಿನವನೂ, ಕುರುಹೈಕೋನ್ = ತಿರುಕ್ಕೂರುಹೈಯ ನಿರ್ವಾಹಕನೂ, ಶಡಹೋಪನ್ = ಶಠಗೋಪನು \(ನಮ್ಮಾಳ್ವಾರರು\), ಶೊಲ್ = ಹೇಳಿದ, ಪಣ್ ಕೊಳ್ = ರಾಗದಿಂದ ಕೂಡಿದ, ಆಯಿರತ್ತು = ಒಂಡು ಸಾವಿರದಲ್ಲಿ, ಇಪ್ಪತ್ತಲ್ = ಈ ಹತ್ತು ಪಾಶುರಗಳಿಂದ, ಪತ್ತರ್ ಆಹಕ್ಕೂಡುಮ್ = ಭಕ್ತರಾಗಬಹುದು, ಪಯಿಲ್ ೞುನೇ = ಪ್ರಯತ್ನಿಸಿರಿ. 



ಕಣ್ಣುಗಳಿಂದ ಕಾಣುವುದಕ್ಕೆ ಅಪರೂಪನಾಗಿರುವವನೂ, ಚಿಂತನೆಗೆ ಬಹಳ ಸುಲಭನಾದವನೂ, ಭೂಮಂಡಲದ ಎಲ್ಲಾ ಜೀವಿಗಳಿಗೂ ಕೃಪೆಮಾಡುವವನೂ ಆದ ದೇವದೇವನನ್ನು ಕುರಿತು ಗಾನದಿಂದ ತುಂಬಿರುವ ತೋಪುಗಳಿಂದ ಕೂಡಿದ ತಿರುವೞುದಿನಾಡಿನವನೂ, ತಿರುಕ್ಕೂರುಹೂರಿನ ನಿರ್ವಹಕನೂ ಆದ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ರಾಗದಿಂದ ರಂಜಿಸುವ ಒಂದು ಸಾವಿರದಲ್ಲಿ ಈ ಹತ್ತು ಪಾಶುರಗಳಿಂದಲೇ ಭಕ್ತರಾಗಬಹುದು. \(ಜನರೇ\) ಪ್ರಯತ್ನಮಾಡಿ. 



ಮನುಷ್ಯನ ದೇಹಕ್ಕೆ ಸಂಬಂಧಿಸಿದ ಹೊರಕಣ್ಣುಗಳಿಂದ ನೋಡಿ ನಲಿಯಲು ಭಗಾಂತನು ಸುಲಭಸಾಧ್ಯನಲ್ಲ. ಅವನನ್ನು ಚಿಂತನೆಯ ಮೂಲಕ ಸುಲಭನಾಗಿ ನೋಡಬಹುದು. ಈ ರೀತಿಯಲ್ಲಿ ಭೂಲೋಕದ ಎಲ್ಲಾ ಜೀವಿಗಳಿಗೂ ಅವನು ಕೃಪೆಮಾಡಿದ್ದಾನೆ. ಆದ್ದರಿಂದ, ಭಗವಂತನನ್ನು ಎಡೆಬಿಡದಂತೆ ಚಿಂತಿಸುತ್ತಾ, ಕೀರ್ತಿಸುತ್ತಾ, ಹೊಗಳಿಹಾಡುತ್ತಾ, ನಾಮಜಪಮಾಡುತ್ತಾ ಕಾಲಕಳೆಯುವವರೆಲ್ಲರೂ ಭಗವಂತನ ಕೃಪೆಗೆ ಒಳಗಾಗತಕ್ಕ ಸದ್ಭಕ್ತರಾಗುತ್ತಾರೆ. ಈ ವಿಷಯವನ್ನು ಈ ಹತ್ತು ಪಾಶುರಗಳ ಮೂಲಕ ಬಗೆಬಗೆಯಾಗಿ ಹೇಳುತ್ತಾ ಆಳ್ವಾರರು ಜನರನ್ನು ಹುರಿದುಂಬಿಸುತ್ತಾರೆ.



ಭಗವಂತನ ಪರ, ವ್ಯೂಹ, ವಿಭವ, ಅರ್ಚ, ಅಂತರ್ಯಾಮಿ ರೂಪಗಳನ್ನು ಅವರು ವಿವರಿಸಿ ಹೇಳುತ್ತಾ, ಅವುಗಳನ್ನು ಚಿಂತಿಸುತ್ತಾ, ಭಗವಂತನನ್ನು ಪಡೆದುಕೊಳ್ಳುವ ಪ್ರಯತ್ನ ಮಾಡಬೇಕೆಂದು ಜನರನ್ನು ಉತ್ತೇಜಿಸುತ್ತಾರೆ.



ಆಳ್ವಾರರು ಹೇಳುತ್ತಾರೆ: ನಮ್ಮ ಸಾಮಾನ್ಯವಾದ ಕಣ್ಣುಗಳಿಗೆ ಭಗವಂತನು ಕಾಣುವುದು ಅಪರೂಪ. ಚಿಂತನೆಗೆ ಅವನು ಅತಿ ಸುಲಭನು. ಭೂಲೋಕದ ಜೀವಿಗಳೆಲ್ಲರೂ ಉಜ್ಜೀವನಗೊಳ್ಲಬೇಕೆಂದು ಅವನು ಕೃಪೆಮಾಡಿದ್ದಾನೆ. ಆದ್ದರಿಂದ, ಭೂಲೋಕವಾಸಿಗಳೆಲ್ಲರೂ ತಪ್ಪದೆ, ಭಗವಂತನನ್ನು ಪಡೆದುಕೊಳ್ಳುವುದಕ್ಕೆ ಸತತ ಪ್ರಯತ್ನ ನಡೆಸಲೇಬೇಕು. ಈ ವಿಷಯವನ್ನು ತಿರುವೞುದಿನಾಡಿನವನೂ ತಿರುಕ್ಕುರುಹೂರಿನವನೂ ಆದ ಶಠಗೋಪನು ರಾಗರಸದಿಂದ ಕೂಡಿದ ಒಂದು ಸಾವಿರ ಪಾಶುರಗಳನ್ನು ರಚಿಸಿ ಹಾಡಿದ್ದಾನೆ. ಅವುಗಳಲ್ಲಿ ಈ ಹತ್ತು ಪಾಶುರಗಳನ್ನೇ ಚೆನ್ನಾಗಿ ಅರಿತು ಅನುಷ್ಠಾನ ಮಾಡುವವರು ಭಕ್ತರಾಗುವುದು ಖಂಡಿತ.



ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಮೂರನೆಯ ದಶಕ ಏಳನೆಯ ತಿರುವಾಯ್ಮೊೞಿ



೭. ಪಯಿಲುಂಜುಡರೊಳಿ



೧. ಪಯಿಲುಂಜುಡರೊಳಿ ಮೂರ್ತ್ತಿಯೈ ಪ್ಪಙ್ಗಯಕ್ಕಣ್ಣನೈ,

ಪಯಿಲವಿನಿಯ ನಮ್ಬಾಱ್ ಕಡಲ್ ಶೇರ್ ನ್ದ ಪರಮನೈ,

ಪಯಿಲುನ್ ತಿರುವುಡೈಯಾರ್ ಯವರೇಲುಮವರ್ ಕಣ್ಡೀರ್,

ಪಯಿಲುಮ್ ಪಿಱಪ್ಪಿಡೈದೋಱು ಎಮ್ಮೈಯಾಳುಮ್ ಪರಮರೇ. 



ಪಯಿಲುಮ್ = ಒಟ್ಟುಗೂಡಿರುವ, \(ದಟ್ಟವಾದ\), ಶುಡರ್ = ಜ್ಯೋತಿಯ, ಒಳಿ = ತೇಜಸ್ಸಿನ, ಮೂರ್ ತ್ತಿಯೈ= ಮೂರ್ತಿಯನ್ನು, ಪಙ್ಗಯಮ್ ಕಣ್ಣನೈ = ಪಂಕಜದಂತೆ ಕಣ್ಣುಳ್ಳವನನ್ನು, ಪಯಿಲ = ಅಭ್ಯಾಸದ ಮೂಲಕ \(ಅಭ್ಯಾಸ ಮಾಡುತ್ತ ಮಾಡುತ್ತ\), ಇನಿಯ = ಅತಿ ಮಧುರನಾದ, ನಮ್ ಪಾಲ್ ಕಡಲ್ ಶೇರ್ ನ್ದ = ನಮಗೋಸ್ಕರವಾಗಿ ಪಾಲ್ಗಡಲನ್ನು ಸೇರಿದ, ಪರಮನೈ = ಪರಮಪುರುಷನನ್ನು, ಪಯಿಲುಮ್ = ದೃಢ ಅಭ್ಯಾಸದ, ತಿರು ಉಡೈಯಾರ್ = ಸಂಪತ್ತನ್ನುಳ್ಳವರು, ಯವರ್ ಏಲುಮ್= ಯಾರೇ ಆದರೂ, ಅವರ್ = ಅವರು, ಕಣ್ಡೀರ್ = ಕಂಡಿರಾ, ಪಯಿಲುಮ್ = ಮತ್ತೆ ಮತ್ತೆ ಬರುವ, \(ಪುನರಾವರ್ತಿಗೊಳ್ಳುವ\), ಪಿಱಪ್ಪು = ಹುಟ್ಟುಗಳ, ಇಡೈದೋಱುಮ್ = ಸಂಬಂಧದ ಮೂಲಕವೂ \(ಉದ್ದಕ್ಕೂ\), ಎಮ್ಮೈ = ನಮ್ಮನ್ನು, ಆಳುಮ್ = ಆಳುವಂಥ \(ಯಜಮಾನರಾಗಿರುವ\), ಪರಮರೇ = ಮಹನೀಯರೇ. 



ಒಟ್ಟುಗೂಡಿರುವ \(ದಟ್ಟವಾದ\) ತೇಜಸ್ಸಿನಿಂದ ಕೂಡಿದ \(ಶೋಭಿಸುವ\) ಪರಂಜ್ಯೋತಿ ಸ್ವರೂಪಿಯನ್ನು, ಪಂಕಜದಂತೆ ಕಣ್ಣುಳ್ಳವನನ್ನು, ಅಭ್ಯಾಸದ ಮೂಲಕ ಅತ್ಯಂತ ಮಧುರನಾದವನನ್ನು, ನಮಗಾಗಿಯೇ ಪಾಲ್ಗಡಲನ್ನು ಸೇರಿದ ಪರಮಪುರುಷನನ್ನು ದೃಢವಾದ ಅಭ್ಯಾಸವನ್ನುಳ್ಳವರು ಯಾರೇ ಆದರೂ, ಅವರು ಪುನರಾವರ್ತಿಗೊಳ್ಳುವ ಹುಟ್ಟುಗಳ ಉದ್ದಕ್ಕೂ ನಮ್ಮನ್ನು ಆಳುವ ಮಹನೀಯರೇ ಕಂಡಿರಾ\! 



ಹಿಂದಿನ ತಿರುವಾಯ್ ಮೊೞಿಯಲ್ಲಿ, ಆಳ್ವಾರರು ಜನಸಾಮಾನ್ಯರಿಗೆ ಸರ್ವೇಶ್ವರನಾದ ಭಗವಂತನಲ್ಲಿ ಶುದ್ಧವಾದ ಮನಸ್ಸಿನಿಂದ ದೃಢಭಕ್ತಿಯನ್ನು ಮಾಡುತ್ತಾ ಉದ್ಧಾರಗೊಳ್ಳಬೇಕೆಂದು ಹೇಳಿದರಷ್ಟೆ. ಈಗ, ದೃಢಭಕ್ತಿಯನ್ನು ಪಡೆಯುವುದಕ್ಕೆ ನಮಗೆ ಒಂದೊಂದು ಜನ್ಮದಲ್ಲೂ ಉತ್ತಮಭಕ್ತರ ಮಾರ್ಗದರ್ಶನ ಲಭಿಸುತ್ತದೆ ಎಂದೂ, ಅವರನ್ನು ಆಶ್ರಯಿಸಿ, ಅವರ ಮಾರ್ಗದಲ್ಲಿ ನಡೆದು ಭಕ್ತರಾಗಬೇಕೆಂದೂ ಹೇಳುತ್ತಾರೆ.



’ಪಯಿಲುಮ್ ಶುಡರೊಳಿ ಮೂರ್ತಿ” – ಪರಮಪದದಲ್ಲಿ ಶೋಭಿಸುವ ಭಗವಂತನು ಅತ್ಯಂತ ತೇಜೋಮಯಮೂರ್ತಿಯಂತೆ. ಆದ್ದರಿಂದಲೇ ಅವನನ್ನು ’ಪರಂಜ್ಯೋತಿ ಸ್ವರೂಪಿ’ ಎನ್ನುವುದು. ಸತ್ಯಜ್ಞಾನ ಆನಂದಗಳ ಪರಮತೇಜೋಮೂರ್ತಿ ಅವನು. 



“ಪಙ್ಗಯಕ್ಕಣ್ಣನ್” – ಕಮಲದಂತೆ ಸುಂದರವೂ, ವಿಶಾಲವೂ, ಆಕರ್ಷಕವೂ ಆದ ಕಣ್ಣುಗಳುಳ್ಳವನು ಭಗವಂತ. ಅವನು ಸಾಟಿಯಿಲ್ಲದ ಸುಂದರ ಪರಮಸುಂದರಮೂರ್ತಿ. 



“ಪಯಲುಮ್ ಇನಿಯನ್” – ಭಗವಂತನ ನಾಮವನ್ನು ಎಷ್ಟು ಹೆಚ್ಚುಹೆಚ್ಚಾಗಿ ಅನುಸಂಧಾನ ಮಾಡುತ್ತೇವೋ, ಅಷ್ಟೂ ಅಷ್ಟು ಅದು ನಮಗೆ ಮಧುರವಾಗುತ್ತದೆ. ಅವನ ನಾಮದ ಸವಿಯನ್ನು ಆಸ್ವಾದಿಸುತ್ತಲೇ ಇರಬೇಕೆನಿಸುತ್ತದೆ. ಹಾಗೆಯೇ ಭಗವತ್ಸೇವೆಯಲ್ಲಿ ತೊಡಗಿರುವುದೂ. ಬಿಡದೆ ಅದನ್ನು ನಡೆಸುತ್ತಿರಬೇಕೆಂಬ ಆಶೆ ಹೆಚ್ಚುತ್ತಾಹೋಗುತ್ತದೆ. ಇದರಿಂದ ಹಿತ, ಶಾಂತಿ, ಸಮಾಧಾನಗಳು ಬರುತ್ತವೆ. 



“ನಮ್ ಪಾಲ್ ಕಡಲ್ ಶೇರ್ ನ್ದ ಪರಮನ್” – ಪರಮಪದದಲ್ಲಿ ನೆಲಸಿರುವ ಆ ಪರಮಪುರುಷನೇ, ತಾನು ಸೃಷ್ಟಿಸಿದ ಸಕಲ ಜೀವಕೋಟಿಯನ್ನೂ ರಕ್ಷಿಸುವ ಯೋಚನೆಯಲ್ಲಿಯೇ ಪಾಲ್ಗಡಲಲ್ಲಿ ಅನಂತಶಯನನಾಗಿ ಪವಡಿಸಿ ಯೋಗನಿದ್ದೆಯಲ್ಲಿರುತ್ತಾನಂತೆ. ನಮ್ಮ ವಿಷಯದಲ್ಲಿ ಅವನಿಗೆ ಎಷ್ಟು ಕನಿಕರ\! 



“ಪಯಿಲುಮ್ ತಿರು ಉಡೈಯಾರ್” – ಭಗವಂತನನ್ನು ದೃಢವಾಗಿ ಆಶ್ರಯಿಸಿ, ಅವನಲ್ಲಿ ಭಕ್ತಿಭಾವವನ್ನು ಅಭ್ಯಾಸದ ಮೂಲಕ ಬೆಳೆಸಿಕೊಂಡವರು ನಿಜವಾದ ಭಕ್ತರು. ಭಕ್ತಿಯೇ ಅವರ ಸಂಪತ್ತು. 



“ಯವರೇಲುಮ್ ಅವರ್” – ಭಗವದ್ಭಕ್ತರು ಯಾರೇ ಆದರೂ ಸರಿ. ಎಂದರೆ, ಆ ಭಕ್ತರು ಗಂಡಸೇ ಹೆಂಗಸೆ ಎಂದಾಗಲಿ, ಅವರ ಕುಲ, ಜಾತಿ ಎಂಬುದನ್ನಾಗಲಿ ಯೋಚಿಸಬೇಕಾಘಿಲ್ಲ. ಅವರು ಯಾರೇ ಆದರೂ ಅವರು ಪೂಜ್ಯರು. ಅವರನ್ನು ’ಭಾಗವತರು’ ಎನ್ನುತ್ತಾರೆ.



“ಪಯಿಲುಮ್ ಪಿಱಪ್ಪಿಡೈದೋಱು ಎಮ್ಮೈ ಆಳುಮ್ ಪರಮರೇ” – ನಮಗೆ ಬರುವ ಒಂದೊಂದು ಜನ್ಮದಲ್ಲೂ ನಮಗೆ ಭಕ್ತಿಯ ಮಾರ್ಗದರ್ಶನ ಮಾಡತಕ್ಕ ಮಹನೀಯರೇ ಈ ಭಾಗವತರು. ಅವರನ್ನು ಅನುಸರಿಸಿ, ನಾವೂ ಭಗವಂತನಲ್ಲಿ ದೃಢಭಕ್ತರಾಗಬಹುದು. ಭಗವತ್ಸೇವೆಗೆ ಕೊಟ್ಟಿರುವ ಪ್ರಾಮುಖ್ಯತೆಯನ್ನೇ ಭಾಗವತಸೇವೆಗೂ ಕೊಡಲಾಗುತ್ತದೆ.



ಆಳ್ವಾರರು ಹೇಳುತ್ತಾರೆ: ಅತ್ಯಂತ ಪ್ರಖರವಾದ ತೇಜಸ್ಸಿನಿಂದ ಶೋಭಿಸುವ, ಪರಂಜ್ಯೋತಿಸ್ವರೂಪಿಯಾದ, ಪರಮಸುಂದರನಾದ, ಕಾರುಣ್ಯಮೂರ್ತಿಯಾದ ಭಗವಂತನು ನಮ್ಮೆಲ್ಲರ ಯೋಗಕ್ಷೇಮಕ್ಕಾಗಿಯೇ ಪಾಲ್ಗಡಲಲ್ಲಿಅನಂತಶಯನನಾಗಿದ್ದಾನೆ. ದೃಢವಾದ ಅಭ್ಯಾಸದ ಮೂಲಕ ಅವನಲ್ಲಿ ಭಕ್ತಿಮಾಡುವ ಮಹನೀಯರು ನಮ್ಮ ನಡುವೆಯೇ ಇದ್ದಾರೆ. ಭಗವಂತನಲ್ಲಿ ಅಚಲವಾದ ಭಕ್ತಿಯೇ ಅವರ ಸಂಪತ್ತು. ಅವರು ಯಾರೇ ಆದರೂ, ಒಂದೊಂದು ಜನ್ಮದಲ್ಲೂ ಅವರೇ ನಮಗೆ ಮಾರ್ಗದರ್ಶಕರು. ಅಂಥ ಭಾಗವತರ ಸೇವೆಯನ್ನು ಮಾಡುವುದರಿಂದ ನಮಗೆ ಉಜ್ಜೀವನವುಂಟಾಗುತ್ತದೆ. 



೨. ಆಳುಮ್ ಪರಮನೈಕ್ಕಣ್ಣನೈ ಆೞಿಪ್ಪಿರಾನ್ ತನ್ನೈ,

ತೋಳುಮೋರ್ ನಾನ್ಹುಡೈತ್ತೂಮಣಿವಣ್ಣನೆಮ್ಮಾನ್ ತನ್ನೈ,

ತಾಳುಮ್ ತಡಙ್ಗೈಯುಮ್ ಕೂಪ್ಪಿಪ್ಪಣಿಯುಮವರ್ ಕಣ್ಡೀರ್,

ನಾಳುಮ್ ಪಿಱಪ್ಪಿಡೈತೋಱು ಎಮ್ಮೈಯಾಳುಡೈನಾದರೇ. 



ಆಳುಮ್ = ಜಗತ್ತನ್ನು \(ಬ್ರಹ್ಮಾಂಡವನ್ನೇ\) ಆಳುತ್ತಿರುವ, ಪರಮನೈ = ಪರಮಪುರುಷನನ್ನು, ಕಣ್ಣನೈ = ಶ್ರೀಕೃಷ್ಣಾವತಾರಿಯಾದ ಅತ್ಯಾಕರ್ಷಕನನ್ನು, ಆೞಿಪ್ಪಿರನ್ ತನ್ನೈ = ಚಕ್ರಾಯುಧವನ್ನು ಧರಿಸಿರುವವನನ್ನು, ತೋಳುಮ್ = ತೋಳುಗಳನ್ನು, ಓರ್ = ಅದ್ವಿತೀಯವಾದ \(ಸಾಟಿಯಿಲ್ಲದ\), ನಾನ್ ಹುಮ್ = ನಾಲ್ಕನ್ನು, ಉಡೈ = ಉಳ್ಳ, ತೂಮಣಿವಣ್ನನೈ = ಪರಿಶುದ್ಧವಾದ ಇಂದ್ರನೀಲಮಣಿಯ ಬಣ್ಣದವನನ್ನು, ಎಮ್ಮಾನ್ ತನ್ನೈ = ನಮ್ಮ ಸ್ವಾಮಿಯನ್ನು, ತಾಳುಮ್ = ಕಾಲುಗಳನ್ನೂ, ತಡಕೈಯುಮ್ = ಉದ್ದನಾದ ಕೈಗಳನ್ನೂ, ಕೂಪ್ಪಿ = ಜೋಡಿಸಿ, ಪಣಿಯುಮ್ ಅವರ್ ಕಣ್ಡೀರ್ = ನಮಸ್ಕರಿಸುವವರನ್ನು ಕಂಡಿರಾ, ನಾಳುಮ್ ತೋಱು = ದಿನದಿನವೂ, ಪಿಱಪ್ಪಿಡೈ = ಜನ್ಮಗಳಲ್ಲೂ, ಎಮ್ಮೈ = ನಮ್ಮನ್ನು, ಆಳುಮ್ = ಮಾರ್ಗದರ್ಶನ ಮಾಡುವ, ನಾದರೇ = ನಾಥರೇ. 



ಬ್ರಹ್ಮಾಂಡವನ್ನೇ ಆಳುವ ಪರಮಪುರುಷನನ್ನು, ಶ್ರೀಕೃಷ್ಣಾವತಾರಿಯಾದ ಅತ್ಯಾಕರ್ಷಕನನ್ನು, ಚಕ್ರಾಯುಧಧಾರಿಯನ್ನು, ಸಾಟಿಯಿಲ್ಲದ ನಾಲ್ಕು ತೋಳುಗಳನ್ನುಳ್ಳವನನ್ನು, ಪರಿಶುದ್ಧವಾದ ಇಂದ್ರನೀಲಮಣಿಯ ಬಣ್ಣದವನನ್ನು, ನಮ್ಮ ಸ್ವಾಮಿಯನ್ನು ತಮ್ಮ ಕೈಕಾಲುಗಳನ್ನು ಜೋಡಿಸಿ ನಮಸ್ಕರಿಸುವವರು, ನಮ್ಮನ್ನು ಪ್ರತಿದಿನವೂ ಮತ್ತು ಪ್ರತಿಜನ್ಮದಲ್ಲೂ ಆಳುವ ಒಡೆಯರೇ \(ನಿರ್ವಾಹಕರೇ\) ಕಂಡಿರಾ. 



ಹಿಂದಿನ ಪಾಶುರದ ವಿಷಯವನ್ನು ಇಲ್ಲಿ ಮುಂದುವರಿಸಲಾಗಿದೆ. ಸರ್ವೇಶ್ವರನಾದ ಭಗವಂತನು ಶ್ರೀಮನ್ನಾರಾಯಣನೆಂದು \(ಶ್ರೀಮಹಾವಿಷ್ಣುವೆಂದು\) ವಿವರಣೆಯಿಂದ ಸ್ಪಷ್ಟವಾಗುತ್ತದೆ. 



ಸರ್ವೇಶ್ವರನನ್ನು ಬಿಡದ ಭಜಿಸುವ ಸದ್ಭಕ್ತಮಹನೀಯರೇ ನಮಗೆ ಭಕ್ತಿಮಾಡುವುದಕ್ಕೆ ಪ್ರತಿದಿನವೂ ಪ್ರತಿಜನ್ಮದಲ್ಲೂ ಮಾರ್‍ಗದರ್ಶನಮಾಡುವವರು ಎಂಬುದು ವಿಷಯ. ಈ ಭಕ್ತ ಜನರು ಯಾರು, ಎಲ್ಲಿಯವರು, ಯಾವ ಕುಲ ಮುಂತಾದ ಯಾವುದೂ ನಮಗೆ ಮುಖ್ಯವಲ್ಲ. ಅವರ ಅನನ್ಯಭಕ್ತಿಯೊಂದೇ ನಮಗೆ ಮುಖ್ಯ ಎನ್ನಲಾಗುತ್ತಿದೆ.



ಆಳ್ವಾರರು ಹೇಳುತ್ತಾರೆ: ಸಕಲ ಜಗದೊಡೆಯನೂ, ಅಪರಿಮಿತ ತೇಜೋಮಯನೂ, ಅತ್ಯಾಕರ್ಷಕ ಸುಂದರನೂ, ಪರಮಶಕ್ತನೂ, ಚತುರ್ಭುಜನೂ ಆದ ಸರ್ವೇಶ್ವರನನ್ನು ಯಾರು ತಮ್ಮ ಕೈಕಾಲುಗಳನ್ನು ಜೋಡಿಸಿ ಭಕ್ತಿಯಿಂದ ಭಜಿಸುತ್ತಾರೋ, ಎರಗುತ್ತಾರೋ ಆ ಭಕ್ತಜನರೇ ನಮ್ಮ ಜೀವನದಲ್ಲಿ ದಿನದಿನವೂ ಮಾರ್ಗದರ್ಶಕರು. ಆ ಭಕ್ತರೇ ಪ್ರತಿಜನ್ಮದಲ್ಲೂ ನಮಗೆ ದಾರಿದೀಪವಾಗಿ ಉಜ್ಜೀವನಗೊಳಿಸತಕ್ಕವರು. 



೩. ನಾದನೈ ಞೂಲಮುಮ್ ವಾನಮು ಮೇತ್ತುಮ್ ನಱುನ್ದುೞಾಯ್

ಪ್ಪೋದನೈ, ಪೊನ್ನೆಡುಂಚಕ್ಕರತ್ತು ಎನ್ದೈ ಪಿರಾನ್ ತನ್ನೈ,

ಪಾದಮ್ ಪಣಿಯ ವಲ್ಲಾರೈ ಪ್ಪಣಿಯುಮವರ್ ಕಣ್ಡೀರ್,

ಓದುಮ್ ಪಿಱಪ್ಪಿಡೈದೋಱು ಎಮ್ಮೈಯಾಲುಡೈಯಾರ್ ಹಳೇ. 



ನಾದನೈ = ಒಡೆಯನನ್ನು, ಞೂಲಮುಮ್ ವನಮುಮ್ = ಭೂಲೋಕದವರೂ, ಮೇಲಣಲೋಕದವರೂ, ಏತ್ತುಮ್ = ಸ್ತುತಿಸುವ, ನಱು = ಪರಿಮಳಪೂರ್ಣವಾದ, ತುೞಾಯ್ = ತುಲಸಿಯ, ಪೋದನೈ = ಹಾರವನ್ನು ಧರಿಸಿರುವವನನ್ನು, ಪೊನ್ = ಸುಂದರವಾದ, ನೆಡು= ಉನ್ನತವಾದ, ಚಕ್ಕರತ್ತು = ಚಕ್ರಧಾರಿಯಾದ, ಎನ್ದೈ = ನನ್ನ, ಪಿರಾನ್ ತನ್ನೈ = ಸ್ವಾಮಿಯನ್ನು \(ಆಶ್ರಯಿಸಿ\), ಪಾದಮ್ = \(ಅವನ\) ತಿರುವಡಿಗಳನ್ನು, ಪಣಿಯ ವಲ್ಲಾರೈ = ಎರಗಿ ಪೂಜಿಸಬಲ್ಲವರನ್ನು, ಪಣಿಯುಮ್ ಅವರ್ = ನಮಸ್ಕರಿಸುವವರು, ಕಣ್ಡೀರ್ = ಕಂಡಿರಾ, ಓದುಮ್ = ಹೇಳುವ, ಪಿಱಪ್ಪು ಇಡಾಇದೋಱು = ಜನ್ಮಜನ್ಮಗಳಲ್ಲೂ, ಎಮ್ಮೈ = ನಮ್ಮನ್ನು, ಆಳ್ ಉಡೈಯಾರ್ ಹಳೇ = ದಾಸರನ್ನಾಗಿ ಉಳ್ಳವರೇ. 



\(ಬ್ರಹ್ಮಾಂಡಕ್ಕೆ\) ಒಡೆಯನನ್ನು, ಭೂಲೋಕವಾಸಿಗಳೂ ಮೇಲಣಲೋಕದವರೂ ಸ್ತುತಿಸುವ ಪರಿಮಳಪೂರ್ಣವಾದ ತುಲಸಿಯ ಹಾರವನ್ನು ಧರಿಸಿರುವವನನ್ನು, ಸುಂದರವಾದ ಉತ್ತಮವಾದ ಚಕ್ರಾಯುಧವನ್ನು ಧರಿಸಿರುವ ನನ್ನ ಸ್ವಾಮಿಯ ತಿರುವಡಿಗಳನ್ನು ಎರಗಿ ಪೂಜಿಸಬಲ್ಲವರನ್ನು ನಮಸ್ಕರಿಸುವವರು ಹೇಳುವ ಜನ್ಮಜನ್ಮಗಳಲ್ಲೂ ನಮ್ಮನ್ನು ದಾಸರನ್ನಾಗಿ ಉಳ್ಳವರು ಕಂಡಿರಾ.



ಹಿಂದಿನ ಪಾಶುರದಲ್ಲಿ ಭಗವದ್ಭಕ್ತರ ಹಿರಿಮೆಯನ್ನು ಕುರಿತು ಹೇಳಲಾಯಿತು. ಈಗ, ಆ ಭಕ್ತರಿಗೆ ದಾಸರಾಗಿರುವವರೂ ಸಹ ಆ ಭಕ್ತರಷ್ಟೆ ಹಿರಿಮೆಯುಳ್ಳವರು ಎನ್ನಲಾಗುತ್ತದೆ. ಭಕ್ತರಾಗಲಿ, ಅವರ ಭಕ್ತರಾಗಲಿ, ಇಬ್ಬರೂ ಪೂಜ್ಯರೇ. ಇವರಲ್ಲಿ ಯಾರನ್ನಾದರೂ ನಾವು ನಮ್ಮ ಮಾರ್ಗದರ್ಶಕರನ್ನಾಗಿ ಮಾಡಿಕೊಳ್ಳಬಹುದು. 



ಭಗವದ್ಭಕ್ತರನ್ನು ’ಭಾಗವತ’ರು ಎಂದು ಕರೆಯುವುದು ವಾಡಿಕೆ. ಈ ಭಾಗವತರ ಹಿರಿಮೆ ಪರಂಪರೆಯಾಗಿ ನಡೆದುಬರುವುದಲ್ಲದೆ, ಅದು ಬರಬರುತ್ತಾ ಕುಗ್ಗದೆ, ಹೆಚ್ಚುತ್ತಲೇ ಹೋಗುವುದೆಂದೂ, ಅವರ ಸೇವೆ ತುಂಬ ಶ್ರೇಷ್ಠವಾದದ್ದೆಂದೂ ಹೇಳಲಾಗುತ್ತದೆ. 



ಕುಲಶೇಖರಾಳ್ವಾರರು ’ಮುಕುಂದಮಾಲೆ’ಯಲ್ಲಿ “ಸ್ವಾಮೀ, ನನ್ನನ್ನು ನಿನ್ನ ಭೃತ್ಯರ ಭೃತ್ಯರ ಪರಿಚಾರಕರ ಭೃತ್ಯರ ಭೃತ್ಯರ ಭೃತ್ಯನನ್ನಾಗಿ ಮಾಡಿ ಕರುಣಿಸು” ಎಂಬ ಮಾತು ಇಲ್ಲಿ ಅನ್ವಯಿಸುತ್ತದೆ ಎನ್ನಬಹುದು. 



ಆಳ್ವಾರರು ಹೇಳುತ್ತಾರೆ: ಸರ್ವರಕ್ಷಕನೂ, ಉಭಯವಿಭೂತಿಗಳಿಂದ ಪೂಜಿಸಲ್ಪಡುವವನೂ, ಪರಿಮಳದಿಂದ ತುಂಬಿದ ತುಲಸಿಯ ಹಾರವನ್ನು ಧರಿಸಿರುವವನೂ, ಅದ್ವಿತೀಯವಾದ ಚಕ್ರಾಯುಧವನ್ನು ಧರಿಸಿರುವವನೂ ಆದ ನಮ್ಮ ಸ್ವಾಮಿಯಭಕ್ತರಿಗೆ ಭಕ್ತರಾಗಿರುವವರೂ ಸಹ ನಮಗೆ ಉತ್ತಮವಾದ ಮಾರ್ಗದರ್ಶಕರೇ. ಆದ್ದರಿಂದ ನಾವು ಅವರ ದಾಸ್ಯವನ್ನು ಮಾಡುವುದರಿಂದ ಉಜ್ಜೀವನಗೊಳ್ಳುತ್ತೇವೆ. 



೪. ಉಡೈಯಾರ್ ನ್ದವಾಡಾಇಯಾನ್ ಕಣ್ಡಿಹೈಯನ್ ಉಡೈನಾಣಿನನ್,

ಪುಡೈಯಾರ್ ಪೊನ್ನೂಲಿನನ್ ಪೊನ್ ಮುಡಿಯನ್ ಮಟ್ರುಮ್ ಪಲ್ ಹಲನ್,

ನಡೈಯಾವುಡೈನ್ದಿರುನಾರಣನ್ ತೊಣ್ಡರ್ ತೊಣ್ಡರ್ ಕಣ್ಡೀರ್,

ಇಡೈಯಾರ್ ಪಿಱಪ್ಪಿಡೈದೋಱು ಎಮಕ್ಕೆಮ್ಬೆರು ಮಕ್ಕಳೇ. 



ಉಡೈ = ಉಡುವುದಕ್ಕೆ \(ಸೊಂಟಕ್ಕೆ\) ಆರ್ ನ್ದ = ಸುಂದರವಾದ, ಆಡೈಯಾನ್ = ಉಡುಪುಳ್ಳವನನ್ನು \(ಪೀತಾಂಬರವನ್ನು ಧರಿಸಿರುವನನ್ನು\)\), ಕಣ್ಡಿಹೈಯನ್ = ಕಂಠಾಭರಣವನ್ನು ಧರಿಸಿರುವವನನ್ನು, ಉಡೈ = ಸೊಂಟಕ್ಕೆ, ನಾಣಿನನ್ = ಉಡಿದಾರವುಳ್ಳವನನ್ನು, ಪುಡೈ = ಮಗ್ಗುಲಲ್ಲಿ ದೇಹದ \(ಒಂದು ಕಡೆಯಲ್ಲಿ\), ಆರ್ = ಪೂರ್ಣವಾದ, ಪೊನ್ = ಸುಂದರವಾದ, ನೂಲಿನನ್ = ಜನಿವಾರವುಳ್ಳವನನ್ನು, ಪೊನ್ = ಚಿನ್ನದ, ಮುಡಿಯಾನ್ = ಕಿರೀಟವುಳ್ಳವನನ್ನು, ಮಟ್ರುಮ್ = ಮತ್ತೂ, ಪಲ್ ಕಲನ್ = ಅನೇಕ ಆಭರಣಗಳುಳ್ಳವನನ್ನು, ನಡೈಯಾ ಉಡೈ = ಸದ್ಗುಣಗಳಿಗೆ ತಕ್ಕಂತೆ \(ಸ್ವಭಾವಕ್ಕೆ ತಕ್ಕಂತೆ\), ಇರುವವನೂ, ತಿರುನಾರಣನ್ = ಶ್ರೀಮನ್ನಾರಾಯಣನಿಗೆ, ತೊಣ್ಡರ್ ತೊಣ್ಡರ್ = ಭಕ್ತರ ಭಕ್ತರು, ಕಣ್ಡೀರ್ = ಕಂಡಿರಾ, ಇಡೈ ಆರ್ = ಎಡೆಬಿಡದಂತೆ, ಪಿಱಪ್ಪಿಡೈತೋಱು = ಜನ್ಮಗಳ ಮೂಲಕ, ಎಮಕ್ಕು = ನಮಗೆ, ಎಮ್ ಪೆರುಮಕ್ಕಳೇ = ನಮ್ಮ ಉತ್ಕೃಷ್ಠವಾದ ಮಹನೀಯರೇ. 



ಸೊಂಟಕ್ಕೆ ಸುಂದರವಾದ ಪೀತಾಂಬರವುಳ್ಳವನನ್ನು, ಕಂಠಾಭರಣವನ್ನು ಧರಿಸಿರುವವನನ್ನು, ಸೊಂಟದಲ್ಲಿ ಉಡಿದಾರವುಳ್ಳವನನ್ನು, ಒಂದು ಕಡೆಯಿಂದ ಪೂರ್ತಿಯಾದ ಸುಂದರವಾದ ಜನಿವಾರವುಳ್ಳವನನ್ನು, ಚಿನ್ನದ ಕಿರೀಟವುಳ್ಳವನನ್ನು, ಮತ್ತು ಇತರ ಅನೇಕ ಆಭರಣಗಳುಳ್ಳವನನ್ನು, ತನ್ನ ಸ್ವಭಾವಕ್ಕೆ ತಕ್ಕಂತೆ ಇರುವವನನ್ನು, ಶ್ರೀಮನ್ನಾರಾಯಣನ ಭಕ್ತರ ಭಕ್ತರು ಎಡೆಬಿಡದಂತೆ ಜನ್ಮಗಳ ಮೂಲಕ ನಮಗೆ ನಮ್ಮ ಶ್ರೇಷ್ಠವಾದ ಮಾರ್ಗದರ್ಶಕರೇ ಕಂಡಿರಾ. 



ಭಾಗವತರ ಹಿರಿಮೆಯನ್ನು ಇಲ್ಲಿಯೂ ಮುಂದುವರಿಸಲಾಗುತ್ತದೆ. ಶ್ರೀಮನ್ನಾರಾಯಣನ ಭಕ್ತರನ್ನು ಮುಖ್ಯವಾಗಿ ಕೊಂಡಾಡಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ದಿವ್ಯಪೀತಾಂಬರಧಾರಿಯೂ, ರತ್ನಕಿರೀಟಧಾರಿಯೂ, ಕಂಠಾಭರಣವೇ ಮೊದಲಾದ ನಾನಾ ವಿಧವಾದ ದಿವ್ಯಾಭರಣಗಳಿಂದ ಅಲಂಕೃತನೂ, ಚಿನ್ನದ ಜನಿವಾರವನ್ನೂ, ಸುಂದರವಾದ ಉಡಿದಾರವನ್ನೂ ಧರಿಸಿರುವವನೂ, ಸೌಶೀಲ್ಯ, ಸೌಲಭ್ಯ, ವಾತ್ಸಲ್ಯಾದಿ ಸಕಲ ಸದ್ಗುಣಸಂಪನನ್ನೂ, ತನ್ನ ಸ್ವಭಾವಕ್ಕೆ ತಕ್ಕಂತೆ ನಡೆದುಕೊಳ್ಳುವವನೂ ಆದ ಶ್ರೀಮನ್ನಾರಾಯಣನ ಭಕ್ತರ ಭಕ್ತರೂ ಸಹ ನಮಗೆ ಜನ್ಮಜನ್ಮಗಳಲ್ಲೂ ಉತ್ತಮವಾದ ಮಾರ್ಗದರ್ಶಕರೇ.



೫. ಪೆರುಮಕ್ಕಳುಳ್ಳವರ್ ತಮ್ ಪೆರುಮಾನೈ, ಅಮರರ್ ಕಟ್ಕು

ಅರುಮೈಯೊೞಿಯ ಅನ್ ಱಾರಮುದೂಟ್ಟಿಯ ವಪ್ಪನೈ,

ಪೆರುಮೈಪಿದಟ್ರವಲ್ಲಾರೈಪ್ಪಿದಟ್ರುಮವರ್ ಕಣ್ಡೀರ್,

ವರುಮೈಯುೞುಮ್ಮೈಯುಮ್ ನಮ್ಮೈಯಳಿಕ್ಕೂಮ್ ಪಿರಾಕ್ಕಳೇ.



ಪೆರುಮಕ್ಕಳ್ = ಉತ್ತಮ ಜನ, ಉಳ್ಳವರ್ ತ್ತಮ್ = ಎನ್ನಿಸಿಕೊಳ್ಳುವವರ, ಪೆರುಮಾನೈ = ಸ್ವಾಮಿಯನ್ನು, ಅಮರರ್ ತಟ್ಕು = ದೇವತೆಗಳಿಗೆ, ಅರುಮೈ ಒೞಿಯ = ಅಪರೂಪವೆನ್ನದಂತೆ, ಅನ್ ಱು = ಅಂದು, ಆರ್ = ತುಂಬ \(ತೃಪ್ತಿಕರವಾಗಿ\), ಅಮುದು ಲೂಟ್ಟಿಯ = ಅಮೃತವನ್ನು ಉಣಿಸಿದ, ಅಪ್ಪನೈ = ಅಪ್ಪನನ್ನು \(ತಂದೆಯನ್ನು, ಸರ್ವೇಶ್ವರನನ್ನು\), ಕುರಿತು, ಪೆರುಮೈ= ಹಿರಿಮೆಯನ್ನು \(ಕೀರ್ತಿಯನ್ನು\), ಪಿದಟ್ರವಲ್ಲಾರೈ = ಅನುಸಂಧಾನಮಾಡಬಲ್ಲವರನ್ನು \(ಕೀರ್ತಿಸಬಲ್ಲವರನ್ನು\), ಪಿದಟ್ರುಮ್ ಅವರ್ = ಕೀರ್ತಿಸತಕ್ಕವರು, ಕಣ್ಡೀರ್ = ಕಂಡಿರಾ, ವರುಮೈಯುಮ್ = ಬರುವ ಜನ್ಮದಲ್ಲೂ, ಇಮ್ಮೈಯುಮ್ = ಈ ಜನ್ಮದಲ್ಲೂ, ನಮ್ಮೈ = ನಮ್ಮನ್ನು, ಅಳಿಕ್ಕುಮ್ = ಉದ್ಧಾರಮಾಡತಕ್ಕ, \(ಉಜ್ಜೀವನಗೊಳಿಸತಕ್ಕ\), ಪಿರಾಕ್ಕಳೇ = ಮಹನೀಯರುಗಳೇ. 



ಉತ್ತಮಜನ ಎನಿಸಿಕೊಳ್ಳತಕ್ಕವರ ಸ್ವಾಮಿಯನ್ನು, ಅಂದು ದೇವತೆಗಳಿಗೆ ಅಪರೂಪವೆನ್ನದಂತೆ ತುಂಬ \(ತೃಪ್ತಿಕರವಾಗಿ\) ಅಮೃತವನ್ನುಣಿಸಿದ ಸ್ವಾಮಿಯನ್ನುಕುರಿತು ಅವನ ಹಿರಿಮೆಯನ್ನು ಅನುಸಂಧಾನ ಮಾಡಬಲ್ಲವರನ್ನು ಕೀರ್ತಿಸತಕ್ಕವರು ಈ ಜನ್ಮದಲ್ಲೂ ಬರುವ ಜನ್ಮದಲ್ಲೂ ಉಜ್ಜೀವನಗೊಳಿಸತಕ್ಕ ಮಹನೀಯರೇ ಕಂಡಿರಾ. 



ಉತ್ತಮಜನ ಯಾರು ಎಂಬುದನ್ನು ಹಿಂದಿನ ಪಾಶುರದಲ್ಲಿ ಹೇಳಲಾಯಿತು. ಅಂಥ ಜನರಿಂದ ನಮಗೆ ಪ್ರಯೋಜನವೇನು ಎಂದು ಇಲ್ಲಿ ಹೇಳಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನಾದ ಭಗವಂತನನ್ನು ಸದಾ ಕೀರ್ತಿಸುವವರು ಉತ್ತಮಜನರು. ಹಿಂದೆ, ದೇವತೆಗಳಿಗೆ ಅಪರೂಪವೆನಿಸಿದ ಅಮೃತವನ್ನು ಯಥೇಚ್ಛವಾಗಿ ಕುಡಿಸಿ, ಅವರನ್ನು ಅಮರರನ್ನಾಗಿ ಮಾಡಿದ ಆ ಸರ್ವೇಶ್ವರನ್ನುಕುರಿತು ಆ ಉತ್ತಮ ಜನ ಎಡೆಬಿಡದಂತೆ ಕೀರ್ತಿಸುತ್ತಾರೆ. ಆ ಉತ್ತಮಜನರನ್ನು ಕುರಿತು ಹೊಗಳಿ ಹಾಡುವವರೂ ಸಹ ನಮ್ಮ ಈ ಜನ್ಮದಲ್ಲೂ ಮುಂದಿನ ಜನ್ಮದಲ್ಲೂ ನಮ್ಮನ್ನು ಉಜ್ಜೀವನಗೊಳಿಸತಕ್ಕವರು. 



೬. ಅಳಿಕ್ಕುಮ್ ಪರಮನೈಕ್ಕಣ್ಣನೈ ಆೞಿಪ್ಪಿರಾನ್ ತನ್ನೈ,

ತುಳಿಕ್ಕುಮ್ ನಱುಙ್ಗಣ್ಣಿನ್ತೂ ಮಣಿವಣ್ನನೆಮ್ಮಾನ್ ತನ್ನೈ. 

ಒಲಿಕ್ಕೊಣ್ಡ ಶೋದಿಯೈ ಉಳ್ಳತ್ತು ಕ್ಕೊಳ್ಳುವವರ್ ಕಣ್ಡೀರ್,

ಶಲಿಪ್ಪಿ ಱಿಯಾಣ್ಡೆಮ್ಮೈಚ್ಚನ್ ಮಶನ್ ಮಾನ್ದರಮ್ ಕಾಪ್ಪರೇ. 



ಅಳಿಕ್ಕುಮ್ = ಕೃಪೆದೋರುವ, ಪರಮನೈ = ಪರಮಪುರುಷನನ್ನು, ಕಣ್ಣನೈ = ಅತ್ಯಾಕರ್ಷಕನನ್ನು \(ಶ್ರೀಕೃಷ್ಣಾವತಾರಿಯನ್ನು\), ಆೞಿಪ್ಪಿರಾನ್ ತನ್ನೈ = ಚಕ್ರಾಯುಧದ ಪ್ರಭುವನ್ನು, ತುಳಿಕ್ಕುಮ್ = ಒಸರುತ್ತಿರುವ, ನಱು = ಪರಿಮಳ ಪೂರ್ಣವಾದ, ಕಣ್ಣಿನ್ = ಹಾರವುಳ್ಳ, \(ಹಾರವನ್ನು ಧರಿಸಿರುವ\), ತೂಮಣಿವಣ್ಣನ್ = ಪರಿಶುಭ್ರವಾದ ರತ್ನದ ಬಣ್ಣದವನನ್ನು, ಎಮ್ಮಾನ್ ತನ್ನೈ = ನಮ್ಮ ಸ್ವಾಮಿಯನ್ನು, ಒಲಿಕೊಣ್ಡ = ತೇಜಃಪೂರ್ಣವಾದ, ಶೋದಿಯೈ = ಜ್ಯೋತಿಸ್ವರೂಪಿಯನ್ನು, ಉಳ್ಳತ್ತು = ಮನಸ್ಸಿನಲ್ಲಿ \(ಅಂತರಂಗದಲ್ಲಿ\) ಕೊಳ್ಳುಮ್ ಅವರ್ = ನೆಲೆಗೊಳಿಸಿಕೊಂಡಿರುವವರು, ಕಣ್ಡೀರ್ = ಕಂಡಿರಾ, ಶಲಿಪ್ಪು ಇನ್ ಱಿ= ಬೇಸರವಿಲ್ಲದಂತೆ, ಆಣ್ಡು = ಒಡೆತನ ಮಾಡಿ, ಎಮ್ಮೈ = ನಮ್ಮನ್ನು, ಶನ್ಮ ಶನ್ಮಾನ್ತರಮ್ = ಜನ್ಮಜನ್ಮಾಂತರಗಳಲ್ಲೂ ಕಾಪ್ಪಾರೇ = ರಕ್ಷಿಸತಕ್ಕವರೇ. 



ಕೃಪೆಯನ್ನು ತೋರುವ ಪರಮಪುರುಷನನ್ನು, ಅತ್ಯಾಕರ್ಷಕನನ್ನು \(ಶ್ರೀಕೃಷ್ಣಾವತಾರಿಯನ್ನು\), ಚಕ್ತಾಯುಧಧಾರಿಯಾದ ಪ್ರಭುವನ್ನು, ಜೇನುಒಸರುತ್ತಿರುವ ಪರಿಮಳಪೂರ್ಣವಾದ ಹಾರವನ್ನು ಧರಿಸಿದ ಪರಿಶುಭ್ರವಾದ ರತ್ನದ ಬಣ್ಣದವನನ್ನು, ನಮ್ಮ ಸ್ವಾಮಿಯನ್ನು, ತೇಜಸ್ಸಿನಿಂದ ತುಂಬಿದ ಜ್ಯೋತಿಸ್ವರೂಪಿಯನ್ನು, ಅಂತರಂಗದಲ್ಲಿ ನೆಲೆಗೊಳಿಸಿಕೊಂಡಿರುವವರು ಬೇಸರಗೊಳ್ಳದಂತೆ \(ನಮ್ಮ\) ಒಡೆತನ ಮಾಡುತ್ತಾ ನಮ್ಮನ್ನು ಜನ್ಮಜನ್ಮಗಳಲ್ಲೂ ರಕ್ಷಿಸತಕ್ಕವರೇ ಕಂಡಿರಾ. 



ಹಿಂದಿನ ಪಾಶುರದ ವಿಷಯವನ್ನು ಇಲ್ಲಿಯೂ ಮುಂದುವರಿಸಲಾಗುತ್ತದೆ. ಸರ್ವೇಶ್ವರನಾದ ಭಗವಂತನನ್ನು ದೃಢವಾಗಿ ತಮ್ಮ ಅಂತರಂಗದಲ್ಲಿ ನೆಲೆಗೊಳಿಸಿಕೊಂಡಿರುವ ಸದ್ಭಕ್ತರೇ ನಮ್ಮನ್ನು ಉದ್ಧರಿಸತಕ್ಕವರು ಎಂಬುದು ಇಲ್ಲಿನ ವಿಷಯ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಪರಮಪುರುಷನು. ಸರ್ವರಕ್ಷಕನು. ಪರಮಕೃಪಾಳು. ಅತ್ಯಾಕರ್ಷಕ. ಚಕ್ರಾಯುಧಧಾರಿ. ಸರ್ವಪ್ರಭು. ಜೇನುಸ್ರವಿಸುತ್ತಿರುವ ಪರಿಮಳಿಸುವ ಹೂಗಳಿಂದ ತುಂಬಿದ ತುಲಸಿಯ ಹಾರವನ್ನು ಧರಿಸಿರುವವನು. ಪಾಮತೇಜೋಮೂರ್ತಿ. ಆ ಅನುಪಮ ಸುಂದರನನ್ನು ತಮ್ಮ ಅಂತರಂಗದಲ್ಲಿ ನೆಲೆಗೊಳಿಸಿಕೊಂಡಿರುವವರು ಅವನ ಅನನ್ಯಭಕ್ತರು. ಆ ಭಕ್ತರೇ ನಮ್ಮ ಪ್ರತಿಯೊಂದು ಜನ್ಮದಲ್ಲೂ ನಮಗೆ ಮಾರ್ಗದರ್ಶಕರಾಗಿ, ನಮ್ಮನ್ನು ರಕ್ಷಿಸುತ್ತ, ಉಜ್ಜೀವನಗೊಳಿಸತಕ್ಕವರು. 



೭. ಶನ್ಮಶನ್ಮಾಂತರಮ್ ಕಾತ್ತು ಅಡಿಯಾರ್ ಹಳೈ ಕ್ಕೊಣ್ಡು ಪೋಯ್,

ತನ್ಮೈ ಪೆರುತ್ತಿತ್ತನ್ ತಾಳಿಣೈಕ್ಕೀಳ್ ಕ್ಕೊಳ್ಳುಮಪ್ಪನೈ,

ತೊನ್ಮೈಪಿದಟ್ರವಲ್ಲಾರೈಪ್ಪಿದಟ್ರುಮವರ್ ಕಣ್ಡೀರ್,

ನನ್ಮೈಪೆಱುತ್ತೆಮ್ಮೈನಾಳುಯ್ಯ ಕ್ಕೊಳ್ ಹಿನ್ ಱನಮ್ಬರೇ. 



ಶನ್ಮಮ್ ಶನ್ಮಾಂತರ = ಪ್ರತಿಯೊಂದು ಜನ್ಮದಲ್ಲೂ, ಕಾತ್ತು = ರಕ್ಷಿಸಿ, ಅಡಿಯಾರ್ ಹಳೈ = ಪಾಡಸೇವಕರನ್ನು \(ಭಕ್ತ – ಆಶ್ರಿತರನ್ನು\), ಕೊಣ್ಡುಪ್ಪೋಯ್ = ಉದ್ಧರಿಸಿ, ತನ್ಮೈ = ಸತ್ ಸ್ವಭಾವವನ್ನು, ಪೆರುತ್ತಿ = ಹೆಚ್ಚಿಸಿ, ತನ್ ತಾಳ್ ಇಣೈಕ್ಕೀೞ್ = ತನ್ನ ತಿರುವಡಿಯ ಬಳಿಯಲ್ಲಿ, ಕೊಳ್ಳುಮ್ = ಸ್ವೀಕರಿಸುವ, ಅಪ್ಪನೈ = ತಂದೆಯನ್ನು \(ತಂದೆಯ\), ತೊನ್ಮೈ = ನಿರಂತರವಾದ ಹಿರಿಮೆಯನ್ನು, ಪಿದಟ್ರವಲ್ಲಾರ್‍ಐ = ಹೇಳುತ್ತಿರಬಲ್ಲವರನ್ನು, ಪಿದಟ್ರುಮ್ ಅವರ್ = ಸ್ಮರಿಸುವವರ, ಕಣ್ಡೀರ್ = ಕಂಡಿರಾ, ನನ್ಮೈ = ಸದ್ಗುಣಗಳನ್ನು, ಪೆರುತ್ತು = ಹೆಚ್ಚಿಸಿ \(ಬೆಳೆಸಿ\), ಎಮ್ಮೈ = ನಮ್ಮನ್ನು, ನಾಳ್ = ಎಲ್ಲಕಾಲದಲ್ಲೂ, ಉಯ್ಯಕ್ಕೊಳ್ ಹಿನ್ ಱ = ಉಜ್ಜೀವನಗೊಳಿಸುವ, ನಮ್ಬರೇ = ದೈವಿಕಪುರುಷರೇ. 



ಪ್ರತಿಯೊಂದು ಜನ್ಮದಲ್ಲೂ ರಕ್ಷಿಸಿ, ಆಶ್ರಿತರಾದ ಭಕ್ತರನ್ನು ಉದ್ಧರಿಸಿ, ಅವರ ಸತ್ ಸ್ವಭಾವವನ್ನು ಹೆಚ್ಚಿಸಿ \(ವೃದ್ಧಿಗೊಳಿಸಿ\), ತನ್ನ ತಿರುವಡಿಯ ಬಳಿಯಲ್ಲಿ ಸ್ವೀಕರಿಸುವ ತಂದೆಯ \(ಸ್ವಾಮಿಯ\) ಶಾಶ್ವತವಾದ ಹಿರಿಮೆಯನ್ನು ಹೇಳುತ್ತಿರಬಲ್ಲವರನ್ನು ಸ್ಮರಿಸುತ್ತಿರುವವರು ಸದ್ಗುಣಗಳನ್ನು ಬೆಳೆಸಿ, ನಮ್ಮನ್ನು ಎಲ್ಲ ಕಾಲದಲ್ಲೂ ಉಜ್ಜೀವನಗೊಳಿಸುವ ದೈವಿಕಪುರುಷರೇ ಕಂಡಿರಾ\! 



ಇಲ್ಲಿಯೂ ಭಕ್ತರ ಭಕ್ತರನ್ನು ಕೀರ್ತಿಸಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ತನ್ನ ಆಶ್ರಿತ ಭಕ್ತರನ್ನು ಭಗವಂತನು ಅವರ ಒಂದೊಂದು ಜನ್ಮದಲ್ಲೂ ರಕ್ಷಿಸುತ್ತಾನೆ. ಅವರ ಸದ್ಗುಣಗಳನ್ನೂ ಸತ್ ಸ್ವಭಾವಗಳನ್ನೂ ಹೆಚ್ಚಿಸುತ್ತಾನೆ ಮತ್ತು ಅವರನ್ನು ತನ್ನ ತಿರುವಡಿಗಳ ಬಳಿಯಲ್ಲಿ ಕೈಂಕರ್ಯಮಾಡುವಂತೆ ಸ್ವೀಕರಿಸುತ್ತಾನೆ. ಅಂಥ ಸದ್ಭಕ್ತರ ಹಿರಿಮೆಯನ್ನು ಕೀರ್ತಿಸುವ ಭಕ್ತರನ್ನು ಸ್ಮರಿಸುತ್ತಿರುವವರೂ ಸಹ ಮಹನೀಯರೇ, ದೈವಿಕಪುರುಷರೇ, ಅವರನ್ನು ಕುರಿತು ಸತತವಾಗಿ ಸ್ಮರಿಸುತ್ತಿರುವುದರಿಂದ, ನಮ್ಮ ಸದ್ಗುಣಗಳು ಬೆಳೆಯುತ್ತವೆ. ನಾವು ಎಲ್ಲ ಕಾಲದಲ್ಲೂ ಉಜ್ಜೀವನಗೊಳ್ಳುತ್ತೇವೆ. 



೮. ನಮ್ಬನೈ ಞಾಲಮ್ ಪಡೈತ್ತವನೈತ್ತಿರುಮಾರ್ ಬನೈ,

ಉಮ್ಬರುಲಹಿನಿಲ್ ಯಾರ್ ಕ್ಕು ಮುಣರ್ ವರಿಯಾನ್ ತನ್ನೈ,

ಕುಮ್ಬಿನರಹರ್ ಹಳೇತ್ತುವರೇಲು ಮವರ್ ಕಣ್ಡೀರ್,

ಎಮ್ ಪಲ್ ಪಿಱಪ್ಪಿಡೈದೋಱು ಎಮ್ ತೊೞುಕುಲಮ್ ತಾಙ್ಗಳೇ. 



ನಮ್ಬನೈ = ನಂಬಿಕೆಗೆ ಅರ್ಹನಾದವನನ್ನು, ಞಾಲಮ್ ಪಡೈತ್ತವನೈ = ಜತ್ತನ್ನು ಸೃಷ್ಟಿಮಾಡಿದವನನ್ನು, ತಿರುಮಾರ್ ಬನೈ = ಶ್ರೀದೇವಿಯನ್ನು ಎದೆಯಲ್ಲಿಟ್ಟುಕೊಂಡವನನ್ನು, ಉಮ್ಬರ್ ಉಲಹಿ ನಿಲ್ = ಮೇಲಣಲೋಕಗಳಲ್ಲಿ, ಯಾರ್ ಕ್ಕೂಮ್ = ಯಾರಿಗೂ, ಉಣ ರ್ ವು = ಅರಿಯಲು, ಅರಿಯಾನ್ ತನ್ನೈ = ಅಸಾಧ್ಯನಾದವನನ್ನು, ಕುಮ್ಬಿನರಹರ್ ಹಳ್ = ಕುಂಭೀಪಾಕವೆಂಬ ನರಕದಲ್ಲಿ ಬಿದ್ದುತೊಳಲುವವರು, ಏತ್ತುವರ್ ಏೞಮ್ = ಸ್ತುತಿಸುವರಾದರೂ ಅವರ್ = ಅವರು, ಕಣ್ಡೀರ್ = ಕಂಡಿರಾ, ಎಮ್ = ನಮ್ಮ, ಪಲ್ ಪಿಱಪ್ಪು ಇಡೈತೋಱು = ಹಲವಾರು ಹಟ್ಟುಗಳ ಮೂಲಕವೂ, ಎಮ್ = ನಮ್ಮ, ತೊೞುಕುಲಮ್ ತಾಙ್ಗಳೇ = ಅವರೇ ನಾಉ ಸಾಧ್ಯಮಾಡತಕ್ಕ ಕುಲದವರು. 



ನಂಬತಕ್ಕವನನ್ನು, \(ಪರಮಶ್ರೇಷ್ಠನನ್ನು\), ಜಗತ್ತನ್ನು ಸೃಷ್ಟಿಸಿದವನನ್ನು, ಶ್ರೀದೇವಿಯನ್ನು ತನ್ನ ಎದೆಯಲ್ಲಿಟ್ಟುಕೊಂಡವನನ್ನು, ಮೇಲಣಲೋಕದವರು ಯಾರಾದರೂ ಅರಿಯಲು ಅಸಾಧ್ಯವಾದವನನ್ನು, ಕುಂಭೀಪಾಕವೆಂಬ ನರಕದಲ್ಲಿ ಬಿದ್ದುತೊಳಲುತ್ತಿರುವವರೂ ಸಹ ಅವನನ್ನು ಸ್ತುತುಸಿದರೆ ಅಂಥವರೂ ಸಹ ನಮ್ಮ ಹಲವಾರು ಹುಟ್ಟುಗಳ ಮೂಲಕವೂ ನಾವು ದಾಸ್ಯಮಾಡತಕ್ಕ ಕುಲದವರು ಕಂಡಿರಾ. 



ಭಗವಂತನನ್ನು ಆಶ್ರಯಿಸುವವರು ಎಷ್ಟೇ ಪಾಪಿಗಳಾದರೂ ಸಹ ಅವರು ನಮಗೆ ಪೂಜ್ಯರಾದ ಮಾರ್ಗದರ್ಶಕರಾಗುತ್ತಾರೆ ಎನ್ನಲಾಗುತ್ತಿದೆ. 



“ಕುಮ್ಬಿ ನರಹರ್ ಹಳೇತ್ತುವ ರೇಲುಮ್ ಅವರ್” –ಈ ಭಾಗವನ್ನು ವಿವಾದಾತ್ಮಕವಾಗಿ ಮಾಡಿ ವಿವರಿಸಲಾಗಿದೆ. ತಮ್ಮ ಕರ್ಮಗಳ ಫಲವಾಗಿ, ಅವರು ಎಷ್ಟೇ ನೀಚರಾಗಿದ್ದರೂ, ಮಡಿದ ಬಳಿಕ ಎಂಥ ಕ್ರೂರವಾದ ಕುಂಭೀಪಾಕವೇ ಎಂಬಂಥನರಕದಲ್ಲಿ ಬಿದ್ದು ತೊಳಲುತ್ತಿರುವವರಾದರೂ, ಅವರು ಭಗವಂತನನ್ನು ಆಶ್ರಯಿಸಿ ಅವನನ್ನು ತಪ್ಪದೆ ಭಜಿಸುವವರಾದರೆ, ಅವರು ನಿಜವಾದ ಭಕ್ತರೇ. ಆದ್ದರಿಂದ ಅವರೂ ಸಹ ನಮಗೆ ಪೂಜ್ಯರು. ನಮ್ಮ ದಾಸ್ಯಕ್ಕೆ ಅರ್ಹರು – ಎಂಬುದು ಇದರ ಅರ್ಥವೆನಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಪರಮಶ್ರೇಷ್ಠನು. ನಂಬಿದವರನ್ನು ಕೈಬಿಡದೆ ಉದ್ಧರಿಸತಕ್ಕವನು. ಇಡಿಯ ಜಗತ್ತನ್ನೇ ಸೃಷ್ಟಿಸಿದ ಪರಮಸಮರ್ಥನು. ಸಕಲೈಶ್ವರ್ಯದಾತೆಯಾದ ಶ್ರೀದೇವಿಯನ್ನೇ ತನ್ನ ವಕ್ಷದಲ್ಲಿಟ್ಟುಕೊಂಡವನು. ದೇವತೆಗಳೇ ಮುಂತಾದ ಮೇಲಣ ಲೋಕದವರಿಗೆ ಅವನು ಸುಲಭಸಾಧ್ಯನಲ್ಲದಿದ್ದರೂ, ಭೂಲೋಕದಲ್ಲಿ ತನ್ನ ಭಕ್ತನು ಎಷ್ಟೇ ನೀಚನಾದರೂ, ಎಷ್ಟೇ ಪಾಪಿಯಾದರೂ ಸಹ, ಅವನನ್ನು ಕರುಣಿಸಿ, ಕನಿಕರಿಸಿ, ಉದ್ಧರಿಸುವ ಪರಮ ಉದಾರಿ ಅವನು ಕಂಡಿರಾ\! 



೯. ಕುಲಮ್ ತಾಙ್ಗು ಶಾದಿಹಳ್ ನಾಲಿಲುಮ್ ಕೀೞಿೞಿನ್ದು, ಎತ್ತನೈ

ನಲನ್ತಾನಿಲಾದ ಶಣ್ಡಾಳ ಶಣ್ಡಾಳರ್ ಹಳಾಹಿಲುಮ್,

ವಲನ್ತಾಙ್ಗು ಚ್ಚಕ್ಕರತ್ತಣ್ಣಲ್ ಮಣಿವಣ್ನಱ್ ಕಾಳೆನ್ ಱು ಉನ್

ಕಲನ್ದಾರ್, ಅಡಿಯಾರ್ ತಮ್ ಅಡಿಯಾರ್ ಎಮ್ಮಡಿಹಳೇ. 



ಕುಲಮ್ = ಕುಲಗಳಿಗೆ, ತಾಙ್ಗು = ಆಧಾರವಾದ, ಶಾದಿ ಹಳ್ = ಜಾತಿಗಳು, ನಾಲಿಲುಮ್ = ನಾಲ್ಕರಲ್ಲೂ, ಕೀಳ್ ಇೞಿನ್ದು = ಕೆಳಮಟ್ಟದಲ್ಲಿ ಇಳಿದು, ಎತ್ತನೈ = ಸ್ವಲ್ಪವೂ, ನಲಮ್ ತಾನ್ ಇಲಾದ = ಸದ್ಗುಣವೆಂಬುದೇ ಇಲ್ಲದ, ಶಣ್ಡಾಳ ಶಣ್ಡಾಳರ್ ಹಳ್ ಆಹಿಲುಮ್ = ಚಂಡಾಲರಲ್ಲಿ ಚಂಡಾಲರಾದರೂ, ವಲಮ್ = ಬಲಗೈಯಲ್ಲಿ, ತಾಙ್ಗುಮ್ = ಇರುವ \(ಧರಿಸಿರುವ\), ಚಕ್ಕರತ್ತು = ಚಕ್ರಾಯುಧದ ಅಣ್ಣಲ್ = ಸ್ವಾಮಿಯಾದ, ಮಣವಣ್ಣಱ್ ಕು = ದಿವ್ಯನೀಲಮಣಿಯ ಬಣ್ಣದವನಿಗೆ, ಆಳ್ ಎನ್ ಱು = ದಾಸನೆಂದು, ಉನ್ = ನಿನ್ನನ್ನು, ಕಲನ್ದಾರ್ = ಕೂಡಿಕೊಂಡವರಿಗೆ, ಅಡಿಯಾರ್ ತಮ್ = ದಾಸರ, ಅಡಿಯಾರ್ = ದಾಸರು, ಎಮ್ ಅಡಿಹಳೇ = ನಮ್ಮ ಪೂಜ್ಯರೇ. 



ಕುಲಕ್ಕೆ ಆಧಾರವಾದ ನಾಲ್ಕು ಜಾತಿಗಳಲ್ಲೂ ಕೆಳಮಟ್ಟಕ್ಕೆ ಇಳಿದು, ಸ್ವಲ್ಪವೂ ಸದ್ಗುಣವೆಂಬುದೇ ಇಲ್ಲದ ಚಂಡಾಲರಲ್ಲಿ ಚಂಡಾಲರಾದರೂ ಬಲಗೈಯಲ್ಲಿ ಚಕ್ರವನ್ನು ಧರಿಸಿರುವ ಸ್ವಾಮಿಯಾದ ದಿವ್ಯನೀಲಮಣಿಯ ಬಣ್ಣದವನಿಗೆ ದಾಸನೆಂದು ನಿನ್ನನ್ನು ಕೂಡಿಕೊಂಡವರಿಗೆ ದಾಸರದಾಸರೂ ಸಹ ನಮ್ಮ ಪೂಜ್ಯರೇ. 



ಈ ಪಾಶುರವನ್ನು ಹೇಳುವಾಗ ಆಳ್ವಾರರಿಗೆ ತಿರುಪ್ಪಾೞ್ವಾರರ ನೆನಪು ಬಂದಿರಬೇಕೇನೋ\! ತಿರುಪ್ಪಾಣಾಳ್ವಾರರು ಅಂತ್ಯಜಕುಲದವರು. ಭಗವಂತನಲ್ಲಿ ಅತ್ಯಂತ ಭಕ್ತಿಯಿಂದ ಅವರು ಶ್ರೀರಂಗನಾಥನನ್ನೇ ಮೆಚ್ಚಿಸಿ ಪರಮಪದವನ್ನು ಪಡೆದರಷ್ಟೆ. 



ಕುಲ ಯಾವುದಾದರೇನು? ಜಾತಿಯಲ್ಲಿ ಅತ್ಯಂತ ಕೀಳುಮಟ್ಟದವನಾದರೂ ಚಿಂತೆಯಿಲ್ಲ. ಅವನು ಭಗವಂತನ ಅನನ್ಯಭಕ್ತನಾಗಬೇಕು. ಅದೇ ಅವನ ಹಿರಿಮೆ – ಕುಲಜಾತಿಗಳಲ್ಲ. ಸದ್ಭಕ್ತನಿಗೆ ಸಲ್ಲುವ ಗೌರವವೇ ಅವನಿಗೂ ಸಲ್ಲುತ್ತದೆ. 



ಆಳ್ವಾರರು ಹೇಳುತ್ತಾರೆ: ಕುಲಕ್ಕೆ ಆಧಾರವಾಗಿರುವುದು ನಾಲ್ಕು ಜಾತಿಗಳು. ಆ ಎಲ್ಲಾ ಜಾತಿಗಳಿಗಿಂತಲೂ ಕೀಳುಮಟ್ಟದ್ದು ಜಾತಿಬಾಹಿರವಾದ ಚಂಡಾಲತ್ವ. ಅಂಥಚಂಡಾಲರಲ್ಲಿ ಚಂಡಾಲನಾದರೂ ಸಹ, ಅವನು ಚಕ್ರಧಾರಿಯಾದ ಶ್ರೀಮನ್ನಾರಾಯಣನ ದೃಢಭಕ್ತನಾದರೆ, ಅವನ ದಾಸರ, ದಾಸರೂ ಸಹ ನಮಗೆ ಪೂಜ್ಯರೇ ಆಗುತ್ತಾರೆ. ಎಂದರೆ, ಅವರದೆಲ್ಲ ಭಾಗವತಕುಲ ಎನಿಸಿಕೊಳ್ಳುತ್ತದೆ. 



೧೦. ಅಡಿಯಾರ್ ನ್ದ ವೈಯಮುಣ್ಡು ಆಲಿಲೈಯನ್ನವಶಂಜೆಯ್ಯುಮ್,

ಪಡಿಯಾದು ಮಿಲ್ ಕುಳವಿಪ್ಪಡಿ ಎನ್ದೈ ಪಿರಾನ್ ತನಕ್ಕೂ, 

ಅಡಿಯಾರಡಿಯಾರ್ ತಮ್ಮಡಿಯಾರಡಿಯಾರ್ ತಮಕ್ಕು,

ಅಡಿಯಾರಡಿಯಾರ್ ತಮ್ ಅಡಿಯಾರಡಿಯೋಙ್ಗಳೇ. 



ಅಡಿ ಆರ್ ನ್ದ = \(ಭಗವಂತನ\) ತಿರುವಡಿಯೊಡನೆ ಸಂಬಂಧಪಟ್ಟ, ವೈಯಮ್ = ಲೋಕಗಳನ್ನು, ಉಣ್ಡು = ಉಂಡವನಾಗಿ, ಆಲ್ ಇಲೈ = ಆಲದ ಎಲೆಯ ಮೇಲೆ, ಅನ್ನವಶಮ್ ಶೆಯ್ಯುಮ್ = ಯೋಗ ನಿದ್ದೆ ಮಾಡುವ, ಪಡಿ ಆದುಮ್ ಎಲ್ = ಯಾವ ಹೋಲಿಕೆಯೂ ಇಲ್ಲದ, ಕುೞವಿಪ್ಪಡಿ = ಶಿಶುವಿನಂತೆ, ಎನ್ದೈಪಿರಾನ್ ತನಕ್ಕು = ನನ್ನ ಸ್ವಾಮಿಗೆ, ಅಡಿಯಾರ್ ಅಡಿಯಾರ್ ತಮ್, ಅಡಿಯಾರ್ ಅಡಿಯಾರ್ ತಮಕ್ಕು, ಅಡಿಯಾರ್ ಅಡಿಯಾರ್ ತಮ್, ಅಡಿಯಾರೋಙ್ಗಳೇ = ದಾಸರಿಗೆ ದಾಸರ, ದಾಸರಿಗೆ ದಾಸರ, ದಾಸರಿಗೆ ದಾಸರ, ದಾಸರುಗಳೇ. 



ಭಗವಂತನ ತಿರುವಡಿಯೊಂದಿಗೆ ಸಂಬಂಧಪಟ್ಟ ಲೋಕಗಳನ್ನು ಉಂಡು ಆಲದ ಎಲೆಯಮೇಲೆ ಯೋಗ ನಿದ್ದೆಮಾಡುವ ಸಾಟಿಯಿಲ್ಲದ ಶಿಶುವಿನಂತಿರುವ ನಮ್ಮ ಸ್ವಾಮಿಗೆ ದಾಸರಿಗೆ ದಾಸರ, ದಾಸರಿಗೆ ದಾಸರ, ದಾಸರಿಗೆ ದಾಸರ ದಾಸರುಗಳೇ ನಾವು.



ಭಗವಂತನ ದೃಢಭಕ್ತರಾದವರಿಗೆ ದಾಸರಾದವರಿಗೆ ದಾಸರಾದವರಿಗೆ ಅವರ ದಾಸರಾದವರಿಗೆ, ಅವಾ ದಾಸರಾದವರಿಗೆ, ಮತ್ತು ಅವರ ದಾಸರ ದಾಸರಾದವರಿಗೆ ಎಂದರೆ ಆ ದಾಸರ ಏಳು ತಲೆಮಾಋಗಳವರೆಗೆ, ಎಲ್ಲರಿಗೂ ನಾವು ದಾಸರೇ ಆಗಿರುತ್ತೇವೆ – ಎನ್ನುತ್ತಾರೆ ಆಳ್ವಾರರು. ಇದರಿಂದ ಭಕ್ತರಾದವರ ಹಿರಿಮೆ ಎಷ್ಟೆಂಬುದನ್ನು ಇಲ್ಲಿ ವಿವರಿಸಿ ಹೇಳಲಾಗಿದೆ. ಭಕ್ತಪರಂಪರೆಗೆಲ್ಲಾ ನಾವು ದಾಸರು ಎಂದಂತೆ. 



೧೧. ಅಡಿಯೋಙ್ಗು ನೂಟ್ರುವರ್ ವೀಯ ಅನ್ಱೈವಕ್ಕರುಳ್ ಶೆಯ್ದ

ನೆಡಿಯೋನೈ, ತೆನ್ ಕುರುಹೂರ್ ಶಡಹೋಪನ್ ಕುಟ್ರೇವಲ್ ಹಳ್,

ಅಡಿಯಾರ್ ನ್ದ ವಾಯಿರತ್ತುಳ್ ಇವೈ ಪತ್ತವನ್ ತೊಣ್ಡರ್ ಮೇಲ್

ಮುಡಿವು, ಆರಕ್ಕಱ್ ಹಿಱ್ ಹಿಲ್ ಶನ್ಮಮ್ ಶೆಯ್ಯಾಮೈಮುಡಿಯುಮೇ. 



ಅಡಿ = ವಿಜಯದಲ್ಲಿ, ಓಙ್ಗು= ಉನ್ನತ ಸ್ಥಿತಿಯಲ್ಲಿದ್ದ, ನೂಟ್ರುವರ್ = ನೂರ್ವರು, ವೀಯ = ನಾಶವಾಗುವಂತೆ, ಅನ್ ಱು = ಅಂದು, ಐವರ್ಕ್ಕು = ಐವರಿಗೆ, ಅರುಳ್ = ಕೃಪೆಯನ್ನು, ಶೆಯ್ದ = ಮಾಡಿದ, ನೆಡಿಯೋನೈ = ಸರ್ವೇಶ್ವರನನ್ನು, ತೆನ್ = ಸುಂದರವಾದ, ಕುರುಹೂರ್ = ತಿರುಕ್ಕೂರುಹೂರಿನ, ಶಠಗೋಪನ್ = ಶಠಗೋಪನ \(ನಮ್ಮಾಳ್ವಾರರ\), ಕುಟ್ರೇವಲ್ಹಳ್ = ಕೈಂಕರ್ಯವಾದ, ಅಡಿ ಆರ್ ನ್ದ = ಪದ್ಯಸೌಂದರ್ಯತುಂಬಿದ \(ಕಲಾಪೂರ್ಣವಾದ\), ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಪತ್ತು = ಈ ಹತ್ತುಪಾಶುರಗಳು. ಅವನ್ ತೊಣ್ಡರ್ ಮೇಲ್ ಮುಡಿವು = ತನ್ನ ಭಾಗವತರ ಮೇಲೆ ಪೂರ್ಣವಾಗಿ, ಆರ್ = ತೃಪ್ತಿಕರವಾಗಿ, ತಱ್ ಕಿಱ್ ಹಿಲ್ = ಕಲಿತವರಾದರೆ, ಶನ್ಮಮ್ = ಜನ್ಮವು, ಶೆಯ್ಯಾಮೇ = ಉಂಟಾಗದಂತೆಯೇ, ಮುಡಿಯುಮೇ = ಕೊನೆಗೊಳ್ಳುವುದು. 



ವಿಜಯದಲ್ಲಿ ಉನ್ನತಸ್ಥಿತಿಯಲ್ಲಿದ್ದ ಮಾರ್ವರು ನಾಶವಾಗುವಂತೆ, ಅಂದು, ಐವರಿಗೆ ಕೃಪೆಮಾಡಿದ ಸರ್ವೇಶ್ವರನನ್ನು ಕುರಿತು ಸುಂದರವಾದ ತಿರುಕ್ಕೂರು ಹೂರಿನ ಶಠಗೋಪನ ಕೈಂಕರ್ಯವಾದ ಪದ್ಯಸೌಂದರ್ಯವನ್ನುಳ್ಳ ಒಂದು ಸಾವಿರದಲ್ಲಿ ಈ ಹತ್ತು ಪಾಶುರಗಳು ಅವನ ಭಾಗವತರ ಮೇಲೆ ತೃಪ್ತಿಕರವಾಗಿ ಕಲತವರಾದರೆ, ಅವರಿಗೆ ಜನ್ಮವು ಬರದಂತೆಯೇ ಕೊನೆಗೊಳ್ಳುವುದು. 



ಈ ಹತ್ತು ಪಾಶುರಗಳಿಗೆ ಇದು ಅಂಕಿತವಾದ ಪಾಶುರ. ಇವುಗಳಲ್ಲಿ ಪ್ರಾರಂಭದಿಂದಲೂ ಹೊಗಳಿ ಹೇಳಿರುವುದು ಭಗವದ್ಭಕ್ತರ ಎಂದರೆ ಭಾಗವತರ ಹಿರಿಮೆಯನ್ನು, ಭಗವಂತನಿಗೆ ಸಲ್ಲಿಸುವ ಸೇವೆಯಷ್ಟೇ ಪವಿತ್ರವಾದದ್ದೂ, ಫಲಪ್ರದವಾದದ್ದು ಭಾಗವತರ ಸೇವೆ. ಆದ್ದರಿಂದ ಮನುಷ್ಯನು ಭಕ್ತನ ಭಕ್ತನಾದರೂ ತನ್ನ ಈ ಜನ್ಮವನ್ನು ಸಾರ್ಥಕಗೊಳಿಸಿಕೊಳ್ಳುವುದರ ಜೊತೆಗೆ ಅವರ ಮಾರ್ಗವನ್ನು ಅನುಸರಿಸುತ್ತಾ ಬರುವುದರಿಂದ ಅವನಿಗೆ ಮತ್ತೊಂದು ಜನ್ಮವೆಂಬುದೇ ಬರುವುದಿಲ್ಲ. ಈ ಜನ್ಮವೇ ಕೊನೆಯದಾಗಿ ಅವನು ಪರಮಪದವನ್ನು ಸೇರುತ್ತಾನೆ. ಹೀಗಿದೆ ಈ ಹತ್ತು ಪಾಶುರಗಳಿಗೆ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಮೂರನೆಯ ದಶಕ ಎಂಟನೆಯ ತಿರುವಾಯ್ಮೊೞಿ



೮. ಮುಡಿಯಾನೇ



೧. ಮುಡಿಯಾನೇ ಮೂವುಲಹುಮ್ ತೊೞುದೇತ್ತುಂಜೀ

ರಡಿಯಾನೇ, ಆೞ್ ಕಡಲೈ ಕ್ಕಡೈನ್ದಾಯ್ ಪುಳ್ಳೂರ್

ಕೊಡಿಯಾನೇ, ಕೊಣ್ಡಲ್ ವಣ್ಣಾ, ಅಣ್ಡತ್ತುಮ್ಬರಿಲ್

ನೆಡಿಯಾನೇ, ಎನ್ ಱು ಕಿಡಕ್ಕುಮೆನ್ ನೆಂಜಮೇ.



ಮುಡಿಯಾನೇ = ಉನ್ನತವಾದ ಕಿರೀಟವುಳ್ಳವನೇ, ಮೂ ಉಲಹುಮ್ = ಮೂರುಲೋಕಗಳೂ, ತೊೞುದು ಏತ್ತುಮ್ = ಸ್ತುತಿಸಿ, ನಮಸ್ಕರಿಸುವ, ಶೀರ್ = ಪವಿತ್ರವಾದ, ಅಡಿಯಾನೇ \+ ತಿರುವಡಿಗಳುಳ್ಳವನೇ, ಆೞ್ ಕಡಲ್ = ಆಳವಾದ ಕಡಲನ್ನು, ಕಡೈನ್ದಾಯ್ = ಕಡೆದವನೇ, ಪುಳ್ ಪುಳ್ ಲೂರ್ = ಗರುಡಪಕ್ಷಿಯನ್ನು ವಾಹನವಾಗಿಯೂ, ಕೊಡಿಯಾನೇ = ಧ್ವಜ\(ಲಾಂಛನ\)ವಾಗಿಯೂ ಉಳ್ಳವನೇ, ಕೊಣ್ಡಲ್ ವಣ್ಣಾ = ಕಾಲಮೇಘದ ಬಣ್ಣವುಳ್ಳವನೇ, ಅಣ್ಡತ್ತು = ಬ್ರಹ್ಮಾಂಡದ, ಉಮ್ಬರಿನ್ = ದೇವತೆಗಳ, ನೆಡಿಯಾನೇ = ಒಡೆಯನೇ, ಎನ್ ಱು = ಎಂದು, ಕಿಡಕ್ಕುಮ್ = ಅನುಸಂಧಿಸುತ್ತಿರುವುದು, ಎನ್ ನೆಂಜಮೇ = ನನ್ನ ಮನಸ್ಸೇ.



ಉನ್ನತವಾದ ಕಿರೀಟವುಳ್ಳವನೇ, ಮೂರುಲೋಕಗಳೂ ಎರಗಿ ಸ್ತುತಿಸುವ ಪವಿತ್ರವಾದ ತಿರುವಡಿಗಳುಳ್ಳವನೇ, ಆಳವಾದ ಕಡಲನ್ನು ಕಡೆದವನೇ, ಗರುಡನನ್ನು ವಾಹನವಾಗಿಯೂ ಧ್ವಜದ ಲಾಂಛನವಾಗಿಯೂ ಉಳ್ಳವನೇ, ಕಾಲಮೇಘದ ಬಣ್ಣದವನೇ, ಬ್ರಹ್ಮಾಂಡದ ದೇವತೆಗಳಿಗೆಲ್ಲ ಒಡೆಯನೇ ಎಂದು ನನ್ನ ಮನಸ್ಸು \(ಸದಾ\) ಅನುಸಂಧಿಸುತ್ತಿರುವುದು. 



ಈ ಪಾಶುರದಲ್ಲಿ ಆಳ್ವಾರರು ತಮ್ಮ ಮನಸ್ಸು ಭಗವಂತನನ್ನು ಯಾವಯಾವ ಬಗೆಯಲ್ಲಿ ಚಿತ್ರಿಸಿಕೊಳ್ಳುತ್ತದೆ ಎಂದು ಹೇಳಿಕೊಳ್ಳುತ್ತಾರೆ. 



“ಮುಡಿಯಾನೇ” – ತಾನು ಸೃಷ್ಟಿಸಿದ ಸಕಲಲೋಕಗಳಿಗೂ, ಸಕಲಜೀವ ಕೋಟಿಗಳಿಗೂ ತಾನೇ ಒಡೆಯನಾಗಿ, ರಕ್ಷಕನಾಗಿರುವವನು ಎಂದು ತೋರಿಸಲು ಮತ್ತು ತನಗೆ ಸರಿಸಾಟಿಯೇ ಇಲ್ಲವೆಂಬುದನ್ನು ಸೂಚಿಸಲು ಭಗವಂತನಿಗೆ ಅತ್ಯಂತ ಉನ್ನತವಾದ ಕಿರೀಟವಿದೆಯಂತೆ. 



“ಮೂವುಲಹುಮ್ ತೊೞುದೇತ್ತುಮ್ಶೀರ್ ಅಡಿಯನೇ” – ಭಗವಂತನು ತ್ರಿವಿಕ್ರಮನಾಗಿ ಅವತರಿಸಿದಾಗ, ಅವನ ತಿರುವಡಿಗಳು ಎಲ್ಲಾ ಲೋಕಗಳನ್ನೂ ಆವರಿಸಿಕೊಂಡಿತಷ್ಟೆ. ಅತ್ಯಪರೂಪವಾದ ಆ ತಿರುವಡಿಯನ್ನು ಎಲ್ಲರೂ ಪೂಜಿಸಿ, ಅದಕ್ಕೆ ಎರಗಿ ಭಕ್ತಿ ಸೂಚಿಸಿದರು ಎಂಬುದರ ಸೂಚನೆ ಇಲ್ಲಿದೆ. 



“ಆಳ್ ಕಡಲ್ ಕಡೈನ್ದಾಯ್” – ತಾನು ಎಲ್ಲಿಗೆ ಎಷ್ಟುಬೇಗ ಹೋಗಬೇಕೆಂದು ಬಯಸಿದರೆ, ಅಲ್ಲಿಗೆ ಅಷ್ಟೇ ಬೇಗ ಕರೆದೊಯ್ಯಬಲ್ಲ ಸಾಮರ್ಥ್ಯ ಗರುಡನದು. ಭಕ್ತಿಸೇವೆಗಳಿಗೆ ಆಕರನಾಗಿರುವ ಅವನ ಹಿರಿಮೆಯನ್ನು ಜಗತ್ತಿಗೆ ತೋರಿಸಲು ಅವನನ್ನು ತನ್ನ ವಾಹನವಾಗಿಯೂ, ತನ್ನ ಧ್ವಜದ ಲಾಂಛನವಾಗಿಯೂ ಭಗವಂತನು ಸ್ವೀಕರಿಸಿದ್ದಾನೆ. 



“ಕೊಣ್ಡಲ್ ವಣ್ಣಾ” – ಕಾರ್ಮುಗಿಲಂತೆ ಅತ್ಯಾಕರ್ಷಕವಾದ ಮತ್ತು ಔದಾರ್ಯದಿಂದ ತುಂಬಿತುಳುಕುವನಾದ್ದರಿಂದ ಭಗವಂತನನ್ನು ಹಾಗೆಯೇ ಸಂಬೋಧಿಸಲಾಗಿದೆ. ಶ್ರೀಕೃಷ್ಣಾವತಾರದಲ್ಲಿ ಗೋಪಿಯರಿಗೆ ಕಾರ್ಮುಗಿಲು ಕಣ್ಣಿಗೆ ಬಿದ್ದಕೂಡಲೇ, ಆವರು ಅದನ್ನು ಶ್ರೀಕೃಷ್ಣನೆಂದೇ ಭ್ರಮಿಸಿ ಪರವಶವಾಗುತ್ತಿದ್ದರಂತೆ. 



“ಅಣ್ಡತ್ತುಮ್ಬರಿಲ್ ನೆಡಿಯಾನೇ” – ಬ್ರಹ್ಮಾಂಡದಲ್ಲಿರುವ ಎಲ್ಲಾ ದೇವತೆಗಳಿಗೂ ಒಡೆಯನು ಭಗವಂತ. \(ಪರಮಪದದಲ್ಲಿರುವ ನಿತ್ಯಸೂರಿಗಳ ಒಡೆಯನೇ ಭಗವಂತ ಎಂದೂ ಇದಕ್ಕೆ ಅರ್ಥಮಾಡುತ್ತಾನೆ\). 



ಆಳ್ವಾರರು ಹೇಳುತ್ತಾರೆ: ನನ್ನ ಮನಸ್ಸು ಭಗವಂತನನ್ನು ಸರ್ವೇಶ್ವರಾ, ಮೂರುಲೋಕಗಳು ಎರಗಿ ಸ್ತುತಿಸುವ ಪವಿತ್ರ ತಿರುವಡಿಗಳುಳ್ಳವನೇ, ಪಾಲ್ಗಡಲನ್ನು ಕಡೆದವನೇ, ಗರುಡವಾಹನನೇ, ಗರುಡ ಧ್ವಜನೇ, ಕಾರ್ಮುಗಿಲಬಣ್ಣದವನೇ, ಎಂದು ಎಡೆಬಿಡದಂತೆ ಚಿಂತಿಸುತ್ತಿರುತ್ತದೆ. 



೨. ನೆಂಜಮೇ ನೀಣಹರಾಹ ಇರುನ್ದವೆನ್

ತಂಜನೇ, ತಣ್ಣಿಲಙ್ಗೈಕ್ಕು ಇಱೈಯೈಚ್ಚೆಟ್ರ

ನಂಜನೇ, ಞಾಲಮ್ ಕೊಳ್ ವಾನ್ ಕುಱಳಾಹಿಯ

ವಂಜನೇ, ಎನ್ನುಮೆಪ್ಪೋದು ಮೆನ್ ವಾಶಹಮೇ. 



ನೆಂಜಮೇ = ಮನಸ್ಸನ್ನೇ, ನೀಳ್ ನಹರ್ ಆಹ = ವಿಶಾಲವಾದ ನಗರವನ್ನಾಗಿ, ಇರುನ್ದ = ಮಾಡಿಕೊಂಡಿರುವ, ಎನ್ = ನನ್ನ, ತಂಜನೇ = ಗೆಳೆಯನೇ, ತಣ್ ಇಲಙ್ಗೈಕ್ಕು = ತಂಪಾದ ಲಂಕೆಗೆ, ಇಱೈಯೈ = ರಾಜನನ್ನು, ಶೆಟ್ರ = ಕೊಂದ \(ನಾಶಪಡಿಸಿದ\), ನಂಜನೇ = ವಿಷಸಮಾನನೇ, ಞಾಲಮ್ = ನೆಲವನ್ನು, ಕೊಳ್ ವಾನ್ = ಪಡೆಯುವುದಕ್ಕಾಗಿ, ಕುಱಳ್ ಆಹಿಯ = ವಾಮನವಟುವಾದ, ವಂಜನೇ = ವಂಚಕನೇ, ಎನ್ನುಮ್ = ಎನ್ನುತ್ತದೆ, ಎಪೋದುಮ್ = ಯಾವಾಗಲೂ, ಎನ್ ವಾಶಹಮೇ = ನನ್ನ ನಾಲಗೆಯೇ \(ನನ್ನ ಮಾತುಗಳೇ\). 



ಮನಸ್ಸನ್ನೇ ವಿಶಾಲವಾದ ನಗರವನ್ನಾಗಿ ಮಾಡಿಕೊಂಡಿರುವ ನನ್ನ ಸ್ನೇಹಿತನೇ, \(ಜೊತೆಗಾರನೇ\) ತಂಪಾದ ಲಂಕೆಯ ರಾಜನನ್ನು ನಾಶಪಡಿಸಿದ ವಿಷದ ಸಮಾನನೇ, ನೆಲವನ್ನು ಪಡೆದುಕೊಳ್ಳುವುದಕ್ಕಾಗಿ ವಾಮನವಟುವಾದ ವಂಚಕನೇ, ಎನ್ನುತ್ತದೆ ಯಾವಾಗಲೂ ನನ್ನ ಬಾಯಿಂದ ಹೊರಬೀಳುವ ಮಾತುಗಳು. 



ಮನಸ್ಸನ್ನೇ ವಿಶಾಲವಾದ ನಗರವನ್ನಾಗಿ ಮಾಡಿಕೊಂಡಿರುವ ನನ್ನ ಸ್ನೇಹಿತನೇ, \(ಜೊತೆಗಾರನೇ\), ತಂಪಾದ ಲಂಕೆಯ ರಾಜನನ್ನು ನಾಶಪಡಿಸಿದ ವಿಷದ ಸಮಾನನೇ, ನೆಲವನ್ನು ಪಡೆದುಕೊಳ್ಳುವುದಕ್ಕಾಗಿ ವಾಮನ ವಟುವಾದ ವಂಚಕನೇ, ಎನ್ನುತ್ತದೆ ಯಾವಾಗಲೂ ನನ್ನ ಬಾಯಿಂದ ಹೊರಬೀಳುವ ಮಾತುಗಳು.



ತಮ್ಮ ಮನಸ್ಸು ಭಗವಂತನನ್ನು ಸದಾ ಚಿಂತಿಸುತ್ತಿರುವಂತೆ ಅನುಗ್ರಹಿಸಿ ಅದಕ್ಕೆ ತಮ್ಮ ಔದಾರ್ಯವನ್ನು ತೋರಿಸಿದ್ದಾರೆಂದು ಆಳ್ವಾರರು ಇದರ ಹಿಂದಿನ ಪಾಶುರದಲ್ಲಿ ಹೇಳಿದರಷ್ಟೆ. ಈಗ, ಅದೇ ಬಗೆಯ ಔದಾರ್ಯವನ್ನು ತಮ್ಮ ನಾಲಗೆಗೂ ತೋರಿಸಬೇಕೆಂದು ಬೇಡುತ್ತಾರೆ.



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ನನ್ನ ಮನಸ್ಸನ್ನೇ ನಿನ್ನ ವಿಶಾಲವಾದ ಪರಮಪದವನ್ನಾಗಿ ಮಾಡಿಕೊಂಡು, ಅಲ್ಲಿಯೇ, ನನ್ನ ಆತ್ಮನಿಗೆ ಅತ್ಯಂತ ಸಮೀಪವರ್ತಿಯಾಗಿ, ನಿಕಟವರ್ತಿಯಾಗಿ, ಗೆಳೆಯನಾಗಿ ಇರುವುದು ನಿನ್ನ ಔದಾರ್ಯವನ್ನು ಸೂಚಿಸುತ್ತದೆ. ದುಷ್ಟನಾದ ಲಂಕಾಧಿಪತಿಯಾದ ರಾವಣಾಸುರನನ್ನು ನಾಶಪಡಿಸುವ ವಿಷಪ್ರಾಯನಾದೆ. ಯಾರನ್ನು ಯಾವ ಬಗೆಯಲ್ಲಿ ನಿಗ್ರಹಿಸಬೇಕೋ, ಅನುಗ್ರಹಿಸಬೇಕೋ ಅದು ನಿನಗೆ ಗೊತ್ತಿದೆ. ಬಲಿಚಕ್ರವರ್ತಿಯಿಂದ ಮೂರಡಿ ನೆಲವನ್ನು ಬೇಡಲು ನೀನು ವಾಮನ ವಟುವಾಗಿ ಅವನ ಬಳಿಗೆ ಬಂದು, ಅದನ್ನು ಪಡೆದ ಕೂಡಲೇ, ತ್ರಿವಿಕ್ರಮನಾಗಿ ಬೆಳೆದು, ಅವನನ್ನು ವಂಚಿಸಿದೆಯಷ್ಟೆ. ನಿನ್ನ ಈ ಬಗೆಯ ವಿಸ್ಮಯಕರವಾದ, ಅದ್ಭುತವಾದ, ರೋಮಾಂಚಕವಾದ ಪ್ರಸಂಗಗಳನ್ನು ನನ್ನ ನಾಲಗೆ ಎಡೆಬಿಡದಂತೆ ಹೇಳಿ ಆನಂದಿಸುವಂತೆ ಔದಾರ್ಯದಿಂದ ಅನುಗ್ರಹಿಸು. 



೩. ವಾಶಹಮೇ ಯೇತ್ತವರುಳ್ ಶೆಯ್ಯುಮ್ ವಾನವರ್ ತಮ್

ನಾಯಹನೇ,ನಾಳಿಳನ್ತಿಙ್ಗಳೈಕ್ಕೋಳ್ ವಿಡುತ್ತು,

ವೇಯಹಮ್ ಪಾಲ್ ವೆಣ್ಣೆಯ್ ತೊಡುವುಣ್ಡ ಆ ನಾಯರ್

ತಾಯಹನೇ, ಎನ್ ಱು ತಡವುಮೆನ್ ಕೈಹಳೇ. 



ವಾಶಹಮೇ = ಮಾತನ್ನೇ, ಏತ್ತುಮ್ = ಸ್ತುತಿಸುವುದಕ್ಕಾಗಿ, ಅರುಳ್ ಶೆಯ್ಯುಮ್ = ಕೃಪೆದೋರುವ, ವಾನವರ್ ತಮ್ = ದೇವತೆಗಳ, ನಾಯಹನೇ = ಒಡೆಯನೇ, ನಾಳ್ = ಹೊಸದಾದ, ಇಳ ತಿಙ್ಗಳ = ಬಾಲಚಂರನ, ಕೋಳ್ ವಿಡುತ್ತು = ಸಂಕಟವನ್ನು ಬಿಡಿಸಿ, ವೇಯ್ ದಹಮ್ = ಬಿದಿರಿನ ಮನೆಗಳ, ಪಾಲ್ ವೆಣ್ಣೆಯ್ = ಹಾಲುಬೆಣ್ನೆಯನ್ನು, ತೊಡು = ಕಪಟದಿಂದ, ಉಣ್ಡ = ಉಂಡಂಥ, ಆನ್ = ಗಂಡಸೇ\(ಬಾಲಕರೇ\), ಆಯರ್ ತಾಯಹನೇ = ಗೋವಳರ ರಕ್ಷಕನೇ, ಎನ್ ಱು= ಎಂದು, ತಡವುಮ್ = ಸವರುವುದು, ಎನ್ ಕೈಹಳೇ = ನನ್ನ ಕೈಗಳೇ.



ಮಾತನ್ನೆ ಬಳಸಿ ಸ್ತುತಿಸುವುದಕ್ಕಾಗಿ ಕೃಪೆದೋರುವ ದೇವತೆಗಳ ಒಡೆಯನೇ, ಎಳೆಯ ಚಂದ್ರನ ಗೋಳನ್ನು ಬಿಡಿಸಿದವನೇ, ಬಿದಿರಿನ ಮನೆಗಳ ಹಾಲುಬೆಣ್ಣೆಯನ್ನು ಕಪಟದಿಂದ ಉಂಡ ಗಂಡನೇ \(ಬಾಲಕನೇ\), ಗೋವಳರ ರಕ್ಷಕನೇ, ಎಂದು ನನ್ನಕೈಗಳು ಸವರುತ್ತವೆ \(ಕಟ್ಟುತ್ತವೆ\). 



ಹಿಂದಿನ ಪಾಶುರದಲ್ಲಿ ನಾಲಗೆ ಮಾಡಬೇಕಾದ ಕೆಲಸವನ್ನುಹೇಳಲಾಯಿತು. ಇಲ್ಲಿ ಕೈಗಳು ಮಾಡುವುದೇನು ಎಂಬುದನ್ನು ಹೇಳಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಎಡೆಬಿಡದಂತೆ ನಿನ್ನನ್ನು ಸ್ತುತಿಸುವುದೇ ಕೆಲಸವನ್ನಾಗಿ ಮಾಡಿಕೊಂಡಿರುವ ದೇವತೆಗಳ ಒಡೆಯನೇ, ಚಂದ್ರನಿಗೆ ತಟ್ಟಿದ ಕ್ಷಯರೋಗದ ಶಾಪವನ್ನು ನಿವಾರಿಸಿದ ಕರುಣಾಳುವೇ, ಗೋಕುಲದಲ್ಲಿ ಗೊಲ್ಲತಿಯರು ಕೂಡಿಟ್ಟಿದ್ದ ಹಾಲು ಬೆಣ್ಣೆಮೊಸರುಗಳನ್ನು ಕಪಟದಿಂದ ಉಂಡಬಾಲಕನೇ, ದೇವೇಂದ್ರನ ಕಡುಕೋಪದ ಫಲವಾದ ಬಿರುಸುಮಳೆಯಿಂದ ಇಡಿಯ ಗೋವಳರನ್ನೂ ಗೋವುಗಳ ಮಂದೆಗಳನ್ನು ರಕ್ಷಿಸಿದವನೇ, ಎಂದು ಪ್ರಾರ್ಥಿಸುತ್ತಾ ನನ್ನ ಕೈಗಳು ಆನಂದದಿಂದ ಸವರಿಕೊಳ್ಳುತ್ತಿರಲಿ. 



೪. ಕೈಹಳಾರ್ ತ್ತೊೞುದು ತೊಳುದುನ್ನೈ,

ವೈಹಲುಮ್ ಮಾತ್ತಿರೈಪ್ಪೋದುಮ್ ಓರ್ ವೀಡಿನ್ ಱಿ

ಪೈಹೊಳ್ ಪಾಮ್ಬೇಱಿ ಉಱೈಯಾನೇ, ಉನ್ನೈ

ಮೆಯ್ ಕೊಳಕ್ಕಾಣ ವಿರುಮ್ಬುಮೆನ್ ಕಣ್ಹಳೇ. 



ಕೈಹಳ್ = ಕೈಗಳಿಂದ, ಆರ್ = ಪರಿಪೂರ್ಣವಾಗಿ, ತೊೞುದು, ತೊೞುದು, ಉನ್ನೈ= ನಿನ್ನನ್ನು, ನಮಸ್ಕರಿಸಿ, ನಮಸ್ಕರಿಸಿ, ವೈಹಲುಮ್ = ಅನುದಿನವೂ, ಮಾತ್ತಿರೈ ಪೊೞುದುಮ್ = ಕ್ಷಣಕಾಲವೂ, ಓರ್ ವೀಡು ಇನ್ ಱಿ= ಒಂದು ಸ್ವಲ್ಪವೂ ಬಿಡದಂತೆ, ಪೈಕೊಳ್ = ಹೆಡೆಯನ್ನುಳ್ಳ, ಪಾಮ್ಬು = ಹಾವನ್ನು, ಏಱಿ = ಹತ್ತಿ, ಉಱೈಯಾನೇ ನಿದ್ರಿಸುವವನೇ, ಉನ್ನೈ = ನಿನ್ನನ್ನು, ಮೈಯ್ ಕೊಳ್ಳ = ಸತ್ಯವಾಗಿ, \(ನೀನು ಇರುವಂತೆಯೇ ನಿನ್ನ ಸ್ವಸ್ವರೂಪದಲ್ಲಿ\), ಕಾಣ = ನೋಡಬೇಕೆಂದು, ವಿರುಮ್ಬುಮ್= ಆಶಿಸುತ್ತವೆ, ಎನ್ ಕಣ್ ಕಳೇ = ನನ್ನ ಕಣ್ಣುಗಳೇ. 



ಹೆಡೆಯನ್ನುಳ್ಳ ಹಾವನ್ನೇರಿ ನಿದ್ರಿಸುವವನೇ, ನಿನ್ನನ್ನು ಅನುದಿನವೂ ಒಂದು ಕ್ಷಣಕಾಲವನ್ನೂ ಬಿಡದಂತೆ ಕೈಗಳಿಂದ ಪರಿಪೂರ್ಣವಾಗಿ ನಮಸ್ಕರಿಸಿ, ನಮಸ್ಕರಿಸಿ, ನಿನ್ನನ್ನು ನಿನ್ನ ನಿಜಸ್ವರೂಪದಲ್ಲಿಯೇ ನೋಡಬೇಕೆಂದು ನನ್ನ ಕಣ್ಣುಗಳು ಆಶಿಸುತ್ತವೆ.



ಆಳ್ವಾರರು ಹೇಳುತ್ತಾರೆ: ಪಾಲ್ಗಡಲಲ್ಲಿ ಅನಂತಶಯನನಾಗಿ ಪವಡಿಸಿ ಯೋಗ ನಿದ್ದೆಯಲ್ಲಿರುವ ಸರ್ವೇಶ್ವರನೇ, ನನ್ನ ಕೈಗಳು ತಮ್ಮ ಕೆಲಸವನ್ನು ತಪ್ಪದೆ ನಡೆಸುತ್ತಿವೆ. ಅವು ಅನುದಿನವೂ ಒಂದು ಕ್ಷಣಕಾಲವನ್ನೂ ವ್ಯರ್ಥಗೊಳಿಸದಂತೆ, ನಿನ್ನನ್ನು ನಮಸ್ಕರಿಸುತ್ತಲೇ ಇವೆ. ಆದರೆ, ನಿನ್ನ ಆ ನಿಜಸ್ವರೂಪವನ್ನು ನೀನೇನಗೆ ಕೃಪೆಮಾಡಿ ತೋರಿ, ನನ್ನ ಕಣ್ಣುಗಳಿಗೆ ಹಬ್ಬವನ್ನು ಮಾಡಬೇಕೆಂಬ ಅವುಗಳ ಆಶೆಯನ್ನು ಪೂರ್ಣಗೊಳಿಸು. 



೫. ಕಣ್ಹಳಾಲ್ ಕಾಣ ವರುಙ್ಗೊಲೆನ್ ಱಾ ಶೈಯಾಲ್,

ಮಣ್ ಹೊಣ್ಡ ವಾಮನನ್ ಏಱ ಮಹಿೞ್ ನ್ದುಶೆಲ್,

ಪಣ್ ಕೊಣ್ಡ ಪುಳ್ಳಿನ್ ಶಿಱಹೊಲಿ ಪಾವಿತ್ತು,

ತಿಣ್ ಕೊಳ್ಳ ವೋರ್ ಕ್ಕೂಮ್ ಕಿಡನ್ದೆನ್ ಶೆವಿಹಳೇ. 



ಕಣ್ ಹಳಾಲ್ = ಕಣ್ಣುಗಳಿಂದ, ಕಾಣ = ನೋಡಲು, ವರುಮ್ ಕೊಳ್ = ಬರುವನಲ್ಲವೇ, ಎನ್ ಱು = ಆಶೈಯಾಲ್ = ಆಶೆಯಿಂದ, ಮಣ್ ಕೊಣ್ಡ = ಭೂಮಿಯನ್ನು ಪಡೆದುಕೊಂಡ, ವಾಮನನ್ = ವಾಮನ ಮೂರ್ತಿಯು, ಏಱ = ತನ್ನನ್ನೇರಲು, ಮಹಿೞ್ ನ್ದು = ಆನಂದಿಸಿ, ಶೆಲ್ = \(ಹಾರಿ\) ನಡೆಯುತ್ತಿರಲು \(ಹಾರಿಹೋಗುತ್ತಿರಲು\), ಪಣ್ ಕೊಣ್ಡ = ಗಾನವನ್ನು ಮಾಡುವ, ಪುಳ್ಳಿನ್ = ಗರುಡಪಕ್ಷಿಯ, ಶಿಱಕು ಒಲಿ = ರೆಕ್ಕೆಯ ಧ್ವನಿಯನ್ನು, ಪಾವಿತ್ತು = ನೆನೆಯುತ್ತ \(ಸ್ಮರಿಸಿಕೊಳ್ಳುತ್ತಾ\), ತಿಣ್ ಕೊಳ್ಳ = ಸಮಾಧಾನಪಡಲು \(ಶಾಂತಿಯನ್ನು ಪಡೆಯಲು\), ಓರ್ ಕ್ಕುಮ್= ಪ್ರಯತ್ನಿಸುತ್ತವೆ, ಕಿಡನ್ದು = ಪರವಶವಾಗಿದ್ದುಕೊಂಡು, ಎನ್ ಶೆವಿಹಳೇ = ನನ್ನ ಕಿವಿಗಳೇ. 



ಕಣ್ಣುಗಳಿಂದ ಕಾಣಲು \(ಪ್ರತ್ಯಕ್ಷವಾಗಿ\) ಬರುವನಲ್ಲವೇ ಎಂಬ ಆಶೆಯಿಂದ, ಭೂಮಿಯನ್ನು ಪಡೆದುಕೊಂಡ ವಾಮನಮೂರ್ತಿಯು ತನ್ನ ಮೇಲೆ ಏರಲು, ಆನಂದಿಸಿ, ಹಾರಿಹೋಗುವ ಗರುಡಪಕ್ಷಿಯ ರೆಕ್ಕೆಗಳಿಂದ ಹೊಮ್ಮುವ ಗಾನದ ಧ್ವನಿಯನ್ನು \(ನಾದವನ್ನು\) ಸ್ಮರಿಸಿಕೊಳ್ಳುತ್ತಾ, ನನ್ನ ಕಿವಿಗಳು ಪರವಶಗೊಂಡು ಶಾಂತಿಯನ್ನು ಪಡೆಯಲು \(ಸಮಾಧಾನಪಡೆಯಲು\) ಯತ್ನಿಸುತ್ತವೆ. 



ಇಲ್ಲಿ ಕಿವಿಗಳು ಭಗವನ್ನಾಮ ಸಂಕೀರ್ತನೆಯನ್ನು ಆಲಿಸುತ್ತಾ ಆನಂದಿಸುತ್ತಾ ಕಾಲಕಳೆಯಬೇಕೆಂದು ಹೇಳಲಾಗುತ್ತಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ಅವನ ನಿಜಸ್ವರೂಪದಲ್ಲಿಯೇ ನೋಡಿ ನಲಿಯಬೇಕೆಂದು ಆಶೆಗೊಳ್ಳುತ್ತವೆಯಷ್ಟೆ. ಸ್ವಾಮಿಯು ಭೂಮಿಯಮೇಲೆ ಅವತರಿಸಿ ಬಂದದ್ದು ಹಲವಾರು ಬಾರಿ. ಅವುಗಳಲ್ಲೊಂದು ಅವನು ಬಲಿಚಕ್ರವರ್ತಿಯ ಬಳಿಗೆ ಮೂರಡಿನೆಲವನ್ನು ಬೇಡುವುದಕ್ಕಾಗಿ ಬಂದದ್ದು, ಆಗ ಅವನು ಅಪ್ರತಿಮ ಸುಂದರನಾದ ವಾಮನ ವಟುವಾದ. ಗರುಡವಾಹನನಾಗಿ ಬಲಿಚಕ್ರವರ್ತಿಯ ಯಾಗಶಾಲೆಗೆ ಧಾವಿಸಿ ಬಂದ. ತನ್ನ ಸ್ವಾಮಿಯನ್ನು ಹೊತ್ತು ಬೇಗಲೆ ಅಲ್ಲಿಗೆ ತರುವ ಗರುಡನಿಗೂ ಪರಮಾನಂದವಾಯಿತು. ಅವನ ವೇಗದ ರೆಕ್ಕೆಗಳಿಂದ ಸಾಮವೇದದ ಮಂಜುಳ ಗಾನವು ಹೊರಹೊಮ್ಮುತ್ತಿತ್ತು. ಆ ದಿವ್ಯಗಾನವನ್ನು ನನ್ನ ಕಿವಿಗಳು ಸ್ಮರಿಸುತ್ತಾ, ಕೇಳುತ್ತಾ, ಆ ಏಕಾಗ್ರತೆಯಲ್ಲೇ ಲೀನಗೊಂಡು ಪರವಶವಾಗಲು ಯತ್ನಿಸುತ್ತವೆ. 



೬. ಶೆವಿಹಳಾಲಾರ ನಿನ್ ಕೀರ್ತ್ತಿಕ್ಕನಿಯೆನ್ನುಮ್,

ಕವಿಹಳೇ, ಕಾಲಪ್ಪಣ್ ತೇನ್ ಉಱೈಪ್ಪತ್ತುಟ್ರು,

ಪುವಿಯಿನ್ ಮೇಲ್ ಪೊನ್ನೆಡುಂಜಕ್ಕರತ್ತುನ್ನೈಯೇ

ಅವಿ ವಿನ್ ಱಿ ಯಾದರಿಕ್ಕುಮ್ ಎನದಾವಿಯೇ. 



ಶೆವಿಹಳ್ = ಕಿವಿಗಳು, ಆರ = ಪೂರ್ತಿಯಾಗಿ \(ತೃಪ್ತಿಪಡುವಂತೆ\), ನಿನ್ = ನಿನ್ನ, ಕೀರ್ ತ್ತಿ ಕನಿ ಎನ್ನುಮ್ = ಕೀರ್ತಿಯ ಹಣ್ಣು ಎಂಬ \(ಕೀರ್ತಿಮಾಧುರ್ಯವೆಂಬ\), ಕವಿಹಳೇ = ಕವಿತೆಗಳೇ, ಕಾಲಮ್ = ಕಾಲಕ್ಕೆ, ಪಣ್ = ಒದಗಿಬರುವ \(ತಕ್ಕಂತೆ\), ತೇನ್ = ಜೇನಿನ, ಉಱೈಪ್ಪ = ತುಂಬ ಸ್ರವಿಸುತ್ತಿರಲು, ತುಟ್ರು = \(ಅವೆಲ್ಲವೂ\) ಕೂಡಿಕೊಂಡು, ಪುವಿಯಿನ್ ಮೇಲ್= ಭೂಮಿಯ ಮೇಲೆ, ಪೊನ್ = ಸುಂದರವಾದ, ನೆಡು = ದೊಡ್ಡ, ಚಕ್ಕರತ್ತು = ಚಕ್ರದ, ಉನ್ನೈಯೇ = ನಿನ್ನನ್ನೇ, ಅೞವು ಇನ್ ಱಿ = ಎಡೆಬಿಡಾಂತೆ, ಆದರಿಕ್ಕುಮ್ = ಆಶಿಸುವುದು \(ಆದರದಿಂದ ನಿರೀಕ್ಷಿಸುವುದು\), ಎನ್ ದು ಆವಿಯೇ = ನನ್ನ ಪ್ರಾಣವೇ. 



ಕಿವಿಗಳು ತೃಪ್ತಿಪಡುವಂತೆ ನಿನ್ನ ಕೀರ್ತಿಯ ಮಾಧುರ್ಯವೆಂಬ ಕವಿತೆಗಳೇ ಕಾಲಕ್ಕೆ ತಕ್ಕಹಾಗೆ ಮಧುವನ್ನು ತುಂಬ ಸ್ರವಿಸುತ್ತಿರಲು, ಅವು ಒಟ್ಟುಗೂಡಿ, ಭೂಮಿಯಮೇಲೆ ಸುಂದರವಾದ ದೊಡ್ಡ ಚಕ್ರವನ್ನುಧರಿಸಿರುವ ನಿನ್ನನ್ನೇ ಎಡೆಬಿಡದಂತೆ ನನ್ನ ಪ್ರಾಣಗಳು ಆದರದಿಂದ ನಿರೀಕ್ಷಿಸುತ್ತವೆ. 



ಆಳ್ವಾರರು ಹೇಳುತ್ತಾರೆ: ಭಕ್ತಿಪರವಶರಾಗಿ ಭಗವದ್ಭಕ್ತರು ತಮ್ಮ ಹೃದಯದಿಂದ ಮನಸಾರ ಹೊಮ್ಮಿಸುವ ವಿಷಯವೆಲ್ಲವೂ ಭಗವಂತನ ಕಲ್ಯಾಣ ಗುಣಕೀರ್ತನೆಯೇ, ಕವಿತೆಯ ರೂಪದಲ್ಲಿ ಇವು ಹೊರಬೀಳುತ್ತವೆಯಷ್ಟೆ. ಕಿವಿಗಳು ಅದನ್ನು ದಿವ್ಯಗಾನವಾಗಿ ಏಕಾಗ್ರತೆಯಿಂದ ಕೇಳಿ ಆನಂದಿಸುತ್ತವೆ. ಭಕ್ತನ ಬೇರೆಬೇರೆ ಸಮಯಗಳ ಬೇರೆಬೇರೆ ಭಾವಗಳಿಗೆ ತಕ್ಕಂತೆ, ಅವನಿಗೆ ದಿವ್ಯಾನಂದವನ್ನುಂಟುಮಾಡುವುದಕ್ಕಾಗಿ, ಆ ಭಗವತ್ಕೀರ್ತಿಯೆಂಬ ಮಧುವು ಆ ಕವಿತೆಗಳಿಂದ ಹರಿದು ಬರುತ್ತಿರುವುದು. ಎಲ್ಲವೂ ಚಕ್ರಾಯುಧಧಾರಿಯಾದ ಸರ್ವೇಶ್ವರನ ಗುಣಗಾನವೆಂಬುದನ್ನು ಅರಿತುಕೊಂಡು, ಅವುಗಳನ್ನೆಲ್ಲಾ ನನ್ನ ಪ್ರಾಣಗಳು ಆಸ್ವಾದಿಸಿ, ಆನಂದಿಸುತ್ತವೆ.



ಕಿವಿಗಳು ಕೇಳಿಸಿಕೊಳ್ಳುವ ಮಧುರವಾದ ಭಗವದ್ಗುಣಾನುಭಾವವನ್ನು ನನ್ನಪ್ರಾಣಗಳು ಆದರದಿಂದ ಆಸ್ವಾದಿಸಿ ಆನಂದಿಸುತ್ತವೆ- ಎಂದಂತೆ. 



೭. ಆವಿಯೇ ಆರಮುದೇ\! ಎನ್ನೈಯಾಳುಡೈ,

ತೂವಿಯಮ್ ಪುಳ್ಳೂಡೈಯಾಯ್\! ಶುಡರ್ ನೇಮಿಯಾಯ್\!

ಪಾವಿಯೇನ್ ನೆಂಜಮ್ ಪುಲಮ್ಬಪ್ಪಲಕಾಲುಮ್,

ಕೂವಿಯುಮ್ ಕಾಣಪ್ಪೆಱೇನ್ ಉನಕೋಲಮೇ. 



ಆವಿಯೇ = ನನ್ನ ಪ್ರಾಣವೇ, ಆರ್ ಅಮುದೇ = ಅಪರೂಪವಾದ ಅಮೃತಸ್ವರೂಪಿಯೇ, ಎನ್ನೈ = ನನ್ನ, ಆಳ್ ಉಡೈ = ಕೈಂಕರ್ಯವನ್ನುಳ್ಳವನೇ \(ನನ್ನನ್ನು ಕಿಂಕರನನ್ನಾಗಿ ಉಳ್ಳವನೇ\), ತೂವಿ = ರೆಕ್ಕೆಪುಕ್ಕಗಳನ್ನು, ಅಮ್ = ಸುಂದರವಾದ, ಪುಳುಡೈಯಾಯ್ = ಪಕ್ಷಿಯನ್ನು \(ವಾಹನವಾಗಿ\) ಉಳ್ಳವನೇ, ಶುಡರ್ = ತೇಜಃಪೂರ್ಣವಾದ, ನೇಮಿಯಾಯ್ = ಚಕ್ರಾಯುಧವುಳ್ಳವನೇ, ಪಾವಿಯೇನ್ = ಪಾಪಿಯಾದ ನಾನು, ನೆಂಜಮ್ = \(ನನ್ನ\) ಮನಸ್ಸು, ಪುಲಮ್ಬ, ಪಲಕಾಲಮ್ = ಎಷ್ಟೋ ಕಾಲಹಲುಬಿದರೂ, ಕೂವಿಯುಮ್ = ಕೂಗಿ ಕರೆದರೂ, ಕಾಣಪ್ಪೆಱೇನ್ = ಕಾಣಲು ಪಡೆಯಲಿಲ್ಲ, ಉನಕೋಲಮೇ = ನಿನ್ನ ಸುಂದರ ರೂಪವನ್ನೇ.



ನನ್ನ ಪ್ರಾಣವೇ, ಅಪರೂಪವಾದ ಅಮೃತಸ್ವರೂಪಿಯೇ, ನನ್ನನ್ನು ಕಿಂಕರನನ್ನಾಗಿ ಉಳ್ಳವನೇ, ಸುಂದರವಾದ ರೆಕ್ಕೆಪುಕ್ಕಗಳ ಗರುಡಪಕ್ಷಿಯನ್ನು ವಾಹನವಾಗಿ ಉಳ್ಳವನೇ, ತೇಜೋಮಯವಾದ ಚಕ್ರಾಯುಧವನ್ನುಳ್ಳವನೇ ಎಂದು ಪಾಪಿಯಾದ ನನ್ನ ಮನಸ್ಸು ಎಷ್ಟೋ ಕಾಲದಿಂದ ಕೂಗುತ್ತ ಹಲುಬುತ್ತ ಇದ್ದರೂ, ನಿನ್ನ ಸುಂದರರೂಪವನ್ನು ಕಾಣಲು ಪಡೆಯಲಿಲ್ಲವಲ್ಲ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ನನ್ನ ಮನಸ್ಸು ಹೇಳುತ್ತದೆ. “ನೀನೇ ನನ್ನ ಪ್ರಾಣ. ನನ್ನ ಅಪರೂಪವಾದ ಅಮೃತವೇ. ಗರುಡವಾಹನ ನೀನು. ನನ್ನನ್ನು ನಿನ್ನ ದಾಸನನ್ನಾಗಿ ಮಾಡಿಕೊಂಡು ಕೃಪೆಮಾಡಿದ್ದೀ. ಹೊಳೆಯುವ ಚಕ್ರಾಯುಧವನ್ನು ಹಿಡಿದಿರುವೆ. ನಿನ್ನ ದಿವ್ಯಸುಂದರರೂಪವನ್ನು ನನಗೆ ತೋರು” – ಎಂದು ಬಗೆಬಗೆಯಾಗಿ ಎಡೆಬಿಡದಂತೆ ನಿನ್ನನ್ನು ಬೇಡಿದರೂ, ಹಂಬಲಿಸಿ ಹಲುಬಿದರೂ, ಅಂಗಲಾಚಿದರೂ, ನಿನ್ನ ಸುಂದರವಾದ ನಿಜಸ್ವರೂಪವನ್ನು ನಾನು ನೋಡಲಿಲ್ಲವಲ್ಲ ಎಂದು ಪರಿತಪಿಸುತ್ತದೆ. 



೮. ಕೋಲಮೇ ತಾಮರೈಕ್ಕಣ್ಣದೋರ್ ಅಂಜನ

ನೀಲಮೇ, ನಿನ್ ಱಿನದಾವಿಯೈ ಈರ್ ಹಿನ್ ಱ

ಶೀಲಮೇ, ಶೆನ್ ಱು ಶೆಲ್ಲಾದನ ಮುನ್ನಿಲಾಮ್

ಕಾಲಮೇ, ಉನ್ನೈಯೆನ್ನಾಳ್ ಕಣ್ಡುಕೊಳ್ವನೇ. 



ಕೋಲಮೇ = ಸೌಂದರ್ಯವೇ, ತಾಮರೈ ಕಣ್ ಅದು = ಆ ತಾವರೆಯಂತೆ ಕಣ್ಣುಗಳು, ಓರ್ = ಅಪರೂಪವಾದ, \(ಸಾಟಿಯಿಲ್ಲದ\) ಅಂಜನಮ್ ನೀಲಮೇ = ಅಂಜನದ \(ಕಾಡಿಗೆಯ\) ಬೆಟ್ಟದ ಹಾಗೆ ನೀಲವರ್ಣವುಳ್ಳದ್ದೇ, ನಿನ್ ಱು = ನನ್ನಲ್ಲಿಯೇ ಇದ್ದುಕೊಂಡು ಎನದು ಆವಿಯೈ = ನನ್ನ ಪ್ರಾಣವನ್ನು \(ನನ್ನ ಆತ್ಮವನ್ನು\), ಈರ್ ಕಿನ್ ಱ = ನೆಮ್ಮದಿಗೊಳಿಸುವ, ಶೀಲಮೇ = ಶೀಲಸ್ವಭಾವನೇ, ಶೆನ್ ಱು = ಶೆಲ್ಲಾದನ, ಮು ನಿಲಾಮ್ = ಕಳೆದ, ಕಳೆಯದೆ ಇರುವ \(ಈಗ ನಡೆಯುತ್ತಿರುವ\), ಮುಂದೆ ಬರುವ, ಕಾಲಮೇ = ಕಾಲಸ್ವರೂಪವೇ, ಉನ್ನೈ = ನಿನ್ನನ್ನು, ಎನ್ನಾಳ್ = ಯಾವ ಕಾಲಕ್ಕೆ \(ಯಾವಾಗ\), ಕಣ್ಡಕೊಳ್ವನೇ = ಕಂಡುಕೊಳ್ಳುವೆನೋ. 



ಸೌಂದರ್ಯವೇ, ಆ ತಾವರೆಯ ಕಣ್ಣುಗಳು ಒಂದು ಅಪರೂಪವಾದ ಸಾಟಿಯಿಲ್ಲದ ಕಾಡಿಗೆಯ ಬೆಟ್ಟದ ಹಾಗೆ ನೀಲಬಣ್ಣವುಳ್ಳದ್ದೇ, ನನ್ನಲ್ಲಿಯೇ ಇದ್ದುಕೊಂಡು ನನ್ನಪ್ರಾಣವನ್ನು \(ಆತ್ಮವನ್ನು\) ನೆಮ್ಮದಿಗೊಳಿಸುವ ಶೀಲಗುಣವೇ, ಕಳೆದ, ಈಗ ನಡೆಯುವ, ಮತ್ತು ಮುಂದೆ ಬರುವ ಕಾಲಸ್ವರೂಪವೇ, ನಿನ್ನನ್ನು ಎಂದಿಗೆ \(ಯಾವ ಕಾಲಕ್ಕೆ\) ನಾನು ಕಂಡುಕೊಳ್ಳುವೆನೋ\! 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಸಕಲಸೌಂದರ್ಯವೂ ರೂಪವೆತ್ತಂತೆ ಇರುವವನು ನೀನು \(ಸಾಟಿಯಿಲ್ಲದ ದಿವ್ಯಸುಂದರನು\). ನಿನ್ನ ಕಣ್ಣುಗಳೇ ಸಾಕು. ತಾವರೆ ಎಸಳಿನಂತೆ ವಿಶಾಲವಾಗಿ, ಕಾಡಿಗೆಯ ಬೆಟ್ಟದ ಹಾಗೆ, ನೀಲಿಯ ಬಣ್ಣದ ಬೆಟ್ಟದ ಹಾಗೆ ಇವೆ. ನನ್ನ ಅಂತರಂಗದಲ್ಲಿಯೇ ಇದ್ದುಕೊಂಡು, ನನ್ನ ಆತ್ಮನಿಗೆ ಆಸರೆಕೊಡುತ್ತಾ \(ನೆಮ್ಮದಿ ತರುತ್ತಾ\) ಇರುವ ಶೀಲಗುಣವುಳ್ಳವನು ನೀನು. ಹಿಂದೆ ನಡೆದುಹೋದ, ಈಗ ನಡೆಯುತ್ತಿರುವ, ಮುಂದೆ ನಡೆಯುವ ಎಲ್ಲಾ ಕಾಲವೂ \(ಸ್ವರೂಪಿಯೂ\) ನೀನೇ. ನಿನ್ನನ್ನು ನೋಡಬೇಕೆಂದು ಅಂಗಲಾಚುತ್ತಿರುವ ನಾನು ಅದೆಂದಿಗೆ ನೋಡುವೆನೋ ಎಂದು ನನಗೆ ಪರಿತಾಪವುಂಟಾಗುತ್ತದೆ. 



೯. ಕೊಳ್ ವನ್ ನಾನ್ ಮಾವಲಿ ಮೂವಡಿ ತಾವೆನ್ ಱ

ಕಳ್ವನೇ, ಕಂಜನೈ ವಂಜಿತ್ತು ವಾಣನೈ

ಉಳ್ ವನ್ಮೈತೀರ, ಓರಾಯಿರಮ್ ತೋಳ್ ತುಣಿತ್ತ

ಪುಳ್ ವಲ್ಲಾಯ್, ಉನ್ನೈ ಎಞ್ಞಾನ್ ಱುಪೊರುನ್ದುವನೇ. 



ಕೊಳ್ವನ್ನಾನ್ = ಪಡೆಯತಕ್ಕವನುನಾನು, ಮಾವಲಿ = ಮಹಾಬಲಿಯೇ, ಮೂ ಅಡಿ = ಮೂರು ಹೆಜ್ಜೆಗಳ ನೆಲವನ್ನು, ತಾ = ಕೊಡು, ಎನ್ ಱ = ಎಂದು ಹೇಳಿದ \(ದರ್ಪದಿಂದ ಕೇಳಿದ\), ಕಳ್ವನೇ = ಮಾಯಾವಿಯೇ, ಕಂಜನೈ= ಕಂಸನನ್ನು, ವಂಜಿತ್ತು = ವಂಚಿಸಿ, ವಾಣನೈ = ಬಾಣಾಸುರನ, ಉಳ್ ವನ್ಮೈ ತೀರ = ಅವನಲ್ಲಿ ಅಡಗಿದ್ದ ಸಾಮರ್ಥ್ಯವೆಲ್ಲ \(ದುರಹಂಕಾರವೆಲ್ಲವೂ\) ತೀರುವಂತೆ, ಓರ್ ಆಯಿರಮ್ ತೋಳ್ = ಒಂದು ಸಾವಿರ ತೋಳುಗಳನ್ನು, ತುಣಿತ್ತ = ತುಂಡರಿಸಿದ, ಪುಳ್ ವಲ್ಲಾಯ್ = ಗರುಡವಾಹನನೇ, ಉನ್ನೈ = ನಿನ್ನನ್ನು, ಎಞ್ಞಾನ್ ಱು = ಎಂದಿಗೆ, ಪೊರುನ್ದುವನೇ = ಹೊಂದಿಕೊಳ್ಳುವೆನೋ \(ಸೇರಿಕೊಳ್ಳುವೆನೋ\).



’ಪಡೆಯತಕ್ಕವನು ನಾನು, ಮಹಾಬಲಿಯೇ, ಮೂರು ಹೆಜ್ಜೆಗಳ ನೆಲವನ್ನು ಕೊಡು’ ಎಂದು \(ದರ್ಪದಿಂದ\) ಕೇಳಿದ ಮಾಯಾವಿಯೇ, ಕಂಸನನ್ನು ವಂಚಿಸಿದವನೇ, ಬಾಣಾಸುರನಲ್ಲಿ ಅಡಗಿದ್ದ ತನಗೆ ಸಮಾನರಾದ ಸಮರ್ಥರೇ ಇಲ್ಲ ಎಂಬ ದುರಹಂಕಾರವೆಲ್ಲವೂ ತೀರುವಂತೆ ಅವನ ಒಂದು ಸಾವಿರತೋಳುಗಳನ್ನು ತುಂಡರಿಸಿದ ಗರುಡವಾಹನನೇ, ನಿನ್ನನ್ನು ನಾನು ಎಂದಿಗೆ ಸೇರಿಕೊಳ್ಳುವೆನು? 



“ಕೊಳ್ವನ್ ನಾನ್ ಮಾವಲಿ ಮೂವಡಿತಾ ಎನ್ ಱ ಕಳ್ವನೇ” – ಭಗವಂತನು ಮಹಾಬಲಿಯಲ್ಲಿ ತೋರಿಸಿದ ಮಾಯಾವಿತನ ಇದು. ಯಾರು ಏನನ್ನು ಕೇಳಿದರೂ ಕೊಡಬಲ್ಲೆನೆಂಬ ’ದಾನಾಗ್ರಗಣ್ಯನಾದ’ ಬಲಿಚಕ್ರವರ್ತಿಯು ತನ್ನ ಯಾಗಗಳ ಮೂಲಕವಾಗಿಯೇ ಮೂರುಲೋಕಗಳ ಒಡೆತನವನ್ನು ಸಾಧಿಸುವವನಾಗಿದ್ದ. ಈ ಶಂಕೆಯನ್ನು ನಿವಾರಿಸಲು ದೇವತೆಗಳಿಗಾಗಿ ಭಗವಂತನು ವಾಮನ ವಟುವಾಗಿ ಅವತರಿಸಿದನು. ಬಲಿಚಕ್ರವರ್ತಿಯ ಯಾಗಶಾಲೆಗೆ ಬಂದನು. ತನಗೆ ಮೂರುಹೆಜ್ಜೆಗಳಷ್ಟು ನೆಲವನ್ನು ದಾನಮಾಡೆಂದು ಚಕ್ರವರ್ತಿಯನ್ನು ಯಾಚಿಸಿದನು. ಅದನ್ನು ಅವನಿಂದ ಪಡೆದುಕೊಂಡ ಕೂಡಲೇ ತ್ರಿವಿಕ್ರಮನಾಗಿ ಸ್ವಾಮಿಯು ಬೆಳೆದನು. ತನ್ನಎರಡೇ ಹೆಜ್ಜೆಗಳನ್ನು ಪ್ರಸರಿಸಿ, ಎಲ್ಲಾ ಲೋಕಗಳನ್ನೂ ಅಳೆದುಕೊಂಡುಬಿಟ್ಟನು. ಮೂರನೆಯ ಹೆಜ್ಜೆಯನ್ನಿಡಲು ಬಲಿಯು ತನ್ನ ತಲೆಯನ್ನು ತೋರಿಸಲು, ಭಗವಂತನು, ಹಾಗೆಯೇ ಮಾಡಿ, ಅವನನ್ನು ಪರಿಪೂರ್ಣವಾಗಿ ಅನುಗ್ರಹಿಸಿದನು. ಭಗವಂತನ ಮಾಯಾವಿತನ ವಾಮನನಾಗಿ ಬಂದು ತ್ರಿವಿಕ್ರಮನಾಗಿ ಬೆಳೆದು ತನ್ನ ಮನೋಗತವನ್ನು ನಡೆಸಿಕೊಂಡದ್ದು. 



“ಕಂಜನೈ ವಂಜಿತ್ತು” – ಕಂಸಾಸುರನು ತನ್ನ ತಂಗಿಯಾದ ದೇವಕಿಯನ್ನು ವಸುದೇವನಿಗೆ ಕೊಟ್ಟು ಅದ್ದೂರಿಯಾಗಿ ಮದುವೆಮಾಡಿ ಮೆರವಣಿಗೆ ನಡೆಸಿದನು. ಆಗ ಕೇಳಿದ ಅಶರೀರವಾಣಿ, ಅವನನ್ನು ದೇವಕಿಯ ಎಂಟನೆಯ ಗರ್ಭದ ಶಿಶುಕೊಲ್ಲುವುದೆಂಬುದಕ್ಕೆ ಕೆರಳಿದನು. ತಂಗಿ ಮತ್ತು ಭಾವನನ್ನು ಸೆರೆಯಲ್ಲಿಟ್ಟನು. ಅವರಿಗಾದ ಎಲ್ಲಾ ಮಕ್ಕಳನ್ನೂ ಒಂದೊಂದಾಗಿ ಕೊಂದನು. ಎಂಟನೆಯ ಗರ್ಭವೂ ಬಂತು. ಹೆರಿಗೆಯೂ ಆಯಿತು. ಎಷ್ಟೆ ಎಚ್ಚರಿಕೆ ವಹಿಸಿದ್ದರೂ ಅವನನ್ನು ವಂಚಿಸಿ, ಭಗವಂತನೇ ಶ್ರೀಕೃಷ್ಣನಾಗಿ ಜನಿಸಿ, ಅಲ್ಲಿರದೆ, ನಂದಗೋಕುಲದಲ್ಲಿ ಬೆಳೆಯತೊಡಗಿದನು. ಹೇಗೋ ಸಂಶಯಗೊಂಡು, ಎಲ್ಲಾ ಶಿಶುಗಳನ್ನು ಕೊಲ್ಲಲು ನಾನಾ ಉಪಾಯಗಳನ್ನು ಕಂಸನು ನಡೆಸಿದನು. ಯಾವುದೂ ಫಲಿಸಲಿಲ್ಲ. ಕಡೆಗೆ ಧನುರ್ಯಾಗದ ನೆಪದಲ್ಲಿ ಅಲ್ಲಿಶ್ರೀಕೃಷ್ಣನನ್ನು ಕೊಲ್ಲಬೇಕೆಂದು ನಡೆಸಿದ ಪ್ರಯತ್ನಗಳೆಲ್ಲವೂ ವಿಫಲಗೊಂಡವು. ಪರಿಣಾಮವಾಗಿ ಕಂಸನೇ ಶ್ರೀಕೃಷ್ಣನಿಂದ ಸತ್ತನು. 



“ವಾಣನೈ ಉಳ್ ವನ್ಮೈತೀರ ಓರಾಯಿರಮ್ ತೋಳ್ ತುಣಿತ್ತು” – ಬಾಣಾಸುರನು ತನ್ನಒಂದು ಸಾವಿರತೋಳುಗಳಿಂದ ಶಿವತಾಂಡವಕ್ಕೆ ತಕ್ಕ ಹಾಗೆ ಮೃಂದರಗಾದಿವಾದ್ಯಗಳನ್ನು ನುಡಿಸಿ, ಶಿವನನ್ನು ಮೆಚ್ಚಿಸಿ, ಅವನಿಂದ ಅನೇಕ ವರಗಳನ್ನು ಪಡೆದುಕೊಂಡನು. ತನ್ನ ನಗರವನ್ನು ತನ್ನನ್ನೂ ಎಲ್ಲಾ ಬಗೆಯಲ್ಲೂ ರಕ್ಷಿಸಬೇಕೆಂಬುದೂ ಒಂದು ವರವಾಗಿತ್ತು. ಅದರಂತೆ, ಶಿವನು ತನ್ನ ಭೂತಗಣಗಳೊಡನೆ ಅವನಿಗೆ ಕಾವಲುಗಾರನಾದನು. ತನ್ನ ಈ ಸಾಮರ್ಥ್ಯಕ್ಕೆ ತಾನೇ ಉಬ್ಬಿ ಹೋದ ಬಾಣಸುರ. ಹೀಗಿರುವಲ್ಲಿ, ಅವನ ಮಗಳಾದ ಉಷೆ ಎಂಬವಳು ತನ್ನ ಕನಸಿನಲ್ಲಿ ಶ್ರೀಕೃಷ್ಣನ ಮೊಮ್ಮಗನಾದ ಅನಿರುದ್ಧನನ್ನು ಕಂಡು ಮೋಹಿಸಿದಳು. ಮತ್ತು ತನ್ನ ಗೆಳತಿಯ ಸಹಾಯದಿಂದ ಅವನನ್ನು ತನ್ನ ಅಂತಃಪುರಕ್ಕೆ ಕರೆಸಿಕೊಂಡಳು. ದಂಪತಿಗಳಾಗಿ ಅವರು ಕೆಲಕಾಲಸುಖವಾಗಿದ್ದರು. ವಿಷಯ ಹೇಗೋ ಬಾಣನಿಗೆ ತಿಳಿಯಿತು. ಕೋಪಗೊಂಡು ಅವನು ಅನಿರುದ್ಧನನ್ನು ಸೆರೆಯಲ್ಲಿಟ್ಟನು. ಶ್ರೀಕೃಷ್ಣನಿಗೆ ಇದು ತಿಳಿಯಿತು. ಅವನು ತನ್ನ ಸೈನ್ಯದೊಡನೆ ಬಾಣನ ನಗರವನ್ನು ಮುತ್ತಿದನು. ಶಿವನ ಸೈನ್ಯ ಅವನ ಮುಂದೆ ನಿಲ್ಲದೆ ಹೋದ್ದರಿಂದ ಬಾಣನೇ ಶ್ರೀಕೃಷ್ಣನನ್ನು ಎದುರಿಸಬೇಕಾಯಿತು. ಶ್ರೀಕೃಷ್ಣನು ಅವನ ತೋಳುಗಳನ್ನು ತುಂಡರಿಸುತ್ತಾ ಬಂದನು. ಕಡೆಗೆ ಶಿವನ ಭಕ್ತನೆಂದು ಕರುಣಿಸಿ ಅವನ ನಾಲ್ಕು ತೋಳುಗಳನ್ನುಳಿಸಿದನು. ಕೃತಜ್ಞತೆಯಿಂದ ಬಾಣನು ತನ್ನ ಮಗಳನ್ನು ಅನಿರುದ್ಧನಿಗೆ ಮದುವೆ ಮಾಡಿಕೊಟ್ಟು, ಎಲ್ಲರನ್ನೂ ಸಂತೋಷದಿಂದ ಹಿಂತಿರುಗಿಸಿದನು. 



ಆಳ್ವಾರರು ಹೇಳುತ್ತಾರೆ: ದಾನಾಗ್ರಣಿಯೆಂದು ಬೀಗುತ್ತಿದ್ದ ಬಲಿಚಕ್ರವರ್ತಿಯನ್ನು ವಾಮನನಾಗಿ ಪರೀಕ್ಷಿಸಿ, ತ್ರಿವಿಕ್ರಮನಾಗಿ ತನಗೆ ಕೊಟ್ಟ ಮೂರಡಿ ನೆಲವನ್ನು ಪಡೆಯುವ ನಿಮಿತ್ತದಿಂದ ಬಲಿಯನ್ನು ಅನುಗ್ರಹಿಸಿದವನೇ, ವಂಚಕನಾದ ಕಂಸನನ್ನು ವಂಚನೆಯಿಂದಲೇ ಸದೆಬಡಿದವನೇ, ತನಗೆ ಸರಿಸಾಟಿ ಸಮರ್ಥರಿಲ್ಲವೆಂಬ ದುರಹಂಕಾರದಿಂದ ಬೀಗುತ್ತಿದ್ದ ಬಾಣಸುರನ ಸಾವಿರ ತೋಳುಗಳನ್ನು ತುಂಡರಿಸಿದ ಸಮರ್ಥನೇ, ಗರುಡವಾಹನನೇ, ನಿನ್ನನ್ನು ನಾನು ಎಂದಿಗೆ ಸೇರುವೆನೋ? 



೧೦. ಪೊರುನ್ದಿಯ ಮಾಮರುದಿನ್ಡೈಪೋಯ ಎಮ್

ಪೆರುನ್ದಹಾಯ್\! ಉನ್ ಕೞಲ್ ಕಾಣಿಯ ಪೇದುಟ್ರ,

ವರುನ್ದಿನಾನ್ ವಾಶಹಮಾಲೈ ಕೊಣ್ಡು, ಉನ್ನೈಯೋ

ಇರುನ್ದಿರುನ್ದು ಎತ್ತನೈ ಕಾಲಮ್ ಪುಲಮ್ಬುವನೇ? 



ಪೊರುನ್ದಿಯ = ದೃಢವಾದ, ಮಾಮರುದಿನ್ ಇಡೈ = ಭಾರಿ ಅರ್ಜುನ ಮರಗಳ ನಡುವೆ, ಪೋಯ = ನುಸುಳಿದ, ಎಮ್ ಪೆರುಮ್ ತಹಾಯ್ = ನನ್ನು ಮಹೋಪಕಾರಿಯೇ, ಉನ್ = ನಿನ್ನ ಕೞಲ್ = ತಿರುವಡಿಗಳನ್ನು, ಕಾಣಿಯ = ಕಾಣುವುದಕ್ಕಾಗಿ, ಪೇದು ಉಟ್ರು = ಅತಿಶಯವಾದ ಆಶೆಯಿಂದ \(ಭ್ರಮೆಯಿಂದ\) ವರುನ್ದಿ = ವ್ಯಥೆಪಟ್ಟು, ನಾನ್ = ನಾನು, ವಾಶಹಮ್ ಮಾಲೈ ಕೊಣ್ಡು = ನಾಮಾವಳಿಯನ್ನು ಪಡೆದುಕೊಂಡು \(ಎತ್ತಿಕೊಂಡು\), ಉನ್ನೈಯೇ = ನಿನ್ನನ್ನೇ, ಇರುನ್ದು ಇರುನ್ದು = ಎಡೆಬಿಡದಂತೆ, ಎತ್ತನೈ ಕಾಲಮ್ = ಎಷ್ಟು ಕಾಲ, ಪುಲಮ್ಬುವನೇ = ಹಲುಬುತ್ತಿರಲಿ. 



ದೃಢವಾದ ಭಾರಿ ಅರ್ಜುನ ಮರಗಳ ನಡುವೆ ನುಸುಳಿದ ನನ್ನ ಮಹೋಪಕಾರಿಯೇ, ನಿನ್ನ ತಿರುವಡಿಗಳನ್ನು ಕಾಣುವುದಕ್ಕಾಗಿ ಅತಿಶಯವಾದ ಭ್ರಮೆ ವ್ಯಥೆಪಟ್ಟು ನಾನು \(ನಿನ್ನ\) ನಾಮಾವಳಿಯನ್ನು ಎತ್ತಿಕೊಂಡು, ನಿನ್ನನ್ನೇ ಎಷ್ಟು ಕಾಲ ಹಲಬುತ್ತಿರಲಿ? 



“ಪೊರುನ್ದಿಯ ಮಾ ಮರುದಿನಿಡೈ ಪೋಯ ಎಮ್ ಪೆರುನ್ದಹಾಯ್” – ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದ ಹಾಗೆ ನಡೆದ ಪ್ರಸಂಗವಿದು. ನಂದಗೋಕುಲದಲ್ಲಿ ಬಾಲಕೃಷ್ಣನು ಬೆಳೆಯುತ್ತಿದ್ದಾಗ, ಅವನ ಚೇಷ್ಟೆಗಳನ್ನು ತಡೆಯಲಾರದೆ ತಾಯಿ ಯಶೋದೆಯು ಅವನನ್ನು ಒಂದು ಒರಳಿಗೆ ಕಟ್ಟಿ ಹಾಕಿ ತನ್ನ ಕೆಲಸಕ್ಕೆ ಹೋದಳು. ಮನೆಯ ಮುಂಭಾಗದಲ್ಲಿ ಎರಡು ಅವಳಿ ಅರ್ಜುನ ಮರಗಳು ಬೆಳೆದು ನಿಂತಿದ್ದವು. ಬಾಲಕೃಷ್ಣನು ಮೆಲ್ಲಮೆಲ್ಲಗೆ ಅಂಬೆಗಾಲಿಡುತ್ತಾ, ಆ ಒರಳನ್ನೂ ತನ್ನ ಕಡೆಗೆ ಎಳೆಯುವ ಪ್ರಯತ್ನ ಮಾಡಿದಾಗ, ಆ ಮರಗಳು ಪಟಪಟನೆ ಮುರಿದುಬಿದ್ದವು. ಬಹುಕಾಲದಿಂದ ಮರಗಳಾಗಿ ನಿಂತಿದ್ದ ಇಬ್ಬರು ಗಂಧರ್ವರನ್ನು ಹೀಗೆ ಅವರ ಶಾಪದಿಂದ ಬಿಡಿಸಿ, ಬಾಲಕೃಷ್ಣನು ಉಪಕಾರ ಮಾಡಿದನು. ಇದು ಕತೆ. 



ಆಳ್ವಾರರು ಹೇಳುತ್ತಾರೆ: ಅವಳಿ ಅರ್ಜುನ ಮರಗಳಾಗಿ ನಿಂತಿದ್ದ ಗಂಧರ್ವರನ್ನು ಅವರ ಶಾಪದಿಂದ ಬಿಡಿಸಿದ ಮಹೋಪಕಾರಿಯೇ, ನಿನ್ನ ತಿರುವಡಿಗಳನ್ನು ಕಾಣಬೇಕೆಂಬ ಮಹದಾಶೆಯಿಂದ ನಾನು ನಿನ್ನ ನಾಮಾವಳಿಯನ್ನು ಎಡೆಬಿಡದಂತೆ ಇನ್ನೆಷ್ಟು ಕಾಲಜಪಿಸುತ್ತಿರಲಿ? ಎಷ್ಟು ಕಾಲ ಹೀಗೆಯೇ ಹಂಬಲಿಸುತ್ತಿರಲಿ? 



ಭಗವಂತನನ್ನು ಸೇರುವುದಕ್ಕೆ \(ಒಲಿಸಿಕೊಳ್ಳುವುದಕ್ಕೆ\) ನಾಮಜಪವೊಂದುಸಾಧನ – ಎಂದಂತೆ. 



೧೧. ಪುಲಮ್ಬುಶೀರ್ ಪ್ಪೂಮಿಯಳನ್ದ ಪೆರುಮಾನೈ,

ನಲಙ್ಗೊಳ್ ಶೀರ್ ನನ್ ಕುರುಹೂರ್ ಚ್ಚಾಡಹೋಪನ್, ಶೊಲ್

ವಲಙ್ಗೊಣ್ಡ ವಾಯಿರತ್ತುಳ್ ಇವೈಯು ಮೋರ್ ಪತ್ತು,

ಇಲಙ್ಗುವಾನ್ ಯಾವರು ಮೇಱುವರ್ ಶೊನ್ನಾಲೇ. 



ಪುಲಮ್ಬು ಶೀರ್ = ಕೊಂಡಾಡುವಂಥ ಕಲ್ಯಾಣಗುಣಗಳುಳ್ಳ, ಪೂಮಿ ಅಳನ್ದ = ಭೂಮಿಯನ್ನು ಅಳೆದುಕೊಂಡ, ಪೆರುಮಾನೈ = ಭಗವಂತನನ್ನು ಕುರಿತು, ನಲಮ್ ಕೊಳ್ ಶೀರ್ = ಜ್ಞಾನ, ಭಕ್ತಿ, ವೈರಾಗ್ಯ ಮೊದಲಾದ ಗುಣಸ್ವಭಾವಗಳಿಂದ ಕೂಡಿದ, ನನ್ ಕುರುಹೂರ್ ಶಡಹೋಪನ್ = ಒಳ್ಳೆ ಕುರುಹೂರಿನ ಶಠಗೋಪನು \(ನಮ್ಮಾಳ್ವಾರರ\) ಶೊಲ್ = ಹೇಳಿದ ಮಾತುಗಳಾದ, ವಲಮ್ ಕೊಣ್ಡ = ಜಯಗಳಿಸಬಲ್ಲ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಯುಮ್ ಓರ್ ಪತ್ತು = ಈ ಹತ್ತನ್ನು, ಇಲಙ್ಗುಮ್ ವಾನ್ = ತೇಜೋಮಯವಾದ ಪರಮಪದವನ್ನು, ಯಾವರುಮ್ = ಯಾರಾದರೂ, ಏಱುವರ್ = ಏರುತ್ತಾರೆ, ಶೊನ್ನಾಲೇ = ಹೇಳಿದ ಮಾತ್ರಕ್ಕೇ. 



ಕೊಂಡಾಡುವಂಥ ಕಲ್ಯಾಣಗುಣಗಳುಳ್ಳ, ಭೂಮಿಯನ್ನು ಅಳೆದುಕೊಂಡ ಭಗವಂತನನ್ನು ಕುರಿತು, ಜ್ಞಾನ, ಭಕ್ತಿ, ವೈರಾಗ್ಯಾದಿ ಗುಣಸ್ವಭಾವಗಳಿಂದ ಕೂಡಿದ ಒಳ್ಳೆಯ ಕುರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ಮಾತುಗಳಾದ ಜಯಗಳಿಸಬಲ್ಲ ಒಂದು ಸಾವಿರದಲ್ಲಿ ಈ ಹತ್ತನ್ನು ಹೇಳಿದರೂ, ಯಾರಾದರೂ ಬೆಳಗುತ್ತಿರುವ ಪರಮಪದವನ್ನು ಏರುತ್ತಾರೆ. 



ಈ ತಿರುವಾಯ್ ಮೊೞಿಗೆಇದು ಕಡೆಯ ಪಾಶುರ. ತಿರುವಾಯ್ ಮೊೞಿಯ ಉದ್ದಕ್ಕೂ ಆಳ್ವಾರರು ಹೇಳಿರುವುದು ಭಗವದ್ಗುಣಾನುಭವವನ್ನು ಮನುಷ್ಯನು ಪಡೆದುಕೊಳ್ಳುವ ಬಗೆ ಹೇಗೆ ಎಂಬುದನ್ನು. ಭಗವಂತನು ನಮಗೆ ಕೊಟ್ಟಿರುವ ಇಂದ್ರಿಯಗಳೆಲ್ಲವೂ ಸ್ವಾಮಿಯನ್ನು ಹೊಗಳುವುದರಲ್ಲಿಯೇ, ಅವನ ಗುಣಗಾನ ಮಾಡುವುದರಲ್ಲಿಯೇ, ಅವನ ಸಚ್ಚರಿರಿತ್ರೆಯನ್ನು ಕೇಳುವುದರಲ್ಲಿಯೇ, ಅವನ ದಿವ್ಯಮಂಗಳ ಸ್ವರೂಪವನ್ನು ನೋಡಲು ಹಂಬಲಿಸುವುದರಲ್ಲಿಯೇ \(ಕಾಲ ಕಳೆಯಬೇಕೆಂದು\) ಉಪಯೋಗಿಸಬೇಕೆಂದು ತನ್ನ ಬದುಕೂ ಸಹ ಅದಕ್ಕಾಗಿಯೇ ಎಂದು ಪರಿಪೂರ್ಣವಾಗಿ ನಂಬಿ ಭಾವಿಸಬೇಕು. ಭಗವಂತನನ್ನು ಒಲಿಸಿಕೊಳ್ಳುವುದಕ್ಕಾಗಿ ಇವೆಲ್ಲವೂ ಅತ್ಯಗತ್ಯ. ಇದಕ್ಕೆ ಕುಲ, ಗೋತ್ರ, ರೂಪ, ಲಿಂಗ ಮುಂತಾದವುಗಳು ಮುಖ್ಯವಲ್ಲ. ಯಾರು ಬೇಕಾದರೂ ಭಗವಂತನ ದಿವ್ಯನಾಮಾವಳಿಯನ್ನು ಎಡೆಬಿಡದಂತೆ ಜಪಿಸುತ್ತಾ, ಅವನ ವಿಷಯದಲ್ಲಿಯೇ ತನ್ನ ಇಂದ್ರಿಯಗಳನ್ನು ಬಳಸುತ್ತಾ ಬರುವುದರಿಂದ, ಅಂಥವರು ತೇಜೋಮಯವಾದ ಪರಮಪದವನ್ನು ಎಂದರೆ ಭಗವಂತನ ದಿವ್ಯಾನಂದಮಯವಾದ ಸಾಮ್ರಾಜ್ಯವನ್ನು ಸಾಧಿಸಿಕೊಳ್ಳಬಹುದು. ಈ ತಿರುವಾಯ್ ಮೊೞಿಗೆ ಇದು ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಮೂರನೆಯ ದಶಕ ಒಂಭತ್ತನೆಯ ತಿರುವಾಯ್ಮೊೞಿ



೯. ಶೊನ್ನಾಲ್ ವಿರೋದಮ್ 





೧. ಶೊನ್ನಾಲ್ ವಿರೋದಮಿದು ಆಕ್ಕಿಲುಮ್ ಶೊಲ್ಲುವನ್ ಕೇಣ್ಮಿನೋ,

ಎನ್ನಾವಿಲಿನ್ ಕೞಿ ಯಾನೊರುವರ್ ಕ್ಕುಮ್ ಕೊಡುಕ್ಕಿಲ್ಲೇನ್,

ತೆನ್ನಾದೆನಾವೆನ್ ಱು ವಣ್ಡು ಮುರಲ್ ತಿರುವೇಙ್ಗಡತ್ತು, 

ಎನ್ನಾನೈ ಎನ್ನಪ್ಪನ್ ಎಮ್ಬೆರುಮಾನುಳನಾಹವೇ.



ಶೊನ್ನಾಲ್ = ಹೇಳುವುದರಿಂದ, ವಿರೋದಮ್ = \(ನಿಮ್ಮ\) ಮನಸ್ಸಿಗೆ ಇಷ್ಟವಿಲ್ಲದ್ದು, ಇದು = ಈ ನನ್ನ ಮಾತುಗಳು, ಆಹಿಲುಮ್ = ಆಗುವುದಾದರೂ, ಶೊಲ್ಲುವನ್ = ಹೇಳುತ್ತೇನೆ, ಕೇಣ್ಮಿನೋ = ಕೇಳಿರೋ, ಎನ್ ನಾವಿಲ್ = ನನ್ನ ನಾಲಗೆಯಲ್ಲಿ, ಇನ್ = ಇನಿದಾದ, ಕವಿ= ಕವಿತೆಯನ್ನು, ಯಾನ್ = ನಾನು, ಒರುವರ್ ಕ್ಕೂಮ್ = ಬೇರೆಯಾರಿಗೂ, ಕೊಡುಕ್ಕಿಲ್ಲೇನ್ = ಕೊಡುವುದಿಲ್ಲ, ತೆನ್ನಾ ತೆನಾ = ತೆನ್ನಾ, ತೆನಾ, ಎನ್ ಱು = ಎಂದು, ವಣ್ಡು = ದುಂಬಿಗಳು, ಮುರಲ್ = ಝೇಂಕರಿಸುವ, ತಿರುವೇಙ್ಗಡತ್ತು = ತಿರುವೆಂಕಟಗಿರಿಯಲ್ಲಿ, ಎನ್ ಆನೈ \+ ಎಮ್ಬೆರುಮಾನ್ = ಸರ್ವೇಶ್ವರನು, ಉಳನ್ ಆಹವೇ = ಇದ್ದಾನೆಂಬ ಕಾರಣದಿಂದಲೇ. 



ಹೇಳುವುದರಿಂದ ಈ ನನ್ನ ಮಾತುಗಳು ನಿಮಗೆ ಇಷ್ಟವಿಲ್ಲದ್ದಾದರೂ ಹೇಳುತ್ತೇನೆ ಕೇಳಿರಿ. ನನ್ನ ನಾಲಗೆಯಿಂದ ಇನಿದಾದ ಕವಿತೆಯನ್ನು ನಾನು ಬೇರೆ ಯಾರೊಬ್ಬರಿಗೂ ರಚಿಸುವುದಿಲ್ಲ. ತೆನ್ನಾ ತೆನಾ ಎಂದು ಝೇಂಕರಿಸುವ ದುಂಬಿಗಳಿರುವ ತಿರುವೆಂಕಟಗಿರಿಯಲ್ಲಿ ನನ್ನ ಪತಿಯೇ ಆದ, ನನ್ನ ಸ್ವಾಮಿಯಾದ, ಸರ್ವೇಶ್ವರನು ಇದ್ದಾನೆಂಬ ಕಾರಣದಿಂದ. 



ಇಲ್ಲಿ, ಆಳ್ವಾರರು ಹುಟ್ಟಿದಾಗಿನಿಂದಲೂ ನಡೆಸುತ್ತಾ ಬಂದ ತಮ್ಮ ಜೀವನದ ರೀತಿಯನ್ನೂ ಅದರ ಧ್ಯೇಯವನ್ನೂ ಯಥಾವತ್ತಾಗಿ ಎಲ್ಲರಿಗೂ ಹೇಳುತ್ತಿದ್ದಾರೆ. ಹುಟ್ಟಿದಾಗಿನಿಂದಲೂ ಪ್ರಪಂಚವನ್ನು ನೋಡದಂತೆ ಮುಚ್ಚಿದಕಣ್ಣು ಮುಚ್ಚಿದಹಾಗೆಯೇ ಭಗವನ್ನಾಮಸ್ಮರಣೆ, ಭಜನೆ, ಕೀರ್ತನೆಗಳಲ್ಲೇ ಕಾಲಕಳೆಯುತ್ತಾ ಬೆಳೆಯುತ್ತಾ ಬಂದವರು ಅವರು. ತಿರುಕ್ಕೂರುಹೂರಿನ ದೇವಾಲಯದ ಬಳಿಯ ಹುಣಸೇಮರದ ಪೊಟ್ಟರೆಯಲ್ಲಿದ್ದು ಬೆಳೆದು ಬಂದವರು. ಈ ಹಿನ್ನಲೆ ಈ ಪಾಶುರದಲ್ಲಿ ಪ್ರತಿಬಿಂಬಿತವಾಗುತ್ತದೆ ಎನ್ನಬಹುದು. 



“ಶೊನ್ನಾಲ್ ವಿರೋದಮ್” – ಬಹುಮಂದಿಗೆ ಕೆಲವು ಕಿವಿಮಾತುಗಳು ಹಿಡಿಸುವುದಿಲ್ಲ. ಆ ಮಾತುಗಳೇ ಅವರಿಗೆ ಬೇಡದ್ದು. ಭಗವದ್ವಿಷಯವನ್ನು ಕುರಿತು ಹೇಳುವುದೂ ಕೇಳುವುದೂ ಅಂಥ ಒಂದು ವಿಷಯ. ಪ್ರಾಪಂಚಿಕ ವಿಷಯಗಳಲ್ಲಿ ಮುಳುಗಿತೇಲುವವರಿಗೆ ಭಗವದ್ವಿಷಯ ಎಂದಿಗೂ ಅಪ್ರಿಯವಾದ ವಿಷಯವೇ. 



“ಆಹಿಲುಮ್ ಶೊಲ್ಲುವನ್ ಕೇಣ್ಮಿನ್” – ಜನಸಾಮಾನ್ಯರೇ, ನಿಮಗೆ ನಾನು ಹೇಳುವ ಈ ವಿಷಯ ಅಹಿತವಾದದ್ದೇ ಆದರೂ, ನಿಮ್ಮ ಮುಂದಿನ ಹಿತವನ್ನು ಯೋಚಿಸುತ್ತಾ ಅದನ್ನು ನಿಮಗೆ ಹೇಳಿಬಿಡುತ್ತೇನೆ ಕೇಳಿರಿ. ನಾನು ಹೇಳುವುದನ್ನು ಕೇಳಬೇಕೆಂದು ಮನಸ್ಸು ಮಾಡಿ. ನೀವು ಒಂದು ವೇಳೆ ಬೇಡಬೇಡವೆಂದರೂ ನಾನು ಬಿಡದೆ ನನ್ನ ಕರ್ತವ್ಯವನ್ನು ಮಾಡಿಯೇ ಮಾಡುತ್ತೇನೆ. 



“ಎನ್ನಾವಿಲಿನ್ ಕವಿಯಾರೊರುವರ್ ಕ್ಕುಮ್ ಕೊಡುಹಿಲ್ಲೇನ್” – ಕವಿಗೆ ವಿಷಯ, ವಸ್ತು ಬೇಕು. ಯಾರನ್ನಾದರೂ, ಯಾವ ವಸ್ತುವನ್ನಾದರೂ ವಿಷಯವನ್ನಾಗಿ ಮಾಡಿಕೊಂಡುಅದನ್ನು \(ಅವರನ್ನು\) ಕುರಿತು ಅದಕ್ಕೆ ತಕ್ಕಂತೆ ರಚಿಸಿ ಹೇಳುವುದು ಅವರ ಕವಿತೆ. ಲೋಕವನ್ನು ಮೆಚ್ಚಿಸುವುದಕ್ಕೆಯಾದರೂ ಅವರು ತಮ್ಮಕವಿತೆಯನ್ನು ಮೀಸಲು ಮಾಡಿ ಆನಂದಿಸುತ್ತಾರೆ. ಆದರೆ, ಭಗವಂತನನ್ನು ಹೊರತು ಬೇರೆ ಯಾರನ್ನೇ ಆಗಲಿ, ಯಾವ ಪ್ರಾಪಂಚಿಕ ವಿಷಯವನ್ನೇ ಆಗಲಿ, ಕೆಲವರು ಕವಿತ್ವವಾಗಿ ಬರೆಯುವುದಿಲ್ಲ. ಅವರೇ ಭಗವಂತನ ದೃಢಭಕ್ತರು. 



“ತೆನ್ನಾದೆನ್ನಾವೆನ್ ಱು ಮುರಲ್ ತಿರುವೇಙ್ಗಡತ್ತು....................ಎಮ್ಬೆರುಮಾನುಳನಾಹವೇ” – ಆಗಲೇ ಹೇಳಿದಂತೆ ಆಳ್ವಾರರು ಏಕೆ ಹೇಳಿದರು ಎಂಬುದಕ್ಕೆ ಈ ಮಾತುಗಳು ಸಮಾಧಾನ ಹೇಳುತ್ತವೆ. ತಾವು ಹೇಳುವುದು ಭಗವಂತನನ್ನು ಕುರಿತು ಮಾತ್ರವೇ. ಅದು ಅನೇಕರಿಗೆ ಬೇಡದ್ದು. ಪ್ರಕೃತಿ ರಮ್ಯವಾದ ತಿರುವೆಂಕಟಗಿರಿಯ ಶಿಖರದಮೇಲೆ ದಿವ್ಯಸುಂದರನಾದ ಸರ್ವೇಶ್ವರನು ನೆಲಸಿರುವುದರಿಂದ, ಅವನನ್ನು ಕಂಡು ನಲಿಯುವ ಭಾಗ್ಯ ತಮಗೆ ಉಂಟಾಗಿರುವುದರಿಂದ, ಅವನನ್ನೇ ತಮ್ಮಕವಿತಾವಸ್ತುವನ್ನಾಗಿ ಮಾಡಿಕೊಂಡು, ಅದನ್ನೇ ಹಾಡಿ ಹೇಳುತ್ತೇನೆ. ನಿಮಗೆ ಅದು ಅಹಿತವೆಂದರೂ ಚೆಂತೆಯಿಲ್ಲ ಕೇಳಿರಿ. 



ಆಳ್ವಾರರು ಹೇಳುತ್ತಾರೆ: ನಾನು ಹೇಳುವ ಈ ಮಾತುಗಳು ನಿಮ್ಮಲ್ಲಿ ಅನೇಕರಿಗೆ ಅಪ್ರಿಯವೆನಿಸಬಹುದು. ಆದರೂ ನನ್ನ ಮನಸ್ಸಿನಲ್ಲಿರುವುದನ್ನು ಹೇಳಿಯೇ ಹೇಳುತ್ತೇನೆ ಕೇಳಿರಿ. ಸುಂದರವಾದ ತಿರುವೆಂಕಟಗಿರಿಯ ಶಿಖರದಲ್ಲಿ ದಿವ್ಯಸುಂದರನಾದ ನನ್ನ ಸ್ವಾಮಿಯು ನೆಲಸಿರುವುದರಿಂದ, ಅವನನ್ನು ಕುರಿತು ಮಾತ್ರವೇ ನಾನು ನನ್ನ ಕವಿತೆಯನ್ನು ರಚಿಸಿ ಹಾಡಲು ಇಚ್ಛಿಸುವುದು. ಬೇರೆ ಯಾವುದೂ ನನ್ನ ಕವಿತೆಗೆ ವಸ್ತುವಾಗಿ ಬೇಡ. 



೨. ಉಳನಾಹವೇ, ಯೆಣ್ಣಿತ್ತನ್ನೈಯೊನ್ ಱಾಹತ್ತನ್ ಶೆಲ್ವತ್ತೈ,

ವಳನಾಮದಿಕ್ಕೂಮ್ ಇಮ್ಮಾನಿಡತ್ತೈಕ್ಕವಿಪಾದಿಯೆನ್ ?

ಕುಳನಾರ್ ಕೞನಿಶೂೞ್ ಕಣ್ಣನ್ ಕುಱುಙ್ಗುಡಿ ಮೆಯ್ ಮ್ಮೈಯೈ,

ಉಳನಾಯ ವೆನ್ದೈಯೈ ಎನ್ದೈ ಪೆಮ್ಮಾನೈಯೊೞಿಯವೇ.



ಉಳನ್ ಆಹವೇ = ಶಾಶ್ವತವಾಗಿ \(ಸ್ಥಿರವಾಗಿ\) ಇರುವವನು ಎಂತಲೇ, ಎಣ್ಣಿ = ಭಾವಿಸಿ, ತನ್ನೈ = ತನ್ನನ್ನು, ಒನ್ ಱುಆಹ = ಒಂದು ವಸ್ತುವಾಗಿಯೂ, ತನ್ ಶೆಲ್ವತ್ತೈ = ತನ್ನ ರೂಪ ಮುಂತಾದ ಎಲ್ಲಾ ಸಂಪತ್ತನ್ನೂ, ವಳನ್ ಆ = ಸಮೃದ್ಧಿಯಾಗಿ, ಮದಿಕ್ಕೂಮ್ = ಭಾವಿಸಿರುವ \(ಹರ್ಷಿಸುವ\), ಇಮಾನಿಡತ್ತೈ= ಈ ಮಾನವವರ್ಗವನ್ನು, ಕವಿಪಾದಿ ಎನ್ = ಕವಿತೆಯ ಮೂಲಕ ಹಾಡಿ ಏನು ಫಲ? ಕುಳನ್ ಆರ್ = ಕೊಳಗಳು ತುಂಬಿರುವ, ಕೞನಿ ಶೂೞ್ = ಗದ್ದೆಗಳಿಂದ ಸುತ್ತುವರಿದ, ಕಣ್ಣನ್ = ಆಕರ್ಷಕವಾದ, ಕುಱುಙ್ಗಡಿ = ತಿರುಕ್ಕೂರುಂಗುಡಿಯಲ್ಲಿ, ಮೆಯ್ ಮೆಯ್ಯೇ= ವಾಸ್ತವವಾಗಿ ಶಾಶ್ವತವಾಗಿ, ಉಳನ್ ಆಯ = ಇರುವವನಾದ, ಎನ್ದೈಯೈ = ನನ್ನ ತಂದೆಯನ್ನು, ಎನ್ದೈ ಪೆಮ್ಮಾನಿ = ನನ್ನ ಕುಲದೈವವನ್ನು, ಒೞಿಯವೇ = ಹೊರತಾಗಿ. 



ಕೊಳಗಳು ತುಂಬಿರುವ, ಗದ್ದೆಗಳಿಂದ ಸುತ್ತುವರಿದಿರುವ, ಆಕರ್ಷಕವಾದ, ತಿರುಕ್ಕೂರುಂಗುಡಿಯಲ್ಲಿ ವಾಸ್ತವವಾಗಿ ಮತ್ತು ಶಾಶ್ವತವಾಗಿ ಇರುವವನಾದ ನನ್ನತಂದೆಯನ್ನು, ನನ್ನ ಕುಲದೈವವನ್ನು ಹೊರತಾಗಿ, \(ತಾನು\) ಸ್ಥಿರವಾಗಿರುವವನು ಎಂದು ಭಾವಿಸಿ, ತನ್ನನ್ನು ಒಂದು \(ಅಮೂಲ್ಯ\) ವಸ್ತುವವನಾಗಿಯೂ, ತನ್ನ ರೂಪ ಮುಂತಾದ ಎಲ್ಲಾ ಸಮೃದ್ಧಿಯೆಂದು ಭಾವಿಸಿ ಹರ್ಷಿಸುವ ಈ ಮಾನವವರ್ಗವನ್ನು ಕವಿತೆಯ ಮೂಲಕ ಹೊಗಳಿ ಹಾಡಿ ಪ್ರಯೋಜನವೇನು? 



ಹಿಂದಿನ ಪಾಶುರದ ವಿಷಯವನ್ನೇ ಇಲ್ಲಿಯೂ ಮುಂದುವರಿಸಲಾಗುತ್ತದೆ. “ನರಸ್ತುತಿ”ಯಿಂದ ಹಿತವೇ, ’ಪರಸ್ತುತಿ’ಯಿಂದ ಹಿತವೇ? ಇದನ್ನು ಚೆನ್ನಾಗಿ ಅರಿತುಕೊಂಡಲ್ಲದೆ, ಕವಿತೆಯನ್ನು ಹಾಡಿ ಹೊಗಳುವುದರಿಂದ ಆ ಕವಿತಾ ಶಕ್ತಿಗೆ ಬರುವ ಫಲವಾದರೂ ಅಲ್ಪವೇ – ಎಂಬುದು ವಿಷಯ. 



ಮಾನವ ಕ್ಷಣಿಕ, ಅಶಾಶ್ವತ. ಅವನ ಜೀವನವೇ ಅಭದ್ರ. ಅವನ ಬಾಲ್ಯ, ಯೌವನಗಳಾಗಲಿ, ಬಲ ಸೌಂದರ್ಯಗಳಾಗಿ, ನಾನಾ ಸಂಪತ್ತುಗಳಾಗಲಿ, ಯಾವುದೂ ಸ್ಥಿರವಾಗಿ ನಿಲ್ಲತಕ್ಕವಲ್ಲ. ಜನನ, ಮರಣ, ಮುಪ್ಪು, ರೋಗಗಳಿಂದ ಅವನು ತಪ್ಪುವ ಹಾಗೆಯೇ ಇಲ್ಲ. ಇಂಥವನು ತನ್ನ ಬಗೆಗೆ ತಿಳಿದುಕೊಳ್ಳುವುದಾದರೂಏನು? ತಾನು ಸತ್ಯವಸ್ತು, ಶಾಶ್ವತ, ತನ್ನ ರೂಪಾದಿಸಂಪತ್ತುಗಳೆಲ್ಲವನ್ನೂ ತಾನು ಚಿರಕಾಲ ಅನುಭವಿಸುತ್ತಲೇ ಇರಬಹುದು ಎಂದು. ಇದೆಲ್ಲವೂ ಭ್ರಾಂತಿ. ಅವನ ಅಹಂಕಾರ ಮಮಕಾರಗಳೇ ಇದಕ್ಕೆ ಕಾರಣ. 



ಭಗವಂತನಾದರೋ ಅನಾದಿಯಾಗಿ, ನಿತ್ಯನೂ, ಶಾಶ್ವತನೂ, ಸತ್ಯಸ್ವರೂಪಿಯೂ, ಆಗಿದ್ದಾನೆ. ಅವನು ಕಾರುಣ್ಯಾದಿ ಸಕಲಸದ್ಗುಣಸಂಪೂರ್ಣನು. ಭೂಲೋಕವಾಸಿಗಳನ್ನು ಉದ್ಧರಿಸುವುದಕ್ಕಾಗಿಯೇ ಅವನು ಭೂಲೋಕದಲ್ಲಿ ನಾನಾಪುಣ್ಯಕ್ಷೇತ್ರಗಲ್ಲಿ ದಿವ್ಯಸುಂದರನಾದ ಅರ್ಚಾವತಾರಿಯಾಗಿ ನೆಲಸಿದ್ದಾನೆ. ಅವನೇ ನಮ್ಮ ತಂದೆ. ಅವನೇ ನಮ್ಮ ಕುಲದೈವ. 



ದುರಭಿಮಾನಿಯಾದ ಅಶಾಶ್ವತನಾದ ಮಾನವನನ್ನು ಸ್ತುತಿಸುವುದರಿಂದ ಬರುವ ಫಲವೂ ಅಷ್ಟೇ ಅಲ್ಲ, ಕ್ಷಣಿಕ. ಅದಕ್ಕೆ ಬದಲಾಗಿ ಪರಮ ಕಾರುಣಿಕನಾದ ಸರ್ವೇಶ್ವರನನ್ನು ಸದಾ ಸ್ತುತಿಸುವುದರಿಂದ ಮನುಷ್ಯನು ಉಜ್ಜೀವನಗೊಳ್ಳುತ್ತಾನೆ. ಸದ್ಭಕ್ತನಾಗುತ್ತಾನೆ. ಅಮರನಾಗುತ್ತಾನೆ. ಮತ್ತು, ಪರಮಪದವಾಸಿಯಾಗುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಸುಂದರವಾದ ಪ್ರಕೃತಿಯ ಮಡಿಲಲ್ಲಿ ದಿವ್ಯಸುಂದರನಾಗಿ ನೆಲಸಿ, ಶಾಶ್ವತವಾಗಿ ಬೆಳಗುವ ಸರ್ವೇಶ್ವರನನ್ನು ಹೊರತು, ಅನಿತ್ಯನೂ, ಅಹಂಕಾರಿಯೂ, ತನ್ನನ್ನು ತಾನು ಶಾಶ್ವತನೆಂದು ತಪ್ಪು ತಿಳಿದು ನಡೆಯುವ ಮಾನವನನ್ನು ಸ್ತುತಿಸುವುದರಿಂದ ಬರುವ ಫಲವೇನು? 



೩. ಒೞಿವೊನ್ ಱಿಲ್ಲಾದ ಪಲ್ಲೂೞಿ ದೋಱುೞಿನಿಲಾವ, ಪೋಮ್

ವೞಿಯೈತ್ತರುಮ್ ನಙ್ಗಳ್ ವಾನವರೀಶನೈ ನಿಱ್ ಕಪ್ಪೋಯ್,

ಕೞಿಯ ಮಿಹನಲ್ಲ ವಾನ್ ಕವಿಕೊಣ್ಡು ಪುಲವೀರ್ ಹಾಳ್\!

ಇೞಿಯ ಕ್ಕರುದಿ ಓರ್ ಮಾನಿಡಮ್ ಪಾಡಲೆನ್ನವದೇ? 



ಒೞಿವು ಒನ್ ಱು ಇಲ್ಲಾದ = ಸ್ವಲ್ಪವೂ ಕೊರತೆ ಇಲ್ಲದ \(ಪರಿಪೂರ್ಣವಾಗಿ ನಾಶರಹಿತವಾದ\), ಪಲ್ ಊೞಿ ದೋಱು = ಅನೇಕ ಯುಗಗಳ ಕಾಲವೂ, ಉೞಿ = ಎಡೆಯಿಲ್ಲದಂತೆ \(ನಿಲುಕಡೆ ಇಲ್ಲದಂತೆ\), ನಿಲಾವ = ದೃಢವಾಗಿ ಅನುಭವಿಸತಕ್ಕ, ಪೋಮ್ = ನಡೆಯುವ, ವೞಿಯೈ = ಮಾರ್ಗವನ್ನು, ತರುಮ್ = ಉಂಟುಮಾಡುವ, ನಙ್ಗಳ್ ವಾನವರ್ ಈಶನೈ = ನಮ್ಮ ದೇವತೆಗಳ \(ಪರಮಪದವಾಸಿಗಳ\) ಈಶನನ್ನು, ನಿಱ್ ಕ = \(ಅಲಕ್ಷಿಸಿ\) ಬಿಟ್ಟು, ಪೋಯ್ = ಹೋಗಿ, ಕೞಿಯ = ಅನುಭವಪೂರ್ಣವಾದ,ಮಿಹನಲ್ಲ = ಬಲು ಶ್ರೇಷ್ಠವಾದ, ವಾನ್ ಕವಿಕೊಣ್ಡು = ದಿವ್ಯಕವಿತೆಯನ್ನು \(ರಚಿಸುವ\) ನಡೆಸುವ, ಪುಲವೀರ್ ಹಾಳ್ = ಪಂಡಿತರೇ, ಇೞಿಯ = ಅಧೋಗತಿಯನ್ನು, ಕರುದಿ = ಚಿಂತಿಸುತ್ತಾ, ಓರ್ = ಯಾವನೋ ಒಬ್ಬ. ಮಾನಿಡಮ್ = ಮನುಷ್ಯನನ್ನು ಕುರಿತು, ಪಾಡಲ್ = ಹಾಡುವುದರಿಂದ, ಎನ್ ಆವದೇ = ಏನು ಫಲವುಂಟಾಗುವುದು? 



ಯಾವ ಕೊರತೆಯೂ ಇಲ್ಲದ, ಪರಿಪೂರ್ಣವಾಗಿ ನಾಶರಹಿತವಾದ, ಅನೇಕ ಯುಗಗಳ ಕಾಲವೂ, ನಿಲುಕಡೆ ಇಲ್ಲದಂತೆ, ದೃಢವಾಗಿ ಅನುಭವಿಸತಕ್ಕ ನಡೆಯುವ ಮಾರ್ಗವನ್ನುಂಟುಮಾಡುವ ನಮ್ಮ ದೇವತೆಗಳ \(ಪರಮಪದವಾಸಿಗಳ\) ಈಶನನ್ನು ಅಲಕ್ಷಿಸಿ, ಅನುಭವಪೂರ್ಣವಾದ \(ಕಳಿತ\) ಬಲುಶ್ರೇಷ್ಠವಾದ ದಿವ್ಯಕವಿತೆಯನ್ನು ಹಾಡುವ \(ರಚಿಸುವ\) ಪಂಡಿತರೇ, ಅಧೋಗತಿಯನ್ನು ಚಿಂತಿಸುತ್ತಾ ಯಾರೋ ಒಬ್ಬ ಮಾನವನನ್ನು ಕುರಿತು ಹಾಡುವುದರಿಂದ ಬರುವ ಫಲವೇನು? 



ಭಗವಂತನನ್ನಲ್ಲದೆ ಯಃಕಶ್ಚಿತ್ ಮಾನವನನ್ನು ಎಂದಿಗೂ ಸ್ತುತಿಸಬಾರದು. ಅದರಿಂದ ಬರುವುದು ಅಧೋಗತಿ ಮಾತ್ರವೇ ಎಂದು ಸದುಪದೇಶವನ್ನು ಮಾಡಲಾಗುತ್ತಿದೆ. 



“ಒೞಿವೊನ್ ೞಿಲ್ಲಾದ..................ನಙ್ಗಳ್ ವಾನವರೀಶನೈನಿಱ್ ಕ” – 

ನಾಶವೇ ಇಲ್ಲದ, ಅನೇಕ ಯುಗಗಳ ಕಾಲ, ತಡೆಬಡೆಯಿಲ್ಲದಂತೆ, ನಿತ್ಯಾನಂದವನ್ನು ತರುವ ಮಾರ್ಗವೆಂದರೆ, ಪರಮಪದವಾಸಿಗಳ ಒಡೆಯನಾದ ಸರ್ವೇಶ್ವರನನ್ನು ಮುಕ್ತಕಂಠದಿಂದ ಹೊಗಳಿ ಹಾಡುತ್ತಾ ಜೀವನವನ್ನು ಸಾಗಿಸುವುದೇ, ಇದನ್ನು ಎಂದಿಗೂ ಅಲಕ್ಷಿಸಬಾರದು. 



“ಕೞಿಯ ಮಿಹನಲ್ಲ ವಾನ್ ಕವಿಕೊಣ್ಡು ಪುಲವೀರ್ ಹಾಳ್” – ಅತ್ಯಂತ ಹಿತವೂ, ಹದವೂ, ಮಧುರವೂ, ಅನುಭವಪೂರ್ಣವೂ ಆಗಿರುವ ಅತ್ಯುತ್ತಮ ಕವಿತ್ವವನ್ನು ರಚಿಸುವ ಪಾಂಡಿತ್ಯವನ್ನು ಹೇಗೆ ನಿಯೋಜಿಸಬೇಕು? ಪರಿಪೂರ್ಣನೂ, ಅನಂತ ಕಲ್ಯಾಣಗುಣಸ್ವಭಾವಗಳನ್ನುಳ್ಳವನೂ, ಪರಮಪದವಾಸಿಗಳ ಒಡೆಯನೂ ಆದ ಸರ್ವೇಶ್ವರನನ್ನು ಕುರಿತು ಹೊಗಳಿ ಹಾಡುವುದಕ್ಕಾಗಿಯೇ ಅಲ್ಲವೇ? ಇದರಿಂದ ಶಾಶ್ವತವಾದ ಪರಮಪದವಾಸವೂ ಭಗವತ್ಕೈಂಕರ್ಯವೂ ಲಭಿಸುವುದು. ಪಂಡಿತರಾಗಿ ಮಾಡಬೇಕಾದದ್ದೇ ಇದು. 



“ಇೞಿಯಕ್ಕರುದಿ ಓರ್ ಮಾನಿಡಮ್ ಪಾಡಲೆನ್ನಾವದೇ” – ಯಾರೋ ಒಬ್ಬನರಾಧಾಮನ \(ಅವನು ಎಷ್ಟೇ ದೊಡ್ಡನೆನೆಸಿಕೊಂಡಿದ್ದರೂ ಸಹ\) ಕೀರ್ತಿಯನ್ನು ಹೊಗಳಿ ಹಾಡುವುದರಿಂದ ಬರುವ ಫಲವಾದರೂ ಏನು ಗೊತ್ತೇ? ಅದು ಪಂಡಿತರಾದ ನಿಮ್ಮನ್ನು ಅಧೋಗತಿಗೆ ಎಳೆದೊಯ್ಯುವುದೇ ವಿನಾ ಬೇರೇನೂ ಕಾಣೆ. 



ಆಳ್ವಾರರು ಹೇಳುತ್ತಾರೆ: ಪಂಡಿತರೇ, ಸರ್ವೇಶ್ವರನಾದ ಭಗವಂತನ ಗುಣಗಾನಮಾಡುವುದು ನಿಮ್ಮ ಪಾಂಡಿತ್ಯದ ಪರಿಪಕ್ವತೆಗೆ, ಅನುಭವಕ್ಕೆತಕ್ಕ, ಅತ್ಯುತ್ತಮ ಫಲವನ್ನುಂಟುಮಾಡುವುದು. ಅದು ಪರಮಪದವಾಸವನ್ನು ಭಗವಂತನ ನಿತ್ಯಕೈಂಕರ್ಯವನ್ನೂ ಉಂಟುಮಾಡುವುದು. ಭಗವಂತನ ಸೇವೆಯನ್ನು ಅಲಕ್ಷಿಸಿ, ನಿಮ್ಮ ಪಾಂಡಿತ್ಯವನ್ನು ನರಸ್ತುತಿಗಾಗಿ ಬಳಸಿದಿರಾದರೆ ನಿಮಗೆ ಬರುವುದು ಅಧೋಗತಿ ಮಾತ್ರವೇ. 



೪. ಎನ್ನಾವದೆತ್ತನೈ ನಾಳೈಕ್ಕಪ್ಪೋದುಮ್? ಪುಲವೀರ್ ಹಾಳ್,

ಮನ್ನಾಮನಿಶರೈಪ್ಪಾಡಿಪ್ಪಡೈಕ್ಕುಮ್ ಪೆರುಮ್ ಪೊರುಳ್,

ಮಿನ್ನಾರ ಮಣಿಮುಡಿ ವಿಣ್ಣವರ್ ಶಾದೈಯೈಪ್ಪಾಡಿನಾಲ್, 

ತನ್ನಾಹವೇ ಕೊಣ್ಡು ಶನ್ಮಝೆಯ್ಯಾಮೈಯುಮ್ ಕೊಳ್ಳುಮೇ. 



ಎನ್ ಆವದು = ಆಗುವುದು ಏನು? ಎತ್ತನೈವಾಳೈಕ್ಕು = ಎಷ್ಟು ದಿನಕ್ಕೆ, ಪೋದುಮ್ = \(ಅದು\) ಸಾಕಾಗುವುದು? ಪುಲವೀರ್ ಹಾಳ್ = ಪಂಡಿತರೇ, ಮನ್ನಾ = ಅಶಾಶ್ವತವಾದ \(ಅಲ್ಪಾಯುಷಿಯಾದ\), ಮನಿಶರಿಅ = ಮನುಷ್ಯರನ್ನು, ಪಾಡಿ = \(ಹೊಗಳಿ\) ಹಾಡಿ, ಪಡೈಕ್ಕುಮ್ = ಪಡೆಯತಕ್ಕ, ಪೆರುಮ್ ಪೊರುಳ್ = ಮಹದೈಶ್ವರ್ಯವು, ಮಿನ್ ಆರ್ = ತೇಜಃಪೂರ್ಣವಾದ, ಮಣಿಮುಡಿ = ರತ್ನಕಿರೀಟವನ್ನುಳ್ಳ, ವಿಣ್ಣವರ್ ತಾದೈಯೈ = ಪರಮಪದವಾಸಿಗಳ ತಂದೆ \(ಒಡೆಯ\)ಯನ್ನು, ಕುರಿತು, ಪಾಡಿನಾಲ್ = ಹಾಡುವುದರಿಂದ, ತನ್ ಆಹವೇ ಕೊಣ್ಡು = ತನಗಾಗಿಯೇ = ಶನ್ಮಮ್ = ಜನ್ಮಗಳನ್ನು, ಶೆಯ್ಯಾ ಮೈಯುಮ್ = ಎತ್ತದಂತೆಯೂ, ಕೊಳ್ಳುಮ್ = ವಾತ್ಸಲ್ಯದಿಂದ ಸ್ವೀಕರಿಸುತ್ತಾನೆ. 



ಪಂಡಿತರೇ, ಅಶಾಶ್ವತರಾದ \(ಅಲ್ಪಾಯುಷಿಗಳಾದ\) ಮನುಷ್ಯರನ್ನು ಹೊಗಳಿ ಹಾಡುವುದರಿಂದ ಪಡೆಯತಕ್ಕ ಮಹದೈಶ್ವರ್ಯವಾದರೂ ಯಾವುದು? ಅದು ಎಷ್ಟುಕಾಲ ಉಳಿಯುವುದು? ತೇಜಃ ಪೂರ್ಣವಾದ ರತ್ನಕಿರೀಟವನ್ನುವುಳ್ಳ ಪರಮಪದವಾಸಿಗಳ ತಂದೆಯನ್ನು \(ಒಡೆಯನನ್ನು\) ಕುರಿತು ಹಾಡುವುದರಿಂದ, \(ಅವನು\) ತನಗಾಗಿಯೇ ಜನ್ಮಗಳನ್ನೆತ್ತದಂತೆ ವಾತ್ಸಲ್ಯದಿಂದ ಸ್ವೀಕರಿಸುವನು. 



“ತನ್ನಾಹವೇಕೊಣ್ಡು, ಶನ್ಮಮ್ ಶೆಯ್ಯಾಮೈಯುಮ್ ಕೊಳ್ಳುಮೇ” – ಭಗವಂತನು ತನ್ನ ಭಕ್ತನಲ್ಲಿ ಪರಮವಾತ್ಸಲ್ಯಗೊಂಡು, ಪರಮಔದಾರ್ಯದಿಂದ, ತನ್ನ ಕೈಂಕರ್ಯ ಮಾಡಲೆಂದೇ ಅವನನ್ನು ತನ್ನ ಬಳಿಗೆ ಕರ್ಸಿಕೊಳ್ಳುತ್ತಾನೆ. ಹಾಗೆ ಮಾಡುವುದರಿಂದ ಅವನಿಗೆ ಪುನರ್ಜನ್ಮವಿಲ್ಲದಂತೆ ಮಾಡುತ್ತಾನೆ. ಎಂದರೆ, ಅವನಿಗೆ ಅಮರತ್ವವೂ ಪರಮಪದವಾಸವೂ ಲಭಿಸುವುದು. 



ಆಳ್ವಾರರು ಹೇಳುತ್ತಾರೆ- ಪಂಡಿತರೇ, ನಿಮ್ಮ ಪಾಂಡಿತ್ಯವನ್ನು ವ್ಯರ್ಥಗೊಳಿಸಬಾರದು. ಮನುಷ್ಯನು ಅಶಾಸ್ವತ, ಅಲ್ಪಾಯುಷಿ, ಚಿರಂಜೀವಿಯಲ್ಲ. ಅವನು ಬದುಕಿರುವಷ್ಟು ಅಲ್ಪಕಾಲದಲ್ಲಿಅವನು ಸಾಧಿಸಿಕೊಳ್ಳಬೇಕಾದದ್ದು ತಾನು ಚಿರಕಾಲವೂ ಶಾಶ್ವತಾನಂದವನ್ನು ಅನುಭವಿಸುವುದನ್ನು, ನಿಮ್ಮಂತೆಯೇ ಅಶಾಶ್ವತರಾದ, ಸಾವಿಗೆ ಈಡಾಗುವಂಥ ಮನುಷ್ಯರನ್ನು ಹೊಗಳಿ ಹಾಡುವುದರಿಂದ ಬರುವ ಲಾಭವೇನು? ಮಹದೈಶ್ವರ್ಯವೇ? ಅದೆಷ್ಟುಕಾಲ ಅದು ನಿಮಗೆ ಉಪಯೋಗವಾಗುವುದು? ನಿಮ್ಮ ಹುಟ್ಟು-ಸಾವುಗಳನ್ನೂ, ಕರ್ಮಬಂಧನವನ್ನೂ ಅದು ಕಡಿದುಹಾಕಬಲ್ಲದೇ? ಇದನ್ನು ಚೆನ್ನಾಘಿ ಅರ್ಥಮಾಡಿಕೊಂಡು, ನಿಮಗೆ ಬೇಕಾದ ಶಾಶ್ವತ ಸುಖಾನಂದಗಳಿಗೂ, ಭಗವಂತನ ನಿತ್ಯಕೈಂಕರ್ಯಕ್ಕೂ ನೀವು ಭಗವಂತನನ್ನು ಮಾತ್ರವೇ ಕೀರ್ತಿಸಿ, ಅವನನ್ನು ಒಲಿಸಿಕೊಳ್ಲಬೇಕು, ತಿಳಿಯಿರಿ. 



೫. ಕೊಳ್ಳುಮ್ ಪಯನಿಲ್ಲೈ ಕ್ಕೂಪ್ಪೈಕಿಳರ್ ನ್ದನ್ನ ಶೆಲ್ವತ್ತೈ,

ವಳ್ಳಲ್ ಪುಹೞ್ ನ್ದು ನುಮ್ ವಾಯ್ ಮೈಯಿೞಕ್ಕುಮ್ ಪುಲವೀರ್ ಹಾಳ್

ಕೊಳ್ಳಕ್ಕುಱೈವಿಲನ್ ವೇಣ್ಡಿಟ್ರೆಲ್ಲಾಮ್ ತರುಮ್ ಕೋದಿಲ್, ಎನ್

ವಳ್ಳಲ್ ಮಣಿವಣ್ನನ್ ತನ್ನೈಕ್ಕವಿ ಶೊಲ್ಲವಮ್ಮಿನೋ.



ಕೊಳ್ಳುಮ್ = ಪಡೆಯುವಂಥ, ಪಯನ್ = ಫಲವೆಂಬುದೇ, ಇಲ್ಲೈ = ಇಲ್ಲ, ಕುಪ್ಪೈ = ಕಸವನ್ನು, ಕಿಳರ್ ನ್ದು = ಕೆದಕಿದ, ಅನ್ನ = ಹಾಗೆ, ಶೆಲ್ವತ್ತೈ = ಸಂಪತ್ತನ್ನು, ವಳ್ಳಲ್ = ಔದಾರ್ಯವನ್ನು, ಪುಹೞ್ ನ್ದು = ಹೊಗಳಿ,ನುಮ್ =ನಿಮ್ಮ, ವಾಯ್ ಮೈ= ಸತ್ಯವನ್ನು, ಇವಿಕ್ಕುಮ್ = ಕುಂಠಿತಗೊಳಿಸುವುದು, ಪುಲವೀರ್ ಹಾಳ್ = ಪಂಡಿತರೇ, ಕೊಳ್ಳ = ಪಡೆದುಕೊಳ್ಲಲು, ಕುಱೈವು = ಕೊರತೆಯೋ, ಇಲನ್ = ಇಲ್ಲದವನೂ, ವೇಣ್ಡಿಟ್ರು ಲ್ಲಾಮ್ = ಬೇಡಿದ್ದೆಲ್ಲವನ್ನೂ, ತರುಮ್ = ಕೊಡುವವನೂ, ಕೋದು ಇಲ್ = ಯಾವ ಕೊರತೆಯೂ ಇಲ್ಲದವನೂ, ಎನ್ಮಳ್ಳಲ್ = ನನ್ನ ಪರಮ ಉದಾರಿಯೂ, ಮಣಿವಣ್ಣ ತನ್ನೈ = ಮಣಿವಣ್ನನೂ ಆದವನನ್ನು, ಕವಿಶೊಲ್ಲ = ಕವಿತೆಯನ್ನು \(ರಚಿಸಿ\) ಹಾಡಲು ವಮ್ಮನೊ = ಬನ್ನಿರಿ. 



ಪಡೆಯುವಂಥ ಫಲವೆಂಬುದೇ ಇಲ್ಲ. ಕಸವನ್ನು ಕೆದಕಿದ ಹಾಗೆ ಸಂಪತ್ತನ್ನು ಔದಾರ್ಯವನ್ನೂ ಹೊಗಳಿ ನಿಮ್ಮ ಸತ್ಯತೆಯನ್ನು ಕುಂಠಿತಗೊಳಿಸುವುದು. ಪಂಡಿತರೇ, ಪಡೆದುಕೊಳ್ಲಲು ಕೊರತೆಯೇ ಇಲ್ಲದವನೂ, ಬೇಡಿದ್ದೆಲ್ಲವನ್ನೂ ಕೊಡತಕ್ಕವನೂ, ಯಾವ ಕೊರತೆಯೂ ಇಲ್ಲಾವನೂ \(ಪರಿಶುದ್ಧನೂ\), ನನ್ನಪರಮೌದಾರಿಯೂ, ಮಣಿವಣ್ಣನನ್ನು ಕುರಿತು ಕವಿತೆಯನ್ನು ಹಾಡಲು ಬನ್ನಿರಿ. 



“ಕುಪ್ಪೈ ಕಿಳರ್ ನ್ದನ್ನ ಶೆಲ್ವತ್ತೈ” – ಇದು ಸುಂದರವಾದ ಉಪಮಾನ. ಹೇಳಬೇಕಾದ ವಿಷಯ ಅಂಗೈಕನ್ನಡಿಯಂತೆ ಸ್ಪಷ್ಟಪಡಿಸತಕ್ಕದ್ದು. ’ನರ’ನಿಗೂ ’ಪರ’ನಿಗೂ ಔದಾರ್ಯದಲ್ಲಿರುವ ವ್ಯತ್ಯಾಸವೇನು? ಕಸದ ರಾಶಿಗೆ ಸರಿಸಮಾನ ನರನ ಔದಾರ್ಯ. ಅವನನ್ನು ಕುರಿತು ಹೊಗಳುವುದೆಲ್ಲವೂ ಕಸದಂತೆ ಅಸತ್ಯದ ಕಂತೆಯೇ. ಏತಕ್ಕಾಗಿ ನಮ್ಮ ಸತ್ಯತೆಯನ್ನು ಕಳೆದುಕೊಳ್ಳಬೇಕು? ಅದರಿಂದ ಬರುವ ಫಲವೇನು? ಅತ್ಯಲ್ಪವೇ ಅದು ಸಿಕ್ಕಿದರೆ, ಇಲ್ಲವಾದರೆ ಅದೂ ಇಲ್ಲ. ಇದು ಉಪಮಾನದ ಒಂದು ಭಾಗ. ಇನ್ನೊಂದು ಭಾಗ ಭಗವಂತನ ಔದಾರ್ಯದ ವಿಷಯ. ಭಗವಂತನು ಪರಮ ಉದಾರಿ. ಅವನಕೊಡುಗೈಗೆ ಸರಿಸಾಟಿಯೇ ಇಲ್ಲ. ಅವನಲ್ಲಿ ಬೇಡಿದ್ದು ಸಿಕ್ಕುತ್ತದೆ. ಅವನನ್ನು ಯಾವ ಮಾತಿನಿಂದ ಹೊಗಳಿ ಹಾಡಿದರೂ, ಅದೆಲ್ಲವೂ ಸತ್ಯವೇ. 



ಆಳ್ವಾರರು ಹೇಳುತ್ತಾರೆ: ಪಂಡಿತರೇ, ಕಸದ ರಾಶಿಯಲ್ಲಿ ರತ್ನವನ್ನು ಹುಡುಕಿಕೊಂಡು ಹೋದರೆ, ಅದು ಫಲಿಸುವುದೇ? ಮನುಷ್ಯನನ್ನು ಉದಾರಿಯೇ, ಕುಬೇರನೇ’ ಎಂದು ಮುಂತಾಗಿ ಹೊಗಳುವುದರಿಂದ ನೀವು ಹೇಳುವುದೆಲ್ಲವೂ ಸತ್ಯಕ್ಕೆ ದೂರವಾದದ್ದೇ ಅಲ್ಲವೇ? ನಿಮಗೆ ಸುಳ್ಳು ಹೇಳಿದ ದೋಷವುಂಟಾಗುವುದೇ ನಿಮಗೆ ದೊರೆಯುವುದು ಅಷ್ಟೆ. ಆದರೆ, ಭಗವಂತನು ಪರಮ ಉದಾರಿ. ಅವನ ಕೊಡುಗೈಗೆ ಸರಿಸಾಟಿಯೇ ಇಲ್ಲ. ಅವನಲ್ಲಿ ಬೇಡಿದ್ದು ಸಿಕ್ಕುತ್ತದೆ. ಅವನನ್ನು ಯಾವ ಮಾತಿನಿಂದ ಹೊಗಳಿ ಹಾಡಿದರೂ, ಅದೆಲ್ಲವೂ ಸತ್ಯವೇ. 



ಆಳ್ವಾರರು ಹೇಳುತ್ತಾರೆ: ಪಂಡಿತರೇ, ಕಸದ ರಾಶಿಯಲ್ಲಿ ರತ್ನವನ್ನು ಹುಡುಕಿಕೊಂಡು ಹೋದರೆ, ಅದು ಫಲಿಸುವುದೇ? ಮನುಷ್ಯನನ್ನು “ಉದಾರಿಯೇ, ಕುಬೇರನೇ” ಎಂದು ಮುಂತಾಗಿ ಹೊಗಳುವುದರಿಂದ ನೀವು ಹೇಳುವುದೆಲ್ಲವೂ ಸತ್ಯಕ್ಕೆ ದೂರವಾದದ್ದೇ ಅಲ್ಲವೇ? ನಿಮಗೆ ಸುಳ್ಳು ಹೇಳಿ ದೋಷವುಂಟಾಗುವುದೇ ನಿಮಗೆ ದೊರೆಯುವುದು ಅಷ್ಟೆ. ಆದರೆ, ಭಗವಂತನು ಪರಮಉದಾರಿ, ಪರಿಶುದ್ಧನು. ಬೇಡಿದ್ದನ್ನೆಲ್ಲ ಕೊಡಲು ಸಮರ್ಥನು. ಏನನ್ನು ಬೇಕಾದರೂ ಅವನಲ್ಲಿ ಬೇಡಿ, ಪಡೆದುಕೊಳ್ಳಬಹುದು. ಅವನನ್ನು ಕುರಿತು ಹೊಗಳಿ ಹೇಳುವುದೆಲ್ಲವೂ ಸತ್ಯವೇ. ಆದ್ದರಿಂದ, ನರಸ್ತುತಿಗಾಗಿ ನಿಮ್ಮ ಪಾಂಡಿತ್ಯವನ್ನು ವ್ಯರ್ಥಗೊಳಿಸದಂತೆ, ಪರಮಉದಾರಿಯಾದ ಭಗವಂತನನ್ನೇ ಮುಕ್ತಕಂಠದಿಂದ ಹೊಗಳಿಹಾಡಿರಿ. ಮತ್ತು ಉತ್ತಮವಾದ ಫಲವನ್ನು ಪಡೆದುಕೊಳ್ಳಿರಿ. 



೬. ವಮ್ಮಿನ್ ಪುಲವೀರ್\! ನುಮ್ಮೆಯ್ವರುತ್ತಿಕ್ಕೈಶೆಯುದ್ಯ್ ಮ್ಮಿನೋ,

ಇಮ್ಮನ್ನುಲಹಿನಿಲ್ ಶೆಲ್ವರಿಪ್ಪೋದಿಲ್ಲೈ ನೋಕ್ಕಿನೋಮ್,

ನುಮ್ಮಿನ್ ಕವಿಕೊಣ್ಡುನುಮ್ ನುಮಿಟ್ಟದೆಯ್ ವಮೋತ್ತಿನಾಲ್,

ಶೆಮ್ಮಿನ್ ಶುಡರ್ ಮುಡಿ ಎನ್ ತಿರುಮಾಲುಕ್ಕೂ ಶೇರುಮೇ. 



ವಮ್ಮಿನ್ = ಬನ್ನಿ, ಪುಲವೀರ್ = ಪಂಡಿತರೇ, ನುಮ್ = ನಿಮ್ಮ, ಮೆಯ್ = ದೇಹವನ್ನು, ವರುತ್ತಿ = ದಂಡಿಸಿ, ಕೈಶೆಯ್ದು = ಕರ್ಮಮಾಡಿ, ಉಯ್ ಮ್ಮಿನೋ = ಉಜ್ಜೀವನಗೊಳ್ಳಿರಿ, ಇ = ಈ, ಮನ್ = ಹಿರಿಮೆಯುಳ್ಳ \(ನಿತ್ಯವಾದ\), ಉಲಹಿನಿಲ್ = ಲೋಕದಲ್ಲಿ, ಶೆಲ್ಪರ್ = ಶ್ರೀಮಂತರು, ಇಪ್ಪೋದು = ಈಗ, ಇಲ್ಲೈ = ಇಲ್ಲ, ನೋಕ್ಕಿನೋಮ್ = ಪರಿಶೀಲಿಸಿದ್ದೇವೆ. ನುಮ್ = ನಿಮ್ಮ, ಇನ್ = ಇನಿದಾದ, ಕವಿಕೊಣ್ಡು = ಕವಿತ್ವದ ಮೂಲಕ, ನುಮ್ = ನಿಮ್ಮ, ಇಟ್ಟಾದೆಯ್ ವಮ್ = ಇಷ್ಟದೈವವನ್ನು, ಏತ್ತಿನಾಲ್ = ಸ್ತುತಿಸಿದರೆ, ಶೆಮ್ = ಸೌಂದರ್ಯವೇ, ಮಿನ್ = ಹೊಳೆಯುತ್ತಿರುವ, ಶುಡರ್ ಮುಡಿ = ಪ್ರಭಾಪೂರ್ಣವಾದ ಕಿರೀಟದ, ಎನ್ ತಿರುಮಾಲುಕ್ಕು = ನನ್ನ ಸರ್ವೇಶ್ವರನಿಗೆ \(ನನ್ನ ಲಕ್ಷ್ಮೀಪತಿಗೆ\), ಶೇರುಮೇ = ಸೇರುತ್ತದೆಯಲ್ಲ\! 



ಪಂಡಿತರೇ ಬನ್ನಿ. ನಿಮ್ಮ ದೇಹವನ್ನು ದಂಡಿಸಿ ಉಜ್ಜೀವನಗೊಳ್ಳಿರಿ. ಹಿರಿಮೆಯುಳ್ಳ ಈ ಲೋಕದಲ್ಲಿ ಶ್ರೀಮಂತರೆಂಬವರು ಈಗ ಇಲ್ಲವೆಂಬುದನ್ನು ನಾವು ಪರಿಶೀಲಿಸಿದ್ದೇವೆ. ನಿಮ್ಮ ಇನಿದಾದ ಕವಿತ್ವದ ಮೂಲಕ ನಿಮ್ಮ ಇಷ್ಟದೈವವನ್ನು ಭಜಿಸಿದರೆ, ಸೌಂದರ್ಯವೇ ಮೂರ್ತಿವತ್ತಾಗಿ ಬೆಳಗುತ್ತಿರುವ ಪ್ರಭಾಪೂರ್ಣವಾದ ಕಿರೀಟದ ನನ್ನ ಲಕ್ಷ್ಮೀಪತಿಗೇ ಸೇರುತ್ತದೆಯಲ್ಲ\! 



“ನುಮ್ ಮೈವರುತ್ತಿ ಕೈಶೆಯ್ದು ಉಯ್ ಮ್ಮಿನೋ” – ಪಂಡಿತರಿಗೆ ಇದು ಆಳ್ವಾರರ ಹಿತವಚನ. ಭೂಲೋಕದಲ್ಲಿ ವಾಸಿಸುವ ಶ್ರೀಮಂತರನ್ನು ಆಶ್ರಯಿಸಿ, ತಮ್ಮ ಪಾಂಡಿತ್ಯವನ್ನು ಬಳಸಿಕೊಂಡು ಅವರನ್ನುಸುಳ್ಳುಸುಳ್ಳಾಗಿ ಹೊಗಳಿ, ಅವರು ಹೊಟ್ಟೆ ಹೊರೆಯುವುದನ್ನು ಬಿಡಬೇಕು. ಹೀಗೆ ಅವರು ಮಾಡುವುದಾದರೂ ಏಕೆ? ದೇವರು ಶಕ್ತಿಯನ್ನೂ ಬುದ್ಧಿಯನ್ನೂ ಅಂಗಾಂಗಗಳನ್ನೂ ಕೊಟ್ಟಿಲ್ಲವೇ? ಅವುಗಳನ್ನು ಬಳಸಿ, ಸ್ವತಃ ದುಡಿದು ತಮ್ಮ ಜೀವನವನ್ನು ಸಾಗಿಸಬಹುದಲ್ಲ. 



“ಇ ಮನ್ ಉಲಹಿನಿಲ್ ಶೆಲ್ವರ್ ಇಪ್ಪೋದು ಇಲ್ಲೈ, ನೋಕ್ಕಿನೋಮ್” – ಈ ಜಗತ್ತು ಒಂದು ವಿಧದಲ್ಲಿ ನಿತ್ಯವಾದದ್ದೇ. ಸೃಷ್ಟಿಲಯಗಳ ಪ್ರವಾಹದಲ್ಲಿ ಸಿಕ್ಕಿಬಿದ್ದಿದ್ದರೂ ಸಹ, ಅದು ಸುಳ್ಳಲ್ಲ ಭ್ರಾಂತಿಯಲ್ಲ. ಈ ಜಗತ್ತಿನಲ್ಲಿ ಸಕಲಸದ್ಗುಣಸಂಪನ್ನರಾದ ಮಹನೀಯರು ಅತಿ ವಿರಳ. ಎಷ್ಟು ಬಗೆಯಲ್ಲಿ ಪರಿಶೀಲಿಸಿದರೂ ಸಹ ಈ ಸತ್ಯಾಂಶವನ್ನು ಅಲ್ಲಗಳೆಯಲು ಸಾಧ್ಯವಿಲ್ಲ. ಕೆಲವರು ಅಲ್ಪಮಾತ್ರ ಶ್ರೀಮಂತರು. ಅವರನ್ನು ಬಾಯಿತುಂಬ ಹೊಗಳುವುದರಿಂದ ಲಭಿಸುವುದಾದರೂ ಏನು? ಯಾರಿಂದ ನಮಗೆ ನಿಜವಾಗಿ ಉಜ್ಜೀವನ ದೊರೆಯುವುದೋ, ಯಾರು ನಮ್ಮನ್ನು ನಿಜವಾಗಿಯೂ ಉಜ್ಜೀವನಗೊಳಿಸಬಲ್ಲನೋ, ಆ ಸರ್ವೇಶ್ವರನನ್ನೇ ಸದಾ ಹೊಗಳಿ ಹಾಡುತ್ತಿರಬೇಕು. 



“ಮಮ್ಮಿನ್ ಕವಿಕೊಣ್ಡು ನುಮ್ಮಿಟ್ಟಾದೆಯ್ ವಮೇತ್ತಿನಾಲ್....................ಶೇರುಮೇ” – ಆಳ್ವಾರರ ಮತ್ತೊಂದು ಹಿತವಚನ ಇದು. ಒಬ್ಬೊಬ್ಬನಿಗೂ ತನ್ನ ಮನಸ್ಸಿಗೆ ಹಿತವಾದ ದೈವವನ್ನು ಆರಿಸಿಕೊಂಡು, ಭಕ್ತಿ ಮಾಡತಕ್ಕ ಸ್ವಾತಂತ್ರ್ಯವಿದೆ. ಅದಕ್ಕೆ ಅನುಗುಣವಾಗಿ ಒಬ್ಬೊಬ್ಬನೂ ತನ್ನ ಇಷ್ಟದೈವವನ್ನು ಒಮ್ಮನದಿಂದ ಆರಾಧಿಸಿ ಒಲಿಸಿಕೊಳ್ಳಲು ಯತ್ನಿಸಬೇಕು. ಇದು ಕರ್ತವ್ಯ. ತನ್ನ ಇಷ್ಟದೈವವನ್ನು ಎಡೆಬಿಡದಂತೆ ಭಜಿಸಿ ಪೂಜಿಸುವುದರಿಂದಲೇ, ಸರ್ವೇಶ್ವರನಾದ ಭಗವಂತನನ್ನು ಆ ಮೂಲಕ ಒಲಿಸಿಕೊಳ್ಳಬಹುದು. ಯಾವ ದೇವರ ಹೆಸರಿನಲ್ಲಿ ಪೂಜೆ ಸಲ್ಲಿಸಿದರೂ ಅದು ಒಬ್ಬನೇ ಆದ ಸರ್ವೇಶ್ವರನಿಗೆ ಸೇರುತ್ತದೆ.



ಆಳ್ವಾರರು ಹೇಳುತ್ತಾರೆ: ಪಂಡಿತರೇ, ನೀವು ನಿಮ್ಮ ಕವಿತಾ ಸಾಮರ್ಥ್ಯವನ್ನು ಭೂಲೋಕದಲ್ಲಿ ಬಾಳುವ ಅಲ್ಪಮಾತ್ರ ಶ್ರೀಮಂತರನ್ನು ಹೊಗಳಲು ವ್ಯರ್ಥವಾಗಿಸಬೇಡಿರಿ. ನಿಮ್ಮ ಹೊಗಳಿಕೆಗೆ ತಕ್ಕವರು ಯಾರಾದರೂ ಅಂಥವರು ಇದ್ದಾರೆಯೇ ನೀವೇ ಪರಿಶೀಲಿಸಿ ನೋಡಿ. ಅಂಥ ಅಲ್ಪರನ್ನು ಹೊಗಳಿ ಹೊಟ್ಟೆ ಹೊರೆಯುವುದರ ಬದಲಾಗಿ ನೀವು ನಿಮ್ಮ ಇಷ್ಟದೈವವನ್ನು ಮನಸಾರ ಹೊಗಳಿ – ಬಿಡದೆ ಭಜಿಸಿರಿ. ನಿಮ್ಮ ಈ ಹೊಗಳಿಕೆಯೆಲ್ಲವೂ ಸಕಲಸಂಪತ್ಪ್ರದನಾದ ಸರ್ವೇಶ್ವರನಿಗೇ ತಪ್ಪದೆ ಸೇರುತ್ತದೆ. 



೭. ಶೇರುಮ್ ಕೊಡೈಪುಹೞ್ ಎಲ್ಲೈಯಿಲಾನೈ, ಓರಾಯಿರಮ್

ಪೇರುಮುಡೈಯ ಪಿರಾನೈಯಲ್ಲಾಲ್ ಹಿಲೇನ್, 

ಮಾರಿಯನೈಯಹೈ ಮಾಲ್ ವರೈಯೊಕ್ಕುಮ್ ತಿಣ್ಡೋಳೆನ್ ಱು,

ಪಾರಿಲೋರ್ ಪಟ್ರೈಯೈಪ್ಪಚ್ಚೈಪ್ಪಶುಮ್ ಪೊಯ್ ಹಳ್ ಪೇಶವೇ.



ಶೇರುಮ್ = ತನಗೆ ಸೇರಿರತಕ್ಕ, ಕೊಡೈ ಪುಹೞ್ = ಔದಾರ್ಯದಿಂದ ಬಂದ ಕೀರ್ತಿಯ, ಎಲ್ಲೈಇಲಾನೈ = ಎಲ್ಲೆ ಇಲ್ಲದವನನ್ನು, ಓರ್ ಆಯಿರಮ್ = ಒಂದು ಸಾವಿರ, ಪೇರುಮ್ = ಹೆಸರುಗಳನ್ನೂ, ಉಡೈಯ = ಉಳ್ಳ, ಪಿರಾನೈ ಅಲ್ಲಾಲ್ = ಸ್ವಾಮಿಯನ್ನು ಹೊರತಾಗಿ, ಮಟ್ರು = ಬೇರೆ, ಯಾನ್ = ನಾನು, ಕಿಲ್ಲೇನ್ = ಶಕ್ತನಾಗಿಲ್ಲ, ಮಾರಿ ಅನೈಯಕೈ = ಕಾರ್ಮುಗಿಲ ಹಾಗೆಔದಾರ್ಯದ ಕೈ, ಮಾಲ್ ವರೈ ಒಕ್ಕುಮ್ = ಬಲುದೊಡ್ಡ ಪರ್ವತದಂಥ, ತಿಣ್ ತೋಳ್ ಎನ್ ಱು = ಬಲವಾದ ತೋಳು ಎಂದು, ಪಾರಿಲ್ = ಭೂಮಂಡಲದಲ್ಲಿ, ಓರ್ ಪಟ್ರೈಯೈ = ಬೇರೊಂದು ಆಶ್ರಯವನ್ನು, ಪಚ್ಚೈ ಪಶುಮ್ ಪೊಯ್ ಹಳ್ ಪೇಶವೇ = ಅಚ್ಚಸುಳ್ಳಿನ ಕಂತೆಯನ್ನು ಹೇಳುವುದಕ್ಕಾಗಿ. 



ತನಗೆ ಸೇರಿರತಕ್ಕ ಔದಾರ್ಯದಿಂದ ಬಂದ ಕೀರ್ತಿಗೆ ಎಲ್ಲೆ ಇಲ್ಲದವನನ್ನು, ಒಂದು ಸಾವಿರ ನಾಮಗಳನ್ನುಳ್ಳ ಸ್ವಾಮಿಯನ್ನು ಹೊರತಾಗಿ, “ಕಾರ್ಮುಗಿಲ ಹಾಗೆ ಔದಾರ್ಯದ ಕೈ’ ’ಬಲು ದೊಡ್ಡ ಪರ್ವತದಂಥ ಬಲವಾದ ತೋಳು’ ಎಂದು ಭೂಮಂಡಲದಲ್ಲಿ ಅಚ್ಚಸುಳ್ಳಿನ ಕಂತೆಯನ್ನು ಹೇಳುವುದಕ್ಕಾಗಿ ಬೇರೆ ಯಾವೊಂದು ಆಶ್ರಯವನ್ನೂ ಪಡೆದಿಲ್ಲ. 



ಇದುವರೆಗೆ ಆಳ್ವಾರರು ತಮ್ಮ ಜೊತೆಯಲ್ಲಿ ಬಾಳುವ ಪಂಡಿತರಲ್ಲಿ ಮರುಕ ತೋರಿಸುತ್ತಾ, ಅವರಿಗೆ ಹಿತವನ್ನು ಬೋಧಿಸಿದರಷ್ಟೆ. ಈಗ, ತಾವೇ ಈ ವಿಷಯದಲ್ಲಿ ಹೇಗೆ ನಡೆದುಕೊಳ್ಳುತ್ತಿದ್ದಾರೆಂಬುದನ್ನೂ, ತಮ್ಮ ಪಾಂಡಿತ್ಯವನ್ನು ಪರೋಪದೇಶಕ್ಕಾಗಿ ಮಾತ್ರವೇ ಉಪಯೋಗಿಸುತ್ತಿಲ್ಲವೆಂದೂ ಹೇಳಿಕೊಳ್ಳುತ್ತಿದ್ದಾರೆ. 



“ಶೇರುಮ್ ಕೊಡೈಪುಹೞ್ ಎಲ್ಲೈ ಇಲಾನೈ” – ’ಉದಾರಿ’ ಎಂಬ ಮಾತು\(ಗುಣ\) ಭಗವಂತನೊಬ್ಬನಿಗೆ ಮಾತ್ರವೇ ಸೇರಿದ್ದು. ಅವನ ಔದಾರ್ಯಕ್ಕೆ ಮಿತಿಯೇ ಇಲ್ಲ. 



“ಓರಾಯಿರಮ್ ಪೇರುಮ್ ಉಡೈಯ ಪಿರಾನ್” – ಭಗವಂತನಿಗೆ ಹೆಸರು ಒಂದೇ, ಎರಡೇ\! ಅವನ ಅನಂತಗುಣಗಳಿಗೆ ತಕ್ಕ ಹಾಗೆ ಅನಂತನಾಮಗಳಿವೆ. ’ಒಂದು ಸಾವಿರ’ ಹೆಸರುಗಳು ಎಂಬುದು ಔಪಚಾರಿಕವಾದದ್ದು ಮಾತ್ರವೇ. 



“ಮಾರಿಯನೈಯಕೈ”, “ಮಾಲ್ ವರೈಯೊಕ್ಕುಮ್ ತಿಣ್ಡೋಳ್” – ಭೂಲೋಕದಲ್ಲಿ ಬಾಳುವ ಶ್ರೀಮಂತರನ್ನು ಕುರಿತು ’ನಿನ್ನ ಕೈಗಳು ಕಾರ್ಮುಗಿಲಂತೆ ಔದಾರ್ಯಗೊಂಡವು”, “ನಿನ್ನ ತೋಳುಗಳು ಬಲುದೊಡ್ಡ ಬೆಟ್ಟದ ಹಾಗೆ ಸಮರ್ಥವಾದವು” – ಎಂದು ಮುಂತಾಗಿ ಇಲ್ಲದ್ದು ಸಲ್ಲದ್ದನ್ನೆಲ್ಲಾ ಕೂಡಿಸಿ ಹೊಗಳುವ ರೀತಿ ಎಂಬುದಕ್ಕೆ ಇವು ಎರಡು ನಿದರ್ಶನಗಳು. 



ಆಳ್ವಾರರು ಹೇಳುತ್ತಾರೆ: ’ಔದಾರ್ಯ’ ಎಂಬ ಗುಣ ಭಗವಂತನೊಬ್ಬನಿಗೆ ಮಾತ್ರವೇ ಸೇರಿದ್ದು. ಅವನ ಔದಾರ್ಯಕ್ಕೆ ಮಿತಿಯೇ ಇಲ್ಲ. ಅವನ ಅನಂತ ಕಲ್ಯಾಣಗುಣಗಳಿಗೆ ತಕ್ಕಂತೆ ಅವನಿಗೆ ಅನಂತನಾಮಗಳು. ಇಂಥ ಸರ್ವೇಶ್ವರನನ್ನು ಉಳಿದು ನಾನು ಭೂಲೋಕದ ಬೇರೆ ಯಾರನ್ನೂ ಆಶ್ರಯಿಸುವುದಿಲ್ಲ. ಸುಳ್ಳಿನ ಸುರಿಮಳೆಯನ್ನು ಕೂಡಿಸಿಅವನನ್ನು ಹೊಗಳುವುದೂ ಇಲ್ಲ. 



ಯಾವುದನ್ನು ತಾವು ಇತರರಿಗೆ ಬೋಧಿಸಬಯಸುತ್ತಾರೋ, ಅದನ್ನು ತಾವೇ ನಡೆಸಿ, ಇತರರಿಗೆ ಮೇಲ್ಪಂಕಿತ್ಯಾಗುವುದು ಮಹನೀಯರ ಸ್ವಭಾವ. ಆಳ್ವಾರರು ಇದನ್ನೇ ಇಲ್ಲಿ ತೋರಿಸಿರುವುದು. 



೮. ವೇಯಿನ್ ಮಲಿಪುರೈತೋಳಿ ಪಿನ್ನೈಕ್ಕೂ ಮಣಾಳನೈ,

ಆಯಪೆರುಮ್ ಪುಹೞ್ ಎಲ್ಲೈಯಿಲಾದನ ಪಾಡಿಪ್ಪೋಯ್,

ಕಾಯಮ್ ಕೞಿತ್ತು ಅವನ್ ತ್ತಾಳಿಣೈಕ್ಕೀೞ್ ಪ್ಪುಹುಮ್ ಕಾದಲನ್,

ಮಾಯಮನಿಶರೈ ಎನ್ ಶೊಲ್ಲವಲ್ಲೇನ್ವಾಯ್ ಕೊಣ್ಡೇ. 



ವೇಯಿನ್ ಮಲಿಪುರೈ ತೋಳಿ = ಬಿದಿರಿಗಿಂತಲೂ ಸುಂದರವೂ ದೀರ್ಘವೂ ಆಗಿರುವ ತೋಳುಗಳುಳ್ಳವಳಾದ, ನಪ್ಪಿನ್ನೈಕ್ಕೂ = ನಪ್ಪಿನ್ನೈದೇವಿಗೆ, ಮಣಾಳನೈ = ಗಂಡನನ್ನು, ಆಯ = ಪರಿಶೀಲಿಸಿ ಆರಿಸಿ, ಕಂಡುಕೊಳ್ಳತಕ್ಕ, ಪೆರುಮ್ ಪುಹೞ್ = ವಿಶೇಷವಾದ ಕೀರ್ತಿಗೆ, ಎಲ್ಲೈ ಇಲಾದನ = ಎಲ್ಲೆಯೇ ಇಲ್ಲದವನನ್ನು ಪಾಡಿ = ಕೀರ್ತಿಸುತ್ತಾ, ಪೋಯ್ = ಕಾಲಯಾಪನೆ ಮಾಡಿ, ಕಾಯಮ್ = ದೇಹವನ್ನು, ಕೞಿತ್ತು = ಕಳೆದು, ಅವನ್ = ಅವನ, ತಾಳ್ ಇಣೈಕ್ಕೀೞ್ = ತಿರುವಡಿಗಳ ಬಳಿಯಲ್ಲಿ, ಪುಹುಮ್ = ಸೆರಬೇಕೆಂಬ, ಕಾದಲನ್ = ಆಶೆಯುಳ್ಳವನಾದ ನಾನು, ಮಾಯಮನಿಶರೈ = ಅನಿತ್ಯವಾದ ಮನುಷ್ಯರನ್ನು ಕುರಿತು, ಎನ್ ಶೊಲ್ಲವಲ್ಲೇನ್ = ಏನನ್ನು ಹೇಳಬಲ್ಲೆನು, ವಾಯ್ ಕೊಣ್ಡೆ = ನನ್ನ ಮಾತನ್ನು ಬಳಸಿಕೊಂಡು. 



ಬಿದಿರಿಗಿಂತಲೂ ಸುಂದರವೂ ದೀರ್ಘವೂ ಆಗಿರುವ ತೋಳುಗಳ ನಪ್ಪಿನ್ನೈ ದೇವಿಯ ಗಂಡನನ್ನು, ಆರಿಸಿಕಂಡುಕೊಳ್ಳತಕ್ಕ ಅಸದೃಶವಾದ ಕೀರ್ತಿಗೆ ಎಲ್ಲೆಯೇ ಇಲ್ಲದವನನ್ನು ಕೀರ್ತಿಸುತ್ತಾ, ಕಾಲವನ್ನು \(ಆಯುಸ್ಸನ್ನು\) ಕಳೆದು, ದೇಹವನ್ನುಳಿದು, ಅವನ ತಿರುವಡಿಗಳ ಬಳಿಯಲ್ಲಿ ಸೇರಬೇಕೆಂಬ ಆಶೆಯುಳ್ಳವನಾದ ನಾನು ನನ್ನ ಮಾತನ್ನು ಬಳಸಿಕೊಂಡು ಅನಿತ್ಯರಾದ ಮನುಷ್ಯರನ್ನು ಕುರಿತು ಏನು ಹೇಳಬಲ್ಲೆ? 



“ನಪ್ಪಿನ್ನೈ ಮಣಾಳನ್” – ಭಗವಂತನ ಶ್ರೀಕೃಷ್ಣಾವತಾರದಲ್ಲಿ ನಡೆಸಿದ ಸಾಹಸವಾದ ಕೊಬ್ಬಿಸಿ ಬೆಳೆಸಿದ್ದ ಏಳು ಗೂಳಿಗಳನ್ನೂ ಒಬ್ಬನೇ ಎದುರಿಸಿ, ಅವುಗಳನ್ನು ಪಳಗಿಸಿ ಕಟ್ಟಿಹಾಕಿ, ನಪ್ಪಿನ್ನೈದೇವಿಯನ್ನು ಮದುವೆಯಾದದ್ದು. 



ಆಳ್ವಾರರು ಹೇಳುತ್ತಾರೆ: ಕೋಮಲೆಯೂ ಸುಂದರಿಯೂ ಆದ ನಪ್ಪಿನ್ನೈದೇವಿಯ ಪತಿಯನ್ನು, ಸಾಟಿಯಿಲ್ಲದ ಅನಂತಗುಣ ಸ್ವಭಾವಗಳುಳ್ಳವನನ್ನು ಎಡೆಬಿಡದಂತೆ ಹೊಗಳಿ ಹಾಡುತ್ತಾ ನನ್ನ ಜೀವನವನ್ನು ಸಾಗಿಸುತ್ತೇನೆ. ಕಡೆಗೆ ಈ ದೇಹವನ್ನು ತೊರೆದು ಆ ಸ್ವಾಮಿಯ ತಿರುವಡಿಗಳ ಬಳಿಯಲ್ಲಿರಬೇಕೆಂಬ ಆಶೆಯನ್ನು ಹೊತ್ತಿದ್ದೇನೆ. ಆದ್ದರಿಂದ, ನಶ್ವರವಾದ ಮಾನವರನ್ನು ಕುರಿತು ನಾನೇಕೆ ವ್ಯರ್ಥವಾಗಿ ಹೊಗಳಲಿ? 



೯. ವಾಯ್ ಕೊಣ್ಡು ಮಾನಿಡಮ್ ಪಾಡವನ್ದ ಕವಿಯೇನಲ್ಲೇನ್,

ಆಯ್ ಕೊಣ್ಡ ಶೀರ್ ವಳ್ಳಲ್ ಆೞಿ ಪ್ಪಿರಾನೆನಕ್ಕೇ ಯುಳನ್,

ಶಾಯ್ ಕೊನ್ಡ ವಿಮ್ಮೈಯುಮ್ ಶಾದಿತ್ತು ವಾನವರ್ ನಾಟ್ಟೈಯುಮ್,

ನೀ ಕಣ್ಡುಕೊಳ್ಳೆನ್ ಱು ವೀಡುಮ್ ತರುಮ್ ನಿನ್ ಱು ನಿನ್ ಱೇ. 



ವಾಯ್ ಕೊಣ್ಡು = ಮಾತಿನ ಮೂಲಕ, ಮಾನಿಡಮ್ = ಮನುಷ್ಯರನ್ನು, ಪಾಡ = ಸ್ತುತಿಮಾಡಲು, ವನ್ದ = ಈ ಲೋಕದಲ್ಲಿ ಹುಟ್ಟಿದ, ಕವಿಯೇನ್ = ಕವಿಯಾದವನು, ಅಲ್ಲೇನ್ = \(ನಾನು\) ಅಲ್ಲ, ಆಯ್ = ವೇದ ವೇದಾಂಗಗಳಲ್ಲಿ ಆಯ್ದು ವಿಮರ್ಶಿಸಲಾದ, ಶೀರ್ = ಸದ್ಗುಣಸಂಪತ್ತೂ, ವಳ್ಳಲ್ = ಔದಾರ್ಯವೂ, ಉಳ್ಳ, ಆೞಿ ಪಿರಾನ್ = ಚಕ್ರಾಯುಧದ ಸ್ವಾಮಿಯು, ಎನಕ್ಕೇ ಉಳನ್ = ನನ್ನ ಭಾಗಕ್ಕೇ \(ನನಗಾಗಿಯೇ\) ಇದ್ದಾನೆ, ಶಾಯ್ ಕೊಣ್ಡ = ಸುಂದರವಾದ, ಇಮ್ಮೈಯುಮ್ = ಇಹಲೋಕದ ಅನುಭವವನ್ನೂ, ಶಾದಿತ್ತು = ಸಾಧಿಸಿಕೊಂಡು, ವಾನವರ್ ನಾಟ್ಟೈಯುಮ್ = ನಿತ್ಯಸೂರಿಗಳ ರಾಜ್ಯವನ್ನೂ \(ಪರಮಪದಾನುಭವವನ್ನೂ\) ನೀಕಣ್ಡುಕೇಳ್ ಎನ್ ಱು = ನೀನು ಅನುಭವಿಸಿ ಆನಂದಿಸು ಎಂದು, ವೀಡುಮ್ = ಬಿಡುಗಡೆಯನ್ನೂ \(ಮೋಕ್ಷಸುಖವನ್ನೂ\), ತರುಮ್ = ಒದಗಿಸುತ್ತಾರೆ, ನಿನ್ ಱುನಿನ್ ಱೇ = ಇಲ್ಲಿ ವಾಸಿಸುತ್ತಿರುವಾಗಲೇ. 



ಮಾತಿನ ಮೂಲಕ ಮನುಷ್ಯರನ್ನು ಸ್ತುತಿಸುವುದಕ್ಕಾಗಿ ಹುಟ್ಟಿ ಬಂದ ಕವಿ ನಾನಲ್ಲ. ವೇದವೇದಾಂಗಗಳಲ್ಲಿ ಆಯ್ದು ವಿಮರ್ಶಿಸಲಾದ ಸದ್ಗುಣಸಂಪತ್ತನ್ನೂ, ಔದಾರ್ಯವನ್ನೂ ಉಳ್ಳ ಚಕ್ರಾಯುಧಧಾರಿಯಾದ ಸ್ವಾಮಿ ನನಗಾಗಿಯೇ ಇದ್ದಾನೆ. ಸುಂದರವಾದ ಇಹಲೋಕದ ಅನುಭವವನ್ನೂ, ಸಾಧಿಸಿಕೊಂಡು ನಿತ್ಯಸೂರಿಗಳ ರಾಜ್ಯವಾದ ಪರಮಪದಾನುಭವವನ್ನೂ ನೀನು ಕಂಡುಕೋ ಎಂದು, ಇಲ್ಲಿ ವಾಸಿಸುತ್ತಿರುವಾಗಲೇ ಮೋಕ್ಷಸುಖವನ್ನೂ ನನಗೆ ಒದಗಿಸುತ್ತಾನೆ. 



“ಆಯ್ ಕೊಣ್ಡ ಶೀರ್ ವಳ್ಳಲ್ ಆೞಿಪ್ಪಿರಾನ್ ಎನಕ್ಕೇ ಉಳನ್” – ಚಕ್ರಾಯುಧಧಾರಿಯಾದ ನನ್ನ ಸ್ವಾಮಿಯು ನನಗಾಗಿಯೇ ಇಹಲೋಕದಲ್ಲಿ ಸುಂದರವಾದ ಕ್ಷೇತ್ರಗಳಲ್ಲಿ, ಸಕಲಸದ್ಗುಣಪೂರ್ಣನಾಗಿ, ಔದಾರ್ಯದ ಗಣಿಯಾಗಿ ನೆಲಸಿದ್ದಾನೆ. ಅವನು ನನಗೆ ಒದಗಿಸಿರುವ ವಾಕ್ ಸಾಮರ್ಥ್ಯವನ್ನು ಹುಲುಮಾನವರನ್ನು ಹೊಗಳಿ ಹಾಡುವುದಕ್ಕಲ್ಲ, ಅಪಾರವಾದ ಸದ್ಗುಣಸಂಪತ್ತನ್ನೂ, ಮಿತಿಯಿಲ್ಲದ ಔದಾರ್ಯವನ್ನೂ ಉಳ್ಳ ಆ ಸ್ವಾಮಿಯ ಗುಣಗಾನಮಾಡಿ ನಲಿಯಲೆಂದೇ ನನಗೆ ವಾಕ್ ಸಾಮರ್ಥ್ಯವನ್ನು ಕೊಟ್ಟಿದ್ದಾನೆ. 



“ಶಾಯ್ ಕೊಣ್ಡ ವಿಮ್ಮೈಯುಮ್ ಶಾದಿತ್ತು ವಾನವರ್ ನಾಟ್ಟೈಯುಮ್ ನೀ ಕಣ್ಡುಕೋ...........” – ಸುಂದರವಾದ ಇಹಜೀವನವನ್ನು ಅನುಭವಿಸುವುದು ಎಂದರೆ ಸಾಂಸಾರಿಕ ಚಕ್ರದಲ್ಲಿ ಬಿದ್ದು ತೊಳಲುವುದಲ್ಲ. ನಮ್ಮನ್ನು ಆ ಬಂಧನದಿಂದ ಬಿಡುಗಡೆ ಮಾಡುವುದಕ್ಕಾಗಿಯೇ ಭಗವಂತನು ಅಪಾರ ಸದ್ಗುಣಗಳ ಗಣಿಯಾಗಿ, ಇಹಲೋಕದಲ್ಲಿ ನಾನಾಸುಂದರ ಕ್ಷೇತ್ರಗಳಲ್ಲಿ ಅರ್ಚಾವತಾರಿಯಾಗಿ ನೆಲಸಿದ್ದಾನೆ. ನಮಗೆ ಕೊಟ್ಟಿರುವ ವಾಕ್ ಸಾಮರ್ಥ್ಯವನ್ನುಬಳಸಿಕೊಂಡು, ಭಗವಂತನನ್ನು ಕಂಡು ಗುಣಗಾನ ಮಾಡುತ್ತಾ, ಬಿಡುಗಡೆಯ ಮಾರ್ಗವನ್ನೂ ಆ ಮೂಲಕವೇ ಸಾಧಿಸಿಕೊಳ್ಳುವುದಕ್ಕಾಗಿಯೇ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ನನಗೆ ಇಹಲೋಕದಲ್ಲಿ ಜನ್ಮವಿತ್ತದ್ದೂ, ಮಾತಿನ ಸಾಮರ್ಥ್ಯವನ್ನು ಕೊಟ್ಟದ್ದೂ ಒಂದು ಘನವಾದ ಉದ್ದೇಶದಿಂದಲೇ. ಅವುಗಳನ್ನು ಬಳಸಿಕೊಂಡು ಕ್ಷುದ್ರಮಾನವರನ್ನು ಗುಣಗಾನ ಮಾಡುವುದಕ್ಕಲ್ಲ, ಇಹಲೋಕದಲ್ಲಿ ಕಂಡುಬರುವ ಪ್ರಕೃತಿರಮ್ಯವಾದ ಅನೇಕ ಪವಿತ್ರಸ್ಥಳಗಳಿವೆ. ಅಲ್ಲಿ ಭಗವಂತನು ಅರ್ಚಾವತಾರಿಯಾಗಿ ನೆಲಸಿದ್ದಾನೆ. ಅಲ್ಲಿಗೆ ಹೋಗಿ, ಸ್ವಾಮಿಯನ್ನು ಸಂದರ್ಶಿಸಿ, ಅವನ ದಿವ್ಯಕಲ್ಯಾಣಗುಣಗಳನ್ನು ಬಾಯಿತುಂಬ ಹೊಗಳಿ ಆನಂದಿಸಬೇಕೆಂಬುದಕ್ಕಾಗಿಯೇ. ಇಲ್ಲಿ ನಾನು ಬದುಕಿರುವಾಗಲೇ, ಎಡೆಬಿಡದೆ ಭಗವನ್ನಾಮ ಸ್ಮರಣೆಮಾಡುತ್ತಾ, ಅವನ ಗುಣಗಾನ ಮಾಡುತ್ತಾ, ಇಹಾನುಭಾವವನ್ನು ಪಡೆದುಕೊಳ್ಳುವುದಕ್ಕೂ, ನಾನು ಗತಿಸಿದ ಬಳಿಕ ಪರಮಪದವನ್ನು ಪಡೆದುಕೊಳ್ಳುವುದಕ್ಕೂ, ಮೊಕ್ಷ ಸಾಮ್ರಾಜ್ಯವನ್ನು ಸಾಧಿಸಿಕೊಂಡು ಆನಂದಿಸುವುದಕ್ಕೂ ನನಗೆ ವಾಕ್ ಸಾಮರ್ಥ್ಯವನ್ನು ನನಗೆ ಭಗವಂತನು ದಯೆ ನೀಡಿದ್ದಾನೆ. 



೧೦. ನಿನ್ ಱುನಿನ್ ಱುಪಲನಾಳುಯ್ ಕ್ಕೂಮ್ ಇವ್ವುಡಲ್ ನೀಙ್ಗಿಪ್ಪೋಯ್,

ಶೆನ್ ಱು ಶೆನ್ಱಾಹಿಉಙ್ಕಣ್ಡು ಶನ್ಮಮ್ ಕೞಿಪ್ಪಾನೆಣ್ಣಿ,

ಒನ್ ಱಿ ಯೊನ್ ಱಿ ಯುಲಹಮ್ ಪಡೈತ್ತಾನ್ ಕವಿಯಾಯಿನೇಱ್

ಎನ್ ಱು ಮೆನ್ ಱು ಮಿನಿ ಮಟ್ರೊರುವರ್ ಕವಿಯೇ ಱ್ ಕುಕುಮೇ



ನಿನ್ ಱು ನಿನ್ ಱು = ಹೀಗೆಯೇ ಇರುತ್ತಾ, ಪಲನಾಳ್ = ಅನೇಕ ಕಾಲ, ಉಯ್ ಕ್ಕುಮ್ = ಜೀವಿಸುವ, ಇವುಡಲ್ = ಈ ದೇಹವನ್ನು, ನೀಙ್ಗಿ ಪೋಯ್ = ಬಿಟ್ಟು \(ನೀಗಿ\) ಹೋಗಿ, ಶೆನ್ ಱು ಶೆನ್ ಱು ಆಹಿಲುಮ್ = ಹಲವಾರು ಜನ್ಮಗಳನ್ನು ಆದರೂ, ಕಣ್ಡು = ಅನುಭವಿಸಿ, ಶನ್ಮಮ್ ಕೞಿಪ್ಪಾನ್ = ಜನ್ಮಗಳನ್ನು ಕಳೆಯುವುದಾಗಿ, ಎಣ್ಣಿ = ಭಾವಿಸಿ, ಒನ್ ಱಿ ಒನ್ ಱಿ = ಮತ್ತೆ ಮತ್ತೆ \(ಭಗವಂತನಲ್ಲಿ ಮನಸ್ಸನ್ನು ಕೂಡಿಸಲು\), ಉಲಹಮ್ ಪಡೈತ್ತಾನ್ = ಲೋಕಗಳನ್ನು ಸೃಷ್ಟಿಸಿದವನ, ಕವಿಯಾಯಿನೇಱ್ ಕು = ಕವಿಯಾದ ನನಗೆ, ಎನ್ ಱುಮ್ ಎನ್ಱುಮ್ = ಎಂದೆಂದಿಗೂ, ಇನಿ = ಇನ್ನು, ಮಟ್ರೊರುವರ್ = ಬೇರೊಬ್ಬರ, ಕವಿಏಱ್ ಕುಮೇ = ಕವಿಯಾಗುವುದು ಸರಿಯೇ? 



ಹೀಗೆಯೇ ಇರುತ್ತಾ, ಅನೇಕ ಕಾಲ ಜೀವಿಸುವ ಈ ದೇಹವನ್ನು ನೀಗಿ ಹೋಗಿ, ಹಲವಾರು ಜನ್ಮಗಳನ್ನಾದರೂ ಅನುಭವಿಸಿ, ಜನ್ಮಗಳನ್ನು ಕಳೆಯುವುದಾಗಿ ಭಾವಿಸಿ, ಮತ್ತೆಮತ್ತೆ ಲೋಕಗಳನ್ನು ಸೃಷ್ಟಿಸಿದವನ ಕವಿಯಾದ ನನಗೆ ಎಂದೆಂದಿಗೂ ಬೇರೊಬ್ಬರ ಕವಿಯಾಗುವುದು ತಕ್ಕದ್ದೇ? 



ಆಳ್ವಾರರು ಹೇಳುತ್ತಾರೆ: ಒಂದು ಜನ್ಮದಲ್ಲಿ ಭಗವಂತನನ್ನು ಹೊಗಳಿ ಹಾಡತಕ್ಕ ಕವಿ ಎನಿಸಿಕೊಂಡ ನಾನು, ಆ ಬಳಿಕ ಎಷ್ಟೇ ಜನ್ಮಗಳನ್ನೆತ್ತಿದರೂ ಸಹ, ನನ್ನ ಆ ಹಿಂದಿನ ಜನ್ಮದ ಸಂಸ್ಕಾರದ ರೀತಿಯಲ್ಲಿಯೇ ಪ್ರತಿಜನ್ಮದಲ್ಲೂ ಭಗವಂತನನ್ನು ಕೀರ್ತಿಸುವ ಕವಿಯೇ ಆಗುತ್ತೇನೆ. ಅದನ್ನು ತೊರೆದು ಬೇರೊಬ್ಬರ ಕವಿಯಾಗುವುದಿಲ್ಲ. ನಾನು ಹಾಗೆ ಜಾಡನ್ನು ಬದಲಾಯಿಸುಉದು ನನ್ನ ಶ್ರೇಯಸ್ಸಿಗೆ ತಕ್ಕದ್ದೂ ಅಲ್ಲ. 



೧೧. ಏಱ್ ಕುಮ್ ಪೆರುಮ್ ಪುಹೞ್ ವಾನವರೀಶನ್ ಕಣ್ಣನ್ ತನಕ್ಕೂ,

ಏಱ್ ಕುಮ್ ಪೆರುಮ್ ಪುಹೞ್ ವಣ್ ಕುರುಹೂರ್ ಚ್ಚಾದಹೋಪನ್ ಶೊಲ್,

ಏಱ್ ಕುಮ್ ಪೆರುಮ್ ಪುಹೞ್ ಆಯಿರತ್ತುವಿವೈಯು ಮೋರ್ ಪತ್ತು,

ಏಱ್ ಕುಮ್ ಪೆರುಮ್ ಪುಹೞ್ ಶೊಲ್ಲವಲ್ಲಾರ್ ಕ್ಕಿಲ್ಲೈ ಜನ್ಮಮೇ. 



ಏಱ್ ಕುಮ್ = ತನಗೆ ಒಪ್ಪುವಂಥ, ಪೆರುಮ್ ಪುಹೞ್ = ಅಪಾರಕೀರ್ತಿಯನ್ನುಳ್ಳ, ವಾನವರ್ ಈಶನ್ = ನಿತ್ಯಸೂರಿಗಳ ಒಡೆಯನಾದ, ಕಣ್ಣನ್ ತನಕ್ಕು = ಅತ್ಯಾಕರ್ಷಕನಾದ ಸ್ವಾಮಿಯನ್ನು ಕುರಿತು, ಏಱ್ ಕುಮ್ ಅದಕ್ಕೆ ತಕ್ಕದ್ದಾದ, ಪೆರುಮ್ ಪುಹೞ್ = ಅತಿಶಯವಾದ ಕೀರ್ತಿಯನ್ನುಳ್ಳ, ವಣ್ಕುರುಹೂರ್ = ಸುಂದರವಾದ ತಿರುಕ್ಕೂರುಹೂರಿನ, ಶಡಹೋಪನ್ ಶೊಲ್ = ಶಠಗೋಪನ \(ನಮ್ಮಾಳ್ವಾರರ\) ಮಾತುಗಳಾದ, ಏಱ್ ಕುಮ್ = ಒಪ್ಪುವಂಥ, ಪೆರುಮ್ ಪುಹೞ್ = ಅದ್ಭುತಕೀರ್ತಿಯ, ಆಯಿರತ್ತು = ಒಂದು ಸಾವಿರದಲ್ಲಿ, ಇವೈಯುಮ್ ಓರ್ ಪತ್ತು = ಸಾಟಿಯಿಲ್ಲದ ಈ ಹತ್ತರ, ಏಱ್ ಕುಮ್ = ಒಪ್ಪುವಂಥ, ಪೆರುಮ್ ಪುಹೞ = ಉನ್ನತ ಕೀರ್ತಿಯನ್ನು, ಶೊಲ್ಲವಲ್ಲಾರ್ ಕ್ಕೂ = ಹೇಳಿ ಹಾಡತಕ್ಕವರಿಗೆ, ಇಲ್ಲೈ ಜನ್ಮಮೇ = ಮರುಜನ್ಮವೇ ಇಲ್ಲ. 



ತನಗೆ ಒಪ್ಪುವಂಥ ಅಪಾರಕೀರ್ತಿಯನ್ನುಳ್ಳ ನಿತ್ಯಸೂರಿಗಳ ಒಡೆಯನಾದ ಅತ್ಯಾಕರ್ಷಕನಾದ ಸ್ವಾಮಿಯನ್ನು ಕುರಿತು, ಅದಕ್ಕೆ ತಕ್ಕ ಹಾಗೆ ಅತಿಶಯವಾದ ಕೀರ್ತಿಯನ್ನುಳ್ಳ ಸುಂದರವಾದ ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ಒಪ್ಪುವಂಥ ಅದ್ಭುತ ಕೀರ್ತಿಯ ಒಂದು ಸಾವಿರದಲ್ಲಿ ಸಾಟಿಯಿಲ್ಲದ ಈ ಹತ್ತರ ಒಪ್ಪುವಂಥ ಉನ್ನತಕೀರ್ತಿಯನ್ನು ಹೇಳಿ ಹಾಡತಕ್ಕವರಿಗೆ ಮರುಜನ್ಮವೇ ಇಲ್ಲ.



ಭಗವತ್ಕೃಪೆಯಿಂದ ನಮಗೆ ಒದಗಿ ಬಂದ ಕವಿತಾ ಸಾಮರ್ಥ್ಯವನ್ನು ನಾವು ಭೂಮಿಯಮೇಲೆ ಬಾಳುವ ಅಲ್ಪಮಾನವರನ್ನು ಕುರಿತು ಇಲ್ಲದ ಸಲ್ಲದ ಸುಳ್ಳುಗಳನ್ನು ಬೆರಸಿ ಹಾಡಬಾರದು. ಇಂಥ ಹೊಗಳಿಕೆ ನಿರರ್ಥಕ. ಸಕಲಕಲ್ಯಾಣಗುಣ ಸಂಪನ್ನನೂ, ಔದಾರ್ಯ ಪರಿಪೂರ್ಣನೂ ಆದ ಸರ್ವೇಶ್ವರನನ್ನು ಕೀರ್ತಿಸಿ ಹಾಡುವುದಕ್ಕೆ ಈ ಸಾಮರ್ಥ್ಯವನ್ನು ಉಪಯೋಗಿಸಬೇಕು. ಅವನ ಶಾಶ್ವತವಾದ ಮತ್ತು ಸತ್ಯಪೂರ್ಣವಾದ ಗುಣಗಾನ ಮಾಡುತ್ತ ಜನ್ಮವನ್ನು ಕಳೆಯಬೇಕು. ಎಷ್ಟೇ ಜನ್ಮಗಳನ್ನು ಇಹಲೋಕದಲ್ಲಿ ಕಳೆದರೂ ಸಹ, ಭಗವದ್ಗುಣ ಕೀರ್ತನೆಯನ್ನು ಬಿಟ್ಟುಕೊಡಬಾರದು. ಭಗವಂತನ ಉತ್ತಮವಾದ ಕೀರ್ತಿಗೆ ತಕ್ಕ ಹಾಗೆ, ಶಠಗೋಪನು \(ನಮ್ಮಾಳ್ವಾರರು\) ಅಷ್ಟೇ ಚೆನ್ನಾಗಿ ಒಪ್ಪತಕ್ಕ ಒಂದು ಸಾವಿರ ಪಾಶುರಗಳಲ್ಲಿ ಭಗವಂತನನ್ನು ಕೊಂಡಾಡಿದ್ದಾನೆ. ಅವುಗಳ ಪೈಕಿ ಈ ಹತ್ತು ಪಾಶುರಗಳು ಸಾಟಿಯಿಲ್ಲದವು. ಇವುಗಳನ್ನು ಚೆನ್ನಾಗಿ ಅರಿತುಕೊಂಡು, ಅನುಭಾವಪೂರ್ಣವಾಗಿ ಹಾಡತಕ್ಕವರಿಗೆ ಈ ಜನ್ಮವೇ ಕಡೆಯದಾಗುವುದು. ಮತ್ತು ಮರುಜನ್ಮವಿಲ್ಲದಂಥ ಪರಮಪದ ವಾಸವೂ ನಿತ್ಯಾನಂದ ಸುಖವೂ ಲಭಿಸುವುದು. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\!



\*\*\*\*\*\*\*\*\*\*\*\*\*\*\*\*











ತಿರುವಾಯ್ ಮೊೞಿ ಮೂರನೆಯದಶಕ ಹತ್ತನೆಯತಿರುವಾಯ್ಮೊೞಿ



೧೦.ಶನ್ಮಮ್ ಪಲಪಲ ಶೆಯ್ದು



೧. ಶನ್ಮಮ್ ಪಲಪಲಶೆಯ್ದು ವೆಳಿಪ್ಪಟ್ಟು ಶಙ್ಗೊಡು ಚಕ್ಕರಮ್ ವಿಲ್,

ಒಣ್ಮೈಯುಡೈಯವುಲಕ್ಕೈ ಒವ್ವಾನ್ ತಣ್ಡುಕೊಣ್ಡುಪುಳ್ಳೂರ್ ನ್ದು,

ವಣ್ಮೈಯುಡೈಯವರಕ್ಕರ್ ಅಶುರರೈ ಮಾಳಪ್ಪಡೈ ಪೌರ್ವ,

ನನ್ಮೈಯುಡೈಯವನ್ ಶೀರ್ ಪರವಪ್ಪೆಟ್ರ ನಾನೋರ್ ಕುರೈವಿಲನೇ. 



ಶನ್ಮಮ್ = ಜನ್ಮಗಳು, ಪಲಪಲಶೆಯ್ದು = ಹಲವರನ್ನು ಮಾಡಿ, ವೆಳಿಪ್ಪಟ್ಟು = ಅವತರಿಸಿ, ಶಙ್ಗೊಡು ಚಕ್ಕರಮ್ ವಿಲ್ = ಶಂಖವನ್ನೂ, ಚಕ್ರವನ್ನೂ, ಬಿಲ್ಲನ್ನೂ, ಒಣ್ಮೈಲುಡೈಯ = ಸುಂದರವಾದ, ಉಲಕ್ಕೈ = ಒನಕೆಯನ್ನೂ, ಒವ್ವಾಳ್ = ಸಾಟಿಯಿಲ್ಲದ ಖಡ್ಗವನ್ನೂ, ತಣ್ಡುಕೊಣ್ಡು = ಗದೆಯನ್ನು ಹಿಡಿದು, ಪುಳ್ಳೂರ್ ನ್ದು = ಗರುಡವಾಹನನಾಗಿ, ಉಲಹಿಲ್ = ಲೋಕದಲ್ಲಿ, ವಣ್ಮೈ ಉಡೈಯ = ಬಲಿಷ್ಠರಾದ, ಅರಕ್ಕರ ಅಶುರರೈ= ರಾಕ್ಷಸರನ್ನೂ ಅಸುರರನ್ನೂ, ಮಾಳ = ನಾಶಪಡಿಸುವುದಕ್ಕಾಗಿ, ಪಡೈ ಪೊರುದ = ಆಯುಧಗಳನ್ನೂ ಪ್ರಯೋಗಿಸಿ ಯುದ್ಧಮಾಡಿದ, ನನ್ಮೈ ಉಡೈಯವನ್ = ಸದ್ಗುಣವಂತೆನ, ಶೀರ್ = ಸದ್ಗುಣಗಳನ್ನು, ಪರವಪ್ಪೆಟ್ರ = ಹರಡಲು ಯತ್ನಿಸುತ್ತಿರುವ, ನಾನ್ =ನಾನು, ಓರ್ ಕುರೈವು ಇಲನೇ = ಯಾವೊಂದು ಕೊರತೆಯನ್ನೂ ಪಡೆದಿಲ್ಲ. 



ಹಲವಾರು ಜನ್ಮಗಳನ್ನೆತ್ತಿ, ಅವತರಿಸಿ, ಶಂಖವನ್ನೂ, ಚಕ್ರವನ್ನೂ, ಬಿಲ್ಲನ್ನೂ, ಸುಂದರವಾದ ಒನಕೆಯನ್ನೂ, ಸಾಟಿಯಿಲ್ಲದ ಖಡ್ಗವನ್ನೂ, ಗದೆಯನ್ನೂ ಹಿಡಿದು, ಗರುಡವಾಹನನಾಗಿ, ಲೋಕದಲ್ಲಿ ಬಲಿಷ್ಠರಾದ ಅಸುರರನ್ನೂ ರಾಕ್ಷಸರನ್ನೂ ನಾಶಪಡಿಸುವುದಕ್ಕಾಗಿ ಆಯುಧಗಳನ್ನು ಪ್ರಯೋಗಿಸಿ ಯುದ್ಧಮಾಡಿದ ಸದ್ಗುಣವಂತನ ಕಲ್ಯಾಣಗುಣಗಳನ್ನು ಹರಡಲು ಯತ್ನಿಸುತ್ತಿರುವ ನನಗೆ ಯಾವೊಂದು ಕೊರತೆಯೂ ಇಲ್ಲ. 



ಆಳ್ವಾರರು ಹೇಳುತ್ತಾರೆ: ಭೂಮಿಯಮೇಲೆ ಭಗವಂತನ ನಾನಾಅವತಾರಗಳ ಉದ್ದೇಶವಾದರೂ ಏನು? ಸಾಟಿಯಿಲ್ಲದ ದಿವ್ಯಾಯುಧಗಳನ್ನು ಅವನು ಧರಿಸಿರುವುದಾದರೂ ಏತಕ್ಕೆ? ಗರುಡವಾಹನನಾಗಿ ಶೀಘ್ರಗತಿಯಲ್ಲಿ ಎಲ್ಲೆಗೆಂದರಲ್ಲಿಗೆ ಧಾವಿಸಿ ಬರುವ ಕಾರಣವೇನು? ಭೂಲೋಕದಲ್ಲಿ ತನ್ನನ್ನು ಆಶ್ರಯಿಸಿದವರಿಗೆ ಬಲದರ್ಪಗಳಿಂದ ಕೊಬ್ಬಿದವರಾಗಿ, ಸಲ್ಲದ ಹಿಂಸೆಯನ್ನು ಕೊಡುವ ದುಷ್ಟರಾದ ಅಸುರ ರಾಕ್ಷಸರನ್ನು ಸದೆಬಡಿದು, ಜಗತ್ತಿಗೆ ತನ್ನ ಸರ್ವರಕ್ಷಕತ್ವವನ್ನು ತೋರ್ಪಡಿಸುವುದಕ್ಕಲ್ಲವೇ? ಪರಮಕರುಣಾಮೂರ್ತಿಯಾದ ಭಗವಂತನ ಅನಂತ ಕಲ್ಯಾಣಗುಣಗಳನ್ನು ಜಗತ್ತಿನಲ್ಲಿ ಹರಡುವುದಕ್ಕಾಗಿಯೇ ನಾನು ಜನ್ಮವೆತ್ತಿರುವುದು. ಪವಿತ್ರವಾದ ಈ ಕಾರ್ಯದಲ್ಲಿ ತೊಡಗಿರುವ ನನಗೇನು ಕೊರತೆ? ನನ್ನನ್ನು ಸರ್ವವಿಧದಲ್ಲೂ ರಕ್ಷಿಸುತ್ತಾ, ಕಡೆಗೆ ತನ್ನ ನಿತ್ಯಕೈಂಕರ್ಯವನ್ನೂ ಪರಮಪದವಾಸವನ್ನೂ ಅವನು ನನಗೆ ದಯೆನೀಡುತ್ತಾನೆ.



ಭಗವಂತನ ಕಲ್ಯಾಣಗುಣಗಳನ್ನು ಹರಡಲು ಮಾಡಿದ ಸುಲಭವಾದ ಉಪಾಯವೆಂದರೆ, ಒಂದು ಸಾವಿರ ಪಾಶುರಗಳ ಮೂಲಕ ಅವನನ್ನು ನಾನಾರೀತಿಯಲ್ಲಿ ಜನರ ಮನಮುಟ್ಟುವಂತೆ ರಚಿಸಿ ಹಾಡಿರುವುದೇ\! ತಿರುವಾಯ್ ಮೊೞಿಯ ರಚನೆಯ ಮುಖ್ಯ ಉದ್ದೇಶವೇ ಅದು. 



೨. ಕುಱೈವಿಲ್ ತಡಙ್ಗಡಲ್ ಕೋಳರ ವೇಱಿತ್ತನ್ ಕ್ಕೀಲಚ್ಚೆನ್ದಾಮರೈಕ್ಕಣ್,

ಉಱೈಬವನ್ ಪೋಲವೋರ್ ಯೋಹು ಪುಣರ್ ನ್ದ ಒಳಿಮಣಿವಣ್ಣನ್ ಕಣ್ಣನ್,

ಕಱೈಯಣಿ ಮೂಕ್ಕುಡೈಪ್ಪುಳ್ಳೈಕ್ಕಡಾವಿ ಅಶುರರೈಕಾಯ್ ನ್ದವಮ್ಮಾನ್,

ನಿಱೈಪುಹಳೇತ್ತಿಯುಮ್ ಪಾಡಿಯುಮಾಡಿಯುಮ್ ಯಾನೊರು ಮುಟ್ಟಿಲನೇ,



ಕುಱೈವುಇಲ್ = ಕೊರತೆಯಿಲ್ಲದ, ತಡ ಕಡಲ್ = ವಿಸ್ತಾರವಾದ ಕಡಲಲ್ಲಿ, ಕೋಳ್ ಅರವು ಏಱಿ = ಕ್ರೂರಸರ್ಪವನ್ನೇರಿ, ತನ್ = ತನ್ನ, ಕೋಲಮ್ = ಸುಂದರವಾದ, ಶೆನ್ದಾಮರೈ ಕಣ್ = ಕೆಂದಾವರೆಯಂತೆ ವಿಶಾಲವಾದ, ಕಣ್ಣುಗಳನ್ನು, ಉಱೈಬವನ್ ಪೋಲ = ನಿದ್ರಿಸುವವನ ಹಾಗೆ, ಓರ್ ಯೋಹು = ಸಾಟಿಯಿಲ್ಲದ ಯೋಗವನ್ನು, ಪುಣರ್ ನ = ನಡೆಸುವವನಾಗಿ \(ಪ್ರಯೋಗಿಸುವವನಾಗಿ\), ಒಳಿಮಣಿವಣ್ಣನ್ = ಹೊಳೆಯುವ ರತ್ನದ ಬಣ್ಣದವನೂ, ಕಣ್ಣನ್ = ಅತ್ಯಾಕರ್ಷಕನೂ, \(ಶ್ರೀಕೃಷ್ಣಾವತಾರಿಯೂ\) ಆದ ಭಗವಂತನು, ಕಱೈ = ಗುರುತು, ಅಣಿ = ಸಿದ್ಧವಾಗಿರುವ, ಮೂಕ್ಕು ಉಡೈ= ಮೂಗಿನ, ಪುಳ್ಳೈ = ಪಕ್ಷಿಯನ್ನು, ಕಡಾವಿ = ನಡೆಸುತ್ತಾ, ಅಶುರರೈ = ಅಸುರರನ್ನು, ಕಾಯ್ ನ್ದ = ನಾಶಪಡಿಸಿದ, ಅಮ್ಮಾನ್ = ಸ್ವಾಮಿಯ, ನಿಱೈಪುಹೞ್ = ಪರಿಪೂರ್ಣವಾದ ಕೀರ್ತಿಯನ್ನು, ಏತ್ತಿಯುಮ್ = ಸ್ತುತಿಸಿಯೂ, ಪಾಡಿಯುಮ್ = ಹಾಡಿಯೂ, ಆಡಿಯುಮ್ = ಆನಂದಿಸಿಯೂ, ಯಾನ್ = ನಾನು, ಒರುಮುಟ್ಟು = ಯಾವ ಬಗೆಯ ಆತಂಕವನ್ನೂ \(ತಡೆಯನ್ನು\) ಇಲನೇ = ಇಲ್ಲದವನಾಗಿದ್ದೇನೆ. 



ಕೊರತೆಯಿಲ್ಲದ ವಿಸ್ತಾರವಾದ ಕಡಲಲ್ಲಿ ಕ್ರೂರಸರ್ಪವನ್ನೇರಿ, ತನ್ನ ಸುಂದರವಾದ ಕೆಂದಾವರೆಯಂತೆ ವಿಶಾಲವಾದ ಕಣ್ಣುಗಳನ್ನು ನಿದ್ರಿಸುವವನ ಹಾಗೆ ಸಾಟಿಯಿಲ್ಲದ ಯೋಗನಿದ್ದೆಯಲ್ಲಿರುವವನೂ, ಹೊಳೆಯುವ ರತ್ನದ ಬಣ್ಣದವನ್ನೂ, ಅತ್ಯಾಕರ್ಷಕನೂ \(ಶ್ರೀಕೃಷ್ಣಾವತಾರಿಯೂ\) ಆದ ಭಗವಂತನು, ಗುರುತು ಸಿದ್ಧವಾಗಿರುವ ಮೂಗಿನ ಪಕ್ಷಿಯನ್ನೇರಿ ನಡೆಸುತ್ತಾ ಅಸುರರನ್ನು ನಾಶಪಡಿಸಿದ ಸ್ವಾಮಿಯ ಪರಿಪೂರ್ಣವಾದ ಕೀರ್ತಿಯನ್ನು ಸ್ತುತಿಸಿಯೂ, ಹಾಡಿಯೂ, ಆನಂದಿಸಿಯೂ ನಾನು ಯಾವಬಗೆಯ ಆತಂಕವನ್ನೂ \(ಅಡ್ಡಿಯನ್ನೂ\) ಇಲ್ಲದವನಾಗಿದ್ದೇನೆ. 



ಹಿಂದಿನ ಪಾಶುರದಲ್ಲಿ ಭಗವಂತನ ಲೀಲಾವತಾರಗಳ ಉದ್ದೇಶವನ್ನು ಕುರಿತು ಹೇಳಲಾಯಿತು. ಇಲ್ಲಿ ಸ್ವಾಮಿಯ ವ್ಯೂಹವತಾರದ ವೈಶಿಷ್ಟ್ಯವನ್ನು ಹೇಳಲಾಗುತ್ತಿದೆ. 



“ಕುಱೈವು ಇಲ್ ತಡಙ್ಗಡಲ್” – ಭಗವಂತನು ತನ್ನ ಲೋಕಚಿಂತನೆಗೆಂದು ಎಂಥ ಸೊಗಸಾದ, ಶಾಂತವಾದ ಸ್ಥಳವನ್ನು ಗೊತ್ತು ಮಾಡಿಕೊಂಡಿದ್ದಾನೆ ಕಂಡಿರಾ\! ಅದು, ಪರಿಶುದ್ಧವೂ, ಪರಿಪೂರ್ಣವೂ, ಅನಂತವೂ \(ವಿಸ್ತಾರವೂ\) ಆಗಿರುವ ಪಾಲ್ಗಡಲು. ಅಲ್ಲಿ ಯಾವ ಬಗೆಯ ಕೊರತೆಗೆ ಅವಕಾಶವೂ ಇಲ್ಲ. 



“ಕೋಳರವೇಱಿ ತನ್ ಶೆನ್ದಾಮರೈಕ್ಕಣ್ ಉಱೈಬವನ್ ಪೋಲ ಓರ್ ಯೋಹು ಪುಣರ್ ನ್ದು” – ಪರಿಶುದ್ಧವೂ ಅನಂತವೂ ಆದ ಪಾಲ್ಗಡಲಲ್ಲಿ ಅನಂತನನ್ನೇ ಹಾಸುಗೆಯಾಗಿ ಮಾಡಿಕೊಂಡು, ಅತ್ಯಾಕರ್ಷಕವೂ ವಿಶಾಲವೂ ಸುಂದರವೂ ಆದ ತನ್ನ ಕಣ್ಣುಗಳನ್ನು ಮುಚ್ಚಿ, ನಿದ್ರಿಸುವವನ ಹಾಗೆ ಪವಡಿಸಿ, ಸಾಟಿಯಿಲ್ಲದ ಯೋಗನಿದ್ದೆಯಲ್ಲಿರುವವನು ಸ್ವಾಮಿ. 



“ಒಳಿಮಣಿವಣ್ಣನ್ ಕಣ್ಣನ್” – ಹೊಳೆಯುವ ನೀಲರತ್ನ ಪ್ರಭೆಯಿಂದ ಮೆರೆಯುತ್ತಾ, ಅತ್ಯಾಕರ್ಷಕನಾಗಿ, ಶ್ರೀಕೃಷ್ಣಾವತಾರಿಯಾಗಿರುವವನುಸ್ವಾಮಿ.



“ಕಱೈಉಡೈಪುಳ್” – ಭಗವಂತನ ವಾಹನವಾದ ಗರುಡಪಕ್ಷಿಯ ವಿವರಣೆ ಇದು. ಭಗವಂತನ ಆಷ್ರಿತವಿರೋಧಿಗಳನ್ನು ನಾಶಪಡಿಸುವುದೇ ಗರುಡಪಕ್ಷಿಯ ಒಂದು ಭಗವತ್ಕೈಂಕರ್ಯ. ತನ್ನ ಹರಿತವಾದ ಮೊನಚಾದ ಕೊಕ್ಕಿನಿಂದ ಅವರನ್ನು ಚುಚ್ಚಿ, ಸೀಳಿ, ನಾಶಪಡಿಸುವುದರಲ್ಲಿಯೇ ತೊಡಗಿರುವುದರಿಂದ, ಗರುಡನ ಕೊಕ್ಕು ಯಾವಾಗಲೂ ರಕ್ತದ ಕೆರೆಯಿಂದ ಕೂಡಿದ್ದು. 



ಪುಳ್ಳೈಕಡಾವಿ ಅಶುರರೈಕಾಯ್ದ ಅಮ್ಮಾನ್” – ಭಗವಂತನು ತನ್ನ ಆಶ್ರಿತವಿರೋಧಿಗಳನ್ನು ನಾಶಪಡಿಸುವುದಕ್ಕೆ ಅತ್ಯಂತ ಚುರುಕಾಗಿ ಎಲ್ಲಿಗೆ ಬೇಕೆಂದರೆ ಅಲ್ಲಿಗೆ ಹೋಗಬಲ್ಲ ಗರುಡಪಕ್ಷಿಯನ್ನು ನಡೆಸುತ್ತಾನೆ ಭಗವಂತ. 



ಆಳ್ವಾರರು ಹೇಳುತ್ತಾರೆ: ಪರಿಶುದ್ಧವೂ ಪರಿಪೂರ್ಣವೂ ಆಗಿರುವ ಪಾಲ್ಗಡಲಲ್ಲಿ ಅನಂತಶಯನನಾಗಿ ಪವಡಿಸಿ ಯೋಗನಿದ್ದೆಯನ್ನು ನಟಿಸುವವನಾದ, ಸುಂದರವೂ ವಿಶಾಲವೂ ಆದ ಕೆಂದಾವರೆಯಂತೆ ಆಕರ್ಷಕವಾದ ಕಣ್ಣುಗಳುಳ್ಳವನಾದ, ಹೊಳೆಯುವ ನೀಲಮಣಿಬಣ್ಣದ ಅತ್ಯಾಕರ್ಷಕ ಕೃಷ್ಣಾವತಾರಿಯಾದ, ಗರುಡವಾಹನನಾಗಿ ಆಶ್ರಿತ ವಿರೋಧಿಗಳನ್ನು ಸದೆಬಡಿಯುತ್ತಾ, ಆಶ್ರಿತ ರಕ್ಷಣೆಯಲ್ಲಿಯೇ ಸದಾ ನಿರತನಾಗಿರುವ ಸರ್ವೇಶ್ವರನ ತುಂಬು ಕೀರ್ತಿಯನ್ನು ಸ್ತುತಿಸಿ, ಹಾಡಿ, ನಲಿದಾಡುವುದಕ್ಕೆ ನನಗೆ ಯಾವ ಬಗೆಯ ಅಡ್ಡಿಯೂ \(ಕೊರತೆಯೂ\) ಇಲ್ಲ. 



ಆಳ್ವಾರರ ಕೆಲಸವೇ ಅದು. ಆ ವಿಷಯದಲ್ಲಿ ಅವರೂ ಪಾಲ್ಗಡಲಿಂತೆ ಪರಿಶುದ್ಧರೂ ಭಕ್ತಿ ಪರಿಪೂರ್ಣರೂ ಹೌದು.



೩. ಮುಟ್ಟಿಲ್ ಪಲ್ ಪೋಹತ್ತೊರು ತನಿ ನಾಯಹನ್ ಮೂವುಲಹಕ್ಕೂರಿಯ,

ಕಟ್ಟಿಯೈ, ತೇನೈ, ಯಮುದೈ, ನನ್ ಪಾಲೈಕ್ಕನಿಯೈಕ್ಕರುಮ್ಬುತನ್ನೈ,

ಮಟ್ಟವಿೞ್ ತಣ್ಣನ್ತುೞಾಯ್ ಮುಡಿಯಾನೈ ವಣಙ್ಗಿ ಅವನ್ ತಿಱತ್ತು

ಪ್ಪಟ್ಟಪಿನ್ನೈ, ಇಱೈಯಾಹಿಲುಮ್ ಯಾನೆನ್ ಮನತ್ತುಪ್ಪರಿವಿಲನೇ. 



ಮುಟ್ಟು ಇಲ್ = \(ಯಾವ ಬಗೆಯ\) ಅಡ್ಡಿ ಆತಂಕಗಳಿಲ್ಲದೆ, ಪಲ್ = ಹಲವಾರು, ಪೋಹತ್ತು = ಭೋಗಗಳ, ಓರ್ = ಅದ್ವಿತೀಯನಾದ, ತನ್ = ಪರಿಪೂರ್ಣನಾದ, ನಾಯಯನ್ = ಸರ್ವೇಶ್ವರನನ್ನು, ಮೂ ಉಲಹುಕ್ಕೂ= ಮೂರು ಲೋಕಗಳಿಗೆ, ಉರಿಯ = ತಕ್ಕವನಾದ \(ಅನುಭವಿಸಿ ಆನಂದಿಸತಕ್ಕವನಾದ\), ಕಟ್ಟಿಯೈ = ಕಲ್ಲುಸಕ್ಕರೆಯನ್ನು, ತೇನೈ = ಜೇನನ್ನು, ಅಮುದೈ = ಅಮೃತವನ್ನು, ನಲ್ ಪಾಲೈ = ಪರಿಶುದ್ಧವಾದ ಹಾಲನ್ನೂ, ಕನಿಯೈ = ಕಳಿತ ಹಣ್ಣನ್ನು, ಕರುಮ್ಬುತನ್ನೈ = ಕಬ್ಬನ್ನು, ಮಟ್ಟು ಅವಿೞ್ = ಮಧುಸುರಿಸುವ, ತಣ್ = ತಂಪಾದ, ಅಮ್ = ಸುಂದರವಾದ, ತುೞಾಯ್= ತುಲಸಿಯ, ಮುಡಿಯಾನೈ = ಕಿರೀಟವನ್ನು\(ಹಾರವನ್ನು\) ಧರಿಸಿರುವವನನ್ನು, ವಣಞ್ಗಿ = ನಮಸ್ಕರಿಸಿ, ಅವನ್ ತಿಱತ್ತು = ಅವನ ವಿಷಯದಲ್ಲಿ, ಪಟ್ಟ ಪಿನ್ನೈ = ಸೇವಕನಾದ ಬಳಿಕ, ಇಱೈಆಹಿಲುಮ್ = ಸ್ವಲ್ಪವಾದರೂ, ಯಾನ್ = ನಾನು, ಎನ್ ಮನತ್ತು = ನನ್ನ ಮನಸ್ಸಿನಲ್ಲಿ, ಪರಿವು ಇಲನೇ = ಕಳಂಕವನ್ನು ಹೊಂದಿಲ್ಲ. 



ಯಾವ ಬಗೆಯ ಅಡ್ಡಿಆತಂಕಗಳಿಲ್ಲದೆ, ಹಲವಾರು ಭೋಗಗಳುಳ್ಳ ಅದ್ವಿತೀಯನಾದ, ಪರಿಪೂರ್ಣನಾದ ಸರ್ವೇಶ್ವರನನ್ನು, ಮೂರುಲೋಕಗಳೂ ಅನುಭವಿಸಿ ಆನಂದಿಸತಕ್ಕ ಕಲ್ಲುಸಕ್ಕರೆಯನ್ನು, ಜೇನನ್ನು, ಅಮೃತವನ್ನು, ಪರಿಶುದ್ಧವಾದ ಹಾಲನ್ನೂ, ಮಾಗಿದ ಹಣ್ಣನ್ನೂ, ಕಬ್ಬನ್ನು, ಮಧುವನ್ನು ಸುರಿಸುವ ತಂಪಾದ ಮತ್ತು ಸುಂದರವಾದ ತುಲಸಿಯ ಹಾರವನ್ನು ಕಿರೀಟವಾಗಿ ಮುಡಿದವನನ್ನು ನಮಸ್ಕರಿಸಿ, ಅವನ ವಿಷಯದಲ್ಲಿ ಸೇವೆ ಸಲ್ಲಿಸುವವನಾದ ಬಳಿಕ ನಾನು ನನ್ನ ಮನದಲ್ಲಿ ಸ್ವಲ್ಪವಾದರೂ ಕಳಂಕವನ್ನು ಹೊಂದಿಲ್ಲ. 



ಸರ್ವೇಶ್ವರನಾದ ಭಗವಂತನನ್ನು ಆಶ್ರಯಿಸುವುದರ ಫಲವೇನೆಂಬುದನ್ನು ಇಲ್ಲಿ ಹೇಳಲಾಗುತ್ತದೆ. 



“ಮುಟ್ಟಿಲ್ ಪಲಪೋಹತ್ತೊರು ತನಿನಾಯಹನ್” – ಸರ್ವೇಶ್ವರನಾದ ಭಗವಂತನಿಗೆ ಮನುಷ್ಯರು, ದೇವತೆಗಳು, ದಿಕ್ಪಾಲಕರು, ಬ್ರಹ್ಮಾದಿಗಳು, ಮಹರ್ಷಿಗಳು, ಸಿದ್ಧಸಾಧ್ಯರೂ, ನಿತ್ಯಸೂರಿಗಳು ಎಡೆಬಿಡದಂತೆ ನಾನಾಭೋಗಗಳನ್ನು ಸಲ್ಲಿಸುತ್ತಲೇ ಇರುತ್ತಾರೆ. ಅವನೊಬ್ಬನೇ ಸರ್ವವಿಧದಲ್ಲೂ ಪರಿಪೂರ್ಣನಾಗಿ ಎಲ್ಲ ಭೋಗಗಳನ್ನೂ ಸ್ವೀಕರಿಸತಕ್ಕವನು.



ಭಗವಂತನನ್ನು ಮೂರುಲೋಕಗಳವರೂ ತಮತಮಗೆ ತಕ್ಕ ರೀತಿಯಲ್ಲಿ ಆಸ್ವಾದಿಸಿ, ಆನಂದಿಸುತ್ತಾರಷ್ಟೆ. ಅವುಗಳನ್ನೆಲ್ಲಾ ಇಲ್ಲಿ ಆರು ಬಗೆಯ ಮಧುರವಸ್ತುಗಳಾಗಿ ವಿವರಿಸಿ ಹೇಳಲಾಗಿದೆ: ಕಲ್ಲುಸಕ್ಕರೆ, ಜೇನು, ಅಮೃತ, ಹಾಲು, ಕಳಿತು ಮಾಗಿದ ಹಣ್ಣು, ಕಬ್ಬು-ಇವು-ಎಲ್ಲವೂ ಸಿಹಿಯಾದ ವಸ್ತುಗಳೇ ಆದರೂ ಒಂದೊಂದರ ಅನುಭವವೂ ಒಂದೊಂದು ಬಗೆಯಸಿಹಿಯೇ. ಯಾವ ಎರಡನ್ನೂ ಒಂದಕ್ಕೊಂದು ಸಮನೆಂದು ಹೇಳಲು ಸಾಧ್ಯವೇ ಇಲ್ಲ. ಭಗವದನುಭವವೂ ಹಾಗೆಯೇ ಅದನ್ನು ಎಷ್ಟೆಷ್ಟು ಬಗೆಯಲ್ಲಿ ವಿವರಿಸಿ ಹೇಳಿದರೂ, ಆ ಅನುಭವಕ್ಕೆ ಸರಿಸಾಟಿಯಾದದ್ದು ಯಾವ ವಿವರಣೆಯೂ ಸಿಕ್ಕುವುದಿಲ್ಲ ಎನಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಎಲ್ಲಾ ಬಗೆಯ ಭೋಗಗಳನ್ನೂ ಸ್ವೀಕರಿಸುತ್ತಿರುವ, ಅತ್ಯಂತ ಮಧುರವಾದ, ಸರಿಸಾಟಿಯಿಲ್ಲದ ಸರ್ವೇಶ್ವರನನ್ನು ನಾನು ಆಶ್ರಯಿಸಿದ ಬಳಿಕ, ಅವನ ಸೇವೆಯಲ್ಲಿಯೇ ತೊಡಗಿರುವನನ್ನು ಮನಸ್ಸಿನಲ್ಲಿ ಯಾವ ಬಗೆಯ ದುಃಖ ಸಂಕಟಗಳಿಗೂ ಎಡೆಯಿಲ್ಲದಾಗಿದೆ. 



೪. ಪರಿವಿನ್ ಱಿವಾಣನೈಕ್ಕಾತ್ತು ಮೆನ್ ಱು ಅನ್ ಱು ಪಡೈಯೊಡುಮ್ ವನ್ದೈದಿರ್ ನ್ದ,

ತಿರಿಪುರಮ್ ಶೆಟ್ರವನುಮ್ ಮಹನುಮ್ ಪಿನ್ನುಮಙ್ಗಿಯುಮ್ ಪೋರ್ ತೊಲೈಯ,

ಪೊರುಶಿಱೈಪ್ಪುಳ್ಳೈಕ್ಕಡಾವಿಯ ಮಾಯನೈ ಆಯನೈ ಪೊಱ್ ಶಕ್ಕರತ್ತು,

ಅರಿಯಿನೈ, ಅಚ್ಚು ತನೈಪ್ಪಟ್ರಿ ಯಾನಿೞೇ ಯೇನುಮಿಡಾರಿಲನೇ. 



ಪರಿವು ಎನ್ ಱಿ = ಸಂಕಟವಿಲ್ಲದಂತೆ, ವಾಣನೈ = ಬಾಣಾಸುರನನ್ನು, ಕಾಕ್ಕುಮ್ ಎನ್ ಱು = ಕಾಯುವುದಕ್ಕಾಗಿ, ಅನ್ ಱು = ಅಂದು, ಪಡೈಯೊಡುಮ್ = ಆಯುಧಗಳೊಡನೆ, \(ಬಲವಾದ ಸೈನ್ಯದೊಡನೆ\), ವನ್ದು= ಬಂದು, ಎದಿರ್ ನ್ದ = ಎದುರಿಸಿದ, ತಿರಿಪುರಮ್ = ತ್ರಿಪುರರನನ್ನ, ಶೆಟ್ರವನುಮ್ = ಕೊಂದವನೂ, ಮಹನುಮ್ = ಮಗನಾದ ಷಣ್ಮುಖನೂ, ಪಿನ್ನುಮ್ =ಅಲ್ಲದೆ, ಅಙ್ಗಿಯುಮ್ = ಅಗ್ನಿಯೂ, ಪೋರ್ = ಯುದ್ಧರಂಗದಿಂದ, ತೊಲೈಯ = ತೊಲಗಿ ಓಡುವಂತೆ, ಪೌರು = ಹೊಡೆದಾಡುವಂಥ, ಶಿಱೈ = ರೆಕ್ಕೆಗಳ, ಪುಳ್ಳೈ= ಪಕ್ಷಿಯನ್ನು, ಕಡಾವಿಯ = ನಡೆಸಿದ, ಮಾಯನೈ = ಆಶ್ಚರ್ಯಕಾರಿಯನ್ನು, ಆಯನೈ = ಗೋವಳನನ್ನು, ಪೊನ್ ಶಕ್ಕರತ್ತು = ಸುಂದರವಾದ ಚಕ್ರಾಯುಧದ, ಅರಿಯಿನೈ = ಹರಿಯನ್ನು, ಅಚ್ಚುದನೈ = ಅಚ್ಯುತನನ್ನು, ಪಟ್ರಿ = ಆಶ್ರಯಿಸಿ, ಯಾನ್ = ನಾನು, ಇಱೈಯೇನುಮ್ = ಸ್ವಲ್ಪವಾದರೂ \(ಎಳ್ಳಷ್ಟಾದರೂ\), ಇಡರ್ ಇಲನೇ = ಸಂಕಟವಿಲ್ಲದವನಾಗಿದ್ದೇನೆ. \(ಕಷ್ಟವೇ ಇಲ್ಲದವನಾಗಿದ್ದೇನೆ\). 



ಅಂದು ಬಾಣಾಸುರನನ್ನು ಸಂಕಟವಿಲ್ಲದಂತೆ ರಕ್ಷಿಸುವುದಕ್ಕಾಗಿ ಬಲವಾದ ತನ್ನ ಸೈನ್ಯದೊಡನೆ ಬಂದು ಎದುರಿಸಿದ ತ್ರಿಪುರರನ್ನು ಕೊಂದವನೂ, ಅವನ ಮಗನಾದ ಷಣ್ಮುಖನೂ, ಅಗ್ನಿಯೂ, ಯುದ್ಧರಂಗದಿಂದ ತೊಲಗಿ ಓಡಿಹೋಗುವಂತೆ, ಹೊಡೆದಾದುವಂಥ ರೆಕ್ಕೆಗಳುಳ್ಳ ಪಕ್ಷಿಯನ್ನು ನಡೆಸಿದ ಆಶ್ಚರ್ಯಕಾರಿಯನ್ನು, ಗೋವಳನನ್ನು, ಸುಂದರವಾದ ಚಕ್ರಾಯುಉಧದ ಹರಿಯನ್ನು, ಅಚ್ಯುತನನ್ನು, ಆಶ್ರಯಿಸಿ, ನಾನು ಎಳ್ಳಷ್ಟಾದರೂ ಕಷ್ಟವಿಲ್ಲದವನಾಗಿದ್ದೇನೆ. 



ಇಲ್ಲಿ ಬಾಣಾಸುರನ ನಿದರ್ಶನವನ್ನು ಎತ್ತಿಕೊಂಡಿರುವುದು, ಸರ್ವೇಶ್ವರನಾದ ಭಗವಂತನ ಸರ್ವಶಕ್ತಿತ್ವವನ್ನು ಸೂಚಿಸುವುದಕ್ಕಾಗಿ. 



ಪ್ರಹ್ಲಾದನ ವಂಶದವನೂ, ಬಲಿಚಕ್ರವರ್ತಿಯ ಮಗನೂ ಆದ ಬಾಣಾಸುರನಿಗೆ ಒಂದು ಸಾವಿರತೋಳುಗಳು. ಅವೆಲ್ಲವುಗಳಿಂದಲೂ ಶಿವತಾಂಡವಕ್ಕೆ ತಕ್ಕಂತೆ ಮೃದಂಗಾದಿ ತಾಳವಾದ್ಯಗಳನ್ನು ನುಡಿಸಿ, ಶಿವನನ್ನು ಮೆಚ್ಚಿಸಿಕೊಂಡು ಅವನನ್ನೇ ಅವನ ಭೂತಸೈನ್ಯದೊಡನೆ ತನ್ನ ಪಟ್ಟಣವಾದ ಪ್ರಾಗ್ಜ್ಯೋತಿಷ ಪುರಕ್ಕೆ ಕಾವಲಾಗಿ ಮಾಡಿಕೊಂಡಿದ್ದನು. ಅವನಿಗೊಬ್ಬ ಸುಂದರಿಯಾದ ಮಗಳು-ಉಷೆ ಎಂಬವಳು. ಅವಳು ಒಂದು ರಾತ್ರಿ, ತನ್ನ ಕನಸಿನಲ್ಲಿ ಶ್ರೀಕೃಷ್ಣನ ಮೊಮ್ಮಗನಾದ ಪ್ರದ್ಯುಮ್ನನನ್ನು ಕಂಡು ಮೋಹಿಸಿದಳು. ಮತ್ತು ತನ್ನ ಸಖಿಯ ಸಹಾಯದಿಂದ ಅವನನ್ನು ಮಾಯೆಯಿಂದ ತನ್ನ ಅಂತಃಪುರಕ್ಕೆ ಬರಮಾಡಿಕೊಂಡು, ಅವನೊಡನೆ ಆನಂದದಿಂದ ಇದ್ದಳು. ಈ ವಿಷಯ ಬಾಣನಿಗೆ ತಿಳಿಯಿತು. ಕೂಡಲೇ, ಅವನು ಪ್ರದ್ಯುಮ್ನನನ್ನು ಸೆರೆಮಾಡಿದನು. ಶ್ರೀಕೃಷ್ಣನಿಗೆ ಈ ವಿಷಯ ತಿಳಿಯಿತು. ಅವನು ಬಾಣನ ಮೇಲೆ ದಂಡೆತ್ತಿ ಬಂದನು. ಬಾಣನ ಕಾವಲಾಗಿದ್ದ ’ತ್ರಿಪುರಸಂಹಾರಿ’ ಎಂಬ ಬಿರುದನ್ನು ಹೊತ್ತ ಶಿವನೂ, ಅವನ ಮಗ ಷಣ್ಮುಖನೂ, ಅಗ್ನಿಯೂ ಶ್ರೀಕೃಷ್ಣನನ್ನು ಎದುರಿಸಲಾರದೆ ಓಡಲು, ಬಾಣಾಸುರನೇ ಅವನನ್ನು ಎದುರಿಸಬೇಕಾಯಿತು. ಶ್ರೀಕೃಷ್ಣನು ಅವನನ್ನು ಸೋಲಿಸಿ, ಅವನ ಸಾವಿರತೋಳುಗಳನ್ನೂ ಒಂದೊಂದಾಗಿ ತುಂಡಾರಿಸುತ್ತಾ ಬಂದನು. ಆಗ ಶಿವನು ತನ್ನ ಭಕ್ತನನ್ನು ಉಳಿಸಿಕೊಡಬೇಕೆಂದು ಬೇಡಿದ್ದರಿಂದ ಬಾಣನನ್ನು ಉಳಿಸಿದನು. ಅಲ್ಲದೆ, ಬಾಣನಮಗಳಾದ ಉಷೆಯನ್ನು ಪ್ರದ್ಯುಮ್ನನಿಗೆ ಕೊಟ್ಟು ಮದುವೆಮಾಡಿ, ಮಗಳು ಅಳಿಯಂದಿರನ್ನು ಶ್ರೀಕೃಷ್ಣನೊಡನೆ ವಿಜೃಂಬಣೆಯಿಂದ ಬೀಳ್ಕೊಟ್ಟನು. ಇದು ಕತೆ.



ಆಳ್ವಾರರು ಹೇಳುತ್ತಾರೆ: ಬಾಣನನ್ನು ರಕ್ಷಿಸಲು ಸದಾ ಕಾವಲಾಗಿದ್ದ ಶಿವನೂ, ಅವನ ಮಗನಾದ ಷಣ್ಮುಖನೂ, ಮತ್ತು ಅಗ್ನಿಯೂ, ಅವರ ಅಪಾರಸೇನೆಯೂ ಓಡಿಹೋಗುವಂತೆಯೂ, ಬಾಣನ ಕೊಬ್ಬು ಇಳಿಯುವಂತೆಯೂ ಮಾಡಿದ ಸರ್ವೇಶ್ವರನನ್ನೇ ನಾನು ಆಶ್ರಯಿಸಿರುವಾಗ, ನನಗೆ ಯಾವ ಬಗೆಯ ಕಷ್ಟವಾಗಲಿ ಸಂಕಟವಾಗಲಿ ಇರುವುದಿಲ್ಲ. 



೫. ಇಡಾರಿನ್ ಱಿಯೇ ಯೊರುನಾಳೊರು ಪೋೞ್ ದಿಲ್ ಎಲ್ಲಾವುಲಹುಮ್ ಕೞಿಯ,

ಪಡರ್ ಪುಹೞ್ ಪ್ಪಾರ್ ತ್ತ ನುಮ್ ವೈದಿಹನುಮ್ ಉಡನೇಱತಿಣ್ಡೇರ್ ಕಡವಿ,

ಶುಡರೊಳಿಯಾಯ್ ನಿನ್ ಱತನ್ನುಡೈಚ್ಚೋದಿಯಿಲ್ ವೈದಿಹನ್ ಪಿಳ್ಳೈಹಳೈ,

ಉಡಲೋಡುಮ್ ಕೊಣ್ಡು ಕೊಡುತ್ತವನೈಪ್ಪಟ್ರಿ ಒನ್ ಱುಮ್ ತುಯರಿಲನೇ.



ಇಡರ್ ಇನ್ ಱಿಯೇ = ಕಷ್ಟವಿಲ್ಲದೆಯೇ, ಒರು ನಾಳ್ = ಒಂದು ದಿನ, ಒರು ಪೋೞ್ ದಿಲ್ = ಒಂದುಅವಸರದಲ್ಲಿ \(ಆಶುರದಲ್ಲಿ\), ಎಲ್ಲಾ ಉಲಹುಮ್ = ಎಲ್ಲಾ ಲೋಕಗಳಿಗೂ, ಕೞಿಯ = ಹೊರಗೆ \(ದಾಟಿ\) ಹೋಗುವಂತೆ, ಪಡರ್ = ಹರಡಿರುವ, ಪುಹೞ್ = ಕೀರ್ತಿಯುಳ್ಳ, ಪಾರ್ ತ್ತನುಮ್ = ಅರ್ಜುನನೂ, ವೈದಿಹನುಮ್ = ವೈದಿಕ ಬ್ರಾಹ್ಮಣನೂ, ಉಡನ್ ಏಱ = ಕೂಡಲೇ ಏರಿ ಬರುವಂತೆ, ತಿಣ್ ತೇರ್ ಕಡವಿ = ದೃಢವಾದ ರಥವನ್ನುನಡೆಸಿ, ಶುಡರ್ ಒಳಿ ಆಯ್ ನಿನ್ ಱ = ದಿವ್ಯತೇಜಸ್ಸಿನಿಂದ ತುಂಬಿ ನಿಂತಿರುವ, ತನ್ನುಡೈ= ತನ್ನ, ಶೋದಿಯಿಲ್ = ಜ್ಯೋತಿಪೂರ್ಣವಾದ ಲೋಕದಲ್ಲಿ \(ಪರಮಪದದಲ್ಲಿ\), ವೈದಿಹನ್ಪಿಳ್ಳೈಹಳೈ = ವೈದಿಕನ ಮಕ್ಕಳನ್ನು, ಉಡಲೋಡುಮ್ = ಸ್ವಶರೀರದೊಡನೆ, ಕೊಣ್ಡು ಕೊಡುತ್ತವನೈ= ತಂದು ಕೊಟ್ಟವನನ್ನು, ಪಟ್ರಿ = ಆಶ್ರಯಿಸಿ, ಒನ್ ಱು= ಸ್ವಲ್ಪವೂ, ತುಯರ್ ಇಲನೇ = ಸಂಕಟವಿಲ್ಲದವನಾಗಿದ್ದೇನೆ. 



ಒಂದು ದಿನ, ಬಹಳ ಅವಸರದಲ್ಲಿ, ಯಾವ ಕಷ್ಟವೂ ಇಲ್ಲದಂತೆ, ವಿಸ್ತಾರವಾದ ಕೀರ್ತಿಯುಳ್ಳ ಅರ್ಜುನನೂ ವೈದಿಕ ಬ್ರಾಹ್ಮಣನೂ ಎಲ್ಲಾ ಲೋಕಗಳನ್ನೂ ದಾಟಿಹೋಗುವಂತೆ, ದೃಢವಾದ ರಥವನ್ನು ನಡೆಸಿ, ಪರಮಪದದಲ್ಲಿರುವ ವೈದಿಕನ ಮಕ್ಕಳನ್ನು ಸ್ವಶರೀರದೊಡನೆ ತಂದು ಕೊಟ್ಟವನನ್ನು ಆಶ್ರಯಿಸಿ, ಸ್ವಲ್ಪವೂ ಸಂಕಟವಿಲ್ಲದವನಾಗಿದ್ದೇನೆ. 



ಹಿಂದಿನ ಪಾಶುರದಲ್ಲಿ ಭಗವಂತನ ಸರ್ವಶಕ್ತಿತ್ವವನ್ನು ಕುರಿತು ಹೇಳಲಾಯಿತು. ಇಲ್ಲಿ ಸ್ವಾಮಿಯ ಅತಿಮಾನುಷ ಶಕ್ತಿಯನ್ನು \(ವ್ಯಾಪಾರವನ್ನು\) ಕುರಿತು ಹೇಳಲಾಗುತ್ತಿದೆ. 



ಆಳ್ವಾರರು ಹೇಳುತ್ತಾರೆ: ಮೃತಪಟ್ಟ ವೈದಿಕನ ಮಕ್ಕಳನ್ನು ಶ್ರೀಕೃಷ್ಣಾವತಾರಿಯಾದ ಭಗವಂತನು ಅರ್ಜುನನೊಡನೆ ರಥವನ್ನೇರಿ, ನಡೆಸುತ್ತಾ, ಎಲ್ಲಾ ಲೋಕಗಳನ್ನೂ ದಾಟಿಹೋಗಿ, ಪರಮಪದವನ್ನು ಸೇರಿ, ಅಲ್ಲಿದ್ದ ಆ ಮಕ್ಕಳನ್ನು ಸ್ವಶರೀರದಿಂದಲೇ \(ಅಲ್ಲಿನ ಸ್ವರೂಪದಿಂದಲೇ\) ತಂದು, ಆ ವೈದಿಕ ಬ್ರಾಹ್ಮಣನಿಗೆ ಕೊಟ್ಟಂಥ, ಅತಿಮಾನುಷಶಕ್ತಿಯನ್ನುಳ್ಳ ಸರ್ವೇಶ್ವರನನ್ನು ನಾನು ದೃಢವಾಗಿ ಆಶ್ರಯಿಸಿದ್ದೇನೆ. ಆದ್ದರಿಂದ ನನಗೆ ಯಾವ ಕಷ್ಟವೂ ಇಲ್ಲ. 



ಇಲ್ಲಿ ಹೇಳಿರುವ ’ವೈದಿಕನ ಮಕ್ಕಳ’ ಕತೆ ಯಾವುದೆಂದು ವಿವರಿಸಲು ತಿಳಿಯದು. ಶ್ರೀಕೃಷ್ಣ, ಬಲರಾಮರು ಗುರುಕುಲವಾಸವನ್ನು ನಡೆಸಿ, ತಮ್ಮ ಗುರುವಾದ ಸಾಂದೀಪಿನಿಗೆ ಗುರುಕಾಣಿಕೆಯನ್ನರ್ಪಿಸಿದ ಕತೆ ಇರಬಹುದೇ ಎನಿಸುತ್ತದೆ. ಎರಡಕ್ಕೂ ಹೋಲಿಕೆಯೂ ವ್ಯತ್ಯಾಸವೂ ಇದೆ. ಸಾಂದೀಪಿನಿ ಗುರುವಿನ ಬಳಿಯಲ್ಲಿ ಬಲರಾಮನೂ ಕೃಷ್ಣನೂ ವಿದ್ಯಾಭ್ಯಾಸವನ್ನು ಮುಗಿಸಿದ ಬಳಿಕೆ, ತಾವು ಸಲ್ಲಿಸಬೇಕಾದ ಗುರುಕಾಣಿಕೆಯನ್ನು ಸೂಚಿಸಬೇಕೆಂದು ಗುರುಗಳನ್ನು ಬೇಡಿದರು. ಪ್ರಭಾಕ್ಷೇತ್ರದಲ್ಲಿ ಸಮುದ್ರಸ್ನಾನ ಮಾಡುತ್ತಾ ಮಾಯವಾದ ತನ್ನ ಮಗನನ್ನು ತಮಗೆ ತಂದು ಒಪ್ಪಿಸಬೇಕೆಂದು ಗುರುವು ಕೇಳಿದರು. ಅದರಂತೆ, ಬಲರಾಮಕೃಷ್ಣರು ಪ್ರಭಾಸ ಕ್ಷೇತ್ರಕ್ಕೆ ಹೋದರು. ತಮ್ಮ ಗುರುಪುತ್ರನನ್ನು ತಮಗೆ ಕೊಡಬೇಕೆಂದು ಸಮುದ್ರರಾಜನನ್ನು ಕೇಳಿದರು. ಪಂಚಜನನೆಂಬ ರಾಕ್ಷಸನು, ಆ ಪ್ರದೇಶದಲ್ಲಿ ವಾಸಿಸುತ್ತಾ, ಅವನನ್ನು ನುಂಗಿದ್ದಾನೆಂದು ಸಮುದ್ರರಾಜನು ತಿಳಿಸಿದನು. ಕೂಡಲೇ ಶ್ರೀಕೃಷ್ಣನು ಸಮುದ್ರದಲ್ಲಿ ಹಾರಿಕೊಂಡು, ಕೆಳಗೆ ಅಡಗಿಕೊಂಡಿದ್ದ ಪಂಚಜನನನ್ನು ಕೊಂದು, ಅವನ ಹೊಟ್ಟೆಯನ್ನು ಬಗೆದು ನೋಡಿದನು. ಅಲ್ಲಿ ಒಂದು ದಿವ್ಯಶಂಖವು ಮಾತ್ರವೇ ಇದ್ದದ್ದು, ಆ ಶಂಖವನ್ನು ತೆಗೆದುಕೊಂಡು, ಬಲರಾಮನೊಡನೆ, ಯಮಧರ್ಮನ ಪಟ್ಟಣವಾದ ಸಂಯಮನೀಪುರಕ್ಕೆ ಶ್ರೀಕೃಷ್ಣನು ಹೋದನು. ಪುರದ್ವಾರದಲ್ಲಿ ನಿಂತು, ತನ್ನಕೈಯಲ್ಲಿದ್ದ ಪಾಂಚಜನ್ಯಶಂಕವನ್ನೂದಿದನು. ಯಮಧರ್ಮನು ಕೂಡಲೆ ಅಲ್ಲಿಗೆ ಬಂದು, ಮರ್ಯಾದೆಯೊಡನೆ ಅವರನ್ನು ತನ್ನ ಅರಮನೆಗೆ ಕರೆದೊಯ್ದು ಅವರು ಅಲ್ಲಿಗೆ ಬಂದದ್ದೇಕೆಂದು ಕೇಳಿದನು. ಶ್ರೀಕೃಷ್ಣನು ತಮ್ಮ ಗುರುಪುತ್ರನುಅಲ್ಲಿದ್ದರೆ ಅವನನ್ನು ತಮಗೆ ಒಪ್ಪಿಸಬೇಕೆಂದೂ, ಅವನನ್ನು ಗುರುಕಾಣಿಕೆಯ ರೂಪದಲ್ಲಿತಮ್ಮ ಗುರುಗಳಿಗೆ ಒಪ್ಪಿಸುವುದಿದೆಯೆಂದೂ ಹೇಳಿದನು. ಯಮಧರ್ಮನು ಅಲ್ಲಿದ್ದ ಗುರುಪುತ್ರನನ್ನು ಅವರೊಡನೆ ಭೂಲೋಕಕ್ಕೆ ಹಿಂತಿರುಗಿಸಿದನು. ಆ ಗುರುಪುತ್ರನನ್ನು ಅವನ ಮೊದಲ ರೂಪದಲ್ಲೇ ತಮ್ಮ ಗುರುಗಳಿಗೆ ಹಿಂತಿರುಗಿಸಿ, ಅವರನ್ನು ಮೆಚ್ಚಿಸಿದರು. ಇದು ಭಾಗವತದಲ್ಲಿ ಬರುವ ಅತಿಮಾನುಷಶಕ್ತಿಯ ಕತೆ. 



೬. ತುಯರಿಲ್ ಶುಡರೊಳಿ ತನ್ನುಡೈಚ್ಚೋದಿ ನಿನ್ ಱ ವಣ್ಣಮ್ ನಿಱ್ ಕವೇ,

ತುಯರಿಲ್ ಮಲಿಯುಮ್ ಮನಿಶರ್ ಪಿಱವಿಯಿಲ್ ತೋನ್ ಱಿಕ್ಕಣ್ ಕಾಣವನ್ದು,

ತುಯರಙ್ಗಳ್ ಶೆಯ್ದು ತನ್ ದೆಯ್ ವ ನಿಲೈಯುಲಹಿಲ್ ಪುಹವೈಕ್ಕು ಮಮ್ಮಾನ್,

ತುಯರಮಿಲ್ ಶೀರ್ ಕಣ್ಣನ್ ಮಾಯನ್ ಪುಹಳ್ ತುಟ್ರ ಯಾನೋರ್ ತುನ್ಬಮಿಲನೇ. 



ತುಯರ್ ಇಲ್ = ದುಃಖಸಂಕಟಗಳಿಲ್ಲದ, ಶುಡರ್ ಒಳಿ = ದಿವ್ಯತೇಜೋರೂಪಿಯಾಗಿ, ತನ್ನುಡೈ = ತನ್ನ, ಶೋದಿ = ಜ್ಯೋತಿಯು, ನಿನ್ ಱ = ಇರುವ, ವಣ್ಣಮ್ = ರೀತಿಯು, ನಿಱ್ ಕವೇ = ಇರುವ ಹಾಗೆಯೇ, ತುಯರಿಲ್ = ದುಃಖಸಂಕಟಗಳಲ್ಲಿ, ಮಲಿಯುಮ್ = ಮುಳುಗಿರುವ, ಮನಿಶರ್ = ಮನುಷ್ಯರ, ಪಿಱವಿಯಿಲ್ = ಜನ್ಮದಲ್ಲಿ, ತೋನ್ ಱಿ = ಅವತರಿಸಿ, ಕಣ್ ಕಾಣ = ಎಲ್ಲರೂ ಕಾಣುವಂತೆ, ವನ್ದು = ಒಂದು, ತುಯರಙ್ಗಳ್ ಶೆಯ್ದು = ಸಂಕಟಗಳನ್ನುಂಟುಮಾದಿ, ತನ್ = ತನ್ನ, ದೆಯ್ ವನಿಲೈ= ದೈವತ್ವವನ್ನು, ಉಲಹಿಲ್ = ಈ ಲೋಕದಲ್ಲಿ, ಪುಹ ವೈಕ್ಕುಮ್ = ಪ್ರಕಾಶಗೊಳಿಸಿದ, ಅಮ್ಮಾನ್ = ಸ್ವಾಮಿಯಾದ, ತುಯರಮ್ ಇಲ್ = ಪರಿಶುದ್ಧವಾದ, ಶೀರ್ =ಕೀರ್ತಿಯುಳ್ಳ, ಕಣ್ಣನ್ = ಶ್ರೀಕೃಷ್ಣನ ಮಾಯನ್ = ಆಶ್ಚರ್ಯಕಾರಿಯ, ಪುಹೞ್ = ಕೀರ್ತಿಯನ್ನು, ತುಟ್ರ = ಅನುಭವಿಸುವ, ಯಾನ್ = ನಾನು, ಓರ್ ಶುನ್ಬಮ್ ಇಲನೇ = ಯಾವೊಂದು ಸಂಕಟವನ್ನೂ ಇಲ್ಲದವನಾಗಿದ್ದೇನೆ. 



ದುಃಖಸಂಕಟಗಳಿಲ್ಲದ ದಿವ್ಯತೇಜೋರೂಪಿಯಾಗಿ, ತನ್ನ ಜ್ಯೋತಿಯು ಇರುವ ರೀತಿಯು ಇರುವ ಹಾಗೆಯೇ ದುಃಖಸಂಕಟಗಳಲ್ಲಿ ಮುಳುಗಿರುವ ಮನುಷ್ಯರ ಜನ್ಮದಲ್ಲಿ ಅವತರಿಸಿ, ಎಲ್ಲರೂ ಕಾಣುವಂತೆ ಬಂದು, ಸಂಕಟಗಳನ್ನುಂಟುಮಾಡಿ, ತನ್ನ ದೈವತ್ವವನ್ನು ಈ ಲೋಕದಲ್ಲಿ ಪ್ರಕಾಶಗೊಳಿಸಿದ ಸ್ವಾಮಿಯಾದ ಪರಿಶುದ್ಧವಾದ ಕೀರ್ತಿಯನ್ನುಳ್ಳ ಶ್ರೀಕೃಷ್ಣನ ಆಶ್ಚರ್ಯಕಾರಿಯು ಕೀರ್ತಿಯನ್ನು ಅನುಭವಿಸುವ ನಾನು ಯಾವೊಂದು ಸಂಕಟವನ್ನೂ ಇಲ್ಲದವನಾಗಿದ್ದೇನೆ.



ಇಲ್ಲಿ ಭಗವಂತನ ಶ್ರೀಕೃಷ್ಣಾವತಾರದ ವೈಭವವನ್ನು ಸಂಗ್ರಹಿಸಿ ಸೂಚಿಸಲಾಗಿದೆ. 



ಭಗವಂತನ ಬೇರೆ ಯಾವ ಅವತಾರದಲ್ಲಿ ನಡೆಸದಿರುವಷ್ಟು ಮಾನುಷ ಚೇಷ್ಟಿತಗಳೂ, ಆಶ್ಚರ್ಯಾದ್ಭುತ ಕಾರ್ಯಗಳೂ, ಇವುಗಳ ನಡುವೆ ತನ್ನ ದೈವತಾ ಹಿರಿಮೆಯೂ ಶ್ರೀಕೃಷ್ಣಾವತಾರದಲ್ಲಿ ಕಂಡುಬರುತ್ತವೆ. 



೧\) ತಾನು ದೇವಕಿ ವಸುದೇವರಿಗೆ ಮಗನಾಗಿ ಜನ್ಮಿಸುವುದಾಗಿ ಆಶ್ವಾಸನೆ ಕೊಟ್ಟಂತೆಯೇ, ಕಂಸಾಸುರನು ಅವರನ್ನು ಸೆರೆಯಲ್ಲಿಟ್ಟಿರುವಾಗಲೇ, ಆ ಸೆರೆಮನೆಯಲ್ಲೇ, ಶಂಖಚಕ್ರಧರನಾಗಿ, ಚತುರ್ಭುಜನಾಗಿ, ಪೀತಾಂಬರಧಾರಿಯಾಗಿ ತನ್ನ ಸ್ವಸ್ವರೂಪದಲ್ಲಿಯೇ ದೇವಕಿಯ ಗರ್ಭದಲ್ಲಿ ಜನಿಸಿ ಅವರಿಗೆ ಕೋರಿಕೊಂಡನು. ಅವರೊಡನೆ ಮಾತನಾಡಿದನು. ತನ್ನನ್ನು ಅಲ್ಲಿಂದ ನಂಅಗೋಕುಲಕ್ಕೆ ಒಯ್ದು, ಅಲ್ಲಿ ನಂದಗೋಪನ ಮಡದಿ ಯಶೋದೆಯ ಮಗ್ಗುಲಲ್ಲಿ ಮಲಗಿಸಿ, ಆಗಲೇ ಅವಳು ಹಡೆದ ಹೆಣ್ಣುಮಗುವನ್ನು ತಮ್ಮಲ್ಲಿಗೆ ತಂದಿರಿಸಿಕೊಳ್ಲಬೇಕೆಂದೂ ಮತ್ತು ಕಂಸನ ಕೈಗೆ ಅದನ್ನು ಒಪ್ಪಿಸಬೇಕೆಂದೂ ಹೇಳಿದನು. ವಸುದೇವನು ಅದನ್ನು ಯಾರಿಗೂ ತಿಳಿಯದ ಹಾಗೆ ನಡೆಸಲು ಎಲ್ಲ ಬಗೆಯ ಅನುಕೂಲಗಳನ್ನೂ ಒದಗಿಸಿಕೊಟ್ಟನು. 



೨\) ನಂದಗೋಕುಲದಲ್ಲಿ ಶ್ರೀಕೃಷ್ಣನು ಬೆಳೆಯುತ್ತಿದ್ದಾಗ, ಅವನು ಶಿಶುವಾದ ಕಾಲದಿಂದಲೂ ಕಂಸನು ಅವನನ್ನು ಕೊಲ್ಲಿಸಲು ನಡೆಸಿದ ಯತ್ನಗಳನ್ನೆಲ್ಲಾ ವಿಫಲ್ಗೊಳಿಸಿದ್ದಲ್ಲದೆ, ಕೊಲ್ಲಲು ಬಂದ ದುಷ್ಟರನ್ನೆಲ್ಲಾ ಸರಾಗವಾಗಿ, ಲೀಲಾಜಾಲವಾಗಿ, ಕೊಂದುಹಾಕಿದನು. 



೩\) ನಂದಗೋಕುಲದಲ್ಲಿರುವಾಗ ಬೆಳೆಯುತ್ತಾ, ಮಾನವಶಿಶುವಿನಂತೆ ಕಂಡರೂ, ಗೋವಳ ಬಾಲಕನಾಗಿ ಬೆಳೆದರೂ, ಅವನು ನಡೆಸಿದ ಒಂದೊಂದು ಕೆಲಸವೂ ಅತಿಮಾನುಷ ವ್ಯಾಪಾರವೇ ಎಲ್ಲರೂ ಆಶ್ಚರ್ಯಪಡುವಂಥ ಅದ್ಭುತಕಾರ್ಯಗಳೇ\!



೪\) ಮಧುರೆಯಲ್ಲಿ ಅವನು ನಡೆಸಿದ ಕಾರ್ಯಗಳೆಲ್ಲವೂ, ಕಂಸಾಸುರವಧೆಯೂ ಉಗ್ರಸೇನಮಹಾರಾಜನಿಗೆ ಪಟ್ಟಕಟ್ಟುವಿಕೆಯೂ – ಎಲ್ಲವೂ ಆಶ್ಚರ್ಯಕಾರಕ ವ್ಯಾಪಾರವೇ.



೫\) ದೊಡ್ಡವನಾದ ಬಳಿಕ, ಧರ್ಮಿಷ್ಠರಾದ ಪಾಂಡವರ ಪಕ್ಷವಹಿಸಿ, ಅವರಿಗೆ ಬಂದ ನಾನಾಕಷ್ಟಗಳಲ್ಲಿ ಅವರಿಗೆ ಸಹಾಯಕನಾಗಿ ನಿಂತು, ಅವರನ್ನು ತೊಂದರೆ ಕಷ್ಟಕ್ಕೆ ಈಡುಮಾಡಿದ ದುರ್ಯೋಧನಾದಿಗಳನ್ನು ಧರ್ಮದ ಕಡೆಗೆ ಒಲಿಸಿಕೊಳ್ಳಲು ಮಾಡಿದ ಪ್ರಯತ್ನಗಳು ವಿಫಲಗೊಂಡಬಳಿಕ, ಮಹಾಭಾರತಯುದ್ಧವನ್ನು ತೊಡಗಿಸಿ, ಭೂಭಾರವನ್ನಿಳಿಸಿದನು. 



೬\) ಮಹಾಭಾರತಯುದ್ಧದಲ್ಲಿ ಸ್ವಜನಹತ್ಯೆಯೆಂಬ ಭ್ರಾಂತಿಗೆ ಒಳಗಾದ ಅರ್ಜುನನಿಗೆ ಭಗವದ್ಗೀತೆಯ ಉಪದೇಶಮಾಡಿ, ಅವನಿಗೆ ವಿಶ್ವರೂಪವನ್ನು ತೋರಿಸಿ, ಅವನೊಂದು ನಿಮಿತ್ತ ಮಾತ್ರವೇ ಎಂಬುದನ್ನು ಮನದಟ್ಟುಮಾಡಿದನು. 



೭\) ಭಗವಂತನಾಗಿ ತಾನು ನಡೆಸಬೇಕಾದ ದುಷ್ಟನಿಗ್ರಹ, ಶಿಷ್ಟಪರಿಪಾಲನ, ಧರ್ಮಸಂರಕ್ಷಣ, ಮತ್ತು ಭೂಭಾರನಿರಸನವನ್ನು ತಪ್ಪದೆ ನಡೆಸಿ, ತನ್ನ ದೈವತ್ವವನ್ನು ಕಡೆಯ ತನಕ ತೋರಿಸಿಕೊಟ್ಟನು.



ಆಳ್ವಾರರು ಹೇಳುತ್ತಾರೆ: ದಿವ್ಯತೇಜೋರೂಪಿಯಾದ ಭಗವಂತನು ತಾನಿರುವ ರೂಪದಿಂದಲೇ ದುಃಖಸಂಕಟಗಳು ತುಂಬಿರುವ ಈ ಭೂಲೋಕದಲ್ಲಿ, ಶ್ರೀಕೃಷ್ಣನಾಗಿ ಅವತರಿಸಿದನು. ಹುಟ್ಟಿದ ಶಿಶುವಾದ ಅವನು ತನ್ನ ಸ್ವಸ್ವರೂಪವನ್ನೇ ಅವನ ತಂದೆ ತಾಯಿಯರಿಗೆ ತೋರಿದನು. ಶಿಶುವಾದಾಗಿನಿಂದಲೂ ತನ್ನನಿರ್ಯಾಣದ ತನಕ, ನಾನಾವಿಧವಾದ ಮಾನುಷ ಮತ್ತು ಅತಿಮಾನುಷ ಚೇಷ್ಟಿತಗಳನ್ನು ನಡೆಸುತ್ತಾ ಬಂದನು. ಅವನು ಮಾಡಿದ ಒಂದೊಂದು ಕೆಲಸವೂ ಆಶ್ಚರ್ಯದಿಂದ ತುಂಬಿ ಅದ್ಭುತವಾಗಿ ಕಂಡು ಬಂತು. ಹೀಗೆ ನಡೆಸಿದ, ಅವನ ಎಲ್ಲ ಲೀಲೆಗಳನ್ನೂ, ಅವನು ಗಳಿಸಿಕೊಂಡ ಅಪಾರ ಕೀರ್ತಿಯನ್ನೂ ನಾನು ಎಡೆಬಿಡದಂತೆ ಅನುಭವಿಸುತ್ತಾ, ಅವನನ್ನಾಶ್ರಯಿಸಿ, ಯಾವ ಬಗೆಯ ದುಃಖಸಂಕಟವೂ ಇಲ್ಲದವನಾಗಿದ್ದೆನೆ. 



೭. ತುನ್ಬಮು ಮಿನ್ಬಮು ಮಾಹಿಯ ಶೆಯ್ ವಿನೈಯಾಯುಲಹಙ್ಗಳುಮಾಯ್,

ಇನ್ಬಮಿಲ್ ವೆನ್ನರಕಾಹಿ ಇನಿಯನಲ್ ವಾನ್ ಶುವರ್ ಕ್ಕಙ್ಗಳುಮಾಯ್,

ಮನ್ ಪಲ್ಲಯಿರ್ ಹಳುಮಾಹಿಪ್ಪಲಪಲಮಾಯಮಯಕ್ಕುಕ್ಕಳಾಲ್,

ಇನ್ಬುಱುಮಿವ್ವಿಳೈಯಾಟ್ಟುಡೈಯಾನೈಪ್ಪೆಟ್ರ ಏದುಮಲ್ಲಲಿಲನೇ. 



ತುನ್ಬಮುಮ್ = ದುಃಖವೂ, ಇನ್ಬಮುಮ್ = ಸುಖವೂ, ಆಹಿಯ = ಆಗಿರುವ, ಶೆಯ್ ವಿನೈ ಆಯ್ = ಪಾಪಪುಣ್ಯಕಾರ್ಯಗಳಾಗಿ \(ಅವುಗಳ ನಿರ್ವಾಹಕನಾಗಿ\), ಉಲಹಙ್ಗಳುಮ್ ಆಯ್ = ಎಲ್ಲಾ ಲೋಕಗಳು ಆಗಿ \(ಅವುಗಳ ನಿರ್ವಾಹಕನೂ ಆಗಿ\), ಇನ್ಬಮ್ ಇಲ್ = ಸುಖವೆಂಬುದೇ ಇಲ್ಲದ, ವೆಮ್ ನರಕು ಆಹಿ = ಕ್ರೂರವಾದ ನರಕವಾಗಿ,\(ಅದರ ನಿರ್ವಾಹಕನಾಗಿ\), ಇನಿಯ = ಮಧುರ್ವಾದ, ನಲ್ = ಶ್ರೇಷ್ಠವಾದ, ವಾನ್ = ಪರಮಪದವೂ, ಶುವರ್ ಕ್ಕಙ್ಗಳುಮ್ ಆಯ್ = ಸ್ವರ್ಗವೂಆಗಿ \(ಅವುಗಳ ನಿರ್ವಾಹಕನಾಗಿ\), ಮನ್= ನಿತ್ಯವಾದ, ಪಲ್ = ಹಲವಾರು \(ಅನೇಕ\), ಉಯಿರ್ ಹಳುಮ್ ಆಹಿ = ಪ್ರಾಣಿಗಳೂ ಆಗಿ, ಪಲಪಲ = ಅನೇಕಾನೇಕ, ಮಾಯಮ್ = ಭ್ರಾಂತಿಗಳಿಂದಲೂ \(ಪ್ರಕೃತಿ ವಿಕಾರಗಳಿಂದಲೂ\), ಮಯಕ್ಕು ಕ್ಕಳಾಲ್ = ಮೋಹಗಳಿಂದಲೂ \(ಮೋಹವಿಕಾರಗಳಿಂದಲೂ\), ಇನ್ಬು= ಮಾಧುರ್ಯ, ಉಱುಮ್ = ತುಂಬಿರುವ, ಇ ವಿಳೈಯಾಟ್ಟು = ಈ ಲೀಲೆಗಳನ್ನು \(ಆಟಗಳನ್ನು\), ಉಡೈಯಾನೈ = ಉಳ್ಳವನನ್ನು, ಪೆಟ್ರು = ಪಡೆದುಕೊಂಡು \(ಆಶ್ರಯಿಸಿ\), ಏದುಮ್ = ಯಾವೊಂದು, ಅಲ್ಲಲ್ = ದುಃಖಸಂಕಟವನ್ನೂ, ಇಲನೇ = ಇಲ್ಲದವನಾಗಿದ್ದೇನೆ. 



ದುಃಖವೂ ಸುಖವೂ ಆಗಿರುವ ಪಾಪಪುಣ್ಯಕಾರ್ಯಗಳಾಗಿ, ಎಲ್ಲಾ ಲೋಕಗಳು ಆಗಿ, ಸುಖವೆಂಬುದೇ ಇಲ್ಲದ ಕ್ರೂರನರಕವಾಗಿ, ಮಧುರವೂ ಶ್ರೇಷ್ಠವೂ \(ಹಿತಕರವೂ\) ಆದ ಪರಮಪದವೂ, ಸ್ವರ್ಗವೂಆಗಿ, ನಿತ್ಯವಾದ ಅನೇಕಾನೇಕ ಜೀವರಾಶಿಗಳು ಆಗಿ, ನಾನಾಬಗೆಯ ಪ್ರಕೃತಿವಿಕಾರಗಳಿಂದಲೂ ಮೋಹವಿಕಾರಗಳಿಂದಲೂ ಮಾಧುರ್ಯತುಂಬಿರುವ \(ರಸವತ್ತಾದ\) ಈ ಆಟಗಳನ್ನುಳ್ಳವನನ್ನು ಆಶ್ರಯಿಸಿ, ಯಾವೊಂದು ದುಃಖಸಂಕಟವೂ ಇಲ್ಲದವನಾಗಿದ್ದೇನೆ. 



ಎಲ್ಲವನ್ನೂ ಸೃಷ್ಟಿಸುವವನೂ, ನಾನಾರೀತಿಯಲ್ಲಿ ಅವುಗಳನ್ನಾಡಿಸುತ್ತಾ, ಕಪಟನಾಟಕ ಸೂತ್ರಧಾರಿ ಎನಿಸಿಕೊಂಡು, ಈ ರಸವತ್ತಾದ ವಿಚಿತ್ರಲೀಲೆಯಲ್ಲಿ ಆನಂದಿಸುವವನು ಭಗವಂತ ಎಂಬುದನ್ನು ಇಲ್ಲಿ ಹೇಳಲಾಗುತ್ತಿದೆ. 



ಆಳ್ವಾರರು ಹೇಳುತ್ತಾರೆ: ಸುಖಕ್ಕೆ ಕಾರಣವಾದ ಪುಣ್ಯಕಾರ್ಯಗಳಾಗಿಯೂ ದುಃಖಕ್ಕೆ ಕಾರಣವಾದ ಪಾಪಕಾರ್ಯಗಳಾಗಿಯೂ, ಅವುಗಳನ್ನು ನಡೆಸಲು ಅನುಕೂಲವಾದ ವಿವಿಧ ಲೋಕಗಳಾಗಿಯೂ ಇದ್ದಾನೆ ಭಗವಂತ. ಪಾಪಕರ್ಮಗಳ ಫಲವನ್ನು ಅನುಭವಿಸತಕ್ಕ ಕ್ರೂರನರಕವಾಗಿ, ಪುಣ್ಯಕರ್ಮಗಳ ಫಲವನ್ನು ಅನುಭವಿಸತಕ್ಕ ಸ್ವರ್ಗವೂ ಪರಮಪದವೂ ಅವನೇ ಆಗಿದ್ದಾನೆ. ಈ ಎಲ್ಲಾ ಲೋಕಗಳಲ್ಲೂ ವಾಸಿಸುವ ನಾನಾ ಜೀವಕೋಟಿಯೂ ಅವುಗಳ ನಿರ್ವಾಹಕನೂ ಅವನೇ. ಎಲ್ಲವನ್ನೂ ಪ್ರಕೃತಿವಿಕಾರಗಳಾದ ಭ್ರಾಂತಿಯಿಂದಲೂ, ಮೋಹವಿಕಾರಗಳಾದ ಆಶೆಯಿಂದಲೂ ತುಂಬಿಸಿ, ರಸವತ್ತಾದ ಆಟಗಳನ್ನು ಅವುಗಳಿಂದಲೇ ಆಡಿಸಿ, ತಾನು ನಿರ್ಲಿಪ್ತನಾಗಿದ್ದುಕೊಂಡು, ಈ ಮಾಯಾ ಲೀಲೆಗಳನ್ನು ಆನಂದಿಸುವ ಸರ್ವೇಶ್ವರನನ್ನು ನಾನು ದೃಢವಾಗಿ ಆಶ್ರಯಿಸಿರುವುದರಿಂದ ನನಗೆ ಯಾವ ಬಗೆಯ ದುಃಖಸಂಕಟಗಳಿಗೂ ಎಡೆಯಿಲ್ಲ. 



೮. ಅಲ್ಲಲಿಲಿನ್ಬಮಳವಿಱನ್ದೆಙ್ಗುಮ್ ಅೞಹಮರ್ ಶೂಮೊಳಿಯಾನ್,

ಅಲ್ಲಿ ಮಲರ್ ಮಹಳ್ ಪೋಹಮಯಕ್ಕೂಕ್ಕಳ್ ಆಹಿಯುಮ್ ನಿಱ್ ಕು ಮಮ್ಮಾನ್,

ಎಲ್ಲೈಯಿಲ್ ಞಾನತ್ತನ್ ಞಾನಮಹ್ ದೇಕೊಣ್ಡುಎಲ್ಲಾಕ್ಕರುಮಙ್ಗಳುಮ್ ಶೆಯ್,

ಎಲ್ಲೈಯಿಲ್ ಮಾಯನೈ ಕ್ಕಣ್ಣನೈತ್ತಾಳ್ ಪಟ್ರಿಯಾನೋರ್ ತುಕ್ಕಮಿಲನೇ. 



ಅಲ್ಲಲ್ ಇಲ್ = ದುಃಖವೆಂಬುದೇ ಇಲ್ಲದ, ಇನ್ಬಮ್ = ಆನಂದವನ್ನೂ, ಅಳವು ಇಱನ್ದು = ಅಳತೆಗೆ ಮೀರಿದ, ಎಙ್ಗುಮ್ = ಎಲ್ಲೆಡೆಯೂ, ಅೞಹು= ಸೌಂದರ್ಯವು, ಅಮರ್ = ತುಂಬಿ\(ವ್ಯಾಪಿಸಿ\)ರುವ, ಶೂೞ್ ಒಳಿಯನ್ = ಸುತ್ತುವರಿದಿರುವ ತೇಜೋಮೂರ್ತಿಯಾಗಿ, ಅಲ್ಲಿ ಮಲರ್ ಮಹಳ್ = ತಾವರೆಹೂವಿನ ಉದ್ಭವಿಸಿದ ಲಕ್ಷ್ಮೀದೇವಿಯೊಡನೆ, ಪೋಹಮ್ ಮಯಕ್ಕುಕ್ಕಳ್ = ಭೋಗವೂ ವ್ಯಾಮೋಹವೂ, ಆಹಿಯುಮ್ = ಆಗಿಯೂ, ನಿಱ್ ಕುಮ್ = ಇರುವ, ಅಮ್ಮಾನ್ = ಸ್ವಾಮಿಯಾಗಿ, ಎಲ್ಲೈ ಇಲ್ = ಎಲ್ಲೆಯಿಲ್ಲದ, ಞಾನತ್ತನ್ = ಜ್ಞಾನಸ್ವರೂಪಿಯಾಗಿಯೂ, ಞಾನಮ್ ಅಹ್ದೇ ಕೊಣ್ಡು = ಅದೇ ಜ್ಞಾನವನ್ನು ಬಳಸಿಕೊಂಡು, ಎಲ್ಲಾ ಕರುಮಙ್ಗಳುಮ್ ಶೆಯ್ = ಎಲ್ಲಾ ಕರ್ಮಗಳನ್ನೂ ಉಂಟು ಮಾಡುವವನೂ, ಎಲ್ಲೈ ಇಲ್ = ಮಿತಿಯಿಲ್ಲದ, ಮಾಯನೈ = ಆಶ್ಚರ್ಯಕಾರಿಯನ್ನು, ಕಣ್ಣನೈ = ಆಕರ್ಶಕನನ್ನು \(ಶ್ರೀಕೃಷ್ಣಸ್ವರೂಪಿಯನ್ನು\), ಕಾಳ್ ಪಟ್ರಿ= ಪಾದಗಳನ್ನು ಆಶ್ರಯಿಸಿ, ಯಾನ್ = ನಾನು, ಓರ್ ತುಕ್ಕಮ್ ಇಲನೇ = ಯಾವೊಂದು ದುಃಖವೂ ಇಲ್ಲದವನಾಗಿದ್ದೇನೆ. 



ದುಃಖವೆಂಬುದೇ ಇಲ್ಲದ ಆನಂದವನ್ನೂ ಅಳತೆಗೆ ಮೀರಿರಿಉವ ಮತ್ತು ಎಲ್ಲೆಲ್ಲೂ ತುಂಬಿ ವ್ಯಾಪಿಸಿರುವ ಸೌಂದರ್ಯ ಮತ್ತು ತೇಜಸ್ಸಿನ ಮೂರ್ತಿಯಾಗಿ, ತಾವರೆಹೂವಿನಲ್ಲಿ ಹುಟ್ಟಿದವಳಾದ ಲಕ್ಷ್ಮೀದೇವಿಯೊಡನೆ ನಾನಾಭೋಗಗಳನ್ನೂ ವ್ಯಾಮೋಹವನ್ನೂ ಅನುಭವಿಸುತ್ತಿರುವ ಸ್ವಾಮಿಯಾಗಿ, ಎಲ್ಲೆಯಿಲ್ಲದ ಜ್ಞಾನಸ್ವರೂಪಿಯಾಗಿ, ಅಜ್ಞಾನವನ್ನೇ ಬಳಸಿಕೊಂಡು ಎಲ್ಲಾ ಕರ್ಮಗಳನ್ನೂ ಉಂಟುಮಾಡುವವನೂ, ಮಿತಿಯಿಲ್ಲದ ಆಶ್ಚರ್ಯಕಾರಿಯಾಗಿರುವ ಶ್ರೀಕೃಷ್ಣ ಸ್ವರೂಪಿಯ ಪಾದಗಳನ್ನು ಆಶ್ರಯಿಸಿ, ನಾನು ಯಾವೊಂದು ದುಃಖವೂ ಇಲ್ಲದವನಾಗಿದ್ದೇನೆ. 



ಆಳ್ವಾರರು ಹೇಳುತ್ತಾರೆ: ಸರ್ವವ್ಯಾಪಿಯಾಗಿರುವ ಭಗವಂತನು ಸಾಟಿಯಿಲ್ಲದ ಸೌಂದರ್ಯ, ಲಾವಣ್ಯ ಮತ್ತು ತೇಜೋಮಯ ಮೂರ್ತಿ. ಅವನು ಜ್ಞಾನಾನಂದ ಸ್ವರೂಪಿ. ಅವನೇ ಎಲ್ಲಾ ಬಗೆಯ ಕರ್ಮಗಳ ಸ್ವರೂಪಿಯೂ ಆಗಿದ್ದಾನೆ. ಅವನ ಅದ್ಭುತಾಶ್ಚರ್ಯ ಕಾರ್ಯಗಳಿಗೆ ಮಿತಿಯೇ ಇಲ್ಲ. ಇಂಥ ಅತ್ಯಾಕರ್ಷಕನನ್ನು ನಾನು ದೃಢವಾಗಿ ಆಶ್ರಯಿಸಿರುವುದರಿಂದ ನನಗೆ ದುಃಖವಾಗಲಿ ಸಂಕಟವಾಗಲಿ ಇಲ್ಲ.



೯. ತುಕ್ಕಮಿಲ್ ಞಾನಚ್ಚುಡರೊಳಿ ಮೂರ್ ತ್ತಿ ತುೞಾಯಲಙ್ಗಲ್ ಪೆರುಮಾನ್,

ಮಿಕ್ಕಪಲ್ ಮಾಯಙ್ಗಳಾಲ್ ವಿಹಿರುತಮ್ ಶೆಯ್ದು ವೇಣ್ಡುಮುರುವುಕೊಣ್ಡು,

ನಕ್ಕಪಿರಾನೋಡಯನ್ ಮುದಲಾಹ ಎಲ್ಲಾರುಮೆವೈಯುಮ್, ತನ್ನುಳ್

ಒಕ್ಕವೊಡುಙ್ಗ ವಿೞುಙ್ಗವಲ್ಲಾನೈಪ್ಪೆಟ್ರು ಒನ್ ಱುಮ್ ತಳರ್ ವಿಲನೇ. 



ತುಕ್ಕಮ್ ಇಲ್ = ಅಜ್ಞಾನವೆಂಬುದೇ ಇಲ್ಲದ, ಞಾನಮ್ = ಜ್ಞಾನಸ್ವರೂಪಿಯಾಗಿ, ಶುಡರ್ ಒಳಿ ಮೂರ್ ತ್ತಿ = ದಿವ್ಯತೇಜೋಮೂರ್ತಿಯಾಗಿ, ತುೞಾಯ್ ಅಲಙ್ಗಲ್ = ತುಲಸಿಯ ಹಾರವನ್ನು ಧರಿಸಿದ, ಪೆರುಮಾನ್ = ಸರ್ವೇಶ್ವರನಾಗಿ, ಮಿಕ್ಕ ಪಲ್ ಮಾಯಙ್ಗಳಾಲ್ = ಅತಿಶಯವಾದ ಹಲವಾರು ಮಾಯೆಗಳಿಂದ, ವಿಹಿರುತಮ್ ಶೆಯ್ದು = ವಿಲಕ್ಷಣ ಚೇಶ್ಟಿತಗಳನ್ನು ಮಾಡಿ, ವೇಣ್ಡುಮ್ ಉರುವು ಕೊನ್ಡು = ಇಷ್ಟ ಬಂದ ರೂಪವನ್ನು ತಳೆದು, ನಕ್ಕಪಿರಾನೋಡು = ನನ್ನ ದೇವನೊಡನೆ, ಅಯನ್ = ಅಜನು, ಮುದಲಾಹ = ಮೊದಲಾಗಿ, ಎಲ್ಲಾರುಮ್ =ಎಲ್ಲಾ ಚೇತನರೂ, ಎವೈಯುಮ್ = ಅಚೇತನ ವಸ್ತುಗಳನ್ನೂ, ತನ್ನುಳ್ = ತನ್ನಲ್ಲಿಯೇ, ಒಕ್ಕ ಒಡುಙ್ಗ = ಅಚ್ಚುಕಟ್ಟಾಗಿ ಅಡಗಿರುವಂತೆ, ವಿೞುಙ್ಗವಲ್ಲಾನೈ = ನುಂಬಬಲ್ಲವನನ್ನು, ಪೆಟ್ರು = ಪಡೆದುಕೊಂಡು, ಒನ್ ಱುಮ್ = ಸ್ವಲ್ಪವೂ, ತಳರ್ ವು ಇಲನೇ = ದುಃಖವಿಲ್ಲದವನಾಗಿದ್ದೇನೆ. \(ಅಶಕ್ತತೆ ಇಲ್ಲದವನಾಗಿದ್ದೇನೆ\). 



ಅಜ್ಞಾನದ ಸುಳಿವೇ ಇಲ್ಲದ ಪರಿಪೂರ್ಣ ಜ್ಞಾನಸ್ವರೂಪಿಯಾದ, ದಿವ್ಯತೇಜೋಮೂರ್ತಿಯಾದ, ತುಲಸಿಯಹಾರವನ್ನು ಧರಿಸಿರುವ ಸರ್ವೇಶ್ವರನಾದ ಅತಿಶಯವಾದ ಅನೇಕ ಮಾಯೆಗಳಿಂದ ಬೇಕಾದ\(ಇಷ್ಟಬಂದ\) ರೂಪವನ್ನು ತಳೆದು, ವಿಲಕ್ಷಣಚೇಷ್ಟಿತಗಳನ್ನು ನಡೆಸಿ, ನನ್ನ ದೇವನೂ ಅಜನೂ ಮೊದಲಾದ ಎಲ್ಲಾ ಚೇತನವಸ್ತುಗಳನ್ನೂ, ಅಚೇತನ ವಸ್ತುಗಳನ್ನೂ ತನ್ನ ಒಳಗೆ ಅಚ್ಚುಕಟ್ಟಾಗಿ ಅಡಗಿರುವಂತೆ ನುಂಗಬಲ್ಲವನನ್ನು ಪಡೆದುಕೊಂಡು ಸ್ವಲ್ಪವೂ ಅಶಕ್ತತೆ ಇಲ್ಲದವನಾಗಿದ್ದೇನೆ. 



ಆಳ್ವಾರರು ಹೇಳುತ್ತಾರೆ: ಪರಿಶುದ್ಧವೂ ಪರಿಪೂರ್ಣವೂ ಆದ ಜ್ಞಾನಸ್ವರೂಪಿಯಾದ, ಅದ್ವಿತೀಯವಾದ ತೇಜೋಮೂರ್ತಿಯಾದ, ತುಲಸಿಯ ಹಾರವನ್ನು ಧರಿಸಿರುವ ಸರ್ವೇಶ್ವರನಾದ, ಸಮಯಕ್ಕೆ ತಕ್ಕಂತೆ, ತನ್ನ ಅತಿಶಯವಾದ ಮಾಯೆಯಿಂದ ತನಗೆ ಇಷ್ಟಬಂದ \(ಬೇಕಾದ\) ರೂಪವನ್ನು ತಳೆಯವಲ್ಲವನಾದ, ಬ್ರಹ್ಮರುದ್ರರೇ ಮೊದಲಾದ ಎಲ್ಲಾ ಚೇತನಾಚೇತನವಸ್ತುಗಳನ್ನೂ, ಮಹಾಪ್ರಳಯದಕಾಲದಲ್ಲಿ ನುಂಗಿ, ತನ್ನ ಒಳಗೇ ಅಚ್ಚುಕಟ್ಟಾಗಿ ಅಡಗಿಸಿಟ್ಟುಕೊಳ್ಳಬಲ್ಲವನನ್ನು ನಾನು ದೃಢವಾಗಿ ಆಶ್ರಯಿಸಿದ್ದೇನೆ. ಆದ್ದರಿಂದ ನನಗೆ ಶಕ್ತಿಹೀನತೆ \(ಮುಂತಾದ ವಿಕಾರಗಳು\) ಸ್ವಲ್ಪವೂ ಇಲ್ಲ. 



೧೦. ತಳರ್ ವಿನ್ ಱೆಯೇ ಯೆನ್ ಱುಮೆಙ್ಗುಮ್ ಪರನ್ದ ತನಿಮುದಲ್ ಞಾನ ಮೊನ್ ಱಾಯ್,

ಅಳವುಡೈಯೈಮ್ಬುಲನ್ ಹಳಱಿಯಾವಹೈಯಾಲ್ ಅರುವಾಹಿನಿಱ್ ಕುಮ್,

ವಳರೊಳಿ ಯೀಶನೈ ಮೂರ್ತ್ತಿಯೈಪ್ಪೂತಙ್ಗಳೈನ್ದೈಯಿರು ಶುಡರೈ,

ಕಿಳರೊಳಿ ಮಾಯನೈ ಕ್ಕಣ್ಣನೈತ್ತಾಳ್ ಪಟ್ರಿಯಾನೊನ್ ಱುಮ್ ಕೇಡಿಲನೇ



ತಳರ್ ವು ಇನ್ ಱಿಯೇ = ನಿರಾಯಾಸದಿಂದ \(ಸ್ವಚ್ಛಂದವಾಗಿ\), ಎನ್ ಱುಮ್ = ಎಲ್ಲಾ ಕಾಲದಲ್ಲೂ, ಎಙ್ಗುಮ್ = ಎಲ್ಲಾ ಸ್ಥಳಗಳಲ್ಲೂ \(ಎಲ್ಲೆಲ್ಲಿಯೂ\), ಪರನ್ದ = ವ್ಯಾಪಿಸಿರುವ, ತನಿಮುದಲ್ = ಎಲ್ಲಕ್ಕೂ ಆದಿಕಾರಣರೂಪವಾದ, ಞಾನಮ್ ಒನ್ ಱುಆಯ್ = ಜ್ಞಾನಸ್ವರೂಪಿಯಾಗಿ, ಅದ್ವಿತೀಯನಾಗಿ, ಅಳವು ಉಡೈ = ಅಳತೆಯ ಮಿತಿಯಲ್ಲಿರುವ, ಐಮ್ ಪುಲನ್ ಹಳ್ = ಪಂಚೇಂದ್ರಿಯಗಳು, ಅಱಿಯಾ ವಹೈಯಾಲ್ = ಅರಿತುಕೊಳ್ಳಲಾರದ ರೀತಿಯಲ್ಲಿ, ಅರು ಆಹಿನಿಱ್ ಕುಮ್ = ನಿರವಯವ ಸ್ವರೂಪಿಯಾಗಿರುವ, ವಳರ್ ಒಳಿ = ವೃದ್ಧಿಹೊಂದುವ ತೇಜಸ್ಸುಳ್ಳ, ಈಶನೈ = ಸರ್ವೇಶ್ವರನನ್ನು, ಮೂರ್ತ್ತಿಯೈ = ದಿವ್ಯಮೂರ್ತಿಯನ್ನು, ಪೂತಙ್ಗಳ್ ಐನ್ದೈ = ಪಂಚಭೂತಗಳಾಗಿರುವವನನ್ನು\(ಅವುಗಳ ನಿರ್ವಾಹಕನನ್ನು\), ಇರು ಶುಡರೈ = ಸೂರ್ಯಚಂದ್ರರನ್ನು \(ಸೂರ್ಯಚಂದ್ರ ಸ್ವರೂಪಿಯನ್ನು\), ಕಿಳರ್ ಒಳಿ = ಪ್ರಕಾಶವನ್ನು ಉಕ್ಕಿಸುವ, ಮಾಯನೈ = ಮಾಯಸ್ವರೂಪಿಯನ್ನು \(ಆಶ್ವರ್ಯಕಾರಿಯನ್ನು\), ಕಣ್ಣನೈ = ಶ್ರೀಕೃಷ್ಣಸ್ವರೂಪಿಯನ್ನು, ತಾಳ್ ಪಟ್ರಿ = ತಿರುವಡಿಗಳನ್ನಾಶ್ರಯಿಸಿ, ಯಾನ್= ಒನ್ ಱುಮ್ = ಸ್ವಲ್ಪವೂ, ಕೇಡಿಲನೇ = ಕೆಡಕಿಲ್ಲದವನಾಗಿದ್ದೇನೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಸರ್ವವ್ಯಾಪಿಯಾಗಿರುವ, ಅದ್ವಿತೀಯವಾದ, ಆದಿಕಾರಣವಾದ ಜ್ಞಾನಸ್ವರೂಪಿ. ಅವನು ಪಂಚೇಂದ್ರಿಯಗಳಿಗೆ ಎಟುಕದವನು. \(ಪಂಚೇಂದ್ರಿಯಗಳಿಂದ ಅವನನ್ನು ಕಂಡುಕೊಳ್ಳಲು ಆಗದವನು\). ದಿವ್ಯತೇಜೋಮೂರ್ತಿ ಮತ್ತು ದಿವ್ಯಮಂಗಳ ವಿಗ್ರಹವೂ ಆಗಿದ್ದಾನೆ. ಪಂಚಭೂತಸ್ವರೂಪಿ. ಸೂರ್ಯಚಂದ್ರರ ರೂಪಿ. ಆಶ್ಚರ್ಯವನ್ನು ಉಕ್ಕಿಸುವ ಮಾಯಾಸ್ವರೂಪಿ. ಶ್ರೀಕೃಷ್ಣಸ್ವರೂಪಿ. ಅವನನ್ನು ಆಶ್ರಯಿಸಿರುವ ನನಗೆ ಯಾವ ಬಗೆಯ ಕೆಡಕೂ ಇಲ್ಲ. 



೧೧. ಕೇಡಿಲ್ ವಿೞುಪ್ಪುಹೞ್ ಕ್ಕೇಶವನೈಕ್ಕುರುಹೂರ್ ಚ್ಚಡಹೋಪನ್ ಶೊನ್ನ,

ಪಾಡಲೋ ರಾಯಿರತ್ತುಳ್ ಇವೈಯು ಮೊರು ಪತ್ತುಮ್ ಪಯಿಟ್ರವಲ್ಲಾರ್ ಕಟ್ಕು, ಅವನ್

ನಾಡುನಹರಮುಮ್ ನನ್ ಹುಡನ್ ಕಾಣನಲನಿಡೈಯೂರ್ ತ್ತಿಪಣ್ಣಿ,

ವೀಡುಮ್ ಪೆಱುತ್ತಿತ್ತನ್ ಮೂವುಲಹಕ್ಕುಮ್ ತರುಮ್ ಒರು ನಾಯಹಮೇ.



ಕೇಡು ಇಲ್ = ನಾಶವಿಲ್ಲದ, ವಿೞುಪುಹೞ್ = ಅದ್ವಿತೀಯವಾದ ಕೀರ್ತಿಯುಳ್ಳ, ಕೇಶವನೈ = ಕೇಶವನನ್ನು ಕುರಿತು \(ದಿವ್ಯಸುಂದರಮೂರ್ತಿಯನ್ನು ಕುರಿತು\), ಕುರುಹೂರ್ ಶಡಹೋಪನ್ ಶೊನ್ನ = ತಿರುಕ್ಕೂರುಹೂರಿನ ಶಠಗೋಪನು ಹೇಳಿದ, ಪಾಡಲ್ = ಹಾಡುಗಳು, ಓರ್ ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಯುಮ್ = ಇವುಗಳಾದ, ಒರುಪತ್ತುಮ್ = ಒಂದು ಹತ್ತನ್ನು, ಪಯಿಟ್ರವಲ್ಲಾರ್ ಕಟ್ಕು = ಪಠಿಅತಕ್ಕವರಿಗೆ, ಅವನ್ = ಅವನು, ನಾಡುಮ್ ನಹರಮುಮ್ = ಹಳ್ಳಿಯಲ್ಲೂನಗರಗಳಲ್ಲೂ ಇರುವವರೆಲ್ಲ, ನನ್ ಹುಡನ್ ಕಾಣ = ಚೆನ್ನಾಗಿ ನೋಡುವಂತೆ, ನಲಮ್ ಇಡೈ = ಆನಂದದಸ್ಥಳಕ್ಕೆ, ಲೂರ್ತಿ ಪಣ್ಣಿ = ಏರುವಂತೆ ಮಾಡಿ, ತನ್ ಮೂಉಲಹಕ್ಕೂಮ್ = ತನ್ನ ಮೂರು ಲೋಕಗಳಿಗೂ, ಒರು ನಾಯಹಮ್ = ಏಕಾಧಿಪತ್ಯವನ್ನು \(ಒಂದು ನಾಯಕತ್ವವನ್ನು\), ತರುಮ್ = ಉಂಟುಮಾಡುವನು. 



ನಾಶವಿಲ್ಲದ \(ಶಾಶ್ವತವಾದ\) ಅದ್ವಿತೀಯ ಕೀರ್ತಿಯ ಕೇಶವನನ್ನು ಕುರಿತು \(ದಿವ್ಯಸುಂದರ ಮೂರ್ತಿಯನ್ನು ಕುರಿತು\) ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ, ಒಂದು ಸಾವಿರ ಹಾಡುಗಳಲ್ಲಿ ಈ ಒಂದು ಹತ್ತನ್ನು ಪಠಿಸತಕ್ಕವರಿಗೆ ಅವನು ಭೂಲೋಕವಾಸಿಗಳೆಲ್ಲರೂ ಕಾಣುವಂತೆಯೇ ಆನಂದದ ಸ್ಥಳಕ್ಕೆ ಏರುವಂತೆ ಮಾಡಿ, ತನ್ನ ಮೂರು ಲೋಕಗಳಿಗೂ ಒಂದು ನಾಯಕತ್ವವನ್ನುಂಟುಮಾಡುವನು. 



ಇದು ಈ ತಿರುವಾಯ್ ಮೊೞಿಗೆ ಫಲಶ್ರುತಿ. ಈ ತಿರುವಾಯ್ ಮೊೞಿಯ ಉದ್ದಕ್ಕೂ ಹೇಳಿರುವುದೆಲ್ಲವೂ ಭಗವಂತನ ಶಾಶ್ವತಕೀರ್ತಿಯನ್ನು ಕುರಿತು ನಿತ್ಯನೂ, ಜ್ಞಾನಾನಂದ ಸ್ವರೂಪಿಯೂ, ಸರ್ವಜ್ಞನೂ, ಸರ್ವಶಕ್ತನೂ, ದಿವ್ಯಸುಂದರನೂ, ಆಶ್ಚರ್ಯಾದ್ಭುತಕಾರಿಯೂ, ಅತ್ಯಾಕರ್ಷಕನೂ ಆದಸರ್ವೇಶ್ವರನನ್ನು ದೃಢವಾಗಿ ನಂಬಿ, ಆಶ್ರಯಿಸುವುದರಿಂದ, ಮನುಷ್ಯನ ಎಲ್ಲಾ ದುಃಖಸಂಕಟಗಳೂ ನೀಗುತ್ತವೆ. ಜನನಮರಣಗಳ ಸುಳಿಯಿಂದ ಪಾರಾಗುತ್ತದೆ. ಅವನಿಗೆ ಅಮರತ್ವ ಸಿಗುತ್ತದೆ, ಆನಂದದ ಸಾಮ್ರಾಜ್ಯಕ್ಕೆ ಅವನು ಏರುವಂತಾಗುತ್ತದೆ. ಅಲ್ಲದೆ, ಅವನು ಮೂರುಲೋಕಗಳ ನಾಯಕನಾಗುತ್ತಾನೆ. ಹೀಗಿದೆ ಅದರ ಫಲಶ್ರುತಿ.



ಮೂರನೆಯ ದಶಕ ಮುಗಿಯಿತು



\*\*\*\*\*\*\*\*\*\*\*\*



