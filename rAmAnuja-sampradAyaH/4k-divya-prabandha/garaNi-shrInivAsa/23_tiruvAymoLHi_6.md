**ಪುಸ್ತಕದ ಸಂಖ್ಯೆ – ೨೭**

**ಶ್ರೀಃ**



**ನಾಲಾಯಿರ ದಿವ್ಯಪ್ರಬನ್ದಮ್**



**ತಿರುವಾಯ್ ಮೊೞಿ**

**\(ನಮ್ಮಾಳ್ವಾರರ ವಿರಚಿತ\)**



**\(ಆರನೆಯ ಶತಕ\)**



**\(ತಮಿಳಿನಲ್ಲಿ ಮೂಲ, ಕನ್ನಡದಲ್ಲಿ ಪ್ರತಿಪದಾರ್ಥ, ತಾತ್ಪರ್ಯ ಮತ್ತು ವಿವರಣೆಯೊಡನೆ ಕೂಡಿದ ’ಸರಳಸೋಪಾನ’\)**



**ಸಂಪುಟ: ೧೬**

**ಭಾಗ: ೬**

























**ವಿಷಯಸೂಚಿ**



**ಸಂ.******** ವಿಷಯ******** **** **** **** ಪಾಶುರ**** **** ಪುಟ**** **



೧. ವೈಹಲ್ ಪೂಙ್ಗೞಿವಾಯ್  ೧೧ 

೨. ವಾನಿಡೈ ಮಡವಾರ್ ಹಳ್  ೧೧

೩. ನಲ್ ಕುಅವುಮ್ ಜೆಲ್ವುಮ್  ೧೧   

೪. ಕರವೈಯಾಯ್ ಚ್ಚಿಯರೋಡು   ೧೧

೫.  ತುವಳಿಲ್ ಮಾಮಣಿ ಮಾಡಮ್  ೧೧

೬. ಮಾಲುಕ್ಕುವೈಯಮಳನ್ದ  ೧೧

೭. ಉಣ್ಣುಂಜೋಱುಪರುಹುನೀರ್    ೧೧

೮. ಪೊನ್ನುಲಹಾಳಿರೋ    ೧೧

೯. ನೀರುಮ್ ನಿಲನುಮ್  ೧೧

೧೦. ಉಲಹಮುಣ್ಡಪೆರುವಾಯ್  ೧೧

 ಒಟ್ಟು ಪಾಶುರಗಳು  ೧೧೦



\*\*\*\*\*\*\*\*\*\*\*\*























ತಿರುವಾಯ್ ಮೊೞಿ ಆರನೆಯ ಶತಕ ಮೊದಲ ತಿರುವಾಯ್ಮೊೞಿ



೧. ವೈಹಲ್ ಪೂಙ್ಗೞಿವಾಯ್



೧. ವೈಹಲ್ ಪೂಙ್ಗೞಿ ವಾಯ್ ವನ್ದುಮೇಯುಙ್ಗರುಹಿನಙ್ಗಾಳ್,

ಶೆಯ್ ಕೊಳ್ ಶೆನ್ನೆ ಉಯರ್ ತಿರುವಣ್ಣವಣ್ಡೂರು ಱೈಯುಮ್,

ಕೈಕೊಳ್ ಶಕ್ಕರತ್ತು ಎನ್ ಕನಿವಾಯ್ ಪ್ಪೆರುಮಾನೈಕ್ಕಣ್ಡು,

ಕೈಕಳ್ ಕೂಪ್ಪಿಚ್ಚೊಲ್ಲೀರ್ ವಿನೈಯಾಟ್ಟಿಯೇನ್ ಕಾದನ್ಮೈಯೇ. 



ವೈಹಲ್ = ಯಾವಾಗಲೂ, ಪೂ ಕವಿವಾಯ್ = ಸುಂದರವಾದ ನೀರ್ನೆಲೆಗಳಲ್ಲಿ, ವನ್ದು = ಬಂದು, ಮೇಯುಮ್ = ಇರುವ \(ಆಹಾರವುಣ್ಣುವ\), ಕುರುಹು ಇನಙ್ಗಾಳ್ = ಕೊಕ್ಕರೆಯ ಗುಂಪು \(ಹಿಂಡು\)ಗಳೇ, ಶೆಯ್ ಕೊಳ್ = ಸುಂದರವಾಗಿ ತುಂಬಿರುವ, ಶೆನ್ನೆಲ್ ಉಯರ್ = ಎತ್ತರವಾಗಿ ಕೆಂಬತ್ತ ಬೆಳೆದು ನಿಂತಿರುವ, ತಿರು ವಣ್ ವಣ್ಡಾರ್ = ತಿರುವಣ್ ವಣ್ಡೂರಲ್ಲಿ, ಉಱೈಯುಮ್ = ನೆಲಸಿರುವ, ಕೈಕೊಳ್ = ಕೈಯಲ್ಲಿ ಧರಿಸಿರುವ, ಶಕ್ಕರತ್ತು = ಚಕ್ರಾಯುಧವನ್ನುಳ್ಳ, ಎನ್ = ನನ್ನ, ಕನಿವಾಯ್, = ತೊಂಡೇಹಣ್ಣಿನಂಥ ತುಟಿಯನ್ನುಳ್ಳ, ಪೆರುಮಾನೈ ಕಣ್ಡು = ಪರಮಪುರುಷನನ್ನು ಕಂಡು, ಕೈಹಳ್ ಕೂಪ್ಪಿ = ಕೈಗಳನ್ನು ಜೋಡಿಸಿ \(ಮುಗಿದು\), ಶೊಲ್ಲೀರ್ = ಹೇಳಿರಿ, ವಿನೈಯಾಟ್ಟಿಯೇನ್ = ಪಾಪಿಷ್ಠಳಾದ ನನ್ನ, ಕಾದನ್ಮೈಯೇ = ವ್ಯಾಮೋಹವನ್ನೇ. 



ಯಾವಾಗಲೂ ನೀರ್ನೆಲೆಗಳಿಗೆ ಬಂದು ಅಲ್ಲಿ ಆಹಾರವನ್ನುಣ್ಣೂವ ಕೊಕ್ಕರೆಯ ಹಿಂಡುಗಳೇ, ಮಂದರವಾಗಿ ತುಂಬಿ ಕೆಂಬತ್ತವು ಎತ್ತರವಾಗಿ ಬೆಳೆದು ನಿಂತಿರುವ, ತಿರುವಣ್ ವಣ್ಡೂರಲ್ಲಿ ನೆಲಸಿರುವ, ಕೈಯಲ್ಲಿ ಚಕ್ರಾಯುಧವನ್ನು ಧರಿಸಿರುವ ನನ್ನ ತೊಂಡೇಹಣ್ಣಿನ ತುಟಿಗಳ ಪರಮಪುರುಷನನ್ನು ಕಂಡು, ಕೈಮುಗಿದು, ಪಾಪಿಷ್ಠಳಾದ ನನ್ನ ವ್ಯಾಮೋಹವನ್ನು ಕುರಿತು ಹೇಳಿರಿ. 



ನಮ್ಮಾಳ್ವಾರರು ಸಂದರ್ಶಿಸಿದ ಮತ್ತೊಂದು ತಿರುಪತಿ \(ಪವಿತ್ರಕ್ಷೇತ್ರ\) ಎಂದರೆ, ಅರ್ಚಾವತಾರಿಯನ್ನು ಪೂಜಿಸಿದ ತಿರುವಣ್ ವಣ್ಡೂರ್ ಎಂಬುದು. 



ಈ ತಿರುವಾಯ್ ಮೊೞಿಯಲ್ಲಿಯೂ ಆಳ್ವಾರರು ’ನಾಯಕಿ’ ಭಾವವನ್ನೇ ತಳೆದಿದ್ದಾರೆ. ನಾಯಕಿಗೆ ತನ್ನ ಪ್ರಿಯತಮನಾದ ಪರಮಪುರುಷನಿಂದ ಅಗಲಿಕೆಯುಂಟಾಗಿದೆ. ಈ ಅಗಲಿಕೆಯನ್ನು ಆಕೆ ಸಹಿಸಲಾರಳು. ಹೇಗಾದರೂ ಮಾಡಿ ತಾನು ತನ್ನಪ್ರಿಯತಮನೊಡನೆ ಕೂಡಿಕೊಳ್ಳಲೇಬೇಕು. ಅದಕ್ಕೆ ತಾನೇನು ಮಾಡಬೇಕು? ಇದು ಮುಖ್ಯ ಉದ್ದೇಶ. 



ತಿರುವಣ್ ವಣ್ಡೂರ್ ಕ್ಷೇತ್ರ ನೀರ್ನೆಲೆಗಳಿಂದ ತುಂಬಿದೆ. ಅಲ್ಲಿಗೆ ಕೊಕ್ಕರೆಗಳು ಹಿಂಡುಹಿಂಡಾಗಿ ಬರುತ್ತವೆ. ಸಮೃದ್ಧಿಯಾಗಿ ಸಿಕ್ಕುವ ಮೀನು ಮುಂತಾದ ಆಹಾರವನ್ನು ಅಲ್ಲಿ ಉಣ್ಣುತ್ತವೆ. ಕೊಕ್ಕರೆಗಳಾದರೋ ಸ್ವಾತಂತ್ರ್ಯ, ಪ್ರಿಯ ಹಕ್ಕಿಗಳು. ಎಲ್ಲಿಗೆ ಬೇಕೆಂದರೆ ಅಲ್ಲಿಗೆ ಹಾರಿ ಹೋಗಬಲ್ಲವು. ಆದ್ದರಿಂದ, ತಿರುವಣ್ ವಣ್ಡೂರಿನಲ್ಲಿ ಅರ್ಚಾವತಾರಿಯಾಗಿ ನೆಲಸಿರುವ ಪರಮಪುರುಷನ ಬಳಿಗೂ ಹಾರಿಹೋಗಬಲ್ಲವಷ್ಟೆ\! ಈ ಆಶೆಯಿಂದ, ನಾಯಕಿಯು ತನ್ನ ಅಗಲಿಕೆಯ ವಿರಹವನ್ನು ಕುರಿತು ಭಗವಂತನಲ್ಲಿ ತನ್ನಪರವಾಗಿ ಅರಿಕೆಮಾಡಿಕೊಳ್ಳಬೇಕೆಂದು ಆಕೆ ಆ ಕೊಕ್ಕರೆಗಳನ್ನು ಬೇಡಿಕೊಳ್ಳುವುದು. 



’ನಾಯಕಿ’ ಯಾಗಿ ಆಳ್ವಾರರು ಹೇಳುತ್ತಾರೆ: ನೀರ್ನೆಲೆಗಳಲ್ಲೆಲ್ಲಾ ಬಂದು, ಆಹಾರವನ್ನುಂಡು ಹೋಗುವ ಕೊಕ್ಕರೆಗಳೇ, ನೀವು ತಿರುವಣ್ ವಣ್ಡೂರಿಗೂ ಹೋಗುತ್ತೀರಷ್ಟೆ. ಅದೂ ನೀರ್ನೆಲೆಗಳಿಂದ ಸಮೃದ್ಧವಾಗಿವೆ. ಕೆಂಬತ್ತದ ಪಯಿರು ಎಲ್ಲೆಲ್ಲೂ ಎತ್ತರಕ್ಕೆ ಬೆಳೆದು ಕಣ್ಣಿಗೆ ಆನಂದವನ್ನು ತರುತ್ತವೆ. ನಿಮಗೆ ಅಲ್ಲಿ ಆಹಾರವೂ ಸಮೃದ್ಧಿಯಾಗಿ ಸಿಕ್ಕುತ್ತವೆ. ಅಲ್ಲಿ ನಿಮ್ಮ ಹೊಟ್ಟೆಯನ್ನು ಮೊದಲು ತೃಪ್ತಿಪಡಿಸಿಕೊಳ್ಳಿ. ಬಳಿಕ, ಅಲ್ಲಿ ನೆಲಸಿರುವ ಪರಮಪುರುಷನನ್ನು ಸಂದರ್ಶಿಸಿ. ಅವನಿಗೆ ವಿನೀತಭಾವದಿಂದ ಕೈಮುಗಿಯಿರಿ. ಅವನನ್ನು ಕಂಡುಕೊಳ್ಳುವ ಗುರುತನ್ನುನಿಮಗೆ ತಿಳಿಸುತ್ತೇನೆ, ಕೇಳಿ. ಅವನ ಕೈಯಲ್ಲಿ ತೀಕ್ಷ್ಣವಾದ ಚಕ್ರಾಯುಧವಿದೆ. ಅವನ ದಿವ್ಯಸುಂದರವಾದ ಮುಖದಲ್ಲಿ ತೊಂಡೆಯ ಹಣ್ಣಿನಂತೆ ಚೆಂದುಟಿಗಳು ಶೋಭಿಸುತ್ತವೆ. ಕೆಂಪಗೆ ಅವು ಆಕರ್ಷಕವಾಗಿವೆ. ಅವನೇ ನನ್ನ ಪ್ರಿಯತಮ. ಅವನನ್ನಗಲಿರುವುದು ನನಗೆ ಸಹಿಸದು. ಅವನನ್ನು ಕೂಡಿಕೊಳ್ಳಬೇಕು. ಅವನಿಂದ ಅಗಲಿಕೆ ನನಗಾಗದು. ಅಬಲೆಯಾದ ನನ್ನ ವಿರಹವನ್ನು ಅವನಲ್ಲಿ ವಿಜ್ಞಾಪಿಸಿ, ನನ್ನನ್ನು ಕರುಣಿಸಬೇಕೆಂದು ತಪ್ಪದೆ ನೀವು ತಿಳಿಸಬೇಕು. 



೨. ಕಾದಲ್ಮೆನ್ಬೆಡೈಯೋಡು ಉಡನ್ ಮೇಯುಙ್ಗರುನಾರಾಯ್\!

ವೇದವೇಳ್ವಿಯೊಲಿ ಮುೞಙ್ಗುಮ್ ತಣ್ ತಿರುವಣ್ ವಣ್ಡಾರ್,

ನಾದನ್ ಞೂಲಮೆಲ್ಲಾಮುಣ್ಡನಮೆಬೆರುಮಾನೈಕ್ಕಣ್ಡು,

ಪಾದಙ್ಗೈತೊೞುದು ಪಣಿಯೀರ್ ಅಡಿಯೇನ್ ತಿಱಮೇ. 



ಕಾದಲ್ = ಪ್ರೇಮಪೂರ್ಣವಾದ, ಮೆನ್ ಪೆಡೈಯೋಡು = ಮೃದುಸ್ವಭಾವದ ಹೆಣ್ಣು ಕೊಕ್ಕರೆಯೊಡನೆ, ಉಡನ್ = ಒಟ್ಟಿಗೆ, ಮೇಯುಮ್ = ಇರುವ \(ಆಹಾರವನ್ನುಣ್ಣುವ\), ಕರುನಾರಾಯ್ = ಪುಟ್ಟಕೊಕ್ಕರೆಯೇ, ವೇದಮ್ ವೇಳ್ವಿ = ವೇದದ ಮತ್ತು ಯಜ್ಞಯಾಗಗಳ, ಒಲಿ= ಘೋಷವು, ಮುೞಙ್ಗುಮ್ = ಮೊಳಗುತ್ತಿರುವ, ತಣ್ = ತಂಪಾದ, ತಿರುವಣ್ ವಣ್ಡೂರ್ = ತಿರುವಣ್ ವಣ್ಡೂರಿನ, ನಾದನ್ = ಒಡೆಯನು \(ರಕ್ಷಕನು\), ಞೂಲಮ್ ಎಲ್ಲಾಮ್ = ಎಲ್ಲಾ ಲೋಕಗಳನ್ನೂ, ಉಣ್ಡ = ಉಂಡವನಾದ, ನಮ್ ಪೆರುಮಾನೈ = ನಮ್ಮ ಪೆರುಮಾನೈ = ನಮ್ಮ ಪರಮಪುರುಷನನ್ನು, ಕಣ್ಡು = ಕಂಡು, ಪಾದಮ್ = ಪಾದಗಳಿಗೆ, ಕೈತೊೞುದು = ಕೈಮುಗಿದು, ಪಣಿಯೀರ್ = ಹೇಳಿರಿ, ಅಡಿಯೇನ್ ತಿಱಮೇ = ಪಾದಸೇವಕಳ \(ವಿಹರದ\) ವಿಷಯವನ್ನೇ. 



ಪ್ರೇಮಪೂರ್ಣವಾದ ಮೃದುಸ್ವಭಾವದ ಹೆಣ್ಣುಕೊಕ್ಕರೆಯೊಡನೆ ಒಟ್ಟಿಗೇ ಇರುವ \(ಆಹಾರವನ್ನುಣ್ಣುವ\) ಪುಟ್ಟಕೊಕ್ಕರೆಗಳೇ, ವೇದ ಮತ್ತು ಯಜ್ಞಗಳ ಘೋಷಗಳು ಮೊಳಗುತ್ತಿರುವ ತಂಪಾದ ತಿರುವಣ್ ವಣ್ಡೂರಿನನಾಥನೂ, ಎಲ್ಲಾ ಲೋಕಗಳನ್ನೂ ನುಂಗಿದವನೂ ಆದ ನಮ್ಮ ಪರಮಪುರುಷನನ್ನು ಕಂಡು, ಅವನ ಪಾದಗಳಿಗೆ ಕೈಮುಗಿದು, ಪಾದಸೇವಕಳಾದ ನನ್ನ \(ವಿರಹದ\) ವಿಷಯವನ್ನು ಕುರಿತು ಹೇಳಿರಿ. 



ಈ ಪಾಶುರದಲ್ಲಿ ಭಗವಂತನ ಎರಡು ಮುಖ್ಯವಾದ ಗುಣಗಳನ್ನು ಕುರಿತು ಹೇಳಲಾಗುತ್ತದೆ. ಯಾವ ಕ್ಷೇತ್ರದಲ್ಲಿ ಸ್ವಾಮಿಯು ಅರ್ಚಾವತಾರಿಯಾಗಿ ನೆಲಸಿರುತ್ತಾನೋ, ಅಲ್ಲಿನ ಎಲ್ಲರನ್ನೂ ರಕ್ಷಿಸುವ ಹೊಣೆಹೊತ್ತಿರುವ ಆಶ್ರಿತರಕ್ಷಕನು. ಮತ್ತು ಪ್ರಳಯಕಾಲ ಬಂದಾಗಲೂ ಸಹ ತನ್ನ ಆಶ್ರಿತರಕ್ಷಕತ್ವವನ್ನು ತಪ್ಪದೆ ನಡೆಸುವವನು. ಆಗ, ತಾನೇ ಸೃಷ್ಟಿಸಿದ್ದ ಎಲ್ಲಾ ಲೋಕಗಳನ್ನೂ ಉಂಡು, ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು, ಮರುಸೃಷ್ಟಿಯನ್ನು ಸಂಕಲ್ಪಿಸುವವರೆಗೂ ರಕ್ಷಿಸತಕ್ಕವನು. ಅಂಥ ಔದಾರ್ಯ, ಕಾರುಣ್ಯ ಸ್ವಭಾವಗಳನ್ನುಳ್ಳವನು ನಮ್ಮ ಪರಮಪುರುಷ.



ಈ ಪಾಶುರದಲ್ಲಿ ಮತ್ತೊಂದು ವಿಷಯವನ್ನು ಕುರಿತು ಹೇಳಲಾಗುತ್ತಿದೆ. ಕೊಕ್ಕರೆಯ ತಂಡಗಳಲ್ಲಿ ಗಂಡು-ಹೆಣ್ಣುಗಳು ಎಂದಿಗೂ ಅಗಲಿರುವುದಿಲ್ಲ. ಅವು ಯಾವಾಗಲೂ ಒಟ್ಟೊಟ್ಟಾಗಿಯೇ ಜೀವಿಸುತ್ತಾ, ದಾಂಪತ್ಯಸುಖವನ್ನು ಸದಾ ಅನುಭವಿಸುತ್ತಾ ಇರತಕ್ಕವು. ’ವಿರಹ’ ಎಂದರೇನೆಂಬುದೇ ಅವಕ್ಕೆ ತಿಳಿಯದ ವಿಷಯ. ಪಾಶುರದ ನಾಯಕಿಯಾದರೋ ತನ್ನ ಪ್ರಿಯತಮನಿಂದ ಅಗಲಿಕೆ ಹೊಂದಿದ್ದಾಳೆ. ಹೇಗಾದರೂ ಮಾಡಿ ಅವನೊಡನೆ ಮತ್ತೆ ಕೂಡಿಕೊಳ್ಳಬೇಕೆಂದು ಹಂಬಲಿಸುತ್ತಾಳೆ. ಅವಳಿಗೆ ಉಂಟಾಗಿರುವ ಅಗಲಿಕೆಯನ್ನು ಅವಳು ಸಹಿಸಲಾರಳು. 



ಆದರೆ, ವಿರಹವನ್ನೇ ಅರಿಯದ ಕೊಕ್ಕರೆಗಳಿಗೆ, ವಿರಹಿಯಾದ ನಾಯಕಿ ತನ್ನ ವಿರಹವನ್ನು ಪರಮಪುರುಷನಲ್ಲಿ ಬಿನ್ನಹಮಾಡಬೇಕೆಂದು. ಅವು ಹಾಗೆ ನಿಜವಾಗಿಯೂ ಹಾಗೆ ಮಾಡುವುವೇ? ಸ್ವಾತಂತ್ರ್ಯವನ್ನು ಅನುಭವಿಸುವ ಹಕ್ಕಿಗಳು ಎಲ್ಲಿಗೆ ಬೇಕಾದರಲ್ಲಿಗೆ ಹೋಗಬಹುದಲ್ಲವೇ? ಭಗವಂತನ ಬಳಿಗೂ ಹೋಗಿ, ನಮ್ರತೆಯಿಂದ ತನ್ನ ವಿರಹದ ವಿಷಯವನ್ನು ಅರಿಕೆಮಾಡಿರೆಂದು ಬೇಡುತ್ತಾಳೆ. ಅವಳಿಗೂ ಸಹ ಅದೇ ಬಗೆಯ ಸ್ವಾತಂತ್ರ್ಯವಿದ್ದಿದ್ದರೆ? 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಕೊಕ್ಕರೆಗಳೇ, ನೀವು ನಿಮ್ಮ ನಿಮ್ಮ ಹೆಣ್ಣುಗಳೊಡನೆ ಎಡೆಬಿಡದಂತೆ ಕೂಡಿಕೊಂಡು, ಒಟ್ಟೊಟ್ಟಿಗೆ ಆಹಾರವನ್ನು ಹುಡುಕುತ್ತಾ, ಆನಂದದಿಂದ ವಿಹರಿಸುತ್ತಿರುವಿರಿ. ತಿರುವಣ್ ವಣ್ಡೂರು ಎಂಬುದೊಂದು ದಿವ್ಯವಾದ ತಂಪಾದ ಕ್ಷೇತ್ರ. ಅಲ್ಲಿ ನಿಮಗೆ ಬೇಕಾದಷ್ಟು ಆಹಾರ ಸಿಕ್ಕುವುದು. ನೀವು ನಿಮ್ಮ ಹೊಟ್ಟೆಯನ್ನು ತುಂಬಿಕೊಳ್ಳಿ. ಬಳಿಕ, ಅಲ್ಲಿ ನೆಲಸಿರುವ ಪರಮ ಪುರುಷನ ಸನ್ನಿಧಿಗೆ ಹೋಗಿ. ಅವನ ತಿರುವಡಿಗಳಿಗೆ ನಮ್ರತೆಯಿಂದ ಎರಗಿ ಒಂಟಿ ಜೀವನ ನಡೆಸುತ್ತಿರುಅ ನನ್ನ ವಿರಹವನ್ನು ಅವನಲ್ಲಿ ದಾಸಿಯಾದ ನನ್ನ ಪರವಾಗಿ ಬಿನ್ನವಿಸಿ. 



೩. ತಿಱಙ್ಗಳಾಹಿಯೆಙ್ಗುಮ್ ಶೆಯ್ ಧಳುೞಲ್ ಪುಳ್ಳಿನಙ್ಗಾಳ್\!,

ಶಿಱನ್ದಶೆಲ್ ವಮ್ಮಲ್ಹು ತಿರುವಣ್ ವಣ್ಡೂರು ಱೈಯುಮ್,

ಕಱಙ್ಗು ಶಕ್ಕರಕ್ಕೈಕ್ಕನಿವಾಯ್ ಪ್ಪೆರುಮಾಳೈಕ್ಕಣ್ಡು,

ಇಱಙ್ಗಿ ನೀರ್ ತೊೞುದು ಪಣಿಯೀರ್ ಅಡಿಯೇನಿಡರೈ. 



ತಿಱಙ್ಗಳ್ ಆಹಿ = ಗುಂಪುಗುಂಪಾಗಿ, ಎಙ್ಗುಮ್ = ಎಲ್ಲೆಲ್ಲಿಯೂ, ಶೆಯ್ ಹಳ್ ಊಡು = ಗದ್ದೆಗಳ ನಡುವೆ, ಉೞಲ್ = ಅಲೆದಾಡುವ, ಪುಳ್ ಇನಙ್ಗಾಳ್ = ಪಕ್ಷಿಗಳ ಗುಂಪುಗಳೇ, ಶಿಱನ್ದ = ಉತ್ತಮವಾದ \(ಶ್ರೇಷ್ಠವಾದ\), ಶೆಲ್ವಮ್ = ಐಶ್ವರ್ಯಮ್ ಮಲ್ಹು = ತುಂಬಿ ತುಳುಕುವ, ತಿರುವಣ್ ವಣ್ಡೂರ್= ತಿರುವಣ್ ವಣ್ಡೂರಿನಲ್ಲಿ, ಉಱೈಯುಮ್ = ನೆಲಸಿರುವ, ಕಱಙ್ಗು = ಗಿರಗಿರನೆ ತಿರುಗುತ್ತಿರುವ, ಶಕ್ಕರಕ್ಕೈ = ಚಕ್ರಾಯುಧವನ್ನುಳ್ಳ, ಕನಿವಾಯ್ = ತೊಂಡೆಹಣ್ಣಿನಂತೆ ಬಾಯನ್ನುಳ್ಳ, ಪೆರುಮಾಳೈಕಣ್ಡು = ಪರಮಪುರುಷನನ್ನು ಕಣ್ಡು, ಇಱಙ್ಗಿ = ಇಳಿದು, ನೀರ್ = ನೀವು, ತೊೞುದು = ನಮಸ್ಕರಿಸಿ, ಪಣಿಯೀರ್ = ಅರಿಕೆ ಮಾಡಿರಿ, ಅಡಿಯೇನ್ = ಪಾದಸೇವಕಳ, ಇಡರೈ = ಸಂಕಟವನ್ನು. 



ಗುಂಪುಗುಂಪಾಗಿ, ಎಲ್ಲೆಲ್ಲೂ ಕೆಸರಿನ ಗದ್ದೆಗಳ ನಡುವೆ ಅಲೆದಾಡುವ ಹಕ್ಕಿಗಳ ಗುಂಪುಗಳೇ, ಶ್ರೇಷ್ಠವಾದ ಐಶ್ವರ್ಯ ತುಂಬಿ ತುಳುಕುವ ತಿರುವಣ್ ವಣ್ಡೂರಿನಲ್ಲಿ ಗಿರಗಿರನೆ ತಿರುಗುತ್ತಿರುವ ಚಕ್ರಾಯುಧವನ್ನು ಕೈಯಲ್ಲಿ ಧರಿಸಿರುವ ತೊಂಡೆಹಣ್ಣಿನಂತೆ ಬಾಯುಳ್ಳ ಪರಮಪುರುಷನನ್ನು ಕಂಡು, ಅಲ್ಲಿ ಇಳಿದು, ಪಾದಸೇವಕಳ ಸಂಕಟವನ್ನುಅರಿಕೆಮಾಡಿರಿ.



ಭಗವಂತನನ್ನು ಅಗಲಿದೆನೆಂದು ಅರಿತ ಜೀವಾತ್ಮನಿಗೆಅಪಾರ ಸಂಕಟವಾಗುತ್ತದೆ. ಮತ್ತೆ ಭಗವಂತನೊಡನೆ ಕೂಡಿಕೊಳ್ಳಬೇಕೆಂಬುದೇ ಮಹದಾಶೆ. ಅದೆಂದಿಗೆ ಒದಗಿ ಬರುವುದೋ\! 



ಜೀವಾತ್ಮನು ದೇಹೇಂದ್ರಿಯಗಳಿಗೆ ಬದ್ದನಾಗುವುದರಿಂದ ಬರುವುದು ದುಃಖಸಂಕಟಗಳು. ತನ್ನ ಸಮೀಪದಲ್ಲಿಯೇ, ಎಲ್ಲಕ್ಕೂ ಸಾಕ್ಷಿಯಾಗಿ, ಅಂತರಂಗದಲ್ಲಿಯೇ ನೆಲಸಿರುವ ಪರಮಾತ್ಮನ ಅರಿವನ್ನುಮರೆಯುವುದೇ ಈ ದುಃಖಸಂಕಟಗಳಿಗೆ ಕಾರಣ. ’ನಾಯಕಿ’ ಭಾವವನ್ನು ತಳೆದ ಆಳ್ವಾರರು ತಾವು ಭಗವಂತನಿಂದ, ಎಂದರೆ ತನ್ನ ಪ್ರಿಯತಮನಾದ ಪರಮಪುರುಷನಿಂದ ಅಗಲಿರುವುದನ್ನು ಸಹಿಸಲಾರದೆ, ಹೇಗೆ ಸಂಕಟಪಡುತ್ತಾರೆಂಬುದನ್ನು ಇಲ್ಲಿ ಹೇಳಲಾಗುತ್ತಿದೆ. 



“ಶಿಱನ್ದ.........................ಉಱೈಯುಮ್” – ತಿರುವಣ್ ವಣ್ಡೂರು ಶ್ರೇಷ್ಠವಾದ \(ಐಶ್ವರ್ಯ\) ಸಂಪತ್ತಿಗೆ ನೆಲೆಯಾಗಿದೆ. ಅಲ್ಲಿ ಎಲ್ಲಲ್ಲಿ ನೋಡಿದರೂ ಕೆಸರುಗದ್ದೆಗಳು. ಅವುಗಳಲ್ಲಿ ಸೊಂಪಾಗಿ ಎತ್ತರಕ್ಕೆ ಬೆಳೆದು ನಿಂತಿರುವ ಬತ್ತದ ಪಯಿರು ಕಣ್ಣಿಗೆ ಹಬ್ಬವನ್ನು ತರುತ್ತದೆ. ಕೆಸರಿನ ನೀರಿನಲ್ಲಿ ಎಲ್ಲಿ ನೋಡಿದರಲ್ಲಿ ಸಣ್ಣಸಣ್ಣಮೀನುಗಳು ವೃದ್ಧಿಯಾಗುತ್ತವೆ. ಸ್ವೇಚ್ಛೆಯಿಂದ ಹಾರಾಡುವ ಕೊಕ್ಕರೆ ಮುಂತಾದ ಹಕ್ಕಿಗಳಿಗೆ ಆ ಮೀನುಗಳು ಒಂದು ಐಶ್ವರ್ಯವೇ. ಕೆಂಬತ್ತ ಹೇಗೆ ಜನಕ್ಕೆ ಸಂಪತ್ತೋ ಹಾಗೆಯೇ ಅವಕ್ಕೆ ಮೀನುಗಳು. ಈ ಎರಡು ಬಗೆಯ ಸಂಪತ್ತಿಗಿಂತಲೂ ಅತಿ ಶ್ರೇಷ್ಠವಾದ ಮಹದೈಶ್ವರ್ಯವೇ ಅಲ್ಲಿ ನೆಲಸಿರುವ ಭಗವಂತನ ಅರ್ಚಾಮೂರ್ತಿ. ಆದ್ದರಿಂದ ಇಹ, ಪರಸೌಖ್ಯಕ್ಕೆ ಒತ್ತಾಸೆ ಕೊಡುವ ಎಲ್ಲಾ ಬಗೆಯ ಐಶ್ವರ್ಯಗಳಿಗೂ ತಿರುವಣ್ ವಣ್ಡೂರು ನೆಲೆವೀಡು. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಹಕ್ಕಿಗಳೇ, ನೀವು ತಿರುವಣ್ ವಣ್ಡೂರಿನ ಸುತ್ತಲಿರುವ ಕೆಸರಿನ ಗದ್ದೆಗಳ ನಡುವೆ ಹಾರಾಡುತ್ತಾ ಆನಂದದಿಂದ ಕಾಲ ಕಳೆಯುತ್ತೀರಿ. ಅಲ್ಲಿ ನಿಮ್ಮ ಹೊಟ್ಟೆಗೆ ತಕ್ಕ ಐಶ್ವರ್ಯ ನಿಮಗೆ ಸರಿಯೇ. ಆದರೆ, ನೀವು ಸ್ವಾರ್ಥಿಗಳಾಗಿರಬಹುದೇ? ನಿಮ್ಮ ಆನಂದದ ಜೀವನದ ನಡುವೆ, ಆ ಕ್ಷೇತ್ರದಲ್ಲಿಯೇ ನೆಲಸಿರುವ ಆರ್ತಜನರನ್ನೂ ಸ್ವಲ್ಪ ಗಮನಿಸಿ. ಅವಾ ಸಂಕಟಗಳ ಕಡೆಗೆ ನಿಮ್ಮ ದೃಷ್ಟಿಯನ್ನು ಹರಿಸಿ. ಇದರಿಂದ ನಿಮಗೂ ಒಳ್ಳೆಯದಾಗುವುದು. ಆ ಕ್ಷೇತ್ರದಲ್ಲಿ ಅರ್ಚಾವತಾರಿಯಾಗಿ ನೆಲಸಿರುವ ಸಾಟಿಯಿಲ್ಲದ ಐಶ್ವರ್ಯವನ್ನು \(ಎಂದರೆ, ಭಗವಂತನನ್ನು\) ನೀವು ಕಾಣಲು ಮರೆಯಬೇಡಿರಿ. ಅಲ್ಲಿಗೆ ಹೋಗಿ. ದಿವ್ಯಸುಂದರ ವಿಗ್ರಹಕ್ಕೆ ನಮ್ರತೆಯಿಂದ ಎರಗಿ. ಅವನ ಪಾದಸೇವಕಳಾದ ಮತ್ತು ಅವನಿಂದ ಬೇರ್ಪಟ್ಟು ಸಂಕಟಪಡುತ್ತಿರುವ ಈ ಬಡಜೀವಿಯನ್ನು ಕುರಿತು ಅವನಲ್ಲಿ ಅರಿಕೆ ಮಾಡಿ. ಅವನು ನನ್ನನ್ನು ಕರುಣಿಸಿ, ಸ್ವೀಕರಿಸುವಂತೆ ಹೇಳಿ ಪುಣ್ಯಶಾಲಿಗಳಾಗಿ. 



ಭಗವಂತ ಕೃಪೆದೋರುವವರೆಗೂ ಈ ಲೋಕ್ದ ಜಂಜಡದಿಂದ ಬಿಡಿಸಿಕೊಳ್ಳಲು ಸಾಧ್ಯವಾದೀತೇ? 



೪. ಇಡರಿಲ್ ಪೋಹಮ್ಮೂೞ್ ಹಿ ಇಣೈನ್ದಾಡುಮ್ ಮಡವನ್ನಙ್ಗಾಳ್,

ವೀಡಲಿಲ್ ವೇದವೊಲಿ ಮುೞಙ್ಗುಮ್ ತಣ್ ತಿರುವಣ್ ವಣ್ಡೂರ್,

ಕಡಲಮೇನಿಪ್ಪಿರಾನ್ ಕಣ್ಣನೈ ನೆಡುಮಾಲೈಕ್ಕಣ್ಡು,

ಉಡಾಲಮ್ ನೈನ್ದೊರುತ್ತಿ ಉರುಹುಮೆನ್ ಱುಣರ್ ತ್ತುಮಿನೇ.



ಇಡರ್ ಇಲ್ = ಅಗಲಿಕೆಯ ದುಃಖ\(ಸಂಕಟ\)ವಿಲ್ಲದೆ, ಪೋಹಮ್ = ಭೋಗವನ್ನು \(ಪ್ರೇಮವನ್ನು\), ಮೂೞ್ ಹಿ = ನೀರಿನಲ್ಲಿ ಮುಳುಗಿ, ಇಣೈನ್ದು = ಕೂಡಿಕೊಂಡು, ಆಡುಮ್ = ಆಡುವ \(ಆನಂದಿಸುವ\), ಮಡಮ್ ಅನ್ನಙ್ಗಾಳ್ = ಸುಂದರವಾದ \(ಸರಳವಾದ\) ಹಂಸಪಕ್ಷಿಗಳೇ, ವೀಡಲ್ ಇಲ್= ಎಡೆಬಿಡದಂತೆ, ವೇದಮ್ ಒಲಿ = ವೇದಘೋಷವು, ಮೞಙ್ಗುಮ್ = ಮೊಳಗುತ್ತಿರುವ, ತಣ್= ತಂಪಾದ, ತಿರುವಣ್ ವಣ್ಡೂರ್ = ತಿರುವಣ್ ವಣ್ಡೂರಿನಲ್ಲಿ \(ನೆಲಸಿರುವ\), ಕಡಲಮೇನಿ ಪಿರಾನ್ = ಕಡಲಿನಂತೆ ರೂಪವುಳ್ಳ ಸ್ವಾಮಿಯಾದ, ಕಣ್ಣನೈ = ಅತ್ಯಾಕರ್ಷಕನನ್ನು, ನೆಡುಮಾಲೈ = ಸರ್ವೇಶ್ವರನನ್ನು, ಕಣ್ಡು = ಕಂಡು, ಉಡಲಮ್ = ದೇಹವನ್ನು, ನೈನ್ದು = ಕೃಶಗೊಳಿಸಿ, ಒರುತ್ತಿ = ಒಬ್ಬಳು, ಉರುಹುಮ್ = ಕರಗಿಹೋಗುತ್ತಿದ್ದಾಳೆ, ಎನ್ ಱು= ಎಂದು, ಉಣರ್ ತ್ತುಮಿನೇ = ಜ್ಞಾಪಿಸಿರಿ. 



ಅಗಲಿಕೆಯ ಸಂಕಟವಿಲ್ಲದೆ, ನೀರಿನಲ್ಲಿ ಮುಳುಗಿ ಕೂಡಿಕೊಂಡು ಭೋಗವನ್ನು ಅನುಭವಿಸುವ \(ಆನಂದಿಸುವ\) ಸುಂದರವಾದ ಹಂಸಪಕ್ಷಿಗಳೇ, ಎಡೆಬಿಡದಂತೆ ವೇದಘೋಷವು ಮೊಳಗುತ್ತಿರುವ ತಂಪಾದ ತಿರುವಣ್ ವಣ್ಡೂರಿನಲ್ಲಿ ನೆಲಸಿರುವ ಕಡಲಿನಂತೆ ದೇಹಕಾಂತಿಯುಳ್ಳ ಅತ್ಯಾಕರ್ಷಕನಾದ ಸರ್ವೇಶ್ವರನನ್ನು ಕಂಡು, ದೇಹವನ್ನು ಕೃಶಗೊಳಿಸಿ ಒಬ್ಬಳು ಕರಗಿಹೋಗುತ್ತಿದ್ದಾಳೆ ಎಂಬುದನ್ನು ಜ್ಞಾಪಕೊಡಿ. 



ಹಿಂದಿನ ಮೂರು ಪಾಶುರಗಳಲ್ಲಿ ’ನಾಯಕಿ’ಯು, ಕೆಸರುಗದ್ದೆಗ್ಳಲ್ಲಿ ಸ್ವೇಚ್ಛೆಯಾಗಿ ವಣ್ಡೂರಿನಲ್ಲಿ ನಿತ್ಯವಾಸಮಾಡುವ ಸರ್ವೇಶ್ವರನಲ್ಲಿ ಅರಿಕೆಮಾಡಿರೆಂದು ಬೇಡಿಕೊಂಡಳಷ್ಟೆ. ಆ ಕೊಕ್ಕರೆಗಳು ತಮ್ಮ ಆನಂದದಲ್ಲಿ ಅವಳ ಮಾತನ್ನು ಲಕ್ಷಿಸದೆ ಹಾರಿಹೋದವೆಂದು ತೋರುತ್ತದೆ. 



ಈಗ ನಾಯಕಿಗೆ ಹಂಸಪಕ್ಷಿಗಳ ಸಮುದಾಯ ಕಂಡು ಬಂದವು. ಅವುಗಳನ್ನು ಕುರಿತು ನಾಯಕಿ ತನ್ನ ಪ್ರಾರ್ಥನೆಯನ್ನು ಸಲ್ಲಿಸುತ್ತಾಳೆ.



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಪರಸ್ಪರ ಎಡೆಬಿಡದಂತೆ ಮತ್ತು ಅಗಲದಂತೆ, ನೀರಿನಲ್ಲಿ ಮುಳುಗಿ ವಿಹರಿಸುತ್ತಿರುವ ಹಂಸಪಕ್ಷಿಗಳೇ, ನೀವು ತಂಪಾದ ತಿರುವಣ್ ವಣ್ಡೂರಿಗೆ ಹೋಗಿ, ಅಲ್ಲಿ ನಿತ್ಯವಾಸಮಾಡುವ ಕಡಲಿನಂತೆ ದೇಹಕಾಂತಿಯುಳ್ಳ, ಅತ್ಯಾಕರ್ಷಕನಾದ, ಸರ್ವೇಶ್ವರನನ್ನು ಕಾಣಿರಿ. ಯಾರೋ ಒಬ್ಬಳು ತನ್ನ ದೇಹವನ್ನು ನಿಮಗಾಗಿ ಕೃಶಗೊಳಿಸಿ, ಕರಗಿ ಹೋಗುತ್ತಿದ್ದಾಳೆ ಎಂಬುದನ್ನು ಆ ಸ್ವಾಮಿಗೆ ನನ್ನ ಪರವಾಗಿ ಜ್ಞಾಪಮಾಡಿಕೊಡುವಿರಾ? 



೫. ಉಣರ್ ತ್ತ ಲೂಡಊಣರ್ ತ್ತು ಉಡನ್ ಮೇಯುಮ್ ಮಡವನ್ನಙ್ಗಾಳ್,

ತಿಣರ್ ತ್ತ ವಣ್ಡಲ್ ಹಳ್ ಮೇಲ್ ಶಙ್ಗು ಶೇರುನ್ತಿರುವಣ್ ವಣ್ಡೂರ್,

ಪುಣರ್ ತ್ತ ಪೂನ್ದಣ್ ೞಾಯ್ ಮುಡಿನಮ್ಬೆರುಮಾನೈಕ್ಕಣ್ಡು,

ಪುಣರ್ ತ್ತಹೈಯಿನರಾಯ್ ಅಡಿಯೇನುಕ್ಕೂಮ್ ಪೋಟ್ರುಮಿನೇ. 



ಉಣರ್ ತ್ತಲ್ = ನಿದ್ದೆಯಿಂದ ಎಚ್ಚರಗೊಳ್ಳುವುದು, ಊಡಲ್ = ನಡುವೆ ಉಂಟಾಗುವ, ಉಣರ್ ತ್ತು = ಪ್ರೇಮಕಲಹಗಳನ್ನು ಪರಿಹರಿಸಿಕೊಳ್ಳುವುದು, ಉಡನ್ ಮೇಯುಮ್ = ಕೂಡಿ ಮೇಯುವುದು, ಮಡಮ್ = ಶುದ್ಧ ಮನಸ್ಸಿನ, ಅನ್ನಙ್ಗಾಳ್ = ಹಂಸಗಳೇ, ತಿಣರ್ ತ್ತ = ಜಾಲಿಸಿದ, ವಣ್ಡಲ್ ಹಳ್ = ನೆಲಕ್ಕೆ \(ದಡಕ್ಕೆ\) ಒಡಿಯುವ ಅಲೆಗಳ, ಮೇಲ್ = ಮೇಲೆ, ಶಙ್ಗು = ಶಂಖಗಳು, ಶೇರುಮ್ = ಸೇರುವ, ತಿರುವಣ್ ವಣ್ಡೂರ್ = ತಿರುವಣ್ ವಂಡೂರಿನಲ್ಲಿ, ಪುಣರ್ ತ್ತ = ಕೂಡಿಸಿಟ್ಟ \(ಹೆಣೆದಿಟ್ಟ\), ಪೂ = ಹೂಗಳಿಂದಲೂ, ತಣ್ ಶುೞಾಯ್ = ತಂಪಾದ ತುಲಸಿಯಿಂದಲೂ ಆದ, ಮುಡಿ = ಕಿರೀಟವನ್ನುಳ್ಳ, ನಮ್ ಪೆರುಮಾನೈ = ನಮ್ಮ ಪರಮಪುರುಷನನ್ನು, ಕಣ್ಡು = ಕಂಡು, ಪುಣರ್ ತ್ತ = ಜೋಡಿಸಿದ \(ಒಟ್ಟು ಮಾಡಿಸಿದ\), ಕೈಯಿನರಾಯ್ = ಕೈಗಳವರಾಗಿ, ಅಡಿಯೇನುಕ್ಕೂಮ್ = ಪಾದಸೇವಕಳಾದ ನನ್ನ ಪರವಾಗಿಯೂ, ಪೋಟ್ರುಮಿನೇ = ಪ್ರಾರ್ಥಿಸಿ. 



ನಿದ್ದೆಯಿಂದ ಎಚ್ಚರಗೊಳ್ಳುವುದು, ನಡುವೆ ಉಂಟಾದ ಪ್ರೇಮಕಲಹಗಳನ್ನು ಬಗೆಹರಿಸಿಕೊಳ್ಳುವುದು ಮತ್ತೆ ಕೂಡಿ ಮೇಯುವುದು \(ಇರುವುದು\) ಆದ ಶುದ್ಧಮನಸ್ಸಿನ ಹಂಸಗಳೇ, ಜಾಲಿಸಿದ ದಡಕ್ಕೆ ಬಡಿಯುವ ಅಲೆಗಳ ಮೇಲೆ ಶಂಖಗಳು ಸೇರುವ ತಿರುವಣ್ ವಣ್ಡೂರಿನಲ್ಲಿ ಹೂಗಳಿಂದಲೂ, ತಂಪಾದ ತುಲಸಿಯಿಂದಲೂ ಹೆಣೆದ ಕಿರೀಟವನ್ನುಳ್ಳ ನಮ್ಮಪರಮಪುರುಷನನ್ನು ಕಂಡು, ಕೈಗಳನ್ನು ಜೋಡಿಸಿ, ಪಾದಸೇವಕಳಾದ ನನ್ನ ಪರವಾಗಿಯೂ ಪ್ರಾರ್ಥಿಸಿ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಹಂಸಪಕ್ಷಿಗಳೇ, ನೀವು ನಿಜವಾಗಿಯೂ ಸಂಸಾರಿಗಳು. ಪರಸ್ಪರ ಪ್ರೇಮಕಲಹಗಳಿಂದ ತಾತ್ಕಾಲಿಕವಾಗಿ ಬೇರ್ಪಟ್ಟಿದ್ದರೂ, ಅವುಗಳನ್ನೆಲ್ಲಾ ಮರೆತು ಮತ್ತೆ ಒಟ್ಟುಗೂಡಿ ಬಾಳುವ ಸ್ವಭಾವವನ್ನುಳ್ಳವರು ನೀವು. ಇಂಥ ಸುಖಮಯಜೀವನದಲ್ಲಿ, ನನ್ನ ನಾಯಕನಿಂದ ಅಗಲಿ, ವಿರಹಿಯಾಗಿರುವ ನನ್ನನ್ನು ಮರೆಯಬೇಡಿ. ಪರಿಮಳ ತುಂಬಿದ ಹೂತುಲಸಿಗಳಿಂದ ಕಟ್ಟಲಾದ ಕಿರೀಟವನ್ನು ಧರಿಸಿರುವ ನನ್ನ ಪ್ರಿಯತಮನ ಬಳಿಗೆ ತಪ್ಪದೆ ಹೋಗಿ. ಅವನ ಪಾದಗಳಿಗೆ ಕೈಜೋಡಿಸಿ ಮತ್ತು ಪಾದಸೇವಕಳಾದ ನನ್ನನ್ನು ಕುರಿತು ಹೇಳುತ್ತಾ, ನನ್ನನ್ನು ನಿರಾಕರಿಸದೆ, ಕನಿಕರಿಸಬೇಕೆಂದು ಅವನಲ್ಲಿ ಅರಿಕೆ ಮಾಡಿ. 



೬. ಪೋಟ್ರಿಯಾನಿರನ್ದೇನ್ ಪುನ್ನೈಮೇಲುಱೈಪೂಙ್ಗುಯಿಲ್ ಹಾಳ್,

ಶೇಟ್ರಿಲ್ ವಾಳೈ ತುಳ್ಳುಮ್ ತಿರುವಣ್ ವಣ್ಡೂರು ಱೈಯುಮ್,

ಆಟ್ರಲಾೞಿಯಙ್ಗೈ ಅಮರರ್ ಪೆರುಮಾನೈಕ್ಕಣ್ಡು,

ಮಾಟ್ಟಙ್ಗೊದರುಳೀರ್ ಮೈಯಲ್ ತೀರ್ ವದೊರುವಣ್ಣಮೇ. 



ಪೋಟ್ರಿ = ಪ್ರಾರ್ಥಿಸಿ, ಯಾನ್ = ನಾನು, ಇರನ್ದೇನ್ = ನಿಮ್ಮ ಸಹಾಯವನ್ನು ಬೇಡುತ್ತೇನೆ, ಪುನ್ನೈಮೇಲ್ = ಹೊನ್ನೆಮರದಮೇಲೆ, ಉಱೈ = ನೆಲಸಿರುವ, ಪೂ = ಸುಂದರವಾದ, ಕುಯಿಲ್ ಹಾಳ್ = ಕೋಗಿಲೆಗಳೇ, ಶೇಟ್ರಿಲ್ = ಕೆಸರಿನಲ್ಲಿ, ವಾಳೈ = ಬಾಳೆ, ತುಳ್ಳುಮ್ = ಉತ್ಸಾಹದಿಂದ ಬೆಳೆಯುವ, ತಿರುವಣ್ ವಣ್ಡೂರ್ = ತಿರುವಣ್ ವಣ್ಡೂರಿನಲ್ಲಿ, ಉಱೈಯುಮ್ = ನೆಲಸಿರುವ, ಆಟ್ರಲ್ ಆೞಿ = ಶಕ್ತಿಪೂರ್ಣವಾದ ಚಕ್ರಾಯುಧವನ್ನು, ಅಮ್ ಕೈ = ಸುಂದರವಾದ ಕೈಯಲ್ಲಿ ಹಿಡಿದಿರುವ, ಅಮರರ್ = ದೇವತೆಗಳ, ಪೆರುಮಾನೈ ಕಣ್ಡು = ಪರಮಪುರುಷನನ್ನು ಕಂಡು, ಮಾಟ್ರಮ್ ಕೊಣ್ಡು = ಮರುಮಾತನ್ನು \(ಒಳ್ಳೆಯ ಮಾತನ್ನು ತಂದು\), ತಂದು, ಅರುಳೀರ್ = ಕೃಪೆಮಾಡಿ, ಮೈಯಲ್ ತೀರ್ ವದು = ನನ್ನ ವಿರಹವನ್ನು ಕಡೆಗೊಳಿಸುವ, ಓರ್ ವಣ್ಣಮೇ = ಒಂದು ರೀತಿಯಲ್ಲಿ. 



ಹೊನ್ನೆ ಮರದ ಮೇಲೆ ನೆಲಸಿರುವ ಸುಂದರವಾದ ಕೋಗಿಲೆಗಳೇ, ನಾನು ನಿಮ್ಮನ್ನು ಪ್ರಾರ್ಥಿಸುತ್ತಾ ನಿಮ್ಮ ಸಹಾಯವನ್ನು ಬೇಡಿಕೊಳ್ಳುತ್ತೇನೆ. ಕೆಸರಿನಲ್ಲಿ ಉತ್ಸಾಹದಿಂದ ಬೆಳೆಯುವ ಬಾಳೆಮರಗಳ ತಿರುವಣ್ ವಂದೂರಿನಲ್ಲಿ ನೆಲಸಿರುವ ಶಕ್ತಿಪೂರ್ಣವಾದ ಚಕ್ರಾಯುಧವನ್ನು ಸುಂದರವಾದ ಕೈಯಲ್ಲಿ ಹಿಡಿದಿರುವ ದೇವತೆಗಳ ಪರಮಪುರುಷನನ್ನು ಕಂಡು, ನನ್ನ ವಿರಹವನ್ನು ಕಡೆಗೊಳಿಸುವ ಒಂದು ರೀತಿಯ ಒಳ್ಳೆಯ ಮರುಮಾತನ್ನು ತಂದು ಕೃಪೆಮಾಡಿ. 



ಹಿಂದಿನ ಪಾಶುರಗಳಲ್ಲಿ, ವಿರಹಿಯಾದ ನಾಯಕಿಯು, ತನ್ನ ಪ್ರಿಯತಮನಿಂದಾದ ಅಗಲಿಕೆಯ ಸಂಕಟವನ್ನು, ಸ್ವೇಚ್ಛೆಯಿಂದ ಹಾರಾಡುವ ಕೊಕ್ಕರೆಯ ದಂಪತಿಗಳಿಗೂ, ಹಂಸದಂಪತಿಗಳಿಗೂ ಹೇಳಿಕೊಂಡಳು. ಅಲ್ಲದೆ, ಅದನ್ನು ಪ್ರಕೃತಿ ರಮ್ಯವಾದ ತಿರುವಣ್ ವಣ್ಡೂರಿನಲ್ಲಿ ನೆಲಸಿರುವ ತನ್ನ ಪ್ರಿಯತಮನಲ್ಲಿ ಅರಿಕೆಮಾಡಿಕೊಳ್ಳಬೇಕೆಂದು ಅವುಗಳನ್ನು ಪ್ರಾರ್ಥಿಸಿದಳು. 



ಈಗ, ಅವಳು ಹೊನ್ನೆ ಮರಗಳಲ್ಲಿ ಅಡಗಿಕೊಂಡು ಆನಂದದಿಂದ ಪ್ರೇಮಾಲಾಪಗಳನ್ನು ಮಾಡುತ್ತಿರುವ ಕೋಗಿಲೆ ದಂಪತಿಗಳಿಗೆ ಹೇಳುತ್ತಾಳೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಹೊನ್ನೆಮರಗಳಲ್ಲಿ ಅಡಗಿಕೊಂಡಿರುವ ಕೋಗಿಲೆಗಳೇ, ದಂಪತಿಗಳಾದ ನೀವು ನಿಮ್ಮ ಆನಂದದಲ್ಲಿ ಮೈಮರೆತು, ಇರಬಾರದು. ವಿರಹಿಯಾಗಿ ನಾನು ಇದೇ ಮರದಡಿಯಲ್ಲಿ ಸಂಕಟಪಡುತ್ತಿದ್ದೇನೆ. ನನ್ನ ಪ್ರಿಯತಮನಿಂದ ನನಗೆ ಅಗಲಿಕೆಯುಂಟಾಗಿದೆ. ಅದು ನನಗೆ ಸಹಿಸಲಾಗದು. ಕೆಸರಿನಲ್ಲಿ ಪುಷ್ಕಳವಾಗಿ ಬೆಳೆದು ನಿಂತಿರುವ ಬಾಳೆಯಗಿಡಗಳ ನಡುವೆ ತಿರುವಣ್ ವಂಡೂರಿನಲ್ಲಿ, ನೆಲೆಸಿರುವ ನನ್ನ ಪ್ರಿಯತಮನಾದ ಪರಮಪುರುಷನ ಬಳಿಗೆ ನೀವು ಇಲ್ಲಿಂದ ಹೋಗಿ. ಅವನಲ್ಲಿ ನನ್ನ ಪರವಾಗಿ ನನ್ನ ಸಂಕಟವನ್ನು ಅವನಲ್ಲಿ ಅರಿಕೆಮಾಡಿ, ನನಗೆ ಕೃಪೆಮಾಡಿ.



೭. ಒರುವಣ್ಣಂಜೆನ್ ಱುಪುಕ್ಕೂ ಎನ್ ಕ್ಕೊನ್ ಱುರೈಯೊಣ್ ಹಿಳಿಯೇ,

ಶೆರುವೊಣ್ ಪೂಮ್ಬೊೞಿಲ್ ಶೂೞ್ಶೆಕ್ಕರ್ ವೇಲೈತ್ತಿರುವಣ್ ವಣ್ಡೂರ್,

ಕರುವಣ್ಣಂಜೆಯ್ಯನಾಯ್ ಶೆಯ್ಯಕಣ್ ಶೆಯ್ಯಕೈ ಶೆಯ್ಯಕಾಲ್,

ಶೆರುವೊಣ್ ಶಕ್ಕರಂಚಙ್ಗು ಅಡೈಯಾಳಮ್ ತಿರುನ್ದಕಣ್ಡೇ. 



ಒರು ವಣ್ಣಮ್ = ಒಂದು ರೀತಿಯಲ್ಲಿ ಶೆನ್ ಱು = ಹೋಗಿ, ಪುಕ್ಕು = ಪ್ರವೇಶಿಸಿ, ಎನಕ್ಕು = ನನಗೆ, ಒನ್ ಱು ಉರೈ= ಒಂದು ವರ್ತಮಾನವನ್ನು ಹೇಳಬಲ್ಲ, ಒಣ್ ತಿಳಿಯೇ = ಸುಂದರವಾದ ಗಿಳಿಯೇ, ಶೆರು = ಪ್ರಳಯಕಲಹದ, ಒಣ್ = ಸುಂದರವಾದ, ಪೂ ಪೊೞಿಲ್ = ಹೂವಿನ ಉಪವನಗಳಿಂದ, ಶೂೞ್ = ಸುತ್ತುವರಿದಿರುವ, ಶೆಕ್ಕರ ವೇಲೈ = ಸೊಬಗಿನ ಬಣ್ಣದ ಪಕ್ಕದ ಪ್ರದೇಶಗಳುಳ್ಳ, ತಿರುವಣ್ ವಣ್ಡೂರ್ = ತಿರುವಣ್ ವಂಡೂರಿನಲ್ಲಿ, ಕರುವಣ್ಣಮ್ = ಕರಿಯಬಣ್ಣದ, ಶೆಯ್ಯವಾಯ್ = ಕೆಂಪಗೆ ಇರುವ ಬಾಯುಳ್ಳ, ಶೆಯ್ಯಕಣ್ = ಕೆಂಪಗೆ ಸುಂದರವಾದ ಕಣ್ಣುಳ್ಳ, ಶೆಯ್ಯಕಾಲ್ = ಕೆಂಪಗೆ \(ಕೋಮಲವಾದ\) ಇರುವ ಪಾದಗಳ, ಶೆರು ಒಣ್ ಶಕ್ಕರಮ್ = ಯುದ್ಧಕ್ಕೆ ಸಿದ್ಧವಾಗಿರುವ ಸುಂದರವಾದ ಚಕ್ರಾಯುಧವನ್ನೂ, ಶಙ್ಗು = ಶಂಖವನ್ನೂ, ಅಡೈಯಾಳುಮ್ = ಮುಂತಾದ ಲಕ್ಷಣಗಳನ್ನುಳ್ಳ, ತಿರುನ್ದ = ಚೆನ್ನಾಗಿ, ಕಣ್ಡು = ನೋಡಿ, \(ನನಗೆ ವಿವರಿಸು\). 



ಒಂದು ರೀತಿಯಲ್ಲಿ ಹೋಗಿ ಪ್ರವೇಶಿಸಿ, ಸುಂದರವಾದ ಗಿಳಿಯೇ, ಸುಂದರವಾದ ಹೂವಿನ ಉಪವನಗಳಿಂದ ಸುತ್ತುವರಿದಿರುವ ಸೊಬಗಿನ ಬಣ್ಣದ ಅಕ್ಕಪಕ್ಕಗಳುಳ್ಳ, ತಿರುವಣ್ ವಣ್ಡೂರಿನಲ್ಲಿ ನೆಲಸಿರುವ, ಕರಿಯ ಬಣ್ಣದ, ಚೆಂದುಟಿಗಳ, ಕೆಂಪಗೆ ಸುಂದರವಾದ ಕಣ್ಣುಳ್ಳ, ಕೋಮಲವಾದ \(ಕೆಂಪನೆಯ\) ಕಾಲುಗಳ\(ಪಾದಗಳ\), ಯುದ್ಧಕ್ಕೆ ಸಿದ್ಧವಾಗಿರುವ ಸುಂದರವಾದ ಚಕ್ರಾಯುಧವನ್ನೂ ಶಂಖವನ್ನೂ ಮುಂತಾದ ಲಕ್ಷಣಗಳನ್ನುಳ್ಳ ಸ್ವಾಮಿಯನ್ನು \(ಎನ್ನನಲ್ಲನನ್ನು\) ಚೆನ್ನಾಗಿ ಕಂಡು, ಪ್ರಣಯಕಲಹದಲ್ಲಿ ಅಗಲಿ ಸಂಕಟಪಡುವ ನನಗೆ ಒಂದು ವರ್ತಮಾನವನ್ನು ತಂದುಕೊಡುವಿರಾ? 



ಈ ಪಾಶುರದಲ್ಲಿ ’ನಾಯಕಿ’ಯಾಗಿ ಆಳ್ವಾರರು ಸುಂದರವಾದ ಗಿಳಿಗಳನ್ನು ಕಾಣುತ್ತಾರೆ. ಮತ್ತು ಅವುಗಳಿಗೆ ತಮ್ಮ ಪ್ರಿಯತಮನಿಗೆ ಅಗಲಿಕೆಯ ಸಂಕಟವನ್ನು ಹೇಳಿಕೊಂಡು, ಅದನ್ನೆಲ್ಲಾ ಅವನಿಗೆ ತಿಳಿಸಿಬಾರೆಂದು ಹೇಳಿ ಕಳುಹಿಸುತ್ತಾರೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಸುಂದರವಾದ ಗಿಳಿಗಳೇ, ಬಗೆಬಗೆಯ ಪರಿಮಳ ಪುಷ್ಪಗಳಿಂದ ಸುತ್ತುವರಿದಿರುವುದೇ ತಿರುವಣ್ ವಣ್ಡೂರು ಕ್ಷೇತ್ರ. ನೀವು ಹೇಗಾದರೂ ಅಲ್ಲಿಗೆ ಹೋಗಲೇಬೇಕು. ಅಲ್ಲಿ ಭಗವಂತನ ಸನ್ನಿಧಿಯನ್ನು ಸೇರಲೇಬೇಕು. ಅಲ್ಲಿ ಶಾಶ್ವತವಾಗಿ ನೆಲಸಿರುವ ಅರ್ಚಾವತಾರಿಯಾದ ಸ್ವಾಮಿಯನ್ನು ಸೇರಲೇಬೇಕು. ಅವನ ಗುರುತನ್ನು ನಿಮಗೆ ನಿಖರವಾಗಿ ಹೇಳುತ್ತೇನೆ ಕೇಳಿ. ಅವನ ದೇಹಕಾಂತಿ ಕಪ್ಪು. ಅವನ ಕಣ್ಣುಗಳು ವಿಶಾಲವಾದ ಕೆಂದಾವರೆಯಂತಿವೆ. ಅವರ ತುಟಿಗಳೂ ಕೆಂಪಗೆ ಇವೆ. ಅವನ ಪಾದಗಳು ಸಹ ಕೆಂಪಗೆಕೋಮಲವಾಗಿವೆ. ಅವನ ಕೈಗಳ ದಿವ್ಯಶಂಖವೂ ಹರಿತವಾದ ಚಕ್ರಾಯುಧವೂ, ಇವೆ. ಈ ಸಲ್ಲಕ್ಷಣಗಳುಳ್ಳ ಸ್ವಾಮಿಯನ್ನು ನೀವು ತಪ್ಪದೆ ಕಂಡು ಚೆನ್ನಾಗಿ ನೋಡಿ ಆನಂದಿಸಿ. ಅವನಿಗೆ ಎರಗಿ ಪ್ರಣಯ ಕಲಹದಿಂದ ಕೋಪಗೊಂಡು ಅಗಲಿದ ನನ್ನ ಸ್ವಾಮಿಗೆ ನನ್ನ ವಿರಹವೇದನೆಯನ್ನು ತಿಳಿಸಿ ಬನ್ನಿ. 



೮. ತಿರುನ್ದಕ್ಕಣ್ ಡೆನಕ್ಕೆನ್ ಱುರೈಯಾಯೊಣ್ ಶಿೞುಪೂವಾಯ್, 

ಶೆರುನ್ತಿನಾವಿಲ್ ಮಹಿೞ್ ಪುನ್ನೈಶೂೞ್ ತಣ್ ತಿರುವಣ್ ವಣ್ಡೂರ್,

ಪೆರುನ್ದಣ್ ತಾಮರೈಕ್ಕಣ್ ಪೆರುನೀಣ್ ಮುಡಿನಾಲ್ ಶಡತೋಳ್,

ಕರುನ್ನೀಣ್ ಮಾಮುಹಿಲ್ ಪೋಲೇ ತಿರುಮೇನಿಯಡಿಹಳೈಯೇ. 



ತಿರುನ್ದ ಕಣ್ಡು = ಚೆನ್ನಾಗಿ ಕಂಡು, ಎನಕ್ಕು ಒನ್ ಱು = ನನಗೆ ಸ್ವಲ್ಪ, ಉರೈಯಾಯ್ = ಹೇಳಿರಿ, ಒಳ್ ಶಿಱು ಪೂವಾಯ್ = ಸುಂದರವು ಶ್ರೇಷ್ಠವೂ ಆದ ಹೂವಿನಂತೆ ಬಾಯಿಯುಳ್ಳ, ಶೆರುನ್ದಿ = ಸುರಹೊನ್ನೆ, ನಾೞಲ್ = ನಾಳಲ್ ಮರ, ಮಹಿೞ್ = ಆನಂದಿಸುವ, ಪುನ್ನೈ = ಹೊನ್ನೆ ಮರ, ಇವುಗಳಿಂದ, ಶೂೞ್ = ಸುತ್ತುವರಿದಿರುವ, ತಣ್ = ತಂಪಾದ, ತಿರುವಣ್ ವಣ್ಡೂರ್ = ತಿರುವಣ್ವಣ್ಡೂರಲ್ಲಿ, ಪೆರು ತಣ್ ತಾಮರೈ ಕಣ್ಣನ್= ದೊಡ್ಡ ತಂಪಾದ ತಾವರೆಯಂತೆ ಕಣ್ಣುಳ್ಳವನೂ, ಪೆರುನೀಳ್ ಮುಡಿ = ಬಹಳಎತ್ತರವಾದ ಕಿರೀಟವನ್ನುಳವನಿಗೂ, ನಾಲ್ ತಡ ತೋಳ್ = ನಾಲ್ಕು ವಿಶಾಲವಾದ \(ಉದ್ದವಾದ\) ತೋಳುಗಳುಳ್ಳವನೂ, ಕರು ನೀಳ್ ಮಾಮುಹಿಲ್ ಪೋಲೇ = ಕರಿಯ ಅತಿ ದೊಡ್ಡ ಮುಗಿಲಿನಂತೆ, ತಿರುಮೇನಿ = ದಿವ್ಯವಾದ ದೇಹಕಾಂತಿಯುಳ್ಳ, ಅಡಿಹಲೇ = \(ಸ್ವಾಮಿಯೇ\) = ತಿರುವಡಿಗಳೇ. 



ಚೆನ್ನಾಗಿ ಕಂಡು, ನನಗೆ ಸ್ವಲ್ಪ ಹೇಳಿರಿ. ಸುಂದರವೂ ಶ್ರೇಷ್ಠವೂ ಆದ ಹೂವಿನಂತೆ ಬಾಯುಳ್ಳ ಸುರಹೊನ್ನೆ, ನಾಳಲ್ ಮರ, ಆನಂದದ ಹೊನ್ನೆಮರ, ಇವುಗಳಿಂದ ಸುತ್ತುವರಿದಿರುವ ತಂಪಾದ ತಿರುವಣ್ ವಣ್ಡೂರಿನಲ್ಲಿ, ದೊಡ್ಡ, ತಂಪಾದ ತಾವರೆಯಂತೆ ಕಣ್ಣುಳ್ಳವನೂ, ಬಹಳ ಉನ್ನತವಾದ ಕಿರೀಟವನ್ನುಳ್ಳವನೂ, ನಾಲ್ಕು ವಿಶಾಲವಾದ ತೋಳುಗಳುಳ್ಳವನೂ, ಕರಿಯ ಅತಿ ದೊಡ್ಡ ಮುಗಿಲಿನಂತೆ ದಿವ್ಯವಾದ ದೇಹಕಾಂತಿಯುಳ್ಳ ತಿರುವಡಿ\(ಸ್ವಾಮಿ\)ಗಳ ವಿಷಯವಾಗಿಯೇ. 



ಸುಂದರವಾದ ಗಿಳಿಗಲೇ, ಪರಿಮಳ ತುಂಬಿದ ಹೂಗಳಿಂದ ಜಿಗಿಯುತ್ತಿರುವ ಸುರಹೊನ್ನೆ, ನಾಳಲ್, ಹೊನ್ನೆ ಮುಂತಾದ ನಾನಾಜಾತಿಯ ಮರಗಳಿಂದ ಸುತ್ತುವರಿದಿರುವ ತಂಪಾದ ಪವಿತ್ರಕ್ಷೇತ್ರವೇ ತಿರುವಣ್ ವಣ್ಡೂರು ಎಂಬುದು. ಅಲ್ಲಿಯೇ ನನ್ನ ಅತ್ಯಂತ ಪ್ರಿಯತಮನಾದ ನನ್ನ ಸ್ವಾಮಿ ನೆಲಸಿರುವುದು. ಹೇಗಾದರೂ ಮಾಡಿ ನೀವು ಅಲ್ಲಿಗೆ ಹೋಗಿ, ದಿವ್ಯಸುಂದರನಾದ ಆ ಸ್ವಾಮಿಯನ್ನು ಕಣ್ಣುತುಂಬ ನೋಡಿ. ಅವನಿಗೆ ತಂಪಾದ ದೊಡ್ಡ ತಾವರೆಯಂತೆ ವಿಶಾಲವಾದ ಮತ್ತು ಆಕರ್ಷಕವಾದ ಕಣ್ಣುಗಳಿವೆ. ತಲೆಯ ಮೇಲೆ ಎತ್ತರವಾದ ಕಿರೀಟಿವಿದೆ. ನಾಲ್ಕು ತೋಳುಗಳಿವೆ. ಅವನ ದೇಹಕಾಂತಿ ದಿವ್ಯವಾಗಿ ಕರಿಯಬಣ್ಣದ್ದು. ಅವನ ತಿರುವಡಿಗಳನ್ನು ತಪ್ಪದೆ ಸಂದರ್ಶಿಸಿ. ಅವುಗಳಿಗೆ ಎರಗಿ, ಬಳಿಕ ನನ್ನ ಬಳಿಗೆ ಬಂದು ಅವನನ್ನು ಕುರಿತು ನೀವು ನೋಡಿದ ಬಗೆಯನ್ನು ವಿವರಿಸಿ ಹೇಳಿ, ಇದರಿಂದ ನನ್ನ ಅಗಲಿಕೆಯ ಸಂಕಟ ಸ್ವಲ್ಪವಾದರೂ ಪರಿಹಾರವಾಗುವುದು. 



೯. ಅಡಿಹಳ್ ಕೈತೊೞುದು ಅಲರ್ ಮೇಲಶೈಯುಮನ್ನಙ್ಗಾಳ್,

ವಿಡಿವೈಶಙ್ಗೊಲಿಕ್ಕೂಮ್ ತಿರುವಣ್ ವಣ್ಡೂರುರೈಯುಮ್,

ಕಡಿಯಮಾಯನ್ ತನ್ನೈಕ್ಕಣ್ಣನೈ ನೆಡುಮಾಲೈಕ್ಕಣ್ಡು,

ಕೊಡಿಯವಲ್ವಿನೈಯೇನ್ ತಿಱಮ್ ಕೂಱುಮಿನ್ ವೇಱುಕೊಣ್ಡೇ.



ಅಡಿಹಳ್ = \(ಭಗವಂತನ\) ತಿರುವಡಿಗಳಿಗೆ, ಕೈತೊೞುದು = ನಮಸ್ಕರಿಸಿ, ಅಲರ್ ಮೇಲ್ = ಹೂವಿನ ಮೇಲೆ, ಅಶೈಯುಮ್ = ಸುಳಿದಾಡುವ, ಅನ್ನಙ್ಗಾಳ್ = ಹಂಸಗಳೇ, ವಿಡಿವೈ= ಅರುಣೋದಯದಲ್ಲಿ, ಶಙ್ಗು ಒಲಿಕ್ಕೂಮ್ = ಶಂಖವನ್ನು ಬಾರಿಸುವ, ತಿರುವಣ್ ವಣ್ಡೂರ್ = ತಿರುವಣ್ ವಣ್ಡೂರಿನಲ್ಲಿ, ಉಱೈಯು = ನಿತ್ಯವಾಸಮಾಡುವ, ಕಡಿಯ ಮಾಯನ್ ತನ್ನೈ = ಅದ್ಭುತವಾದ ಆಶ್ಚರ್ಯಗಳನ್ನು ಮಾಡುವವನನ್ನು, ಕಣ್ಣನೈ = ಆಕರ್ಷಕನನ್ನು, ಕಣ್ಡು = ನೋಡಿ, ಕೊಡಿಯ ವಲ್ ವಿನೈಯೇನ್ ತಿಱಮ್ = ಕ್ರೂರಪಾಪಿಯಾದ ಕುರಿತು, ಕೂಱುಮಿನ್ = ಹೇಳಿರಿ, ವೇಱು ಕೊಣ್ಡೇ = ಏಕಾಂತವಾಗಿಯೇ. 



ಹೂವುಗಳ ಮೇಲೆ ಸುಳಿದಾಡುವ ಹಂಸಗಳೇ, ಅರುಣೋದಯದಲ್ಲಿ ಶಂಖವನ್ನು ಬಾರಿಸುವ ತಿರುವಣ್ ವಣ್ಡೂರಿನಲ್ಲಿ ನೆಲಸಿರುವ ಅದ್ಭುತಾಶ್ಚರ್ಯಗಳನ್ನು ಮಾಡುವವನೂ, ಪರಮಾಕರ್ಷಕಕಾರಿಯೂ ಇರುವ ಭಗವಂತನನ್ನು ಕಂಡು, ಕಡುಪಾಪಿಯಾದ ನನ್ನನ್ನು ಕುರಿತು ಏಕಾಂತವಾಗಿ ಹೇಳಿರಿ. 



ಇಲ್ಲಿ ಮತ್ತೆ ಹಂಸಪಕ್ಷಿಗಳನ್ನು ಸಂಬೋಧಿಸಲಾಗುತ್ತದೆ.



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಹೂವಿನ ಮೇಲೆಯೇ, ಮೃದುವಾಗಿ ಸುಳಿದಾಡುತ್ತಿರುವ ಹಂಸಗಳೇ, ನೀವು ಅರುಣೋದಯಕ್ಕೆ ಸರಿಯಾಗಿ ಎಡೆಬಿಡದ ಶಂಖಧ್ವನಿಯಾಗುತ್ತಿರುವುದನ್ನು ಕೇಳುವಿರಲ್ಲ\! ಅದೇ ತಿರುವಣ್ ವಣ್ಡೂರು ಕ್ಷೇತ್ರ. ಅಲ್ಲಿಯೇ ಅದ್ಭುತಾಶ್ಚರ್ಯಕಾರಿಯೂ, ಅತ್ಯಾಕರ್ಷಕನೂ ಆದ ಸರ್ವೇಶ್ವರನು ನಿತ್ಯವಾಸ ಮಾಡುತ್ತಾನೆ. ನೀವು ಅವನನ್ನು ಏಕಾಂತದಲ್ಲಿ ಕಾಣಿರಿ. ಮತ್ತು ಕಡುಪಾಪಿಯಾದ ನನ್ನ ಅಗಲಿಕೆಯ ಸಂಕಟವನ್ನು ಕುರಿತು ಅವನಲ್ಲಿ ಅರಿಕೆ ಮಾಡಿ, ಕರುಣಿಸುವಂತೆ ಹೇಳಿರಿ. 



೧೦. ವೇಱುಕೊಣ್ಡುಮ್ಮೈಯಾನಿರುನ್ದೇನ್ ನೆಱವಣ್ಡಿನಙ್ಗೂಳ್,

ತೇಱುನೀರ್ ಪ್ಪಮ್ಬೈವಡಪಾಲೈತ್ತಿರುವಣ್ ವಣ್ಡೂರ್,

ಮಾರ್‍಼ಇಲ್ ಪೋರರಕ್ಕನ್ ಮದಿಳ್ ನೀಱೆಳ್ಸಚ್ಚೆಟ್ರುಹನ್ದ,

ಏಱು ಶೇವಹನಾರ್ ಕ್ಕೂ ಎನ್ನೈಯುಮುಳಳೆನ್ಮಿನ್ ಹಳೇ. 



ವೇಱುಕೊಣ್ಡು = ಅಂತರಂಗದಲ್ಲಿ, ಉಮ್ಮೈ = ನಿಮ್ಮನ್ನು, ಯಾನ್ = ನಾನು, ಇರನ್ದೇನ್ = ಪ್ರಾರ್ಥಿಸುತ್ತೇನೆ, ವೆಱಿ = ಪರಿಮಳಿಸುವ, ವಣ್ಡು ಇನಙ್ಗಾಳ್ = ದುಂಬಿಯ ಗುಂಪುಗಳೇ, ತೇಱು = ತಿಳಿಯಾದ, ನೀರ್ = ನೀರಿನ, ಪಮ್ಬೈ= ಪಂಪಾನದಿಯ, ವಡಪಾಲ್ = ಉತ್ತರಭಾಗದಲ್ಲಿ, ತಿರುವಣ್ ವಣ್ಡಾರ್ = ತಿರುವಣ್ ವಣ್ಡೂರು ಕ್ಷೇತ್ರವಿದೆ. ಮಾಱು ಇಲ್ = ಎದುರಿಸುವವನಿಲ್ಲದ, ಪೋರ್ = ಯುದ್ಧಮಾಡುವವನಾದ, ಅರಕ್ಕನ್ = ರಾಕ್ಷಸನ, ಮದಿಳ್ = ಕೋಟೆಯನ್ನು, ನೀಱುಏೞ = ಪುಡಿಪುಡಿಯಾಗುವಂತೆ \(ಧೂಳಾಗುವಂತೆ\), ಶೆಟ್ರು = ನಾಶಪಡಿಸಿ, ಏಱು ಶೇವಕನಾರ್ ಕ್ಕು \+ ಮಹಾವೀರನಿಗೆ, ಎನ್ನೈಯುಮ್ = ನನ್ನನ್ನೂ, ಉಳಳ್ = ತನ್ನರಕ್ಷಕವರ್ಗದಲ್ಲಿ ಸೇರಿಸಿಕೊಳ್ಳುವಂತೆ, ಎನ್ ಮಿನ್ ಹಳೇ = ಹೇಳಿರಿ \(ಪ್ರಾರ್ಥಿಸಿರಿ\). 



ಪರಿಮಳಿಸುವ ದುಂಬಿಗಳ ಗುಂಪುಗಳೇ, ನಿಮ್ಮನ್ನು ನಾನು ಅಂತರಂಗಿಕವಾಗಿ ಪ್ರಾರ್ಥಿಸುತ್ತೇನೆ. ತಿಳಿಯಾದ ನೀರಿನ ಪಂಪಾನದಿಯ ಉತ್ತರದಡದಲ್ಲಿಯೇ ತಿರುವಣ್ ವಣ್ಡೂರುಕ್ಷೇತ್ರವಿದೆ. ಎದುರಿಸುವವನಿಲ್ಲದೆ ಯುದ್ಧಮಾಡುವವನಾದ ರಾಕ್ಷಸನ ಕೋಟೆಯನ್ನು ಧೂಳಾಗುವಂತೆ ನಾಶಪಡಿಸಿದ ಮಹಾವೀರನಿಗೆ ನನ್ನನ್ನೂ ತನ್ನ ರಕ್ಷಕವರ್ಗದಲ್ಲಿ ಸೇರಿಸಿಕೊಳ್ಳುವಂತೆ ಪ್ರಾರ್ಥಿಸಿ. 



ಇಲ್ಲಿ ನಾಯಕಿ ಭಗವಂತನಿಗೆ ಅತ್ಯಂತ ಸಮೀಪವರ್ತಿಗಳಾದ ದುಂಬಿಗಳಿಗೆ ತನ್ನ ಪ್ರಾರ್ಥನೆಯನ್ನು ಸಲ್ಲಿಸುತ್ತಾಳೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಪರಿಮಳ ತುಂಬಿರುವ ದುಂಬಿಗಳೇ ನಾನು ನಿಮ್ಮನ್ನು ಕೇವಲವಾಗಿ ಪ್ರಾರ್ಥಿಸುತ್ತಿದ್ದೇನೆ. ಅದು ನಿಮಗೆ ಸುಲಭವಾದ ಕೆಲಸ. ನೀವು ಯಾವಾಗಲೂ ಭಗವಂತನ ಅತ್ಯಂತ ಸಮೀಪವರ್ತಿಗಳು. ಅವನು ಧರಿಸಿರುವ ಪರಿಮಳ ತುಂಬಿ ಮಕರಂದವನ್ನು ಸೂಸುವ ಹೂತುಲಸಿಗಳ ಹಾರಗಳಲ್ಲಿರುವ ಜೇನನ್ನು ಸದಾ ಪಾನಮಾಡುತ್ತಿರುವಿರಿ. ಈ ಸಲ, ನೀವು ತಿಳಿನೀರಿನ ವೆಂಬಾ ನದಿಯ ಉತ್ತರ ತೀರಕ್ಕೆ ತಪ್ಪದೆ ಹೋಗಿ. ಅಲ್ಲಿ ನಿಮಗೆ ಬೇಕಾದಷ್ಟು ಹಿತವಾದ ಆಹಾರದೊರೆಯುವುದು. ಅಲ್ಲಿಯೇ ನನ್ನ ಪ್ರಿಯತಮನಾದ ಭಗವಂತನು ನೆಲಸಿರುವುದು. ಅದೇ ತಿರುವಣ್ ವಂಡೂರು. ನಿಮ್ಮ ಆಹಾರವನ್ನು ಸಮೃದ್ಧಿಯಾಗಿ ನೀವು ಸ್ವೀಕರಿಸಿದ ಬಳಿಕ ನೀವು ನನಗೊಂದು ಸಣ್ಣ ಉಪಕಾರವನ್ನು ಮಾಡಿ. ನನ್ನನ್ನೂ ಸಹ ತಿನ್ನ ಅಂತರಂಗಭಕ್ತರಲ್ಲಿ ಒಬ್ಬಳನ್ನಾಗಿ ಮಾಡಿಕೊಳ್ಳಬೇಕೆಂದು ಭಗವಂತನಲ್ಲ ನನ್ನ ಪರವಾಗಿ ಪ್ರಾರ್ಥನೆ ಸಲ್ಲಿಸುವಿರಾ? 



೧೧. ಮಿನ್ ಕೊಳ್ ಶೇರ್ ಪುರಿನೂಳ್ ಕುಱಳಾಯ್ ಅಹನ್ ಞಾಲಙ್ಕೊಣ್ಡ,

ವನ್ ಕಳ್ ವನಡಿಮೇಲ್ ಕುರುಹೂರ್ ಚ್ಚಡಹೋಪನ್ ಶೊನ್ನ,

ಪಣ್ ಕೊಳಾಯಿರತ್ತುಳ್ಳೀವೈಪತ್ತುಮ್ ತಿರುವಣ್ ವಣ್ಡೂರ್ ಕ್ಕು,

ಇನ್ ಕೊಳ್ ಪಾಡಲ್ ವಲ್ಲಾರ್ ಮದನರ್ ಮಿನ್ನಿಡೈಯ ವರ್ ಕ್ಕೇ. 



ಮಿನ್ ಕೊಳ್ ಶೇರ್ = ಮಿಂಚಿಗೆ ಸಮನಾದ ಪ್ರಕಾಶವನ್ನುಳ್ಳ ದೇಹಕ್ಕೆ ಹೊಂದಿಕೊಂಡಂತೆ, ಪುರಿನೂಲ್ = ಯಜ್ಞೋಪವೀತವನ್ನು ಧರಿಸಿದ, ಕುೞಳ್ ಆಯ್ = ಕುಳ್ಳ ಬ್ರಹ್ಮಚಾರಿಯಾಗಿ, ಅಹನ್ ಞಾಲಮ್ ಕೊಣ್ಡ = ವಿಸ್ತಾರವಾದ ಭೂಮಂಡಲವನ್ನೇ ತನ್ನ ಅಡಿಯನ್ನು ವಿಸ್ತರಿಸಿ ಒಂದೇ ಅಡಿಯಾಗಿ ಅಷ್ಟನ್ನೂ ಅಳೆದುಕೊಂಡ, ವನ್ ಕಳ್ವನ್ = ಮಹಾವಂಚಕನಾದ ಭಗವಂತನ, ಅಡಿಮೇಲ್ = ತಿರುವಡಿಗಳನ್ನು ಕುರಿತು, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\), ಶೊನ್ನ = ಹೇಳಿದ, \(ರಚಿಸಿದ\), ಪಣ್ ಕೊಳ್ = ರಾಗಪೂರ್ಣವಾದ, ಆಯಿರತ್ತುಳ್ = ಒಂದು ಸಾವಿರ ಪಾಶುರಗಳಲ್ಲಿ, ಇವೈಪತ್ತುಮ್ = ಈ ಹತ್ತನ್ನು, ತಿರುವಣ್ ಏಣ್ಡೂರ್ ಕ್ಕು = ತಿರುವಣ್ ವಣ್ಡೂರಿಗೆ ಕುರಿತದ್ದನ್ನು, ಇನ್ ಕೊಳ್ = ಇನಿದಾಗಿ \(ಹಿತಕರವಾಗಿ\), ಪಾಡಲ್ ವಲ್ಲಾರ್ = ಹಾಡವಿಲ್ಲವರು, ಮದನರ್ = ಕಾಮುಕರಾಗುವರು. ಮಿನ್ ಇಡೈಯವರ್ ಕ್ಕೇ = ಮಿಂಚಿನಂತೆ ಬಳುಕುವ ನಡುವುಳ್ಳ ಕಾಮಿನಿಯರಿಗೆಲ್ಲಾ. 



ಮಿಂಚಿಗೆ ಸಮನಾದ ಪ್ರಕಾಶವನ್ನುಳ್ಳ ದೇಹಕ್ಕೆ ತಕ್ಕಂಥ ಯಜ್ಞೋಪವೀತವನ್ನು ಧರಿಸಿದ ಕುಳ್ಳ ಬ್ರಹ್ಮಚಾರಿಯಾಗಿ, ವಿಸ್ತಾರವಾದ ಭೂಮಂಡಲವನ್ನೇ ತನ್ನ ಅಡಿಯನ್ನೇ ವಿಸ್ತರಿಸಿ ಆ ಒಂದೇ ಅಡಿಯಿಂದ ಅಷ್ಟನ್ನೂ ಅಳೆದುಕೊಂಡ ಮಹಾವಂಚಕನಾದ ಭಗವಂತನ ತಿರುವಡಿಗಳನ್ನು ಕುರಿತು ಕುರುಹೂರ್ ಶಠಗೋಪನು \(ನಮ್ಮಾಳ್ವಾರರು\) ರಚಿಸಿ ಹೇಳ್ದ ಒಂದು ಸಾವಿರ ಪಾಶುರಗಳಲ್ಲಿ ಹತ್ತನ್ನು ತಿರುವಣ್ ವಂಡೂರನ್ನು ಕುರಿತದ್ದನ್ನು ಹಿತಕರವಾಗಿ ಹಾಡಬಲ್ಲವರು ಮಿಂಚಿನಂತೆ ಬಳುಕುವ ನಡುವುಳ್ಳ ಕಾಮಿನಿಯರಿಗೆಲ್ಲಾ ಕಾಮುಕರೇ ಆಗುತ್ತಾರೆ. 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ಭಗವಂತನು ಯಾರನ್ನು ತಾನು ಉದ್ಧರಿಸಬೇಕೆಂದು ಕೃಪೆಮಾಡುವನೋ. ಅದಕ್ಕಾಗಿ ಅವನು ಯಾವ ಬಗೆಯ ತಂತ್ರವನ್ನು ನಡೆಸುವನೋ ಅವನಿಗೇ ವೇದ್ಯ. 



ಭಗವಂತನಿಂದ ಅಗಲಿರುವುದೇ ವಿರಹ, ಸಹಿಸಲಾರದ ಸಂಕಟ. ಅವನೊಡನೆ ಕೂಡಿಕೊಳ್ಳಬೇಕೆಂಬ ಆತುರವೇ ಮಾರ್ಗ. ಅವನೊಂದಿಗೆ ಕೂಡಿಕೊಳ್ಳುವುದೇ ಬಿಡುಗಡೆ. ಈ ವಿಷಯವನ್ನು ಮುಖ್ಯವಾಗಿ ಮನದಟ್ಟುವಂತೆ ಹೇಳುವುದೇ ಈ ತಿರುವಾಯ್ ಮೊೞಿಯ ಉದ್ದೇಶ. 



ಒಂದೆ ವೃಕ್ಷದ ಎರಡು ಅತ್ಯಂತ ಸಮೀಪದ ರೆಂಬೆಗಳು ಎರಡು. ಒಂದಕ್ಕಿಂತ ಒಂದು ಸ್ವಲ್ಪ ಮೇಲಕ್ಕೆ ಅಷ್ಟೆ. ಅವುಗಳ ಮೇಲೆ ಎರಡು ಪಕ್ಷಿಗಳು. ಒಂದರ ಅತ್ಯಂತ ಸಮೀಪದಲ್ಲಿ ಒಂದಿದೆ. ಮೇಲಣರೆಂಬೆಯಲ್ಲೊಂದು, ಕೆಳಗಿನ ರೆಂಬೆಯಲ್ಲೊಂದು. ಕೆಳಗಿನ ರೆಂಬೆಯಲ್ಲಿರುವ ಹಕ್ಕಿ ಆ ಮರದ ಹಣ್ಣನ್ನುಸವಿಯುತ್ತಿದೆ. ಮೇಲಣ ರೆಂಬೆಯ ಹಕ್ಕಿ ಅದನ್ನು ಸುಮ್ಮನೆ ನೋಡುತ್ತಿದೆ. ಸಾಕ್ಷಿಯಾಗಿ ಅದು ಕುಳಿತಿದೆಯೆಂದೂ ತಿಳಿದವರು ಹೇಳುತ್ತಾರೆ. ಇದನ್ನೆಲ್ಲಾ ಒಂದು ಸುಂದರವಾದ ರೂಪಕವಾಗಿ ಹೆಣೆದಿದ್ದಾರೇ. ಹಣ್ಣನ್ನು ತಿಂದು\(ಫಲವನ್ನು ಅನುಭವಿಸುವ\) ಅನುಭವಿಸುವ ಹಕ್ಕಿಯೇ ಆತ್ಮ. ಸಾಕ್ಷಿಯಾಗಿ ಕುಳಿತಿರುವುದು ಪರಮಾತ್ಮ. ಹೀಗೆ, ಆತ್ಮ ಪರಮಾತ್ಮರು ಎಡೆಬಿಡದಂತೆ ಅತ್ಯಂತ ಸಮೀಪದಲ್ಲಿಯೇ ಇದ್ದರೂ ಸಹ, ಒಬ್ಬರನ್ನೊಬ್ಬರು ಅಗಲಿ ದೂರವಾಗಿರುವಂತೆ ಇರುವುದೇ ಸೋಜಿಗವಲ್ಲವೇ? ಆಗುತ್ತಿರುವುದೇ ಹೀಗೆ. ಇದರಿಂದಲೇ ಕಷ್ಟ, ದುಃಖ, ಸಂಕಟ, ವಿರಹ, ಎಲ್ಲವೂ. 



ತಿರುಕ್ಕೂರು ಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\) ಭಗವದ್ವಿಷಯವಾಗಿ, ಭಕ್ತಿಪೂರ್ಣವಾದ, ಒಂದು ಸಾವಿರ ಪಾಶುರಗಳನ್ನು, ಚೇತನನ ಉದ್ಧಾರಕ್ಕಾಗಿಯೇ ರಚಿಸಿ ಹಾಡಿದ್ದಾರಷ್ಟೆ. ಅವುಗಳಲ್ಲಿ ಈ ಹತ್ತು ಪಾಶುರಗಳನ್ನಾದರೂ ಚೆನ್ನಾಗಿ ಕಲಿತು, ಅರಿತು, ಅದರಂತೆ ಅನುಸರಿಸುವುದರಿಂದ ಭಗವಂತನನ್ನು ಎಂದೆಂದಿಗೂ ಅಗಲದಂಥ ಬಿಡುಗಡೆ ದೊರಕುವುದೆಂದೂ, ಭಗವಂತನೊಡನೆ ಸದಾ ಸೇರಿ ಮಹದಾನಂದವನ್ನು ಅನುಭವಿಸುವರೆಂದೂ ಈ ತಿರುವಾಯ್ ಮೊೞಿಯ ಫಲಶ್ರುತಿ ಹೇಳುತ್ತದೆ. ಇಂಥ ಪರಮಭಕ್ತರು \(ಮದನರು\) ಮಿಕ್ಕ ಎಲ್ಲ ಭಕ್ತರಿಗೂ \(ಭಗವಂತನನ್ನು ಆಶಿಸುವವರಾದ ಕಾಮಿನಿಯಂತೆ\) ಮಾರ್ಗದರ್ಶಕರಾಗುತ್ತಾರೆ. 



\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಆರನೆಯ ದಶಕ ಎರಡನೆಯ ತಿರುವಾಯ್ಮೊೞಿ



೨. ಮಿನ್ನಿಡೈಮಡವಾರ್ ಹಳ್



೧. ಮಿನ್ನಿಡೈಯ ಮಡವಾರ್ ಹಳ್ ನಿನ್ನರುಳ್ ಮುನ್ಬು ನಾನದಂಜುವನ್,

ಮನ್ನುಡೈಯಿಲಙ್ಗೈ ಅರಣ್ ಕಾಯ್ ನ್ದ ಮಾಯವನೇ,

ಉನ್ನುಡೈಯ ಶುಣ್ಡಾಯಮ್ ನಾನಱಿವನ್ ಇನಿಯದು ಕೊಣ್ಡು ಶೆಯ್ವದೇನ್?

ಎನ್ನುಡೈಯ ಪನ್ತುಮ್ ಕೞಲುಮ್ ತನ್ದು ಪೋದುನಮ್ಬೀ.



ಮಿನ್ ಇಡೈಯ = ಮಿಂಚಿನ ಬಳ್ಳಿಯಂತೆ ಬಳುಕುವ ನಡುವುಳ್ಳ್, ಮಡವಾರ್ ಹಳ್ = ಸುದತಿಯರು, ನಿನ್ ಅರಳ್ = ನಿನ್ನ ಕೃಪೆಯನ್ನು, ಮುನ್ಬು = ಮುಂಚೆ \(ಹಿಂದೆ\) ಒಂದು ಕಾಲದಲ್ಲಿ ಪಡೆದುಕೊಂಡರು, ನಾನ್ = ನಾನು, ಅದು ಅಂಜುವನ್ = ಅದಕ್ಕಾಗಿ ಅಂಜುತ್ತೇನೆ, ಮನ್ನು ಉಡೈಯ = ಸುಭದ್ರವಾದ, ಇಲಙ್ಗೈ = ಲಂಕೆಯ, ಅರಣ್ = ಕೋಟೆಯನ್ನು, ಕಾಯ್ದನ = ಪುಡಿಪುಡಿ ಮಾಡಿದ, ಮಾಯವನೇ = ಆಶ್ಚರ್ಯಕಾರಿಯೇ, ಉನ್ನುಡೈಯ = ನಿನ್ನ, ಶುಣ್ಡಾಯಮ್ = ತುಂಟತನವನ್ನು, ನಾನಱಿವನ್ = ನನಗೆ ತಿಳಿದಿದೆ, ಇನಿ = ಇನ್ನು, ಅದು = ಅದನ್ನು, ಕೊಣ್ಡು = ಸ್ಮರಿಸಿಕೊಂಡು, ಶೆಯ್ವದು ಏನ್ = ಮಾಡುವುದೇನು?, ಎನ್ನುಡೈಯ = ನನ್ನ, ಪನ್ತುಮ್ = ಚೆಂಡನ್ನೂ, ಕೞಲುಮ್ = ಕಾಲ್ಗಡಗವನ್ನೂ \(ಕಾಲ್ಗೆಜ್ಜೆಯನ್ನೂ\), ತನ್ದು = ಕೊಟ್ಟು, ಪೋದು = ಹೋಗು, ನಮ್ಬೀ = ಪುರುಷೋತ್ತಮನೇ. 



ಮಿಂಚಿನ ಬಳ್ಳಿಯಂತೆ ಬಳುಕುವ ನಡುವುಳ್ಳ ಸುದತಿಯರು, ಹಿಂದೆ ಒಂದು ಕಾಲದಲ್ಲಿ, ಪಡೆದುಕೊಂಡರು. ಅದನ್ನು ನೆನೆದಾಗ ನನಗೆ ಅಂಜಿಕೆಯಾಗುತ್ತದೆ. ಸುಭದ್ರವಾದ ಲಂಕೆಯ ಕೋಟೆಯನ್ನು ನುಚ್ಚುನುರಿ ಮಾಡಿದ ಆಶ್ಚರ್ಯಕಾರಿಯೇ, ನಿನ್ನ ತುಂಟತನವನ್ನು ನಾನು ಅರಿತಿರುವೆ. ಇನ್ನು ಅದನ್ನು ಸ್ಮರಿಸಿಕೊಂಡು ಮಾಡುವುದೇನು? ಪುರುಷೋತ್ತಮನೇ, ನನ್ನ ಚೆಂಡನ್ನೂ, ಕಾಲ್ಗಡಗವನ್ನೂ \(ಕಾಲ್ಗೆಜ್ಜೆಯನ್ನು\) ಕೊಟ್ಟು ಹೋಗು. \(ಕೊಡಲು ಬಾರಯ್ಯ\).



ಈ ತಿರುವಾಯ್ ಮೊೞಿಯಲ್ಲೂ ಆಳ್ವಾರರು ’ನಾಯಕೀ’ ಭಾವವನ್ನೇ ತಳೆದಿದ್ದಾರೆ. 



ಮಿನ್ನಿಡೈಯ...................ಮುನ್ಬು” – ಹಿಂದೆ, ಒಂದು ಕಾಲದಲ್ಲಿ ಎಂದರೆ, ಶ್ರೀಕೃಷ್ಣಾವತಾರದಲ್ಲಿ ಭಗವಂತನು ನಂದಗೋಕುಲದಲ್ಲಿ ಬಾಲಕನಾಗಿ ಬೆಳೆಯುತ್ತಾ ನಡೆಸಿದ ನಾನಾಆಶ್ಚರ್ಯಕರ ಲೀಲೆಗಳನ್ನುಇಲ್ಲಿ ಸಂಗ್ರಹಿಸಿ ಹೇಳಲಾಗಿದೆ. ಅವುಗಳಲ್ಲಿ ಎಲ್ಲಕ್ಕಿಂತಲೂ ಹೆಸರಾಂತದ್ದು ಎಂದರೆ, ಅವನು ನಡೆಸಿದ ರಾಸಕ್ರೀಡೆ. ಒಂದು ಸುಂದರವಾದ ಬೆಳದಿಂಗಳ ರಾತ್ರಿಯಲ್ಲಿ ಊರ ಹೊರಗಣ ಹಸರು ಬೈಲಿನಲ್ಲಿ ಇಂಪಾದ ಆಕರ್ಷಕವಾದ ವೇಣುನಾದ ಕೇಳಿ ಬಂತು. ನಂದಗೋಕುಲದ ಎಲ್ಲಾ ಯುವತಿಯರೂ, ತಮ್ಮ ತಮ್ಮ ಗಂಡಂದಿರನ್ನೂ ಮಕ್ಕಳನ್ನೂ, ಅತ್ತೆ ಮಾವಂದಿರನ್ನೂ ಲೆಕ್ಕಿಸದೆ, ವೇಣುನಾದ ಮುಗ್ಧರಾಗಿ ಬಾಲಕೃಷ್ಣನ ಬಳಿಗೆ ಬಂದು ಸೇರಿದರು. ಎಲ್ಲರೂ ಕೂಡಿ, ಅಲ್ಲಿ, ಪ್ರಪಂಚವನ್ನೇ ಮರೆತು ಆನಂದದಿಂದ ಕುಣಿದಾಡಿದರು. ಒಬ್ಬೊಬ್ಬ ಯುವತಿಯ ಮಗ್ಗುಲಲ್ಲೂ ಒಬ್ಬೊಬ್ಬ ಕೃಷ್ಣನಿದ್ದುದನ್ನೂ, ಅವರು ಜೊತೆಜೊತೆಯಾಗಿ ನಡೆಸಿದ ಆನಂದದ ಕುಣಿತವನ್ನೂ ಇಡಿಯ ನಂದಗೋಕುಲವೇ ಕಂಡು ಆಶ್ಚರ್ಯಗೊಂಡಿತು. ಇದು ನಿಜವಾಗಿಯೂ ನಂದಗೋಕುಲವೋ ಇಲ್ಲವೆ ಬೇರೆ ಲೋಕವೋ ಎಂಬಂತೆ ಅದು ಕಂಡು ಬರುತ್ತಿತ್ತು. 



“ನಾನದನಮ್ಜುವನ್” – ಅಂಥ ಅಪೂರ್ವ ಸನ್ನಿವೇಶ ಮತ್ತೆ ಬಂದೀತೇ? ತಾನೂ ಸಹ ಅದನ್ನು ಪಡೆದುಕೊಂಡು ಆನಂದಿಸಿಯೇನೇ ಎಂಬುದು ಆಳ್ವಾರರಿಗೆ ಸಂದೇಹ. 



“ಉನದು ಶುಣ್ಡಾಯಮ್............ಶೆಯ್ವದೇನ್?” – ಭಗವಂತನ ಅತಿಮಾನುಷ ಲೀಲೆಗಳನ್ನು ಸ್ಮರಿಸಿಕೊಂಡರೇ ಸಾಕು – ಅದರಿಂದ ತಮಗೆ ಹೇಳಲಾರದ ಸಂತೋಷವೂ, ತಮಗೆ ಅದನ್ನು ಅನುಭವಿಸಲು ಸಾಧ್ಯವಿಲ್ಲವಲ್ಲ ಎಂದು ಸಂಕಟವೂ ಆಗುತ್ತದೆ. ಈಗ ಅವುಗಳನ್ನು ನೆನೆದು ಉಪಯೋಗವೇನು? ಎನ್ನುತ್ತಾರೆ ಆಳ್ವಾರರು. 



“ಎನ್ನುಡೈಯ..........................ನಮ್ಬೀ” – ನಾಯಕಿಯಾದ ಆಳ್ವಾರರೂ ಪರಮಪುರುಷನಾದ ಭಗವಂತನೂ ಇದಕ್ಕೆ ಮುಂಚಿತವಾಗಿ ಒಟ್ಟಿಗೆ ಕೂಡಿ ಚೆಂಡಾಟವಾಡಿ ಸಂತೋಷದಿಂದ ಕಾಲ ಕಳೆದಿರಬೇಕು. ಏನು ಕಾರಣಕ್ಕೋ ಅವರಲ್ಲಿ ಪ್ರೇಮಕಲಹವುಂಟಾಯಿತು. ಪರಮಪುರುಷನು ಅವಳ ಚೆಂಡನ್ನೂ ಕಾಲ್ಗೆಜ್ಜೆಯನ್ನೂ ತೆಗೆದುಕೊಂಡು ಹೋದ. ಇತರರು ಇದನ್ನು ಕಂಡರೆ ಅಪಮಾನಕರವಲ್ಲವೇ? ಜನಗಳ ನಡುವೆ ಒಂದು ಬಗೆಯ ಅಪವಾದವಲ್ಲವೇ? ಅದಕ್ಕಾಗಿಯೇ ನಾಯಕಿ ತನ್ನ ವಸ್ತುಗಳನ್ನು ತನಗೆ ಹಿಂದಕ್ಕೆ ಕೊಡಬೇಕೆಂದು ತನ್ನ ಪ್ರಿಯತಮನನ್ನು ಅಂಗಲಾಚಿ ಬೇಡುತ್ತಾಳೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಪರಮಪುರುಷನೇ, ನೀನು, ಹಿಂದೆ ಕೃಷ್ಣಾವತಾರದಲ್ಲಿ ನಡೆಸಿದ ಅನೇಕ ಆಶ್ಚರ್ಯಕಾರಕ ಚೇಷ್ಟಿತಗಳನ್ನು ನಾನು ಸ್ಮರಿಸಿಕೊಳ್ಳುತ್ತೇನೆ. ಅದರಿಂದ ನನಗೆ ಯಾವ ಬಗೆಗೆ ಸಮಾಧಾನವೂ ಆಗುವುದಿಲ್ಲ. ಸಂಕಟ ಹೆಚ್ಚುತ್ತದೆ. ನೀನು ಪರಮ ಸಮರ್ಥ. ಎಷ್ಟು ಬಲವಾದ ಕೋಟೆಯಿಂದ ನಿರ್ಮಿತವಾದ ಸುಭದ್ರವಾದ ಲಂಕೆಯನ್ನೇ ಧೂಳಾಗಿಸಿದೆ. ನಿನ್ನ ಆ ಚೇಷ್ಟೆ, ಸಾಮರ್ಥ್ಯಗಳನ್ನು ಈಗ ನೆನೆದು, ಹೇಳಿಕೊಂಡು ಪ್ರಯೋಜನವೆನು? ನನ್ನಿಂದ ನೀನು ಕಿತ್ತುಕೊಂಡು ಹೋಗಿರುವ ಚೆಂಡನ್ನೂ ಕಾಲ್ಗೆಜ್ಜೆಗಳನ್ನೂ ಕೃಪೆಮಾಡಿ ತಂದು ಕೊಟ್ಟು ನನಗೆ ಆಗಬಹುದಾದ ಅವಮಾನವನ್ನು ತಪ್ಪಿಸು. 



೨. ಪೊಹುನಮ್ಬಿ\! ಉನ್ ತಾಮರೈಪುರೈ ಕಣ್ಣಿಣೈಯುಮ್ ಶೆಯ್ ವಾಯ್ ಮಱುವಲುಮ್,

ಆಹುಲಙ್ಗಳ್ ಶೆಯ್ಯಾೞಿದಱ್ ಕೇ ನೋಟ್ರೋಮೇಯಾಮ್,

ತೋಹೈಮಾಮಱುಲಾರ್ ಹಳ್ ನಿನ್ನರುಳ್ ಶೂಡುವಾರ್ ಶೆವಿಯೋಶೈವೈತ್ತೆೞ,

ಆಹುಳ್ ಪೋಹ ವಿಟ್ಟುಕ್ಕೂವಿೞಾದು ಪೋಯಿರುನ್ದೇ. 



ಪೋಹು ನಮ್ಬೀ = ಪರಮಪುರುಷನೇ ಹೋಗು, ಉನ್ = ನಿನ್ನ, ತಾಮರೈ ಪುರೈ = ಕಮಲವನ್ನು ಹೋಲುವ, ಕಣ್ ಇಣೈಯುಮ್ = ಎರಡು ಕಣ್ಣುಗಳೂ, ಶೆಮ್ ವಾಯ್ \(ಶೆಮ್ \+ ವಾಯ್ = ಶೆಯ್ ವಾಯ್\) ಚೆಂದುಟಿಗಳ, ಮುಱುವಲುಮ್ = ಮಂದಹಾಸವೂ. ಆಹುಲಙ್ಗಳ್ ಶೆಯ್ಯ = \(ನಮ್ಮನ್ನು\) ಸಂಕಟಪಡಿಸುವುದರಿಂದ, ಅೞಿದಱ್ ಕ್ಕೇ = \(ಅದರಿಂದ\) ಬಿಡುಗಡೆ ಹೊಂದುವುದಕ್ಕೆಂದೇ, ನೋಟ್ರೋಮ್ ಯಾಮ್ = ನಾವು ವ್ರತಹಿಡಿದ್ದೇವೆ, ತೋಹೈಮಾ ಮಯಿಲಾರ್ ಹಳ್ = ದೊಡ್ಡದಾದ ಬಾಲವನ್ನುಳ್ಳ ನವಿಲುಗಳ ಹಾಗೆ ಉದ್ದನಾದ ಕೂದಲನ್ನುಳ್ಳವರಾದ ನಾವು, ನಿನ್ ಅರುಳ್ = ನಿನ್ನ ಕೃಪೆಯನ್ನು, ಶೂಡುವಾರ್ = ಶಿರಸಾವಹಿಸುವವರು, ಶೆವಿ ಓಶೈ = ಕಿವಿಗೆ ಮಂಗಳ ಶಬ್ದವನ್ನು ವೈತ್ತು ಎೞ = ತಟ್ಟಿದ ಕೂಡಲೇ \(ಇಟ್ಟುಕೊಂಡು\) ಕೇಳಲು, ಆಹುಳ್ = ಪಶುಗಳನ್ನು, ಪೋಹವಿಟ್ಟು = ಹೊರಕ್ಕೆ ಹೋಗಬಿಟ್ಟು, ಕುೞಲ್ ಊದು = ಕೊಳಲನ್ನೂದು, ಪೋಯ್ ಇರುನ್ದೇ = ಅಲ್ಲಿಯೇ ಹೋಗಿ ಇರುತ್ತಲೇ. 



ಪರಮಪುರುಷನೇ ಹೋಗು. ನಿನ್ನ ತಾವರೆಯನ್ನು ಹೋಲುವ ಕಣ್ಣುಗಳೂ \(ನಿನ್ನ\) ಚೆಂದುಟಿಗಳ ಮಂದಹಾಸವೂ ನಮ್ಮನ್ನು ಸಂಕಟಗೊಳಿಸುವುದರಿಂದ, ಅದರಿಂದ ಬಿಡುಗಡೆ ಹೊಂದುವುದಕ್ಕಾಗಿಯೇ ನಾವೊಂದು ವ್ರತವನ್ನು ಹಿಡಿದಿದ್ದೇವೆ. ದೊಡ್ಡ \(ಉದ್ದನಾಡ\)ದಾದ ಬಾಲವುಳ್ಳ ನವಿಲುಗಳ ಹಾಘೆ ಉದ್ದನಾದ ಕೂದಲುಳ್ಳವರಾದ ನಾವು ನಿನ್ನ ಕೃಪೆಯನ್ನುಶಿರಸಾವಹಿಸುವವರು. ಕಿವಿಗೆ ಮಂಗಳ ಶಬ್ದವು ತಟ್ಟಿದ ಕೂಡಲೇ, ಹಸುಗಳನ್ನು ಹೊರಕ್ಕೆ ಹೋಗಿಬಿಟ್ಟು ಅವುಗಳು ಇರುವಲ್ಲಿಯೇ ಇರುತ್ತಾ, ನಿನ್ನ ಕೊಳಲನ್ನೂದು. 



ಇಲ್ಲಿ ’ನಾಯಕಿ’ ಬಹಳ ಚಮತ್ಕಾರವಾಗಿ, ತುಂಬ ಈರ್ಷೆಯಿಂದ ಭಗವಂತನನ್ನು ಕುರಿತು ಮಾತನಾಡುತ್ತಾಳೆ. ಅವಳಿಗೆ ಭಗವಂತನು ತನ್ನ ಅತ್ಯಂತ ಸಮೀಪದಲ್ಲಿರಬೇಕೆಂಬುದು ಮಹತ್ತರವಾದ ಆಶೆ. ಅವನೊಡನೆ ಕೂಡಿಕೊಂಡಿರಬೇಕೆಂಬುದು ಮುಖ್ಯ. ಅದಕ್ಕಾಗಿ ಎಷ್ಟು ಹಂಬಲ\! ಎಷ್ಟು ಕಾತರ\! ಎಷ್ಟು ಬಗೆಯ ಅಂಗಲಾಚುವಿಕೆ\! ಅದರಿಂದ ಆದದ್ದೇನು? ತನ್ನಪ್ರಿಯತಮನನ್ನು ತಾನು ಒಲಿಸಿಕೊಳ್ಳಲು ಸಾಧ್ಯವಾಗಲಿಲ್ಲವಲ್ಲ\!\! ಮಾಡುವುದಾದರೂ ಏನು? 



ಭಗವಂತನನ್ನು ಒಲಿಸಿಕೊಂಡು ಅವನ ಕೃಪೆಯನ್ನು ಪಡೆಯುವುದಕ್ಕಾಗಿ ಅಲ್ಲವೇ ಯಾರಾದರೂ ವ್ರತಗಳನ್ನಾಚರಿಸುವುದು. ಇಲ್ಲಿ ನಾಯಕಿಯಾಡುವ ವಿಚಿತ್ರವಾದ ಮಾತನ್ನು ಕೇಳಿ. ಅವನ ಕಣ್ಣುಗಳು ತಾವರೆಯಂತೆ ವಿಶಾಲವಾಗಿ, ಆಕರ್ಷವಾಗಿವೆ. ಅವನ ಚೆಂದುಟಿಗಳಿಂದ ಹೊಮ್ಮುವ ಮಂದಹಾಸವನ್ನು ಕಂಡಕೂಡಲೇ ಸವಿಯಬೇಕೆನ್ನಿಸುತ್ತದೆ. ಅವನೊಡನೆ ಎಡೆಬಿಡದಂತೆ ಸೇರಿ ಇರಬೇಕೆನಿಸುತ್ತದೆ. ಅವನು ನುಡಿಸುವ ತೊಳಲಿನ ದನಿಗೆ ಮಾರುಹೋಗಿ ಮೈಮರೆತು ಆನಂದಿಸುತ್ತಿರಬೇಕೆನಿಸುತ್ತದೆ. ಆದರೆ, ನಾಯಕಿಯಾಡುವುದೆಲ್ಲ ಇದಕ್ಕೆ ವಿರುದ್ಧವಾದ ಈರ್ಷೆಯ ಮಾತೇ\! ಅವನನ್ನು ಸೇರುವುದರ ಬದಲಾಗಿ ಅವರಿಂದ ಆದಷ್ಟು ಬೇಗ ದೂರವಾಗಬೇಕಂತೆ\!ಅದೇ ಬಿಡುಗಡೆಯಂತೆ\! ನಾಯಕಿಯ ಸಮೀಪದಲ್ಲಿ ಎಲ್ಲಿಯೂ ಕೊಳಲ ದನಿ ಕೇಳಿ ಬರದಾರಬಾರದಂತೆ \! ದನಕರುಗಳಿಗಾದರೂ ಅದು ಹಿತವಾಗಿರಲೆಂಬ ಉದ್ದೇಶದಿಂದ, ತನ್ನ ಪ್ರಿಯತಮನಾದ ಪರಮಪುರುಷನನ್ನು ಆ ದಿನ ಕರುಗಳ ಹಿಂದೆ, ಬೆಳಗಾಗುತಲೇ, ಕಾಡಿಗೆ ಹೋಗಿ ಬೇಕೆನ್ನುತ್ತಾಳೆ. ಅವನನ್ನು ದೂರಕ್ಕೆ ಅಟ್ಟುವುದಕ್ಕಾಗಿಯೇ ವ್ರತವನ್ನು ಮಾಡುತ್ತಾಳಂತೆ\! ಎಂಥ ವಿಚಿತ್ರ\! 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಪರಮಪುರುಷನೇ, ನೀನು ಸಾಟಿಯಿಲ್ಲದ ಸುಂದರ. ನಿನ್ನ ಕಣ್ಣುಗಳು ವಿಶಾಲವಾಗಿ ಆಕರ್ಷಕವಾಗಿವೆ. ನಿನ್ನ ಚೆಂದುಟಿಗಳಲ್ಲಿ ಹೊಮ್ಮುವ ಮಂದಹಾಸವನ್ನು ಕಂಡಕೂಡಲೇ ಅವುಗಳನ್ನು ಸವಿಯುವ ಭಾಗ್ಯ ತನಗಿಲ್ಲವಲ್ಲ ಎಂದು ಸಂಕಟವಾಗುತ್ತದೆ. ಹೀಗೆ, ನಮ್ಮ ಬಳಿಯಲ್ಲೇ ಇದ್ದು ನಮ್ಮನ್ನು ಸಂಕಟಗೊಳಿಸುವುದಕ್ಕೆ ಬದಲಾಗಿ, ನೀನು ನಮ್ಮಿಂದ ಆದಷ್ಟು ಬೇಗ ದೂರವಾಗುವುದು ಮೇಲಲ್ಲವೇ? ನಿನ್ನ ಕೊಳಲಿನಧ್ವನಿಯು ನಮ್ಮನ್ನು ಮಂತ್ರಮುಗ್ಧರನ್ನಾಗಿ ಮಾಡುವುದಕ್ಕೆ ಬದಲಾಗಿ, ನೀನು ದನಕರುಗಳಿಗಾಗಿ, ಅವುಗಳ ಆನಂದಕ್ಕಾಗಿ, ಅದನ್ನು ಕಾಡಿನಲ್ಲಿ ಮಡಿಸು. ಬೆಳಗಾಗುತ್ತಲೇ ಎದ್ದು ದನಕರುಗಳನ್ನು ಹೊರಕ್ಕೆ ಬಿಟ್ಟು, ನೀನೂ ಅವುಗಳ ಹಿಂದೆ ಹೋಗಿ, ದೂರದ ಕಾಡಿನಲ್ಲಿ ಕೊಳಲನ್ನು ನುಡಿಸುತ್ತಾ ಆನಂದದಿಂದ ಕಾಲಕಳೆ. 



೩. ಪೋಯಿರುನ್ದು ನಿನ್ ಪುಳ್ಳುವ ಮಱಿಯಾದವರ್ ಕ್ಕೂ ಉರೈನಮ್ಬೀ\!

ವಾಯಿರುಙ್ಗನಿಯುಮ್ ಕಣ್ಹಳುಮ್ ವಿಪರೀತ ನಿನ್ ಶೆಯ್ಯ ಮಿನ್ನಾಳ್,

ವೇಯಿರುನ್ದಡನ್ದೋಳಿನಾರ್ ಇತ್ತಿರುವರುಳ್ ಪೆರುವಾರ್ ಯವರ್ ಕೊಲ್?

ಮಾಯಿರುಙ್ಗಡಲೈಕ್ಕಡೈನ್ದ ಪೆರುಮಾನಾಲೇ. 



ಪೋಯ್ = ನಮ್ಮನ್ನು ಬಿಟ್ಟು ಹೋಗಿ, ಇರುನ್ದು = ಬೇರೆ ಕಡೆಯಲ್ಲಿದ್ದುಕೊಂಡು, ನಿನ್ ಪುಳ್ಳುವಮ್ = ನಿನ್ನ ವಂಚನೆಯು \(ಮೋಸಗಾರಿಕೆಯು\) ಅಱಿಯಾದವರ್ ಕ್ಕೂ = ತಿಳಿಯದವರಿಗೆ, ಉರೈ = ಹೇಳು, ನಮ್ಬೀ = ಪರಮಪುರುಷನೇ, ನಿನ್= ನಿನ್ನ, ಶೆಯ್ಯ = ಕೆಂಪನೆಯ ವಾಯ್ ಇರುಕನಿಯುಮ್ = ಬಾಯಿಯೆಂಬ \(ತುಟಿಗಳೆಂಬ\) ಶ್ರೇಷ್ಠವಾದ \(ಎರಡು\) ಹಣ್ಣುಗಳೂ, ಕಣ್ ಹಳುಮ್ = \(ಆಕರ್ಷಕವಾದ\) ಕಣ್ಣುಗಳೂ, ವಿಪರೀತಮ್ = ಪ್ರತಿಕೂಲವಾಗಿದೆ, ಇನ್ನಾಳ್ = ಇತ್ತೀಚೆಗೆ, ವೇಯ್ ಇರುನ್ದ ತಡ = ಬಿದಿರಿನಂತೆ ಉದ್ದನಾಗಿ ಸರಳವಾಗಿರುವ, ತೋಳಿನಾರ್ = ತೋಳುಗಳುಳ್ಳವರು, ಇ ತಿರುವರುಳ್ = ಈ ಕೃಪೆಯನ್ನು, ಪೆರುವಾರ್ = ಪಡೆದುಕೊಳ್ಳುವವರು, ಯವರ್ ಕೊಲ್ = ಯಾರಿದ್ದಾರೋ? ಮಾ ಇರುನ್ದ = ಬಲು ವಿಸ್ತಾರವೂ ಗಂಭೀರವೂ ಆದ, ಇರು = ಶ್ರೇಷ್ಠವಾದ \(ಇರುವ\), ಕಡಲೈ = ಕಡಲನ್ನು, ಕಡೈನ್ದ ಪೆರುಮಾನೇ = ಕಡೆದ ಮಹನೀಯನೇ. 



ಬಲು ವಿಸ್ತಾರವೂ ಆಳವೂ ಶ್ರೇಷ್ಠವಾದ ಕಡಲನ್ನು ಕಡೆದ ಮಹನೀಯನೇ, ನಿನ್ನ ವಂಚನೆಯು ತಿಳಿಯದವರಿಗೆ ಹೇಳು. ನಿನ್ನ ತುಟಿಗಳೆಂಬ ಎರಡು ಶ್ರೇಷ್ಠವಾದ ಹಣ್ಣುಗಳೂ, ಆಕರ್ಷಕವಾದ ಕಣ್ಣುಗಳೂ ಇತ್ತೀಚೆಗೆ ತುಂಬ ಪ್ರತಿಕೂಲವಾಗಿವೆ. ಬಿದಿರಿನಂತೆ ಸರಳವಾಗಿಯೂ ಉದ್ದನಾಗಿಯೂ ಇರುವ ತೋಳುಗಳುಳ್ಳವರು. ಈ ಕೃಪೆಯನ್ನು ಪಡೆದುಕೊಳ್ಳುವವರು ಯಾರಿದ್ದಾರೋ? 



ಇಲ್ಲಿಯೂ ಸುಂದರವಾದ ನಿಂದಾಸ್ತುತಿಯೇ. ನಾಯಕಿಯಾಗಿ ಆಳ್ವಾರರು ತನ್ನ ಪ್ರಿಯತಮನ ಬಗೆಗೆ ಬೇಸರಗೊಂಡು, ಕೆಲವು ಕೊಂಕು ಮಾತುಗಳನ್ನಾಡುತ್ತಾರೆ. 



“ಮಾಯಿರುನ್ದ............................ಪೆರುಮಾನೇ” – ಯಾರೂ ಎಂದೆಂದಿಗೂ ಜಗತ್ತಿನಲ್ಲಿ ಮಾಡದ ಮತ್ತು ಭಗವಂತನು ಸಾಧಿಸಿದ ಮಹತ್ಕಾರ್ಯವೆಂದರೆ, ಪಾಲ್ಗಡಲನ್ನು ಕಡೆದದ್ದು. ಪರಸ್ಪರ ವೈರಿಗಳಾದ ದೇವ ದಾನವರನ್ನು ಕೈಗಳಿಂದಲೇ ಅದನ್ನು ಕಡೆಯಿಸಿ, ಅಮೃತವನ್ನು ಪಡೆದು, ದಾನವರನ್ನು ಮೋಹಿನೀರೂಪದಿಂದ ವಂಚಿಸಿ, ಅದನ್ನು ದೇವತೆಗಳಿಗೆ ಮಾತ್ರವೇ ಹಂಚಿ, ಅವರನ್ನು ಅಮರರನ್ನಾಗಿಸಿದನು. ಭಗವಂತನು ಎಷ್ಟೇ ಅದ್ವಿತೀಯನಾಗಿ, ಮಹತ್ಕಾರ್ಯವನ್ನು ನಡೆಸಿದರೂ ಅವನು ವಂಚಕನಾದ್ದರಿಂದ ಅವನನ್ನು ’ಮಹನೀಯ’ ಎನ್ನಬೇಕೇ? ಎಂಬುದು ಇಲ್ಲಿಗೆ ಕೊಂಕು ಮಾತು.



ವಾಯಿರುಙ್ಗಾನಿಯುಮ್............................ಮಿನ್ನಾಳ್” – ನಿನ್ನ ತೊಂಡೇಹಣ್ಣಿನಂತಿರುವ ತುಟಿಗಳು, ಆಕರ್ಷಕವಾದ ಕಣ್ಣುಗಳು ಇತ್ತೀಚಿಗೆ ಅದೇಕೋ ನಮಗೆ ಪ್ರತಿಕೂಲವಾಗಿವೆ. ನಮಗೆ ಒದಗಿ ಬರತಕ್ಕದ್ದಲ್ಲವೆನಿಸುತ್ತದೆ. 



“ವೇಯಿರುನ್ದು...........................ಕೊಲ್” – ಯಾವ ಸರಳವಾಗಿಯೂ, ಸುಂದರಿ ಸುಕುಮಾರಿಯು ಈ ನಿನ್ನ ಅಧರಗಳ ಮತ್ತು ಕಣ್ಣುಗಳ ಕೃಪೆಯನ್ನು ಪಡೆದುಕೊಳ್ಳುವಳೋ ಕಾಣೆನಲ್ಲ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ. ಪರಮಪುರುಷನೇ, ಪಾಲ್ಗಡಲನ್ನು ಕಡೆದವನೇ, ನಿನ್ನ ವಂಚನೆಯ ಸ್ವಭಾವವನ್ನು ಅರಿಯದವರಿಗೆ ನೀನು ನಿಜವಾಗಿಯೂ ಕಡುಪ್ರೇಮಿ ಎಂಬುದನ್ನುಹೇಳಿಕೋ ಹೋಗು. ನಿನ್ನ ಚೆಂದುಟಿಗಳೂ, ಆಕರ್ಷಕ ಕಣ್ಣುಗಳೂ ನಮಗೆ ಇತ್ತೀಚೆಗೆ, ಅನುಕೂಲವಾಗಿರುವಂತೆ ಕಾಣುವುದಿಲ್ಲ. ಪ್ರತಿಕೂಲವಾಗಿವೆ. ನಿನ್ನ ಪೂರ್ಣಕೃಪೆಯನ್ನು ಪಡೆದುಕೊಳ್ಳಬಲ್ಲ ಸುಂದರಿಯೂ ಸುಕುಮಾರಿಯೂ ಆದವಳು ಇದ್ದಾಳೆಯೇ ಕಾಣೆನಲ್ಲ. 



೪. ಆಲಿನೀಳಿಲೈಯೇಮಿಲಹುಮುಣ್ಡು ಅನ್ ಱು ನೀ ಕಿಡನ್ದಾಯ್, ಉನ್ ಮಾಯಙ್ಗಗಳ್

ಮೇಲೇ ವಾನವರು ಮಱಿಯಾರ್ ಇನಿಯೆಮ್ ಪರಮೇ,

ವೇಲಿನೇರ್ ತಡಙ್ಗಣ್ಣೀನಾರ್ ವಿಳೈಯಾದು ಕುೞಲೈಚ್ಚೂೞ ವೇನಿನಱು,

ಕಾಲಿ ಮೇಯ್ ಕ್ಕ ವಲ್ಲಾಯ್ ಎಮ್ಮೈ ನೀ ಕೞೞೇಲೇ. 



ಏೞ್ ಉಲಹು ಉಣ್ಡು = ಎಳು ಲೋಕಗಳನ್ನು ಕಬಳಿಸಿ, ಅನ್ ಱು = ಅಂದು, ನೀ = ನೀನು, ಆಲಿನ್ ನೀಳ್ ಇಲೈ = ಆಲದ ಎಳೆಯ ಎಲೆಯ ಮೇಲೆ, ಕಿಡನ್ದಾಯ್ = ಪವಡಿಸಿದೆ, ಮೇಲೇ = ಮೇಲಣ ಲೋಕಗಳ, ವಾನವರ್ = ದೇವತೆಗಳು, ಅಱಿಯಾರ್ = \(ಇದನ್ನು\) ತಿಳಿಯರು, ಇನಿ = ಇನ್ನು, ಎಮ್ ಪರಮೇ = ನಮಗೆ ಸಾಧ್ಯವೇ? ಮೇಲಿನ್ ನೇರ್ = ವೇಲಾಯುಧದಂತೆ, \(ಹೊಳೆಯುವ\) ತಡ = ವಿಶಾಲವಾದ,, ಕಣ್ಣಿನಾರ್ = ಕಣ್ಣುಳ್ಳವರಾದ ಮಹಿಳೆಯರು, ವಿಳೈಯಾಡು = ಆಟವಾಡತಕ್ಕ, ಶುೞಲೈ = ಸುಳಿಗಳಲ್ಲಿ, ಶೂೞನೇ ನಿನ್ ಱು = ಸುತ್ತುಮುತ್ತಲಲ್ಲಿಯ್ ಇದ್ದುಕೊಂಡು, ಕಾಲಿ = ದನಕರುಗಳನ್ನು, ಮೇಯ್ ಕ್ಕವಲ್ಲಾಯ್ = ಮೇಯಿಸಬಲ್ಲವನೇ, ಎಮ್ಮೈ = ನಮಗೆ, ನೀ = ನೀನು, ಕೞಱೇಲೇ = ಸುಳ್ಳು ಹೇಳಬೇಡ. 







ಅಂದು ಏಳು ಲೋಕಗಳನ್ನೂ ಉಂಡು ನೀನು ಆಲದ ಎಳೆಯ ಎಲೆಯ ಮೇಲೆ ಪವಡಿಸಿದೆಯಂತೆ. ಮೇಲಣ ಲೋಕಗಳ ದೇವತೆಗಳೇ ಇದನ್ನುಅರಿಯದಿರುವಾಗ ಇನ್ನೂ ನಮ್ಮ ಪಾಡೇನು? ವೇಲಾಯುಧದಂತೆ ಹೊಳೆಯುವ ವಿಶಾಲವಾದ ಕಣ್ಣುಳ್ಳವರಾದ ಮಹಿಳೆಯರು ಆಟವಾಡತಕ್ಕ ಸುಳಿಗಳಲ್ಲಿ, ಅವುಗಳ ಸುತ್ತುಮುತ್ತಲಲ್ಲಿಯೇ ಇದ್ದುಕೊಂಡು, ದನಕರುಗಳನ್ನು ಮೇಯಿಸಬಲ್ಲವನೇ, ನಮಗೆ ನೀನು ಸುಳ್ಳು ಹೇಳಬೇಡ. 



ನಿಂದಾಸ್ತುತಿ ಇಲ್ಲಿಯೂ ಮುಂದುವರಿಯುತ್ತದೆ. 



ಭಗವಂತನು ಸೃಷ್ಟಿ, ಸ್ಥಿತಿ, ಲಯಗಳಿಗೆ ಕಾರಣನು. ಮಹಾಪ್ರಳಯ ಬಂದಾಗಲೂ ಸಹ ತನ್ನ ಸೃಷ್ಟಿಯನ್ನು ಕೈಬಿಡದೆ, ಕೃಪೆಯಿಂದ ಎಲ್ಲವನ್ನೂ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು, ಮತ್ತೊಂದು ಸೃಷ್ಟಿಸಮಯದವರೆಗೆ ಸಂರಕ್ಷಿಸುವನು. ಆಗ ಪುನಃ ಎಲ್ಲವನ್ನೂ ಹೊರಹಾಕುವನು. ಸೃಷ್ಟಿಯೆಲ್ಲಾ ಹೀಗೆ ’ಲಯ’ಗೊಂಡ ಬಳಿಕ, ಬಹುಕಾಲತಾನು ಮಾಡುವುದಾದರೂ ಏನು? ಅಪಾರವಾದ ಜಲರಾಶಿಯಲ್ಲಿ ಎಳೆಯಆಲದ ಎಲೆಯ ಮೇಲೆ ಪುಟ್ಟ ಶಿಶುವಾಗಿ, ಪವಡಿಸಿ, ಮತ್ತೆ ತಾನು ಸಂಕಲ್ಪಿಸುವವರೆಗೆ ಯೋಗನಿದ್ದೆಯಲ್ಲಿರುವನು ಎಂದು ವಿವರಿಸಲಾಗಿದೆ. ಈ ವಿಷಯವನ್ನು ಹಾಸ್ಯಮಾಡುತ್ತಾ ’ನಾಯಕಿ’ ಹೇಳುತ್ತಾಳೆ. 



ನಾಯಕಿಯಾಗಿ ಆಳ್ವಾರರು ಹೇಳುತ್ತಾರೆ: ಪರಮಪುರುಷಾ, ನೀನೆಂಥ ಸುಳ್ಳುಗಾರ\! ಮಹಾಪ್ರಳಯ ಬಂದಾಗ, ನೀನು ಸಮಸ್ತ ಲೋಕಗಳನ್ನೂ ಕಬಳಿಸಿ, ಪುಟ್ಟ ಆಲದೆಲೆಯ ಮೇಲೆ, ಶಿಶುವಿನ ರೂಪದಲ್ಲಿ ಪವಡಿಸಿರುವೆಯಂತೆ. ಅದು ಎಂಥ ಸುಳ್ಳು ಕಂಡೆಯಾ? ಮೇಲಣಲೋಕದವರಾದ ದೇವತೆಗಳಿಗೇ ಈ ವಿಷಯ ತಿಳಿಯದು. ಭೂಲೋಕದವರಾದ ನಮಗೆ ಹೇಗೆ ಇದು ನಿಜವೆಂದು ತಿಳಿಯಬೇಕು? ನಿಜವಾಗಿ ನೀನಿರುವುದು, ಯುವತಿಯರು ಜಲಕ್ರೀಡೆಯಾಡುವ ನೀರಿನ ಸುಳಿಗಳಲ್ಲಿ ಮತ್ತು ಅವುಗಳ ಸುತ್ತಮುತ್ತಲೂ ದನಕರುಗಳನ್ನು ಮೇಯಿಸುತ್ತಾ ಇಂಥ ಸ್ಥಳಗಳಲ್ಲೆಲ್ಲಾ ನೀನು ಇರುವುದಿಲ್ಲವೆಂದು ಸುಳ್ಳಾಡಬೇಡ, ಕಂಡೆಯಾ\! 



ಭಗವಂತನು ಸರ್ವಾಂತರ್ಯಾಮಿ. ಅವನಿಲ್ಲದ ಸ್ಥಳವಾದರೂ ಉಂಟೇ? ಶ್ರೀಕೃಷ್ಣಾವತಾರದಲ್ಲಿ, ಬಾಲಕೃಷ್ಣನಾಗಿ ನಂದಗೋಕುಲದಲ್ಲಿ ಬೆಳೆಯುತ್ತಿದ್ದಾಗ, ಸ್ತ್ರೀಯರು ಯಮುನಾನದಿಯಲ್ಲಿ ಜಲಕ್ರೀಡೆಯಲ್ಲಿದ್ದಾಗ ಅವರಸೀತೆಗಳನ್ನೆಲ್ಲಾ ಮರದಮೇಲೆ ಎತ್ತಿಟ್ಟು, ಅವರನ್ನು ’ತ್ರಾಹಿ, ತ್ರಾಹಿ’ ಎನಿಸಲಿಲ್ಲವೆ? 



ಭಗವಂತನು ತನ್ನ ಜಗದ್ರಕ್ಷಣೆಯ ಕಾರ್ಯವನ್ನು ಪ್ರಳಯಕಾಲದಲ್ಲೂ ವಾತ್ಸಲ್ಯದಿಂದಲೇ ಮಾಡುತ್ತಾನೆ. ಆದ್ದರಿಂದ ಭಗವಂತನು ವಂಚಕನೂ ಅಲ್ಲ ಸುಳ್ಳುಗಾರನೂ ಅಲ್ಲ. 



೫. ಕೞಱೇಲ್ ನಮ್ಬೀಉನ್ ಕೈತವಮ್ ಮಣ್ಣುಮ್ ವಿಣ್ಣುಮ್ ನನ್ ಹಱಿಯುಮ್ ತೀಣ್ ಶಕ್ಕಂ

ನಿೞಱು ತೊಲ್ ಪಡೈಯಾಯುನಕ್ಕೊನ್ ಱುಣರ್ ತ್ತುವನ್ ನಾನ್,

ಮೞಱುತೇನ್ ಮೊೞಿಯಾರ್ ಹಳ್ ನಿನ್ನರುಳ್ ಶೂಡುವಾರ್ ಮನಮ್ ವಾಡಿನಿೞ್ ಎನ್

ಕೞಱು ಪೂವೈಯೊಡುಮ್ ಕಿಳಿಯೋಡುಮ್ ಕುೞಕೇಲೇ. 



ಕೞಱೇಲ್ = \(ನಮ್ಮನ್ನು\) ಅಪಮಾನಗೊಳಿಸಬೇಡ, ನಮ್ಬೀ = ಪರಮಪುರುಷನೇ, ಉನ್ = ನಿನ್ನ, ಕೈತವಮ್ = ಕಪಟವನ್ನು, ಮಣ್ಣುಮ್ = ಭೂಲೋಕವೂ, ವಿಣ್ಣುಮ್ = ಮೇಲಣ ಲೋಕಗಳೂ, ನನ್ ಹು = ಚೆನ್ನಾಗಿ ಅಱಿಯುಮ್ = ತಿಳಿದುಕೊಂಡಿದೆ, ತೀಣ್ = ಹರಿತವಾದ \(ತೀಕ್ಷ್ಣವಾದ\), ಶಕ್ಕರ = ಚಕ್ರದಂತೆ ದುಂಡಗಿರುವ, ನೀೞಱು = ಇಷ್ಟಬಂದಂತೆ ಪ್ರಯೋಗಿಸಬಹುದಾದ, ತೊಲ್ = ಅನಾದಿಯಾದ, ಪಡೈಯಾಯ್ = ಆಯುಧವನ್ನುಳ್ಳವನೇ, ಉನಕ್ಕೂ = ನಿನಗೆ, ಒನ್ ಱು = ಒಂದು ವಿಷಯವನ್ನು, ಉಣರ್ ತ್ತುವನ್ ನಾನ್ = ನಾನು ತಿಳಿಯ ಹೇಳುತ್ತೇನೆ, ಮೞಱು = ಮೃದುವಾದ \(ಮಕ್ಕಳ ಮಾತಿನಂತೆ\), ತೇನ್ ಮೊೞಿಯಾರ್ ಹಳ್ = ಮಧುರವಾದ ಮಾತಿನವರೂ, ನಿ ಅರುಳ್ = ನಿನ್ನ ಕೃಪೆಯನ್ನು, ಶೂಡುವಾರ್ = ಶಿರಸಾವಹಿಸುವವರೂ, ಮನಮ್ ವಾಡಿ = ಮನಸ್ಸನ್ನು ಒಣಗಿಸಿಕೊಂಡು, ನಿಱ್ ಕ = ನಿಂತಿರಲಾಗಿ \(ಇರಲಾಗಿ\), ಎನ್ = ನನ್ನ, ಕೞಱು = ಗುಡುಗಿ ಮಾತನಾಡುವ, ಪೂವೈಯೊಡುಮ್= ಗೊರವಂಕ \(ಮೈನಾ\) ದೊಡನೆಯೂ ಕಿಳಿಯೋಡುಮ್ = ಗಿಳಿಯೊಡನೆಯೂ, ಕುಳಕೇಲೇ = ಲಲ್ಲೆ ನುಡಿಯಬೇಡ. 



ಪರಮಪುರುಷನೇ, \(ನಿನ್ನ ಕೊಂಕು ಮಾತುಗಳಿಂದ\) ನಮ್ಮನ್ನು ಅಪಮಾನಗೊಳಿಸಬೇಡ. ನಿನ್ನ ಕಪಟವನ್ನು ಭೂಲೋಕವೂ ಮೇಲಣಲೋಕಗಳೂ ಚೆನ್ನಾಗಿ ಅರಿತುಕೊಂಡಿವೆ. ಚಕ್ರದಂತೆ ದುಂಡಗೂ ಹರಿತವಾಗಿಯೂ, ಇಷ್ಟಬಂದಂತೆ ಪ್ರಯೋಗಿಸುವುದೂ, ಅನಾದಿಯಾದ ಆಯುಧವನ್ನುಳ್ಳವನೇ, ನಿನಗೆ ಒಂದು ವಿಷಯವನ್ನು ನಾನು ತಿಳಿಯಹೇಳುತ್ತೇನೆ; ಮಕ್ಕಳ ಮಾತಿನಂತೆ ಮೃದುಮಧುರವಾದ ಮಾತಿನವರೂ, ನಿನ್ನ ಕೃಪೆಯನ್ನು ಶಿರಸಾವಹಿಸುವವರೂ ತಮ್ಮತಮ್ಮ ಮನಸ್ಸನ್ನು ಒಣಗಿಸಿಕೊಂಡಿರುವಾಗ, ಗುಡುಗಿ ಮಾತನಾಡುವ ನನ್ನಮೈನಾಹಕ್ಕಿಯೊಡನೆಯೂ ಗಿಳಿಯೊಡನೆಯೂ ಲಲ್ಲೆ ನುಡಿಯಬೇಡ. 



“ಪರಮ ಪುರುಷನು ಸುಳ್ಳು ಕಪಟಗಳಿಂದ ಯುವತಿಯರನ್ನು ವಂಚಿಸುವನೆಂಬ ವಿಷಯವನ್ನು, ಇನ್ನೂ ಕೆಲವು ಮೂದಲಿಕೆಯ ಮಾತುಗಳಿಂದ ವಿವರಿಸಿ ಹೇಳಲಾಗುತ್ತದೆ. 



“ಕೞಱೇಲ್..................ನನ್ ಹಱಿಯುಮ್” – ನಾಯಕಿಯ ಮಾತಿದು. “ಪರಮಪುರುಷ ಎನಿಸಿಕೊಂಡು ನೀನು ನಮ್ಮನ್ನು ಅಪಮಾನಗೊಳಿಸುವಂತೆ ಮನಸ್ಸಿಗೆ ಬಂದಂತೆ ಮಾತನಾಡುತ್ತಿದ್ದೀಯೆ. ನಿನ್ನ ಕಪಟ, ವಂಚನೆಗಳು ಯಾರಿಗೆ ತಾನೆ ತಿಳಿಯದು? ಈ ಲೋಕದಲ್ಲಿ “ಮಹಾಭಾರತ”ದಕತೆಯೊಂದೇ ಸಾಲದೆ? ಅದರಲ್ಲಿ ನಿನ್ನ ಗುಣಗಳು ಸ್ಪಷ್ಟಪಡುವುದಿಲ್ಲವೆ? ಇನ್ನು, ಮೇಲಣ ಲೋಕದವರಾದ ದೇವಾಸುರರಿಗೆ ಸಹ ನಿನ್ನ ಗುಣಸ್ವಭಾವಗಳು ತಿಳಿಯವೆ? ಮೋಹಿನಿಯ ವೇಷದಿಂದ ಬಂದು, ನೀನು ಅಸುರರನ್ನು ವಂಚಿಸಿ ಅವರ ಎದುರಲ್ಲೇ ದೇವತೆಗಳಿಗೆ ಮಾತ್ರವೇ ಅಮೃತವನ್ನು ಹಂಚಿಬಿಡಲಿಲ್ಲವೇ? ನಿನ್ನನ್ನು ನಂಬುವುದು ಹೇಗೆ? 



“ತೀಣ್ ಶಕ್ಕರ...........................ಪಡೈಯಾಯ್” – ಅನಾದಿಕಾಲದಿಂದಲೂ ನಿನ್ನ ಕೈಯಲ್ಲಿ ಚಕ್ರಾಯುಧವಿದೆ. ಅದು ಬಹಳ ಹರಿತವಾದದ್ದು. ದುಂಡನೆಯದು. ಇಷ್ಟ ಬಂದ ಹಾಗೆ ಪ್ರಯೋಗಿಸಲು ಬರುವಂಥಾದ್ದು. 



“ಮೞಱು............................ವಾಡಿ ನಿಱ್ ಕ” – ಭಗವಂತನ ಚಿತ್ತಾಕರ್ಷಕವಾದ, ಪೂರ್ಣನಂದಮಯವಾದ ಆಶ್ರಯವನ್ನು ಪಡೆದುಕೊಳ್ಳಬೇಕೆಂದು ಮಂಜುಳಸ್ವನದ ಮೃದುಮಧುರಭಾಷಿಣಿಯರಾದ ಯುವತಿಯರೂ, ಅವನ ಕೃಪೆಗೆ ಪಾತ್ರರಾದ ಭಕ್ತರೂ ಅವನ ಸೇವಗಾಗಿ ಕಾತರಗೊಂಡು ಸೊರಗಿ ನಿಂತಿರುವಾಗ, ಅವರನ್ನು ಅನುಗ್ರಹಿಸಿ ತೃಪ್ತಿಪಡಿಸುವುದು ಸ್ವಾಮಿಯ ಕರ್ತವ್ಯವಲ್ಲವೇ? ಅವರನ್ನು ನಿರಾದರಿಸಬಹುದೇ? 



“ಎನ್ಕೞಱು..............................ಕುೞಕೇಲೇ” – ಭಗವಂತ, ನೀನು ಮಾಡಬೇಕಾದ ಕೆಲಸವನ್ನು ಮಾಡದೆ, ಅದನ್ನು ನಿರ್ಲಕ್ಷಿಸಿ, ನೀನೀಗ ಮಾಡುತ್ತಿರುವುದಾದರೂಏನು? ನನ್ನ ಪ್ರೀತಿಯ ಪಕ್ಷಿಗಳೊಡನೆ ಲಲ್ಲೆ ಮಾತುಗಳನ್ನಾಡುತ್ತಾ ಕಾಲಕಳೆಯುತ್ತಿರಬಹುದೇ? 



೬. ಕುಳಹಿಯೆಙ್ಗಳ್ ಕುೞಮಣನ್ ಕೊಣ್ಡು ಕೋಪುನ್ಮೈಶೆಯ್ದುಕನ್ಮಮೊನ್ ಱಿಲ್ಲೈ,

ಪವಿಹಿಯಾಮಿರುಪ್ಪೋಮ್ಪರಮೇ ಯಿತ್ತಿರುವರುಳ್ ಹಳ್,

ಅವಿಹಿಯಾರಿವ್ವುಲಹುಮೂನ್ ಱುಕ್ಕೂಮ್ ತೇವಿಮೈತಹುವಾರ್ ಪಲರುಳರ್,

ಕಱಹಮೇಱೇಲ್ ನಮ್ಬೀ\! ಉನಕ್ಕೂಮಿಳೈತೇ ಕನ್ಮಮೇ. 



ಕುೞಹಿ = ಲಲ್ಲೆ ಮಾತುಗಳನ್ನಾಡಿ, ಎಙ್ಗಳ್ = ನಮ್ಮ ಕುೞಮಣನ್ ಕೊಣ್ಡು = ಹರೆಯದ ವಾಸನೆ \(ಗೌರವ\)ಯನ್ನು ಅಪಹರಿಸಿ, ಕೋಪಿನ್ಮೈ ಶೆಯ್ದು= ನ್ಯಾಯ ನೀತಿಯಿಲ್ಲದಂತೆ ಮಾಡಿದ್ದರಿಂದ, ಕನ್ಮಮ್ ಒನ್ ಱು ಇಲ್ಲೈ = ಯಾವ ಕೆಲಸವನ್ನೂ ಮಾಡಿದಂತೆ ಆಗಲಿಲ್ಲ. ಪೞಹಿ = ಅನುಭವಗೊಂಡು, ಯಾಮ್ = ನಾವು ಇರುಪ್ಪೋಮ್ ಇದ್ದೇವೆ, ಪರಮೇ = ಪರಾತ್ಪರನೇ \(ಪರನೇ\), ಇ-ತಿರುಅರುಳ್ ಹಳ್ = ಈ ಬಗೆಯ ಪವಿತ್ರವಾದ \(ಹಿರಿಮೆಯುಳ್ಳ\) ಕೃಪೆಯು, ಅವಿಹಿಯಾರ್ = ಸೊಬಗು ತುಂಬಿದವರನ್ನಾಗಿ, ಇವ್ವುಲಹು ಮೂನ್ ಱುಕ್ಕೂಮ್ = ಈಮೂರು ಲೋಕಗಳಿಗೂ, ತೇವಿಮೈತಹುವಾರ್ = ನಿಮಗೆ ತಕ್ಕವರಾದ ದೇವಿಗಳು, ಪಲರ್ ಉಳರ್ = ಹಲವರಿದ್ದಾರೆ, ಕೞಹಮ್ = ಏಱೇಲ್ = ನಮ್ಮನ್ನು ಬಲಾತ್ಕಾರಿಸಬೇಡ, ನಮ್ಬೀ = ಪರಮಪುರುಷನೇ, ಉನಕ್ಕೂಮ್ = ನಿನಗೂ, ಇಳೈದೇ = ಬೇಸರಿಕೆ ತರುವುದೇ, ಕನ್ಮಮೇ = ಈ \(ಬಗೆಯ\) ಕೆಲಸವೇ. 



ಪರಮಪುರುಷನೇ, ಲಲ್ಲೆ ಮಾತುಗಳನ್ನಾಡಿ ನಮ್ಮ ಹರೆಯದ ಗೌರವವನ್ನು ಅಪಹರಿಸಿ, ನ್ಯಾಯ ನೀತಿ ಇಲ್ಲದಂತೆ ಮಾಡಿದ್ದರಿಂದ, ನೀನು ಯಾವ ಕೆಲಸವನ್ನೂ ಮಾಡಿದಂತೆ ಆಗಲಿಲ್ಲ. ನಾವು ಅನುಭವವುಳ್ಳವರು. ನಿನ್ನ ಈ ಬಗೆಯ ಹಿರಿಮೆಯ ಕೃಪೆಯನ್ನು ಈ ಮೂರು ಲೋಕಗಳಿಗೂ ತುಂಬಿದವರಾದ ತುಂಬು ಸೊಬಗಿನದೇವಿಯರು ನಿಮಗೆ ತಕ್ಕವರಾಗಿ ಹಲವರಿದ್ದಾರೆ. ನಮ್ಮನ್ನು ಬಲಾತ್ಕರಿಸಿ ಮೇಲೇರಿ ಬರಬೇಡ. ಈ ಬಗೆಯ ಕೆಲಸ ನಿನಗೂ ಬೇಸರ ತರುವುದೇ ಅಲ್ಲವೇ? 



ಭಗವಂತನಿಗಾಗಿ ಕಾತರಗೊಂಡವರನ್ನು ಸ್ವಾಮಿಯೇ ಆಶೆಯಿಂದ ಮುನ್ನುಗ್ಗಿ ಬಂದು, ತನ್ನ ಪೂರ್ಣಕೃಪೆಯನ್ನು ತೋರಿ, ಉದ್ಧರಿಸುತ್ತಾನೆ. ಅದೇ ಅವನಿಗೆ ಬೇಸರವಿಲ್ಲದ ಕೆಲಸ – ಈ ವಿಷಯವನ್ನು ಇಲ್ಲಿ ’ನಾಯಕಿ’ಯ ಬಾಯಿಂದ ವ್ಯಂಗ್ಯ ರೀತಿಯಲ್ಲಿ ಇಲ್ಲಿ ಹೇಳಿಸಲಾಗಿದೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ. ಪರಮಪುರುಷಾ, ನೀನು ನಮ್ಮೊಡನೆ ಲಲ್ಲೆ ಮಾತುಗಳನ್ನಾಡುತ್ತಾ, ಯುವತಿಯರಾದ ನಮ್ಮ ಗೌರವವನ್ನು ಕಳೆಯುವುದರಿಂದ ನೀನು ಏನು ಸಾಧಿಸಿಕೊಂಡಂತೆ ಆಗುತ್ತದೆ? ನಾವು ಒಳ್ಳೆಯ ಅನುಭವಶಾಲಿಗಳು. ನಿನಗೆ ತಕ್ಕವರಾಗಿ, ನಿನ್ನ ಕೃಪಾಶ್ರಯಕ್ಕೆ ಪಾತ್ರರಾಗಿ ಇರುವ ದಿವ್ಯಸುಂದರಿಯರು ಈ ಮೂರುಲೋಕಗಳಲ್ಲೂ ಅನೇಕರಿದ್ದಾರೆ. ಅದು ಸಾಲದೆ? ನಮ್ಮನ್ನು ಬಲಾತ್ಕರಿಸಿ, ನಮ್ಮ ಮೇಲೇರಿ ಬರಬೇಡ. ಹೀಗೆಲ್ಲಾ ಮಾಡುವುದು ನಿನಗೆ ಬೇಸರತರುವುದಿಲ್ಲವೇ? 



೭. ಕನ್ಮಮನ್ ಱೆಙ್ಗಳ್ ಕೈಯಿಲ್ ಪಾವೈಪಱಿಪ್ಪುದು ಕಡಲ್ ಞಾಲಮುಣ್ಡಿಟ್ಟ,

ನಿನ್ಮಲಾನೆಡಿಯಾಯ್ ಉನಕ್ಕೇಲುಮ್ ಪಿೞೈಪ್ಪಿೞೈಯೇ. 

ವನ್ಮಮೇ ಶೊಲ್ಲಿಯೆಮ್ಮೈನೀ ವಿಳೈಯಾಡುದಿ ಅದುಕೇಟ್ಕಿಲೆನ್ನೈಮಾರ್, 

ತನ್ಮಪಾವಮೆನ್ನಾರ್ ಒರುನಾನ್ ಱು ತಡಿಪಿಣಕ್ಕೇ. 



ಕನ್ಮಮ್ ಅನ್ ಱು = \(ಒಳ್ಳೆಯ\) ಕೆಲಸವಲ್ಲ, ಎಙ್ಗಳ್ = ನಮ್ಮ, ಕೈಯಿಲ್ = ಕೈಯಲ್ಲಿರುವ, ಪಾವೈ = ಹಕ್ಕಿಯನ್ನು, ಪಱಪ್ಪದು = ಕಸಿದುಕೊಳ್ಳುವುದು, ಕಡಲ್ ಞಾಲಮ್ = ಕಡಲಿನಿಂದ ಸುತ್ತುವರಿದಿರುವ ಭೂಮಂಡಲವನ್ನು, ಉಣ್ಡಿಟ್ಟ = ಕಬಳಿಸಿ ರಕ್ಷಿಸಿದವನಾದ, ನಿನ್ಮಲಾ = ನಿರ್ಮಲನೇ, ನೆಡಿಯಾಯ್ = ಮಹೋನ್ನತನೇ, ಉನಕ್ಕೂ = ನಿನಗೆ, ಏಲುಮ್ = \(ಇರು\) ತಕ್ಕದೆನಿಸಿದರೂ,ಪಿೞೈ ಪಿೞೈಯೇ = ತಪ್ಪು ತಪ್ಪೇ \(ಶಿಕ್ಷಾರ್ಹವಾದದ್ದೇ\), ವನ್ಮಮೇ ಶೊಲ್ಲಿ = ಮರ್ಮವಾದ ಮಾತುಗಳನ್ನಾದಿ, ಎಮ್ಮೈ = ನಮ್ಮೊಡನೆ, ನೀ = ನೀನು, ವಿಳೈಯಾಡುದಿ = ಆಟವಾಡುತ್ತೀ, ಅದು ಕೇಟ್ಕಿಲ್ = ಅದನ್ನು ಕೇಳಿದರೆ, ಎನ್ನೈಮಾರ್ = ನನ್ನ ಅಣ್ಣಂದಿರು, ತನ್ಮಮ್ ಪಾವಮ್ ಎನ್ನಾರ್ = ನ್ಯಾಯ ಅನ್ಯಾಯ \(ಧರ್ಮ, ಪಾಪ\) ಎನ್ನುವುದಿಲ್ಲ, ಒರು ನಾನ್ ಱು = ಒಂದು ದಿನ, ತಡಿ = ಕೋಲನ್ನು \(ಉದ್ದನಾದ ಛಡಿಯನ್ನು\), ಪಿಣಕ್ಕೇ = ಬಲವಾಗಿ ಸೆಳೆದು ಪ್ರಯೋಗಿಸುತ್ತಾರೆ. 



ಕಡಲಿನಿಂದ ಸುತ್ತುವರಿದಿರುವ ಭೂಮಂಡಲವನ್ನು ಕಬಳಿಸಿ ರಕ್ಷಿಸಿದ ನಿರ್ಮಲನೇ, ಮಹೋನ್ನತನೇ, ನಮ್ಮ ಕೈಯಲ್ಲಿರುವ ಹಕ್ಕಿಯನ್ನು ಕಸಿದುಕೊಳ್ಳುವುದು \(ಒಳ್ಳೆಯ\) ಕೆಲಸವಲ್ಲ. ಇದು ನಿನಗೆ ತಕ್ಕದ್ದಾದರೂ ತಪ್ಪುತಪ್ಪೇ, ಕಂಡೆಯಾ\! ಮಾರ್ಮಿಕವಾದ ಮಾತುಗಳನ್ನಾಡಿ ನಮ್ಮೊಡನೆ ನೀನು ಆಟವಾಡುತ್ತೀ. ಅದನ್ನು ಕೇಳಿದರೆ, ನನ್ನ ಅಣ್ಣಂದಿರು ಧರ್ಮಪಾಪ ಎನ್ನದೆ ಉದ್ದನಾದ ಕೋಲನ್ನು ಬಲವಾಗಿ ಸೆಳೆದು ಪ್ರಯೋಗಿಸುತ್ತಾರೆ. 



“ಕಡಲ್ ಞಾಲಮುಣ್ಡಿಟ್ಟ, ನಿನ್ಮಲಾ, ನೆಡಿಯಾಯ್” – ದೈನಂದಿನ ಪ್ರಳಯ ಬಂದಾಗಲೆಲ್ಲಾ, ಕಡಲಿನಿಂದ ಸುತ್ತುವರಿದಿರುವ ಈ ಭೂಮಂಡಲವನ್ನು ಅದರಲ್ಲಿರುವ ಎಲ್ಲಾ ಚೇತನಚೇತನವಸ್ತುಗಳನ್ನೂಒಂದೇ ಗುಕ್ಕಿಗೆ ಕಬಳಿಸಿ ಬಿಡುತ್ತಾನೆ. ಬಳಿಕ, ಅದೆಲ್ಲವನ್ನೂ ಬೀಜರೂಪದಲ್ಲಿ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು, ಮರುಸೃಷ್ಟಿಯವರೆಗೂ ರಕ್ಷಿಸುತ್ತಾನೆ. ಜಗದ್ರಕ್ಷಣೆಯ ಹೊಣೆ ಹೊತ್ತಿರುವವನಲ್ಲವೇ ಸ್ವಾಮಿ\! 



ಭಗವಂತನಿಗೆ ಯಾವ ಬಗೆಯ ಕಳಂಕವೂ ಇಲ್ಲದ್ದರಿಂದ ಅವನು ’ನಿರ್ಮೂಲ”. 



ಎಲ್ಲಕ್ಕೂ ಆದಿಯಾಗಿ ಕಾರಣನಾಗಿರತಕ್ಕ ಸರ್ವೇಶ್ವರನೇ ಅವನು. 



ಮೇಲೆ ಹೇಳಿರುವ ಮಾತುಗಳೆಲ್ಲವೂ ಭಗವಂತನ ಶ್ರೇಷ್ಠಗುಣಗಳನ್ನು ಕೊಂಡಾಡತಕ್ಕವು. ಇಲ್ಲಿಂದ ಮುಂದೆ ಬರುವ ಮಾತುಗಳನ್ನು ನೋಡಿ. 



“ಕನ್ಮಮನ್ಱಿಙ್ಗಳ್ ಕೈಯಿಲ್ಪಾವೈಪಱಿಪ್ಪದು ಉನಕ್ಕೇಲುಮ್” – ಯುವತಿಯರಾದ ನಮ್ಮ ಕೈಯಲ್ಲಿ ಇಟ್ಟುಕೊಂಡಿರುವ ಹಕ್ಕಿಗಳನ್ನು ನೀನು ಬಂದು ಕಸಿದುಕೊಳ್ಳುವುದು ತರವಲ್ಲ. ನಿನಗೆ ಇಂಥ ಕೆಲಸಗಳೆಲ್ಲವೂ ನಿನಗೆ ತಕ್ಕದ್ದಾಗಿರಬಹುದು. 



“ಪಿೞೈ ಪಿೞೈಯೇ” – ಮನುಷ್ಯರ ರೀತಿಯಲ್ಲಿ ಕೆಲಸಗಳು ಎರಡು ಬಗೆ, ಸರಿಯಾದವು, ಧರ್ಮವಾದವು ಮತ್ತು ತಪ್ಪಾದರು. ಸರಿಯಾಗಿ ಕೆಲಸಗಳಿಗೆ ಸತ್ಫಲವುಂಟು. ತಪ್ಪಿಗಾದರೋ ಶಿಕ್ಷೆ ತಪ್ಪಿದ್ದಲ್ಲ. ಆದರೆ, ಭಗವಂತನಿಗೆ, ಅವನು ನಡೆಸುವ ಸಣ್ಣದಾಗಲಿ, ದೊಡ್ಡದಾಗಲಿ, ಎಲ್ಲವೂ ಲೀಲೆ ಮಾತ್ರವೇ. ಎಲ್ಲರಿಂದಲೂ ಅವನು ನಿರ್ಲಿಪ್ತನು. 



“ವನ್ಮಮೇ ಶೊಲ್ಲಿ ಯೆಮ್ಮೈನೀ ವಿಳೈಯಾಡುದಿ” – ನಮ್ಮ ಬಳಿಯಲ್ಲಿ ಸುಳಿದಾಡುತ್ತಾ, ಮನೋಹರವಾದ ಆಕರ್ಷಕವಾದ ಮಾತುಗಳನ್ನಾಡುತ್ತಾ ನಮ್ಮನ್ನು ಒಲಿಸಿಕೊಂಡು, ನೀನು ನಮ್ಮೊಡನೆ ಆಟವಾಡುತ್ತೀ. 



ಇಲ್ಲಿ ಯುವತಿಯರಿಗೆ ಬೇಕಾದದ್ದೂ ಅದೇ. ಅವರ ಇಂಗಿತವನ್ನರಿತ \(ಪರಮ\) ಪುರುಷನು ಅವರಿಗೆ ತಕ್ಕಂತೆ ನಡೆದುಕೊಂಡು, ಅವರನ್ನು ಸಂತೋಷಪಡಿಸುತ್ತಾನೆ. 



“ಅದು ಕೇಟ್ಕಿಲ್ ಎನ್ ಐಮಾರ್ ತನ್ಮಪಾವಮೆನ್ನಾರ್, ಒರು ನಾನ್ ಱುತಡಿಪಿಣಕ್ಕೇ” – ಪರಮಪುರುಷಾ, ಈ ವಿಷಯದಲ್ಲಿ ನಾವಿಬ್ಬರೂ \(ನೀನೂ ನಾವೂ ಸಹ\) ತಪ್ಪಿತಸ್ಥರೇ. ಆದರೆ, ನಮ್ಮ ಅಣ್ಣಂದಿರು ನಿನ್ನ ಮೇಲೆ ಕೋಪಗೊಳ್ಳುವರು ಉದ್ದನಾದ ಬೆತ್ತವನ್ನು ಸೆಳೆದುಕೊಂಡು ಬಂದು, ಧರ್ಮ, ಕರ್ಮ ಎನ್ನದೆಯೇ, ನಿನ್ನನ್ನು ಬಲವಾಗಿ ಹೊಡೆದು ಹಿಂಸಿಸುವರು, ಜೋಕೆ. 



೮. ಪಿಣಕ್ಕಿಯಾವೈಯುಮ್ಯಾವರುಮ್ ಪಿೞೈಯಾಮಲ್ ಪೇದಿತ್ತುಮ್ ಪೇದಿಯಾದ ದೋರ್,

ಕಣಕ್ಕಿಲ್ ಕೀರ್ ತ್ತಿವೆಳ್ಲಕ್ಕದಿರ್ ಞಾನ ಮೂರ್ತ್ತಿಯಿನಾಯ್, 

ಇಣಕ್ಕಿಯೆಮ್ಮೈಯೆನ್ ತೋೞಿಮಾರ್ ವಿಳೈಯಾಡಪ್ಪೋಡುಮಿನೆನ್ನಪ್ಪೋನ್ದೋಮೈ,

ಉಣಕ್ಕಿನೀ ವಳೈತ್ತಾಲ್ ಎನ್ ಶೊಲ್ಲಾರುಹವಾದವರೇ. 



ಪಿಣಕ್ಕಿ = ಸೆಳೆದುಕೊಂಡು, ಯಾವೈಯುಮ್ = ಎಲ್ಲಾ ಅಚೇತನ ವಸ್ತುಗಳನ್ನೂ, ಯಾವರುಮ್ = ಎಲ್ಲಾ ಚೇತನವಸ್ತುಗಳನ್ನೂ, ಪಿೞೈಯಾಮಲ್ = ನಾಶವಾಗದಂತೆ, ಪೇದಿತ್ತುಮ್ = ವಿಭಜನೆ ಮಾದಿಯೂ,ಪೇದಿಯಾದ = ವಿಭಜನೆಗೆ ಒಳಗಾಗದ, ಅದು ಓರ್ ಕಣಕ್ಕು ಇಲ್ = ಅದೊಂದು ಲೆಕ್ಕಮಾಡಲಾಗದ ಅಪರೂಪವಾದ, ಕೀರ್ ತ್ತಿವೆಳ್ಳಮ್ = ಕೀರ್ತಿಯ ಪ್ರವಾಹವೂ, ಕದಿರ್ ಞಾನಮ್ = ಸಂಕಲ್ಪಜ್ಞಾನವೂ, ಆದ ಮೂರ್ತ್ತಿಯಿನಾಯ್ = ಮೂರ್ತಿ \(ಸ್ವರೂಪಿ\)ಯಾಗಿ, ಇಣಕ್ಕಿ = ಹೊಂದಿಕೊಂಡು, ಎಮ್ಮೈಯುಮ್ = ನಮ್ಮನ್ನು, ಎನ್ ತೋೞಿಮಾರ್ = ನನ್ನ ಗೆಳತಿಯರು, ವಿಳೈಯಾಡ = ಆಡಲು, ಪೋನ್ದುಮಿನ್ = ಬನ್ನಿ, ಎನ್ನ = ಎನ್ನಲು \(ಎಂದು ಕರೆಯಲು\) ಪೋನ್ದೋಮೈ= \(ನೀನು\) ಬಂದಿರುವುದನ್ನು, ಉಣಕ್ಕಿ = ನಮ್ಮೊಡನೆ ಕೂಡಿಕೊಂಡು, ನೀ = ನೀನು, ವೆಳೈತ್ತಾಲ್ = \(ಸಂಗವನ್ನು\) ನಮ್ಮ ಸಹವಾಸವನ್ನು ಬೆಳೆಸಿದರೆ, ಎನ್ ಶೊಲ್ಲಾರ್ = ಏನು ಹೇಳಲಾರರು \(ಏನೆನ್ನಲಾರರು\) ಉಹವಾಅವರೇ = ನಮಗೆ ಬೇಡದವರೇ \(ಹಗೆಗಳೇ\). 



ಎಲ್ಲಾ ಅಚೇತನ ವಸ್ತುಗಳನ್ನೂ, ಎಲ್ಲಾ ಚೇತನ ವಸ್ತುಗಳನ್ನೂ ನಾಶವಾಗದಂತೆ ಸೆಳೆದುಕೊಂಡು, ಅವುಗಳನ್ನು ವಿಭಜಿಸಿಯೂ, ವಿಭಜಿಸದ ಒಂದು ಅಪರೂಪವಾದ ಲೆಕ್ಕಮಾಡಲಾಗದ ಕೀರ್ತಿಯ ಪ್ರವಾಹವೂ, ಸಂಕಲ್ಪಜ್ಞಾನವೂ ಆದ ಸ್ವರೂಪಿಯಾಗಿ, ನಮ್ಮನ್ನು ಹೊಂದಿಕೊಂಡು, ನನ್ನ ಗೆಳತಿಯರು ಆಡಲು ಬನ್ನಿ ಎಂದು ಕರೆಯಲು, ನೀನು ಬಂದಿರುವುದನ್ನೂ ನಮ್ಮೊಡನೆ ಕೂಡಿಕೊಂಡು ನೀನು ನಮ್ಮ ಸಹವಾಸವನ್ನು ಬೆಳೆಸಿದರೆ, ನಮಗೆ ಬೇಡವಾದವರು ಏನೆನ್ನಲಾರರು? 



ನಾಯಕಿಯಾಗಿ ಆಳ್ವಾರರು ಹೇಳುತ್ತಾರೆ: ಮಹಾಪ್ರಳಯ ಬಂದಾಗ, ಇಡಿಯ ಬ್ರಹ್ಮಾಂಡದಲ್ಲಿರುವ ಎಲ್ಲಾ ಚೇತನ ಮತ್ತು ಅಚೇತನ ವಸ್ತುಗಳನ್ನು ಸೆಳೆದುಕೊಂಡು, ಅವು ಯಾವುವೂ ನಾಶವಾಗದಂತೆ ನಿನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಸಂರಕ್ಷಿಸುವ ಉದಾರಕೀರ್ತಿವಂತನೇ ಮತ್ತು ಮರುಸೃಷ್ಟಿಯ ಸಮಯ ಬಂದಾಗ, ಮತ್ತೆ ಅವುಗಳನ್ನು ಬಗೆಬಗೆಯಾಗಿ ವಿಂಗಡಿಸಿ, ಅವುಗಳ ಸ್ಥಾನಗಳಲ್ಲಿ ಅವುಗಳನ್ನಿಟ್ಟು ರಕ್ಷಿಸುವ ಸಂಕಲ್ಪ ಜ್ಞಾನಸ್ವರೂಪಿಯೇ, ನಾನೂ ಮತ್ತು ನನ್ನ ಗೆಳತಿಯರೂ ಆಟವಾಡುವ ಕಡೆಗಳಲ್ಲಿ ನೀನೂ ಬಂದು ನಮ್ಮೊಡನೆ ಕಲೆತುಕೊಂಡು ಹೀಗೆ ಆನಂದದಿಂದ ಮೈಮರೆತು ಆಡುವೆಯಲ್ಲ\! ಇದನ್ನು ನಮಗೆ ಬೇಡವಾದವರು ಕಂಡರೆ ಏನೆಂದಾರು? \(ಹೀಗೆ ಮಾಡುವುದರಿಂದ ನಿನಗೂ ನಮಗೂ ಅಪಮಾನವಲ್ಲವೇ?\) 



೯. ಉಹವೈಯಾಲ್ ನೆಂಜಿಮುಳ್ಳುರುಹಿ ಉನ್ತಾಮರೈತ್ತಡಙ್ಗಣ್ವಿೞಿಹಳಿನ್,

ಅಹವಲೈಪ್ಪಡುಪ್ಪಾನ್ ಅೞಿತ್ತಾಯುನ್ ತಿರುವಡಿಯಾಲ್,

ತಹವು ಶೆಯ್ದಿಲೈ ಯೆಙ್ಗಳ್ಶಿಟ್ರಿಲುಮ್ ಯಾಮಡು ಶಿಱುಶೋಱುಙ್ಕಣ್ಡು, ವಿನ್

ಮುಹವೊಳಿ ತಿಹೞ ಮುಱುವಲ್ಶೆಯ್ದು ನಿನ್ ಱಿಲೈಯೇ. 



ಉಹವೈಯಾಲ್ = ಅತ್ಯಾಸಕ್ತಿಯಿಂದ, ನೆಂಜಮ್ = ಮನಸ್ಸು, ಉಳ್ ಉರುಹಿ = ಒಳಗಡೆಯೇ ಕರಗಿ ಹೋಗಿ, ಉನ್ = ನಿನ್ನ, ತಾಮರೈ ತಡ ಕಣ್ ವಿೞಿಹಳಿನ್ = ತಾವರೆಯಂತೆ ವಿಶಾಲವಾದ ಕಣ್ಣು ಮಿಟಿಸುವುದರಿಂದ \(ಸಂಜ್ಞೆಗಳಿಂದ\), ವಲೈ= ಬಲೆಯಲ್ಲಿ, ಅಹಪ್ಪಡುಪ್ಪಾನ್ = ಸಿಕ್ಕಿಬೀಳುವುದಕ್ಕಾಗಿ, ಅೞಿತ್ತಾಯ್ = ನಾಶಪಡಿಸಿದೆ, ಉನ್ = ನಿನ್ನ, ತಿರುವಡಿಯಾಲ್ = ಪವಿತ್ರವಾದ ನಿನ್ನ ತಿರುವಡಿಗಳಿಂದ, ತಹವು ಶೆಯ್ದಿಲೈ = \(ತಕ್ಕ ರೀತಿಯಲ್ಲಿ ನ್ಯಾಯವನ್ನು ನಡೆಸಲಿಲ್ಲ\), ಕರುಣೆಯನ್ನು ತೋರಲಿಲ್ಲ. ಎಙ್ಗಳ್ = ನಮ್ಮ, ಶಿಟ್ರಿಲುಮ್ = ಚಿಕ್ಕ ಎಲೆಗಳನ್ನು \(ಊಟಕ್ಕಾಗಿ ಹಚ್ಚಿದ ಆಟದ ಎಲೆಗಳನ್ನೂ\), ಯಾಮ್ = ನಾವು, ಅಡು = ಬೇಯಿಸಿದ \(ಸಿದ್ಧಪಡಿಸಿದ\), ಶಿಱುಶೋಱುಮ್ = ಸ್ವಲ್ಪ ಅನ್ನವನ್ನೂ, ಕಣ್ಡು = ನೋಡಿ, ನಿನ್ = ನಿನ್ನ, ಮುಹಮ್ ಒಳಿ= ಮುಖದ ಕಾಂತಿಯು, ತಿಹೞ = ಹೊಳೆಯುವಂತೆ, ಮುಱುವಲ್ ಶೆಯ್ದು = ಮುಸಿನಕ್ಕ, ನಿನ್ ಱಿಲೈಯೇ = ನಿಂತುಕೊಳ್ಳಲಿಲ್ಲವಲ್ಲ\! 



ಅತ್ಯಾಸಕ್ತಿಯಿಂದ \(ಮಿತಿಮೀರಿದ ಪ್ರೇಮದಿಂದ\) ಮನಸ್ಸು ಒಳಗಡೆಯೇ ಕರಗಿ ಹೋಗಿ, ತಾವರೆಯಂತೆ ವಿಶಾಲವಾದ ನಿನ್ನ ಕಣ್ಣುಗಳ ಸಂಜ್ಞೆಯ ಬಲೆಯಲ್ಲಿ ಸಿಕ್ಕಿಬೀಳುವುದಕ್ಕಾಗಿ \(ನಮ್ಮನ್ನು\) ಹಾಳುಮಾಡಿದೆ. ನಿನ್ನ ತಿರುವಡಿಗಳಿಂದ ಕರುಣೆಯನ್ನು ತೋರಲಿಲ್ಲ. ನಮ್ಮ ಆಟದ ಚಿಕ್ಕ ಊಟದೆಲೆಗಳನ್ನೂ, ನಾವು ಬೇಯಿಸಿ ಸಿದ್ಧಪಡಿಸಿದ ಸ್ವಲ್ಪ ಅನ್ನವನ್ನೂ ಕಂಡು, ನಿನ್ನ ಮುಖದ ಕಾಂತಿಯು ಹೊಳೆಯುವಂತೆ ಮುಸಿನಕ್ಕು ನಿಂತುಕೊಳ್ಳಲಿಲ್ಲವಲ್ಲ\! 



ನಾಯಕಿಗೂ ಅವಳ ಗೆಳತಿಯರಿಗೂ ಪರಮಪುರುಷನಲ್ಲಿ ಅತೀವ \(ಅತಿಶಯವಾದ\) ಪ್ರೇಮ. ತಾವು ಆಟವಾಡುವ ಕಡೆಗಳಿಗೆ ಅವನು ಬಂದು, ಅಲ್ಲಿ ಅವರನ್ನು ಕಣ್ಣು ಸನ್ನೆಯಿಂದ ಕೀಟಲೆ ಮಾಡಿ, ತನ್ನ ಪ್ರೇಮದ ಬಲೆಯಲ್ಲಿ ಅವರನ್ನು ಸಿಕ್ಕಿಬೀಳಿಸಬೇಕೆಂದು ಆಶೆ, ಅವರು ಸಿದ್ಧಮಾಡಿಟ್ಟುಕೊಂಡಿದ್ದ ಊಟದೆಲೆಯನ್ನೂ, ಸ್ವಲ್ಪ ಅನ್ನವನ್ನೂ ಕಂಡು ಮುಸಿನಗುತ್ತಾ, ತನ್ನ ಮುಖದ ಕಾಂತಿ ಹೊಳೆಯುವಂತೆನಿಂತಿರಬೇಕೆಂದು ಅವರ ಆಶೆ. ಆದರೆ, ಪರಮಪುರುಷನು ಅದಾವುದನ್ನೂ ಮಾಡದೆ, ಅವಾನ್ನು ಕನಿಕರಿಸದೆ, ಅವರ ಆಶೆಯನ್ನೆಲ್ಲಾ ಮಣ್ಣು ಪಾಲು ಮಾಡಿದನಲ್ಲ\! ಎಂದು ಅವರಿಗೆ ಸಂಕಟ.



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಪರಮಪುರುಷ, ಕೆಂದಾವರೆಯಂತೆ ವಿಶಾಲವಾದ ನಿನ್ನ ಕಣ್ಣುಗಳ ಸನ್ನೆಯೆಂಬ ಬಲೆಯಲ್ಲಿ ನಾವು ಸಿಕ್ಕಿಬಿದ್ದಿದ್ದೇವೆ. ನಿನ್ನನ್ನು ಮನಸಾರಪ್ರೇಮಿಸಿ, ನಮ್ಮ ಮನಸ್ಸು ಒಳಗೊಳಗೇ ಕರಗಿಹೋಗಿದೆ. ನಮ್ಮನ್ನು ಕನಿಕರಿಸದೆ, ನಮ್ಮ ಬಳಿಗೆ ಬರದೆ, ನೀನು ನಮ್ಮನ್ನು ಹಾಳು ಮಾಡಿದ್ದೀ. ನಾವು ಆಟವಾಡುವ ಕಡೆಯಲ್ಲಿ ಬಂದು, ನಮ್ಮ ಪುಟ್ಟ ಅಡುಗೆಯನ್ನೂ, ಹಚ್ಚಿಸಿದ್ಧಪಡಿಸಿದ ಪುಟ್ಟ ಎಲೆಗಳನ್ನೂ ಕಂಡು, ನೀನು ಮಂದಹಾಸವನ್ನು ಬೀರುತ್ತಾ ನಿಂತಿರುವೆಯೆಂದು ನಾವು ಆಶೆಯಿಂದ ನಿರೀಕ್ಷಿಸುತ್ತಿದ್ದೇವೆ. ನೀನು ಅದನ್ನೂ ಮಾಡಲಿಲ್ಲ\! ನಮ್ಮಲ್ಲಿ ಕನಿಕರ ತೋರಲಿಲ್ಲವಲ್ಲ\! 



೧೦. ನಿನ್ ಱಿಲಙ್ಗು ಮುಡಿಯಿನಾಯ್ ಇರುಪತ್ತೋರ್ ಕಾಲರಶುಹಳೈಕಟ್ಟ,

ವೆನ್ ಱಿನೀಣ್ ಮೞುವಾವಿಯನ್ ಞಾಲಮುನ್ ಪಡೈತ್ತಾಯ್,

ಇನ್ ೞಿವ್ವಾಯರ್ ಕುಲತ್ತೈವೀಡುಯ್ಯತ್ತೊನ್ ಱಿಯ ಕರುಮಾಣಿಕ್ಕಚ್ಚುಡರ್,

ನಿನ್ ಱನ್ನಾಲ್ ನಲಿವೇ ಪಡುವೋಪೆನ್ ಱುಮಾಯ್ಚ್ಚಿಯೋಮೇ.



ನಿನ್ ಱನ್ನಾಲ್ = ಸ್ಥಿರವಾಗಿ, ಇಲಙ್ಗು = ಹೊಳೆಯುವ, ಮುಡಿಯಿನಾಯ್ = ಕಿರೀಟವನ್ನು ಧರಿಸಿರುವವನೇ, ಇರುಪತ್ತೊರ್ ಕಾಲ್ = ಇಪ್ಪತ್ತೊಂದು ಸಲ, ಅರಶುಹಳೈ ಕಟ್ಟ = ಕ್ಷತ್ರಿಯರಾಜರನ್ನು ಅಡಗಿಸಲು, ವೆನ್ ಱಿ = ಜಯತರುವ, ನೀಳ್ = ಉದ್ದನಾದ ಮೞುವಾ =ಗಂಡುಕೊಡಲಿಯನ್ನುಳ್ಳವನೇ, ವಿಯಲ್ = ವಿಸ್ತಾರವಾದ, ಞಾಲಮ್ = ಜಗತ್ತನ್ನು, ಮುನ್ = ಮೊದಲಲ್ಲಿ, ಪಡೈತ್ತಾಯ್ = ಪಡೆದವನೇ, ಇನ್ ಱು = ಇಂದು, ಇವ್ ಆಯರ್ ಕುಲತ್ತೈ = ಈ ಗೋವಳರ ಕುಲವನ್ನು, ವೀಡುಯ್ಯ = ಉಜ್ಜೀವನಗೊಳಿಸಲು, ತೋನ್ ಱಿಯ = ಅವತರಿಸಿದ, ಕರುಮಾಣಿಕ್ಕಚ್ಚುಡರ್ = ಶ್ರೇಷ್ಠವಾದ ಮಾಣಿಕ್ಯದಂತಹ ದಿವ್ಯಕಾಂತಿಯನ್ನುಳ್ಳವನೇ, ನಿನ್ ಱನ್ನಾಲ್\(ನಿನ್\+ತನ್ನಾಲ್\) = ನಿನ್ನಿಂದ, ನಲಿವೇ = ಸಂಕಟವನ್ನೇ, ಪಡುವೋಮ್ = ಅನುಭವಿಸುವೆವು, ಎನ್ ೞುಮ್ = ಯಾವಾಗಲೂ, ಆಯ್ ಚ್ಚಿಯೋಮೇ = ಗೊಲ್ಲತಿಯರಾದ ನಾವು.



ಸ್ಥಿರವಾಗಿ ಬೆಳಗುವ ಕಿರೀಟವನ್ನು ಧರಿಸಿರುವವನೇ, ಇಪ್ಪತ್ತೊಂದು ಸಲ ಕ್ಷತ್ರಿಯರಾಜರನ್ನು ಅಡಗಿಸಲು ಜಯಗಳಿಸುವ ಉದ್ದನಾದ ಗಂಡುಗೊಡಲಿಯನ್ನುಳ್ಳವನೇ, ಮುಂಚೆ \(ಒಂದು ಸಲ\) ವಿಸ್ತಾರವಾದ ಜಗತ್ತನ್ನು ಪಡೆದವನೇ, ಇಂದು ಗೋವಳರ ಕುಲವನ್ನು ಉಜ್ಜೀವನಗೊಳಿಸಲು ಅವತರಿಸಿದ ಶ್ರೇಷ್ಠವಾದ ಮಾಣಿಕ್ಯದಂಥ ದಿವ್ಯಪ್ರಭೆಯನ್ನುಳ್ಳವನೇ, ಗೊಲ್ಲತಿಯರಾದ ನಾವು ಯಾವಾಗಲೂ ನಿನ್ನಿಂದ ಸಂಕಟವನ್ನೇ ಅನುಭವಿಸುವವರಾಗಿದ್ದೇವೆ\! 



“ಇರುಪತ್ತೋರ್.............................ಮೞುವಾ” – ಇದು ಭಗವಂತನ ಪರಶುರಾಮಾವತಾರದ ವಿಷಯ.ಒಂದುಸಲ ದೇಶದ ರಾಜನಾದ ಕಾರ್ತವೀರ್ಯಗೂ ಅವನ ಮಕ್ಕಳೂ ಪರಿವಾರವೂ ಕಾಡಿನಲ್ಲಿದ್ದ ಜಮದಗ್ನಿಮಹರ್ಷಿಗಳ ಆಶ್ರಮಕ್ಕೆ ಬಂದರು. ಅತಿಥಿಗಳಿಗೆ ತಕ್ಕ ಹಾಗೆ ಮಹರ್ಷಿಯು ಸತ್ಕಾರನಡೆಸಿದನು. ರಾಜನಿಗೆ ಆಶ್ಚರ್ಯವಾಯಿತು. ಇದು ಹೇಗೆ ನಡೆಯಲು ಸಾಧ್ಯವಾಯಿತೆಂದು ಮಹರ್ಷಿಯು ಸತ್ಕಾರ ನಡೆಸಿದನು. ರಾಜನಿಗೆ ಆಶ್ಚರ್ಯವಾಯಿತು. ಇದು ಹೇಗೆ ನಡೆಯಲು ಸಾಧ್ಯವಾಯಿತೆಂದು ಮಹರ್ಷಿಯನ್ನು ರಾಜನು ಕೇಳಿದನು. ತನ್ನಲ್ಲಿರುವ ಹೋಮಧೇನು ಅಷ್ಟನ್ನು ನಡೆಸಿ ಕೊಟ್ಟಿತೆಂದು ಮಹರ್ಷಿ ಹೇಳಿದನು. ಕೂಡಲೇ, ಕಾರ್ತವೀರ್ಯನು ಮಹರ್ಷಿಯನ್ನು ಕೊಂದು ಆ ಹೋಮಧೇನುವನ್ನೂ ಬಲಾತ್ಕಾರದಿಂದ ಎಳೆದೊಯ್ದರು. ಸ್ವಲ್ಪ ಹೊತ್ತಾದ ಬಳಿಕ ಪರಶುರಾಮನು ಆಶ್ರಮಕ್ಕೆ ಬಂದನು. ವಿಷಯವೇನೆಂದು ಕಂಡುಕೊಂಡು, ತನ್ನ ಗಂಡುಗೊಡಲಿಯನ್ನು ಹಿಡಿದು, ಪರಶುರಾಮನು ಕಾರ್ತವೀರ್ಯನನ್ನೂ ಅವನ ಮಕ್ಕಳನ್ನೂ ಕೊಂದು ಹಾಕಿದನು. ಮದಾಂಧರಾದ ಕ್ಷತ್ರಿಯಕುಲವನ್ನೇ ನಾಶಮಾಡಿಬಿಡುವೆನೆಂದು ಪಣತೊಟ್ಟು ಇಪ್ಪತ್ತೊಂದು ಬಾರಿ ಭೂಪ್ರದಕ್ಷಿಣೆ ನಡೆಸಿ, ಕೈಗೆ ಸಿಕ್ಕ ಕ್ಷತ್ರಿಯರನ್ನೆಲ್ಲಾ ಕೊಂದುಹಾಕಿದನು. 



“ವಿಯಲ್ ಞಾಲಮ್..................ಪಡೈತ್ತಾಯ್” - ಇದನ್ನು ಭಗವಂತನ ಮಹಾವರಾಹವತಾರದ ವಿಷಯ ಎನ್ನಬಹುದು. ತನ್ನ ರಕ್ಷಣೆಯಕಾರ್ಯ ಎನ್ನಬಹುದು. ಹಿರಣ್ಯಾಕ್ಷನೆಂಬ ದುಷ್ಟ ರಾಕ್ಷಸನು ಭೂಮಿಯನ್ನು ಕದ್ದು ಅದರೊಡನೆ ಕಡಲಲ್ಲಿ ಅಡಗಿಕೊಂಡಾಗ, ಭಗವಂತನು ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ಹೊಕ್ಕು, ಹಿರಣ್ಯಾಕ್ಷನನ್ನು ಕೊಂದು, ಭೂಮಿಯನ್ನು ಹಿಡಿದು ಮೇಲಕ್ಕೆತ್ತಿ ಅದರ ಸ್ಥಾನದಲ್ಲಿರಿಸಿದನು. 



ತನ್ನ ರಕ್ಷಣೆಗೆ ಒಳಗಾದ ಎಲ್ಲಾ ಚೇತನ ಅಚೇತನ ವಸ್ತುಗಳನ್ನೂ ಪ್ರಳಯ ಕಾಲ ಬಂದಾಗ ಭಗವಂತನು ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ಸಂರಕ್ಷಿಸುತ್ತಾ ಮರುಸೃಷ್ಟಿ ಸಮಯ ಬಂದಾಗ ಅವುಗಳನ್ನು ಮತ್ತೆ ಹೊರಹಾಕುತ್ತಾನೆಂಬ ವಿಷಯ. 



“ಇನ್ ಱಿವ್ವಾಯರ್.......................ಚ್ಚುಡರ್” – ಇಲ್ಲಿ ಶ್ರೀಕೃಷ್ಣಾವತಾರದ ಉದ್ದೇಶವನ್ನು ಹೇಳಲಾಗಿದೆ. ಗೋವಳರ ಕುಲದಲ್ಲಿ ಅವತರಿಸಿ, ಆ ಕುಲವನ್ನೇ ಉಜ್ಜೀವನಗೊಳಿಸಿದ್ದಲ್ಲದೆ, ದುಷ್ಟಶಿಕ್ಷಣ, ಶಿಷ್ಟ ರಕ್ಷಣ, ಧರ್ಮಸಂರಕ್ಷಣ ಮತ್ತು ಭೂಭಾರನಿರಸನವೆಂಬ ನಾಲ್ಕು ಮುಖ್ಯ ಕೆಲಸಗಳನ್ನೂ ನಡೆಸಿ ತೋರಿಸಿದ ಮಹಾಮಹಿಮ ಶ್ರೀಕೃಷ್ಣ. 



“ನಿನ್ ಱನ್ನಾಲ್.........................ಆಯ್ ಚ್ಚಿಯೋಮೇ” – ಶ್ರೀಕೃಷ್ಣನಲ್ಲಿ ಮಿತಿಮೀರಿದ ವ್ಯಾಮೋಹದಿಂದ ಪರಿತಪಿಸುತ್ತಿದ್ದ ಗೊಲ್ಲತಿಯರನ್ನು ಅನವರತವೂ ಆನಂದಪಡಿಸದೆ, ಅವರಿಗೆ ಸಂಕಟವನ್ನುಂಟುಮಾಡಿದನಲ್ಲ – ಎನ್ನುತ್ತಾರೆ ಆ ಗೊಲ್ಲತಿಯರು. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ. ಪರಮಪುರುಷಾ, ನಿನ್ನ ಹಿರಿಮೆ ಸಾಮರ್ಥ್ಯಗಳು ಅದ್ವಿತೀಯವಾದವು. ಮದಾಂಧರಾದ ಕ್ಷತ್ರಿಯ ಕುಲವನ್ನೇ ನಾಶಪಡಿಸುವುದಕ್ಕಾಗಿ, ನೀನು ಪರಶುರಾಮನಾಗಿ ಅವತರಿಸಿದೆ. ಗಂಡುಗೊಡಲಿಯನ್ನು ಹಿಡಿದು, ಇಪ್ಪತ್ತೊಂದು ಸಲ ಭೂಪ್ರದಕ್ಷಿಣೆ ಮಾಡಿದೆ. ಲಯಗೊಂಡ ಜಗತ್ತನ್ನು ಉದ್ಧರಿಸಿದೆ. ಶ್ರೀಕೃಷ್ಣನಾಗಿ ಗೊಲ್ಲರ ಕುಲದಲ್ಲಿ ಅವತರಿಸಿ, ಆ ಕುಲವನ್ನೇ ಉಜ್ಜೀವನಗೊಳಿಸಿದೆ. ನಿನ್ನಲ್ಲಿ ಅನಿರ್ವಾನೀಯ ಪ್ರೇಮದಿಂದ ತುಂಬಿರುವ ಗೊಲ್ಲತಿಯರಿಗೆ ನಿನ್ನ ಸಂಗ ಸುಖವನ್ನು ನೀಡದೆ, ಅವರನ್ನು ಸಂಕಟಕ್ಕೆ ಒಳಗು ಮಾಡಬಹುದೇ? ಅವರನ್ನು \(ನಮ್ಮನ್ನು\) ಕನಿಕರಿಸಬಾರದೇ? 



೧೧. ಆಯ್ ಚ್ಚಿಯಾಹಿಯ ಅನ್ನೈಯಾಲ್ ಅನ್ ಱು ವೆಣ್ಣೆಯ್ ವಾರ್ ತ್ತೈಯುಳ್, ಶೀಟ್ರಮುಣ್ಡೞು

ಕೂತ್ತ ಅಪ್ಪನ್ ತನ್ನೈ ಕ್ಕೂರುಹೂರ್ ಚ್ಚಡಹೋಪನ್,

ಏತ್ತಿಯ ತಮಿೞ್ ಮಾಲೈ ಆಯಿರತ್ತುಳ್ ಇವೈಯುಮೋರ್ ಪತ್ತಿಶೈಯೊಡುಮ್,

ನಾತ್ತನ್ನಾಲ್ ನವಿಲವುರೈಪ್ಪಾರ್ ಕ್ಕು ಇಲ್ಲೈನಲ್ ಕುರವೇ. 



ಆಯ್ ಚ್ಚಿ ಆಹಿಯ = ಗೊಲ್ಲತಿಯಾದ, ಅನ್ನೈಯಾಲ್ = ತಾಯಿಯಿಂದ, ಅನ್ ಱು = ಅಂದು, ವೆಣ್ಣೆಯ್ ವಾರ್ ತ್ತೈಯುಳ್ = ಬೆಣ್ಣೆಯ ವಿಷಯದಲ್ಲಿ, ಬೆಣ್ಣೆಯ ವಿಷಯದಲ್ಲಿ, ಶೀಟ್ರಮ್ ಉಣ್ಡು = ಕೋಪವನ್ನನುಭವಿಸಿ \(ಕೋಪಗೊಂಡು\), ಅೞುಕೂತ್ತನ್ = ಅತ್ತು ಕೂಗಾಡಿದ \(ಕುಣಿದಾಡಿದ\), ಅಪ್ಪನ್ ತನ್ನೈ = ಸ್ವಾಮಿಯನ್ನು ಕುರಿತು, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನು \(ನಮ್ಮಾಳ್ವಾರರು\), ಏತ್ತಿಯ = ಸ್ತುತಿಸಿದ, ತಮಿೞ್ ಮಾಲೈ = ತಮಿಳಿನ ಪಾಶುರಗಳ ಮಾಲೆಯಾದ, ಅಯಿರತ್ತುಳ್ = ಒಂದು ಸಾವಿರ \(ಪಾಶುರ\)ದಲ್ಲಿ, ಇವೈಯುಮ್ = ಇವುಗಳಾದ, ಓರ್ ಪತ್ತು = ಒಂದು ಹತ್ತನ್ನು, ಇಶೈಯೊಡುಮ್ = ರಾಗದೊಡನೆಯೂ, ನಾ ತನ್ನಾಲ್ = ನಾಲಗೆಯಿಂದ, ನವಿಲ = ಚೆನ್ನಾಗಿರುವಂತೆ, ಉರೈಪ್ಪಾರ್ ಕ್ಕೂ = ಹೇಳುವವರಿಗೆ, ಇಲ್ಲೈನಲ್ ಕುರವೇ = ಒಳ್ಳೆಯ ಕೊರತೆಯೆಂಬುದೇ ಇಲ್ಲ. 



ಗೊಲ್ಲತಿಯಾದ ತಾಯಿಯಿಂದ, ಅಂದು, ಬೆಣ್ಣೆಯ ವಿಷಯದಲ್ಲಿ ಕೋಪವನ್ನನ್ನುಭವಿಸಿ, ಅತ್ತು ಕೂಗಾಡಿದ \(ಕುಣಿದಾಡಿದ\) ಸ್ವಾಮಿಯನ್ನು ಕುರಿತು ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಸ್ತುತಿಸಿದ ತಮಿಳಿನ ಪಾಶುರಮಾಲೆಯಾದ ಒಂದು ಸಾವಿರದಲ್ಲಿ ಈ ಒಂದು ಹತ್ತನ್ನು ರಾಗವಾಗಿ ನಾಲಗೆಗೆ ಚೆನ್ನಾಗಿರುವಂತೆ ಹೇಳುವವರಿಗೆ ಒಳ್ಳೆಯ ಕೊರತೆಯೆಂಬುದೇ ಇಲ್ಲ. 



“ಆಯ್ ಚ್ಚಿಯಾಹಿಯ........................ತನ್ನೈ” – ಇದು ಭಗವಂತನ ಶ್ರೀಕೃಷ್ಣಾವತಾರದ ವಿಷಯ. ದೇವಕಿ ಶ್ರೀಕೃಷ್ಣನಾಗಿ ಜನಿಸಿ, ಕಂಸನ ನಿಮಿತ್ತ ನಂದಗೋಕುಲದಲ್ಲಿ ಯಶೋದೆ-ನಂದಗೋಪರ ಮಗನಾಗಿ ಬೆಳೆಯುತ್ತಿದ್ದಾಗ, ತಾಯಿ ಯಶೋದೆ ಶೇಖರಿಸಿ ಇಟ್ಟಿದ್ದ ಬೆಣ್ಣೆಯನ್ನು ಕಳ್ಳತನದಿಂದ ತಿಂದನೆಂಬುದಕ್ಕಾಗಿ, ಅವಳ ಕೋಪಕ್ಕೆ ಈಡಾಗಿ, ಅತ್ತು ಕುಣಿದಾಡಿದ, ನಟನ ಸಾಮ್ರಾಟನಾದ ಸ್ವಾಮಿ. 



ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\) ಭಗವದ್ಗುಣಾನುಭವದಿಂದ ತುಂಬಿದ ಒಂದು ಸಾವಿರ ಪಾಶುರಗಳನ್ನು ಭಾವಪೂರ್ಣವಾಗಿ ತಮಿಳಿನಲ್ಲಿ ಹಾಡಿಹೊಗಳಿದ್ದಾನೆ. ಆ ಸಾವಿರದ ಪೈಕಿ ಈ ಹತ್ತು ಪಾಶುರಗಳನ್ನು ಮಾತ್ರವೇ ರಾಗಪೂರ್ಣವಾಗಿ ಶುದ್ಧವಾಗಿ, ಚೆನ್ನಾಗಿ ಹೇಳುವವರಿಗೆ ಭಗವದ್ಗುಣಾನುಭವದಲ್ಲಿ ಯಾವ ಕೊರತೆಯೂ ಉಂಟಾಗುವುದಿಲ್ಲ. ಎಂದರೆ, ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಕಲಿತು ಹಾಡಬಲ್ಲವರು ಭಗವತ್ಕೃಪೆಗೆ ತಪ್ಪದೆ ಪಾತ್ರರಾಗುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಆರನೆಯ ದಶಕ ಮೂರನೆಯ ತಿರುವಾಯ್ಮೊೞಿ



೩. ನಲ್ ಕುರವುಂಜೆಲ್ವುಮ್



೧. ನಲ್ ಕರವುಂಜೆಲ್ವುಮ್ ನರಹುಮ್ ಶುವರ್ ಕ್ಕಮುಮಾಯ್,

ವೆಲ್ ಪಹೈಯುಮ್ ನಟ್ಟುಮ್ ವಿಡಮಮಮುದಮುಮಾಯ್,

ಪಲ್ ವಹೈಯುಮ್ ಪರನ್ದ ಪೆರುಮಾನ್ ಎನ್ನೈಯಾಳ್ ವಾನೈ, 

ಶೆಲ್ವಮ್ ಮಲ್ಹು ಕುಡಿತ್ತಿರುವಿಣ್ಣಹರ್ ಕ್ಕಣ್ಡೇನೇ.



ನಲ್ ಕುರವುಮ್ = ದಾರಿದ್ರ್ಯವೂ, ಶೆಲ್ವುಮ್ = ಸಂಪತ್ತೂ, ನರಹುಮ್ = ನರಕವೂ, ಶುವರ್ ಕ್ಕಮುಮ್ ಆಯ್ = ಸ್ವರ್ಗವೂಆಗಿ, ವೆಲ್ = ಗೆಲ್ಲತಕ್ಕ, ಪಹೈಯುಮ್ = ಶತ್ರುವೂ \(ಹಗೆಯೂ\), ನಟ್ಟುಮ್ = ಸ್ನೇಹಿತನೂ, ವಿಡಮುಮ್ = ವಿಷವೂ, ಅಮುದಮುಮ್ ಆಯ್ = ಅಮೃತವೂ ಆಗಿ, ಪಲ್ ವಹೈಯುಮ್ = ನಾನಾಬಗೆಗಳಾಗಿ, ಪರನ್ದ = ಹರಡಿಕೊಂಡಿರುವ, ಪೆರುಮಾನ್ = ಪರಮಪುರುಷನು, ಎನ್ನೈ = ನನ್ನನ್ನು, ಆಳ್ ವಾನ್= ಆಳುವವನೂ \(ಕಿಂಕರನನ್ನಾಗಿ ಉಳ್ಳವನೂ\) ಆದವನನ್ನು, ಶೆಲ್ವಮ್ ಮಲ್ಹು ಕುಡಿ = ಸಕಲ ಸಂಪತ್ತು ತುಂಬಿರುವ ಸನ್ನಿಧಿಯಾದ, ತಿರುವಿಣ್ಣಹರ್ = ತಿರುವಿಣ್ಣಹರದಲ್ಲಿ, ಕಣ್ಡೇನೇ = ಕಂಡೆನಲ್ಲ\! 



ದಾರಿದ್ರ್ಯವೂ ಸಂಪತ್ತೂ, ನರಕವೂ ಸ್ವರ್ಗವೂ ಆಗಿ, ಗೆಲ್ಲತಕ್ಕ ಹಗೆಯೂ ಸ್ನೇಹಿತನೂ, ವಿಷವೂ ಅಮೃತವೂ ಆಗಿ, ನಾನಾಬಗೆಗಳಾಗಿ ಹರಡಿಕೊಂಡಿರುವ ಪರಮಪುರುಷನನ್ನು, ನನ್ನನ್ನು ಕಿಂಕರನನ್ನಾಗಿ ಉಳ್ಳವನಾಗಿ ಇರುವವನನ್ನು, ಸಕಲಸಂಪತ್ತು ತುಂಬಿರುವ ಸನ್ನಿಧಿಯಾದ ತಿರುವಿಣ್ಣಹರದಲ್ಲಿ ಕಂಡೆನಲ್ಲ\! 



ಪರಸ್ಪರ ವಿರುದ್ಧಗಳಾಗಿರುವುವೆಲ್ಲವೂ ಭಗವಂತನೇ, ಅವನ ಸ್ವರೂಪವೇ ಎಂಬ ವಿಷಯವನ್ನು ಇಲ್ಲಿ ಸ್ಪಷ್ಟಪಡಿಸಲಾಗಿದೆ.



ದಾರಿದ್ರ್ಯ ಎಂದರೆ ಎಲ್ಲ ಬಗೆಯಲ್ಲೂ ಕಡುಬಡತನ. ಸಂಪತ್ತು ಅದಕ್ಕೆ ವಿರುದ್ಧ. ಎಲ್ಲ ಬಗೆಯಲ್ಲೂ ಸುಖಕ್ಕೆ ಆಕರವಾಗಿರತಕ್ಕದ್ದು. ಸದಾ ದುಃಖ ಸಂಕಟಗಳಿಂದ ತುಂಬಿರುವುದು ನರಕ. ಅದಕ್ಕೆ ವಿರುದ್ಧವಾಗಿ, ಸದಾ ಆನಂದ ಮಯವಾಗಿರುವುದು ಸ್ವರ್ಗ. ಒಟ್ಟುಗೂಡಿಸಿ ಪರಸ್ಪರ ಒತ್ತಾಸೆ ನೀಡುವುದು ಸ್ನೇಹ. ಅದಕ್ಕೆ ವಿರುದ್ಧವಾಗಿ, ಪರಸ್ಪರ ಬೇರ್ಪಡಿಸಿ ದೂರಮಾಡುವುದು ದ್ವೇಷ. ಮರಣವನ್ನು ತರುವುದು ವಿಷ. ಮರಣವನ್ನು ದೂರಮಾಡಿ, ಅಮರತ್ವವನ್ನು ನೀಡುವುದು ಅಮೃತ. ಇವೆಲ್ಲವೂ ಭಗವಂತನೇ. ಅವನೇ ಎಲ್ಲಾ ಚರಾಚರವಸ್ತುಗಳಾಗಿ, ಅವುಗಳಲ್ಲಿ ನಾನಾಪ್ರಭೇದಗಳಾಗಿ, ಎಲ್ಲೆಲ್ಲೂ ವಿಸ್ತರಿಸಿ ಹರಡಿಕೊಂಡಿರುವವನು. 



ಪರಮಪುರುಷನಾದ ಆ ಸ್ವಾಮಿಯು ಕುಂಭಕೋಣಕ್ಕೆ ಸಮೀಪದಲ್ಲಿರುವ “ತಿರುವಿಣ್ಣಹರ್” ಎಂಬ ದಿವ್ಯಕ್ಷೇತ್ರದಲ್ಲಿ, ಭಕ್ತರ ಕೈಂಕರ್ಯವನ್ನು ಸ್ವೀಕರಿಸುವುದಕ್ಕಾಗಿ, ಅರ್ಚಾವತಾರಿಯಾಗಿ ನೆಲಸಿದ್ದಾನೆ. ಆ ಸ್ವಾಮಿಯನ್ನು ಆಳ್ವಾರರು ಕಂಡು ಹರ್ಷಿಸುತ್ತಾರೆ. 



೨. ಕಣ್ಡ ವಿನ್ಬಮ್ ತುನ್ಬಮ್ ಕಲಕ್ಕಙ್ಗಳುಮ್ ತೇಟ್ರಮುಮಾಯ್,

ತಣ್ಡಮುಮ್ ತಣ್ಮೈಯುಮ್ ತೞಲುಮ್ ನಿೞಲುಮಾಯ್,

ಕಣ್ಡುಕೋಡಱ್ ಕರಿಯ ಪೆರುಮಾನ್ ಎನ್ನೈಯಾಳ್ವಾನೂರ್,

ತೆಣ್ಡಿರೈಪ್ಪುನಲ್ ಶೂೞ್ ತಿರುವಿಣ್ಣಹರ್ ನನ್ನಹರೇ. 



ಕಣ್ಡ = ಲೋಕಿಗರು ಕಂಡ, ಇನ್ದಮ್ = ಸುಖ, ತುನ್ಬಮ್ = ದುಃಖಗಳೂ, ಕಲಕ್ಕಙ್ಗಳುಮ್ = ಭಯ, ಸಂಕಟ ಮುಂತಾದವುಗಳೂ, ತೇಟ್ರಮುಮ್ = ತಿಳಿವಳಿಕೆಯೂ, ಆಯ್ = ಆಗಿ, ತಣ್ಡಮುಮ್ = ನಿಗ್ರಹವೂ, ತಣ್ಮೈಯುಮ್ = ಅನುಗ್ರಹವೂ, ತೞಲುಮ್ = ಬೇಗೆಯೂ, ನಿೞಲುಮ್ ಆಯ್ = ತಂಪೂ ಆಗಿ, ಕಣ್ಡುಕೋಡಱ್ ಕು = ಕಂಡುಕೊಳ್ಳುವುದಕ್ಕೆ, ಅರಿಯ = ಅಸಾಧ್ಯನಾದ, ಪೆರುಮಾನ್ = ಪರಮಪುರುಷನ, ಎನ್ನೈ ಆಳ್ ವಾನ್ = ನನ್ನನ್ನು ಆಳುವವನ, ಊರ್ = ಊರು, \(ನೆಲಸಿರುವ ಸ್ಥಳವು\), ತೆಣ್ = ತಿಳಿಯಾದ, ತಿರೈ = ಅಲೆಗಳ, ಪುನಲ್ = ತೀರ್ಥಗಳು, ಶೂೞ್ = ಸುತ್ತಲೂ ಇರುವ, ತಿರುವಿಣ್ಣಹರ್ = ತಿರುವಿಣ್ ನಹರ್ ಎಂಬುದು, ನನ್ನಹರೇ \(ನಲ್\+ನಹರ್\) = ಸುಂದರವಾದ ಊರೇ. 



ಲೋಕಿಗರು ಕಣ್ಡ ಸುಖದುಃಖಗಳು, ಭಯಸಂಕಟಾದಿಗಳು ತಿಳಿವಳಿಕೆಯೂ ಆಗಿ, ನಿಗ್ರಹವೂ ಅನುಗ್ರಹವೂ, ಬೇಗೆಯೂ ತಂಪೂ ಆಗಿ, ಕಂಡುಕೊಳ್ಳುವುದಕ್ಕೆ ಅರಿದಾಗಿರುವ, ನನ್ನ ಒಡೆಯನಾದ ಪರಪುರುಷನ ಊರು, ತಿಳಿಯಾದ ಅಲೆಗಳಿಂದ ತುಂಬಿದ ತೀರ್ಥಗಳಿಂದ ಸುತ್ತುವರಿದಿರುವ ತಿರುವಿಣ್ಣಹರ್ ಎಂಬುದು ಸುಂದರವಾದ ನಗರವೇ.



ಹಿಂದಿನ ಪಾಶುರದ ವಿಷಯವನ್ನು ಇಲ್ಲಿ ಮುಂದುವರಿಸಲಾಗಿದೆ.



ಭಗವಂತನ ಪರಸ್ಪರ ವಿರುದ್ಧವಾದ ಗುಣಸ್ವಭಾವಗಳೆಲ್ಲವೂ ಅವನೇ ಆಗಿದ್ದಾನೆ. ಈ ವಿರುದ್ಧಗುಣ ಸ್ವಭಾವಗಳನ್ನು ’ದ್ವಂದ್ವ’ಗಳು ಎನ್ನುತ್ತಾರೆ. ಸುಖ-ದುಃಖ, ಜ್ಞಾನ-ಅಜ್ಞಾನ, ಬೇಗೆ-ತಂಪು, ನಿಗ್ರಹ-ಅನುಗ್ರಹ-ಇವುಗಳೆಲ್ಲವೂ ’ದ್ವಂದ್ವ’ಗಳು. ಭಗವಂತನನ್ನು ದ್ವಂದ್ವಾತೀತನೆನ್ನುತ್ತಾರೆ. ಹೀಗೆ, ದ್ವಂದ್ವಗಳು ಆಗಿ, ಅವುಗಳಿಗೆ ಅತೀತನೂ ಆಗಿರುವ ಭಗವಂತನನ್ನು ಕಂಡುಕೊಳ್ಳುವುದಾದರೂ ಹೇಗೆ? ಭಕ್ತರನ್ನು ಕರುಣಿಸಿ, ಅವರನ್ನು ಉದ್ಧರಿಸುವುದಕ್ಕಾಗಿಯೇ ಭಗವಂತನು ಲೋಕದಲ್ಲಿ ನಾನಾದಿವ್ಯಕ್ಷೇತ್ರಗಳಲ್ಲಿ ದಿವ್ಯಸುಂದರಮೂರ್ತಿಯಾಗಿ ನೆಲಸಿರುವುದು. ಅಂಥ ಪವಿತ್ರವಾದ ಕ್ಷೇತ್ರಗಳಲ್ಲಿ ತಿರುವಿಣ್ಣಹರ್ ಎಂಬುದು ಒಂದು. ತಿಳಿಯಾದ ನೀರಿನ ನೆಲೆಗಳಿಂದ \(ತೀರ್ಥಗಳಿಂದ\) ಸುತ್ತುವರಿದಿರುವ ತಿರುವಿಣ್ಣಹರ್ ಕ್ಷೇತ್ರವು ಸುಂದರವಾದದ್ದು.



೩. ನಹರಮುಮ್ ನಾಡುಹಳುಮ್ ಞಾನಮುಮ್ ಮೂಡಮುಮಾಯ್,

ನಿಹರಿಲ್ ಶೂೞ್ ಶುಡರಾಯ್ ಇರುಳಾಯ್ ನಿಲನಾಯ್ ವಿಶುಮ್ಬಾಯ್, 

ಶಿಕರಮಾಡಙ್ಗಳ್ಶೂೞ್ ತಿರುವಿಣ್ಣಹರ್ ಚ್ಚೇರ್ ನ್ದ ಪಿರಾನ್,

ಪುಹರ್ ಕೊಳ್ ಕೀರ್ ತ್ತಿಯಲ್ಲಾಲಿಲ್ಲೈಯಾವರ್ ಕ್ಕೂಮ್ ಪುಣ್ಣಿಯನೋ,



ನಹರಮುಮ್ = ನಗರವೂ, ನಾಡುಹಳುಮ್ = ಗ್ರಾಮ\(ಹಳ್ಳಿ\)ಗಳೂ, ಞಾನಮುಮ್ = ಜ್ಞಾನವೂ, ಮೂಡಮುಮ್ = ಅಜ್ಞಾನವೂ \(ಮೌಢ್ಯವೂ, ದಡ್ಡತನವೂ\) ಅಯ್ = ಆಗಿ, ನಿಹರ್ ಇಲ್ = ಪ್ರತಿ ಇಲ್ಲದಂತೆ, ಶೂೞ್ = ಸುತ್ತುವರಿದಿರುವ, ಶುಡರ್ ಆಯ್ = ದಿವ್ಯಜ್ಯೋತಿಯಾಗಿ, ಇರುಳ್ ಆಯ್ = ಕತ್ತಲೆಯೂ ಆಗಿ, ನಿಲನ್ ಆಯ್ = ಭೂಮಿಯಾಗಿ, ವಿಶುಮ್ಬು ಆಯ್ = ಆಕಾಶವಾಗಿ, ಶಿಕರಮ್ ಮಾಡಙ್ಗಳ್ = ಶಿಖರಗಳನ್ನುಳ್ಳ ಮಹಡಿ ಮನೆಗಳಿಂದ, ಶೂೞ್ = ಸುತ್ತುವರಿದಿರುವ, ತಿರುವಿಣ್ಣಹರ್ = ತಿರುವಿಣ್ಣಹರ್ ಕ್ಷೇತ್ರವನ್ನು, ಶೇರ್ ನ್ದ = ಸೇರಿರುವ, ಪಿರನ್ = ಸ್ವಾಮಿಯ, ಪುಹರ್ ಕೊಳ್ = ತೇಜಃಪೂರ್ಣವಾದ, ಕೀರ್ ತ್ತಿಯಲ್ಲಾ = ಪವಿತ್ರಗುಣ ಕೀರ್ತನೆಯಲ್ಲದೆ, ಇಲ್ಲೈ = ಇಲ್ಲ, ಯಾವರ್ ಕ್ಕೂಮ್ = ಯಾರಿಗೂ, ಪುಣ್ಣಿಯಮೇ = ಉಜ್ಜೀವನಕ್ಕೆ ಮಾರ್ಗವೇ. 



ನಗರಗಳೂ ಹಳ್ಳಿಗಳೂ, ಜ್ಞಾನವೂ ಮೌಢ್ಯವೂ ಆಗಿ, ಪ್ರತಿಯಿಲ್ಲದಂತೆ ಸುತ್ತಿಕೊಂಡಿರುವ ದಿವ್ಯಜ್ಯೋತಿಯೂ ಆಗಿ, ಇರುಳೂ ಆಗಿ, ಭೂಮಿಯೂ ಆಗಿ, ಆಕಾಶವೂ ಆಗಿ, ಶಿಖರಗಳಿಂದ ಕೂಡಿದ ಮಹಡಿಮನೆಗಳಿಂದ ಸುತ್ತುವರಿದಿರುವ ತಿರುವಿಣ್ಣಹರ್ ಕ್ಷೇತ್ರವನ್ನು ಸೇರಿರುವ ಸ್ವಾಮಿಯ ತೇಜಃಪೂರ್ಣವಾದ ಪವಿತ್ರಗುಣಕೀರ್ತನೆಯ ಹೊರತು ಯಾರಿಗೂ ಉಜ್ಜೀವನಕ್ಕೆ ಮಾರ್ಗವೇ ಇಲ್ಲ. 



ಭಗವಂತನು ಪರಸ್ಪರ ವಿರೋಧವಾಗಿರುವ ದ್ವಂದ್ವಸ್ವರೂಪಿಯೆಂದು ಇದುವರೆಗೆ ತಿಳಿಸಲಾಯಿತು. ಇಲ್ಲಿ ಚೇತನರು ಸುಲಭವಾಗಿಉಜ್ಜೀವನಗೊಳ್ಳುವ ಉಪಾಯವನ್ನು ಹೇಳಲಾಗುತ್ತದೆ. 



ನಗರ-ಹಳ್ಳಿಗಳು ಪರಸ್ಪರ, ಒಂದು ರೀತಿಯಲ್ಲಿ, ವಿರುದ್ಧವೆಂದೇ ಹೇಳಬಹುದು. ಹಳ್ಳಿಗಳು ಚಿಕ್ಕವು, ಅವುಗಳ ಸುತ್ತಮುತ್ತ ರಮ್ಯವಾದ ಪ್ರಕೃತಿಗೆ ಅವಕಾಶಮಾಡಿ ಕೊಟ್ಟಿರುತ್ತದೆ. ಹಳ್ಳಿಗಳು ಪ್ರಕೃತಿಯ ಆವಾಸ. ಜನ ಹೆಚ್ಚು ಜ್ಞಾನವಂತರಲ್ಲದಿರಬಹುದು. ನಗರಗಳು ಹೆಚ್ಚು ಜನರ ವಾಸ, ಉದ್ಯೋಗ, ವ್ಯಾಪಾರ, ಕೈಗಾರಿಕೆ ಮುಂತಾದ ಪ್ರಗತಿದಾಯಕ ಕಾರ್ಯಚಟುವಟಿಕೆಗಳಿಂದ ತುಂಬಿರುತ್ತದೆ. ಪ್ರಾಪಂಚಿಕ ರೀತಿಯ ಪರಿಜ್ಞಾನದಿಂದ ನಗರಗಳು ತುಂಬಿರುತ್ತವೆ ಎನ್ನಬಹುದು. 



ಭಗವಂತನು ಹಳ್ಳಿ, ನಗರಗಳ ರೂಪದಲ್ಲಿರುತ್ತಾನೆ. ಜ್ಞಾನ-ಮೌಢ್ಯಗಳ ರೂಪದಲ್ಲಿರುತ್ತಾನೆ. ಎಲ್ಲಾ ಕಡೆಯೂ ಹರಡಿ ಎಲ್ಲವನ್ನೂ ಬೆಳಗಿಸುವ ಜ್ಯೋತಿಸ್ವರೂಪಿಯಾಗಿರುತ್ತಾನೆ. ಅಲ್ಲದೆ ಕಾರ್ಗತ್ತಲೆಯಾಗಿಯೂ ಇರುತ್ತಾನೆ. ವಿಸ್ತಾರವಾದ ನೆಲವಾಗಿಯೂ, ಅದನ್ನು ಎಲ್ಲ ಕಡೆಯೂ ಆವರಿಸಿಕೊಂಡಿರುವ ಆಕಾಶವಾಗಿಯೂ, ಇದ್ದಾನೆ. ಅಲ್ಲದೆ, ಕೆಲವು ಪವಿತ್ರಸ್ಥಳಗಳಲ್ಲಿ ದಿವ್ಯಸುಂದರನಾದ ಅರ್ಚಾವತಾರಿಯಾಗಿ ಕಂಗೊಳಿಸುತ್ತಾನೆ. ಅವನ ಗುಣ ಕೀರ್ತನೆಯೊಂದೇ ಭೂಮಿಯ ಮೇಲೆ ಬದುಕಿಬಾಳುವ ಮನುಷ್ಯರಿಗೆ ಉಜ್ಜೀವನಗೊಳ್ಳಲು ಅತಿ ಸುಲಭವಾದಮಾರ್ಗ. 



೪. ಪುಣ್ಣಿಯಮ್ ಪಾವಮ್ ಪುಣರ್ ಚ್ಚಿ ಪಿರಿವೆನ್ಱಿವೈಯಾಯ್,

ಎಣ್ಣಮಾಯ್ ಮಱಪ್ಪಾಯ್ ಉಣ್ಮೈಯಾಯ್ ಇನ್ಮೈಯಾಯ್ ಅಲ್ಲನಾಯ್,

ತಿಣ್ಣಮಾಡಙ್ಗಳ್ ಶೂೞ್ ತಿರುವಿಣ್ಣಹರ್ ಚ್ಚೇರ್ ನ್ದಪಿರಾನ್,

ಕಣ್ಣನಿನ್ನರುಳೇ ಕಣ್ಡುಕೊಳ್ ಮಿನ್ ಹಳ್ ಕೈತವಮೇ. 



ಪುಣ್ಣಿಯಮ್ ಪಾವಮ್ = ಪುಣ್ಯ ಪಾಪ, ಪುಣರ್ ಚ್ಚಿ ಪಿರಿವು = ಕೂಡಿಕೆ, ಅಗಲಿಕೆ, ಎನ್ಱು = ಎಂಬ, ಇವೈ ಆಯ್ = ಇವುಗಳು ಆಗಿ, ಎಣ್ಣಮ್ ಆಯ್ = ಆಲೋಚನೆ ಆಗಿ, ಮಱಪ್ಪು ಆಯ್ = ಮರೆವು ಆಗಿ, ಉಣ್ಮೈ ಆಯ್ = ’ಉಂಟು’ ಎಂದಾಗಿ, ಇನ್ಮೈ ಆಯ್ = ’ಇಲ್ಲ’ ಎಂಬುದಾಗಿ, ಅಲ್ಲನ್ ಆಯ್ = ಅವು ಯಾವುದೂ ಅಲ್ಲದವನಾಗಿ, ತಿಣ್ಣ ಮಾಡಙ್ಗಳ್ ಶೂೞ್ = ದೃಢವಾದ ಮಹಡಿ ಮನೆಗಳಿಂದ ಸುತ್ತುವರಿದಿರುವ, ತಿರುವಿಣ್ಣಹರ್ = ತಿರುವಿಣ್ಣಹರವನ್ನು, ಶೇರ್ ನ್ದ ಪಿರಾನ್ = ಸೇರಿರುವ ಸ್ವಾಮಿಯಾದ, ಕಣ್ಣನ್ = ಅತ್ಯಾಕರ್ಷಕನ, ಇನ್ ಅರುಳೇ = ಪರಮಭೋಗ್ಯವಾದ ಕೃಪೆಯನ್ನೇ = ಕಣ್ಡುಕೊಳ್ ಮಿನ್ ಹಳ್ = ಕಂಡುಕೊಳ್ಳಿರಿ, ಕೈತವಮೇ = ವಂಚನೆಯೇ\! 



ಪುಣ್ಯ-ಪಾಪಗಳು, ಕೂಡಿಕೆ, ಅಗಲಿಕೆಗಳು ಎಂಬ ಇವುಗಳೆಲ್ಲವೂ ಆಗಿ, ಆಲೋಚನೆಯಾಗಿ \(ನೆನಪಾಗಿ\) ಮರೆವಾಗಿ, ’ಉಂಟು’ ಎಂದಾಗಿ, ’ಇಲ್ಲ’ ಎಂದಾಗಿ, ಅವು ಯಾವುದೂ ಅಲ್ಲ ಎಂದಾಗಿ, ದೃಢವಾದ ಮಹಡಿ ಮನೆಗಳಿಂದ ಸುತ್ತುವರಿದಿರುವ ತಿರುವಿಣ್ಣಹರ್ ಅನ್ನು ಶೇರಿರುವ ಸ್ವಾಮಿಯಾದ ಅತ್ಯಾಕರ್ಷಕನ ಪರಮಭೋಗ್ಯವಾದ ಕೃಪೆಯನ್ನೇ ಕಂಡುಕೊಳ್ಳಿರಿ. \(ಮಿಕ್ಕ ಎಲ್ಲವೂ\) ವಂಚನೆಯೇ? 



ಸುಖ, ಸದ್ಗತಿ \(ಸ್ವರ್ಗವೇ ಮೊದಲಾದ\)ಯನ್ನು ನೀಡುವುದು ’ಪುಣ್ಯ’. ದುಃಖ, ನರಕಾದಿ ದುರ್ಗತಿಯನ್ನು ತರುವುದು ಪಾಪಾ. ಒಳ್ಳೆಯ ಆಲೋಚನೆ, ಸ್ವಭಾವ ನಡತೆಗಳಿಂದ ಕೂಡಿ ಬಾಳುವುದು ’ಕೂಡಿಕೆ’. ಕೆಟ್ಟ ಆಲೋಚನೆ, ನಡತೆ, ಸ್ವಭಾವಗಳಿಂದ ತುಂಬಿ, ಬೇರ್ಪಟ್ಟು ಬಾಳುವುದು’ ’ಅಗಲಿಕೆ’, ವಿಷಯಗಳನ್ನು ಸ್ಮರಿಸಿಕೊಳ್ಳುವುದು ’ನೆನಪು’ – ಸದಾಲೋಚನೆ. ವಿಷಯಗಳನ್ನು ಮರೆಯುವುದು ಮರೆವು. ಭಗವಂತನು ಇರುವನೆಂದು ಅವನಲ್ಲಿ ನಂಬಿಕೆ ಇಡುವುದು ’ಉಂಟು’ ಎಂಬುದು. ಅವನಿಲ್ಲವೆಂದೂ, ಅವನಲ್ಲಿ ನಂಬಿಕೆಯಿಲ್ಲವೆಂದೂ ತಿಳಿಯುವುದು ’ಇಲ್ಲ’ ಎಂಬುದು. ಇವೆರಡಕ್ಕೂ ಭಿನ್ನವಾಗಿ, ಯಾವುದರೊಡನೆಯೂ ಕೂಡಿರದೆ, ತಾನು ಪ್ರತಿಯೊಂದರ ಅಂತರ್ಯಾಮಿಯಾಗಿದ್ದುಕೊಂಡು, ನಿರ್ಲಿಪ್ತತೆ ವಹಿಸಿರುವುದು ’ಅಲ್ಲ’ ಎಂಬುದು. 



ಆಳ್ವಾರರು ಹೇಳುತ್ತಾರೆ: ಮೇಲೆ ಹೇಳಿದ ದ್ವಂದ್ವಗಳಲ್ಲಿ ಒಂದೊಂದು ಭಗವಂತನೇ. ಅವನು ಅತ್ಯಾಕರ್ಷಕ. ತಿರುವಿಣ್ಣಹರ್ ಮುಂತಾದ ದಿವ್ಯಕ್ಷೇತ್ರಗಳಲ್ಲಿ ಅರ್ಚಾವತಾರಿಯಾಗಿ, ಜನರ ಉದ್ಧಾರಕ್ಕಾಗಿಯೇ, ಅವನು ನೆಲಸಿದ್ದಾನೆ. ಆ ಸ್ವಾಮಿಯನ್ನು ಕಂಡುಕೊಂಡು ಅವನ ನಿರತಿಶಯ ಕೃಪೆಗೆ ಎಲ್ಲರೂ ಪಾತ್ರರಾಗಬೇಕು. ಉಳಿದದ್ದೆಲ್ಲವೂ ಕೇವಲ ವಂಚನೆಯೇ, ಮನುಷ್ಯನನ್ನು ಅಧೋಗತಿಗೆ ಎಳೆಯತಕ್ಕವು. 



೫. ಕೈತವಮ್ ಶೆಮ್ಮೈ ಕರುಮೈ ವೆಳುಮೈಯುಮಾಯ್,

ಮೆಯ್ ಪೊಯ್ ಇಳಮೈ ಮುದುಮೈ ಪುದುಮೈ ಪೞಮೈಯುಮಾಯ್, 

ಶೆಯ್ದ ತಿಣ್ ಮದಿಳ್ ಶೂೞ್ ತಿರುವಿಣ್ಣಹರ್ ಚ್ಚೇರ್ ನ್ದಪಿರಾನ್,

ಪೆಯ್ದ ಕಾವು ತಣ್ಡೀರ್ ಪೆರುನ್ದೇವುಡೈ ಮೂವುಲಹೇ.



ಕೈತವಮ್ ಶೆಮ್ಮೈ = ವಕ್ರತೆಯೂ, ಯಜುವೂ, ಕರುಮೈ ವೆಳುಮೈಯುಮ್ ಆಯ್ = ಕಪ್ಪು ಬಿಳುಪೂ ಆಗಿ, ಮೆಯ್ ಪೊಯ್ = ಸತ್ಯವೂ ಅಸತ್ಯವೂ ಆಗಿ, ಇಳಮೈ ಮುದುಮೈ = ಯೌವನವೂ ಮುದಿತನವೂ ಆಗಿ, ಪುದುಮೈ ಪೞಮೈಯುಮ್ ಆಯ್ = ಹೊಸದೂ ಹಳೆಯದೂ ಆಗಿ, ಶೆಯ್ದ ತಿಣ್ ಮದಿಳ್ ಶೂೞ್ = ಉತ್ತಮ ಕುಶಲಕರ್ಮಿಗಳಿಂದ ದೃಢವಾಗಿ ಕಟ್ಟಲ್ಪಟ್ಟ ಕೋಟೆಯಿಂದ ಸುತ್ತುವರಿದಿರುವ, ತಿರುವಿಣ್ಣಹರ್ ಶೇರ್ ನ್ದ ಪಿರಾನ್ = ತಿರುವಿಣ್ಣಹರ್ ಕ್ಷೇತ್ರವನ್ನು ಸೇರಿರುವ ಸ್ವಾಮಿಯು, ಪೆಯ್ ದ = ಉಂಟುಮಾಡಿದ \(ಸೃಷ್ಟಿಸಿದ\), ಕಾವು ಕಣ್ಡೀರ್ = ಉಪವನಗಳನ್ನು ಕಂಡಿರಾ, ಪೆರುಮ್ ತೇವು ಉಡೈ ಮೂ ಉಲಹೇ = ಬ್ರಹ್ಮನೇ ಮುಂತಾದ ದೇವತೆಗಳನ್ನುಳ್ಳ ಮೂರು ಲೋಕಗಳೇ. 



ವಕ್ರತೆಯೂ ಋಜುವೂ ಆಗಿ, ಕಪ್ಪೂ ಬಿಳುಪೂ ಆಗಿ, ನಿಜವೂ ಸುಳ್ಳೂ ಆಗಿ, ಯೌವನವೂ ಮುಪ್ಪೂ ಆಗಿ, ಹೊಸದೂ ಹಲತೂ ಆಗಿ, ಕುಶಲಕರ್ಮಿಗಳಿಂದ ದೃಢವಾಗಿ ಕಟ್ಟಲ್ಪಟ್ಟ ಕೋಟೆಯಿಂದ ಸುತ್ತುವರಿದಿರುವ ತಿರುವಿಣ್ಣಹರ್ ಕ್ಷೇತ್ರವನ್ನು ಸೇರಿರುವ ಸ್ವಾಮಿಯು ಸೃಷ್ಟಿಸಿದ ಉಪವನಗಳನ್ನು ಕಂಡಿರಾ, ಬ್ರಹ್ಮನೇ ಮೊದಲಾದ ದೇವತೆಗಳನ್ನುಳ್ಳ ಮೂರು ಲೋಕಗಳೇ ಅವು. 



ದ್ವಂದ್ವ ರೀತಿಯಲ್ಲಿ ಪರಸ್ಪರ ವಿರೋಧವಾಗಿ ಕಂಡು ಬರುವವನು ಭಗವಂತ ಎಂಬುದನ್ನೂ, ಅರ್ಚಾವತಾರದ ವೈಶಿಷ್ಟ್ಯವನ್ನೂ ಇಲ್ಲಿ ಹೇಳಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಕುಟಿಲವೂ ಯುಜುವೂ ಆಗಿದ್ದಾನೆ. ಬಿಳಿಯಾಗಿಯೂ ತದ್ವಿರುದ್ಧವಾದ ಕಪ್ಪಾಗಿಯೂ ಇದ್ದಾನೆ ದಿಟವೂ ಅವನೆ ಸಟಿಯೂ ಅವನೆ. ಯೌವನವೂ ಅದಕ್ಕೆ ಎಲ್ಲ ರೀತಿಯಲ್ಲೂ ವಿರುದ್ಧವಾದ ಮುಪ್ಪೂಅವನೇ. ಪುರಾತನದಲ್ಲಿ ಅತ್ಯಂತ ಪುರಾತನ ಅವನು. ಹಾಗೆಯೇ ಹೊಸದರಲ್ಲಿ ಇನ್ನೂ ಹೊಸದು \(ಅತಿ ನವೀನ\). ಅರ್ಚಾವತಾರಿಯಾಗಿ ಅವನು ಎಲ್ಲಿ ನೆಲಸಿದ್ದಾನೋ ಆ ಸ್ಥಳದ ಸುತ್ತಮುತ್ತಲೂ ಪ್ರಕೃತಿರಮ್ಯವಾದ ಉಪವನಗಳು ತುಂಬಿ ಮೆರೆಯುತ್ತವೆ. ಅಲ್ಲಿಯೇ ಬ್ರಹ್ಮಾದಿ ದೇವತೆಗಳು ಎಲ್ಲರೂ ಬಂದು ಅವನ ಸುತ್ತಮುತ್ತ ಆ ಉಪವನಗಳಲ್ಲಿ ನೆಲಸಿದ್ದಾರೆ. ಆದ್ದರಿಂದ ಭಗವಂತನು ಅರ್ಚಾವತಾರಿಯಾಗಿ ನೆಲಸಿರುವ ಪವಿತ್ರಸ್ಥಳವೂ, ಅದರ ಸುತ್ತಮುತ್ತಲ ಪ್ರದೇಶವೂ ಮೂರು ಲೋಕಗಳೆಂದೇ ಭಾವಿಸಬೇಕು. 



೬. ಮೂವುಲಹಙ್ಗಳುಮಾಯ್ ಅಲ್ಲನಾಯ್ ಉಹಪ್ಪಾಯ್ ಮುನಿವಾಯ್,

ಪೂವಿಲ್ ವಾೞ್ ಮಹಳಾಯ್ ತ್ತೆಳವಾಯಾಯ್ ಪ್ಪುಹೞಾಯ್ ಪ್ಪೞಿಯಾಯ್,

ತೇವರ್ ಮೇವಿತ್ತೊೞುಮ್ ತಿರುವಿಣ್ಣಹರ್ ಚ್ಚೇರ್ ನ್ದ ಪಿರಾನ್,

ಪಾವಿಯೇನ್ ಮನತ್ತೇ ಉಱೈಹಿನ್ ಱ ಪರಂಜುಡರೇ. 



ಮೂ ಉಲಹಙ್ಗಳುಮ್ ಆಯ್ = ಮೂರುಲೋಕಗಳು ಆಗಿ, ಅಲ್ಲನ್ ಆಯ್ = ಅವು ಯಾವುವೂ ಅಲ್ಲದವನಾಗಿ \(ನಿತ್ಯವಿಭೂತಿಯಾಗಿ\), ಉಹಪ್ಪು ಆಯ್ = ಆಶೆ ಆಗಿ, ಮುನಿವು ಆಯ್ = ದ್ವೇಷವಾಗಿ, ಪೂವಿಲ್ ವಾೞ್ ಮಹಳ್ ಆಯ್ = ಕಮಲದಲ್ಲಿ ವಾಸಿಸುವ ಮಹಾಲಕ್ಷ್ಮಿಯಾಗಿ, ತೆಳವೈ ಆಯ್= ದರಿದ್ರ ದೇವತೆಯಾಗಿ \(ಮೂದೇವಿಯಾಗಿ\), ಪುಹೞ್ ಆಯ್ = ಕೀರ್ತಿ ಆಗಿ, ಪೞಿಪ್ಪು ಆಯ್ = ಅಪಕೀರ್ತಿಯೂ ಆಗಿ, ತೇವರ್ = ದೇವತೆಗಳು, ಮೇವಿ= ಆಶೆಯಿಂದ ತೊೞುಮ್ = ಸೇವೆ ಮಾಡುವ \(ಪೂಜಿಸುವ\), ತಿರುವಿಣ್ಣಹರ್ ಶೇರ್ ನ್ದ ಪಿರಾನ್ = ತಿರುವಿಣ್ಣಹರ ಕ್ಷೇತ್ರದಲ್ಲಿ ನೆಲಸಿರುವ ಸ್ವಾಮಿಯು, ಪಾವಿಯೇನ್ = ಪಾಪಿಯಾದ ನನ್ನ ಮನತ್ತೇ = ಮನದಲ್ಲಿ, ಉಱೈಹಿನ್ ಱ = ನೆಲಸಿರುವ, ಪರಂಜುಡರೇ = ಪರಂಜ್ಯೋತಿಸ್ವರೂಪಿಯೇ. 



ಮೂರುಲೋಕಗಳಾಗಿ, ಅವು ಯಾವುವೂ ಅಲ್ಲದವನಾಗಿ, ಆಶೆ-ದ್ವೇಷಗಳಾಗಿ, ಮಹಾಲಕ್ಷ್ಮಿಯೂ, ಮೂದೇವಿಯೂ ಆಗಿ, ಕೀರ್ತಿ-ಅಪಕೀರ್ತಿಗಳಾಗಿ, ದೇವತೆಗಳು ಆಶೆಯಿಂದ ಪೂಜಿಸುವ ತಿರುವಿಣ್ಣಹರ್ ಕ್ಷೇತ್ರದಲ್ಲಿ ನೆಲಸಿರುವ ಸ್ವಾಮಿಯು ಪಾಪಿಯಾದ ನನ್ನ ಮನದಲ್ಲಿ ನೆಲಸಿರುವ ಪರಂಜ್ಯೋತಿಸ್ವರೂಪಿಯೇ.



ಭಗವಂತನು ಪರ, ವ್ಯೂಹ, ವಿಭವ, ಅರ್ಚಾ, ಅಂತರ್ಯಾಮಿ ರೂಪಗಳಲ್ಲಿ ಕಂಗೊಳಿಸುತ್ತಾನೆ ಎಂಬ ವಿಷಯವನ್ನುಇಲ್ಲಿ ವಿವರಿಸಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಮೂರು ಲೋಕಗಳಾಗಿ ತಾನೇ ವ್ಯಾಪಿಸಿಕೊಂಡಿದ್ದಾನೆ. ಅವುಗಳಲ್ಲಿ ವಾಸಿಸುವ ಎಲ್ಲಾ ಬಗೆಯ ಚೇತನ, ಅಚೇತನ ವಸ್ತು ಸ್ವರೂಪಿಯಾಗಿದ್ದಾನೆ. ಅವುಗಳೆಲ್ಲಕ್ಕೂ ತಾನು ಬೇರೆಯಾಗಿ ನಿತ್ಯವಿಭೂತಿಯಾಗಿ, ಪರಂಜ್ಯೋತಿಸ್ವರೂಪಿಯಾಗಿದ್ದಾನೆ. ಅವನೇ ಸಕಲಸಂಪತ್ತನ್ನೂ ನೀಡುವ ಮಹಾಲಕ್ಷ್ಮೀಸ್ವರೂಪಿ. ಹಾಗೆಯೇ ದಟ್ಟದಾರಿದ್ರ್ಯ ಸ್ವರೂಪಿಯೂ ಅವನೇ. ಕೀರ್ತಿ-ಅಪಕೀರ್ತಿಯೂ ಅವನೇ. ದೇವಾದಿ ದೇವತೆಗಳು ಆಶೆಯಿಂದ ಬಂದು ತಿರುವಿಣ್ಣಹರ್ ಮುಂತಾದ ಕ್ಷೇತ್ರಗಳಲ್ಲಿ ಅರ್ಚಾವತಾರಿಯಾಗಿ ನೆಲಸಿರುವ ಸ್ವಾಮಿಯೂ ಅವನೇ. ಪಾಪಿಯಾದ ನನ್ನ ಹೃದಯದಲ್ಲಿ ನೆಲಸಿರುವ ಅಂತರ್ಯಾಮಿಯೂ ಅವನೇ, ಆ ಪರಂಜ್ಯೋತಿಯೇ. 



೭. ಪರಂಜುಡರುಡಮ್ಬಾಯ್ ಅೞುಕ್ಕೂಪ್ಪದಿತ್ತವುಡಮ್ಬಾಯ್, 

ಕರನ್ದುಮ್ ತೋನ್ ಱಿಯುಮ್ ನಿನ್ ಱುಮ್ ಕೈತವಙ್ಗಳ್ ಶೆಯ್ದುಮ್,

ಶಿರಙ್ಗಳಾಲ್ ವಣಙ್ಗುಮ್ ತಿರುವಿಣ್ಣಹರ್ ಚ್ಚೇರ್ ನ್ದ ಪಿರಾನ್,

ವರಙ್ಗೊಳ್ ಪಾದಮುಲ್ಲಾಲಿಲ್ಲೈ ಯಾವರ್ ಕ್ಕೂಮ್ ವನ್ ಶರಣೇ.



ಪರಮ್ ಶುಡರ್ ಉಡಮ್ಬು ಆಯ್ = ಪರಂಜ್ಯೋತಿ ಸ್ವರೂಪನಾಗಿ, ಅೞುಕ್ಕು ಪದಿತ್ತ ಉಡಮ್ಬುಮ್ ಆಯ್ = ಕೊಳೆ ತುಂಬಿದ ರೂಪವುಳ್ಳವನೂ ಆಗಿ \(ಜಗದ್ರೂಪ ಶರೀರನೂ ಆಗಿ\), ಕರನ್ದುಮ್ = ಕಣ್ಮರೆಯಾಗಿಯೂ \(ಅಗೋಚರನಾಗಿಯೂ\), ತೋನ್ ಱಿಯುಮ್ = ಕಣ್ಣಿಗೆ ಕಾಣಿಸುವವನಾಗಿಯೂ, ನಿನ್ ಱುಮ್ = ಸ್ಥಿರವಾಗಿ ನೆಲೆನಿಂತವನಾಗಿಯೂ, ಕೈತವಙ್ಗಳ್ ಶೆಯ್ದುಮ್ = ವಂಚನೆಯನ್ನು \(ಗಳನ್ನು\) ಮಾಡಿಯೂ, ವಿಣ್ಣೋರ್, = ದೇವತೆಗಳು \(ಮೇಲಣ ಲೋಕಗಳವರು\) ಶಿರಙ್ಗಳಾಲ್ ವಣಙ್ಗುಮ್ = ತಲೆಬಾಗಿ ನಮಸ್ಕರಿಸುವ ತಿರುವಿಣ್ಣಹರ್ ಶೇರ್ ನ್ದ ಪಿರಾನ್ = ತಿರುವಿಣ್ಣಹರ್ ಕ್ಷೇತ್ರವನ್ನು ಸೇರಿದ ಸ್ವಾಮಿಯ, ವರಮ್ ಕೊಳ್ ಪಾದಮ್ ಅಲ್ಲಾಲ್ = ಶ್ರೇಷ್ಠವಾದ ಪಾದಗಳಲ್ಲದೆ ಇಲ್ಲೈ = ಇಲ್ಲ, ಯಾವರ್ ಕ್ಕೂಮ್ = ಯಾರಿಗೂ, ವನ್ ಶರಣೇ = ದೃಢವಾದ ಶರಣಾಗುವ ವಸ್ತುವೇ \(ಸ್ಥಳವೇ\). 



ಪರಂಜ್ಯೋತಿಸ್ವರೂಪಿಯಾಗಿಯೂ, ಕೊಳೆ ತುಂಬಿದ ಜಗದ್ರೂಪದ ಶರೀರವುಳ್ಳವನಾಗಿಯೂ, ಕಣ್ಣೀಗೆ ಕಾಣಿಸದವನಾಗಿಯೂ, ಕಣ್ಣಿಗೆ ಕಾಣಿಸುವವನಾಗಿಯೂ, ನೆಲೆನಿಂತಿವನಾಗಿಯೂ, ವಂಚನೆಗಳನ್ನು ಮಾಡಿದವನಾಗಿಯೂ, ಮೇಲಣ ಲೋಕಗಳವರು ತಲೆಬ್ಗಿ ನಮಸ್ಕರಿಸುವಂಥ ತಿರುವಿಣ್ಣಹರ ಕ್ಷೇತ್ರದಲ್ಲಿ ನೆಲಸಿರುವ ಸ್ವಾಮಿಯ ಶ್ರೇಷ್ಠವಾದ ತಿರುವಡಿಗಳಲ್ಲದೆ ಯಾರಿಗೂ ದೃಢವಾದ ಶರಣ್ಯವಸ್ತುವೇ \(ಸ್ಥಳವೇ\) ಇಲ್ಲ. 



ಈ ಪಾಶುರದಲ್ಲಿ ಭಗವಂತನನ್ನು ಆಶ್ರಯಿಸಿ ಉಜ್ಜೀವನಗೊಳ್ಳುವ ಅತಿ ಸುಲಭವಾದ ಉಪಾಯ ಯಾವುದು ಎಂಬುದನ್ನು ಸೂಚಿಸಲಾಗಿದೆ. 



ಭಗವಂತನಿಗೆ ’ಪರ’ ಸ್ವರೂಪ ಎಂಬುದೊಂದು. ಅದು ಅಪ್ರಾಕೃತವಾದದ್ದು. ಅನಂತ ಕಲ್ಯಾಣ ಗುಣಸ್ವಭಾವಗಳಿಂದ ಕೂಡಿದ ಅದ್ವಿತೀಯವಾದ ದಿವ್ಯಮಂಗಳ ಸ್ವರೂಪ. ಅದನ್ನು ಅದ್ವಿತೀಯವಾದ ಜ್ಯೋತಿ ಸ್ವರೂಪ ಎಂತಲೂ ಹೇಳುತ್ತಾರೆ. ಅದು ಎಲ್ಲಕ್ಕೂ ಮಿಗಿಲಾಗಿ, ಯಾರಿಗೂ ಸುಲಭವಾಗಿ ಎಟುಕಲಾಗದ್ದು. ಭಗವಂತನ ಇನ್ನೊಂದು ಸ್ವರೂಪ ಎಂಬುದೇ ಸಕಲ ಚರಾಚರ, ಚೇತನ ಅಚೇತನ ವಸ್ತುಗಳಿಂದ ತುಂಬಿರುವ ಜಗದ್ರೂಪ. ಭಗವಂತನ ಈ ರೂಪ ಎಲ್ಲರಿಗೂ, ಎಲ್ಲರ ಕಣ್ಣಿಗೂ ಕಾಣಿಸುತ್ತಾ ಕಂಗೊಳಿಸುತ್ತದೆ. ಇದಲ್ಲದೆ ಭಗವಂತನಾವತಾರ ಸ್ವರೂಪಗಳಿವೆ. ಒಂದೊಂದೂ ಆಯಾ ನಿಮಿತ್ತಕ್ಕೆ ತಕ್ಕಂತೆ, ದುಷ್ಟದಮನ, ಶಿಷ್ಟರಕ್ಷಣ, ಧರ್ಮಸಂರಕ್ಷಣ, ಭೂಭಾರ ನಿರಸನ ಕಾರ್ಯಗಳಿಗಾಗಿ ಆದದ್ದು. ಅವುಗಳಲ್ಲಿ ಎದುರಿಸಬೇಕಾಗಿದ್ದ ಕಪಟ, ಕೃತ್ರಿಮ, ವಂಚನೆ, ಮೋಸಗಳನ್ನು ಆಯಾ ಅಸ್ತ್ರಗಳಿಂದಲೇ ನಾಶಮಾಡಬೇಕಾಯಿತು. ಭೂಲೋಕವಾಸಿಗಳ ಉಜ್ಜೀವನಕ್ಕಾಗಿಯೇ, ಭೂಲೋಕದಲ್ಲಿ ನಾನಾದಿವ್ಯ ಕ್ಷೇತ್ರಗಳಲ್ಲಿ ನೆಲಸಿರುವ ಅರ್ಚಾಸ್ವರೂಪವೂ ಭಗವಂತನೇ. 



ಕಾರುಣ್ಯನಿಧಿಯಾದ ಭಗವಂತನ ದಿವ್ಯತಿರುವಡಿಗಳೇ ಎಲ್ಲರ ಉದ್ಧಾರಕ್ಕೆ ಸುಲಭವಾಗಿ ದೊರೆಯುವ ಶರಣ್ಯ ವಸ್ತು ಎನ್ನುತ್ತಾರೆ ಆಳ್ವಾರರು. 



೮. ವನ್ ಶರಣ್ ಶುರರ್ ಕ್ಕಾಯ್ ಅಶುರರ್ ಕ್ಕು ವೆಙ್ಗೂಟ್ರಮುಮಾಯ್,

ತನ್ ಶರಣ್ ನಿೞಱ್ ಕೀೞ್ ಉಲಹಮ್ ವೈತ್ತುಮ್ ವೈಯಾದುಮ್,

ತೆನ್ ಶರಣ್ ತಿಶೈಕ್ಕೂತ್ತಿರುವಿಣ್ಣಹರ್ ಚ್ಚೇರ್ ನ್ದ ಪಿರಾನ್,

ಎನ್ ಶರಣ್ ಎನ್ ಕಣ್ಣನ್ ಎನ್ನೈಯಾಳುಡೈಯೆನ್ನಪ್ಪನೇ. 



ವನ್ ಶರಣ್ = ಅತ್ಯುತ್ತಮನಾದ ಶರಣ್ಯನು, ಶುರರ್ ಕ್ಕುಆಯ್ = ಸುರರಿಗೆ ಆಗಿ, ಅಶುರರ್ ಕ್ಕು = ಅಸುರರಿಗೆ, ವೆಮ್ = ಕ್ರೂರಿಯಾದ, ಕೂಟ್ರಮುಮ್ ಆಯ್ = ಮೃತ್ಯುವೂ ಆಗಿ, ತನ್ ಶರಣ್ ನಿೞಲ್ ಕೀೞ್= ತನ್ನ ಕೃಪಾಕಟಾಕ್ಷದಲ್ಲಿ, ಉಲಹಮ್ = ಲೋಕಗಳನ್ನು, ವೈತ್ತುಮ್ = ಇರಿಸಿಯೂ, ವೈಯಾದುಮ್ = ಇರಿಸಿಕೊಳ್ಳದೆಯೂ, ತೆನ್ = ದಕ್ಷಿಣ ಎಂಬ, ಶರಣ್ ತಿಶೈಕ್ಕು = ಶರಣು ಹೊಂದುವ ದಿಕ್ಕಿನಲ್ಲಿ, ತಿರುವಿಣ್ಣಹರ್ ಶೇರ್ ನ್ದ ಪಿರಾನ್ = ತಿರುವಿಣ್ಣಹರ್ ಕ್ಷೇತ್ರವನ್ನು ಸೇರಿರುವ ಮಹೋಪಕಾರಿಯು \(ಸ್ವಾಮಿಯು\), ಎನ್ ಶರಣ್ = ನನಗೆ ಶರಣ್ಯನು \(ಆಶ್ರಯದಾತನು\), ಎನ್ ಕಣ್ಣನ್ = ನನ್ನ ಚಿತ್ತಾಕರ್ಷಕನು, ಎನ್ನೈ ಆಳುಡೈ = ನನ್ನನ್ನು ಪಾದಸೇವಕನಾಗಿ ಸ್ವೀಕರಿಸುವ, ಎನ್ ಅಪ್ಪನೇ = ನನ್ನ ಸ್ವಾಮಿಯೇ. 



ದೇವತೆಗಳಿಗೆ ಅತ್ಯುತ್ತಮನಾದ ಆಶ್ರಯದಾತನಾಗಿಯೂ, ಅಸುರರಿಗೆ ಕ್ರೂರ ಮೃತ್ಯುವಾಗಿಯೂ, ತನ್ನ ಕೃಪಾಕಟಾಕ್ಷದಡಿಯಲ್ಲಿ ಲೋಕಗಳನ್ನು ಇರಿಸಿಯೂ ಇರಿಸದೆಯೂ, ದಕ್ಷಿಣದಿಕ್ಕಿನಲ್ಲಿರುವ ಮರೆಹೋಗತಕ್ಕ \(ಮರೆಹೋಗಲು ಯೋಗ್ಯವಾದ\) ತಿರುವಿಣ್ಣಹರ್ ಕ್ಷೇತ್ರದಲ್ಲಿ ನೆಲಸಿರುವ ಮಹೋಪಕಾರಿಯು ನನಗೆ ಶರಣ್ಯನು \(ಆಶ್ರಯದಾತನು\), ನನ್ನ ಚಿತ್ತಾಕರ್ಷಕನು ಮತ್ತು ನನ್ನನ್ನು ತನ್ನ ಪಾದಸೇವಕನನ್ನಾಗಿ ಸ್ವೀಕರಿಸಿರುವ ನನ್ನ ತಂದೆಯೇ \(ಸ್ವಾಮಿಯೇ\). 



“ವನ್ ಶರಣ್...............................ಆಯ್” – ಭಗವಂತನನ್ನು ದೃಢವಾಗಿ ಆಶ್ರಯಿಸಿರುವ ಸತ್ ಸ್ವಭಾವದವರು ದೇವತೆಗಳು. ಭಗವಂತನನ್ನು ದ್ವೇಷಿಸಿ, ಅಥವಾ ಅವನನ್ನು ಕಡೆಗಣಿಸಿ, ತಮ್ಮ ಭುಜಬಲ ಪರಾಕ್ರಮಗಳನ್ನೇ ನೆಚ್ಚಿ, ಸತ್ ಸ್ವಭಾವದವರನ್ನೆಲ್ಲಾ ಹಿಂಸಿಸುವ ಕಡುಕ್ರೂರಿಗಳು ಅಸುರರು. ತನ್ನನ್ನು ಯಾರು ನಂಬಿರುತ್ತಾರೋ, ಆಶ್ರಯಿಸಿರುತ್ತಾರೋ ಅವರ ಕೈಬಿಡದೆ, ಅವರನ್ನು ರಕ್ಷಿಸತಕ್ಕವನು ಸ್ವಾಮಿ. ಅಂಥವರ ಶತ್ರುಗಳನ್ನು ಸದೆಬಡಿಯತಕ್ಕವನು ಅವನೇ. ಶಿಷ್ಟರಕ್ಷಣ, ದುಷ್ಟ ಶಿಕ್ಷಣ ಕಾರ್ಯದಲ್ಲಿ ನಿರತನು ಸ್ವಾಮಿ. 



“ತನ್ ಶರಣ್..................................ವೈಯಾದುಮ್” – ತನ್ನ ಸೃಷ್ಟಿಯ ಬಗೆಗೆ ಭಗವಂತನಿಗೆ ಪೂರ್ಣಕೃಪೆ, ಆದರೂ, ನಿರ್ಲಿಪ್ತತೆಯೇ ಅವನ ಸಹಜಸ್ವಭಾವ. ಲೋಕದಲ್ಲಿ ಅವನನ್ನು ಆಶ್ರಯಿಸಿದ್ವರ ಯೋಗಕ್ಷೇಮವನ್ನು ನೋಡಿಕೊಳ್ಳುವುದಕ್ಕೆ ಅವನು ಬದ್ಧನು. ಅವನನ್ನು ಆಶ್ರಯಿಸದೆ, ಅಲಕ್ಷಿಸಿರುವವರಿಗೆ ಅವರವರ ಕರ್ಮಾನುಗುಣವಾಗಿ ನಡೆದುಕೊಳ್ಳುವುದಕ್ಕೂ, ಅದಕ್ಕೆ ತಕ್ಕ ಫಲವನ್ನನುಭವಿಸುವುದಕ್ಕೂ ಅವಕಾಶಕೊಟ್ಟಿದ್ದಾನೆ. ಮೇಲಣ ಮಾತಿನ ಅಭಿಪ್ರಾಯವೇ ಇದು ಎನ್ನಬಹುದು. ಯಾರೇ ಆಗಿರಲಿ, ಅವನು ಭಗವಂತನ ಆಶ್ರಯವನ್ನು ಕೋರಿದರೆ, ತಪ್ಪದೆ ಅವರಿಗೆ ತನ್ನ ಸದಾಶ್ರಯವನ್ನು ಕೊಡುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಯಾರು ಸುರರಿಗೆ ಆಶ್ರಯದಾತನೋ ಅಸುರರಿಗೆ ಮೃತ್ಯುವೋ, ಯಾರ ಕೃಪಾಕಟಾಕ್ಷದ ನೆರಳಲ್ಲಿ ಲೋಕಗಳೆಲ್ಲವೂ ಬಾಳುತ್ತವೆಯೋ, ಯಾರು ಭೂಲೋಕವಾಸಿಗಳು ಮರೆಹೊಕ್ಕ ಉಜ್ಜೀವನಗೊಳ್ಳಲೆಂದು ದಕ್ಷಿಅದ ತಿರುವಿಣ್ಣಹರ್ಕ್ಷೇತ್ರದಲ್ಲಿ ಅರ್ಚಾವತಾರಿಯಾಗಿ ನೆಲಸಿರುವನೋ ಆ ಸ್ವಾಮಿಯೇ, ನನಗೆ ಶರಣ್ಯನು. ಅವನೇ ನನ್ನ ಚಿತ್ತಾಕರ್ಷಕನು. ನನ್ನನ್ನು ತನ್ನ ಪಾದಸೇವಕನನ್ನಾಗಿ ಸ್ವೀಕರಿಸಿರುವ ತಂದೆಯೇ ಅವನು. 



೯. ಎನ್ನಪ್ಪನ್ ಎನಕ್ಕಾಯಿಹುಳಾಯ್ ಎನ್ನೈಪ್ಪೆಟ್ರವಳಾಯ್,

ಪೊನ್ನಪ್ಪನ್ ಮಣಿಯಪ್ಪನ್ ಮುತ್ತಪ್ಪನ್ ಎನ್ನಪ್ಪನು ಮಾಯ್,

ಮಿನ್ನಪ್ಪೊನ್ ಮದಿಳ್ ಶೂೞ್ ತಿರುವಿಣ್ಣಹರ್ ಚ್ಚೇರ್ ನ್ದ ಅಪ್ಪನ್,

ತನ್ನೊಪ್ಪಾರಿಲ್ಲಪ್ಪನ್ ತನ್ದನನ್ ತನದಾಳನಿೞಲೇ. 



ಎನ್ ಅಪ್ಪನ್ = ನನ್ನ ತಂದೆ, ಎನಕ್ಕು ಆಯ್ = ನನಗೆ ಆಗಿ, ಇಹಳ್ ಆಯ್ = ನನ್ನ ದಾದಿಯಾಗಿ, ಎನ್ನೈ = ನನ್ನನ್ನು, ಪೆಟ್ರವಳ್ ಆಯ್ = ಹಡೆದವಳಾಗಿ, ಪೊನ್ ಅಪ್ಪನ್ = ಚಿನ್ನದಂತೆ ಅಪ್ಪಟವಾದ \(ಪ್ರಿಶುದ್ಧವಾದ\) ಸ್ವಾಮಿಯಾಗಿ, ಮಣಿ ಅಪ್ಪನ್ = ರತ್ನದಂತೆ ಬೆಲೆಯುಳ್ಲವನಾಗಿ \(ಹೊಳೆಹೊಳೆಯುವವನಾಗಿ\), ಮುತ್ತು ಅಪ್ಪನ್= ಮುಂತ್ತಿನಂತೆ ಶೋಭಿಸುವವನಾಗಿ\), ಮುತ್ತು ಅಪ್ಪನ್= ಮುಂತ್ತಿನಂತೆ ಶೋಭಿಸುವವನಾಗಿ, ಎನ್ ಅಪ್ಪನುಮ್ ಆಯ್ = ನನಗೆ ಪರಮ ಉಪಕಾರಿಯೂ ಆಗಿ, ಮಿನ್ನ ಪೊನ್ = ಹೊಳೆಯುವ ಚಿನ್ನದಂತೆ, ಮದಿಳ್ ಶೂೞ್ = ಕೋಟೆಯಿಂದ ಸುತ್ತುವರಿದಿರುವ, ತಿರುವಿಣ್ಣಹರ್ = ತಿರುವಿಣ್ಣ ಹರ ಕ್ಷೇತ್ರದಲ್ಲಿ, ಶೇರ್ ನ್ದ ಅಪ್ಪನ್ = ನೆಲಸಿರುವ ಸ್ವಾಮಿಯು, ತನ್ ಒಪ್ಪಾರ್ ಇಲ್ ಅಪ್ಪನ್ = ತನಗೆ ಬೇರೊಬ್ಬರು ಸರಿಸಾಟಿಯಿಲ್ಲದ ಸ್ವಾಮಿಯಾಗಿ, ತನ್ದವನ್ = ದಯೆನೀಡಿದ್ದಾನೆ, ತನ ತಾಳ ನಿನಿೞಲೇ = ತನ್ನ ತಿರುವಡಿಯ ರಕ್ಷಣೆಯನ್ನು. 



ನನಗೆ ನನ್ನ ತಂದೆಯಾಗಿ, ನನ್ನ ಸಾಕುತಾಯಿಯಾಗಿ, ನನ್ನನ್ನು ಹಡೆದವಳಾಗಿ, ಚಿನ್ನದಂತೆ ಪರಿಶುದ್ಧನಾಗಿ, ರತ್ನದಂತೆ ಹೊಳೆಯುವವನಾಗಿ, ಮುತ್ತಿನಂತೆ ಶೋಭಿಸುವವನಾಗಿ, ನನ್ನ ಪರಮೋಪಕಾರಿಯೂ ಆಗಿ, ಹೊಳೆಯುವ ಚಿನ್ನದಂತೆ ಕೋಟೆಯಿಂದ ಸುತ್ತುವರಿದಿರುವ ತಿರುವಿಣ್ಣಹರ ಕ್ಷೇತ್ರದಲ್ಲಿ ನೆಲಸಿರುವ ಸ್ವಾಮಿಯು, ತನಗೆ ಬೇರೆ ಯಾರೂ ಸರಿಸಾಟಿಯಿಲ್ಲದ ಸ್ವಾಮಿಯಾಗಿ, ತನ್ನ ತಿರುವಡಿಯ ರಕ್ಷಣೆಯನ್ನು ನನಗೆ ದಯೆ ನೀಡಿದ್ದಾನೆ. 



ಆಳ್ವಾರರು ಹೇಳುತ್ತಾರೆ: ಈ ತಿರುವಿಣ್ಣಹರ ಕ್ಷೇತ್ರದಲ್ಲಿ ನೆಲಸಿರುವಸ್ವಾಮಿ ಅದ್ವಿತೀಯನು. ಅವನಿಗೆ ಬೇರೊಬ್ಬರು ಸರಿಯೂಇಲ್ಲ ಸಾಟಿಯೂ ಇಲ್ಲ. ಅವನೇ ನನಗೆ ತಂದೆ, ತಾಯಿ ಮತ್ತು ಸಾಕುತಾಯಿ, ಬಂಧು, ಬಳಗ ಮುಂತಾದ ಎಲ್ಲ ಬಗೆಯ ಉಪಕಾರಿಗಳು. ಅವನು ಚೊಕ್ಕ ಚಿನ್ನದಂತೆ ಪರಿಶುದ್ಧ. ಹೊಳೆಯುವ ರತ್ನದಂತೆ. ಶೋಭಿಸುವ ಮುತ್ತಿನಂತೆ ಇರುವವನು. ತನ್ನ ಅವಿತ್ರವಾದ ತಿರುವಡಿಯ ಆಶ್ರಯವನ್ನೂ ನೀಡಿರುವವನೂ ಅವನೇ.



“ತನ್ ಒಪ್ಪಾರ್ ಇಲ್ ಅಪ್ಪನ್” – ತಿರುವಿಣ್ಣಹರ ಕ್ಷೇತ್ರದಲ್ಲಿ ನೆಲಸಿರುವ ಸ್ವಾಮಿಯನ್ನು “ಒಪ್ಪಿಲಿಯಪ್ಪನ್” ಎಂದು ಕರೆಯುವುದು ವಾಡಿಕೆ. ಆ ಪದದ ಅರ್ಥವನ್ನು ನಿಖರವಾಗಿ ಬಿಡಿಸಿ “ತನಗೆ ಬೇರೆ ಯಾರೂ ಸರಿಸಾಟಿಯಿಲ್ಲದ ಸ್ವಾಮಿ” ಎಂದು ಆಳ್ವಾರರು ಇಲ್ಲಿ ಹೇಳಿದ್ದಾರೆ. 



೧೦. ನಿೞಲ್ ವೆಯ್ಯಿಲ್ ಚಿರುಮೈಪೆರುಮೈ ಕುಱುಮೈನೆಡುಮೈಯುಮಾಯ್,

ಶುೞಲ್ವನ ನಿಱ್ ಪನ ಮಟ್ರುಮಾಯ್ ಅವೈಯಲ್ಲನುಮಾಯ್,

ಮೞಲೈವಾಯ್ ವಣ್ಡುವಾೞ್ ತಿರುವಿಣ್ಣಹರ್ ಮುನ್ನುಪಿರಾನ್,

ಕೞಲ್ ಹಳನ್ ಱು ಮಟ್ರೋರ್ ಹಳೈ ಕಣಿಲಮ್ ಕಾಣ್ಮಿನ್ ಹಳೇ. 



ನಿೞಲ್ ವೆಯ್ಯಿಲ್ = ನೆರಳಾಗಿಯೂ ಬಿಸಿಲಾಗಿಯೂ, ಶಿಱುಮೈ ಪೆರುಮೈ = ಚಿಕ್ಕದು \(ಅಲ್ಪವಾದದದ್ದು\), ದೊಡ್ಡದು \(ಮಹತ್ತಾದದ್ದು\) ಆಗಿಯೂ, ಕುಱುಮೈ ನೆಡುಮೈಯುಮ್ ಆಯ್ = ಹ್ರಸ್ವವಾಗಿಯೂ ದೀರ್ಘವಾಗಿಯೂ, ಶುೞಲ್ವನ= ಸುಳಿದಾಡುವುವೂ, ನಿಱ್ ಪನ = ಸ್ಥಿರವಾಗಿರುವುವೂ, ಮಟ್ರುಮ್ = ಇತರ ವಸ್ತುಗಳೂ, ಆಯ್ = ಆಗಿ, ಅವೈ ಅಲ್ಲನುಮ್ ಆಯ್ = ಅವುಗಳಲ್ಲದ್ದಾಗಿಯೂ, ಮೞಲೈವಾಯ್ = ಗುಯ್ ಗುಟ್ಟುವ, ವಣ್ಡು = ದುಂಬಿಗಳು, ವಾೞ್ = ಬಾಳುವ, ತಿರುವಿಣ್ಣಹರ್ ಮನ್ನು ಪಿರನ್ = ತಿರುವಿಣ್ಣಗರದಲ್ಲಿ ನೆಲಸಿರುವ ಸ್ವಾಮಿಯ, ಕೞಲ್ ಹಳ್ ಅನ್ ಱಿ= ತಿರುವಡಿಗಳಲ್ಲದೆ, ಮಟೃಮ್ ಓರ್ ಕಳೈಕಣ್ ಇಲಮ್ = ಬೇರೆ ಯಾವೊಂದು ರಕ್ಷಕ ವಸ್ತುವನ್ನೂ ಪಡೆದವನಲ್ಲ \(ನಾನು\), ಕಾಣಿಮ್ನ್ ಹಳೇ = ಇದನ್ನು ಸತ್ಯವೆಂದು ತಿಳಿಯಿರಿ. 



ನೆರಳಾಗಿಯೂ ಬಿಸಿಲಾಗಿಯೂ, ಅಣುವಾಗಿಯೂ ಮಹತ್ತಾಗಿಯೂ, ಅತಿಚಿಕ್ಕದಾಗಿಯೂ ಬಲು ಉದ್ದವಾಗಿಯೂ, ಚಲಿಸುವುದಾಗಿಯೂ ಅಚಲವಾಗಿಯೂ ಮತ್ತು ಇತರ ವಸ್ತುಗಳೂ ಆಗಿಯೂ, ಅವುಗಳು ಯಾವುವೂ ಅಲ್ಲದ್ದಾಗಿಯೂ, ಹಿತವಾಗಿ ಝೇಂಕರಿಸುತ್ತಿರುವ ದುಂಬಿಗಳು ವಾಸಿಸುವ ತಿರುವಿಣ್ಣಹರ್ ಕ್ಷೇತ್ರದಲ್ಲಿ ನೆಲಸಿರುವ ಸ್ವಾಮಿಯ ತಿರುವಡಿಗಳನ್ನಲ್ಲದೆ ಬೇರೆ ಯಾವೊಂದು ರಕ್ಷಕ ವಸ್ತುವನ್ನೂ ನಾನು ಪಡೆದಿಲ್ಲವೆಂಬುದನ್ನು ಸತ್ಯವೆಂದು ತಿಳಿಯಿರಿ. 



ಇಲ್ಲಿ ಆಳ್ವಾರರು ಭಗವಂತನಲ್ಲಿ ತಮ್ಮ ಅನನ್ಯ ಆಶ್ರಯವನ್ನೂ ಭಗವಂತನೇ ತಮ್ಮ ಅನನ್ಯ ರಕ್ಷಕನೆಂಬ ದೃಢವಾದ ನಂಬಿಕೆಯನ್ನೂ ಸ್ಪಷ್ಟಪಡಿಸುತ್ತಾರೆ. 



ತಪಿಸುವಂತೆ ಮಾಡುವುದು ’ಬಿಸಿಲು’. ಅದಕ್ಕೆ ಹಿತವಾದ ರೀತಿಯಲ್ಲಿ ತಂಪನ್ನುಂಟುಮಾಡುವುದು ’ನೆರಳು’. ಕಣ್ಣಿಗೆ ಕಾಣಿಸದಷ್ಟು ಸಣ್ಣದು ’ಅಣು’. ಅತ್ಯದ್ಭುತ ರೂಪದಲ್ಲಿ ಆವರಿಸಿರುವುದು ’ಮಹತ್ತು’. ಒಂದೆಡೆ ಚಲಿಸದೆ ನಿಲ್ಲದೆ ಸುಳಿದಾಡುವ, ಚಲಿಸುವ ಸ್ವಭಾವದ್ದು’ಚರ. ಒಂದೆಡೆಯೇ ನಿಂತಿರುವುದು ’ಅಚರ’. 



ಭಗವಂತನು ಹೀಗೆ ಸೃಷ್ಟಿಯಲ್ಲಿ ದ್ವಂದ್ವ ಸ್ವರೂಪಿಯಾಗಿಯೂ, ಅವೆಲ್ಲಕ್ಕೂ ಭಿನ್ನವಾಗಿ, ಊಹಿಸಿಕೊಳ್ಳಲೂ ಸಹ ಅಸಾಧ್ಯನಾಗಿಯೂ ಇದ್ದಾನೆ. ಅವನು ಅರ್ಚಾರೂಪಿಯಾಗಿ ಭೂಲೋಕದಲ್ಲಿ ನಾನಾಕ್ಷೇತ್ರಗಳಲ್ಲಿ ನೆಲಸಿರುವುದು ಭೂಲೋಕವಾಸಿಗಳಿಗೆ ಅವನ ಮಹೋಪಕಾರ. 



ಆಳ್ವಾರರು ಹೇಳುತ್ತಾರೆ: ಸೃಷ್ಟಿಯ ಸಕಲ ವಸ್ತುಗಳ ರೂಪಿಯಾಗಿಯೂ, ಅವುಗಳ ಅಂತರ್ಯಾಮಿಯಾಗಿಯೂ, ದಿವ್ಯಕ್ಷೇತ್ರಗಳಾದ ತಿರುವಿಣ್ಣಹರ ಮುಂತಾದ ಸ್ಥಳಗಳಲ್ಲಿ ಅರ್ಚಾಸ್ವರೂಪಿಯಾಗಿಯೂ ನೆಲಸಿರುವ ಸರ್ವೇಶ್ವರನ ತಿರುವಡಿಗಳಲ್ಲದೆ ನನಗೆ ಬೇರಾವ ಆಶ್ರಯವೂ ಇಲ್ಲ. ಬೇರಾವ ರಕ್ಷಣೆಯೂ ಇಲ್ಲ. ಇದು ಸತ್ಯ. 



೧೧. ಕಾಣ್ಮಿನ್ ಹಳುಲಹೀರೆನ್ ಱು ಕಣ್ ಮುಹಪ್ಪೇ ನಿಮಿರ್ ನ್ದ, 

ತಾಳಿಣೈಯನ್ ತನ್ನೈಕ್ಕೂರುಹೂರ್ ಚ್ಚಡಹೋಪನ್ ಶೊನ್ನ,

ಆಣೈಯಾಯಿರತ್ತುತ್ತಿರುವಿಣ್ಣಹರ್ ಪ್ಪತ್ತುಮ್ ವಲ್ಲಾರ್,

ಕೋಣೈಯಿನ್ ಱಿ ವಿಣ್ಣೋರ್ ಕ್ಕೂ ಎನ್ ಱು ಮಾವರ್ ಕುರವರ್ ಹಳೇ. 



ಕಾಣ್ಮಿನ್ ಹಳ್ = ಕಂಡುಕೊಳ್ಳಿರಿ, ಉಲಹೀರ್ = \(ಮೂರು\) ಲೋಕವಾಸಿಗಳೇ, ಎನ್ ಱು = ಎಂದು, ಕಣ್ ಮುಹಪ್ಪೇ = ಕಣ್ಣೆದುರಲ್ಲಿಯೇ, ನಿಮಿರ್ ನ್ದ = ಸೆಟೆದು ನಿಂತ, ತಾಳ್ ಇಣೈಯನ್ ತನ್ನೈ = ಜೋಡಿ ಪಾದಗಳನ್ನುಳ್ಳ ಸರ್ವೇಶ್ವರನನ್ನು ಕುರಿತು, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\), ಶೊನ್ನ = ಹೇಳಿದ, ಆಣೈ = ಆಜ್ಞಾರೂಪವಾದ, ಆಯಿರತ್ತುಳ್ = ಒಂದು ಸಾವಿರ ಪಾಶುರಗಳಲ್ಲಿ, ತಿರುವಿಣ್ಣಹರ್ ಪತ್ತುಮ್ = ತಿರುವಿಣ್ಣಹರ್ ಕ್ಷೇತ್ರದ ಸ್ವಾಮಿಯನ್ನು ಕುರಿತ ಹತ್ತು ಪಾಶುರಗಳನ್ನು, ವಲ್ಲಾರ್ = ಬಲ್ಲವರು, ಕೋಣೈ ಇನ್ ಱಿ = ಕೊರತೆ ಇಲ್ಲದಂತೆ \(ನೇರವಾಗಿ\), ವಿಣ್ಣೋರ್ ಕ್ಕೂ = ಮೇಲಣಲೋಕದವರಿಗೆ, ಎನ್ ಱುಮ್ = ಎಲ್ಲ ಕಾಲಕ್ಕೂ, ಆವರೇ = ಆಗುತ್ತಾರೆ, ಕುರವರ್ ಹಳೇ = ಗೌರವ ಯೋಗ್ಯರಾದವರೇ. 



ಮೂರು ಲೋಕವಾಸಿಗಳೇ, ಕಂಡುಕೊಳ್ಳಿ \(ನನ್ನ ಸತ್ಯಸ್ವರೂಪವನ್ನು\) ಎಂದು ಕಣ್ಣೆದುರಿಗೇ ಸೆಟೆದುನಿಂತ ಎರಡು ತಿರುವಡಿಗಳ ಸರ್ವೇಶ್ವರನನ್ನು ಕುರಿತು ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ಆಜ್ಞಾರೂಪವಾದ ಒಂದು ಸಾವಿರ ಪಾಶುರಗಳಲ್ಲಿ, ತಿರುವಿಣ್ಣಹರಕ್ಷೇತ್ರದ ಸ್ವಾಮಿಯನ್ನು ಕುರಿತ ಹತ್ತು ಪಾಶುರಗಳನ್ನು ಬಲ್ಲವರು ಯಾವ ಕೊರತೆಯೂ ಇಲ್ಲದಂತೆ, ನೇರವಾಗಿ, ಮೇಲಣಲೋಕದವರಿಗೆ ಎಂದೆಂದಿಗೂ ಗೌರವ ಯೋಗ್ಯರೇ ಆಗುತ್ತಾರೆ. 



“ಕಾಣ್ಮಿನ್ ಹಳ್........................ನಿಮಿರ್ ನ್ದ ತಾಳಿಣೈಯನ್” – ಇಲ್ಲಿ ಭಗವಂತನ ವಾಮನ-ತ್ರಿವಿಕ್ರಮಾವತಾರಗಳ ಹಿರಿಮೆಯ ಸತ್ಯಾಂಶವನ್ನು ಸೂಚಿಸಲಾಗಿದೆ. 



’ಮಹಾದಾನಿ’ ಎನಿಸಿದ ಬಲಿಚಕ್ರವರ್ತಿಯನ್ನು ಅನುಗ್ರಹಿಸುವುದಕ್ಕಾಗಿಯೇ ಭಗವಂತನು ಅವನ ಯಾಗಶಾಲೆಗೆ ಕುಳ್ಳ ಬ್ರಹ್ಮಚಾರಿಯಾಗಿ ಬಂದನು. ತನಗೆ ತನ್ನ ಮೂರು ಹೆಜ್ಜೆಗಳಷ್ಟು ನೆಲವನ್ನು ಕೊಡೆಂದು ಯಾಚಿಸಿದನು. ಅವನಿಂದ ಅದನ್ನು ಪಡೆದುಕೊಂಡನೋ ಇಲ್ಲವೋ, ಆ ಕೂಡಲೇ, ಎಲ್ಲರೂ ನೋಡುತ್ತಿರುವಂತೆಯೇ, ಸ್ವಾಮಿಯು ವಿರಾಟ್ ಸ್ವರೂಪವನ್ನು ತಳೆದು ಬ್ರಹ್ಮಾಂಡವನ್ನೇ ಆವರಿಸಿಕೊಂಡು ನಿಂತನು. ತನ್ನ ಒಂದು ಹೆಜ್ಜೆಯಿಂದ ಭೂಮಂಡಲವನ್ನು ಆವರಿಸಿ, ಅದನ್ನೆಲ್ಲಾ ಅಳೆದುಕೊಂಡನು. ತನ್ನ ಇನ್ನೊಂದು ಹೆಜ್ಜೆಯನ್ನು ಮೇಲಣ ಎಲ್ಲ ಲೋಕಗಳಿಗೂ ಪ್ರಸರಿಸಿ, ಆವರಿಸಿ, ಅವುಗಳನ್ನೆಲ್ಲಾ ಆ ಒಂದು ಹೆಜ್ಜೆಯಿಂದಲೇ ಅಳೆದುಕೊಂಡನು. ಅಂಥ ಅದ್ವಿತೀಯ ಮಹಿಮೆಯನ್ನುಳ್ಳವು ಭಗವಂತನ ಆ ಎರಡು ಪಾದಗಳು\! 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ ಇದು. ಇದರಲ್ಲಿ ಭಗವಂತನ ಅದ್ವಿತೀಯವಾದ ದ್ವಂದ್ವಸ್ವರೂಪವನ್ನು ವಿಸ್ತರಿಸಿ ಹೇಳಲಾಗಿದೆ. ಭಗವಂತನು ಯಾಅ ಗುಣ ಸ್ವಭಾವದಲ್ಲಿಲ್ಲ. ಯಾವ ವಸ್ತುವಿನಲ್ಲಿಲ್ಲ, ಯಾವುದಕ್ಕೂ ಅವನು ಹೊರತಲ್ಲ – ಎಂಬ ಪರಮಸತ್ಯವನ್ನು ಬಲು ಸ್ವಾರಸ್ಯಪೂರ್ಣವಾಗಿ ವಿವರಿಸಲಾಗಿದೆ. ಲೋಕಿಗರು ಭಗವತ್ಸ್ವರೂಪದ ಈ ಸತ್ಯತೆಯನ್ನರಿತುಕೊಳ್ಳಬೇಕೆಂದೂ, ಭಗವಂತನ ದಿವ್ಯತಿರುವಡಿಗಳನ್ನು ಲೋಕಿಗರು ಆಶ್ರಯಿಸುವುದೇ ಸುಲಭವಾದ ಉಜ್ಜೀವನೋಪಾಯವೆಂದೂ, ಇಲ್ಲಿ ಸ್ಪಷ್ಟವಾಗಿ ಹೇಳಲಾಗುತ್ತದೆ. 



ಆಳ್ವಾರರು ಭಗವದ್ವಿಷಯವಾಗಿ, ಅವನು ಗುಣಸ್ವಭಾವಗಳನ್ನು ಕುರಿತು, ಅನುಭವಿಸಿ ಹಾಡಿರುವುದು ಒಂದು ಸಾವಿರ ಪಾಶುರಗಳು. ಅವುಗಳಲ್ಲಿ ತಿರುವಿಣ್ಣಹರವನ್ನು ಕುರಿತು ಅವರು ಹಾಡಿರುವ ಹತ್ತುಪಾಶುರಗಳನ್ನು ಚೆನ್ನಾಗಿ ಬಲ್ಲವರು, ದ್ವಂದ್ವಸ್ವರೂಪಿಯಾದ, ಸರ್ವವ್ಯಾಪಿಯಾದ ಭಗವಂತನನ್ನು ಅರಿತುಕೊಂಡು, ಶುದ್ಧಚಿತ್ತರಾಗಿ, ಮೇಲಣಲೋಕದವರ ಗೌರವವನ್ನೂ ಪಡೆದುಕೊಳ್ಳುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಆರನೆಯ ದಶಕ ನಾಲ್ಕನೆಯತಿರುವಾಯ್ಮೊೞಿ



೪. ಕುರವೈಯಾಯ್ ಚ್ಚಿಯರೋಡು



೧. ಕುರವೈಯಾಯ್ ಚ್ಚಿಯರೋಡು ಕೋತ್ತದುಮ್ ಕುನ್ ಱಮೊನ್ ಱೀನ್ದಿಯದುಮ್,

ಉರವುನೀರ್ ಪ್ಪೊಯ್ ಹೈನಾಹಮ್ ಕಾಯ್ ನ್ದುಮ್ ಉಟ್ಟಡ ಮಟ್ರುಮ್ ಪಲ,

ಅರವಿಱ್ ಪಳ್ಳಿಪ್ಪಿರಾನ್ ತನ್ ಮಾಯಲೀಲೈಹಳೈಯೇ ಅಂಟ್ರಿ,

ಇರವುನನ್ ಪಹಲುಮ್ ತವಿರ್ ಕಿಲಮ್ ಎನ್ನಕುಱೈನಮಕ್ಕೇ. 



ಆಯ್ ಚ್ಚಿಯರೋಡು = ಗೊಲ್ಲತಿಯರೊಡನೆ, ಕುರವೈಕೋತ್ತದುಮ್ = ರಾಸಕ್ರೀಡೆಯಾಡಿದ್ದನ್ನೂ, ಕುನ್ ಱಮ್ ಒನ್ ಱು= ಬೆಟ್ಟವೊಂದನಲ್ಲಿ, ಏನ್ದಿಯದುಮ್ = ಎತ್ತಿಹಿಡಿದಿದ್ದನ್ನೂ, ಉರವು ನೀರ್ = ವಿಷದ ನೀರಿನ, ಪೊಯ್ ಹೈ = ಮಡುವಿನ, ನಾಹಮ್ = ಸರ್ಪವನ್ನು, ಕಾಯ್ ನ್ದದುಮ್= ತೊಂದರೆಪಡಿಸಿದ್ದನ್ನೂ, ಉಟ್ಟಡಮಟ್ರುಮ್ ಪಲ = ಇವುಗಳನ್ನೆಲ್ಲಾ \(ಇಂಥವುಗಳಿಂದ ಒಳಗೊಂಡ\) ಇನ್ನೂ ಹಲವು ಲೀಲಾಚೇಷ್ಟಿತಗಳನ್ನೂ, ಅರವಿಲ್ = ಸರ್ಪದಮೇಲೆ, ಪಳ್ಳಿಪ್ಪಿರಾನ್ ತನ್ = ಪವಡಿಸಿರುವ ಸರ್ವೇಶ್ವರನ, ಮಾಯಲೀಲೈಹಳೈಯೇ = ಅದ್ಭುತ ಲೀಲೆಗಳನ್ನೇ, ಅಲಟ್ರಿ = ಒದರುತ್ತಾ \(ಸ್ಮರಿಸುತ್ತಾ\), ಇರವುಮ್ ನನ್ ಪಹಲುಮ್ = ಒಳ್ಳೆಯ ಹಗಲನ್ನೂ ರಾತ್ರಿಯನ್ನೂ, ತವಿರ್ ಕಿಲಮ್ = ಕಳೆಯದೆ ಬಿಟ್ಟಿರುವುದಿಲ್ಲ, ಎನ್ನಕುಱೈ = ಇನ್ನು ಯಾವ ಕೊರತೆ, ನಮಕ್ಕೇ = ನಮಗೆ? 



ಗೊಲ್ಲತಿಯರೊಡನೆ ರಾಸಕ್ರೀಡೆಯಾಡಿದ್ದನ್ನೂ, ಬೆಟ್ಟವೊಂದನ್ನು ಎತ್ತಿ ಹಿಡಿದಿದ್ದನ್ನೂ, ವಿಷದ ನೀರಿನ ಮಡುವಿನ ಸರ್ಪವನ್ನು ತೊಂದರೆಗೆ ಈಡುಮಾಡಿದ್ದನ್ನೂ, ಇಂಥವುಗಳನ್ನೊಳಗೊಂಡ ಇನ್ನೂ ಹಲವು ಲೀಲಾಚೇಷ್ಟಿತಗಳನ್ನೂ, ಸರ್ಪದಮೇಲೆ ಪವಡಿಸಿರುವ ಸರ್ವೇಶ್ವರನ ಅದ್ಭುತಲೀಲೆಗಳನ್ನೇ ಸ್ಮರಿಸುತ್ತಾ \(ಒದರುತ್ತಾ\) ಒಳ್ಳೆಯ ಹಗಲನ್ನೂ ರಾತ್ರಿಯನ್ನೂ ಕಳೆಯದೆ ಬಿಟ್ಟಿರುವುದಿಲ್ಲ. ನಮಗೆ ಇನ್ನು ಯಾವ ಕೊರತೆ? 



ಈ ಪಾಶುರದಲ್ಲಿ ಆಳ್ವಾರರು ಭಗವಂತ ಶ್ರೀಕೃಷ್ಣಾವತಾರದ ನಾನಾಅದ್ಭುತಲೀಲಾ ಪ್ರಸಂಗಗಳನ್ನು ಸ್ಮರಿಸಿಕೊಳ್ಳುತ್ತಾರೆ. 



ಶ್ರೀಕೃಷ್ಣನು ನಂದಗೋಕುಲದಲ್ಲಿ ಬಾಲಕನಾಗಿ ಬೆಳೆಯುತ್ತಿದ್ದಾಗ ಅವನು ನಡೆಸಿದ ಪ್ರಸಂಗಗಳಲ್ಲಿ ಇಲ್ಲಿ ಕೆಲವನ್ನು ಉದ್ಧರಿಸಲಾಗುತ್ತಿದೆ. 



“ಕುರವೈಯಾಯ್ ಚ್ಚಿಯರೋಡುಕೋತ್ತದುಮ್” – ಒಂದು ಹುಣ್ಣಿಮೆಯ ಸುಂದರವಾದ ಬೆಳದಿಂಗಳ ರಾತ್ರಿಯಲ್ಲಿ, ಬಾಲಕೃಷ್ಣನು ನಂದವ್ರಜದ ಊರಮುಂದಿನ ಬಯಲಿನಿಂದ ತನ್ನ ವೇಣುವನ್ನು ಅತಿ ಮಧುರವಾಗಿ ನುಡಿಸತೊಡಗಿದನು. ಆ ಇನಿದಾದಗಾನವನ್ನು ಕೇಳಿದೊಡನೆಯೇ, ವ್ರಜದ ಗೋಪಿಯರೆಲ್ಲರೂ ತಮ್ಮತಮ್ಮ ಮನೆಗಳಿಂದ ಹೊರಹೊರಟು, ಕೃಷ್ಣನ ಬಳಿ ಸೇರಿದರು ಮತ್ತು ಆನಂದದಿಂದ ಮೈಮರೆತು ಕುಣಿದಾಡತೊಡಗಿದರು. ಆಗ ನಡೆದ ಮತ್ತೊಂದು ಅದ್ಭುತವೆಂದರೆ, ಒಬ್ಬೊಬ್ಬ ಗೋಪಿಯ ಮಗ್ಗುಲಲ್ಲಿ ಒಬ್ಬೊಬ್ಬ ಕೃಷ್ಣನಾಗಿ, ಭಗವಂತನು ಎಲ್ಲ ಗೋಪಿಯರನ್ನೂ ಪ್ರೇಮಾನಂದದಿಂದ ತಣಿಸಿದನು. ಇದು ಅವರೊಡನೆ ನಡೆಸಿದ ರಾಸಕ್ರೀಡೆಯ ಪ್ರಸಂಗ. 



“ಕುನ್ ಱಮೊನ್ಱೇನ್ದಿಯದುಮ್” – ಇದು ಗೋವರ್ಧನೋದ್ಧರಣವೆಂಬ ಮತ್ತೊಂದು ಅದ್ಭುತಪ್ರಸಂಗ. ನಂದಗೋಕುಲದ ಗೋವಳರು ವರ್ಷಕ್ಕೊಮ್ಮೆ “ದೇವೇಂದ್ರಪೂಜೆ”ಯನ್ನು ನಡೆಸುತ್ತಿದ್ದರು. ಇಂದ್ರನು ಸುರಿಸುವ ಮಳೆಗಾಗಿ ತಮ್ಮ ಕೃತಜ್ಞತೆಯನ್ನು ಈ ರೀತಿಯಲ್ಲಿ ಅವರು ಸೂಚಿಸುತ್ತಿದ್ದರು. ಬಾಲಕೃಷ್ಣನು ನಂದವ್ರಜದ ಹಿರಿಯರನ್ನೆಲ್ಲ ಒಟ್ಟುಗೂಡಿಸಿ, ಇನ್ನು ಮೇಲೆ ಅವರು ದೇವೇಂದ್ರಪೂಜೆಗಿಂತಲೂ ಗೋವರ್ಧನಗಿರಿಯ ಪೂಜೆಯನ್ನು ನಡೆಸಬೇಕೆಂದೂ, ತಮಗೆ ಬರುವ ಮಳೆಗೆ ಗೋವರ್ಧನಗಿರಿಯೇ ಕಾರಣವೆಂದೂ ಹೇಳಿ ಅವರನ್ನು ಒಪ್ಪಿಸಿದನು. ಅದರಂತೆಯೇ, ಆ ಸಲ ಗೋವರ್ಧನಗಿರಿಗೇ ಪೂಜೆಯನ್ನು ಸಲ್ಲಿಸಿ, ಎಡೆನೀಡಲಾಯಿತು. ಬಾಲಕೃಷ್ಣನೇ ಬೇರೊಂದು ರೂಪತಳೆದು, ಗೋವರ್ಧನಗಿರಿಯಿಂದ ಹೊರಬಂದು, ಅವರು ನೀಡಿದ ಎಡೆಯನ್ನು ಸ್ವೀಕರಿಸಿ, ಹರಸಿ, ಕಣ್ಮರೆಯಾದನು. ದೇವೇಂದ್ರನಿಗೆ ಇದರಿಂದ ಅಪಮಾನವಾಯಿತು. ಅದಕ್ಕೆ ತಕ್ಕ ಶಿಕ್ಷೆಯನ್ನುನಂದಗೋಕುಲಕ್ಕೆ ಮಾಡಬೇಕೆಂದು ಹವಣಿಸಿ, ಏಳು ದಿನಗಳ ಕಾಲ ಬಿರುಸುಮಳೆಯನ್ನು ಒಂದೇ ಸಮನಾಗಿ ಸುರಿಸತೊಡಗಿದನು. ಆಗ ಬಾಲಕೃಷ್ಣನು ಆ ಗೋವರ್ಧನ ಗಿರಿಯನ್ನೇ ಎತ್ತಿ ಕೊಡೆಯಂತೆ ಹಿಡಿದು, ಅದರಡಿಯಲ್ಲಿ ಗೋವುಗಳನ್ನೂ ಗೋವಳರನ್ನೂ ದೇವೇಂದ್ರನ ಕೋಟಲೆಯಿಂದ ತಪ್ಪಿಸಿ ರಕ್ಷಿಸಿದನು. 



“ಉರವುನೀರ್.........................ಕಾಯ್ದದುಮ್” – ವ್ರಜದ ಇತರ ಗೋವಳ ಬಾಲಕರ ಜೊತೆಯಲ್ಲಿ ಬಾಲಕೃಷ್ಣನೂ ದನಕರುಗಳನ್ನು ಮೇಯಿಸಲು ಅವುಗಳ ಹಿಂದೆ ಕಾಡಿಗೆ ಹೋಗುತ್ತಿದ್ದನು. ಒಂದು ಸಲ ಅವರು ಯಮುನಾನದಿಯ ಕಾಳೀಯಮಡುವಿನ ಬಳಿಗೆ ಬಂದರು. ಆ ಮಡುವಿನಲ್ಲಿ ಕಾಳೀಯನೆಂಬ ಸರ್ಪವಾಸವಾಗಿದೆಯೆಂದೂ, ನೀರನ್ನೆಲ್ಲಾ ವಿಷಮಯವನ್ನಾಗಿ ಮಾಡಿದೆಯೆಂದೂ, ದನಕರುಗಳಿಗೆ ಇದರಿಂದ ನೀರಿನ ಸೌಕರ್ಯವಿಲ್ಲವೆಂದೂ ಗೋವಳರು ಹೇಳಿದ್ದನ್ನು ಕೃಷ್ಣನುಕೇಳಿದನು. ಮಡುವಿನ ದಡದಲ್ಲಿ ಬೆಳೆದು ನಿಂತಿದ್ದ ಒಂಟಿಕಡಹದ ಮರವನ್ನೇರಿ, ಬಾಲಕೃಷ್ಣನು ನೇರವಾಗಿ ಮಡುವಿನೊಳಕ್ಕೆ ಧುಮುಕಿದನು. ಎಷ್ಟು ಹೊತ್ತಾದರೂ ಅವನು ಮೇಲಕ್ಕೆ ಬಾರದ್ದನ್ನು ಕಂಡು ಗೋವಳರು ಮರುಗಿದರು. ಭಯದಿಂದ ಕಂಗಾಲಾದರು. ಬಾಲಕೃಷ್ಣನು ಕಾಳೀಯಸರ್ಪದೊಡನೆ ಸೆಣಸಿ, ಅದರೊಡನೆ ನೀರ ಮೇಲಕ್ಕೆ ಬಂದು, ಅದರ ಹೆಡೆಯನ್ನೇರಿ ನಿಂತು ಕುಣಿದಾಡತೊಡಗಿದನು. ಹೀಗೆ ಅದನ್ನು ಹಣ್ಣುಮಾಡಿ, ಕಾಳಿಯನನ್ನು ಕ್ಷಮಿಸಿ, ಸಮುದ್ರಕ್ಕೆ ಹೋಗುವಂತೆ ಅದನ್ನು ಬೀಳ್ಕೊಟ್ಟನು. 



ಆಳ್ವಾರರು ಹೇಳುತ್ತಾರೆ: ಅನಂತಶಯನಾಗಿರುವ ಭಗವಂತನು ಬಾಲಕೃಷ್ಣನಾಗಿ ನಡೆಸಿದ ನಾನಾಅದ್ಭುತಲೀಲಾ ಚೇಷ್ಟಿತಗಳನ್ನೂ, ಇನ್ನೂ ಹಲವಾರು ಲೀಲೆಗಳನ್ನೂ ನಾನು ಸ್ಮರಿಸಿಕೊಳ್ಳುತ್ತಾ, ರಾತ್ರಿಯೂ ಹಗಲೂ ನಾನು ಕಾಲಕಳೆಯುತ್ತೇನೆ. ಆದ್ದರಿಂದ ನನಗೆ ಯಾವ ಬಗೆಯ ಭಯವೂ ಇಲ್ಲ ಸಂಕಟವೂ ಇಲ್ಲ. 



೨. ಕೇಯತ್ತೀಙ್ಗುೞಲೂದಿಟ್ರುಮ್ ನಿರೈಮೇಯ್ ತ್ತದುಮ್, ಕೆಣ್ಡೈಯೊಣ್ ಕಣ್,

ವಾಶಪ್ಪೂಙ್ಗುೞಲ್ ಪಿನ್ನೈತೋಳ್ ಹಳ್ ಮಣನ್ದದುಮ್ ಮಟ್ರುಮ್ ಪಲ, 

ಮಾಯಕ್ಕೋಲಪ್ಪಿರಾನ್ ತನ್ ಶೆಯ್ಗೈ ನಿನೈನ್ದು ಮನಮ್ ಕುೞೈನ್ದು,

ನೇಯತ್ತೋಡು ಕೞಿನ್ದ ಪೋದು ಎನಕ್ಕೂ ಎವ್ವುಲಹಮ್ ನಿಹರೇ. 



ಕೇಯಮ್ = ರಾಗಪೂರ್ಣವಾದ \(ಅತ್ಯಂತ ಮನೋಹರವಾದ\), ತೀಮ್ ಕುೞಲ್ = ಮಧುರವಾದ ಕೊಳಲನ್ನು, ಊಡಿಟ್ರುಮ್ = ನುಡಿಸಿದ್ದನ್ನೂ, ನಿರೈ = ದನಕರುಗಳ ಮಂದೆಯನ್ನು ಮೇಯ್ ತ್ತದುಮ್ = ಮೇಯಿಸಿದ್ದನ್ನೂ, ಕೆಣ್ಡೈ = ಕೆಂಡೆಮೀನಿನಂತೆ, ಒಣ್ ಕಣ್ = ಸೊಗಸಾದ ಕಣ್ಣುಗಳ, ವಾಶಮ್ ಪೂಕುೞಲ್ = ಪರಿಮಳ ತುಂಬಿದ ಹೂವನ್ನು ತಲೆಗೆ ಮುಡಿದಿರುವ, ಪಿನ್ನೈ = ನಪ್ಪಿನ್ನೈ ದೇವಿಯ \(ಸತ್ಯೆಯ\), ತೋಳ್ ಹಳ್ = ತೋಳುಗಳನ್ನು, ಮಣನ್ದದುಮ್ = ಮದುವೆಯಾದದ್ದನ್ನೂ, ಮಟ್ರುಮ್ ಪಲ = ಇನ್ನೂ ಅನೇಕ, ಮಾಯಮ್ ಕೋಲಮ್ ಪಿರಾನ್ ತನ್ ಶೆಯ್ ಹೈ = ಆಶ್ಚರ್ಯಕಾರಕನೂ ದಿವ್ಯಸುಂದರನೂ ಆದ ಸ್ವಾಮಿಯ \(ಪ್ರಭುವಿನ\) ಕೆಲಸಗಳನ್ನು, ನಿನೈನ್ದು = ನೆನೆನೆನೆದು, ಮನಮ್ ಕುೞೈನ್ದು = ಮನಸ್ಸನ್ನು ಕರಗಿಸಿ, ನೇಯತ್ತೋಡು = ಪ್ರೇಮಪೂರ್ಣವಾಗಿ, ಕೞನ್ದ ಪೋದು = ಕಳೆಯುತ್ತಿರುವಾಗ, ಎನಕ್ಕೂ = ನನಗೆ, ಎವ್ವುಲಹಮ್ = ಯಾವ ಲೋಕವಾದರೂ, ನಿಹರೇ = ಸರಿಸಾಟಿಯೇ? 



ಅತ್ಯಂತ ಮನೋಹರವಾದ \(ಗಾನಮಯವಾದ\) ಮಧುರವಾದ ಕೊಳಲನ್ನು ನುಡಿಸಿದ್ದನ್ನೂ, ದನಕರುಗಳ ಮಂದೆಯನ್ನು ಮೇಯಿಸಿದ್ದನ್ನೂ, ಕೆಂಡೆಮೀನಿನಂತೆ ಸುಂದರವಾದ ಕಣ್ಣುಗಳುಳ್ಳ, ಪರಿಮಳ ತುಂಬಿದ ಹೂವನ್ನು ತಲೆಗೆ ಮುಡಿದಿರುವ ನಪ್ಪಿನ್ನೈದೇವಿಯ \(ಸತ್ಯೆಯ\) ಕೈಹಿಡಿದಿದ್ದನ್ನೂ, ಇನ್ನೂ ಅನೇಕ ಆಶ್ಚರ್ಯಕಾರಕವಾದ, ದಿವ್ಯಸುಂದರನಾದ ಪ್ರಭುವಿನ ಕಾರ್ಯಗಳನ್ನು ನೆನೆನೆನೆದು, ಮನಸ್ಸುಕರಗಿಸಿ, ಪ್ರೇಮಪೂರ್ಣವಾಗಿ ಕಳೆಯುತ್ತಿರುವಾಗ, ನನಗೆ ಯಾವ ಲೋಕವಾದರೂ ಸರಿಸಾಟಿಯೇ? 



ಹಿಂದಿನ ಪಾಶುರದಲ್ಲಿ ಭಗವದ್ವಿಷಯಗಳನ್ನು ಹಗಲೂ ಇರುಳೂ ಎಡೆಬಿಡದಂತೆ ಉಚ್ಚರಿಸುತ್ತಾ ಕಾಲಕಳೆಯುವುದು ಭಗವಂತನಲ್ಲಿ ಭಕ್ತಿಮಾಡುವುದು, ಅವನನ್ನು ಒಲಿಸಿಕೊಳ್ಳುವುದು ಒಂದು ಹಂತವೆನ್ನಲಾಯಿತು. ಇಲ್ಲಿ ಭಗವಂತನ ದಿವ್ಯಾದ್ಭುತಚರ್ಯೆಗಳನ್ನು ಸ್ಮರಿಸುತ್ತಾ, ಮನಸ್ಸನ್ನು ಭಕ್ತಿಪೂರ್ಣವಾಗಿ ಮಾಡುವುದು ಇನ್ನೊಂದು ಹಂತ ಎನ್ನಲಾಗುತ್ತದೆ. 



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ, ತನ್ನ ವೇಣುಗಾನದಿಂದ ಜಗತ್ತನ್ನೇ ಮೋಹಗೊಳಿಸಿದನು. ಇತರ ಗೋವಳ ಬಾಲಕರ ಸಂಗಡ ದನಕರುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದನು. ಅವನು ನಪ್ಪಿನನೈದೇವಿಯನ್ನು ಕೈಹಿಡಿದದ್ದು ಒಂದು ಅದ್ಭುತ ಪ್ರಸಂಗವೇ\! ನಪ್ಪಿನ್ನೈದೇವಿ ಪರಮಸುಂದರಿ. ಅವಳ ತಂದೆ ಗೋವಳರ ಒಡೆಯನಾದ ಕುಂಅನು. ಅವನು ಏಳು ಗೂಳಿಗಳನ್ನು ಕೊಬ್ಬಿಸಿ ಬೆಳೆಸಿದ್ದನು. ಅವುಗಳನ್ನು ಒಟ್ಟಿಗೆ ಯಾರು ಪಳಗಿಸಿ ಕಟ್ಟಿಹಾಕುವನೋ ಅವನಿಗೆ ತನ್ನ ಮಗಳಾದ ಸತ್ಯೆಯನ್ನು \(ನಪ್ಪಿನ್ನೈಯನ್ನು\) ಕೊಟ್ಟು ಮದುವೆ ಮಾಡಿಕೊಡುವುದಾಗಿ ಫಣತೊಟ್ಟಿದ್ದನು. ಶ್ರೀಕೃಷ್ಣನು ಆ ಕಾರ್ಯವನ್ನು ಮಾಡಿ, ನಪ್ಪಿನ್ನೈಯನ್ನು ಮದುವೆಯಾದದ್ದು. 



ಆಳ್ವಾರರು ಹೇಳುತ್ತಾರೆ: ಶ್ರೀಕೃಷ್ಣಾವತಾರದಲ್ಲಿ ನಡೆಸಿದ ನಾನಾ ಅದ್ಭುತಾಶ್ಚರ್ಯ ಪ್ರಸಂಗಗಳನ್ನು ಸ್ಮರಿಸುತ್ತಾ, ಮನಸ್ಸನ್ನು ಭಕ್ತಿಯಿಂದ ತುಂಬಿಸಿಕೊಂಡು ಕಾಲಕಳೆಯುತ್ತೇನೆ. ನನ್ನ ಈ ಆನಂದವು ಬೇರೆ ಯಾವ ಲೋಕದಲ್ಲೂ ದೊರೆಯುವುದಿಲ್ಲ. 



೩. ನಿಹರಿಲ್ ಮಲ್ಲರೈಚ್ಚೆಟ್ರದುಮ್ ನಿರೈಮೇಯ್ ತ್ತದುಮ್ ನೀಳ್ ನೆಡುಙ್ಗೈ,

ಶಿಹರಮಾಕಳಿೞಟ್ಟದುಮ್ ಇವೈಪೋಲವನವುಮ್ ಪಿಱವುಮ್,

ಪುಹರ್ ಕೊಳ್ ಶೋದಿಪ್ಪಿರಾನ್ ತನ್ ಶೆಯ್ ಹೈ ನಿನೈನ್ದು ಪುಲಮ್ಬಿ, ಎನ್ಱುಮ್

ನುಹರವೈಹಲ್ ವೈಹಪ್ಪೆಟ್ರೇನ್ ಎನಕ್ಕೂ ಎನ್ನಿನಿನೋವದುವೇ. 



ನಿಹರ್ ಇಲ್ = ಸಾಟಿಯಿಲ್ಲದ, ಮಲ್ಲರೈ = ಮಲ್ಲರನ್ನು, ಶೆಟ್ರದುಮ್ = ಕೊಂದದ್ದನ್ನೂ, ನಿರೈಮೇಯ್ ತ್ತದುಮ್ = ದನಕರುಗಳನ್ನು ಮೇಯಿಸಿದ್ದನ್ನೂ, ನೀಳ್ = ಉದ್ದನಾದ, ನೆಡುಙ್ಗೈ= ಸೊಂಡಲುಳ್ಳ, ಶಿಹರ = ಎತ್ತರವಾದ, ಮಾ = ಬಲಿಷ್ಠವಾದ, ಕಳಿಱು = ಆನೆ \(ಸಲಗವನ್ನು\)ಯನ್ನು, ಅಟ್ಟದುಮ್ = ಅಡಗಿಸಿದ್ದನ್ನೂ, ಇವೈಪೋಲನವುಮ್ = ಇವುಗಳಂಥವೇ ಆದ, ಪಿಱವುಮ್ = ಹುಟ್ಟಿಕೊಂಡವನ್ನೂ, ಪುಹರ್ ಕೊಳ್ = ಹೊಳೆಹೊಳೆಯುವ, ಶೋದಿ = ಜ್ಯೋತಿಸ್ವರೂಪಿಯಾದ,ಪಿರನ್ ತನ್ = ಪ್ರಭುವಿನ, ಶೆಯ್ ಹೈ = ಕಾರ್ಯಗಳನ್ನು, ನಿನೈನ್ದು = ನೆನೆಯುತ್ತಲೂ, ಪುಲಮ್ಬಿ = ಹಲುಬುತ್ತಲೂ ಎನ್ ಱುಮ್ = ಯಾವಾಗಲೂ, ನುಹರ = ಅನುಭವಿಸುತ್ತಲೂ, ವೈಹಲ್ = ಕಾಲವನ್ನು, ವೈಹಪ್ಪೆಟ್ರೇನ್ = ವೃದ್ಧಿಗೊಳಿಸುತ್ತಿದ್ದೇನೆ, ಎನಕ್ಕು = ನನಗೆ, ಇನಿ = ಇನ್ನು, ಎನ್ = ಏನು, ನೋವದುವೇ = ಬೇಡಿಕೊಳ್ಳುವುದೇನಿದೆ? 



ಸಾಟಿಯಿಲ್ಲದ ಮಲ್ಲರನ್ನು ಸದೆಬಡಿದದ್ದನ್ನೂ, ದನಕರುಗಳನ್ನು ಮೇಯಿಸಿದ್ದನ್ನೂ, ಉದ್ದನಾದ ಸೊಂಡಿಲುಳ್ಳ ಎತ್ತರವೂ ಬಲಿಷ್ಠವೂ ಆದ ಸಲಗವನ್ನು ಅಡಗಿಸಿದ್ದನ್ನೂ, ಇಂಥವುಗಳೇ ಆದ ಹುಟ್ಟಿಕೊಂಡವನ್ನೂ, ಹೊಳೆಹೊಳೆಯುವ ಜ್ಯೋತಿಸ್ವರೂಪಿಯಾದ ಪ್ರಭುವಿನ ಕಾರ್ಯಗಳನ್ನು ನೆನೆಯುತ್ತಲೂ ಹಲುಬುತ್ತಲೂ ಯಾವಾಗಲೂ ಅನುಭವಿಸುತ್ತಲೂ ಕಾಲವನ್ನು ವೃದ್ಧಿಗೊಳಿಸುತ್ತಿದ್ದೇನೆ. ನನಗಿನ್ನು ಬೇಡಿಕೊಳ್ಳುವುದೇನಿದೆ?



ಭಗವಂತನ ಶ್ರೀಕೃಷ್ಣಾವತಾರದ ಇನ್ನೂ ಕೆಲವು ಅದ್ಭುತ ಪ್ರಸಂಗಗಳನ್ನು ಇಲ್ಲಿ ಸ್ಮರಿಸಿಕೊಳ್ಳಲಾಗಿದೆ. 



“ನಿಹರಿಲ್ ಮಲ್ಲರೈಚೆಟ್ರದುಮ್”, ನೀಳ್ ನೆಡುಙ್ಗೈಶಿಹರಮಾ ಕಳಿಱಟ್ಟದುಮ್” – ಇವುಗಳಲ್ಲಿ ಮೊದಲನೆಯದೇ ಕುವಲಯಾಪೀಡವೆಂಬ ಮದ್ದಾನೆಯನ್ನು ಅಡಗಿಸಿದ್ದು ಅನಂತರ ಎದುರಿಸಿ ಸದೆಬಡಿದದ್ದು ಮುಷ್ಟಿಕಚಾಣುರರೆಂಬ ಜಟ್ಟಿಗಳನ್ನು ಸದೆಬಡಿದದ್ದು. ಈ ಎರಡಕ್ಕೂಕಂಸನೇ ಕಾರಣ. ಹೇಗಾದರೂ ಮಾಡಿ ಕೃಷ್ಣನನ್ನು ಕೊಲ್ಲಿಸಬೇಕೆಂದು ಕೃಷ್ಣಹುಟ್ಟಿದಾಗಿನಿಂದಲೂ ಹವಣಿಸಿ, ಪ್ರಯತ್ನಿಸಿದ್ದ ಕಂಸನು, ಕಡೆಯ ಪ್ರಯತ್ನಗಳಾಗಿ ಇವುಗಳನ್ನು ಯೋಜಿಸಿದನು. ಧನುರ್ಯಾದದ ನಿಮಿತ್ತವಾಗಿ ಬಲರಾಮಕೃಷ್ಣರನ್ನು ಮಧುರೆಗೆ ಬರಮಾಡಿಕೊಂಡನು. ಮಧುರೆಯ ಹೆಬ್ಬಾಗಿಲಲ್ಲೇ ಕಾದಿತ್ತು ಒಂದು ಪಿಡುಗು. ಅದೇ ಕುವಲಯಾಪೀಡವೆಂಬ ಮದ್ದಾನೆ. ಅದನ್ನು ಚೆನ್ನಾಗಿ ಕೊಬ್ಬಿಸಿ, ಬಲರಾಮಕೃಷ್ಣರನ್ನು ಕಂಡಕೂಡಲೇ ಮುನ್ನುಗ್ಗಿ ಅವರನ್ನು ತಿಳಿದುಕೊಳ್ಳಬೇಕೆಂಬುದು ಹವಣಿಕೆ. ಆದರೆ, ಕೃಷ್ಣನು ಅದನ್ನು ದಿಟ್ಟತನದಿಂದ ಎದುರಿಸಿದ. ಅದರ ಒಂದು ದಂತವನ್ನೇ ಮುರಿದುಕೊಂಡು, ಅದರಿಂದಲೇ ಅದನ್ನು ಅಡಗಿಸಿದ. 



ಆಮೇಲೆ ಬಂದದ್ದು ಮಲ್ಲಯುದ್ಧ. ಅಪ್ರತಿಮ ವೀರರಾದ ಮುಷ್ಟಿಕ ಚಾಣೂರರನ್ನು ಎದುರಿಸಿ, ಅವರೊಡನೆ ಕುಸ್ತಿಪಂದ್ಯ ನಡೆಸಬೇಕೆಂದು ಅವರಿಗೆ ಆಣತಿಯಾಯಿತು. ಬಲರಾಮನೂ ಕೃಷ್ಣನೂ ಬಾಲಕರೇ ಆಗಿ, ಆ ಮಲ್ಲರಿಗೆ ಸರಿಸಾಟಿಯಿಲ್ಲದವರಾಗಿದ್ದರೂ ಸಹ, ಬಲರಾಮನು ಮುಷ್ಟಿಕನನ್ನೂ, ಕೃಷ್ಣನು ಚಾಣುರನನ್ನೂ ಎದುರಿಸಿ, ಅವರನ್ನು ಸದೆ ಬಡಿದರು. 



“ಇವೈ ಪೋಲನವುಮ್ ಪಿಱವುಮ್” – ಶ್ರೀಕೃಷ್ಣನು ನಡೆಸಿದ ಅದ್ಭುತ ಸಾಹಸಗಳು ಒಂದೆ ಎರಡೇ\! ಹೇಳಿದಷ್ಟೂ ಮುಗಿಯುವಂಥವಲ್ಲ. ಬಾಲ್ಯದಲ್ಲಿ ನಡೆಸಿದ ಅದ್ಭುತಗಳಂತು ಕಂಸನ ಪ್ರಯತ್ನಗಳನ್ನು ವಿಪಲಗೊಳಿಸಲು ನಡೆಸಿದ್ದಾದರೆ, ಯುವಕನಾದ ಮೇಲೆ ಮಾಡಿದ ಅನೇಕಾನೇಕ ಕಾರ್ಯಗಳು ಸಜ್ಜನರಕ್ಷಣೆಗೂ ದುರ್ಜನ ನಿರಸನಕ್ಕೂ ಬೇಕಾದವು. ಅವುಗಳನ್ನು ಒಂದೊಂದನ್ನೂ ಸ್ಮರಿಸಿಕೊಂಡು ಆನಂದಿಸಬೇಕಾದದ್ದು ಭಕ್ತನ ಕರ್ತವ್ಯ. ಅದರಿಂದ ಅವನ ಭಕ್ತಿವೃದ್ಧಿಹೊಂದುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಶ್ರೀಕೃಷ್ಣಾವತಾರದ ನಾನಾ ಅದ್ಭುತಪ್ರಸಂಗಗಳನ್ನು ಸ್ಮರಿಸಿಕೊಳ್ಳುತ್ತ, ಆ ಪರಂಜ್ಯೋತಿಸ್ವರೂಪಿಯ ದಿವ್ಯಕಾರ್ಯಗಳನ್ನು ಎಡೆಬಿಡದೆ ನೆನೆಯುತ್ತ, ಹೇಳಿಕೊಳ್ಳುತ್ತಾ ಕಾಲಕಳೆಯುತ್ತಿರುವ ನನಗೆ ಬೇರೆ ಯಾವ ಆಶೆಯೂ ಇಲ್ಲ ಆಸಕ್ತಿಯೂ ಇಲ್ಲ. ನಾನು ಬೇಡಿಕೊಳ್ಳುವುದಾದರೂ ಬೇರೇನಿದೆ? 



೪. ನೋವವಾಯ್ ಚ್ಚಿ ಉರಲೋಡಾರ್ ಕ್ಕ ಇರಙ್ಗಿಟ್ರುಮ್ ವಂಜಪೆಣ್ಣೈ,

ಶಾವಪ್ಪಾಲುಣ್ಡಾದುಮ್ ಊರ್ ಶಹಡಮಿಱಚ್ಚಾಡಿಯದುಮ್, 

ತೇವಕ್ಕೋಲಪ್ಪಿರಾನ್ ತನ್ ಶೆಯ್ ಹೈನಿನೈನ್ದು ಮನಙ್ಗುೞೈನ್ದು,

ಮೇವಕ್ಕಾಲಙ್ಗಳ್ ಕೂಡಿನೇನ್ ಎನಕ್ಕು ಎನ್ನಿನಿ ವೇಣ್ಡುವದೇ. 



ನೋವ ಆಯ್ ಚ್ಚಿ = ಗೊಲ್ಲತಿಯು \(ಯಶೋದೆ ತಾಯಿಯು\) ಸಂಕಟಪಡುವಂತೆಯೂ, ಉರಲೋಡು ಆರ್ ಕ್ಕ = ಒರಳಿಗೆ ಕಟ್ಟಿಹಾಕಿಯೂ, ಇರಙ್ಗಿಟ್ರುಮ್ = ಮತ್ತೆ ಕರುಣಿಸಿದ್ದೂ, ವಂಜಪೆಣ್ಣೈ = ವಂಚಕಳಾದ ಹೆಣ್ಣನ್ನು, ಶಾವ = ಸಾಯುವಹಾಗೆ, ಪಾಲುಣ್ಡದುಮ್ = ಅವಳ್ ಎದೆ ಹಾಲನ್ನು ಕುಡಿದದ್ದನ್ನೂ, ಊರ್ ಶಹಡಮ್ = ಮುನ್ನುಗ್ಗಿ ಬಂದ ಶಕಟನನ್ನು, ಇಱ = ಸಾಯುವಂತೆ, ಶಾಡಿಯದುಮ್ = ಝಾದಿಸಿ ಒದೆದದ್ದನ್ನೂ, ತೇವಮ್ ಕೋಲಮ್ = ದಿವ್ಯಸುಂದರನಾದ, ಪಿರಾನ್ ತನ್ = ಸ್ವಾಮಿಯ, ಶೆಯ್ಹೈ = ಕೆಲಸಗಳನ್ನು \(ಲೀಲಾಚೇಷ್ಟಿತಗಳನ್ನು\), ನಿನೈನ್ದು = ನೆನೆದು, ಮನಮ್ = ಮನಸ್ಸು, ಕುೞೈನ್ದು = ಕಾಗಿ, ಮೇವ = \(ಶಾಶ್ವತವಾಗಿ\)ಹೊಂದಿಕೊಂಡಿರುವಂತೆ ಕಾಲಙ್ಗಳ್ = ಕಾಲಗಳನ್ನು, ಕೂಡಿನೇನ್ = ಒಟ್ಟುಮಾಡಿಕೊಂಡೆನು, ಎನಕ್ಕೂ = ನನಗೆ, ಎನ್ ಇನಿ = ಇನ್ನೇನು, ವೇಣ್ಡುವದೇ = ಬೇಡಿಕೊಳ್ಳತಕ್ಕದ್ದು? 



ತಾಯಿಯಶೋದೆಯು ಸಂಕಟದಿಂದ ಒರಳಿಗೆ ಕಟ್ಟಿಹಾಕಿ ಬಳಿಕ ಕರುಣೆ ತೋರಿದ್ದನ್ನೂ, ವಂಚಕಳಾದ ಹೆಣ್ಣುಸಾಯುವಂತೆ ಅವಳ ಎದೆ ಹಾಲನ್ನು ಕುಡಿದದ್ದನ್ನೂ, ಮುನ್ನುಗ್ಗಿ ಬಂದ ಶಕಟನನ್ನು ಸಾಯುವಂತೆ ಕಾಲು ಝಾಡಿಸಿ ಒದೆದದ್ದನ್ನೂ, ದಿವ್ಯಸುಂದರನಾದ ಪ್ರಭುವಿನಲೀಲಾಚೇಷ್ಟಿತಗಳನ್ನು ನೆನೆಯುತ್ತಲೂ, ಮನಸ್ಸು ಕರಗಿ, ಶಾಶ್ವತವಾಗಿ ಹೊಂದಿಕೊಂಡಿರುವಂತೆ, ಕಾಲಗಳನ್ನು ಒಟ್ಟುಗೂಡಿಸಿಕೊಂಡಿದ್ದೇನೆ. ನನಗೆ ಇನ್ನೇನು ಬೇಡತಕ್ಕದ್ದು? 



ಇಲ್ಲಿ ಭಗವಂತನು ಕೃಷ್ಣಾವತಾರಿಯಾಗಿ, ಬಹಳ ಎಳೆಯ ಮಗುವಾಗಿದ್ದಾಗಲೇ ನಡೆಸಿದ ಕೆಲವು ಲೀಲೆಗಳನ್ನು ಸ್ಮರಿಸಿಕೊಳ್ಳಲಾಗಿದೆ. 



“ನೋವವಾಯ್ ಚ್ಚಿ.........................ಇರಙ್ಗಿಟ್ರುಮ್” – ಮಗುವಾದ ಕೃಷ್ಣನು ನಂದಗೋಕುಲದಲ್ಲಿ ಎಲ್ಲರ ಮನೆಗಳಲ್ಲೂ ಮಾಡುತ್ತಿದ್ದ ಚೇಷ್ಟೆಗಳನ್ನು ಕುರಿತು, ಗೊಲ್ಲತಿಯರುತಾಯಿಯಶೋದೆಗೆ ದೂರು ಹೇಳುತ್ತಿದ್ದರು. ಇದನ್ನೆಲ್ಲಾ ಕೇಳಿ ಸಹಿಸದೆ, ಕೋಪಗೊಂಡು, ಯಶೋದೆಯು ಕೃಷ್ಣನನ್ನು ಮನೆಯ ಮುಂದಿನ ಒರಳಿಗೆ ಕಟ್ಟಿಹಾಕಿದಳು. ಕೃಷ್ಣನು ಆ ಒರಳನ್ನೂ ತನ್ನೊಡನೆ ಎಳೆದುಕೊಂಡು, ಪುಷ್ಟವಾಗಿ ಬೆಳೆದುನಿಂತಿದ್ದ ಅವಳಿ ಮತ್ತೀಮರಗಳ ನಡುವೆ, ಆ ಒರಳನ್ನು ನುಸುಳಿಸಲು ಯತ್ನಿಸುತ್ತಿದ್ದಾಗ, ಆ ಮರಗಳು ಪಟಪಟನೆ ಭಾರಿ ಸದ್ದಿನಿಂದ ಬಿದ್ದುಹೋದವು. ಸದ್ದನ್ನು ಕೇಳಿ ಹೆದರಿದ ಇಡಿಯ ನಂದಗೋಕುಲವೇ ಅಲ್ಲಿಗೆ ಬಂದು, ಆ ಮಹದಾಶ್ಚರ್ಯವನ್ನು ಕಂಡು ಭ್ರಾಂತರಾದರು. ತಾಯಿಯಶೋದೆಯ ಎದೆ ಪುತ್ರವಾತ್ಸಲ್ಯದಿಂದ ಕರಗಿತು. ಅವಳು ಮಗುವನ್ನು ಬಾಚಿತಬ್ಬಿಕೊಂಡು, ತನ್ನ ತಪ್ಪಿಗಾಗಿ ಮಿಡಿದು, ಮುದ್ದಾಡಿದಳು. ಇಲ್ಲಿಯ ಭವ್ಯ ಚಿತ್ರ ಇದು. 



“ವಂಜಿಪೆಣ್ಣೈ...........................ಪಾಲುಣ್ಡದುಮ್” – ಶ್ರೀಕೃಷ್ಣನಿನ್ನೂ ಹಾಲಹಸುಳೆ. ಬಂದಳುಪೂತನಿಯೆಂಬ ರಾಕ್ಷಸಿ, ಕಂಸನಿಂದ ಪ್ರೇರಿತಳಾಗಿ, ಅವನನ್ನು ಕೊಲ್ಲಲು ತಾಯಿ ಯಶೋದೆಯಿಲ್ಲದ ಸಮಯವನ್ನು ಹೊಂಚಿ, ಅವಳಂತೆ ವೇಷವನ್ನಳವಡಿಸಿಕೊಂಡು, ಕೃಷ್ಣನನ್ನೆತ್ತಿಕೊಂಡು, ತನ್ನ ವಿಷದ ಎದೆ ಹಾಲನ್ನು ಊಡಿಸಿದಳು. ಅವನದನ್ನು ಸಹಜವಾಗಿಯೇ ಚಪ್ಪರಿಸುತ್ತಾ ಕುಡಿಯುತ್ತಾ ಅದರೊಡನೆ ಅವಳ ಪ್ರಾಣವನ್ನೂ ಹೀರಿ, ಅವಳನ್ನು ಕೊಂದನು.



“ಊರ್ ಶಹಡಮ್...............................ಶಾಡಿಯದುಮ್” – ಪೂತನಿಯ ಹಿಂದೆಯೇ ಬಂದವನು ಶಕಟಾಸುರ. ಗಾಡಿಯ ವೇಷದಲ್ಲಿ ಬಂದು, ವೇಗವಾಗಿ ಅವನ ಮೇಲೆ ನುಗ್ಗಿ ಹರಿದು ಅವನನ್ನು ಕೊಲ್ಲಬೇಕೆಂಬ ಉದ್ದೇಶದಿಂದ, ಹಸುಗೂಸು ಸಹಜವಾಗಿ ಕೈಕಾಲುಗಳನ್ನು ಆಡಿಸುವ ಹಾಗೆಯೇ, ಕೃಷ್ಣನು ನುಗ್ಗಿ ಬಂದ ಗಾಡಿಯನ್ನು ಕಾಲಿನಿಂದ ಒದೆದು, ಅದನ್ನು ಪುಡಿಪುಡಿಮಾಡಿದನು. 



ಆಳ್ವಾರರು ಹೇಳುತ್ತಾರೆ: ದಿವ್ಯಸುಂದರನಾದ ಸರ್ವೇಶ್ವರನು ತನ್ನ ನಾನಾಅವತಾರಗಳಲ್ಲಿ – ಅದರಲ್ಲೂ ಕೃಷ್ಣಾವತಾರದಲ್ಲಿ – ನಡೆಸಿದ ಅತಿಮಾನುಷಲೀಲೆಗಳನ್ನು ಸ್ಮರಿಸುತ್ತಾ, ಮನಸ್ಸನ್ನು ಕರಗಿಸಿ ಹದಮಾಡಿ, ತ್ರಿಕಾಲಗಳಲ್ಲಿಯೂ ಅವುಗಳೊಂದಿಗೆ ಕೂಡಿ, ಅನುಭವಿಸಿ, ಆನಂದಿಸುತ್ತಿರುವ ನನಗೆ ಬೇಡುವಂಥಾದ್ದು ಬೇರೆ ಏನಿದೆ?



೫. ವೇಣ್ಡಿತ್ತೇವರಿರಕ್ಕ ವನ್ದು ಪಿಱನ್ದದುಮ್ ವೀಙ್ಗಿರುಳ್ ವಾಯ್

ಪೂಣ್ಡು, ಅನ್ ಱು ಅನ್ನೈ ಪುಲಮ್ಬಪ್ಪೋಯ್ ಅಙ್ಗೋ ರಾಯ್ಕ್ಕೂಲಮ್ ಪುಕ್ಕದುಮ್,

ಕಾಣ್ಡಲಿನ್ ಱಿವಳರ್ ನ್ದು ಕಂಜನೈ ಕುಂಜವಂಜಮ್ ಶೆಯ್ ದದುಮ್,

ಈಣ್ಡು ನಾನ್ ಅಲಟ್ರಪ್ಪೆಟ್ರೇನ್ ಎನಕ್ಕೆನ್ನ ಇಹಲುಳದೇ. 



ವೇಣ್ಡಿ = ಒದಗಿಬರಲೇಬೇಕೆಂದು, ತೇವರ್ = ದೇವತೆಗಳು, ಇರೈಕ್ಕ = ಪ್ರಾರ್ಥಿಸಲು, ವನ್ದು = ಭೂಲೋಕಕ್ಕೆ ಬಂದು, ಪಿಱನ್ದದುಮ್ = ವತರಿಸಿದ್ದುದನ್ನೂ, ವೀಙ್ಗು = ಪ್ರಬಲವಾದ, ಇರುಳ್ ವಾಯ್ = ಕತ್ತಲಲ್ಲಿ, ಅನ್ ಱು = ಅಂದು, ಅನ್ನೈ = ತಾಯಿಯು \(ಯಶೋದೆಯು\), ಪುಲಮ್ಬ = ಗೋಳಾಡಲು, ಪೋಯ್ = ಹೋಗಿ, ಅಙ್ಗು = ಅಲ್ಲಿ, ಓರ್ ಆಯ್ ಕ್ಕೂಲಮ್ = ಪ್ರಸಿದ್ಧವಾದ ಗೋವಳರ ಕುಲವನ್ನು \(ನಂದಗೋಕುಲವನ್ನು\), ಪುಕ್ಕದುಮ್ = ಪ್ರವೇಶಿಸಿದ್ದನ್ನೂ, ಕಾಣ್ಡಲ್ = ಕಾಣುವಿಕೆ, ಇನ್ ಱಿ = ಇಲ್ಲದಂತೆ, ವಳರ್ ನ್ದದು = ಬೆಳೆದು, ಕಂಜನೈ = ಕಂಸನನ್ನು, ತುಂಜ = ಸಂಹರಿಸಲು, ವಂಜಮ್ = ವಂಚನೆಯನ್ನು \(ಕಪಟವನ್ನು\), ಶೆಯ್ ದದುಮ್ = ನಡೆಸಿದ್ದನ್ನೂ, ಈಣ್ಡು = ಇಲ್ಲಿಯೇ, ನಾನ್ = ನಾನು, ಅಲಟ್ರಪ್ಪೆಟ್ರೇನ್ = ಹಲುಬಿ ಪಡೆದುಕೊಂಡೆನು, ಎನಕ್ಕೂ = ನನಗೆ, ಎನ್ನ = ಏನು, ಇಹಲ್ = ಕೊರತೆ, ಉಳದೇ = ಇರುವುದೇ? 



\(ತಮ್ಮ ಕಷ್ಟಕ್ಕೆ\) ಒದಗಿ ಬರಲೇಬೇಕೆಂದು, ದೇವತೆಗಳು ಪ್ರಾರ್ಥಿಸಲು, ಭೂಲೋಕಕ್ಕೆ ಬಂದು ಅವತರಿಸಿದ್ದನ್ನೂ, ಪ್ರಬಲವಾದ ಕತ್ತಲಲ್ಲಿ, ಅಂದು, ತಾಯಿಯು \(ಯಶೋದೆಯು\) ಗೋಳಾಡಲು, ಹೋಗಿ ಅಲ್ಲಿ ಪ್ರಸಿದ್ಧವಾದ ಗೋವಳರ ಕುಲವನ್ನು ಸೇರಿದ್ದನ್ನೂ, ಕಾಣಾಂತೆಬೆಳೆದು, ಕಂಸನನ್ನು ಸಂಹರಿಸಲು ಕಪಟವನ್ನು ಮಾಡಿದ್ದನ್ನೂ, ನಾನು ಇಲ್ಲಿಯೇ ಹಲುಬಿ, ಪಡೆದುಕೊಂಡಿದ್ದೇನೆ. ನನಗೆ ಏನು ಕೊರತೆ ಇದೆ? 



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದ್ದಕ್ಕೆ ಕಾರಣವನ್ನೂ ಆ ಅವತಾರವಾದ ಬಗೆಯನ್ನೂ ಇಲ್ಲಿ ಹೇಳಲಾಗುತ್ತದೆ.



“ವೇಣ್ಡಿ......................ಅನ್ನೈಪುಲಮ್ಬು” – ತಮ್ಮ ದಾಯಾದಿಗಳಾದ ಅಸುರರಿಂದ ತಮಗೆ ಉಂಟಾಗುವ ಕೋಟಲೆಯನ್ನು ತಪ್ಪಿಸಬೇಕೆಂದೂ ತಮಗೆ ರಕ್ಷಣೆಕೊಡಬೇಕೆಂದೂ ಅಂಗಲಾಚಿದ ದೇವತೆಗಳಿಗೆ ಭಗವಂತನು ಒಲಿದನು. ಭೂಲೋಕದಲ್ಲಿ ಅವನು ಭೂಲೋಕದಲ್ಲಿ ದೇವಕಿ-ವಸುದೇವರ ಮಗನಾಗಿ ಅವತರಿಸಿದನು. ಅವತರಿಸಿದ್ದು ಸೆರೆಮನೆಯಲ್ಲಿ.



ದೇವಕಿ ಕಂಸಾಸುರನ ಪ್ರೀತಿಯ ತಂಗಿ. ಅವಳನ್ನು ವಸುದೇವನಿಗೆ ಕೊಟ್ಟು, ವಿಜೃಂಭಣೆಯಿಂದ ಮದುವೆಮಾಡಿ, ಕಂಸನೇ ಸ್ವತಃ ರಥದ ಸಾರಥಿಯಾಗಿ, ಊರಲ್ಲೆಲ್ಲಾ ಹೊಸ ಮದವಣಿಗರನ್ನು ಮೆರವಣಿಗೆ ಮಾಡಿಸಿದನು. ದಾರಿಯಲ್ಲಿ, ದೇವಕಿಯ ಎಂಟನೆಯ ಗರ್ಭದಲ್ಲಿ ಹುಟ್ಟುವ ಮಗುವೇ ಅವನ ಮೃತ್ಯುವೆಂದು ಅಶರೀರವಾಣಿ ನುಡಿದದ್ದನ್ನು ಕೇಳಿ, ಕೆರಳಿದ ಕಂಸನು ಆ ನವದಂಪತಿಗಳನ್ನು ಸೆರೆಯಲ್ಲಿಟ್ಟನು. ಅವರಿಗೆ ಹುಟ್ಟಿದ ಒಂದೊಂದು ಮಗುವನ್ನೂ ಅವರಿಂದ ಸೆಳೆದುಕೊಂಡು, ಅದನ್ನು ನೆಲಕ್ಕೆ ಅಪ್ಪಳಿಸಿಕೊಳ್ಳುತ್ತಾ ಬಂದನು. ಶ್ರೀಕೃಷ್ಣನೇ ಅವಳ ಎಂಟನೆಯ ಶಿಶು. ಜನಿಸಿದ ಕೂಡಲೇ ಶಿಶುವನ್ನು ಕಂಡು ಕಂಸನಿಮ್ದ ಅದಕ್ಕೂ ಘೋರಮೃತ್ಯುತಪ್ಪಿದ್ದಲವಲ್ಲ ಎಂದು ಹಲುಬುಗಳು. ಆಗ ಕಟ್ಟಿರುಳು. ಶಿಶುವು ವಸುದೇವನಿಗೆ ಆಣತಿಯಿತ್ತಿತ್ತು. ತನ್ನನ್ನು ನಂದಗೋಕುಲಕ್ಕೆ ಕೂಡಲೇ ಕರೆದೊಯ್ಯಬೇಕೆಂದೂ, ನಂದ-ಯಶೋದೆಯರ ಬಳಿಯಿರಿಸಿ, ಯಶೋದೆಗೆ ಆಗಲೇ ಜನಿಸಿದ ಹೆಣ್ಣು ಶಿಶುವನ್ನು ತಂದು ತಮ್ಮ ಬಳಿ ಇರಿಸಿಕೊಳ್ಳಬೇಕೆಂದೂ ಆಣತಿ ಅದು. ನಂದಗೋಕುಲವನ್ನು ಶ್ರೀಕೃಷ್ಣನು ಸೇರಿದ್ದು ಹೀಗೆ. 



“ಕಾಣ್ಡಲಿನ್ ಱಿ..................ಶೆಯ್ದದುಮ್” – ನಂದಗೋಕುಲದಲ್ಲಿ, ಕಂಸನಿಗೆ ಮರೆಯಾಗಿ ಬೆಳೆದು, ನಾನಾಆಶ್ಚರ್ಯಾದ್ಭುತ ಲೀಲೆಗಳನ್ನು ನಡೆಸಿ, ಕಡೆಗೆ ಕಂಸನನ್ನೇ ಕೊಂದದ್ದು ಶ್ರೀಕೃಷ್ಣನೇ.



ಆಳ್ವಾರರು ಹೇಳುತ್ತಾರೆ: ಭಗವಂತನು ಭೂಲೋಕದಲ್ಲಿ ಶ್ರೀಕೃಷ್ಣನಾಗಿ ಅವತರಿಸಿದ್ದನ್ನೂ, ತನ್ನ ಶತ್ರುಗಳಿಗೆ ಕಾಣದಂತೆ \(ನಂದಗೋಕುಲದಲ್ಲಿ\) ಬೆಳೆದದ್ದನ್ನೂ, ಕಡೆಗೆ ಕಂಸನನ್ನೇ ಸಂಹರಿಸಿದ್ದನ್ನೂ, ನಾನು ಹಲುಬಿ ಹಲುಬಿ, ನನ್ನ ಪ್ರಭುವನ್ನು ಇಲ್ಲಿಯೇ ಕಂಡುಕೊಂಡಿದ್ದೇನೆ. ಇನ್ನು ನನಗೆ ಬೇರೆ ಯಾವ ಕೊರತೆಯೂ ಇಲ್ಲ. 



೬. ಇಹಲ್ ಕೊಳ್ ಪುಳ್ಳೈ ಪ್ಪಿಳನ್ದದುಮ್ ಇಮಿಲೇಱುಹಳ್ ಶೆಟ್ರದುವು

ಉಯರ್ ಕೊಳ್ ಶೋಲೈಕ್ಕೂರುನ್ದೊಶಿತ್ತದುಮ್ ಉಟ್ಟಡಮಟ್ರುಮಮ್ ಪಲ,

ಅಹಲ್ ಕೊಳ್ ವೈಯ ಮಳನ್ದ ಮಾಯನ್ ಎನ್ನಪ್ಪನ್ ತನ್ ಮಾಯಙ್ಗಳೇ,

ಪಹಲಿರಾಪ್ಪರವ ಪ್ಪೆಟ್ರೇನ್ ಎನಕ್ಕೆನ್ನಮನಪ್ಪರಿಪ್ಪೇ. 



ಇಹಲ್ ಕೊಳ್ = ವಂಚಿಸಿ ಬಂದ, ಪುಳ್ಳೈ = ಪಕ್ಷಿಯನ್ನು, ಇಳನ್ದದುಮ್ = ಸೀಳಿಹಾಕಿದ್ದನ್ನೂ, ಇಮಿಲ್ ಏಱುಹಳ್ = ಕೊಬ್ಬಿದ \(ಹಿಳಿಲುಗಳುಳ್ಲ\) ವೃಷಭಗಳನ್ನು, ಶೆಟ್ರದುವುಮ್ = ಕೊಂದದ್ದನ್ನೂ, ಉಯರ್ ಕೊಳ್ = ಎತ್ತರವಾಗಿಬೆಳೆದ, ಶೋಲೈ = ತೋಪಿನ, ಕುರುನ್ದು = ಬೇಲದ ಮರವನ್ನು, ಒಶಿತ್ತದುಮ್ = ನಾಶಪಡಿಸಿದ್ದನ್ನೂ, ಉಟ್ ಪಡ \(ಉಳ್\+ಪಡ\) = ಒಳಗೊಂಡ, ಮಟ್ರುಮ್ ಪಲ = ಇನ್ನೂ ಹಲವು ಅದ್ಭುತಗಳನ್ನೂ, ಅಹಲ್ ಕೊಳ್ = ವಿಸ್ತಾರವಾದ, ವೈಯಮ್ =ಭೂಮಿಯನ್ನು, ಅಳನ್ದ = ಅಳೆದುಕೊಂಡ, ಮಾಯನ್ = ಮಾಯನು \(ಆಶ್ಚರ್ಯಕಾರಿ\) ಆದ, ಎನ್ ಅಪ್ಪನ್ ತನ್ = ನನ್ನ ಸ್ವಾಮಿಯ \(ತಂದೆಯ\), ಮಾಯಙ್ಗಳೇ = ಅತಿಮಾನುಷಲೀಲೆಗಳನ್ನೇ, ಪಹಲ್ ಇರಾ = ಹಗಲೂ ರಾತ್ರಿಯೂ, ಪರವ ಪೆಟ್ರೇನ್ = ಸ್ತುತಿಸುತ್ತಿರುವವನಾಗಿದ್ದೇನೆ, ಎನಕ್ಕು = ನನಗೆ, ಎನ್ನ = ಏನು, ಮನಮ್ ಪರಿಪ್ಪೇ = ಮನದಾಶೆ? 



ವಂಚಿಸಿ ಬಂದ ಪಕ್ಷಿಯನ್ನು ಸೀಳಿಹಾಕಿದ್ದನ್ನೂ, ಕೊಬ್ಬಿದ ಹಿಳಿಲುಗಳ ಗೂಳಿಗಳನ್ನು ಕೊಂದದ್ದನ್ನೂ, ಎತ್ತರವಾಗಿ ಬೆಳೆದ ತೋಪಿನ ಬೇಲದ ಮರವನ್ನು ನಾಶಪಡಿಸಿದ್ದನ್ನೂ, ಇಂಥವೇ ಆದ ಹಲವಾರು ಅದ್ಭುತಗಳನ್ನೂ ವಿಸ್ತಾರವಾದ ಭೂಮಿಯನ್ನಳೆದುಕೊಂಡ ಆಶ್ಚರ್ಯಕಾರಿಯಾದ ನನ್ನ ತಂದೆಯ ಮಾಯಗಳನ್ನೇ ಹಗಲೂ ರಾತ್ರಿಯೂ ಎಡೆಬಿಡದಂತೆ ಸ್ತುತಿಸುತ್ತಿರುವವನಾಗಿದ್ದೇನೆ. ನನಗೆ ಇನ್ನೇನು ಮನದಾಶೆ? 



ವಂಚಿಸಿ ಬಂದ ಪಕ್ಷಿಯನ್ನು ಸೀಳಿಹಾಕಿದ್ದನ್ನೂ, ಕೊಬ್ಬಿದ ಹಿಳಿಲುಗಳ ಗೂಳಿಗಳನ್ನು ಕೊಂದದ್ದನ್ನೂ, ಎತ್ತರವಾಗಿ ಬೆಳೆದ ತೋಪಿನ ಬೇಲದ ಮರವನ್ನು ನಾಶಪಡಿಸಿದ್ದನ್ನೂ, ಇಂಥವೇ ಆದ ಹಲವಾರು ಅದ್ಭುತಗಳನ್ನೂ ವಿಸ್ತಾರವಾದ ಭೂಮಿಯನ್ನಳೆದುಕೊಂಡ ಆಶ್ಚರ್ಯಕಾರಿಯಾದ ನನ್ನ ತಂದೆಯ ಮಾಯಗಳನ್ನೇ ಹಗಲೂ ರಾತ್ರಿಯೂ ಎಡೆಬಿಡದಂತೆಸ್ತುತಿಸುತ್ತಿರುವವನಾಗಿದ್ದೇನೆ. ನನಗೆ ಇನ್ನೇನು ಮನದಾಶೆ? 



“ಇಹಲ್ ಕೊಳ್ ಪುಳ್ಳೈ ಪಿಳನ್ದದುಮ್” – ಕಂಸನಿಂದ ಪ್ರೇರಿತನಾಗಿ ಬಂದ ಬಕಾಸುರನು ಬಕಪಕ್ಷಿಯ ರೂಪದಲ್ಲಿ ಶ್ರೀಕೃಷ್ಣನನ್ನು ಕಚ್ಚಿ ನುಂಗಲು ತನ್ನ ಕೊಕ್ಕನ್ನಗಲಿಸಿಕೊಂಡು ಮುನ್ನುಗ್ಗಿದಾಗ ಶ್ರೀಕೃಷ್ಣನೇ \(ಅವನೇ\) ಅದರ ಇಂಗಿತವನ್ನರಿತು, ಕೂಡಲೇ ಅದರ ಕೊಕ್ಕನ್ನು ತನ್ನ ಎರಡು ಕೈಗಳಿಂದಲೂ ಹಿಡಿದು, ಅಗಲಿಸಿ, ಅದನ್ನು ಸೀಳಿಹಾಕಿದನು. ಬಕಾಸುರನು ಹತನಾದದ್ದು ಹೀಗೆ. 



“ಇಮಿಲೇಱುಹಳ್ ಶೆಟ್ರದುಮ್” – ಶ್ರೀಕೃಷ್ಣನು ಕೊಬ್ಬಿದ ಏಳುಗೂಳಿಗಳನ್ನು ಒಂಟಿಯಾಗಿ ಎದುರಿಸಿ, ಅವುಗಳನ್ನು ಪಳಗಿಸಿ \(ಕೊಂದು ಹಾಕಿದ್ದು\), ಕುಂಭನ ಮಗಳಾದ ನಪ್ಪಿನ್ನೈದೇವಿಯನ್ನು ಮದುವೆಯಾಗುವುದಕ್ಕಾಗಿ ಅವಳನ್ನು ಮದುವೆಯಾಗತಕ್ಕವನು ಅದಕ್ಕಾಗಿ ತೆರಬೇಕಾದ ವೀರ್ಯಶುಲ್ಕ ಇದು.



ಈ ಸಂದರ್ಭದಲ್ಲಿ ’ಏಱುಹಳ್’ ಎಂಬ ಬಹುವಚನ ಪ್ರಯೋಗವಿಲ್ಲದಿದ್ದಿದ್ದರೆ, ಕಂಸನಿಂದ ಪ್ರೇರಿತನಾಗಿ ಶ್ರೀಕೃಷ್ಣನನ್ನು ಕೊಲ್ಲಲು ಬಂದ ವೃಷಭಾಸುರನನ್ನು ಸಂಹರಿಸಿದ ಪ್ರಸಂಗವಾಗುತ್ತಿತ್ತು. ಬಾಲಕೃಷ್ಣನಾಗಿ ಅವನು ನಡೆಸಿದ ಅತಿಮಾನುಷಲೀಲೆಗಳಲ್ಲಿ ಇದೂ ಒಂದು. 



“ಉಯರ್ ಕೊಳ್ ಶೋಲೈ ಕುರುನ್ದೊಶಿತ್ತದುಮ್” – ಗೋವಳ ಬಾಲಕರ ಜೊತೆಯಲ್ಲಿ ಬಾಲಕೃಷ್ಣನೂ ದನಕರುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದನಷ್ಟೆ. ಒಂದು ಸಲ, ಬಾಲಕರು ಬೇಲದ ಮರಗಳ ತೋಪಿನ ಬಳಿ ಬಂದರು. ಅಲ್ಲಿ ಜಿಗಿಯುತ್ತಿದ್ದ ಬೇಲದ ಹಣ್ಣುಗಳನ್ನು ತಿನ್ನಬೇಕೆಂದು ಆಶಿಸಿದರು. ಆಗ ಇಬ್ಬರು ಶತ್ರುಗಳನ್ನು ಬಾಲಕೃಷ್ಣನು ಕಂಡುಕೊಂಡು ಕೊಲ್ಲಬೇಕಾಯಿತು. ಒಂದು, ಕರುವಿನ ರೂಪದಲ್ಲಿ ಬಂದು ದನಕರುಗಳ ಮಂದೆಯಲ್ಲಿ ಸೇರಿಕೊಂಡಿದ್ದ ವತ್ಸಾಸುರನ ಸಂಹಾರ. ಮತ್ತೊಂದು, ಬೇಲದ ಮರಗಳ ಜೊತೆಯಲ್ಲಿ ಸರಿಪಕ್ವವಾದ ಹಣ್ಣುಗಳಿಂದ ತುಂಬಿದ ಬೇಲದ ಮರದಂತೆ ನಿಂತಿದ್ದ ಕವಿತ್ಥಾಸುರನ ಸಂಹಾರ. ಸರ್ವಜ್ಞನಾದ ಶ್ರೀಕೃಷ್ಣನು ಇವರ ತಂತ್ರಗಳನ್ನು ಕಂಡುಕೊಂಡು, ನುಗ್ಗಿಬರುತ್ತಿದ್ದ ಹೋರಿ ಕರುವನ್ನು ಅದರ ಹಿಂಗಾಲುಗಳನ್ನು ಹಿಡಿದು, ಗಿರಗಿರನೆ ತಿರುಗಿಸಿ, ಬೀಸಿ ಅದನ್ನು ಆ ಬೇಲದ ಮರದ ಮೇಲಕ್ಕೆಸೆದನು. ಬೇಲದ ಮರ ಮುರಿದುಬಿತ್ತು. ಹೀಗೆ ಮಾಡಿ, ಇಬ್ಬರು ಶತ್ರುಗಳನ್ನೂ ಏಕಕಾಲದಲ್ಲಿ ಕೃಷ್ಣನು ಕೊಂದಂತೆ ಆಯಿತು. 



ಇಲ್ಲಿ “ಕುರನ್ದೆಮ್” ಎಂಬ ಶಬ್ದವನ್ನು ಪ್ರಯೋಗಿಸಲಾಗಿದೆ. “ಕುರುನ್ದಮ್” ಎಂದರೆ, “ಕಾಡುನಿಂಬೆಯ ಮರ” ಎಂದು ಅರ್ಥವಾಗುತ್ತದೆ. ಆದರೆ, ಭಾಗವತದಲ್ಲಿ ನಡೆದದ್ದು ಎಂದು ಹೇಳುವುದು ’ಕಪಿತ್ಥಮರ’, ಎಂದರೆ, ’ಬೇಲದ ಮರ’. ಅದನ್ನೇ ವಿವರಣೆಯಲ್ಲಿ ಬಳಸಿಕೊಳ್ಳಲಾಗಿದೆ. 



“ಅಹಲ್ ಕೊಳ್ ವೈಯಮ್ ಅಳನ್ದ ಮಾಯನ್” – ಇಲ್ಲಿ ಭಗವಂತನ ’ವಾಮನ’ – ’ತ್ರಿವಿಕ್ರಮ’ ಅವತಾರಗಳ ವಿಷಯ ಬಂದಿದೆ. ಬಲಿಚಕ್ರವರ್ತಿಯನ್ನು ಅನುಗ್ರಹಿಸಲು ಅವನ ಯಾಗಶಾಲೆಗೆ ಬಂದದ್ದು ವಾಮನವಟುವಾಗಿ. ಬೇಡಿದ್ದು ’ಮೂರಡಿ ನೆಲವನ್ನು’ ದಾನವಾಗಿ. ಅದನ್ನು ಪಡೆದದ್ದೇ, ಅತ್ಯದ್ಭುತ ತ್ರಿವಿಕ್ರಮರೂಪಿಯಾಗಿ ಭಗವಂತನು ಬೆಳೆದು ನಿಂತನು. ತನ್ನ ಒಂದು ಹೆಜ್ಜೆಯನ್ನು \(ಪಾದವನ್ನು\) ವಿಸ್ತರಿಸಿ, ಭೂಮಿಯನ್ನೆಲ್ಲಾ ಆವರಿಸಿ, ಅಷ್ಟನ್ನೂ ಒಂದೇ ಹೆಜ್ಜೆಯಷ್ಟೆಂದು ಅಳೆದುಕೊಂಡನು. ಆದ್ದರಿಂದ ಭಗವಂತನು ’ಮಾಯನ್’ ಅಲ್ಲವೇ? 



ಆಳ್ವಾರರು ಹೇಳುತ್ತಾರೆ: ಇಡಿಯ ಭೂಮಂಡಲವನ್ನೇ ತನ್ನ ಒಂದು ಹೆಜ್ಜೆಯಷ್ಟೆಂದು ಅಳೆದುಕೊಂಡ ಪರಮಾಶ್ಚರ್ಯಕಾರಿಯಾದ ಭಗವಂತನ \(ನನ್ನ ತಂದೆಯ\) ಶ್ರೀಕೃಷ್ಣಾವತಾರದ ನಾನಾ ಬಗೆಯ ಅತಿಮಾನುಷ ಲೀಲೆಗಳನ್ನು ನಾನು ಎಡೆಬಿಡದಂತೆ, ಹಗಲಿರುಳೆನ್ನದೆ, ಸ್ಮರಿಸಿ ಸ್ತುತಿಸುತ್ತೇನೆ. ಆದ್ದರಿಂದ, ನನಗೆ ಬೇರೆ ಯಾವ ಆಶೆಯೂ ಮನದಲ್ಲಿ ಅಂಕುರಿಸುವುದಿಲ್ಲ. 



೭. ಮನಪ್ಪರಿಪ್ಪೋಡು ಅೞುಕ್ಕುಮಾನಿಡ ಶಾದಿಯಿಲ್ ತಾನ್ ಪಿಱನ್ದು,

ತನಕ್ಕು ವೇಣ್ಡುರು ಕೊಣ್ಡುತಾನ್ ತನ ಶೀಟ್ರತ್ತಿನ್ನೈ ಮುಡಿಕ್ಕೂಮ್,

ಪುನತ್ತುೞಾಯ್ ಮುಡಿಮಾಲೈಮಾರ್ ಬನ್ ಎನ್ನಪ್ಪನ್ ತನ್ ಮಾಯಙ್ಗಳೇ,

ನಿನೈಕ್ಕೂಮ್ ನೆಂಜುಡೈಯೇನ್ ಎನಕ್ಕಿನಿಯಾರ್ ನಿಹರ್ ನೀಣಿಲತ್ತೇ. 



ಮನಮ್ ಪರಿಪ್ಪೋಡು = ಮನದಾಶೆಯಿಂದ, ಅೞುಕ್ಕು= ಕೊಳಕು, ಮಾನಿಡ ಶಾದಿಯಿಲ್ = ಮಾನವಜಾತಿಯಲ್ಲಿ, ತಾನ್ = ಪರಮಪುರುಷನಾದ ತಾನು, ಪಿಱನ್ದು = ಹುಟ್ಟಿ, ತನಕ್ಕು = ತನಗೆ, ವೇಣ್ಡು = ಬೇಕಾದ, ಉರು ಕೊಣ್ಡು = ರೂಪವನ್ನು ಧರಿಸಿ, ತಾನ್ = ತಾನು, ತನ್ ಶೀಟ್ರತ್ತಿನೈ = ತನ್ನ ಕಡುಕೋಪವನ್ನು, ಮುಡಿಕ್ಕೂಮ್ = ಮುಗಿಸುವ, ಪುನಮ್ ತುೞಾಯ್ = ಪರಿಮಳತುಂಬಿದ ತುಲಸಿಯ, ಮುಡಿ ಮಾಲೈಮಾರ್ ಬನ್ = ಹಾರವನ್ನು ತಲೆಯಲ್ಲಿಯೂ, ಎದೆಯಲ್ಲಿಯೂ ಧರಿಸಿದ, ಎನ್ ಅಪ್ಪನ್ ತನ್ = ನನ್ನ ತಂದೆಯ, ಮಾಯಙ್ಗಳೇ = ಆಶ್ಚರ್ಯಲೀಲೆಗಳನ್ನೇ, ನಿನೈಕ್ಕುಮ್ = ಸ್ಮರಿಸುವ, ನೆಂಜುಲುಡೈಯೇನ್ = ಮನಸ್ಸನ್ನುಳ್ಳವನಾಗಿದ್ದೇನೆ. ಎನಕ್ಕು ಇನಿ = ನನಗೆ ಇನ್ನು ಯಾರ್ = ಯಾರು, ನಿಹರ್ = ಸರಿಸಾಟಿ, ನೀಳ್ ನಿಲತ್ತಿಲೇ \(ನೀಳ್\+ನಿಲಮ್ = ನೀಣಿಲಮ್\) = ವಿಸ್ತಾರವಾದ ಈ ಭೂಮಂಡಲದಲ್ಲಿ? 



ಆಶೆಪಟ್ಟು ಕೊಳಕು ಮಾನವ ಜಾತಿಯಲ್ಲಿ ಪರಮಪುರುಷನಾದ ತಾನು ಹುಟ್ಟಿ, ತನಗೆ ಬೇಕಾದ ರೂಪವನ್ನು ಧರಿಸಿ, ತನ್ನ ಕಡುಕೋಪವನ್ನು ಮುಗಿಸಿಕೊಳ್ಳುವ, ಪರಿಮಳತುಂಬಿದ ತುಲಸಿಯ ಹಾರವನ್ನು ತಲೆಯಲ್ಲಿಯೂ ಎದೆಯಲ್ಲಿಯೂ ಧರಿಸಿದ ನನ್ನ ತಂದೆಯ ಆಶ್ಚರ್ಯಕಾರಕ ಲೀಲೆಗಳ್ನ್ನೇ ಸ್ಮರಿಸುವ ಮನಸ್ಸುಳ್ಳವನಾಗಿದ್ದೇನೆ. ನನಗೆ ಇನ್ನು ಈ ವಿಸ್ತಾರವಾದ ಭೂಮಂಡಲದಲ್ಲಿ ಸರಿಸಾಟಿ ಯಾರು? 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನಾದ ಭಗವಂತನು ಭೂಲೋಕದಲ್ಲಿ ನಾನಾ ಅವತಾರಗಳನ್ನೆತ್ತಿದನು. ಒಂದೊಂದು ಅವತಾರಕ್ಕೂ ಒಂದೊಂದು ಕಾರಣ. ಮುಖ್ಯವಾಗಿ ದುಷ್ಟನಿಗ್ರಹ ಮತ್ತು ಶಿಷ್ಟರಕ್ಷಣೆಯೇ ಅದಕ್ಕೆ ಮುಖ್ಯ ನಿಮಿತ್ತ. ಅವನ ಅವತಾರಗಳಲ್ಲಿ ಮಾನವನ-ಅವತಾರಗಳು ಬಲು ಮುಖ್ಯ. ಮಾನವ ಜಾತಿಯೇ ಕೊಳಕು. ಅವನ ಸಾಂಸಾರಿಕ ಜೀವನವೂ, ಅವನ ಒಟ್ಟು ಬಾಳ್ವೆಯೇ ಕೊಳಕು. ಅಂಥ ಕೊಳಕು ಜೀವನವನ್ನು ಸಂಸ್ಕರಿಸಿ, ಉದ್ಧರಿಸುವುದಕ್ಕಾಗಿಯೇ ಭಗವಂತ ಮಾನವನಾಗಿ ಅವತರಿಸಿದ್ದು. ಅವುಗಳಲ್ಲಿ ಶ್ರೀಕೃಷ್ಣಾವತಾರದಲ್ಲಿ ಅವನಆಶ್ಚರ್ಯಾದ್ಭುತಲೀಲೆಗಳನ್ನು ಸ್ಮರಿಸುತ್ತಾ ಕಾಲಕಳೆಯುವುದರಿಂದಲೇ ಎಂಥ ಪಾಪಿಯಾದರೂ ಉದ್ಧಾರಗೊಳ್ಳುತ್ತಾನೆ. ನಾನು ಸರ್ವೇಶ್ವರನ ಅನಂತ ದಿವ್ಯಲೀಲೆಗಳನ್ನು ಎಡೆಬಿಡದೆ ಸ್ಮರಿಸುತ್ತಾ ನನ್ನ ಜೀವನ ನಡೆಸುತ್ತಿದ್ದೇನೆ. ಹೀಗಾಗಿ, ನನಗೆ ಬೇರೆ ಯಾರೂ ಸರಿಯಾಗಲಿ ಸಾಟಿಯಾಗಲಿ ಇಲ್ಲವೇ ಇಲ್ಲ ಎನ್ನುತ್ತೇನೆ. 



೮. ನೀಣಿಲತ್ತೋಡು ವಾನ್ ವಿಯಪ್ಪ ನಿಱೈಪೆರುಮ್ ಪೋರ್ ಹಳ್ ಶೆಯ್ದು,

ವಾಣನಾಯಿರನ್ತೋಳ್ ತುಣಿತ್ತದುಮ್ ಉಟ್ಟಡಮಟ್ರುಮ್ ಪಲ,

ಮಾಣಿಯಾಯ್ ನಿಲಮ್ ಕೊಣ್ಡ ಮಾಯನ್ ಎನ್ನಪ್ಪನ್ ತನ್ ಮಾಯಙ್ಗಳೇ,

ಕಾಣುಮ್ ನೆಂಜುಡೈಯೇನ್ ಎನಕ್ಕಿನಿ ಎನ್ನ ಕಲಕ್ಕಮುಣ್ಡೇ. 



ನೀಳ್ ನಿಲತ್ತೋಡು = ವಿಸ್ತಾರವಾದ ಭೂಮಂಡಲವೂ, ವಾನ್ = ಮೇಲಣ ಲೋಕಗಳೂ, ವಿಯಪ್ಪ = ಆಶ್ಚರ್ಯಪಡುವಂತೆ, ನಿಱೈ = ತುಂಬಿದ, ಪೆರುಮ್= ಮಹತ್ತಾದ, ಪೋರ್ ಹಳ್ ಶೆಯ್ದು = ಯುದ್ಧಗಳನ್ನು ಮಾಡಿ, ವಾಣನ್ = ಬಾಣಾಸುರನ, ಆಯಿರಮ್ ತೋಳ್ = ಸಾವಿರ ತೋಳುಗಳನ್ನು, ತುಣಿತ್ತರುಮ್ = ತುಂಡರಿಸಿದ್ದೂ, ಉಳ್ ಪಡ \(ಉಟ್ಟಡ\) = ಇವೇ ಮುಂತಾದ \(ಇಂಥವನ್ನು ಒಳಪಟ್ಟ\), ಮಟ್ರುಮ್ ಪಲ = ಇನ್ನೂ ಹಲವು ಆಶ್ಚರ್ಯಗಳನ್ನೂ, ಮಾಣಿ ಆಯ್ = ಬ್ರಹ್ಮಚಾರಿಯಾಗಿ, ನಿಲಮ್ ಕೊಣ್ಡ = ಭೂಮಿಯನ್ನು ತನ್ನದಾಗಿ ಮಾಡಿಕೊಂಡ, ಮಾಯನ್ ತನ್ = ಆಶ್ಚರ್ಯಕಾರಿಯ, ಮಾಯಙ್ಗಳೇ = ಆಶ್ಚರ್ಯಾದ್ಭುತ ಲೀಲೆಗಳನ್ನೇ, ಕಾಣುಮ್ = ಕಣ್ಣಾರ ಕಂಡು ಆನಂದಿಸುವ, ನೆಂಜು ಉಡೈಯೇನ್ = ಮನಸ್ಸುಳ್ಳವನಾಗಿದ್ದೇನೆ, ಎನಕ್ಕು ಇನಿ = ನನಗೆ ಇನ್ನು, ಎನ್ನ ಕಲಕ್ಕಮ್ ಉಣ್ಡೇ = ಯಾವ ಕ್ಲೇಶಗಳು ಇವೆಯೇ? 



ವಿಸ್ತಾರವಾದ ಭೂಮಿಯೂ ಮೇಲಣಲೋಕಗಳೂ ಆಶ್ಚರ್ಯಪಡುವಂತೆ, ಪೂರ್ಣವಾದ ಮಹಾಯುದ್ಧಗಳನ್ನು ನಡೆಸಿದ್ದನ್ನೂ, ಬಾಣಾಸುರನ ಸಾವಿರ ತೋಳುಗಳನ್ನು ತುಂಡರಿಸಿದ್ದನ್ನೂ, ಇಂಥವನ್ನು ಒಳಗೊಂಡ ಅನೇಕ ಆಶ್ಚರ್ಯಗಳನ್ನೂ, ಬ್ರಹ್ಮಚಾರಿಯಾಗಿ ಭೂಮಿಯನ್ನು ತನ್ನದಾಗಿ ಮಾಡಿಕೊಂಡ ಆಶ್ಚರ್ಯಕಾರಿಯ ಆಶ್ಚರ್ಯಾದ್ಭುತ ಲೀಲೆಗಳನ್ನೇ ಕಣ್ಣಾರಕಂಡು ಆನಂದಿಸುವ ಮನಸ್ಸುಳ್ಳವನಾಗಿದ್ದೇನೆ. ಇನ್ನು ನನಗೆ ಯಾವ ಕ್ಲೇಶಗಳು ಇವೆ? 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನು ತನ್ನ ನಾನಾಅವತಾರಗಳಲ್ಲಿ ನಡೆಸಿದ ಅತ್ಯದ್ಭುತಯುದ್ಧಗಳನ್ನೂ, ಅವುಗಳಲ್ಲೊಂದರಲ್ಲಿ ಬಾಣಾಸುರನ ಸಾವಿರತೋಳುಗಳನ್ನು ತುಂಡರಿಸಿಹಾಕಿದ್ದನ್ನೂ, ಇಂಥವೇ ಆದ ಅನೇಕಾನೇಕ ಅದ್ಭುತ ಅತಿಮಾನುಷ ವಿಷಯಗಳನ್ನೂ, ವಾಮನವಟುವಾಗಿ ಬಂದು ಬಲಿಚಕ್ರವರ್ತಿಯಿಂದ ಮೂರಡಿ ನೆಲವನ್ನು ಯಾಚಿಸಿ ದಾನಕೊಂಡದ್ದನ್ನೂ, ಅವನನ್ನು ತ್ರಿವಿಕ್ರಮನಾಗಿ ಬಲಿಚಕ್ರವರ್ತಿಯನ್ನು ಅನುಗ್ರಹಿಸಿದ್ದನ್ನೂ, ಮತ್ತಿತರ ಆಶ್ಚರ್ಯಾದ್ಭುತ ಲೀಲೆಗಳನ್ನು ನಾನು ಕಣ್ಣಾರ ಕಂಡು ಆನಂದಿಸಬೇಕೆಂಬುದು ನನಗಿರುವ ಮಹದಾಶೆ. ನನಗೆ ಬೇರೆ ಯಾವ ವಿಧವಾದ ಆಶೆಯಾಗಲಿ, ಅವುಗಳಿಂದ ಬರಬಹುದಾದ ಕ್ಲೇಶಗಳಾಗಲಿ ಬೇಡ. 



೯. ಕಲಕ್ಕವೇೞ್ ಕಡಲ್ ಏೞ್ ಮಲೈ ಉಲಹೇೞುಮ್ ಕೞಿಮಕ್ಕಟಾಯ್,

ಉಲಕ್ಕತ್ತೇರ್ ಕೊಡು ಶೆನ್ ಱಮಾಯಮುಮ್ ಉಟ್ಟಡಮಟ್ರುಮ್ ಪಲ,

ವಲಕ್ಕೈ ಯಾೞಿ ಇಡಕ್ಕೈಚ್ಚಙ್ಗಮ್ ಇವೈಯುಡೈಮಾಲ್ ವಣ್ಣನೈ,

ಮಲಕ್ಕು ನಾವುಡೈಯೇಱ್ ಕು ಮಾಱುಳದೋಇಮ್ಮಣ್ಣಿನ್ ಮಿಶೈಯೇ. 



ಕಲಕ್ಕ = ಮಂಕುಬಡಿಯಲು \(ಅಸ್ತವ್ಯಸ್ತವಾಗಲು\), ಏಳ್ ಕಡಲ್ = ಏಳು ಕಡಲುಗಳೂ, ಏೞ್ ಮಲೈ = ಏಳು ಪರ್ವತಗಳೂ, ಉಲಹು ಏೞುಮ್ = ಏಳು ಲೋಕಗಳೂ, ಕೞಿಯ ಕಡಾಯ್ = ಕಳೆಯುವಂತೆ ಹಾದು ಹೋಗಿ, ಉಲಕ್ಕ = ಪೂರ್ತಿಯಾಗಿ, ತೇರ್ ಕೊಡು = ಶೇರನ್ನು ನಡೆಸಿ, ಶೆನ್ ಱು = ಹೋಗಿ, ಮಾಯಮುಮ್ = ಆಶ್ಚರ್ಯಮಾಡಿದ್ದನ್ನೂ, ಉಟ್ಟಡ = \(ಅಂಥದನ್ನೇ\) ಒಳಗೊಂಡ, ಮಟ್ರುಮ್ = ಇತರ, ಪಲ = ಹಲವಾರು ಪ್ರಸಂಗಗಳನ್ನೂ, ನಡೆಸಿದ, ವಲಕ್ಕೈ = ಬಲಗೈಯಲ್ಲಿ, ಆೞಿ = ಚಕ್ರಾಯುಧವನ್ನೂ, ಇಡಕ್ಕೈ = ಎಡಗೈಯಲ್ಲಿ, ಶಙ್ಗಮ್ = ಶಂಖವನ್ನೂ, ಇವೈ = ಇವುಗಳನ್ನು, ಉಡೈ = ಹೊಂದಿರುವ, ಮಾಲ್ ಏಣ್ಣನೈ = ನೀಲವರ್ಣನಾದವನನ್ನು, ಮಲಕ್ಕೂಮ್ = ಸ್ವಾಧೀನದಲ್ಲಿರಿಸಿಕೊಂಡಿರುವ, ನಾವುಡೈಯೇಱ್ ಕು = ನಾಲಗೆಯುಳ್ಳವರಿಗೆ, ಮಾೞು ಉಳದೋ = ಸಾಟಿ ಇದೆಯೋ, ಇ ಮಣ್ಣಿನ್ ಮಿಶೈಯೇ = ಈ ಭೂಮಂಡಲದಲ್ಲಿಯೇ. 



ಏಳು ಕಡಲುಗಳೂ, ಏಳು ಪರ್ವತಗಳೂ, ಏಳು ಲೋಕಗಳೂ ಅಸ್ತವ್ಯಸ್ತವಾಗಲು, ಎಲ್ಲವನ್ನೂ ದಾಟಿ ಹೋಗಿ, ಪೂರ್ತಿಯಾಗಿ ತೇರನ್ನು ನಡೆಸಿ, ಹೋಗಿ, ಆಶ್ಚರ್ಯವನ್ನು ನಡೆಸಿದ್ದನ್ನೂ, ಅಂಥವನ್ನೊಳಗೊಂಡ ಇನ್ನೂ ಹಲವಾರು ಪ್ರಸಂಗಗಳನ್ನು ನಡೆಸಿದ, ಬಲಗೈಯಲ್ಲಿ ಚಕ್ರಾಯುಧವನ್ನೂ ಎಡಗೈಯಲ್ಲಿ ಶಂಖವನ್ನೂ ಧರಿಸಿರುವ ನೀಲವರ್ಣನನ್ನು, ಸ್ವಾಧೀನದಲ್ಲಿರಿಸಿಕೊಂಡಿರುವ ನಾಲಗೆಯುಳ್ಳವರಿಗೆ ಈ ಭೂಮಂಡಲದಲ್ಲಿಯೇ ಸಾಟಿಯಿದೆಯೇ? 



ಹುಟ್ಟಿದ ಕೂಡಲೇ ಮಾಯವಾಗುತ್ತಿದ್ದ ನಾಲ್ವರು ಶಿಶುಗಳ ವಿಚಿತ್ರ ಪ್ರಸಂಗವನ್ನು ಇಲ್ಲಿ ಹೇಳಲಾಗುತ್ತದೆ. 



ಒಬ್ಬ ಬ್ರಾಹ್ಮಣನ ಮಡದಿ ಹಡೆದ ಮೂರು ಶಿಶುಗಳೂ ಪ್ರಸವವಾದ ಕ್ಷಣದಲ್ಲೇ ಅಲ್ಲಿಂದ ಕಣ್ಮರೆಯಾಗಿ ಹೋಗುತ್ತಿದ್ದವಂತೆ. ಅದರಿಂದ ತಂದೆ-ತಾಯಿಗಳು ಬಹಳ ಸಂಕಟಪಡುತ್ತಿದ್ದರಂತೆ. ಮಡದಿಗೆ ನಾಲ್ಕನೆಯ \(ಗರ್ಭವುಂಟಾಯಿತು\) ಅದನ್ನರಿತ ಬ್ರಾಹ್ಮಣನು ಶ್ರೀಕೃಷ್ಣನ ಬಳಿಗೆ ಬಂದು, ತಮಗಾಗುತ್ತಿದ್ದ ವಿಚಿತ್ರವನ್ನು ವಿವರಿಸಿ ಹೇಳಿ, ಕಡೆಯದಾದ ಈ ನಾಲ್ಕನೆಯ ಶಿಶುವನ್ನಾದರೂ ತಮಗೆ ಉಳಿಸಿ ಕೊಡಬೇಕೆಂದು ಬೇಡಿಕೊಂಡನು. ಶ್ರೀಕೃಷ್ಣನು ಅವನಿಗೆ ಅಭಯವನ್ನಿತ್ತು ಕಳುಹಿಸಿದನು. ಅನಂತರ, ತನ್ನ ಪ್ರಿಯಶಿಷ್ಯನಾದ ಅರ್ಜುನನನ್ನು ಆ ಬ್ರಾಹ್ಮಣನ ಹಿಂದೆ ಇದ್ದು, ಅವನ ನಾಲ್ಕನೆಯ ಶಿಶುವನ್ನು ರಕ್ಷಿಸಿ ಬರಬೇಕೆಂದು ಅವನನ್ನು ಕಳುಹಿಸಿಕೊಟ್ಟನು. ಹೆರಿಗೆ ಸಮಯ ಬಂತು. ಎತ್ತಕಡೆಯಿಂದಲೂ ಯಾವ ಹುಳುವೂ ಸಹ ಹೆರಿಗೆ ಮನೆಯನ್ನು ಸೇರದಂತೆ ಎಚ್ಚರಿಕೆಯಿಂದ ಅರ್ಜುನನು ನೋಡಿಕೊಳ್ಳುತ್ತಿದ್ದನು. ಹೆರಿಗೆಯೂ ಆಯಿತು. ಮಗುವೂ ಮಾಯವಾಯಿತು. ಕೂಡಲೇ ಬ್ರಾಹ್ಮಣನು ಶ್ರೀಕೃಷ್ಣನಲ್ಲಿ ನಡೆದ ಸಂಗತಿಯನ್ನು ತಿಳಿಸಿ ಗೋಳಿಟ್ಟನು. ಶ್ರೀಕೃಷ್ಣನು ಅವನನ್ನು ಸಮಾಧಾನಪಡಿಸಿ, ಒಂದು ರಥದಲ್ಲಿ ಬ್ರಾಹ್ಮಣನೊಡನೆ, ಅರ್ಜುನನನ್ನು ಸಾರಥಿಯಾಗಿ ಮಾಡಿಕೊಂಡು ಹೊರಟನು. ಬ್ರಹ್ಮಾಂಡವನ್ನೇ ದಾಟಿ, ಪರಮಪದವನ್ನು ಸೇರಿ, ಅಲ್ಲೊಂದು ಕಡೆ ರಥವನ್ನು ನಿಲ್ಲಿಸಿಕೊಂಡಿರುವಂತೆ ಹೇಳಿ, ತಾನೊಬ್ಬನೇ ಒಳಹೊಕ್ಕು, ಅಲ್ಲಿದ್ದ ನಾಲ್ವರು ಮುಕ್ತಜೀವಿಗಳನ್ನು ತನ್ನೊಡನೆ ಕರೆತಂದು, ಮತ್ತೆ ರಥವನ್ನೇರಿ ಭೂಲೋಕಕ್ಕೆ ಬಂದನು. ಅಲ್ಲದೆ, ತಾಯಿಗೆ ಆ ಮಕ್ಕಳನ್ನು ಒಪ್ಪಿಸಿಕೊಟ್ಟನು ಇದು ಕತೆ. 



ಆಳ್ವಾರರು ಹೇಳುತ್ತಾರೆ: ಮೂರುಲೋಕಗಳಲ್ಲಿ ಯಾರೂ ಮಾಡದೇ ಇರುವ ಅತಿಮಾನುಷ, ಅತ್ಯದ್ಭುತಲೀಲೆಗಳನ್ನು ನಡೆಸುವ ಶಂಖಚಕ್ರಧಾರಿಯಾದ ಸರ್ವೇಶ್ವರನ ಲೀಲಾ ಪ್ರಸಂಗಗಳನ್ನೆಲ್ಲಾ ಹೇಳಲು ಪಳಗಿಸಿಕೊಂಡಿರುವ ನಾಲಗೆಯುಳ್ಳ ನನಗೆ, ಈ ಜಗತ್ತಿನಲ್ಲಿಯೇ ಯಾರೂ ಸರಿಸಾಟಿ ಇಲ್ಲ. 



೧೦. ಮಣ್ ಮಿಶೈಪ್ಪೆರುಮ್ ಪಾರಮ್ ನೀಙ್ಗ ಓರ್ ಪಾರದಮಾಪೆರುಮ್ ಪೋರ್,

ಪಣ್ಣಿ, ಮಾಯಙ್ಗಳ್ ಶೆಯ್ದು ಶೇನೈಯೈ ಪಾೞ್ ಪಡನೂಟ್ರಿಟ್ಟುಪ್ಪೋಯ್,

ವಿಣ್ ಮಿಶೈ ತನ್ ತಾನು ತಾಮಮೇಪುಹ ಮೇವಿಯ ಶೋದಿತ್ತನ್ ತಾಳ್, 

ನಣ್ಣಿ ನಾನ್ ವಣಙ್ಗ ಪ್ಪೆಟ್ರೇನ್ ಎನಕ್ಕಾರ್ ಪಿಱರ್ ನಾಯಹರೇ. 



ಮಣ್ ಮಿಶೈ = ಭೂಮಿಯ ಮೇಲೆ, ಪೆರು ಪಾರಮ್ = ಅತಿಶಯವಾದ ಭಾರವನ್ನು, ನೀಙ್ಗ = ನೀಗಿಸಲು, ಓರ್ = ಸಾಟಿಯಿಲ್ಲದ, ಪಾರದಮ್ ಪೆರುಪೋರ್ ವಣ್ಣಿ = ಭಾರತ ಮಹಾಯುದ್ಧವನ್ನು ನಡೆಸಿ, ಮಾಯಙ್ಗಳ್ಶೆಯ್ದು = ಆಶ್ಚರ್ಯಲೀಲೆಗಳನ್ನು ಮಾಡಿ, ಶೇನೈಯೈ ಪಾೞ್ ಪಡ ಸೇನೆಗಳನ್ನು ಹಾಳಾಗುವಂತೆ, ನೂಟ್ರಿಟ್ಟು = ಶಪಥ ಮಾಡಿ, ಪೋಯ್ = ಹೋಗಿ, ವಿಣ್ ಮಿಶೈ = ಪರಮಪದದಲ್ಲಿ, ತನ್ ತಾಮಮೇ ಪುಹ = ತನ್ನ ಧಾಮವನ್ನೇ ಸೇರಲು, ಮೇವಿಯ = ತಂಗಿರುವ, ಶೋದಿ ತನ್ = ಪರಂಜ್ಯೋತಿಯ, ತಾಲ್ = ತಿರುವಡಿಗಳನ್ನು, ನಣ್ಣಿ = ಆಶ್ರಯಿಸಿ, ನಾನ್ = ನಾನು, ವಣಙ್ಗ ಪೆಟ್ರೇನ್ = ನಮಸ್ಕರಿಸುತ್ತೇನೆ, ಎನಕ್ಕು = ನನಗೆ, ಆರ್ ಪಿಱರ್ = ಮತ್ತೆ ಯಾರು, ನಾಯಹರೇ = ಒಡೆಯರು \(ನಿಯಾಮಕರು\)? 



ಭೂಮಿಯ ಮೇಲಣ ಅತಿಶಯವಾದ ಭಾರವನ್ನು ನೀಗಿಸಲು, ಸಾಟಿಯಿಲ್ಲದ ಭಾರತ ಮಹಾಯುದ್ಧವನ್ನು ನಡೆಸಿ, ಆಶ್ಚರ್ಯಲೀಲೆಗಳನ್ನು ಮಾಡಿ, ಸೇನೆಗಳೆಲ್ಲವೂ ನಾಶವಾಗುವಂತೆ ಫಣತೊಟ್ಟು, ಹೋಗಿ, ಪರಮಪದದಲ್ಲಿ ತನ್ನ ಸ್ಥಾನವನ್ನು ಸೇರಿ ತಂಗಿರುವ ಪರಂಜ್ಯೋತಿಯ ತಿರುವಡಿಗಳನ್ನು ಆಶ್ರಯಿಸಿ ನಾನು ನಮಸ್ಕರಿಸುತ್ತೇನೆ. ನನಗೆ ಬೇರೆ ಯಾರು ಒಡೆಯರು \(ನಿಯಾಮಕರು\) ಇದ್ದಾರೆ? 



ಶ್ರೀಕೃಷ್ಣಾವತಾರದ ಮುಖ್ಯವಾದ ಉದ್ದೇಶವೇ ಭೂಭರವನ್ನು ಹರಿಸುವುದು ಜೊತೆಗೆ ದುಷ್ಟನಿಗ್ರಹವೂ, ಶಿಷ್ಟರಕ್ಷಣೆಯೂ, ಧರ್ಮಸಂರಕ್ಷಣೆಯೂ ಸ್ವಾಮಿಯ ಸಂಕಲ್ಪವಾಗಿತ್ತು. ಅದಕ್ಕಾಗಿ ಧರ್ಮಿಷ್ಟರಾದ ಪಾಂಡವರ ಸೇರಿ, ದುಷ್ಟರಾದ ಕೌರವಾದಿಗಳನ್ನು ನಿರ್ಮೂಲಮಾಡಿದನು. ಮಹಾಭಾರತ ಯುದ್ಧವನ್ನು ಅವರವರ ನಡುವೆ ಹೂಡಿಸಿದನು. ಹದಿನೆಂಟು ಅಕ್ಷೋಹಿಣಿ ಸೈನ್ಯವನ್ನು ನಿರ್ನಾಮಗೊಳಿಸಿದನು. ಭೂಭಾರವನ್ನಿಳಿಸಿದನು. ಧರ್ಮರಕ್ಷಣೆಮಾಡಿದನು. ಬಳಿಕ, ತನ್ನ ಶ್ರೀಕೃಷ್ಣಾವತಾರದ ಕಾರ್ಯಗಳೆಲ್ಲವೂ ಮುಗಿದ ಬಳಿಕ, ನಿರ್ಯಾಣ ಹೊಂದಿ ತನ್ನ ಸ್ಥಾನವಾದ ಪರಮಪದವನ್ನು ಸೇರಿದನು. 



ಮಹಾಭಾರತ ಯುದ್ಧದಲ್ಲಿಯೂ, ಅದಕೆ ಮುಂಚಿತವಾಗಿಯೂ, ಪಾಂಡವರ ಬೆಂಬಲಿಗನಾಗಿ ನಿಂತ ಭಗವಂತನು ನಡೆಸಿದ ಆಶ್ಚರ್ಯಾದ್ಭುತಗಳು ಅನೇಕ: ದ್ರೌಪದಿಯ ಮಾನಸಂರಕ್ಷಣೆ \(ಅವಳಿಗೆ ಅಕ್ಷಯವಸ್ತ್ರವನ್ನು ದಯೆ ನೀಡಿದ್ದು\), ಕಾಡಿನಲ್ಲಿ ದುರ್ವಾಸಮುನಿಗಳ ಶಾಪದಿಂದ ಅವರನ್ನು \(ಪಾಂಡವರನ್ನು\) ಮುಕ್ತಗೊಳಿಸಿದ್ದು, ಕೌರವರ ಬಳಿಗೆ ಪಾಂಡವರ ರಾಜದೂತನಾಗಿ ಬಂದಾಗ ಅವನು ನಡೆಸಿದ ಆಶ್ಚರ್ಯಕಾರ್ಯ, ಮಹಾಭಾರತ ಯುದ್ಧದಲ್ಲಿ ತಾನು ಪಾಲುಗೊಳ್ಳುವುದಿಲ್ಲವೆಂದು ಹೇಳಿ ಅರ್ಜುನನ ಸಾರಥಿಯಾದದ್ದು, ತಾನು ಶಸ್ತ್ರವನ್ನೇ ತೊಡುವುದಿಲ್ಲವೆಂದು ಹೇಳಿದ್ದರೂ, ತನ್ನ ಚಕ್ರಾಯುಧವನ್ನು ಕೈಯಲ್ಲಿ ಹಿಡಿದು ನಿಂತದ್ದು, ಅಭಿಮನ್ಯುವಿನ ಮರಣ ಸಂದರ್ಭದಲ್ಲಿ ಅರ್ಜುನನನ್ನು ಬೇರೆ ಕಡೆಗೆ ಕರೆದೊಯ್ದು, ಅವನ ಮರಣವನ್ನು ಮಾತ್ರ ಅರ್ಜುನನಿಗೆ ಪರೋಕ್ಷವಾಗಿ ತಿಳಿಸಿದ್ದು, ಸೈಂಧವನನ್ನು ಸೂರ್ಯಾಸ್ತ್ರದೊಳಗೆ ಕೊಲ್ಲುವುದಾಗಿ ಶಪಥ ಮಾಡಿದ ಅರ್ಜುನನಿಗೆ ಸಹಾಯಮಾಡಲು ಸೂರ್ಯನಿಗೆ ಅಡ್ಡಲಾಗಿ ತನ್ನ ಚಕ್ರಾಯುಧವನ್ನಿರಿಸಿ, ಕತ್ತಲು ತರಿಸಿ, ಅಡಗಿಕೊಂಡಿದ್ದ ಸೈಂಧವನು ಹೊರಕ್ಕೆ ಬಂದ ಕೂಡಲೇ ಅವನನ್ನು ಸಂಹರಿಸುವಂತೆಯೂ, ಸಂಜೆಯ ಅರ್ಘ್ಯಪ್ರದಾನ ಮಾಡುತ್ತಿದ್ದ ಅವನ ತಂದೆಯ ಬೊಗಸೆಯಲ್ಲಿ ಅವನ ತಲೆ ಬೀಳುವಂತೆಯೂ ಮಾಡಿದ್ದು – ಇತ್ಯಾದಿ ಇನ್ನೂ ಅನೇಕಾನೇಕ ’ಮಾಯೆ”ಗಳನ್ನು ನಡೆಸಿದ್ದು ಶ್ರೀಕೃಷ್ಣನ ಸಜ್ಜನ ರಕ್ಷಣೆಯ ಸಾಕ್ಷಿ. 



ಆಳ್ವಾರರು ಹೇಳುತ್ತಾರೆ: ಭೂಲೋಕದಲ್ಲಿರುವ ಭೂಭರವನ್ನಿಳಿಸುವುದಕ್ಕೂ, ದುಷ್ಟರನ್ನು ನಾಶಪಡಿಸುವುದಕ್ಕೂ, ಸಜ್ಜನರ ಪಾಲನೆ ಮಾದುವುದಕ್ಕೂ ಧರ್ಮವನ್ನು ರಕ್ಷಿಸುವುದಕ್ಕು ಅವತಾರವನ್ನೆತ್ತಿ, ಶ್ರೀಕೃಷ್ಣನಾಗಿ, ನಾನಾ ಅದ್ಭುತಲೀಲೆಗಳನ್ನು ನಡೆಸಿ ತನ್ನ ಸಂಕಲ್ಪ ಮುಗಿದ ಬಳಿಕ ತಾನು ಮತ್ತೆ ಪರಂಧಾಮವನ್ನು ಸೇರಿದ ಪರಂಜ್ಯೋತಿಸ್ವರೂಪಿಯಾದ ಪರಮಾತ್ಮನ ತಿರುವಡಿಗಳನ್ನು ನಾನು ಬಿಡದೆ ಆಶ್ರಯಿಸಿ ನಮಸ್ಕರಿಸುತ್ತಿರುವ ನನ್ಗೆ ಬೇರೆ ಯಾವ ಒಡೆಯನೂ \(ನಿರ್ವಾಹಕನೂ\) ಇಲ್ಲ. 



೧೧. ನಾಯಹನ್ ಮುೞುವೇೞುಲಹುಕ್ಕೂಮಾಯ್ ಮುೞುವೇೞುಲಹಮ್, ತನ್

ವಾಯಹಮ್ ಪುಹವೈತ್ತುಮಿೞ್ ನ್ದವೈಯಾಯ್ ಅವೈಯಲ್ಲನುಮಾಮ್,

ಕೇಶವನನಡಿಯಿಣೈಮಿಶೈಕ್ಕೂರುಹೂರ್ ಚ್ಚಡಹೋಪನ್ ಶೊನ್ನ,

ತೂಯವಾಯಿರತ್ತಿಪ್ಪತ್ತಾಲ್ ಪತ್ತರಾವರ್ ತುವಳಿನ್ ಱಿಯೇ. 



ನಯಹನ್ = ಪ್ರಭುವು, ಮುೞು ಏೞ್ ಉಲಹುಕ್ಕೂಮ್ ಆಯ್ = ಪೂರ್ತಿಯಾಗಿ ಏಳು ಲೋಕಗಳಿಗೂ ಆಗಿ, ಮುೞು ಏೞ್ ಉಲಹಮ್ = ಏಳು ಲೋಕಗಳನ್ನೂ ಪೂರ್ತಿಯಾಗಿ \(ಒಟ್ಟಾಗಿ\), ತನ್ ವಾಯ್ ಅಹಮ್ = ತನ್ನ ಬಾಯಿಯ ಸ್ಥಳದಲ್ಲಿ, ಪುಹವೈತ್ತು = ಹೊಗಿಸಿಟ್ಟು, ಉಮಿೞ್ ನ್ದು = ಹೊರಕೆಡವಿ \(ಉಗುಳಿ\), ಅವೈ ಆಯ್ = ಅವುಗಳೆಲ್ಲವೂ ತಾನು ಆಗಿ, ಅವೈ ಅಲ್ಲನುಮ್ ಆಮ್ = ಅವುಗಳಿಂದ ತಾನು ಬೇರೆಯೂ ಆಗಿ ಇರುವ, ಕೇಶವನ್ = ಕೇಶವನ, ಅಡಿ ಇಣೈ ಮಿಶೈ = ಎರಡು ತಿರುವಡಿಗಳ ವಿಷಯವಾಗಿ, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\), ಶೊನ್ನ = ರಚಿಸಿ ಹೇಳಿದ, ತೂಯಆಯಿರತ್ತು = ಪರಿಶುದ್ಧವಾದ ಒಂದು ಸಾವಿರದಲ್ಲಿ, ಇಪತ್ತಾಲ್ = ಈ ಹತ್ತರಿಂದ, ಪತ್ತರ್ ಆವರ್ = ಭಕ್ತರು ಆಗುತ್ತಾರೆ, ತುವಳ್ ಇನ್ ಱಿಯೇ = ದುಃಖಪಡದೆಯೇ. 



ಪೂರ್ತಿಯಾಗಿ ಏಳುಲೋಕಗಳಿಗೂ ಪ್ರಭುವಾಗಿ \(ನಿರ್ವಾಹಕನಾಗಿ\), ಒಟ್ಟಾಗಿ ಏಳು ಲೋಕಗಳನ್ನೂ ತನ್ನ ಬಾಯಲ್ಲಿ ಹೊಗಿಸಿಟ್ಟು, ಅವುಗಳೆಲ್ಲವೂ ತಾನಾಗಿ, ಅವುಗಳಿಂದ ತಾನು ಬೇರೆಯಾಗಿಯೂ ಇರುವ ಕೇಶವನ ಎರಡು ತಿರುವಡಿಗಳ ವಿಷಯವಾಗಿ ತಿರುಕ್ಕುರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ರಚಿಸಿ ಹೇಳಿದ ನಿರ್ಮಲವಾದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತರಿಂದಲೇ ದುಃಖಸಂಕಟಗಳಿಲ್ಲದೆಯೇ ಭಕ್ತರಾಗುತ್ತಾರೆ. 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ಇದರ ವೈಶಿಷ್ಟ್ಯವೆಂದರೆ, ಭಗವಂತನ ಶ್ರೀಕೃಷ್ಣಾವತಾರದ ಲೀಲಾವಿನೋದಗಳನ್ನು ಸ್ಮರಿಸುತ್ತಾ, ಸ್ತುತಿಸುತ್ತಾ, ಕಿರ್ತಿಸುತ್ತಾ, ಎಡೆಬಿಡದಂತೆ ನಾಮ ಜಪಮಾಡುತ್ತಾ ಆನಂದಿಸುವುದು. ಭಗವಂತನು ಭೂಮಿಯ ಮೇಲೆ ನಾನಾಅವತಾರಗಳನ್ನೆತ್ತುವುದಕ್ಕೆ ಕಾರಣವಾದ ದುಷ್ಟನಿಗ್ರಹ, ಶಿಷ್ಟಪಾಲನ, ಧರ್ಮಸಂರಕ್ಷಣ ಮತ್ತು ಭೂಭಾರನಿರಸನ – ಎಂಬ ನಾಲ್ಕು ವಿಷಯಗಳನ್ನೂ ಸ್ಪಷ್ಟವಾಗಿ ಸೂಚಿಸಿ, ತೋರಿಸಿ, ನಡೆಸಿಕೊಟ್ಟಿರುವುದು ಈ ಕೃಷ್ಣಾವತಾರದಲ್ಲಿಯೇ, ಆದ್ದರಿಂದ, ಆಳ್ವಾರರು ಇದಕ್ಕೆ ಈ ಹತ್ತು ಪಾಶುರಗಳಲ್ಲಿ ಮಹತ್ವವನ್ನು ಕೊಟ್ಟು ಹಾಡಿದ್ದಾರೆ. 



ವೇದ, ಶಾಸ್ತ್ರ, ಪುರಾಣಾದಿಗಳಲ್ಲಿ ಭಗವದ್ವಿಷಯವನ್ನೇ ಕುರಿತು ಮುಖ್ಯವಾಗಿ ಹೊಗಳಿ, ಹೇಳಿ ಅನುಭವಿಸಿ ಆನಂದಿಸುವುದಾದರೂ, ಅವುಗಳಲ್ಲಿ ನಡುನಡುವೆ ಸಂದರ್ಭಕ್ಕೆ ತಕ್ಕಂತೆ ಬೇರೆಬೇರೆ ವಿಷಯಗಳು ಸೇರಿ ಹೋಗಿವೆ. ಅವುಗಳಿಂದ ಭಗವದ್ವಿಷಯವೇ ಕಲುಷಿತವಾದಂತೆ. ಆದರೆ ಆಳ್ವಾರರು ಬರೆದಿರುವ ಒಂದು ಸಾವಿರ ಪಾಶುರಗಳ ತಿರುವಾಯ್ ಮೊೞಿಯಲ್ಲಿ ಭಗಾದ್ವಿಷಯದ ಹೊರತು ಬೇರೇನನ್ನೂ ಬೆರೆಸಿಕಲುಷಿತಗೊಳಿಸಿಲ್ಲ. ಆದ್ದರಿಂದಲೇ ಅವರು ಇದನ್ನು “ತೂಯ್ ವಾಯಿರಮ್” \(ಪರಿಶುದ್ಧವಾದ ಸಾವಿರ\) ಎಂದು ಹೇಳಿ ಹರ್ಷಿಸುತ್ತಾರೆ. 



ಇನ್ನೊಂದು ವಿಷಯ: ಪ್ರತಿಪಾಶುರದ ಕಡೆಯಲ್ಲಿ ಆಳ್ವಾರರು “ಇನ್ನು ನನಗೇನು ಕೊರತೆ?” “ನನಗೆ ಇನ್ನು ದುಃಖಸಂಕಟಗಳುಂಟೇ?”, “ಇನ್ನು ಯಾವ ಲೋಕ ನನಗೆ ಸರಿಸಾಟಿ?”, “ನನ್ನ ಮನದಾಶೆ ಬೇರೇನಿದೆ?” “ಈ ಲೋಕದಲ್ಲಿಯೇ ನನಗೆ ಸಮರಾರು?” “ಇನ್ನು ನನಗೆ ಬೇರೆ ನಿರ್ವಾಹಕರು \(ಒಡೆಯರು\) ಇದ್ದಾರೆಯೇ?” “ನನಗೆ ಬೇರಾವ ಮನಃಕ್ಲೇಶವುಂಟು?” – ಇತ್ಯಾದಿ ಮಾತುಗಳನ್ನು ಸೇರಿಸಿಕೊಂಡು ಹಾಡುಗಳನ್ನು ಮುಗಿಸಿದ್ದಾರೆ. ಇದರಲ್ಲಿ ’ನಾನು’ ’ನನಗೆ’ ಎಂಬುದು ಎದ್ದುಕಂಡರೂ, ಆಳ್ವಾರರಿಗೆ ಆ ’ಆಹಂ’-ತನವಿಲ್ಲ. ಎಳ್ಳಷ್ಟೂ ಇಲ್ಲ. ಭಗವದ್ವಿಷಯವನ್ನು ತಿಳಿದುಹಾಡಿ ಹೊಗಳುವ ಜನರಿಗೆಲ್ಲ – ಎಂದರೆ, ಎಲ್ಲ ಭಗವದ್ಭಕ್ತರಿಗೂ ಈ ಬಗೆಯ ವಿಶೇಷವಾದ ಆನಂದ ದೊರಕಬೇಕು, ಅವರು ಎಲ್ಲಾ ಲೋಕಿಗರಿಗೂ ಮಿಗಿಲಾಗಿ, ಅವರೊಡನೆ ಬೆರೆತಿದ್ದರೂ, ಅವರಿಂದ ವಿಲಕ್ಷಣರೀತಿಯಲ್ಲಿ ಬೇರ್ಪಟ್ಟವರಾಗಿ, ದಿವ್ಯಾನಂದವನ್ನನುಭವಿಸುವವರಾಗಬೇಕು – ಎಂಬುದು ಆಳ್ವಾರರ ಆಶಯ. 



ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಹೀಗೆ ರಚಿಸಿ ಹಾಡಿರುವ ಸಾವಿರ ಪಾಶುರಗಳಲ್ಲಿ ಈ ಹತ್ತುಪಾಶುರಗಳು ಶ್ರೀಕೃಷ್ಣಾವತಾರದ ಲೀಲಾವಿಶೇಷಗಳಿಗೆ ಮೀಸಲಾಗಿವೆ. ಇವುಗಳನ್ನು ಎಡೆಬಿಡದೆ ಸ್ಮರಿಸುತ್ತಾ ಬರುವುದರಿಂದ ಜನರು ನಿಜಭಕ್ತರಾಗುತ್ತಾರೆ. ಭಗವಂತನ ದಿವ್ಯತಿರುವಡಿಗಳನ್ನಾಶ್ರಯಿಸಿ, ಕಡೆಯಲ್ಲಿ ಅವರು ಸ್ವಾಮಿಯ ನಿತ್ಯಕಿಂಕರರಾಗುತ್ತಾರೆ. ಮನುಷ್ಯನು ಅಂತಿಮವಾಗಿ ಪಡೆದುಕೊಳ್ಳಲು ಪ್ರಯತ್ನಿಸುವ ಗುರಿಯಾದ ಪರಮಪದವನ್ನು ಸೇರಿ ಸದಾ ಸುಖಿಗಳಾಗುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಆರನೆಯ ದಶಕ ಐದನೆಯತಿರುವಾಯ್ಮೊೞಿ



೫. ತುವಳಿಲ್ ಮಾಮಣಿಮಾಡಮ್



೧. ತುವಳಿಲ್ ಮಾಮಣಿಮಾಡಮೋಙ್ಗು ತೊಲೈವಿಲ್ಲಿಮಙ್ಗುಲಮ್ ತೊೞು

ಮಿವಳೈ, ನೀರಿನಿಯನ್ನೈಮೀರ್\! ಉಮಕ್ಕಾಶೈಯಿಲ್ಲೈವಿಡುಮಿನೋ,

ತವಳವೊಣ್ ಶಙ್ಗುಚಕ್ಕರಮೆನ್ ಱುಮ್ ತಾಮರೈತಡಙ್ಗಣ್ಣೆನ್ ಱುಮ್,

ಕುವಳೈಯೊಣ್ ಮಲರ್ ಕ್ಕಣ್ ಹಳ್ ನೀರ್ ಮಲ್ ಹನಿನ್ ಱುನಿನ್ಱುಹು \(ಮಿ\) ಮುಱುಮೇ. 



ತುವಳ್ ಇಲ್ = ಯಾವ ಕುಂದುಕೊರತೆಯೂ ಇಲ್ಲದ, ಮಾಮಣಿ ಮಾಡಮ್ = ಶ್ರೇಷ್ಠವಾದ ರತ್ನಗಳಿಂದ ಅಲಂಕೃತವಾದ ಮಹಡಿಮನೆಗಳು, ಓಙ್ಗು = ಎತ್ತರವಾಗಿ ನಿಂತು ಬೆಳಗುವ, ತೊಲೈವಿಲ್ಲಿಮಙ್ಗಲಮ್ = ತಿಲೈವಿಲ್ಲಿಮಂಗಳಮ್ ಎಂಬ ಪುಣ್ಯಸ್ಥಳವನ್ನು, ತೊೞುಮ್ = ಪೂಜಿಸುವ, ಇವಳೈ = ಇವಳನ್ನು, ನೀರ್ = ನೀವು, ಇನಿ = ಇನ್ನು, ಅನ್ನೈಮೀರ್ = ತಾಯಂದಿರೇ, ಉಮಕ್ಕೂ = ನಿಮಗೆ, ಆಶೈಯಿಲ್ಲೈ = ಆಶಿಸುವವಳಲ್ಲ, ವಿಡುಮಿನೋ = ಬಿಟ್ಟುಬಿಡಿ, ತವಳಮ್ = ಬಿಳಿಯ \(ಪರಿಶುದ್ಧವಾದ\), ಒಣ್ = ಸುಂದರವಾದ, ಶಙ್ಗು ಚಕ್ಕರಮ್ = ಶಂಖಚಕ್ರಗಳು, ಎನ್ ಱುಮ್ =ಎಂದೂ, ತಾಮರೈ ತಡಮ್ ಕಣ್ ಎನ್ ಱುಮ್ = ತಾವರೆಯಂತೆ ವಿಶಾಲವಾದ ಕಣ್ಣು ಎಂದೂ, ಕುವಳೈ = ಕನ್ನೈದಿಲೆಯಂತೆ, ಒಣ್ = ಸುಂದರವಾದ, ಮಲರ್ ಕಣ್ ಹಳ್ = ಅರಳಿದ ಕಣ್ಣುಗಳು, ನೀರ್ ಮಲ್ ಹ = ನೀರನ್ನು ತುಂಬಿ ನಿನ್ ಱು ನಿನ್ ಱು = \(ಅಲ್ಲಲ್ಲಿ\) ನಿಂತು ನಿಂತು, ಕುಮಿಱುಮೇ = ಉಕ್ಕಿಹರಿಸುತ್ತಾಳಲ್ಲ\! 



ಯಾವ ಬಗೆಯ ಕುಂದುಕೊರತೆಯೂ ಇಲ್ಲದ, ಶ್ರೇಷ್ಠವಾದ ರತ್ನಗಳಿಂದ ಅಲಂಕೃತವಾದ ಮಹಡಿಮನೆಗಳು ಎತ್ತರವಾಗಿ ನಿಂತು ಬೆಳಗುವ ತೊಲೈವಿಲ್ಲಿಮಂಗಳವೆಂಬ ಪುಣ್ಯಕ್ಷೇತ್ರವನ್ನು ಪೂಜಿಸುವ ಇವಳನ್ನು ಕುರಿತು, ತಾಯಂದಿರೇ, ನೀವಿನ್ನು ಆಶೆಯನ್ನು ಹಚ್ಚಿಕೊಳ್ಳಬೇಡಿ, ಬಿಟ್ಟುಬಿಡಿ. ಪರಿಶುದ್ಧವಾದ ಬಿಳಿಯ ಶಂಖಚಕ್ರಗಳೆಂದೂ, ತಾವರೆಯಂತೆ ವಿಶಾಲವಾದ ಕಣ್ಣು ಎಂದೂ, ಹೇಳುತ್ತಾ, ಕನ್ನೈದಿಲೆಯಂತೆ ಸುಂದರವಾದ ಅರಳಿದ ಕಣ್ಣುಗಳಲ್ಲಿ ನೀರು ತುಂಬಿರಲು, ನಿಂತು ನಿಂತು ಉಕ್ಕಿಹರಿಸುತ್ತಾಳಲ್ಲ\! 



ಈ ತಿರುವಾಯ್ ಮೊೞಿಯಲ್ಲಿ, ಆಳ್ವಾರರು ’ನಾಯಕೀ’ ಭಾವವನ್ನು ತಳೆದಿದ್ದಾರೆ. ’ನಾಯಕಿ’ಯ ವರ್ತನೆಯನ್ನು ಕಂಡು ಮರುಗುವ ತಾಯಂದಿರು ಬಹುಮಂದಿ. ’ನಾಯಕಿ’ಯ ತಾಯಿಯ ಸಂಗಡಿಗರು ಅವರು. ಅವಳನ್ನು ಹೇಗಾದರೂ ಮಾಡಿ, ಎಲ್ಲ ಹೆಣ್ಣುಮಕ್ಕಳಂತೆಯೇ ಪ್ರಾಪಂಚಿಕ ವಿಷಯದಲ್ಲಿ \(ರೀತಿಯಲ್ಲಿ\) ಬೆರೆತಿರುವಂತೆ ಮಾಡಿದ ಅವರ ಪ್ರಯತ್ನಗಳು ವಿಫಲಗೊಂಡವು. ಅದನ್ನು ಕಂಡು, ’ನಾಯಕಿ’ಯ ತಾಯಿ ತನ್ನ ಗೆಳತಿಯರಿಗೆ ಹೇಳುವ ಮಾತಿದು. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಇನ್ನು ಇವಳ ಆಶೆಯನ್ನು ಬಿಟ್ಟುಬಿಡಿ. ಇವಳ ಮನೋರೋಗವನ್ನು ಹರಿಸುವುದನ್ನಾಗಲಿ, ಇವಳನ್ನು ನಮ್ಮ ದಾರಿಗೆ ತರುವುದನ್ನಾಗಲಿ ಮಾಡದಿರಿ. ಇವಳಿಗೆ ತೊಲ್ಲೈವಿಲ್ಲಿ ಮಂಗಳದಲ್ಲಿ ನೆಲಸಿರುವ ಪರಮಪುರುಷನಲ್ಲಿ ವ್ಯಾಮೋಹವಿದೆ. ಅವನ ಸೇವೆಗಾಗಿ ಸದಾ ಹಂಬಲಿಸುತ್ತಿರುತ್ತಾಳೆ. ಇವಳಾದುವ ಮಾತುಗಳನ್ನಾದರೂ ಕೇಳಿ: “ಧವಳ ಶಂಖ, ಹೊಳೆಯುವ ಚಕ್ರ’ ಎಂದು ಹೇಳುತ್ತಾಳೆ. “ಕೆಂದಾವರೆಯಂತೆ ವಿಶಾಲವೂ ಸುಂದರವೂ ಆದ ಕಣ್ಣುಗಳು” ಎನ್ನುತ್ತಾಳೆ. ಕನ್ನೈದಿಲೆಯಂತೆ ಸುಂದರವಾದ ಇವಳ ಕಣ್ಣುಗಳಲ್ಲಿ ನೀರು ತುಂಬಿಕೊಳ್ಳುತ್ತದೆ. ಆಗಾಗ್ಗೆ ಅದು ಚಿಮ್ಮಿ ಹರಿಯುತ್ತದೆ, ಕಂಡಿರಾ\! 



ಪಾಶುರದಲ್ಲಿ ಕಾಣುವುದು ಭಕ್ತನು ಅನುಭವಿಸುವ ಹೊರ ಚಿಹ್ನೆಗಳು. ಭಗವದ್ವಿಷಯವನ್ನಾಗಲಿ, ಭಗವಂತನ ಅಪರೂಪವಾದ ದಿವ್ಯಸೊಬಗನ್ನಾಗಲಿ, ಅವನ ದಿವ್ಯಾಯುಧಗಳ ಹೊಳಪನ್ನಾಗಲಿ ಸ್ಮರಿಸಿದ ಕೂಡಲೇ, ಭಕ್ತಿಯ ಅತಿರೇಕವುಂಟಾಗಿ, ಭಕ್ತನಕಣ್ಣುಗಳಲ್ಲಿ ನೀರು ಚಿಮ್ಮಿ ಹರಿಯುತ್ತದೆ. ಈ ಪಾಶುರದಲ್ಲಿ ’ನಾಯಕಿ’ಯು ವ್ಯಕ್ತಪಡಿಸುವುದು ಇದನ್ನೇ. 



೨. ಕುಮಿಱುಮೋಶೈವಿೞವೊಲಿತ್ತೊಲೈವಿಲ್ಲಿಮಙ್ಗಲಮ್ ಕೊಣ್ಡುಪುಕ್ಕು,

ಅಮುದಮೆನ್ ಮೊೞಿಯಾಳೈ ನೀರು ಮಕ್ಕಾಶೈಯಿನ್ ಱಿಯಹಟ್ರಿನೀರ್, 

ತಿಮಿರ್ ಕೊಣ್ಡಾಲೊತ್ತು ನಿಱ್ ಕುಮ್ ಮಟ್ರವಳ್ ತೇವತೇವಪಿರಾನೆನ್ ಱೇ,

ನಿಮಿಯುಮ್ ವಾಯೊಡು ಕಣ್ ಹಳ್ ನೀರ್ ಮಲ್ ಹನೆಕ್ಕೊಶಿನ್ದು ಕರೈಯುಮೇ. 



ಕುಮಿಱುಮ್ ಓಶೈ = ಆರ್ಭಟಿಸುವ ಸದ್ದಿನಿಂದಲೂ, ವಿೞವು ಒಲಿ = ಉತ್ಸವಕಾಲದ ನಾನಾಬಗೆಯ ಕೋಲಾಹಲದಿಂದಲೂ ತುಂಬಿರುವ, ತೊಲೈವಿಲ್ಲಿಮಙ್ಗಲಮ್ = ತೊಲೈವಿಲ್ಲಿಮಂಗಳವೆಂಬ ಪುಣ್ಯಕ್ಷೇತ್ರಕ್ಕೆ, ಕೊಣ್ಡು = ಕರೆದುಕೊಂಡು, ಪುಕ್ಕೂ = ಪ್ರವೇಶಿಸಿ, ಅಮುದಮ್ = ಅಮೃತದಂತೆ \(ಬಹಳ ಹಿತವಾದ – ಭೋಗ್ಯವಾದ\), ಮೆಲ್ ಮೊೞಿಯಾಳೈ = ಮೃದುಮಧುರ ಮಾತುಗಾರ್ತಿಯಾದ, ಇವಳನ್ನು, ನೀರ್ = ನೀವು, ಉಮಕ್ಕು = ನಿಮಗೆ, ಆಶೈ ಇನ್ ಱಿ = ಆಶೆಯಿಲ್ಲದಂತೆ, ಅಹಟ್ರಿ ನೀರ್ = ತೊಲಗಿಸಿದಿರಿ \(ಓಡಿಸಿಬಿಟ್ಟಿರಿ; ಅಟ್ಟಿದಿರಿ\), ತಿಮಿರ್ ಕೊಂಡಾಲ್ ಒತ್ತು = ಭ್ರಮೆಗೊಂಡವಳ ಹಾಗೆ, ನಿಱ್ ಕುಮ್= ನಿಂತಿರುತ್ತಾಳೆ, ಮಟ್ರು = ಮತ್ತು, ಇವಳ್ = ಇವಳು, ತೇವತೇವಪಿರಾನ್ ಎನ್ ಱೇ = ದೇವದೇವ, ಸರ್ವೇಶ್ವರ, ಎಂದೇ ನಿಮಿಯುಮ್ = ನಡುಗುವ, ವಾಯೊಡು = ಬಾಯಿಂದಲೂ, ಕಣ್ ಹಳ್ = ಕಣ್ಣುಗಳಲ್ಲಿ, ನೀರ್ ಮಲ್ ಹ = ನೀರುತುಂಬಿರಲು, \(ನೀರು ಹರಿಯುತ್ತಿರಲು\), ನೆಕ್ಕೂ = ದೃಢವಿಲ್ಲದವಳಾಗಿ \(ಸ್ವಾಧೀನ ತಪ್ಪಿದವಳಾಗಿ\), ಒಶಿನ್ದು = ಕೃಶಗೊಂಡು, ಕರೈಯುಮೇ = ಕರಗಿಹೋಗುತ್ತಿರುವಳಲ್ಲ\!



ಆರ್ಭಟದಂತಿರುವ ಗದ್ದಲದಿಂದಲೂ, ಉತ್ಸವಕಾಲದ ನಾನಾಬಗೆಯ ಕೋಲಾಹಲದಿಂದಲೂ ತುಂಬಿರುವ ತೊಲೈವಿಲ್ಲಿ ಮಂಗಲವೆಂಬ ದಿವ್ಯಕ್ಷೇತ್ರಕ್ಕೆ ಅಮೃತದಂತೆ ಮೃದುಮಧುರವಾದ ಮಾತಿನವಳಾದ ಇವಳನ್ನು \(ತಾಯಂದಿರೇ\) ನೀವು ಕರೆದುಕೊಂಡು ಹೋಗಿ, ಪ್ರವೇಶಿಸಿ, ನಿಮಗೆ ಇನ್ನಿವಳ ಆಶೆಯಿಲ್ಲದಂತೆ ಇವಳನ್ನು ಅಟ್ಟಿತೊಲಗಿಸಿದಿರಿ. ಇವಳು ಭ್ರಮೆಗೊಂಡವಳಂತೆ ನಿಲ್ಲುತ್ತಾಳೆ. ಮತ್ತು ದೇವದೇವ, ಸರ್ವೇಶ್ವರ, ಎನ್ನುತ್ತಾಳೆ. ನಡುಗುವ \(ಅದುರುವ\) ಬಾಯಿಂದಲೂ, ಕಣ್ಣುಗಳಲ್ಲಿ ನೀರನ್ನು ತುಂಬಿಸಿ ಹರಿಸುತ್ತಲೂ, ಸ್ವಾಧೀನತಪ್ಪಿದವಳಾಗಿ, ಕೃಶಗೊಂಡು, ಕರಗಿ ಹೋಗುತ್ತಿದ್ದಾಳೆ. 



ಭಗವತ್ ಕ್ಷೇತ್ರಗಳು ಸಾಮಾನ್ಯವಾಗಿ, ಆಕರ್ಷಕವಾದ ಘೋಷಗಳಿಂದ ತುಂಬಿ, ಎಲ್ಲರ ತನುಮನಗಳನ್ನು ಸೆಳೆಯುವುದು ಸಹಜವಾದದ್ದು. ಅದು ಉತ್ಸವಕಾಲವಾದಾಗಲಂತೂ, ಅಲ್ಲಿನ ಗದ್ದಲವನ್ನು ವರ್ಣಿಸಿ ಹೇಳಲು ಸಾಧ್ಯವೇ\! ನೆರೆದ ಜನಸಂದಣಿಯ ಮಾತಿನ ಗದ್ದಲವೇನು?, ಹರೆ, ಕೊಂಬು, ಕಹಳೆಗಳ ಆರ್ಭಟವೇನು, ವೇದಘೋಷವೇನು – ಹೀಗೆ ಎಲ್ಲವೂ ಕೂಡಿಕೊಂಡು ಭಕ್ತರು ಮೈತುಂಬುವಂತೆ ಮಾಡುವುದಂತು ಸಹಜವೇ.



’ನಾಯಕಿ’ಯ ತಾಯಿಯ ಸಂಗಡಿಗರು –ಇತರ ತಾಯಂದಿರು ’ನಾಯಕಿ’ಯನ್ನು ಬಹಳವಾಗಿ ಮೆಚ್ಚಿಕೊಂಡವರು. ಅವರು ’ನಾಯಕಿ’ಯನ್ನುಅವಳ ತಾಯಿತಿಂತ ಹೆಚ್ಚಾಗಿಯೇ ಪ್ರೀತಿಸುತ್ತಿದ್ದರು. ಅವಳ ಸೌಜನ್ಯವನ್ನು, ಸಹನೆಯನ್ನು, ಮಧುರವಾದ ಮಾತನ್ನು ಕಂಡು, ಅವಳನ್ನು ತಮ್ಮೊಡನೆಯೇ ಇರಿಸಿಕೊಂಡಿರಲು ಆಶಿಸುತ್ತಿದ್ದವರು. ತೊಲೈವಿಲ್ಲಿಮಂಗಳದ ಉತ್ಸವಕ್ಕೆ ಅವಳನ್ನು ಅಕ್ಕರೆಯಿಂದ ತಮ್ಮೊಡನೆ ಕರೆದೊಯ್ದರು. ಉತ್ಸವದಲ್ಲಿ ಎಲ್ಲರೂ ಪಾಲುಗೊಂಡು ಆನಂದಿಸಿದರು. ’ನಾಯಕಿ’ಯಾದರೋ ಭಗವದ್ವೈಭವವನ್ನು ಕಂಡು ಪರವಶಳಾದಳು. ಭಗವಂತನೊಬ್ಬನಲ್ಲದೆ ಅವಳಿಗೆ ಬೇರೆ ಯಾರೂ ಬೇಡವಾದರು. ಆಗಿನಿಂದ ಅವಳ ನಡತೆಯೇ ಬೇರೆಯಾಯಿತು. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಮುಗ್ಧೆಯಾಗಿದ್ದ ಇವಳನ್ನು, ನೀವು ತಿಲೈವಿಲ್ಲಿ ಮಂಗಳದ ಸ್ವಾಮಿಯ ಉತ್ಸವಕ್ಕೆಂದು ಕರೆದೊಯ್ದಿರಿ. ನಿಮಗೂ ನನಗೂ ಇವಳು ಇಲ್ಲದಂತೆ ಮಾಡಿಬಿಟ್ಟಿರಿ. ಇವಳ ಆಶೆಯನ್ನು ನಾವಿನ್ನು ಇಟ್ಟುಕೊಂಡು ಏನು ಫಲ? ದಿಗ್ಭ್ರಾಂತಳಾದಂತೆ ಇವಳು ನಿಲ್ಲುತ್ತಾಳೆ. ’ದೇವದೇವ’, ’ಪ್ರಭು’, ’ಸರ್ವೇಶ್ವರ’ – ಎಂದು ಮುಂತಾಗಿ ಭಗವನ್ನಾಮಗಳನ್ನು ಉಚ್ಚರಿಸುತ್ತಲೇ ಇರುತ್ತಾಳೆ. ಭಗವಂತನಲ್ಲಿ ಇವಳು ವ್ಯಾಮೋಹಗೊಂಡಿರುವಳೋ ಹೇಗೋ\! ಇವಳ ತುಟಿಗಳು ಅದುರುತ್ತಿರುತ್ತವೆ. ಕಣ್ಣುಗಳಲ್ಲಿ ನೀರು ತುಂಬಿ, ಹರಿಯುತ್ತದೆ. ಇವಳ ಮನೋವ್ಯಥೆಯನ್ನು ಯಾರಿಗೂ ತಿಳಿಸದೆಯೇ, ಸ್ವಾಧೀನ ತಪ್ಪಿದವಳಾಗಿ, ಕೃಶಗೊಂಡು, ಕರಗಿ ಹೋಗುತ್ತಿದ್ದಾಳೆ, ಕಂಡಿರಾ\! 



೩. ಕರೈಕೊಳ್ ಪೈಮ್ಬೊೞಿಲ್ ತಣ್ ಪಣೈತ್ತೊಲೈವಿಲ್ಲಿಮಂಗಲಮ್ ಕೊಣ್ಡುಪುಕ್ಕು,

ಉರೈಕೊಳಿನ್ ಮೊೞಿಯಾಳೈ ನೀರು ಮಕ್ಕಾಶೈಯಿನ್ ಱಿಯಹಟ್ರಿನೀರ್,

ತಿರೈಕೊಳ್ ಪಾವತ್ತುಚ್ಚೇರ್ ನ್ದದುಮ್ ತಿಶೈಞಾಲಮ್ ತಾವಿಯಳನ್ದದುಮ್,

ನಿರೈಕೊಳ್ ಮೇಯ್ ತ್ತದುಮೇ ಪಿದಟ್ರಿ ನೆಡುಙ್ಗಣ್ಣೀರ್ ಮಲ್ ಹ ನಿಱ್ ಕುಮೇ. 



ಕರೈಕೊಳ್ = \(ತಾಮ್ರಪರ್ಣಿ\) ನದಿಯ ದಡಗಳನ್ನು ಆವರಿಸಿ ಕೊಳ್ಳುವಂಥ, ಪೈಪೊೞಿಲ್ = ಸುಂದರವಾದ ಉಪವನಗಳಿಂದಲೂ, ತಣ್ಪಣೈ = ತಂಪಾದ ನೀರ್ಲೆಲೆಗಳಿಂದಲೂ ಸುತ್ತುವರಿದಿರುವ, ತೊಲೈವಿಲ್ಲಿ ಮಂಗಲಮ್ = ತೊಲೈವಿಲ್ಲಿಮಂಗಳ ಕ್ಷೇತ್ರಕ್ಕೆ, ಕೊಣ್ಡು, ಪುಕ್ಕು = ಕರೆದುಕೊಂಡುಹೋಗಿ ಪ್ರವೇಶಿಸಿ, ಉರೈಕೊಳ್ = ಭಗವಂತನ ಕೀರ್ತಿತುಂಬಿರುವ, ಇನ್ = ಇನಿದಾದ, ಮೊೞಿಯಾಳೈ= ಮಾತನಾಡುವವಳನ್ನು, ನೀರ್ = ನೀವು, ಉಮಕ್ಕು = ನಿಮಗೆ, ಆಶೈ ಇನ್ ಱಿ = ಆಶೆಯಿಲ್ಲದಂತೆ \(ಆಶೆಯನ್ನು ತೊರೆದು\), ಅಹಟ್ರಿ ನೀರ್ = ಅಟ್ಟಿಬಿಟ್ಟಿರಿ, ತಿರೈಕೊಳ್ = ಅಲೆಗಳು ತುಂಬಿದ, ಪಾವತ್ತು = ಕಡಲಿನಿಂದ, ಶೇರ್ ನ್ದದುಮ್ = ಒಂದು \(ಈ ದಿವ್ಯ ಕ್ಷೇತ್ರವನ್ನು\) ಸೇರಿದ್ದನ್ನೂ, ದಿಶೈ = ದಿಕ್ಕುಗಳಿಂದ ಸೀಮಿತವಾದ, ಞಾಲಮ್ = ಭೂಮಿಯನ್ನು, ತಾವಿ = ಆವರಿಸಿ, ಅಳನ್ದದುಮ್ = ಅಳೆದುಕೊಂಡದ್ದನ್ನು, ನಿರೈಕೊಳ್ = ದನಕರುಗಳ ಮಂದೆಗಳನ್ನು, ಮೇಯ್ ತ್ತದುಮೇ = ಮೇಯಿಸಿದ್ದನ್ನೂ, ಪಿದಟ್ರಿ = ಒದರಿಕೊಳ್ಳುತ್ತಾ \(ವಟುಗುಟ್ಟುತ್ತಾ\), ನೆಡುಕಣ್ಣೀರ್ ಮಲ್ ಹ = ಧಾರೆಧಾರೆಯಾಗಿ ಕಣ್ಣುಗಳಿಂದ ನೀರು ಸುರಿಯುತ್ತಾ, ನಿಱ್ ಕುಮೇ = ಇರುತ್ತಾಳಲ್ಲ. 



ತಾಯಂದಿರೇ, \(ತಾಮ್ರಪರ್ಣಿ\) ನದಿಯ ದಡಗಳನ್ನು ಆವರಿಸಿಕೊಂಡಿರುವ ಸುಂದರವಾದ, ಹಸುರಾದ ಉಪವನಗಳಿಂದಲೂ, ತಂಪಾದ ನೀರ್ನೆಲೆಗಳಿಂದಲೂ ಸುತ್ತುವರಿದಿರುವ ತೊಲೈವಿಲ್ಲಿ ಮಂಗಲಮ್ ಕ್ಷೇತ್ರಕ್ಕೆ ನೀವು ಈ ಭಗವತ್ಕೀರ್ತಿಯನ್ನು ಹೊಗಳುವ ಇನಿದಾದ ಮಾತಿನವಳನ್ನು ಕರೆದುಕೊಂಡು ಹೋಗಿ ಅದನ್ನು ಪ್ರವೇಶಿಸಿದಿರಿ. ನೀವು ನಿಮಗೆ ಅವಳ ಆಶೆಯನ್ನು ತೊರೆದು ಅಟ್ಟಿದಿರಿ. ಅಲೆಗಳು ತುಂಬಿದ ಕಡಲಿನಿಂದ ಈ ದಿವ್ಯಕ್ಷೇತ್ರವನ್ನು ಸೇರಿದವನು ಎಂದೂ, ದಿಕ್ಕುಗಳಿಂದ ಸೀಮಿತವಾದ ಭೂಮಿಯನ್ನು ಆವರಿಸಿ ಅಳೆದುಕೊಂಡದ್ದನ್ನೂ, ದನಕರುಗಳ ಮಂದೆಯನ್ನು ತುಂಬ ಮೇಯಿಸಿದ್ದನ್ನೂ \(ಇವಳು\) ಒದರಿಕೊಳ್ಳುತ್ತಾ, ಧಾರೆಧಾರೆಯಾಗಿ ಕಣ್ಣುಗಳಿಂದ ನೀರನ್ನು ಸುರಿಸುತ್ತಾ ಇರುತ್ತಾಳಲ್ಲ\! 



“ಉರೈಕೊಳ್ ಇನ್ ಮೊೞಿಯಾಳೈ” – ಈ ನನ್ನ ಮಗಳು ಮೃದುಮಧುರಕಂಠವನ್ನುಳ್ಳವಳು. ಅವಳ ಇನಿದಾದ ಮಾತುಗಳಿಂದ ಭಗವಂತನನ್ನು ಕೀರ್ತಿಸುತ್ತಾ ಕಾಲಕಳೆಯುವವಳಾಗಿದ್ದಾಳೆ. 



“ತಿರೈಕೊಳ್.....................ಶೇರ್ ನ್ದದುಮ್”- ಅಲೆಗಳಿಂದ ತುಂಬಿರುವ ಪಾಲ್ಗಡಲಲ್ಲಿ ಶೇಷಶಯನನಾಗಿ, ಭಗವಂತನು ನಿರ್ಲಿಪ್ತನಾಗಿ ಪವಡಿಸಿರುವುದನ್ನು ಬದಿಗೊತ್ತಿ, ಭೂಲೋಕವಾಸಿಗಳನ್ನು ಉದ್ಧರಿಸಲೆಂದು ಅರ್ಚಾಸ್ವರೂಪಿ ತೊಲೈವಿಲ್ಲಿಮಂಗಲಮ್ ಮುಂತಾದ ದಿವ್ಯಕ್ಷೇತ್ರಗಳಲ್ಲಿ ನೆಲಸಿದ್ದಾನೆ – ಎಂದು ಇವಳು ಹೇಳಿಕೊಳ್ಳುತ್ತಾ ಭಗವಂತನನ್ನು ಕೀರ್ತಿಸುತ್ತಾಳೆ. 



ತಿಶೈಕೊಳ್...........................ಅಳನ್ದದುಮ್” – ದಿಕ್ಕುಗಳನ್ನು ಮೇರೆಯಾಗಿ ಉಳ್ಳದ್ದು ಈ ವಿಸ್ತಾರವಾದ ಭೂಮಂಡಲ. ಅದನ್ನು ಭಗವಂತನು ತನ್ನ ಒಂದೇ ಹೆಜ್ಜೆಯನ್ನು ವಿಸ್ತರಿಸಿ, ಅಳೆದುಕೊಂಡದ್ದು ಬಲಿಚಕ್ರವರ್ತಿಯಿಂದ ಮೂರಡಿದಾನವನ್ನು ವಾಮನರೂಪಿಯಾಗಿ ಬಂದು ಬೇಡಿ ಪಡೆದುಕೊಂಡಾಗ. ತ್ರಿವಿಕ್ರಮನಾಗಿ ಬೆಳೆದು, ತನ್ನಒಂದು ಹೆಜ್ಜೆಯನ್ನು ಇಡಿಯ ಭೂಮಂಡಲವನ್ನೆಲ್ಲಾ ಹರಡಿ ಅಳೆದುಕೊಂಡ ಅದ್ಭುತಕಾರಿ. ಹೀಗೆ ಭಗವಂತನು ಭೂಲೋಕವಾಸಿಗಳಿಗೆ ತನ್ನ ತಿರುವಡಿಯ ಆಶ್ರಯವನ್ನು ಕಲ್ಪಿಸಿಕೊಟ್ಟನು. 



“ನಿರೈಕೊಳ್.......................ಮೇಯ್ ತ್ತದುಮೇ” – ಇದು ಭಗವಂತನ ಶ್ರೀಕೃಷ್ಣಾವತಾರದ ವಿಷಯ. ನಂದಗೋಕುಲದಲ್ಲಿ ಬಾಲಕೃಷ್ಣನಾಗಿ ಬೆಳೆಯುತ್ತಿರುವಾಗ, ಭಗವಂತನು ಇತರ ಗೋವಳ ಬಾಲಕರ ಸಂಗಡ ತಾನೂ ದನಕರುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದನು. ಆಗ ಅವನು ನಡೆಸಿದ ನಾನಾ ಆಶ್ಚರ್ಯಕಾರಕ ಪ್ರಸಂಗಗಳು ಚಿರಸ್ಮರಣೀಯವಾದವು. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ನೀವು ಪ್ರೀತಿಯಿಂದ ಈ ನನ್ನ ಮಧುರವಾಣಿಯಾದ ಮಗಳನ್ನು ತೊಲ್ಲೈವಿಲ್ಲಿಮಂಗಳ ಕ್ಷೇತ್ರಕ್ಕೆ ಕರೆದೊಯ್ದಿರಿ. ಅದನ್ನು ಸುತ್ತುವರಿದಿರುವ ಸುಂದರವಾದ ಉಪವನಗಳನ್ನೂ, ತಂಪಾದ ನೀರ್ನೆಲೆಗಳನ್ನೂ ತೋರಿಸಿ, ಅವುಗಳಲ್ಲಿ ಸುತ್ತಾಡಿಸಿದಿರಿ. ಇದರಿಂದ, ಇವಳು ನಿಮ್ಮ ಪ್ರೀತಿವಾತ್ಸಲ್ಯಕ್ಕೇ ದೂರವಾಗುವಂತೆ ಮಾಡಿಕೊಂಡುಬಿಟ್ಟಿರಿ. ತನ್ನ ಇನಿದಾದ ಕಂಠದಿಂದ ಭಗವಂತನ ನಾನಾ ಅದ್ಭುತಕಾರ್ಯಗಳನ್ನು ಕೀರ್ತಿಸುತ್ತಾ ಕಾಲಕಳೆಯುತ್ತಾಳೆ. ಇವಳ ಕಣ್ಣುಗಳಿಂದ ನೀರು ಧಾರೆಧಾರೆಯಾಗಿ ಸುರಿಯುತ್ತಿದೆ ಕಂಡಿರಾ\! \(ಇವಳು ಪ್ರಾಪಂಚಿಕ ಮಾರ್ಗವನ್ನು ಅತಿಕ್ರಮಿಸಿದ್ದಾಳೆ\).



೪. ನಿಱ್ ಕುಮ್ ನಾನ್ ಮಱೈವಾಣರ್ ವಾೞ್ ತೊಲೈವಿಲ್ಲಿಮಙ್ಗಲಮ್ ಕಣ್ಡಪಿನ್,

ಅಱ್ ಕಮೊನ್ ಱು ಮಱವುಱಾಳ್ ಮಲಿನ್ದಾಳ್, ಕಣ್ ಡೀರಿವಳನ್ನೈಮೀರ್\!

ಕಱ್ ಕುಙ್ಙಲ್ವಿಯೆಲ್ಲಾಮ್ ಕರುಙ್ಗಡಲ್ ವಣ್ಣನ್ ಕಣ್ನಪಿರಾನೆನ್ ಱೇ,

ಒಱ್ ಕಮೊನ್ ಱುಮಿಲಳ್ ಉಹನ್ದುಹನ್ದುಳ್ ಮಹಿೞ್ ನ್ದುಕುೞೈಯುಮೇ. 



ನಿಱ್ಕುಮ್ = ಸ್ಥಿರವಾದ, ನಾಲ್ ಮಱೈವಾಣರ್ = ನಾಲ್ಕುವೇದಗಳ ಪಾರಂಗತರು, ವಾೞ್ = ಬಾಳುವಂಥ ತೊಲೈ ವಿಲ್ಲಿಮಙ್ಗಲಮ್ = ತೊಲೈವಿಲ್ಲಿಮಂಗಳ ಕ್ಷೇತ್ರವನ್ನು, ಕಣ್ಡಪಿನ್ = ಸಂದರ್ಶಿಸಿದ ಬಳಿಕ, ಅಱ್ ಕಮ್ = \(ಸ್ತ್ರೀಸಹಜವಾದ\) ಅಡಕವನ್ನು, ಒನ್ ಱುಮ್ = ಸ್ವಲ್ಪವೂ, ಅಱ ಉಱಾಳ್ = ಒಂದೆಳ್ಳಷ್ಟಾದರೂ ಪಾಲಿಸುವುದಿಲ್ಲ, ಮಲಿನ್ದಾಳ್ = ಕೈತಪ್ಪಿದವಳಾದಳು, ಇವಳ್ = ಇವಳು, ಕಣ್ಡೀರ್ ಅನ್ನೈಮೀರ್ = ಕಂಡಿರಾ ತಾಯಂದಿರೇ, ಕಱ್ ಕುಮ್ = \(ತಾನು\) ಕಲಿತಿರುವ, ಕಲ್ವಿ ಎಲ್ಲಾಮ್ = ವಿದ್ಯೆ ಎಲ್ಲವೂ, ಕರು ಕಡಲ್ ವಣ್ಣನ್ = ಕರಿಯ \(ನೀಲ\) ಕಡಲವಣ್ಣನಾದ, ಕಣ್ಣಪಿರಾನ್ ಎನ್ ಱೇ = ಆಕರ್ಷಕಸುಂದರನಾದ ಭಗವಂತನೇ ಎಂತಲೇ, ಒಱ್ ಕಮ್ ಒನ್ ಱುಮ್ ಇಲಳ್ = ನಾಚಿಕೆ ಸ್ವಲ್ಪವೂ ಇಲ್ಲದವಳಾಗಿ, ಉಹನ್ದು ಉಹನ್ದು = ಉತ್ಸಾಹಗೊಂಡು \(ಉಬ್ಬಿ ಉಬ್ಬಿ\), ಮಹಿಱ್ ನ್ದು = ಆನಂದಿಸುತ್ತಾ, ಕುಱೈಯುಮೇ = ಬಡವಾಗುತ್ತಿದ್ದಾಳಲ್ಲ\!



ಸ್ಥಿರವಾದ ನಾಲ್ಕುವೇದಗಳ ಪಾರಂಗತರು ಬಾಳುವ ತೊಲೈವಿಲ್ಲಿ ಮಂಗಳಕ್ಷೇತ್ರವನ್ನು ಸಂದರ್ಶಿಸಿದ ಬಳಿಕ, ತಾಯಂದಿರೇ, ಇವಳು ಸ್ತ್ರೀಸಹಜವಾದ ಅಡಕವನ್ನು \(ಮಾನಮರ್ಯಾದೆಗಳನ್ನು\) ಒಂದೆಳ್ಳಷ್ಟಾದರೂ ಪಾಲಿಸುವುದಿಲ್ಲ. ನಮ್ಮ ಕೈತಪ್ಪಿದವಳಾಗಿದ್ದಾಳೆ. ಕಂಡಿರಾ\! ತಾನು ಕಲಿತಿರುವ ವಿದ್ಯೆಯೆಲ್ಲವೂಕರಿಯ \(ನೀಲ\) ಕಡಲವಣ್ಣನಾದ ಆಕರ್ಷಕ ಸುಂದರನಾದ ಭಗವಂತನೇ ಎನ್ನುತ್ತಲೇ ಇರುತ್ತಾಳೆ. ನಾಚಿಕೆ ಸ್ವಲ್ಪವೂ ಇಲ್ಲದವಳಾಗಿ, ಉಬ್ಬಿ ಉಬ್ಬಿ ಆನಂದಿಸುತ್ತಾ \(ಕುಣಿದಾಡುತ್ತಾ\) ಬಡವಾಗುತ್ತಿದ್ದಾಳೆ. 



’ನಾಯಕಿ’ಯ ತಾಯಿಗೆ ತನ್ನ ಮಗಳು ತನ್ನ ಹಾಗೆಯೇ ಬಾಳದೆ, ಬೇರೆ ದಾರಿ ಹಿಡಿದು, ತನ್ನ ಕೈತಪ್ಪಿಹೋದಳಲ್ಲ ಎಂದು ಮರುಕ. ತನ್ನ ಸಹವರ್ತಿಗಳಾದ ಇತರ ತಾಯಂದಿರಲ್ಲಿ ಅದನ್ನು ತೋಡಿಕೊಳ್ಳುತ್ತಾಳೆ. 



’ತಾಯಿ’ ಹೇಳುತ್ತಾಳೆ: ತಾಯಂದಿರೇ, ಈ ನನ್ನ ಮಗಳು, ಶಾಶ್ವತವಾದ ನಾಲ್ಕು ವೇದಗಳನ್ನು ಪರಿಪೂರ್ಣವಾಗಿ ಅಭ್ಯಾಸ ಮಾಡಿರುವ ವೇದಪಂಡಿತರು ಬಾಳುವ ತೊಲೈವಿಲ್ಲಿ ಮಂಗಳ ಕ್ಷೇತ್ರವನ್ನು ನಿಮ್ಮೊಡನೆ ಸಂದರ್ಶಿಸಿದಳಷ್ಟೆ. ಆಗಿನಿಂದಲೂ ಇವಳ ನಡೆನುಡಿಯಲ್ಲಿ ಬಹಳ ಬದಲಾವಣೆಯಾಗಿದೆ. ಪ್ರಾಪಂಚಿಕ ರೀತಿಯಲ್ಲಿ ಇವಳು ನಡೆದುಕೊಳ್ಳುತ್ತಿಲ್ಲ. ಸ್ತ್ರೀಸಹಜವಾದ ಮಾನಮರ್ಯಾದೆಗಳನ್ನು \(ಅಡಕವನ್ನು\) ಬದಿಗೆ ಒತ್ತಿಹಾಕಿದ್ದಾಳೆ. ಎಡೆಬಿಡದಂತೆ ಭಗವನ್ನಾಮಗಳನ್ನು ಕೀರ್ತಿಸುತ್ತಾಳೆ. ನಮ್ಮ ಕೈಗೆ ಸಿಕ್ಕುವವಳಲ್ಲವಾಗಿದ್ದಾಳೆ. ತಾನು ಕಲಿತಿರುವ \(ಕಲಿಯುವ\) ವಿದ್ಯೆಯೆಲ್ಲವೂ ಕರಿಯ ಕಡಲವಣ್ಣನಾದ, ಅತ್ಯಾಕರ್ಷಕಸುಂದರನಾದ ಭಗವಂತನನ್ನು ಕುರಿತದ್ದೇ ಎಂದು ಸ್ಪಷ್ಟವಾಗಿ ಹೇಳುತ್ತಿರುತ್ತಾಳೆ. ಎಳ್ಳಷ್ಟೂ ನಾಚಿಕೆ ಇಲ್ಲದಂತೆ, ಉಬ್ಬಿಉಬ್ಬಿ ಕುಣಿದಾಡುತ್ತಾ, ಭಗವನ್ನಾಮಗಳನ್ನು ಕೀರ್ತಿಸುತ್ತಾ, ಅದರಲ್ಲಿಯೇ ತನ್ಮಯಳಾಗಿ, ಆನಂದಿಸುತ್ತಾ ಕೃಶವಾಗಿ ಹೋಗುತ್ತಿದ್ದಾಳಲ್ಲ\! 



ಪ್ರಾಪಂಚಿಕನಿಗೂ ಭಗವದ್ಭಕ್ತನಿಗೂ ಇರುವ ವ್ಯತ್ಯಾಸ ಇದೇ. ತನ್ನ ದಾರಿಯನ್ನೇ ಹಿಡಿದು, ತನ್ನಂತೆ ಜನ್ಮಾಂತರಗಳ ಸುಳಿಯಲ್ಲಿ ಸಿಕ್ಕಿಕೊಳ್ಳಲಿಲ್ಲವಲ್ಲ ಎಂದು ಭಕ್ತನನ್ನು ಕಂಡು ಪ್ರಾಪಂಚಿಕನ ಮರುಕ. ತನ್ನದೇ ಸರಿಯಾದ ದಾರಿಯೆಂದೂ ನಂಬಿಕೆ. ಆದರೆ ಭಗವಂತನ ಗೀಳನ್ನು ಹಚ್ಚಿಕೊಂಡವನಿಗೆ ಭಗವಂತನೊಬ್ಬನಿದ್ದರೆ ಸಾಕು. ಅವನೊಡನೆ ತಾನು ಬೆರೆಯುವುದೆಂದಿಗೋ ಎಂದು ಹಂಬಲ. ಅವನ ಸ್ಮರಣೆಯಲ್ಲಿ ಕಾಲಕಳೆಯುವುದೆಂದರೆ ಅವನಿಗೆ ಪರಮಾನಂದ. ಜನ್ಮಾಂತರವೆಂಬ ಗಾಳಕ್ಕೆ ಸಿಕ್ಕಿಬೀಳದಿರುವ ಈ ಮಾರ್ಗವನ್ನು \(ಉಪಾಯವನ್ನು\) ಕಂಡುಕೊಂಡಬಳಿಕ ಅವನ ಉತ್ಸಾಹಕ್ಕೂ ಆನಂದಕ್ಕೂ ಯಾವ ಅಡ್ಡಿಯಿದೆ? 



೫. ಕುೞಿಯುಮ್ ಪಾಣ್ ಮುಹತ್ತೇೞೈಯೈತ್ತೊಲೈವಿಲ್ಲಿಮಙ್ಗಳಮ್ ಕೊಣ್ಡುಪುಕ್ಕೂ,

ಇೞೈಕೊಳ್ ಶೋಡಿಚ್ಚೆನ್ದಾಮರೈಕ್ಕಣ್ ಪಿರಾನ್ ಇರುನ್ದಮೈಕ್ಕಾಟ್ಟಿನೀರ್,

ಮೞೈಪೆಯ್ದಾಲೊಕ್ಕುಮ್ ಕಣ್ಣ ನೀರಿನೊಡು ಅನ್ ಱುತೊಟ್ಟುಮ್ ಮೈಯಾನ್ದು, ಇವಳ್

ನುೞೈಯುಮ್ ಶಿನ್ದೈಯಳ್ ಅನ್ನೈಮೀರ್\! ತೊೞುಮತ್ತಿಶೈಯುಟ್ರುನೋಕ್ಕಿಯೇ. 



ಕುೞೈಯುಮ್ = ಕೃಶವಾಗುತ್ತಿರುವ, ವಾಳ್ ಮುಹತ್ತು = ಹೊಳೆಯುವ ಕಾಂತಿಯಿಂದ ಕೂಡಿದ ಮುಖದ, ಏೞೈಯೈ = ಈ ಹೆಣ್ಣನ್ನು \(ಈ ಅರಿಯದವಳನ್ನು\), ತೊಲೈವಿಲ್ಲಿಮಙ್ಗಲಮ್ = ತೊಲೈವಿಲ್ಲಿಮಂಗಳಕ್ಷೇತ್ರಕ್ಕೆ, ಕೊಣ್ಡು = ಕರೆದುಕೊಂಡು, ಪುಕ್ಕೂ= ಪ್ರವೇಶಿಸಿ, ಇೞೈಕೊಳ್ ಶೋದಿ = ಆಭರಣಗಳಿಂದ ಹೊಮ್ಮುವ ಕಾಂತಿಯನ್ನೂ, ಶೆಮ್ ತಾಮರೈ ಕಣ್ = ಕೆಂದಾವರೆಯಂತೆ ವಿಶಾಲವಾದ ಕಣ್ಣನ್ನೂ, ಪಿರಾನ್ = ಸರ್ವೇಶ್ವರನು \(ಪ್ರಭುವು\), ಇರುನ್ದಮೈ = ಇರುವ ಬಗೆಯನ್ನೂ, ಕಾಟ್ಟಿನೀರ್ = ತೋರಿಸಿದಿರಿ. ಮೞೈಪೆಯ್ ದಾಲ್ ಒಕ್ಕುಮ್ = ಮಳೆ ಸುರಿಯುವ ಹಾಗೆ, ಕಣ್ಣನೀರಿನೊಡು = ಕಣ್ಣೀರು ಸುರಿಸುತ್ತಾ, ಅನ್ ಱುತೊಟ್ಟುಮ್ = ಅಂದಿನಿಂದಲೂ, ಮೈಯಾನ್ದು = ವ್ಯಾಮೋಹಗೊಂಡು, ಇವಳ್ = ಇವಳು, ನುೞೈಯುಮ ಚಿನ್ದೈಯುಳ್ = ಅಂತರಂಗವನ್ನು ಪ್ರವೇಶಿಸಿರುವ ಚಿಂತನೆಯಲ್ಲಿ, ಅನ್ನೈಮೀರ್ = ತಾಯಂದಿರೇ, ತೊೞುಮ್ = ನಮಸ್ಕರಿಸುತ್ತಾಳೆ, ಅತ್ತಿಶೈ = ಆದಿಕ್ಕನ್ನು, ಉಟ್ರು = ಚೆನ್ನಾಗಿ \(ದಿಟ್ಟಿಸಿ\), ನೋಕ್ಕಿಯೇ = ನೋಡುತ್ತಲೇ. 



ತಾಯಂದಿರೇ, ಕೃಶವಾಗುತ್ತಿರುವ ಹೊಳೆಯುವ ಕಾಂತಿಯಿಂದ ಕೂಡಿದ ಮುಖವುಳ್ಳ ಈ ಅರಿಯದ ಹೆಣ್ಣನ್ನು, ತೊಲೈವಿಲ್ಲಿಮಂಗಳ ಕ್ಷೇತ್ರಕ್ಕೆ ಕರೆದುಕೊಂಡು ಹೋಗಿ, ಆಭರಣಗಳಿಂದ ಹೊಮ್ಮುವ ಕಾಂತಿಯನ್ನೂ, ಕೆಂದಾವರೆಯಂತೆ ವಿಶಾಲವಾದ ಕಣ್ಣುಗಳನ್ನೂ, ಸರ್ವೇಶ್ವರನು ಇರುವ \(ನೆಲಸಿರುವ\) ಬಗೆಯನ್ನೂ ತೋರಿಸಿದಿರಿ. ಮಳೆಸುರಿಯುವ ಹಾಗೆ ಕಣ್ಣೀರು ಸುರಿಸುತ್ತಾ, ಅಂದಿನಿಂದಲೂ ವ್ಯಾಮೋಹಗೊಂಡು, ಇವಳು ಅಂತರಂಗವನ್ನು ಸೇರಿರುವ ಚಿಂತನೆಯಲ್ಲಿ ಆ ದಿಕ್ಕನ್ನೇ ಚೆನ್ನಾಗಿ ದಿಟ್ಟಿಸಿ ನೋಡುತ್ತಾ, ತನ್ನ ಕೈಮುಗಿಯುತ್ತಾಳೆ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ನೀವು ಅರಿಯದ ಈ ಹೆಣ್ಣನ್ನು ತೊಲೈವಿಲ್ಲಿಮಂಗಳ ಕ್ಷೇತ್ರಕ್ಕೆ ಕರೆದೊಯ್ದಿರಿ. ಅಲ್ಲಿ ನೆಲಸಿರುವ ಸರ್ವೇಶ್ವರನ ದಿವ್ಯಾಭರಣಗಳ ಹೊಳಪನ್ನೂ, ಕೆಂದಾವರೆಯಂತೆ ವಿಶಾಲವಾದ ಸ್ವಾಮಿಯ ಕಣ್ಣುಗಳನ್ನೂ, ಸ್ವಾಮಿಯು ಅಲ್ಲಿ ನೆಲಸಿರುವ ವೈಭವವನ್ನೂ ನೀವು ಇವಳಿಗೆ ತೋರಿಸಿದಿರಿ. ಅಂದಿನಿಂದಲೂ, ಇವಳ ಮುಖದಕಾಂತಿ ಕುಂದದೆ ಇದ್ದರೂ, ದಿನದಿನಕ್ಕೂ ಇವಳು ಬಡವಾಗುತ್ತಿದ್ದಾಳೆ. ಕಣ್ಣುಗಳಿಂದ ಮಳೆಸುರಿದಹಾಗೆ ಕಣ್ಣೀರು ಸುರಿಯುತ್ತಿದೆ. ಆ ಸ್ವಾಮಿಯಲ್ಲೇ ಅತೀವವಾಗಿ ವ್ಯಾಮೋಹಗೊಂಡಿದ್ದಾಳೆ. ಮನಸ್ಸಿನಲ್ಲಿ ತುಂಬಿರುವ ಚಿಂತನೆಯಿಂದ, ಭಗವಂತನು ನೆಲಸಿರುವ ಆ ಕ್ಷೇತ್ರವನ್ನೇ ದಿಟ್ಟಿಸಿ ನೋಡುತ್ತಾ, ಕೈಮುಗಿಯುತ್ತಿರುತ್ತಾಳೆ. 



೬. ನೋಕ್ಕಮ್ ಪಕ್ಕಮೆಲ್ಲಾಮ್ ತಿರುಮ್ಬೊಡು ಶೆನ್ನೆಲ್ಲೋಙ್ಗು ಶೆನ್ದಾಮರೈ,

ವಾಯ್ ಕ್ಕೂಮ್ ತಣ್ ಪೊರುನಲ್ ವಡಕರಿವಣ್ ತೊಲ್ಲೈವಿಲ್ಲಿಮಙ್ಗಲಮ್, 

ನೋಕ್ಕುಮೇಲತ್ತಿಶೈಯಲ್ಲಾಲ್ ಮಱು ನೋಕ್ಕಿಲಳ್ ವೈಹಲ್ ನಾಡೋಱು

ವಾಯ್ ಕ್ಕೊಳ್ ವಾಶಹಮುಮ್ ಮಣಿವಣ್ಣನ್ ನಾಮಮೇಯಿವಳ್ನ್ನೈಮೀರ್. 



ನೋಕ್ಕೂಮ್ = ನೋಡುವ, ಪಕ್ಕಮ್ ಎಲ್ಲಾಮ್ = ಕಡೆಗಳಲ್ಲೆಲ್ಲಾ, ಕರುಮ್ಬೊಡು = ಕಬ್ಬಿನೊಡನೆ, ಶೆನ್ನೆಲ್ = ಕೆಂಬತ್ತವು, ಓಙ್ಗು = ಎತ್ತರಕ್ಕೆ ಬೆಳೆದುನಿಂತಿರುವ, ಶೆಮ್ ತಾಮರೈ = ಕೆಂದಾವರೆ, ವಾಯ್ ಕ್ಕೂಮ್ = ಸಮೃದ್ಧಿಯಾಗಿರುವ, ತಣ್ = ತಂಪಾಗಿ ಹಿತಕರವಾದ, ವೊರುನಲ್ = ತಾಮ್ರಪರ್ಣಿನದಿಯ, ವಡಕರೈ = ಉತ್ತರತೀರದಲ್ಲಿ, ವಣ್ ತೊಲೈ ವಿಲ್ಲಿಮಙ್ಗಲಮ್ = ಸುಂದರವಾದ ತೊಲೈವಿಲ್ಲಿಮಂಗಳಕ್ಷೇತ್ರವನ್ನು, ನೋಕ್ಕುಮ್ = ನೋಡುವಳಾದರೆ, ಅತ್ತಿಶೈ ಅಲ್ಲಾಲ್ = ಆ ದಿಕ್ಕನ್ನಲ್ಲದೆ, ಮಟ್ರು ನೋಕ್ಕು ಇಲಳ್ = ಬೇರೆನೋಟವನ್ನೇ \(ಇವಳು\) ನೋಡುವುದಿಲ್ಲ. ವೈಹಲ್ = ಕಳೆಯುವ ನಾಳ್ ತೋಱುಮ್ = ದಿನವೆಲ್ಲವೂ, ವಾಯ್ ಕೊಳ್ = ಬಾಯಲ್ಲಿ ಉಚ್ಚರಿಸುವ \(ಬಾಯಲ್ಲಿ ತಂದುಕೊಳ್ಳುವ\), ವಾಶಹಮುಮ್ = ಮಾತೂಸಹ, ಮಣಿವಣ್ಣನ್ ನಾಮಮೋ = ನೀಲಮಣಿವಣ್ಣನ ನಾಮಗಳೇ, ಇವಳ್ = ಇವಳ, ಅನ್ನೈಮೀರ್ = ತಾಯಂದಿರೇ. 



ತಾಯಂದಿರೇ, ಇವಳು ನೋಡುವವಳಾದರೆ, ಎಲ್ಲೆಲ್ಲೂ \(ನೋಡುವ ಕಡೆಯಲ್ಲೆಲ್ಲಾ\) ಕಬ್ಬೂಕೆಂಬತ್ತವೂ ಎತ್ತರಕ್ಕೆ ಬೆಳೆದು ನಿಂತಿರುವ, ಕೆಂದಾವರೆ ಸಮೃದ್ಧಿಯಾಗಿರುವ, ತಂಪಾಗಿ ಹಿತಕರವಾದ, ತಾಮ್ರಪರ್ಣಿನದಿಯ ಉತ್ತರದ ದಡದಲ್ಲಿರುವ ಸುಂದರವಾದ ತೊಲ್ಲೈವಿಲ್ಲಿಮಂಗಳ ಕ್ಷೇತ್ರವನ್ನೇ ನೋಡುವಳು. ಬೇರೆ ಎತ್ತ ಕಡೆಯೂ ನೋಡಳು. ಇವಳು ಕಳೆಯುವ ದಿನವೆಲ್ಲವೂ ಬಾಯಲ್ಲಿ ಉಚ್ಚರಿಸುವ ಮಾತೂ ಸಹ ನೀಲಮಣಿವಣ್ನನ ನಾಮಗಳೇ\! 



ಹಿಂದಿನ ಪಾಶುರಗಳಲ್ಲಿ ಕಾಲು, ಕೈ, ಕಣ್ಣು, ಮನಸ್ಸು ಈ ಇಂದ್ರಿಯಗಳು ನಡೆಸುತ್ತಿದ್ದ ಕೆಲಸವನ್ನು ವಿವರಿಸಲಾಯಿತು. ತೊಲೈವಿಲ್ಲಿಮಂಗಳ ಕ್ಷೇತ್ರಕ್ಕೆ ಹೋದದ್ದು, ಅಲ್ಲಿ ನೆಲಸಿರುವ ಅರ್ಚಾಸ್ವರೂಪಿಯನ್ನು ಕಣ್ಣಾರ ಕಂಡದ್ದು, ಮನಸಾರ ತುಂಬಿಕೊಂಡದ್ದು, ಕೈಯೆತ್ತಿ ಮುಗಿಯುವುದು – ಇತ್ಯಾದಿ ಕಾರ್ಯಗಳನ್ನು ಕುರಿತು ಹೇಳಲಾಯಿತು. ಇಲ್ಲಿ ಆ ತೊಲೈವಿಲ್ಲಿಮಂಗಳಕ್ಷೇತ್ರದ ಸುತ್ತಲಿನ ಪ್ರಕೃತಿಸೌಂದರ್ಯವನ್ನೂ, ಅದರ ನಡುವಣ ದಿವ್ಯಸುಂದರನನ್ನೂ ಎಡೆಬಿಡದಂತೆ ಸ್ಮರಿಸುತ್ತಾ, ಕೀರ್ತಿಸುತ್ತಾ, ತಲ್ಲೀನತೆ ಹೊಂದಿರುವ ವಿಷಯವನ್ನು ಹೇಳಲಾಗುತ್ತದೆ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಇವಳ ಮನಸ್ಸು ಭಗವದ್ವಿಷಯದಲ್ಲಿ ನೆಟ್ಟುಹೋಗಿದೆ. ಅದು ಹೊರತು ಇವಳಿಗೆ ಬೇರೆ ಯಾವ ಹವ್ಯಾಸವೂ ಬೇಡವಾಗಿದೆ. ಇವಳು ನೋಡುವುದೆಲ್ಲವೂ ಒಂದೇ ಒಂದು ಕಡೆಗೆ ಅದು ತಾಮ್ರಪರ್ಣಿನದಿಯ ಉತ್ತರದ ದಡ. ಅಲ್ಲಿ ತೊಲೈವಿಲ್ಲಿ ಮಂಗಳ ಕ್ಷೇತ್ರವಿದೆ. ನದಿಯ ಇಕ್ಕೆಲ್ಲಗಳನ್ನೂ ಕಬ್ಬಿನ ಗದ್ದೆಗಳೇನು, ಕೆಂಬತ್ತದ ಪೈರೇನು, ಕೆಂದಾವರೆಯಾನು-ಎಲ್ಲವೂ ಚೆನ್ನಾಗಿ, ಸಮೃದ್ಧಿಯಾಗಿ ಬೆಳೆದು ಕಣ್ಣಿಗೆ ಹಬ್ಬವನ್ನು ತರುತ್ತದೆ. ತಂಪಾಗಿ, ಹಿತವಾಗಿ, ತಾಮ್ರಪರ್ಣಿನದಿಯೂ ಹರಿಯುತ್ತದೆ. ಇವಳು ನೋಡುವ ನೋಟವೆಲ್ಲಾ ಈ ಪುಷ್ಕಳ ರಮ್ಯ ಪ್ರಕೃತಿಯನ್ನೂ, ಅದರ ಮಡಿಲಲ್ಲಿ ನೆಲಸಿರುವ ಮಣಿವಣ್ಣನ ಕ್ಷೇತ್ರವನ್ನು, ಇವಳು ಎಡೆಬಿಡದಂತೆ ಆ ಮಣಿವಣ್ಣನ ದಿವ್ಯನಾಮಗಳನ್ನೇ ಉಚ್ಚರಿಸುತ್ತಾ ದಿನಗಳನ್ನು ಕಳೆಯುತ್ತಾಳೆ. ಇವಳಿಗೆ ಎಂಥ ಗಾಢವಾದ ಭಗವದ್ವ್ಯಾಮೋಹ ಹಚ್ಚಿದೆ\! ಕಂಡಿರಾ\! 



೭. ಅನ್ನೈಮೀರ್\! ಅಣಿಮಾಮಯಿಲ್ ಶಿಱುಮಾನಿವಳ್ ನಮ್ಮೈಕ್ಕೈವಲಿನ್ದು,

ಎನ್ನವಾರ್ ತ್ತೈಯುಮ್ ಕೇಟ್ಕುಱಾಳ್ ತೊಲ್ಲೈವಿಲ್ಲಿ ಮಙ್ಗಳಮೆನ್ ಱಲ್ಲಾಲ್, 

ಮುನ್ನಮ್ ನೋಟ್ರವಿದಿಕೊಲೋ ಮುಹಿಲ್ ವಣ್ಣನ್ಮಾಯಙ್ಕೊಲೋ, ಅವನ್

ಶಿನ್ನಮುಮ್ ತಿರುನಾಮಮುಮ್ ಇವಳ್ ವಾಯನಹಳ್ ತಿರುನ್ದವೇ. 



ಅನ್ನೈಮೀರ್ = ತಾಯಂದಿರೇ, ಅಣಿಮಾಮಯಿಲ್ = ಸುಂದರವಾದ ದೊಡ್ಡ ನವಿಲಿನಂಥ, ಶಿಱುಮಾನ್ = ಎಳೆಯ ಜಿಂಕೆಯ ಮರಿಯಂಥ, ಇವಳ್ = ಇವಳು, ನಮ್ಮೈ = ನಮ್ಮನ್ನು, ಕೈವಲಿನ್ದು = ಕೈಬಿಟ್ಟು, ಎನ್ನ ವಾರ್ತ್ತೈಯುಮ್ = ಯಾವ ಮಾತನ್ನೂ, ಕೇಟ್ಕ ಉಱಾಳ್ = ಕೇಳಲು ಇಚ್ಛಿಸುವುದಿಲ್ಲ, ತೊಲೈ ವಿಲ್ಲಿಮಙ್ಗಲಮ್ ಎನ್ ಱು ಅಲ್ಲಾಲ್ = ತೊಲೈವಿಲ್ಲಿಮಂಗಳಮ್ ಎಂಬುದನ್ನಲ್ಲದೆ, ಮುನ್ನಮ್ = ಹಿಂದಿನ ಜನ್ಮಗಳಲ್ಲಿ, ನೋಟ್ರ = ಮಾಡಿದ, \(ವ್ರತಾದಿಗಳನ್ನು ನಡೆಸಿದ\), ವಿದಿ ಕೊಲೋ = ಸುಕೃತವೋ, ಮುಹಿಲ್ ವಣ್ಣನ್ಮಾಯಮ್ ಕೊಲೋ = ಮುಗಿಲುವಣ್ಣನ ಪ್ರಭಾವವೋ, ಅವನ್ = ಅವನ, ಚಿನ್ನಮುಮ್ = ಲಕ್ಷಣಗಳೂ \(ಚಿಹ್ನೆಗಳೂ\) ತಿರುನಾಮಮುಮ್ = ಪವಿತ್ರವಾದ ನಾಮಗಳೂ, ಇವಳ್ = ಇವಳ, ವಾಯನಹಳ್ = ಬಾಯಲ್ಲಿ ಬೆಳಗುವುವು, ತಿರುನ್ದುಏ = ತೃಪ್ತಿಕರವಾಗಿಯೇ. 



ತಾಯಂದಿರೇ, ಸುಂದರವಾದ ದೊಡ್ಡ ನವಿಲಿನಂಥ, ಎಳೆಯ ಜಿಂಕೆಮರಿಯಂಥ ಇವಳು ನಮ್ಮನ್ನು ಕೈಬಿಟ್ಟು, ತೊಲೈವಿಲ್ಲಿ ಮಂಗಳಮ್ ಎಂಬುದನ್ನಲ್ಲದೆ ಬೇರೆ ಯಾವ ಮಾತನ್ನೂ ಕೇಳಲು ಇಚ್ಛಿಸುವುದಿಲ್ಲ. ಹಿಂದಿನ ಜನ್ಮಗಳಲ್ಲಿ ನಡೆಸಿದ ವ್ರತಾದಿಗಳ ಸುಕೃತವೋ? ಮುಗಿಲುವಣ್ಣನ ಪ್ರಭಾವವೋ? ಅವನ ಚಿಹ್ನೆಗಳು ಪವಿತ್ರನಾಮಗಳು ಇವಳ ಬಾಯಲ್ಲಿ ತೃಪ್ತಿಕರವಾಗಿಯೇ ಬೆಳಗುತ್ತಿರುವುವು. 



“ಅಣಿ ಮಾ ಮಯಿಲ್” “ಶಿಱುಮಾನ್” – ಈ ಎರಡೂ ನಾಯಕಿಯನ್ನು ಸಂಗ್ರಹವಾಗಿ ವರ್ಣಿಸುತ್ತವೆ. ನವಿಲಿನಂತೆ ಅಂದವಾದ ನಡಿಗೆಯುಳ್ಳವಳು, ಬೆಡಗುಗಾತಿ, ಆಕರ್ಷಕ ಯೌವನವತಿ ಎಂಬುದನ್ನೂ, ಜಿಂಕೆಯ ಮರಿಯಂತೆ ಚಪಲತೆಯಿಂದ ಕೂಡಿದ ನೋಟವುಳ್ಳವಳು, ಭೀರುಸ್ವಭಾವದವಳು, ಶುದ್ಧಮನಸ್ಕಳು ಎಂಬುದನ್ನೂ ಸೂಚಿಸುತ್ತವೆ. 



“ಎನ್ನವಾರ್ ತ್ತೈಯುಮ್ ಕೇಟ್ಕ ಉೞಾಳ್” – ಪ್ರಾಪಂಚಿಕ ಮಾರ್ಗದಿಂದ ದೂರವಾದವರಿಗೆ, ಪ್ರಾಪಂಚಿಕರ ಮಾತನ್ನಾಗಲಿ, ಅವಾ ನಡತೆಯನ್ನಾಗಲಿ ಅನುಕರಿಸುವುದಕ್ಕೆ ಒಪ್ಪುವುದಿಲ್ಲ. ಆದ್ದರಿಂದಲೇ ’ತಾಯಿ’ ತನ್ನ ಮಗಳು ಇಹಜೀವನಕ್ಕೆ ಸಂಬಂಧಿಸಿದ ಯಾವ ಮಾತನ್ನೂ ಕೇಳುವುದಕ್ಕೆ ಆಶಿಸುವುದಿಲ್ಲ ಎಂದು ಮರುಗುತ್ತಾಳೆ. 



“ಮುನ್ನಮ್......................ವಿದಿಕೊಲೋ” – ಇಲ್ಲಿ ’ಮುನ್ನಮ್’ ಎಂಬುದನ್ನು ’ಇದಕ್ಕೆ ಮುಂಚಿತವಾಗಿ’ ಎಂದಾಗಲಿ, ’ಹಿಂದಿನ ಜನ್ಮಗಳಾಗಲಿ’ ಎಂದಾಗಲಿ ಅರ್ಥಮಾಡಾಬಹುದು. ನಾವು ಮಾಡುವ ಕರ್ಮಗಳಿಗೆ ಫಲ ಇದ್ದೇ ಇದೆ. ಅವೇ ಪಾಪ, ಪುಣ್ಯಗಳು. ಸತ್ಕರ್ಮಗಳಿಗೆ ಪುಣ್ಯಫಲ. ದುಷ್ಕರ್ಮಗಳಿಗೆ ಪಾಪಫಲ. ಇವುಗಳನ್ನುಅನುಭವಿಸಿಯೇ ಆಗಬೇಕೆಂದು ಹೇಳುತ್ತಾರೆ. ಆದ್ದರಿಂದಲೇ ’ತಾಯಿ’ ತನ್ನಮಗಳು ಈಗ ಭಗವದ್ವಿಷಯಗಳಲ್ಲಿ ಆಸಕ್ತಿ ವಹಿಸುವುದಕ್ಕೂ, ಪ್ರಾಪಂಚಿವ ವಿಷಯಗಳಲ್ಲಿ ವಿರಕ್ತಿತೋರುವುದಕ್ಕೂ ಈ ಕಾರಣವನ್ನು ಹೇಳುತ್ತಿದ್ದಾಳೆ. 



“ಮುಹಿಲ್ ವಣ್ಣನ್ ಮಾಯಮ್ ಕೊಲೋ” – ಮುಗಿಲುವಣ್ಣನಾದ ಭಗವಂತನ ಕೃಪಾಕಟಾಕ್ಷ ಯಾರ ಮೇಲೆ ಬಿದ್ದರೂ ಸರಿ, ಅವನು ಕಡುಪಾಪಿಯೇ ಇರಬಹುದು, ಸುಕೃತ ಶಾಲಿಯೇ ಇರಬಹುದು. ಅವನಲ್ಲಿ ತಪ್ಪದೆ ಭಕ್ತಿ ಅಂಕುರಿಸುವುದು. ಇಹಜೀವನದಲ್ಲಿ ಬೇಸರವೂ ಭಗವದ್ವಿಷಯದಲ್ಲಿ ಆಸಕ್ತಿಯೂ ನೆಲೆಗೊಳ್ಳುವುದು. 



“ಅವನ್ ಚಿನ್ನಮುಮ್.....................ತಿರುನ್ದವೇ” – ಭಗವಂತನ ಲಾಂಛನಗಳಲ್ಲಿ – ಎಂದರೆ, ಕಿರೀಟ, ಕುಂಡಲ, ತಿಲಕ, ದಿವ್ಯಾಯುಧಗಳು, ಅಭಯಹಸ್ತ, ಹೊಳೆಯುವ ಆಭರಣಗಳು, ಯಜ್ಞೋಪವೀತ, ಹಾರಗಳು, ದಿವ್ಯವಕ್ಷಸ್ಥಲ, ಪೀತಾಂಬರ, ಉಡಿದಾರ, ಮುಂತಾದ ಚಿತ್ತಾಕರ್ಷಕ ವಸ್ತುಗಳು. 



ಭಗವನ್ನಾಮವನ್ನು ಭಾವಪೂರ್ಣವಾಗಿ ಉಚ್ಚರಿಸುವುದರಿಂದ \(ಕೀರ್ತಿಸುವುದರಿಂದ\) ಭಕ್ತನ ಬಾಯಲ್ಲಿ ಅವು ಶೋಭಿಸುವುವು. 



’ನಾಯಕಿ’ಯ ತಾಯಿ ಹೇಳುತ್ತಾಳೆ. ತಾಯಂದಿರೇ, ಎಳೆಯ ಹರೆಯದ ಸುಂದರಿಯಾದ ಈ ನನ್ನ ಮಗಳು ನಮ್ಮ ಕೈ ತಪ್ಪಿದಳು. ತೊಲೈವಿಲ್ಲಿಮಂಗಳ ಕ್ಷೇತ್ರದ ವಿಷಯವೆಂದರೆ ಇವಳಿಗೆ ಮಹದಾಶೆ. ಬೇರೆ ಯಾವ ವಿಷಯವೂ ಇವಳಿಗೆ ಬೇಡ, ಅದೇನು ಇವಳ ಪೂರ್ವಜನ್ಮಸುಕೃತವೋ, ಭಗವಂತನ ಆಕರ್ಷಣೆಯೇ ಕಾಣೆನಲ್ಲ\! ಇವಳ ಬಾಯಲ್ಲಿ ಶೋಭಿಸುವುದೆಲ್ಲ ಭಗವಂತನ ದಿವ್ಯಲಾಂಛನಗಳ ಹೊಗಳಿಕೆ ಮತ್ತು ಭಗವನ್ನಾಮ ಸಂಕೀರ್ತನೆ- ಕಂಡಿರಾ\! 



೮. ತಿರುನ್ದುವೇದಮುಮ್ ವೇಳ್ ವಿಯುಮ್ ತಿರುಮಾಮಹಳಿರುಮ್ ತಾಮ್, ಮಲಿ

ನ್ದಿರುನ್ದವಾೞ್ ಪೊರುನಲ್ ವಡಕರೈವಣ್ ತೊಲೈವಿಲ್ಲಿಮಙ್ಗಲಮ್,

ಕರುನ್ದಡಙ್ಗಣ್ಣಿಕೈತೊೞುದ ಅನ್ನಾನ್ ತೊಡಙ್ಗಿಮಿನ್ನಾಳ್ ತೊಱುಮ್, 

ಇರುನ್ದಿರುನ್ದರವಿನ್ದಲೋಚನ\! ಎನ್ ಱೆನ್ ಱೇನೈನ್ದಿರಙ್ಗುಮೇ. 



ತಿರುನ್ದು = ಪರಿಶುದ್ಧವಾದ, ವೇದಮುಮ್ = ವೇದಗಳೂ, ವೇಳ್ ವಿಯುಮ್ = ವೇದಕರ್ಮಗಳೂ \(ಯಜ್ಞಯಾಗಾದಿಕರ್ಮಗಳೂ\), ತಿರುಮಾಮಹಳ್ ಇರುಮ್ ತಾಮ್ = ಶ್ರೀಲಕ್ಷ್ಮೀದೇವಿ ಇರುವುದನ್ನೇ, ಮಲಿನ್ದು = ತುಂಬಿ, ಇರುನ್ದ = ಇರುವ, ವಾೞ್ = ಹೊಳೆಯುವ, ಪೊರುನಲ್ = ತಾಮ್ರಪರ್ಣಿನದಿಯ, ವಡಕರೈ = ಉತ್ತರದದಡದ, ವಣ್ = ಸುಂದರವಾದ ತೊಲೈವಿಲ್ಲಿಮಙ್ಗಲಮ್ = ತೊಲೈವಿಲ್ಲಿಮಂಗಳ ಕ್ಷೇತ್ರದಲ್ಲಿ, ಕರು = ಕಪ್ಪನೆಯ, ತಡ = ವಿಶಾಲವಾದ, ಕಣ್ಣಿ= ಕಣ್ಣುಗಳುಳ್ಳ ಈ ಹೆಣ್ಣು, ಕೈತೊೞುದಜ್ = ಕೈಮುಗಿದ, ಅನಾಳ್ ತೊಡಙ್ಗಿ = ಆ ದಿನದಿಂದ ಇನಾಲ್ ತೊಱುಮ್ = ಈ ದಿನದವರೆಗೆ, ಇರುನ್ದು ಇರುನ್ದು = ಇದ್ದಕ್ಕಿದ್ದಂತೆಯೇ \(ಎಡಬಿಡದೆಯೇ\) ಅರವಿಂದ ಲೋಚನ = ತಾವರೆಯಂತೆ ಕಣ್ಣುಗಳವನೇ, ಎನ್ ಱು ಎನ್ ಱೇ = ಎಂದು ಉಚ್ಚರಿಸುತ್ತಲೇ, ನೈನ್ದು = ಕೃಶಗೊಂಡು, ಇರಙ್ಗುಮೇ = ಕಾಗಿಹೋಗುತ್ತಿದ್ದಾಳಲ್ಲ \(ಸವೆದುಹೋಗುತ್ತಿದ್ದಾಳಲ್ಲ\!\).



ತಾಯಂದಿರೇ, ಕಪ್ಪಗೆ ವಿಶಾಲವಾದ ಕಣ್ಣುಳ್ಳವಳಾದ ಈ ಹೆಣ್ಣು, ಪರಿಶುದ್ಧವಾದ ವೇದಗಳು ಯಜ್ಞಯಾಗಾದಿ ವೇದಕರ್ಮಗಳೂ, ಶ್ರೀಲಕ್ಷ್ಮೀದೇವಿ ಇರುವುದಾದ, ತುಂಬಿ ಹರಿಯುವ ಹೊಳೆಯುವ ತಾಮ್ರಪರ್ಣಿ ನದಿಯ ಉತ್ತರದ ದಡದಲ್ಲಿರುವ ಸುಂದರವಾದ ತೊಲೈವಿಲ್ಲಿಮಂಗಳ ಕ್ಷೇತ್ರದಲ್ಲಿ \(ನೆಲಸಿರುವ ಸ್ವಾಮಿಗೆ\) ಕೈಮುಗಿದ ಆ ದಿನದಿಂದ ಇಂದಿನವರೆಗೂ, ಇದ್ದಕ್ಕಿದ್ದಂತೆ \(ಎಡೆಬಿಡದಂತೆ\) “ತಾವರೆಯಂತೆ ಕಣ್ಣುಳ್ಳವನೇ “ಅರವಿಂದಲೋಚನಾ” ಎಂದು ಹೇಳುತ್ತಲೇ ಕೃಶಗೊಂಡು ಸವೆದುಹೋಗುತ್ತಿದ್ದಾಳಲ್ಲ\! 



“ತಿರುನ್ದುವೇದಮುಮ್ ವೇಳ್ವಿಯುಮ್” – ಸ್ವರ, ವರ್ಣ, ವಿಧಿಗಳಲ್ಲಿ ಯಾವ ಕುಂದುಕೊರತೆಯೂ ಇಲ್ಲದಂತೆ ಪರಿಶುದ್ಧವಾಗಿ ನಡೆಯುವ ವೇದಘೋಷಗಳೂ, ಅವುಗಳ ಮೂಲಕ ನಡೆಯುವ ಯಜ್ಞಾಯಾಗಾದಿ ವೇದೋಕ್ತಕರ್ಮಗಳೂ – ಆ ತೊಲೈವಿಲ್ಲಿಮಂಗಳ ಕ್ಷೇತ್ರದಲ್ಲಿ ಸದಾ ನಡೆಯುತ್ತಲೇ, ಅವುಗಳಿಂದ ಶೋಭಿಸುತ್ತಿರುವುದು.



“ತಿರುಮಾಮಹಳ್ ತಾಮ್ ಮಲಿನ್ದು ಇರುನ್ದ ವಾೞ್” – ಶ್ರೀದೇವಿಭೂದೇವಿಗಳಿಂದ ಭಗವಂತನು ತುಂಬಿಕೊಂಡು ಶೋಭಿಸುತ್ತಿರುವ ರೀತಿ ಎಂತಲೂ ಅರ್ಥಮಾಡಬಹುದಾಗಿದೆ. 



ಈ ಪಾಶುರದಲ್ಲಿ ’ನಾಯಕಿ’ಯ ತಾಯಿ ತನ್ನ ಅಮ್ಗಳು ಭಗವದ್ವ್ಯಾಮೋಹವನ್ನುಎಷ್ಟು ಗಾಢವಾಗಿ ಬೆಳೆಸಿಕೊಂಡು, ಆ ಕಾರಣದಿಂದ ಅವಳೇ ಕೊರಗಿ ಕೃಶವಾಗುತ್ತಿರುವ ಬಗೆಯನ್ನು ಸೂಚಿಸುತ್ತಾಳೆ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಪರಿಶುದ್ಧವಾದ ವೇದಘೋಷಗಳಿಂದಲೂ, ವೇದಕರ್ಮಗಳಿಂದಲೂ, ಶ್ರೀದೇವಿಭೂದೇವಿಗಳಿಂದಲೂ ಕೂಡಿ ಶೋಭಿಸುವ ರೀತಿಯನ್ನೂ, ತುಂಬಿ ಹರಿಯುವ ತಾಮ್ರಪರ್ಣಿನದಿಯು ಉತ್ತರದ ತೀರದಲ್ಲಿರುವ ತೊಲೈವಿಲ್ಲಿಮಂಗಳ ಕ್ಷೇತ್ರವನ್ನು ನಮಸ್ಕರಿಸಿದ ದಿನದಿಂದ ಇಂದಿನವರೆಗೂ, ಕಪ್ಪಗೆ ವಿಶಾಲವಾದ ಕಣ್ಣುಗಳ ಈ ಹೆಣ್ಣು ಇದ್ದಕ್ಕಿಂದಂತೆ ’ಅರವಿಂದಲೋಚನ’ ಎನ್ನುತ್ತಾ, ಕೃಶಗೊಂಡು ಕರಗಿಹೋಗುತ್ತಿದ್ದಾಳೆ ಕಂಡಿರಾ\! 



೯. ಇರಙ್ಗಿನಾಡೋಱುಮ್ ವಾಯ್ ವೆರೀಇ ಇವಳ್ ಕಣ್ಣನೀರ್ ಹಳಲಮರ,

ಮರಙ್ಗಳು ಮಿರಙ್ಗುಮ್ ವಹೈ ಮಣಿವಣ್ಣವೋವೆನ್ ಱು ಕೂವುಮಾಲ್,

ತುರಙ್ಗಮ್ ವಾಯ್ ಪಿಳನ್ದಾನುಱೈ ತೊಲೈವಿಲ್ಲಿಮಙ್ಗಳಮೆನ್ ಱು, ತನ್

ಕರಙ್ಗಳ್ ಕೂಪ್ಪಿತ್ತೊೞುಮ್ ಅವ್ವೂರ್ ತಿರುನಾಮಮ್ ಕಟ್ರದಱ್ ಪಿನ್ನೈಯೇ. 



ಇರಙ್ಗಿ = ವ್ಯಥೆಪಡುತ್ತಾ, ನಾಳ್ ತೋಱುಮ್ \(ನಾಡೋಱುಮ್\) = ಯಾವಾಗಲೂ \(ಸದಾ ಕಾಲವೂ\), ವಾಯ್ ವೆರೀಇ = ಬಾಯಲ್ಲಿ ಹಲುಬುತ್ತಾ, ಇವಳ್ = ಇವಳು, ಕಣ್ಣನೀರ್ ಹಳ್ = ಕಣ್ಣೀರು ಸುರಿಸುತ್ತಾ, ಅಲಮರ = ವ್ಯಾಕುಲಪಡುತ್ತಿರುವುದನ್ನು ಕಂಡು, ಮರಙ್ಗಳುಮ್ = ಮರಗಳೂ, ಇರಙ್ಗುಮ್ ವಹೈ = ವ್ಯಥೆಪಡುವ ಬಗೆಯಲ್ಲಿ, ಮಣಿವಣ್ಣ ಓ = ಓ ಮಣಿವಣ್ಣಾ, ಎನ್ ಱು = ಎಂದು, ಕೂವುಮ್ = ಕೂಗುತ್ತವೆ, ಆಲ್ = ಅಯ್ಯೋ ತುರಙ್ಗಮ್ ವಾಯ್ ಪಿಳನ್ದಾನ್ = ಕುದುರೆಯ ಬಾಯನ್ನು ಸೀಳಿದವನು, ಉಱೈ = ನೆಲಸಿರುವ, ತೊಲ್ಲೈವಿಲ್ಲಿ ಮಙ್ಗಲಮ್ = ತಿಲೈವಿಲ್ಲಿಮಂಗಳ ಕ್ಷೇತ್ರ, ಎನ್ ಱು = ಎಂದು, ತನ್ ಕರಙ್ಗಳ್ ಕೂಪ್ಪಿ = ತನ್ನ ಕೈಗಳನ್ನು ಜೋಡಿಸಿ, ತೊೞುಮ್ = ನಮಸ್ಕರಿಸುತ್ತಾಳೆ, ಅೞಾರ್ ತಿರುನಾಮಮ್ = ಆ ಊರಿನ ಪವಿತ್ರವಾದ ಹೆಸರನ್ನು. ಕಟ್ರದಱ್ ಪಿನ್ನೈಯೇ = ಕಲಿತುದರ ಹಿಂದೆಯೇ. 



ತಾಯಂದಿರೇ, ಇವಳು ಸದಾಕಾಲವೂ ವ್ಯಥೆಪಡುತ್ತಾ, ಹಲುಬುತ್ತಾ, ಕಣ್ಣೀರು ಸುರಿಸುತ್ತಾ ವ್ಯಾಕುಲಪಡುವುದನ್ನು ಕಂಡು ಮರಗಳು ಸಹ ವ್ಯಥೆಪಡುವ ಬಗೆಯಲ್ಲಿ ’ಓ ಮಣಿವಣ್ಣಾ’ ಎಂದು ಕೂಗುತ್ತವೆ, ಅಯ್ಯೋ\! ಕುದುರೆಯ ಬಾಯನ್ನು ಸೀಳಿದವನು ನೆಲಸಿರುವ ತೊಲೈವಿಲ್ಲಿ ಮಂಗಳ ಕ್ಷೇತ್ರದ ಹೆಸರನ್ನು ಕಲಿತ ಬಳಿಕ, ಆ ಹೆಸರನ್ನು ಹೇಳಿ ಅದರ ಹಿಂದೆಯೇ ತನ್ನ ಕೈಗಳನ್ನು ಜೋಡಿಸಿ ನಮಸ್ಕರಿಸುತ್ತಾಳೆ, ಕಂಡಿರಾ. 



“ಮರಙ್ಗಳುಮಿರಙ್ಗುಮ್ ವಹೈ” – ಚೇತನವಸ್ತುಗಳು ಭಗವದ್ವಿಷಯದಲ್ಲಿ ವ್ಯಥೆಪಡುತ್ತಿರುವಾಗ, ಅವುಗಳ ಸುತ್ತಮುತ್ತಲ ಅಚೇತನ ವಸ್ತುಗಳು ಅವುಗಳೊಂದಿಗೆ ಆ ವ್ಯಥೆಯಲ್ಲಿ ಪಾಲುಗೊಳ್ಳುತ್ತವೆ ಎಂಬುದನ್ನು ಇಲ್ಲಿ ಸೂಚಿಸಿರುವುದು ಸ್ವಾರ್‍ಅಸ್ಯಕರ. ’ಮಣವಣ್ಣಾ’ ಎಂದು ’ನಾಯಕಿ’ ಕೂಗಿ ಕರೆದು ಗೋಳಾಡುವುದನ್ನು, ಅವಳ ಸುತ್ತಮುತ್ತಲ ಮರಗಳೂ ಹಾಗೆಯೇ ಕೂಗುತ್ತವೆಯಂತೆ. ಅವಳಿಗೆ ತಮ್ಮ ಒತ್ತಾಸೆ ನೀಡಲು.



“ತುರಙ್ಗಮ್ ವಾಯ್ ಪಿಳನ್ದಾನ್” – ಇದು ಭಗವಂತನ ಕೃಷ್ಣಾವತಾರದ ಒಂದು ಪ್ರಸಂಗ. ಬಾಲಕೃಷ್ಣನು ನಂದಗೋಕುಲದಲ್ಲಿ ಬೆಳೆಯುತ್ತಾ, ಗೋವಳ ಬಾಲಕರ ಸಂಗಡ ದನಕರುಗಳನ್ನು ಮೇಯಿಸಲು ಕಾಡಿಗಿ ಹೋಗುತ್ತಿದ್ದನಷ್ಟೇ. ಒಂದುಸಲ, ದುಷ್ಟಕಂಸನಿಂದ ಪ್ರೇರಿತನಾಗಿ, ಕೇಶಿ ಎಂಬ ರಾಕ್ಷಸನು ಕುದುರೆಯ ವೇಷದಲ್ಲಿ ಬಂದನು. ಬಾಲಕೃಷ್ಣನು ಕಾಡಿನಲ್ಲಿ ದನಕರುಗಳ ಬಳಿಯಲ್ಲಿರುವಾಗ, ಕೇಶಿಯು ತನ್ನ ಬಾಯನ್ನು ಭಯಂಕಾವಾಗಿ ಅಗಲಿಸಿಕೊಂಡು, ಕೃಷ್ಣನನ್ನು ಕಚ್ಚಿಕೊಂದುಹಾಕುವುದಕ್ಕಾಗಿ ಮುನ್ನುಗ್ಗಿ ಬಂದನು. ಸರ್ವಜ್ಞನಾದ ಕೃಷ್ಣನು ಕುದುರೆಯ \(ಕೇಶಿಯ\) ಎರಡುದವಡೆಗಳನ್ನು ತನ್ನೆರಡು ಕೈಗಳಿಂದ ಹಿಡಿದು, ಇನ್ನಷ್ಟು ಅಗಲಿಸಿ, ಸೀಳಿ, ಕೊಂದುಹಾಕಿದನು. ಕೇಶಿಸಂಹಾರವಾದದ್ದು ಹೀಗೆ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಈ ಹೆಣ್ಣು ಎಡೆಬಿಡದಂತೆ ಹಲುಬುತ್ತಾ, ಕಣ್ಣೀರು ಸುರಿಸುತ್ತಾ, ವ್ಯಾಕುಲಪಡುವುದನ್ನು ಕಂಡು, ಸುತ್ತಮುತ್ತಲ ಮರಗಳು ಸಹ ಅವಳ ದುಃಖದಲ್ಲಿ ಅವಳೊಡನೆ ಸಹಕರಿಸುತ್ತವೆ. ತೊಲೈವಿಲ್ಲಿಮಂಗಳ ಕ್ಷೇತ್ರದ ಹೆಸರನ್ನು ಹೇಳುತ್ತಲೇ, ಇವಳು ತನ್ನೆರಡು ಕೈಗಳನ್ನೂ ಜೋಡಿಸಿ ನಮಸ್ಕರಿಸುತ್ತಾಳೆ, ಕಂಡಿರಾ\! 



೧೦. ಪಿನ್ನೈಕೊಲ್ ನಿಲಮಾಮಹಳ್ ಕೊಲ್ ತಿರುಮಹಳ್ ಕೊಲ್ ಪಿಱನ್ದಿಟ್ಟಾಳ್,

ಎನ್ನಮಾಯಙ್ಕೊಲೋ ಇವಳ್ ನೆಡುಮಾಲೆನ್ ಱೇ ನಿನ್ ಱು ಕೂವುಮಾಲ್, 

ಮುನ್ನಿವನ್ದವನ್ ನಿನ್ ಱಿರುನ್ದುಱೈಯುಮ್ ತೊಲೈವಿಲ್ಲಿಮಙ್ಗಲಮ್

ಶೆನ್ನಿಯಾಲ್ ವಣಙ್ಗುಮ್, ಅವ್ವೂರ್ ತಿರುನಾಮಮ್ ಕೇಟ್ಟದು ಶಿನ್ದೈಯೇ. 



ಪಿನ್ನೈ ಕೊಲ್ = ನಪ್ಪಿನ್ನೈದೇವಿಯೋ, ನಿಲಮ್ ಮಾಮಹಳ್ ಕೊಲ್ = ಭೂದೇವಿಯೋ, ತಿರುಮಹಳ್ ಕೊಲ್ = ಶ್ರೀದೇವಿಯೇಯೋ, ಪಿಱನ್ದಿಟ್ಟಾಳ್ = ಹುಟ್ಟಿಬಿಟ್ಟಿದ್ದಾಳೆ, ಎನ್ನ ಮಾಯಮ್ ಕೊಲೋ = ಏನು ಮಾಯೆಯೋ \(ಆಶ್ಚರ್ಯವೋ\) ಕಾಣೆ, ಇವಳ್ = ಇವಳು, ನೆಡುಮಾಲ್ ಎನ್ ಱೇ = ಸರ್ವೇಶ್ವರಾ ಎಂದೇ, ನಿನ್ ಱು = ಕೂಗುವುದಾದರೆ, \(ಕೂಗುವವಳಲ್ಲ\)\!\), ಮುನ್ನಿ = ಪ್ರತ್ಯಕ್ಷವಾಗಿ \(ಮುಂದುಗಡೆಯಲ್ಲಿ\), ವನ್ದು = ಬಂದು, ಅವನ್ = ಅವನು, ನಿನ್ ಱು = ನಿಂತು, ಇರುನ್ದು = ಇರುತ್ತಾ, ಉಱೈಯುಮ್ = ನಿತ್ಯವಾಸಮಾಡುವ \(ನೆಲಸಿರುವ\), ತೊಲೈವಿಲ್ಲಿ ಮಙ್ಗಲಮ್ = ತೊಲೈವಿಲ್ಲಿಮಂಗಳಕ್ಷೇತ್ರವನ್ನು, ಶೆನ್ನಿಯಾಲ್ = ತಲೆ\(ನೆತ್ತಿ\)ಯಿಂದ, ವಣಙ್ಗುಮ್ = ನಮಸ್ಕರಿಸುತ್ತಾಳೆ, ಅಲೂರ್ ತಿರುನಾಮಮ್ = ಆ ಊರಿನ ಪವಿತ್ರವಾದ ಹೆಸರನ್ನು, ಕೇಟ್ಟದು = ಕೇಳಬೇಕೆಂಬುದು, ಶಿನ್ದೈಯೇ = \(ಇವಳ ಎಲ್ಲ ಕಾಲದ\) ಚಿಂತೆಯೇ ಸರಿ. 



ನಪ್ಪಿನ್ನೈದೇವಿಯೋ, ಭೂದೇವಿಯೋ, ಶ್ರೀದೇವಿಯೋ ಹುಟ್ಟಿಬಿಟ್ಟಿದ್ದಾಳೆ. ಇವಳು’ಸರ್ವೇಶ್ವರಾ’ ಎಂದೇ ಇಲ್ಲಿದ್ದು ಕೂಗುವುದನ್ನು ಕಂಡರೆ, ಅದೇನು ಮಾಯೆಯೋ\(ಆಶ್ಚರ್ಯವೋ\) ಕಾಣೆ. ಅವನು ಬಂದು ಮುಂದೆ ನಿಂತಿರುತ್ತಾ ನಿತ್ಯವಾಸ ಮಾದುವ ತೊಲೈವಿಲ್ಲಿಮಂಗಳಕ್ಷೇತ್ರವನ್ನು ತಲೆಯಿಂದ ನಮಸ್ಕರಿಸುತ್ತಾಳೆ. ಆ ಊರಿನ ಪವಿತ್ರವಾದ ಹೆಸರನ್ನು ಕೇಳಬೇಕೆಂಬುದೇ ಇವಳ ಚಿಂತೆ. 



ಭಗವಂತನ ನಾಮಸ್ಮರಣೆ ಮಾಡುವುದು, ಅವನಲ್ಲಿಯೇ ಬಹಳ ತೀವ್ರವಾಗಿ ಅನುರಕ್ತಳಾಗಿರುವುದು, ಅವನು ನೆಲಸಿರುವ ಕ್ಷೇತ್ರಗಳನ್ನು ಸಂದರ್ಶಿಸುವುದು, ಅವನಿಗೆ ತಲೆಬಾಗಿ ಎರಗುವುದು – ಇವುಗಳಿಗೆಲ್ಲ ಏನು ಕಾರಣವಿರಬೇಕು? 



ಭಗವಂತನು ಇಹಲೋಕದ ಚೇತನರನ್ನು ಉಜ್ಜೀವನಗೊಳಿಸುವ ಕಾರಣದಿಂದ, ತಾನೇ ಧರೆಗೆ ಇಳಿದುಬಂದು, ನಾನಾಪವಿತ್ರಕ್ಷೇತ್ರಗಳಲ್ಲಿ ದಿವ್ಯಸುಂದರನಾಗಿ, ಅರ್ಚಾವತಾರಿಯಾಗಿ, ನಿಂತೋ, ಕುಳಿತೋ, ಪವಡಿಸಿಯೋ, ನಿತ್ಯವಾಸ ಮಾಡುತ್ತಾನೆ. ಇದನ್ನು ಕಂಡ, ಅವನನಿತ್ಯಾನುಪಾಯಿನಿಯರಾದ ಶ್ರೀದೇವಿ, ಭೂದೇವಿ, ನೀಳಾದೇವಿಯರೂ, ಇಲ್ಲಿಯೂ ಅವನ ಸೇವೆಗೆಂದು ಅವತರಿಸಬೇಡಾವೇ? ಹೆಣ್ಣಾಗಿ ಹುಟ್ಟಿ, ಪರಿಶುದ್ಧವಾದ ರೀತಿಯಲ್ಲಿ ಭಗವಂತನನ್ನು ಪ್ರೇಮಿಸಿ, ತಾವೂ ಸಹ ಇಹಲೋಕವಾಸಿಗಳಿಗೆ ಮಾರ್ಗದರ್ಶಕರಾಗಬೇಡವೇ? ಅವರೂ ಸಹ ತಮ್ಮಂತೆಯೇ ಭಗವಂತನನ್ನು ಶುದ್ಧಪ್ರೇಮದಿಂದ ಒಲಿಸಿಕೊಳ್ಳಬೇಡವೇ? ಅವನ ಪಾದಾಶ್ರಯವನ್ನು ಪಡೆದುಕೊಳ್ಳಬೇಡವೇ? 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಇವಳು ಶ್ರೀದೇವಿ, ಭೂದೇವಿ, ನೀಳಾದೇವಿಗಳ ಪೈಕಿ ಒಬ್ಬಳಾಗಿ ಇಲ್ಲಿ ಹುಟ್ಟಿರಬೇಕು\! ಇಲ್ಲವಾದರೆ, ಎಡೆಬಿಡದಂತೆ ’ಸವೇಶ್ವರಾ’ ಎಂದು ಹಂಬಲಿಸುತ್ತಲೇ ಇರಲು ಸಾಧ್ಯವಾದೀತೇ? ಸಾಮಾನ್ಯಹೆಣ್ಣು ಹಾಗೆ ಮಾಡುವಳೇ? ತೊಲೈವಿಲ್ಲಿ ಮಂಗಳ ಕ್ಷೇತ್ರವನ್ನು ಸಂದರ್ಶಿಸಿದಂದಿನಿಂದಲೂ ಇವಳು “ಸರ್ವೇಶ್ವರಾ’ ಎಂದೇ ಕೂಗಿ ಕರೆಯುತ್ತಾಳೆ. ಆ ಕ್ಷೇತ್ರಕ್ಕೆ ತಲೆಬಾಗಿ ಎರಗುತ್ತಾಳೆ. ಕ್ಷೇತ್ರದ ಹೆಸರನ್ನು ಕೇಳುತ್ತಲೇ ಇರಬೇಕೆನ್ನುತ್ತಾಳೆ. ಅದೇ ಅವಳ ಎಡೆಬಿಡದ ಚಿಂತೆ\! ಅದೇನಾಶ್ಚರ್ಯವೋ\! 



೧೧. ಚಿನ್ದೈಯಾಲುಮ್ಶೊಲ್ಲಾಲುಮ್ ಶೆಯ್ ಹೈಯ್ಯಿನಾಲುಮ್ ತೇವಪಿರಾನೈಯೇ, 

ತನ್ದೈತಾಯೆನ್ ಱಡೈನ್ದ ವಣ್ ಕುರುಹೂರವರ್ ಶಡಹೋಪನ್,

ಮುನ್ದೈಯಾಯಿರತ್ತುಳ್ಳಿವೈ ತೊಲೈವಿಲ್ಲಿಮಙ್ಗಲತ್ತೈಶೊನ್ನ,

ಶೆನ್ದಮಿೞ್ ಪತ್ತುಮ್ ವಲ್ಲಾರ್ ಅಡಿಮೈಶೆಯ್ವಾರ್ ತಿರುಮಾಲುಕ್ಕೇ. 



ಚಿನ್ದೈಯಾಲುಮ್ = ಚಿಂತನೆಯಿಂದಲೂ, ಶೊಲ್ಲಾಲುಮ್ = ಮಾತಿನಿಂದಲೂ, ಶೆಯ್ ಹೈಯಿನಾಲುಮ್ = ಕಾರ್ಯದಿಂದಲೂ, ತೇವಪಿರಾನೈಯೇ = ದೇವದೇವನನ್ನೇ, ತನ್ದೈತಾಯ್ ಎನ್ ಱು = ತಂದೆತಾಯಿ ಎಂದು, ಅಡೈನ್ದ = ಪಡೆದ, ವಣ್ಕುರುಹೂರವರ್ = ಸುಂದರವಾದ ತಿರುಕ್ಕೂರುಹೂರಿನವನಾದ, ಶಡಹೋಪನ್ = ಶಠಗೋಪನು, \(ನಮ್ಮಾಳ್ವಾರರು\), ಮುನ್ದೈ = ಪುರಾತನವಾದ, ಆಯಿರತ್ತುಳ್ = ಒಂದು ಸಾವಿರ ಪಾಶುರಗಳಲ್ಲಿ, ಇವೈ = ಇವುಗಳಾದ, ತೊಲೈವಿಲ್ಲಿಮಙ್ಗಲತ್ತೈ = ತೊಲೈವಿಲ್ಲಿಮಂಗಳಕ್ಷೇತ್ರವನ್ನು \(ಅಲ್ಲಿ ನೆಲಸಿರುವ ಪ್ರಭುವನ್ನು\) ಕುರಿತು, ಶೊನ್ನ = ಹೇಳಿದ, ಶೆಮ್ ತಮಿೞ್ = ಶುದ್ಧವಾದ ತಮಿಳಿನ, ಪತ್ತುಮ್ = ಹತ್ತುಪಾಶುರಗಳನ್ನೂ, ವಲ್ಲಾರ್ = ಬಲ್ಲವರು, ಅಡಿಮೈಶೆಯ್ ವಾರ್ = ನಿತ್ಯಕೈಂಕರ್ಯನಡೆಸುವವರಾಗುತ್ತಾರೆ, ತಿರುಮಾಲುಕ್ಕೇ = ಶ್ರೀಪತಿಯಾದ ಪ್ರಭುವಿಗೇ \(ಶ್ರೀಮನ್ನಾರಾಯಣನಿಗೇ\). 



ಚಿಂತನೆಯಿಂದಲೂ, ಮಾತಿನಿಂದಲೂ, ಕೆಲಸದಿಂದಲೂ ದೇವದೇವನನ್ನೇ ತಂದೆ-ತಾಯಿ ಎಂದು ಪಡೆದ ಸುಂದರವಾದ ತಿರುಕ್ಕೂರುಹೂರಿನವರ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ಪುರಾತನವಾದ ಒಂದು ಸಾವಿರ ಪಾಶುರಗಳಲ್ಲಿ ತೊಲೈವಿಲ್ಲಿಮಂಗಳ ಕ್ಷೇತ್ರವನ್ನು \(ಅಲ್ಲಿ ನೆಲಸಿರುವ ಪ್ರಭುವನ್ನು\) ಕುರಿತ, ಶುದ್ಧವಾದ ತಮಿಳಿನ ಈ ಹತ್ತು ಪಾಶುರಗಳನ್ನೂ ಬಲ್ಲವರು ಶ್ರಿಯಃಪತಿಯಾದ ಶ್ರೀಮನ್ನಾರಾಯಣನಿಗೇ ನಿತ್ಯಕೈಂಕರ್ಯ ಮಾಡುವವರಾಗುತ್ತಾರೆ. 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ಈ ತಿರುವಾಯ್ಮೊೞಿಯ ಮೊದಲಿನಿಂದ ಕಡೆಯತನಕ, ಸ್ವಾರಸ್ಯಪೂರ್ಣವಾಗಿ, ಭಗವಂತನಲ್ಲಿ ಅನನ್ಯಭಕ್ತಿಯನ್ನು ಬೋಧಿಸುತ್ತದೆ. 



ತಾಮ್ರಪರ್ಣಿನದಿಯ ಉತ್ತರದದಡದಲ್ಲಿತೊಲೈವಿಲ್ಲಿ ಮಂಗಳ ಎಂಬ ದಿವ್ಯಕ್ಷೇತ್ರವಿದೆ. ಅದು ಸುಂದರವಾದ ಪ್ರಕೃತಿಗೆ ಆಕರ. ಅಲ್ಲದೆ, ಸಮೃದ್ಧಿಯಾಗಿ ಬೆಳೆದುನಿಂತು ಕಣ್ಮನಗಳನ್ನು ತಣಿಸುವ, ಕೆಂಬತ್ತದ ಮತ್ತು ಕಬ್ಬಿನ ಗದ್ದೆಗಳ ನಡುವೆ ಅಲ್ಲಲ್ಲಿ ಕೆಂದಾವರೆಯೂ ಸೊಂಪಾಗಿ ಬೆಳೆದು, ಎಲ್ಲೆಲ್ಲೂ ಸೊಬಗನ್ನು ಚೆಲ್ಲುತ್ತದೆ. ಇಂಥ ಸುಂದರವಾದ ಕ್ಷೇತ್ರದಲ್ಲಿ ನೆಲಸಿರುವಾರ್ಚಾಸ್ವರೂಪಿಯಾದ ಸರ್ವೇಶ್ವರನನ್ನು ಭಕ್ತಿಯಿಂದ ಎಡೆಬಿಡದೆ ಭಜಿಸಿಪೂಜಿಸುವವರು ಹೇಗೆನಿಜಭಕ್ತರಾಗುತ್ತಾರೆ ಎಂಬುದನ್ನು ಬಹಳ ರಸವತ್ತಾಗಿ ವರ್ಣಿಸಿ ಹೇಳಲಾಗಿದೆ. 



ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನ್ \(ನಮ್ಮಾಳ್ವಾರರು\) ಅವರು ನಾಯಕೀಭಾವದಲ್ಲಿ ತೊಲೈವಿಲ್ಲಿ ಮಂಗಳಕ್ಷೇತ್ರದ ಸ್ವಾಮಿಯನ್ನು ಪ್ರೇಮಿಸಿದ ಪರಿಯನ್ನು ಈ ಹತ್ತು ಪಾಶುರಗಳಲ್ಲಿ ವರ್ಣಿಸಿ ಹೇಳಲಾಗಿದೆ. ಹೇಳುವವಳು ’ನಾಯಕಿ’ಯ ತಾಯಿ. ತನ್ನ ಸಂಗಡಿಗರಾದ ಇತರ ತಾಯಂದಿರಿಗೆ ಆಕೆ ಹೇಳುವುದು. ತನ್ನ ಮಗಳ ವಿಚಿತ್ರವರ್ತನೆಯನ್ನೂ, ಎಳೆಹರಯದವಳಾಗಿ ಪ್ರಾಪಂಚಿಕರ ರೀತಿಯಲ್ಲಿ ಅವಳು ವರ್ತಿಸದೆ, ಭಗವಂತನ ಬಗೆಗೆ ವ್ಯಾಮೋಹ ತಳೆದಿರುವುದನ್ನೂ, ಅದಕ್ಕೆ ಕಾರಣವಾಗಿ ಅವಳನ್ನು ಆಶೆಯಿಂದ ತೊಲೈವಿಲ್ಲಿ ಮಂಗಳ ಕ್ಷೇತ್ರಕ್ಕೆ ಅವರು ಕರೆದೊಯ್ದ ವಿಷಯವನ್ನೂ, ಆ ಸ್ವಾಮಿಯನ್ನೂ ಅವನ ಉತ್ಸವದ ವೈಭವವನ್ನೂ ಕಂಡ ಅವಳು ಹೀಗೆ ಉನ್ಮತ್ತಳಾಗಿರುವುದನ್ನೂ ಹೇಳುತ್ತಾಳೆ. ತನ್ನ ಸಂಗಡಿಗರನ್ನು ದೂಷಿಸುವಳೋ ಭೂಷಿಸುವಳೋ ಹೇಳಲು ಆಗದಂತೆ ಹೆಣೆದುಕೊಂಡಿದೆ. 



ತಾನು ಸೃಷ್ಟಿಸಿದ ಜಗತ್ತಿನ ಉದ್ಧಾರಕ್ಕೋಸ್ಕರವೇ ಭಗವಂತನು ಪರತ್ವವನ್ನು ತಳೆದುಕೊಂಡಿದ್ದರೂ, ವ್ಯೂಹ, ವಿಭವ, ಅರ್ಚಾ,ಅಂತರ್ಯಾಮಿತ್ವಗಳನ್ನು ಬಳಸಿಕೊಂಡು, ಸೃಷ್ಟಿಯ ನಾನಾಹಂತಗಳಿಗೆ ಎಟುಕುವಂತೆ ಆಗಿ, ಎಲ್ಲರಿಗೂ ಉಜ್ಜೀವನಗೊಳ್ಳಲು ಅವಕಾಶವನ್ನು ಕಲ್ಪಿಸಿದ್ದಾನೆ. ಮುಖ್ಯವಾಗಿ, ಭೂಲೋಕವಾಸಿಗಳೌದ್ಧಾರಕ್ಕಾಗಿಯೇ ಸ್ವಾಮಿಯು ಧರೆಯಲ್ಲಿ, ನಾನಾದಿವ್ಯಕ್ಷೇತ್ರಗಳಲ್ಲಿ ದಿವ್ಯಸುಂದರನಾದ ಅರ್ಚಾಸ್ವರೂಪಿಯಾಗಿ ಕಂಗೊಳಿಸುತ್ತಾನೆ. ಮಾನವನು ಈ ಕ್ಷೇತ್ರಗಳನ್ನು ಸಂದರ್ಶಿಸಿ, ಸ್ವಾಮಿಯ ಉತ್ಸವಾದಿಗಳಲ್ಲಿ ಪಾಲುಗೊಂಡು, ಅವನಲ್ಲಿ ಭಕ್ತಿಯನ್ನು ಬೆಳೆಸಿಕೊಳ್ಳಬೇಕೆಂದೂ, ತನ್ಮೂಲಕ ತ್ರಿಕರಣಪೂರ್ವಕವಾಗಿ ಅವನ ಸೇವೆಯಲ್ಲಿ ತೊಡಗಬೇಕೆಂದೂ, ಅದೇ ಅವನನ್ನು ಭಗವಂತನನಿತ್ಯಕಿಂಕರನನ್ನಾಗಿ ಮಾಡುವುದೆಂದೂ \(ಅದಕ್ಕೆ ತಕ್ಕಾರ್ಹತೆಯನ್ನುಂಟುಮಾಡುವುದೆಂದೂ\) ಹೇಳಲಾಗುತ್ತದೆ. 



ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು ಭಗವದ್ವಿಷಯವಾದ ಆನಂದವನ್ನು ತಾನು ಚೆನ್ನಾಗಿ ಅನುಭವಿಸಿ, ಅದರ ಸವಿಯನ್ನು ಇತರ ಮಾನವರೂ ಸವಿದು ಸೂರೆಗೊಳ್ಳಲೆಂದು, ಆ ಮೂಲಕ ಉಜ್ಜೀವನಗೊಳ್ಳಲೆಂದು, ಸುಂದರವಾದ ಮತ್ತು ಪರಿಶುದ್ಧವಾದ ತಮಿಳಿನಲ್ಲಿ ಒಂದು ಸಾವಿರ ಪಾಶುರಗಳನ್ನು ರಚಿಸಿ ಹಾದಿದ್ದಾರೆ. ಅವುಗಳ ಪೈಕಿ ತೊಲೈವಿಲ್ಲಿಮಂಗಳ ಕ್ಷೇತ್ರದ ಸ್ವಾಮಿಯನ್ನು ಕುರಿತು ಹಾಡಿರುವ ಈ ಹತ್ತು ಪಾಶುರಗಳನ್ನಾದರೂ ಆದರದಿಂದ ಚೆನ್ನಾಗಿ ಕಲಿತು, ಅರ್ಥಮಾಡಿಕೊಂಡು, ಅದರಂತೆ ನಡೆಯತಕ್ಕವರಿಗೆ ಪರಮಪದವಾಸವೂ, ಭಗವತ್ಕೈಂಕರ್ಯದ ಆನಂದವೂ ಶಾಶ್ವತವಾಗಿ ಲಭಿಸುವುದು. ಇದೇ ಈ ತಿರುವಾಯ್ಮೊೞಿ ’ಪದಿಕ’ದ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಆರನೆಯ ದಶಕ ಆರನೆಯತಿರುವಾಯ್ಮೊೞಿ



೬. ಮಾಲುಕ್ಕೂವೈಯಮಳನ್ದ



೧. ಮಾಲುಕ್ಕೂ ವೈಯಮಳನ್ದ ಮಣಾಳಱ್ ಕು, 

ನೀಲಕ್ಕರುನಿಱ ಮೇಕನಿಯಾಯಱ್ ಕು,

ಕೋಲಚ್ಚನ್ದಾಮರೈಕ್ಕಣ್ನಱ್ ಕು, ಎನ್ ಕೊಙ್ಗಲ

ರೇಲಕ್ಕೂೞಲಿ ಇೞನ್ದದು ಶಙ್ಗೇ. 



ಮಾಲುಕ್ಕೂ = ವ್ಯಾಮೋಹಕಾರಿಗೆ, ವೈಯಮ್ ಅಳನ್ದ = ಭೂಮಂಡಲವನ್ನು ಆಕ್ರಮಿಸಿಕೊಂಡ \(ಅಳೆದುಕೊಂಡ\), ಮಣಾಳಱ್ ಕು = ಚಿತ್ತಾಕರ್ಷರಿಗೆ, ನೀಲಮ್ ಕರುನಿಱಮ್ = ನೀಲಿ ಮತ್ತು ಕಪ್ಪು ಮಿಶ್ರವರ್ಣದ, ಮೇಕಮ್ ನಿಯಾಯ ಱ್ ಕು = ಮೇಗವನ್ನು ಹೋಲುವವರಿಗೆ, ಕೋಲಮ್ = ಸುಂದರವಾದ, ಶೆಮ್ ತಾಮರೈಕ್ಕಣ್ಣಱ್ ಕು= ಕೆಂದಾವರೆಯಂತೆ ಕಣ್ಣುಳ್ಳವರಿಗೆ, ಎನ್ ಕೊಙ್ಗು= ನನ್ನ ಜೇನುಸುರಿಸುವ, ಅಲರ್ = ಹೂವಿನ, ಏಲಮ್ = ಪರಿಮಳದ, ಕುೞಲಿ = ತಲೆಗೂದಲುಳ್ಳವಳು, ಇೞನ್ದದು = ಕೃಶಗೊಂಡದ್ದು, ಶಙ್ಗೇ = ಕೈಬಳೆಗಳೇ.



ಕೈಬಳೆಗಳೇ, ಜೇನುಸುರಿಸುವ ಹೂವಿನ ಪರಿಮಳದ ತಲೆಗೂದಲಿನವಳಾದ ನನ್ನ\(ಮಗಳು\)ವಳು ವ್ಯಾಮೋಹಕಾರಿಯಾದ ಪ್ರಭುವಿಗೆ, ಭೂಮಂಡಲವನ್ನು ಅಳೆದುಕೊಂಡ ಚಿತ್ತಾಕರ್ಷಕನಿಗೆ \(ಮನೋಹಾರಿಗೆ\), ನೀಲಿ ಮತ್ತು ಕಪ್ಪು ಮಿಶ್ರವರ್ಣದ ಮೇಘವನ್ನು ಹೋಲುವವನಿಗೆ, ಕೆಂದಾವರೆಯಂತೆ ಕಣ್ಣುಳ್ಳವನಿಗೆ ಕೃಶಗೊಂಡದ್ದು. 



ಇಲ್ಲಿ ’ನಾಯಕಿ’ಯ ತಾಯಿ ತನ್ನ ಮಗಳು ಬಡವಾದದ್ದಕ್ಕೆ ಕಾರಣವನ್ನು ಬಲುರಸವತ್ತಾಗಿ ಹೇಳುತ್ತಾಳೆ. 



“ಮಾಲುಕ್ಕೂ” – ಸೃಷ್ಟಿಯ ಎಲ್ಲಾ ವಸ್ತುಗಳಲ್ಲೂ ವ್ಯಾಮೋಹವನ್ನುಂಟುಮಾಡಿ, ತನ್ನ ಕಡೆಗೆ ಅವುಗಳನ್ನು ಆಕರ್ಶಿಸುವವನು - ಸರ್ವೇಶ್ವರ.



“ವೈಯಮಳನ್ದ ಮಣಾಳಱ್ ಕು” – ಇದು ಭಗವಂತನ ವಾಮನ-ತ್ರಿವಿಕ್ರಮಾವತಾರಗಳನ್ನು ಸೂಚಿಸುತ್ತದೆ. 



“ಮಣಾಳಱ್” – ಎಂದರೆ, ’ಮನೋಹಾರಿ’ಯಾಗಿ ಬಲಿಚಕ್ರವರ್ತಿಯ ಯಾಗಶಾಲೆಯನ್ನು ಪ್ರವೇಶಿಸಿದ ಕುಳ್ಳ ಬ್ರಹ್ಮಚಾರಿ ವೇಷದ \(ವಾಮನ ವಟುವಾಗಿ ಬಂದ\) ಭಗವಂತ ಯಾಗಶಾಲೆಯನ್ನು ಪ್ರವೇಶಿಸಿದ ಕೂಡಲೇ. ಅವನ ರೂಪಕ್ಕೆ, ಅವನಾಪೂರ್ವ ತೇಜಸ್ಸಿಗೆ ಬಲಿಚಕ್ರವರ್ತಿಮಾರುಹೋದ. ಅವನನ್ನು ಪ್ರಶ್ನಿಸಿ, ಅವನ ಮಾತುಗಳಿಗೆ ಮರುಳಾದ ಏನು ಬೇಕೆಂದು ಕೇಳಿದ. ’ಮೂರು ಹೆಜ್ಜೆಯ ನೆಲ’ ಎಂದ ವಾಮನವಟು. ಅದನ್ನು ಕೇಳಿ ಬಲಿ ಅಚ್ಚರಿಗೊಂಡ. ’ಅಷ್ಟು ಅಲ್ಪಸ್ಥಳಸಾಕೇ?’ ಎಂದು ಕೇಳಿದ ಬಲಿ. ಆದರೆ, ಆಗಲೇ ವಾಮನನು ತ್ರಿವಿಕ್ರಮನಾಗಿ ಬೆಳೆದು, ಬ್ರಹ್ಮಾಂಡವನ್ನೆಲ್ಲಾ ಆಕ್ರಮಿಸಿ, ತನ್ನ ಒಂದೇ ಹೆಜ್ಜೆಯನ್ನು ವಿಸ್ತರಿಸಿ ಇಡಿಯ ಭೂಮಂಡಲವನ್ನು ಅಳೆದ ಸಂಗತಿಯನ್ನು ’ವೈಯಮ್ ಅಳನ್ದ’ ಎಂಬುದು ಸೂಚಿಸುತ್ತದೆ. 



“ನೀಲಮ್ ಕರು ನಿಱಮ್ ಮೇಕಮ್ ನಿಯಾಯಱ್ ಕು” – ನೀಲಿ, ಕಪ್ಪು ಕೂಡಿದಬಣ್ಣದ ಮೋಡ – ಮಳೆಮೋಡ – ಕಾರ್ಮುಗಿಲು. ಕಾರ್ಮುಗಿಲನ್ನು ಹೋಲತಕ್ಕವನು ಮುಗಿಲ್ ವಣ್ಣನಾದ ಭಗವಂತ. 



“ಎನ್ ಕೊಙ್ಗಲರೇಲಕ್ಕೂೞಲಿ” – ಅರಳಿದ ಹೂವಿನಂತೆ ಆಕರ್ಷಕಳೂ, ಪರಿಮಳ ಸೂಸುವ ತಲೆಗೂದಲಿನವಳೂ ಆದ ನನ್ನ ಮಗಳು.



’ನಾಯಕಿ’ಯ ತಾಯಿ ಹೇಳುತ್ತಾಳೆ: ಕೈಬಳೆಗಳೇ, ಈ ನನ್ನ ಅಪರೂಪ ಸುಂದರಿಯಾದ ಮಗಳು ವ್ಯಾಮೋಹಕಾರಿಯಾದ, ಸರ್ವವ್ಯಾಪಕನಾದ, ಮುಗಿಲವಣ್ಣನಾದ, ಕೆಂದಾವರೆಯ ಕಣ್ಣಿನ ಸರ್ವೇಶ್ವರನಿಗೆ ಮನಸೋತು ಬಡವಾದಳು ಕಂಡಿರಾ\! 



೨. ಶಙ್ಗುವಿಲ್ ವಾಳ್ ತಣ್ಡು ಚಕ್ಕರಕ್ಕೈಯಱ್ ಕು,

ಶೆಙ್ಗನಿವಾಯ್ ಶ್ಶೆಯ್ಯತಾಮರೈಕ್ಕಣ್ಣಱ್ ಕು,

ಕೊಙ್ಗಲರ್ ತಣ್ಣನ್ತು ೞಾಯ್ ಮುಡಿಯಾನುಕ್ಕೂ, ಎನ್

ಮಙ್ಗೈಯಿೞನ್ದದು ಮಾಮೈ ನಿಱಮೇ. 



ಶಙ್ಗ = ಶಂಖ, ವಿಲ್ = ಬಿಲ್ಲು, ವಾಳ್ = ಖಡ್ಗ, ತಣ್ಡು = ಗದೆ, ಚಕ್ಕರಮ್ = ಚಕ್ರಾಯುಧ, ಇವುಗಳನ್ನು, ಕೈಯಱ್ ಕು = ಕೈಯಲ್ಲಿ ಹಿಡಿದವನಿಗೆ, ಶೆಮ್ ಕನಿವಾಯ್ = ಕೆಂಪಗೆ ತೊಂಡೇ ಹಣ್ಣಿನಂತೆ ಅಧರವನ್ನುಳ್ಳವನಿಗೆ, ಶೆಯ್ಯತಾಮರೈಕಣ್ಣಱ್ ಕು = ಕೆಂದಾವರೆಯಂ \(ವಿಶಾಲವಾದ\) ಕಣ್ಣುಳ್ಳವನಿಗೆ, ಕೊಙ್ಗು ಅಲರ್ = ಪರಿಮಳವನ್ನು ಹರಡುವ ಹೂ ಬಂದಿರುವ, ತಣ್ = ತಂಪಾದ, ಅಮ್ = ಸುಂದರವಾದ, ತುೞಾಯ್ = ತುಲಸಿಯ ದಂಡೆಯನ್ನು, ಮುಡಿಯಾನುಕ್ಕು = ತಲೆಯಲ್ಲಿ \(ಕಿರೀಟದಲ್ಲಿ\) ಧರಿಸಿರುವವನಿಗೆ, ಎನ್ ಮಙ್ಗೈ= ನನ್ನ ಮಗಳು ಇೞನ್ದದು = ಕಳೆದುಕೊಂಡದ್ದು, ಮಾಮೈನಿಱಮೇ = ರೂಪವನ್ನೂ, ಮೈಬಣ್ಣವನ್ನೂ \(ಸುಂದರವಾದ ಮೈಬಣ್ಣವೇ\).



ಶಂಖ, ಬಿಲ್ಲು, ಖಡ್ಗ, ಗದೆ, ಚಕ್ರಾಯುಧಗಳನ್ನು ಕೈಯಲ್ಲಿ ಹಿಡಿದವನಿಗೆ, ಕೆಂಪಗೆ ತೊಂಡೆಹಣ್ಣಿನಂತೆ ಅಧರವನ್ನುಳ್ಳವನಿಗೆ, ಕೆಂದಾವರೆಯಂತೆ ವಿಶಾಲವಾದ ಕಣ್ಣುಳ್ಳವನಿಗೆ, ಪರಿಮಳವನ್ನು ಹರಡುವಹೂಬಿರಿದ ತಂಪಾದ ಸುಂದರವಾದ ತುಲಸಿಯ ದಂಡೆಯನ್ನು ಕಿರೀಟದಲ್ಲಿ ಧರಿಸಿರುವವಗೆ, ನನ್ನ ಮಗಳು ಕಳೆದುಕೊಂಡದ್ದು ಸುಂದರವಾದ ಮೈಬಣ್ಣವನ್ನೇ. 



“ಶಙ್ಗು..........................ಕೈಯಱ್ ಕು” – ಇದು ಭಗವಂತನು ದಿವ್ಯಪಂಚಾಯುಧಗಳನ್ನು ಧರಿಸಿರುವ ಸರ್ವರಕ್ಷಕನೆಂಬುದನ್ನು ಹೇಳುತ್ತದೆ. ಪಾಂಚಜನ್ಯ ಶಂಖ, ಶಾರ್ಙ್ಗಬಿಲ್ಲು, ನಂದಕೀಖಡ್ಗ, ಕೌಮೋದಕೀಗದೆ, ಸುದರ್ಶನಚಕ್ರ – ಇವು ಭಗವಂತನ ದಿವ್ಯಪಂಚಾಯುಧಗಳು. 



“ಶೆಙ್ಗನಿವಾಯ್, ಶೆಯ್ಯತಾಮರೈಕ್ಕಣ್ಣಱ್ ಕು” – ಇದು ಭಗವಂತನ ಅಪೂರ್ವಸೌಂದರ್ಯವನ್ನು ಸೂಚಿಸುತ್ತದೆ. ಮುಖಕ್ಕೆ ಅಂದವನ್ನು ತರುವುದು ಕಣ್ಣು, ಮೂಗು, ಬಾಯಿ, ಭಗವಂತನಕಣ್ಣುಗಳು ಕೆಂದಾವರೆಯ ಎಸಳಿನಂತೆ ಮಾಟವಾಗಿ, ಆಕರ್ಷಕವಾಗಿ, ಸುಂದರವಾಗಿವೆ. ಅವನ ತುಟಿಗಳು ತೊಂಡೆಯ ಹಣ್ಣಿನಂತೆ ಕೆಂಪಗೆ ಇವೆ. 



“ಕೊಙ್ಗಲರ್.......................ಮುಡಿಯಾನುಕ್ಕೂ” – ಭಗವಂತನ ಕಿರೀಟಕ್ಕೆ ತೊಡಿಸಿರುವ ಪರಿಮಳಪೂರ್ಣ ಸುಂದರವಾದ ತುಲಸಿಯ ಹಾರ, ಅವನ ದಿವ್ಯಾಭರಣಗಳ ಸೊಬಗನ್ನು ಸೂಚಿಸುತ್ತವೆ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ಈ ನನ್ನ ಮಗಳು ದಿವ್ಯಪಂಚಾಯುಧಗಳನ್ನು ಧರಿಸಿದ ಜಗದ್ರಕ್ಷಕನಿಗೆ, ತೊಂಡೆಹಣ್ಣಿನಂತೆ ತುಟಿಯನ್ನೂ ಕೆಂದಾವರೆಯ ಎಸಳಿನಂತೆ ಕಣ್ಣನ್ನೂ ಉಳ್ಳ ಸುಂದರಮೂರ್ತಿಗೆ, ಕಿರೀಟದಲ್ಲಿ ಪರಿಮಳವನ್ನು ಸೂಸುತ್ತಾ ತಂಪಾದ ಸೊಬಗಿನ ತುಲಸಿಯ ಹಾರವನ್ನು ಧರಿಸಿದವನಿಗೆ ಮನಸೋತು, ತನ್ನ ಸುಂದರವಾದ ರೂಪವನ್ನೂ, ಅದರ ಬಣ್ಣವನ್ನೂ ಕಳೆದುಕೊಂಡಳಲ್ಲ\! 



೩. ನಿಱಙ್ಕರಿಯಾನುಕ್ಕೂ ನೀಡುಲಹುಣ್ಡ,

ತಿಱಙ್ಗಿಳರ್ ವಾಯ್ ಚ್ಚಿಱು ಕ್ಕಳ್ವರವಱ್ ಕು, 

ಕಱಙ್ಗಿಯ ಶಕ್ಕರಕ್ಕೈಯವನಕ್ಕೂ, ಎನ್ 

ಪಿಱಙ್ಗಿರುಙ್ಕೂನ್ದಲ್ ಇೞನ್ದದುಪೀಡೇ. 



ನಿಱಮ್ = ಬಣ್ಣದಲ್ಲಿ, ಕರಿಯಾನುಕ್ಕೂ = ಕಪ್ಪಗೆ ಇರುವವನಿಗೆ, ನೀಡು = ವಿಸ್ತಾರವಾದ, ಉಲಹು ಉಂಡ = ಲೋಕಗಳನ್ನು ಕಬಳಿಸಿದ, ತಿಱಮ್ = ರೀತಿಯಲ್ಲಿ ಕಿಳರ್ ವಾಯ್ = ಶೋಭಿಸುವ ಬಾಯುಳ್ಳ, ಶಿಱುಕಳ್ ವರ್ ಅವರ್ ಕ್ಕೂ= ಚಿಕ್ಕಮಾಯಕಾರನಾಡವನಿಗೆ, ಕಱಙಿಯ = ಸುಳಿಸುತ್ತುತ್ತಿರುವ, ಚಕ್ಕರ ಕ್ಕೈಯವನುಕ್ಕ ಚಿಕ್ಕರಕ್ಕೈಯವನುಕ್ಕೂ= ಚಕ್ರಾಯುಧವನ್ನು ಕೈಯಲ್ಲಿ ಹಿಡಿದವನಿಗೆ, ಎನ್ಪಿಱಙ್ಗು ಇರುಕೂನ್ದಲ್ = ನನ್ನ ಶೋಭಿಸುವ ದಟ್ಟವಾದ ಕೂದಲು \(ಕೂದಲಿನ ಮಗಳು\), ಇೞನ್ದದು = ಕಳೆದುಕೊಂಡದ್ದು, ಪೀಡೇ = ಹಿರಿಮೆಯನ್ನೇ. 



ಬಣ್ಣದಲ್ಲಿ ಕಪ್ಪಗೆ ಇರುವವನಿಗೆ, ವಿಸ್ತಾರವಾದ ಲೋಕಗಳನ್ನುಂಡ ರೀತಿಯಲ್ಲಿ ಶೋಭಿಸುವ ಬಾಯುಳ್ಳವನಿಗೆ, ಚಿಕ್ಕಮಾಯಕಾರನಿಗೆ, ಗಿರಗಿರನೆ ತಿರುಗುತ್ತಿರುವ ಚಕ್ರಾಯುಧವನ್ನು ಕೈಯಲ್ಲಿ ಧರಿಸಿದವನಿಗೆ ದಟ್ಟವಾಗಿ ಶೋಭಿಸುವ ತಲೆಗೂದಲಿನವಳಾದ ನನ್ನ ಮಗಳು ಮನಸೋತು ಕಳೆದುಕೊಂಡದ್ದು ಅವಳ ಹಿರಿಮೆಯನ್ನೇ. 



“ನಿಱಮ್ ಕರಿಯಾನುಕ್ಕೂ” – ಭಗವಂತನು ಒಂದೊಂದು ಯುಗದಲ್ಲಿ ಒಂದೊಂದು ಬಣ್ಣದವನಾಗಿ ಕಂಡು ಬರುತ್ತಾನೆಂದೂ, ಕೃತಯುಗದಲ್ಲಿ ಅವನದು ಶುದ್ಧವಾದ ಬಿಳಿಯ ಬಣ್ಣವೆಂದೂ, ತ್ರೇತಾಯುಗದಲ್ಲಿ ಮಾಸಲು ಬಿಳುಪೆಂದೂ, ದ್ವಾಪರದಲ್ಲಿ ಹಳದಿಯೆಂದೂ, ಕಲಿಯುಗದಲ್ಲಿ ಶುದ್ಧಕಪ್ಪುಬಣ್ಣವೆಂದೂ ವರ್ಣಿಸಲಾಗುತ್ತದೆ. ಅದಕ್ಕೆ ತಕ್ಕಂತೆ ಆಳ್ವಾರರು ಭಗವಂತನನ್ನು ’ಕರಿಯ’ನೆನ್ನುತ್ತಾರೆ. 



“ನೀಡುಲಹುಣ್ಡ......................ವಾಯ್” – ಭಗವಂತನು ಪ್ರಳಯಕಾಲದಲ್ಲಿ ಸಮಸ್ತಲೋಕಗಳನ್ನೂ ಒಟ್ಟಿಗೆ ಕಬಳಿಸಿದ ಬಾಯವನು. ಅವನು ಶ್ರೀಕೃಷ್ಣನಾಗಿ, ನಂದಗೋಕುಲದಲ್ಲಿ ಬೆಳೆಯುತ್ತಿದ್ದಾಗ, ಮಣ್ಣುತಿಂದನೆಂಬ ಕಾರಣದಿಂದ ತಾಯಿ ಯಶೋದೆ ಅವನನ್ನು ಗದ್ದರಿಸಿ, ಬಾಯಿ ತೆರೆಸಿ, ಬಾಯ ಒಳಗೆ ಇಡಿಯ ಬ್ರಹ್ಮಾಂಡವನ್ನೇ ಕಂಡು ಬೆಕ್ಕಸಬೆರಗಾದಳಷ್ಟೆ\! 



“ಶಿಱುಕಳ್ವರ್ ಅವರ್” – ಭಗವಂತನು “ಚಿಕ್ಕಕಳ್ಳ” ಎನಿಸಿಕೊಂಡದ್ದು ಎರಡು ಸಂದರ್ಭಗಳಲ್ಲಿ. \(೧\) ಕುಳ್ಳಬ್ರಹ್ಮಚಾರಿಯಾಗಿ ಬಲಿಚಕ್ರವರ್ತಿಯ ಯಾಗಶಾಲೆಯನ್ನು ಪ್ರವೇಶಿಸಿ, ತನ್ನ ರೂಪತೇಜಸ್ಸುಗಳಿಂದಲೂ, ಸತ್ಯಪೂರ್ಣವಾದ ಚಮತ್ಕಾರದ ಮಾತುಗಳಿಂದಲೂ, ಬಲಿಯನ್ನು ವಂಚಿಸಿದಾಗ \(೨\) ಶ್ರೀಕೃಷ್ಣನಾಗಿ ಅವತರಿಸಿ, ನಂದಗೋಕುಲದಲ್ಲಿ ತನ್ನ ಮನೆಯಲ್ಲೂ, ಗೋಕುಲದ ಎಲ್ಲ ಮನೆಗಳಲ್ಲೂ ಹಾಲುಬೆಣ್ಣೆಯನ್ನು, ಯಾರೂ ಅರಿಯದಂತೆ ತಿಂದು, ತಾಯಿಯಶೋದೆಯಿಂದ ಒರಳಿದ ಕಟ್ಟಿಹಾಕಿಸಿಕೊಂಡಾಗ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ನನ್ನಮಗಲು ಸುಲಕ್ಷಣವತಿ ದಟ್ಟವಾಗಿ ತಲೆಗೂದಲನ್ನುಳ್ಳ ಸುಂದರಿ. ಅಂಥವಳು, ಕರಿಯಬಣ್ಣದ, ಹೊಟ್ಟೆಬಾಕನಂತೆ ಇಡಿಯ ಬ್ರಹ್ಮಾಂಡವನ್ನೇ ಕಬಳಿಸಿದವನಿಗೆ, ಚಿಕ್ಕಕಳ್ಳ \(ವಂಚಕ\)ನಿಗೆ, ತಿರುಗುತ್ತಿರುವ ಚಕ್ರಾಯುಧಧಾರಿಗೆ ಮನಸೋತು, ತನ್ನ ಹಿರಿಮೆಯನ್ನೇ ಕಳೆದುಕೊಂಡಳಲ್ಲ\! 



’ಹಿರಿಮೆ’ ಎಲ್ಲಿಗೆ? ಯಾರದು ’ಹಿರಿಮೆ’? ಭಗವಂತನನ್ನು ಮೋಹಿಸಿ ಕಳೆಗುಂದಿದ್ದೇ? ಕಪ್ಪನೆಯ, ಹೊಟ್ಟೆಬಾಕನಾಗಿ, ಗುಣವಿಲ್ಲದ ’ಕಳ್ಳ’ನಿಗೆ ಮನಸೋತದ್ದು? ಇಲ್ಲವೇ, ತಿರುಗುತ್ತಿರುವ ಚಕ್ರಾಯುಧವನ್ನು ಕೈಯಲ್ಲಿ ಹಿಡಿದು ಸದಾ ಜಗದ್ರಕ್ಷಣೆಯಲ್ಲೇ ನಿರತನಾದವನದೇ? ಎಂಥ ಸೊಗಸಾದ ನಿಂದಾಸ್ತುತಿ\!



೪. ಪೀಡುಡೈನಾನ್ಮೂಹನೈಪ್ಪಡೈತ್ತಾನುಕ್ಕೂ,

ಮಾಡುಡೈವೈಯಮ್ ಅಳನ್ದ ಮಣಾಳಱ್ ಕು,

ನಾಡುಡೈ ಮನ್ನರ್ ಕ್ಕೂತ್ತೂದು ಶೆಲ್ ನಮ್ಬಿಕ್ಕೂ, ಎನ್

ಪಾಡುಡೈಯಲ್ ಹುಲ್ ಇೞನ್ದದು ಪಣ್ ಬೇ.



ಪೀಡು ಉಡೈ = ಹಿರಿಮೆಯುಳ್ಳ, ನಾನ್ಮೂಹನೈ = ನಾಲ್ಮುಖನನ್ನು, ಪಡೈತ್ತಾನುಕ್ಕೂ = ಪಡೆದವನಿಗೆ, ಮಾಡು ಉಡೈ= ಸಂಪತ್ತನ್ನುಳ್ಳ, ವೈಯಮ್ = ಭೂಮಂಡಲವನ್ನು, ಅಳನ್ದ = ಅಳೆದುಕೊಂಡ, ಮಣಾಳಱ್ ಕು = ಮನಮೋಹಕನಿಗೆ, ನಾಡು ಉಡೈ = ದೇಶವನ್ನುಳ್ಳ, ಮನ್ನರ್ ಕ್ಕೂ = ರಾಜರಿಗೆ, ತೂದು ಶೆಲ್ = ದೌತ್ಯವನ್ನು ನಡೆಸಿದ, ನಮ್ಬಿಕ್ಕೂ = ಪರಮಪುರುಷನಿಗೆ \(ಪುರುಷೋತ್ತಮನಿಗೆ\), ಎನ್ = ನನ್ನ, ಪಾಡು ಉಡೈ = ವಿಶಾಲವಾದ ನಿತಂಬಗಳುಳ್ಳವಳು, ಇೞನ್ದದು = \(ಮನಸೋತದ್ದು\) ಬಡವಾದದ್ದು, ಪಣ್ಬೇ = ಸ್ವಭಾವವೇ \(ಸಹಜ ಗುಣವೇ\). 



ಹಿರಿಮೆಯುಳ್ಳ ನಾಲ್ಮುಖನನ್ನು ಪಡೆದವನಿಗೆ, ಸಂಪತ್ತನ್ನುಳ್ಳ ಭೂಮಿಯನ್ನು ಅಳೆದುಕೊಂಡ ಮನಮೋಹಕನಿಗೆ, ದೇಶವನ್ನುಳ್ಳ ರಾಜರಿಗೆ ದೌತ್ಯವನ್ನು ನಡೆಸಿದ ಪುರುಷೋತ್ತಮನಿಗೆ, ನನ್ನ ವಿಶಾಲವಾದ ನಿತಂಬಗಳುಳ್ಳವಳು \(ಮನಸೋತದ್ದು\) ಬಡವಾದದ್ದು ಅವಳ ಸಹಜಗುಣವೇ\! 



“ಪೀಡುಡೈ.......................ಪಡೈತ್ತಾನುಕ್ಕು” – ಭಗವಂತನ ನಾಭಿಕಮಲದಲ್ಲಿ ಅಯೋನಿಜವಾಗಿ ಹುಟ್ಟಿದ್ದು ಚತುರ್ಮುಖನ ಒಂದು ಹಿರಿಮೆ. ಭಗವಂತನನಿಂದಲೇ ಪಡೆದುಕೊಂಡ ವೇದಗಳ ಮೂಲಕ ಜಗತ್ತನ್ನು ಸೃಷ್ಟಿಸಿದ್ದು ಅವನ ಮತ್ತೊಂದು ಹಿರಿಮೆ. 



“ಮಾಡುಡೈ..........................ಮಣಾಲಱ್ ಕು” – ಸಂಪತ್ತು ತುಂಬಿದ್ದು ಭೂಮಿಭಗವಂತನು ಮನಮೋಹಕನಾದ ವಾಮನ ವಟುವಾಗಿ ಬಂದು, ತ್ರಿವಿಕ್ರಮನಾಗಿ ಬೆಳೆದು, ತನ್ನ ಒಂದು ಹೆಜ್ಜೆಯನ್ನು ವಿಸ್ತರಿಸಿ, ಇಡಿಯ ಭೂಮಂಡಲವನ್ನಾವರಿಸಿ, ಅದನ್ನು ಅಳೆದುಕೊಂಡನು. 



“ನಾಡುಡೈ............................ನಮ್ಬಿಕ್ಕು” – ಹಿರಿಮೆಯನ್ನುಳ್ಳ ಚತುರ್ಮುಖನನ್ನು ಪಡೆದವನಿಗೆ, ತ್ರಿವಿಕ್ರಮನಾಗಿ ಭೂಮಂಡಲವನ್ನು ಸ್ವಾಧೀನಪಡಿಸಿಕೊಂಡ ಮನಮೋಹಕನಿಗೆ, ರಾಜ್ಯಮತ್ತರಾದ ಕೌರವಾದಿಗಳ ಬಳಿಗೆ ಪಾಂಡವರ ಕಡೆಯ ರಾಜದೂತನಾದ ಪುರುಷೋತ್ತಮನಿಗೆ, ವಿಶಾಲವಾದ ನಿತಂಬಗಳುಳ್ಳ ನನ್ನ ಮಗಳು ಮನಸೋತು ಬಡವಾದದ್ದು ಅವಳ ಸಹಜಸ್ವಭಾವವೇ. 



೫. ಪಣ್ಬುಡೈ ವೇದಮ್ ಪಯನ್ದ ಪರನುಕ್ಕೂ,

ಮಣ್ಪುರೈ ವೈಯಮ್ ಇಡನ್ದವರಾಹಱ್ ಕು,

ತೆಣ್ಪುನ ಱ್ ಪಳ್ಳಿ ಎಮ್ ತೇವಪಿರಾನುಕ್ಕೂ, ಎನ್ 

ಕಣ್ ಪುನೈ ಕೋದೈ ಇೞನ್ದದು ಕಱ್ ಪೇ. 



ಪಣ್ಬು ಉಡೈವೇದಮ್ = ಅತ್ಯುತ್ತಮ ಜ್ಞಾನಕರ್ಮಗಳನ್ನುಳ್ಳ ವೇದಗಳನ್ನು, ಪಯನ್ದ = ಉಪಕರಿಸಿದ, ಪರನುಕ್ಕೂ = ಪರಮಪುರುಷನಿಗೆ, ಮಣ್ ಪುರೈವೈಯಮ್ = ಮಣ್ಣಿನಿಂದ ಮುಚ್ಚಿರುವ ಭೂಮಿಯನ್ನು, ಇಡನ್ದ = ಹಿಡಿದು ಎತ್ತಿದ, ವರಾಹಱ್ ಕು = ಮಹಾವರಾಹನಿಗೆ, ತೆಣ್ ಪುನಲ್ ಪಳ್ಳಿ = ತಿಳಿಯಾದ ನೀರಿನ ಪ್ರವಾಹದಲ್ಲಿ ಪವಡಿಸಿರುವ, ಎಮ್ = ನಮ್ಮ, ಪಿರಾನುಕ್ಕೂ = ದೇವತೆಗಳ ಒಡೆಯನಿಗೆ, ಎನ್ = ನನ್ನ, ಕಣ್ ಪುನೈ = ಕಣ್ಣುಗಳನ್ನು ಆಕರ್ಷಿಸುವಂತೆ ಅಲಂಕರಿಸಿರುವ, ಕೋದೈ = ತಲೆಕೂದಲನ್ನುಳ್ಳವಳು, ಇೞನ್ದದು = ಬಡವಾದದ್ದು, ಕಱ್ ಪೇ = \(ಅವಳ\) ಪಾತಿವ್ರತ್ಯವೇ ಶ್ರೇಷ್ಠವಾದ ಜ್ಞಾನವೇ\). 



ಅತ್ಯುತ್ತಮ ಜ್ಞಾನಕರ್ಮಗಳನ್ನುಳ್ಳ ವೇದಗಳನ್ನು ನೀಡಿ ಉಪಕರಿಸಿದ ಪರಮಪುರುಷನಿಗೆ, ಮಣ್ಣಿನಿಂದ ಮುಚ್ಚಿರುವ ಭೂಮಿಯನ್ನು ಹಿಡಿದು ಉದ್ಧರಿಸಿದ ಮಹಾವರಾಹನಿಗೆ, ತಿಳಿಯಾದ ನೀರಿನ ಪ್ರವಾಹದಲ್ಲಿಪವಡಿಸಿರುವ ನಮ್ಮ ದೇವದೇವನಿಗೆ, \(ಇತರರ\) ಕಣ್ಣುಗಳನ್ನುಆಕರ್ಷಿಸುವಂತೆ ಅಲಂಕರಿಸಿರುವ ತಲೆಗೂದಲಿನ ನನ್ನ ಮಗಳು ಬಡವಾದದ್ದು ಅವಳ ಪಾತಿವ್ರತ್ಯವೇ \(ಶ್ರೇಷ್ಠಜ್ಞಾನವೇ\). 



ಪಣ್ಬುಡೈ................................ಪರನುಕ್ಕ” – ಜ್ಞಾನಕಾಂಡ, ಕರ್ಮಕಾಂಡಗಳಿಂದ ಕೂಡಿದ್ದು ವೇದ. ಭಗವಂತನು ವೇದಗಳನ್ನು ಚತುರ್ಮುಖನಿಗೆ ಒದಗಿಸಿಕೊಟ್ಟು, ಅವನ ಸೃಷ್ಟಿಕಾರ್ಯಕ್ಕೆ ಒತ್ತಾಸೆಮಾಡಿದನಾದರೂ, ಅವನು ಪರಾತ್ಪರವಸ್ತುವೇ. \(ಇಲ್ಲಿ ಭಗವಂತನ ಎರಡು ಗುಣಗಳನ್ನು ಒತ್ತಿಹೇಳುತ್ತಿದೆ: ಉಪಕಾರ ಮತ್ತು ಪರತ್ವ\) 



ಮಣ್...................................ವರಾಹಱ್ ಕು” – ಭಗವಂತನ ಮಹಾವರಾಹವಾತಾರದ ವಿಷಯ. ಹಿರಣ್ಯಾಕ್ಷನೆಂಬ ರಾಕ್ಷಸನು ಭೂಮಿಯನ್ನು ಕದ್ದು ವಿಸ್ತಾರವಾದ ಕಡಲಲ್ಲಿ ಎಲ್ಲಿಯೋ ಬಚ್ಚಿಟ್ಟು ಅಡಗಿಕೊಂಡಾಗ, ಭಗವಂತನು ಮಹಾವರಾಹನಾಗಿ ಅವತರಿಸಿ, ನೀರಿನಲ್ಲಿ ಮುಳುಗಿ, ಘುಡುಘುಡಿಸಿ, ಅಡಗಿದ್ದ ಹಿರಣ್ಯಾಕ್ಷನನ್ನು ಕಂಡುಹಿಡಿದು ಕೊಂದು, ಭೂಮಿಯನ್ನು ತನ್ನ ಕೋರೆಹಲ್ಲಿನಿಂದ ಹಿಡಿದು, ಮೇಲಕ್ಕೆತ್ತಿ, ಅದರ ಸ್ಥಾನದಲ್ಲಿ ನಿಲ್ಲಿಸಿದನು. 



“ತಣ್...........................ಪಿರಾನುಕ್ಕು” – ವಿಸ್ತಾರವಾದ ಪಾಲ್ಗಡಲಲ್ಲಿ, ಶೇಷಶಯನನಾಗಿ, ಪವಡಿಸಿರುವ ದೇವಾಧಿದೇವನೇ ಭಗವಂತ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ಚತುರ್ಮುಖನಿಗೆ ವೇದಗಳನ್ನು ಒದಗಿಸಿ, ದುಷ್ಟಹಿರಣ್ಯಾಕ್ಷನನ್ನು ಸಂಹರಿಸಿ, ಭೂದೇವಿಯನ್ನುದ್ಧರಿಸಿ, ನಿರ್ಲಿಪ್ತನಾಗಿ ಪಾಲ್ಗಡಲಲ್ಲಿ ಪವಡಿಸಿರುವ ಪರಮಪುರುಷನಿಗೆ, ಆಕರ್ಷಕವಾಗಿ ತಲೆಗೂದಲನ್ನು ಅಲಂಕರಿಸಿಕೊಂಡಿರುವ \(ಗೋದಾದೇವಿಯಂಥ\) ನನ್ನ ಮಗಳು, ಮನಸೋತು ಬಡವಾದದ್ದು ಅವಳ ನಿಶ್ಚಲವಾದ ಪತಿಭಕ್ತಿಯಿಂದಲೇ. 



೬. ಕಱ್ ಪಹಕ್ಕಾವನ ನಱ್ ಪಲತೋಳಱ್ ಕು,

ಪೊಱ್ ಶುಡರ್ ಕ್ಕೂನ್ ಱನ್ನ ಪೂನ್ದಣ್ ಮುಡಿಯಱ್ ಕು,

ನಱ್ ಪಲ ತಾಮರೈ ನಾಣ್ಮಲರ್ ಕ್ಕೈಯಱ್ ಕು, ಎನ್ 

ವಿಱ್ ಪುರುವಕ್ಕೊಡಿ ತೋಟ್ರದು ಮೆಯ್ಯೇ. 



ಕಱ್ ಪಹಮ್ ಕಾ ಅನ್ = ಕಲ್ಪವೃಕ್ಷದ ಉಪವನದಂತೆ, ನಲ್ ಪಲ ತೋಳಱ್ ಕು = ಉತ್ತಮವೂ ಬಲಿಷ್ಠವೂ ಆದ ಹಲವು ತೋಳು \(ಬುಜ\)ಗಳುಳ್ಳವನಿಗೆ, ಪೊನ್ ಶುಡರ್ ಕುನ್ ಱು ಅನ್ನ = ಚಿನ್ನದ ಪ್ರಕಾಶ\(ಕಾಂತಿ\)ವುಳ್ಳ ಬೆಟ್ಟದಂತೆ, ಪೂತಣ್= ಸುಂದರವೂ ಹಿತಕರವೂ ಆದ, ಮುಡಿಯಱ್ ಕು = ಕಿರೀಟವುಳ್ಳವನಿಗೆ, ನಲ್ = ಒಳ್ಳೆಯ, ಪಲ = ಹಲವು, ತಾಮರೈನಾಳ್ ಮಲರ್ = ಆಗಲೇ ಬಿರಿದ ತಾವರೆ ಹೂವಿನಂತೆ ಇರುವ ಕೈಯಱ್ ಕು = ಕೈಗಳುಳ್ಳವನಿಗೆ, ಎನ್ = ನನ್ನ, ವಿಲ್ ಪುರುವಮ್ ಕೊಡಿ = ಬಿಲ್ಲಿನಂಥ ಹುಬ್ಬನ್ನುಳ್ಳ, ಮಗಳು, ತೋಟ್ರದು = ಮನಸೋತದ್ದು \(ಬಡವಾದದ್ದು\), ಮೆಯ್ಯೋ = ನಿಜವೇ. 



ಕಲ್ಪವೃಕ್ಷದ ಉಪವನದಂತೆ, ಉತ್ತಮವಾದ ಮತ್ತು ಬಲಿಷ್ಠವಾದ ಅನೇಕ ತೋಳುಗಳನ್ನುಳ್ಳವನಿಗೆ, ಚಿನ್ನದ ಹೊಳಪುಳ್ಳ ಬೆಟ್ಟದಂತೆ ಸುಂದರವೂ ಹಿತಕರವೂ ಆದ ಕಿರೀಟವುಳ್ಳವನಿಗೆ, ಆಗಲೇ ಬಿರಿದ ಉತ್ತಮವಾದ ಹಲವು ಕೈಗಳುಳ್ಳವನಿಗೆ, ಬಿಲ್ಲಿನಂತೆ ಬಾಗಿರುವ ಹುಬ್ಬನ್ನುಳ್ಳ ನನ್ನ ಮಗಳು ಮನಸೋತದ್ದು \(ಮೈಬಡವಾದದ್ದು\) ಸಹಜವೇ \(ಸತ್ಯವೇ\). 



“ಕಱ್ ಪಹ...........................ಮುಡಿಯಱ್ ಕು” – ಯಾವ ದೇವ ಮರದಡಿಯಲ್ಲಿ ನಿಂತು ಬೇಡಿದ್ದನ್ನುಅದು ಕೊಡಬಲ್ಲದೋ ಅದು ಕಲ್ಪವೃಕ್ಷ. ಅಂಥ ಕಲ್ಪವೃಕ್ಷಗಳ ಉಪವನದಂತೆ ಇರುವ ಭಗವಂತನ ಹಲವಾರು ತೋಳುಗಳು ಸುಂದರವೂ ಬಲಿಷ್ಠವೂ ಆಗಿವೆ. 



“ಪೊಱ್ ಶುಡರ್..........................ಮುಡಿಯಱ್ ಕು” – ಚಿನ್ನದ ಹೊಳಪುಳ್ಳ ಬೆಟ್ಟದ ಹಾಗೆ ಎತ್ತರವಾದ, ನೋಡಲು ಸುಂದರವೂ ಹಿತಕರವೂ ಆದ ಕಿರೀಟವನ್ನು ಧರಿಸಿರುವವನು ಭಗವಂತ. 



“ನಱ್ ಪಲ............................ಕೈಯಱ್ ಕು” – ಆಗಲೇ ಅರಳಿದ ಒಳ್ಳೆಯ ಸೊಗಸಾದ ತಾವರೆಹೂಗಳಂತೆ ಸುಂದರವೂ \(ಆಕರ್ಷಕವೂ\), ಮೃದುವೂ ಆದ ಕೈಗಳುಳ್ಳವನು ಭಗವಂತ.



’ನಾಯಕಿ’ಯ ತಾಯಿ ಹೇಳುತ್ತಾಳೆ: ಸಾಟಿಯಿಲ್ಲದಂಥ ಕೊಡುಗೈಯುಳ್ಳವನೂ, ಬಲಿಷ್ಠವಾದ ಭುಜಗಳುಳ್ಳವನೂ, ಚಿನ್ನದ ಹೊಳಪಿನ ಎತ್ತರವಾದ, ಹಿತಕರವಾದ, ಸೊಬಗಿನ ಕಿರೀಟವುಳ್ಳವನಿಗೆ, ಹೊಸದಾಗಿ ಅರಳಿದ ತಾವರೆ ಹೂಗಳಂತೆ ಮೃದುವೂ ಸುಂದರವೂ ಆದಕೈಗಳುಳ್ಳ ಪರಮಪುರುಷನಿಗೆ ಬಿಲ್ಲಿನಂತೆ ಮಾಟವಾಗಿ ಬಾಗಿರುವ ಹುಬ್ಬುಗಳ ಸುಂದರಿಯಾದ ನನ್ನ ಮಗಳು ಮನಸೋತದ್ದು ನಿಜವೇ\! \(ವಾಸ್ತವವಾದದ್ದೇ\!\). 



ಎಲ್ಲಾ ಬಗೆಯಲ್ಲೂ ಬಲ, ವೀರ್ಯ, ಶೌರ್ಯ, ಸೌಂದರ್ಯ ಲಾವಣ್ಯಗಳನ್ನುಳ್ಳ ಪರಮಪುರುಷನ ಬಳಿಗೆ ಆಕರ್ಷಿತವಾಗುವುದೂ, ಅವನನ್ನು ಪಡೆದುಕೊಳ್ಳುವುದಕ್ಕಾಗಿ ಕೊರಗಿ ಬಡವಾಗುವುದೂ ಸಹಜವಾದ ವಿಷಯವೇ.



೭. ಮೆಯ್ಯವರ್ ಪಲ್ ಕಲನ್ ನನ್ ಹಣಿನ್ದಾನುಕ್ಕೂ,

ಪೈಯರ ವಿನಣೈ ಪ್ಪಳ್ಳಿಯಿ ನಾನುಕ್ಕೂ,

ಕೈಯೊಡು ಕಾಲ್ ಶೆಯ್ಯ ಕಣ್ಣ ಪಿರಾನುಕ್ಕೂ, ಎನ್ 

ಕೈಯಲಿ ೞನ್ದದು ತನ್ನುಡೈಶ್ಶಾಯೇ. 



ಮೆಯ್ ಅಮರ್ = ನಿಜವಾಗಿಯೂ \(ದೇಹಸೌಂದರ್ಯಕ್ಕೆ\) ಹೊಂದಿಕೊಂಡಿರುವ, ಪಲ್ = ಅನೇಕ, ಕಲನ್ = ದಿವ್ಯಾಭರಣಗಳನ್ನು, ನನ್ ಹು = ಚೆನ್ನಾಗಿ, ಅಣಿನ್ದಾನುಕ್ಕು = ತೊಟ್ಟಿರುವವನಿಗೆ, ಪೈ ಅರವಿನ್ = ಹೆಡೆಯುಳ್ಳ ಸಪ್ರದ, ಅಣೈ = ಹಾಸುಗೆಯಲ್ಲಿ, ಪಳ್ಳಿಯಿನಾನುಕ್ಕೂ = ಪವಡಿಸಿರುವವನಿಗೆ, ಕೈಯೊಡುಕಾಲ್ = ಕೈ ಮತ್ತು ಕಾಲುಗಳು, ಶೆಯ್ಯ = ಕೆಂಪಗೆ ಇರುವ, ಕಣ್ಣಪಿರಾನುಕ್ಕೂ = ಅತ್ಯಾಕರ್ಷಕನಾದ ಭಗವಂತನಿಗೆ \(ಶ್ರೀಕೃಷ್ಣಾವತಾರಿಯಾದ ಭಗವಂತನಿಗೆ\), ಎನ್ = ನನ್ನ, ತೈಯಲ್ = ಮಗಳು, ಇೞನ್ದದು = ಕೃಶಗೊಂಡದ್ದು, ತನ್ನುಡೈ = ತನ್ನ, ಶಾಯೇ = ಬಣ್ಣವನ್ನೇ \(ಕಾಂತಿಯನ್ನೇ\). 



ದೇಹಸೌಂದರ್ಯಕ್ಕೆ ವಾಸ್ತವವಾಗಿ ಹೊಂದಿಕೊಂಡಿರುವ ಅನೇಕ ದಿವ್ಯಾಭರಣಗಳನ್ನು ಚೆನ್ನಾಗಿ ತೊಟ್ಟಿರುವವನಿಗೆ, ಹೆಡೆಯುಳ್ಳ ಸರ್ಪದ ಹಾಸುಗೆಯಲ್ಲಿ ಪವಡಿಸಿರುವವನಿಗೆ, ಅಂಗೈ ಅಂಗಾಲುಗಳು ಕೆಂಪಗೆಇರುವ ಅತ್ಯಾಕರ್ಷಕ ಸುಂದರನಾದ ಭಗವಂತನಿಗೆ \(ಶ್ರೀಕೃಷ್ಣಾವತಾರಿಯಾದ ಭಗವಂತನಿಗೆ\), ನನ್ನ ಮಗಳು ಕೃಶಗೊಂಡದ್ದು \(ಮನಸೋತದ್ದು\), ತನ್ನ ದೇಹಕಾಂತಿಯನ್ನೇ. 



“ಮೆಯ್ಯಮರ್.........................ನನ್ ಹಣಿನ್ದಾನುಕ್ಕು” – ಭಗವಂತನು ತಲೆಗೆ ರತ್ನಕಿರೀಟವನ್ನೂ, ಕಿವಿಗೆ ಮಕರಕುಂಡಲಗಳನ್ನೂ, ಕಂಠದಲ್ಲಿ ಎಂದಿಗೂ ಬಾಡದ ವನಮಾಲೆಯನ್ನೂ, ವೈಜಯಂತಿಮಾಲೆಯನ್ನೂ ಎದೆಯಲ್ಲಿ ಕೌಸ್ತುಭರತ್ನವನ್ನೂ, ತೋಳುಗಳಿಗೆ ತೋಳ್ಬಳೆಗಳನ್ನೂ, ಕಾಲುಗಳಿಗೆ ವೀರಕಾಲಂದುಗೆಗಳನ್ನೂ ಧರಿಸಿ, ಶೋಭಿಸುತ್ತಾನೆ. 



“ಪೈಯರವಿನಣೈ..........................ನಾನುಕ್ಕೂ” – ಭಗವಂತನು ಪವಡಿಸಿರುವುದು ಪಾಲ್ಗಡಲಲ್ಲಿ. ಆದಿಶೇಷನೇ ಅವನ ಹಾಸುಗೆ. ಶೇಷನು ತನ್ನ ಹೆಡೆಗಳನ್ನು ಬಿಚ್ಚಿ ಭಗವಂತನಿದ್ದೆಗೆ ಭಂಗಬರದಂತೆ ಹಿಡಿದಿರುತ್ತಾನೆ. ಲಕ್ಷ್ಮೀದೇವಿಸ್ವಾಮಿಯ ಸೇವೆಯಲ್ಲಿ ತೊಡಗಿರುತ್ತಾರೆ. ಗರುಡ, ವಿಷ್ವಕ್ಸೇನ, ಆಂಜನೇಯರು, ಅವನ ಆಜ್ಞಾಪಾಲನೆಗಾಗಿ ಸಿದ್ಧವಾಗಿ ಕಾದಿರುತ್ತಾರೆ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ – ದಿವ್ಯಾಭರಣಭೂಷಿತನಾಗಿ, ಪಾಲ್ಗಡಲಲ್ಲಿ ಸರ್ಪಶಯನನಾಗಿ, ಅತ್ಯಾಕರ್ಷಕ ಸುಂದರನಾಗಿರುವ ಭಗವಂತನಿಗೆ ನನ್ನ ಮಗಳು ಮನಸೋತು, ತನ್ನ ದೇಹಕಾಂತಿಯನ್ನೇ ಕಳೆದುಕೊಂಡಿದ್ದಾಳೆ. 



೮. ಶಾಯಕ್ಕೂರನ್ದಮ್ ಒಶಿತ್ತ ತಮಿಯಱ್ ಕು,

ಮಾಯಚ್ಚಹಡಮ್ ಉದೈತ್ತ ಮಣಾಳಱ್ ಕು,

ಪೇಯೈಪ್ಪಿಣಮ್ ಪಡಪಾಲುಣ್ಡ ಪಿರಾನುಕ್ಕೂ, ಎನ್

ವಾಶಕ್ಕೂೞಲಿ ಇೞನ್ದದು ಮಾಣ್ಬೇ. 



ಶಾಯ ಕುರನ್ದಮ್ = ಕೀಳು ಮೇಲಾಗುವಂತೆ, ಅರ್ಜುನವೃಕ್ಷವನ್ನು, ಒಶಿತ್ತ = ಮುರಿದುನಾಶಪಡಿಸಿದ, ತಮಿಯಱ್ ಕು = ಒಂಟಿಗನಿಗೆ, ಮಾಯಮ್ = ವಂಚನೆಯ, ಶಹಡಮ್ = ಶಕಟವನ್ನು, ಉದೈತ್ತ = ಒದೆದ, ಮಣಳಱ್ಕು = ಮನೋಹರನಿಗೆ, ಪೇಯೈ = ರಾಕ್ಷಸಿಯನ್ನು, ಪಿಣಮ್ ಪಡ = ಹೆಣವಾಗಿ ಬೀಳುವಂತೆ, ಪಾಲ್ ಉಣ್ಡ = ಅವಳ ಎದೆಹಾಲನ್ನುಂಡ, ಪಿರಾನುಕ್ಕೂ = ಸರ್ವೇಶ್ವರನಿಗೆ, ಎನ್ = ನನ್ನ, ವಾಶಮ್ ಕುೞಲಿ= ಪರಿಮಳ ಸೂಸುವ ತಲೆಗೂದಲವಳು, ಇೞನ್ದದು = ಕ್ಷೀಣಿಸಿತ್ತು \(ಕೃಶವಾದದ್ದು\), ಮಾಣ್ಬೇ = ಒಳ್ಳೆಯತನದ ಹಿರಿಮೆಯೇ. 



ಅರ್ಜುನ ವೃಕ್ಷಗಳನ್ನು ಬುಡಮೇಲಾಗಿ ಮುರಿದು ನಾಶಮಾಡಿದವನಿಗೆ, ವಂಚಕನಾಗಿ ಬಂದ ಶಕಟವನ್ನು ಒದೆದ ಮನೋಹರನಿಗೆ, ರಾಕ್ಷಸಿಯನ್ನು ಹೆಣವಾಗಿ ಬೀಳುವಂತೆ, \(ಅವಳ\) ಹಾಲನ್ನುಂಡ ಸರ್ವೇಶ್ವರನಿಗೆ, ನನ್ನ ಪರಿಮಳ ಸೂಸುವ ತಲೆಗೂದಲವಳು ಕೃಶವಾದದ್ದು ಅವಳ ಒಳ್ಳೆಯತನದಹಿರಿಮೆಯೇ. 



ಈ ಪಾಶುರದಲ್ಲಿ ಕಂಡು ಬರುವ ಮೂರು ನಿದರ್ಶನಗಳು ಭಗವಂತನ ಶ್ರೀಕೃಷ್ಣಾವತಾರದ ಬಾಲಲೀಲೆಗಳಿಗೆ ಸೇರಿದವು.



“ಶಾಯ...................................ತಮಿಯಱ್ ಕು” – ಮಗುವಾದ ಕೃಷ್ಣನು ಬೆಣ್ಣೆಯನ್ನು ಕದ್ದು ತಿಂದನೆಂದು ಕೋಪಗೊಂಡ ತಾಯಿ ಯಶೋದೆ ಅವನನ್ನು ಒಂದು ಗಂಟು ಹಗ್ಗದಿಂದ ಮನೆಯ ಮುಂದಣ ಒರಳುಕಲ್ಲಿಗೆ ಕಟ್ಟಿಹಾಕಿ, ತನ್ನ ಕೆಲಸಕ್ಕೆಂದು ಒಳಕ್ಕೆ ಹೋದಳು. ಕೃಷ್ಣನು ಮೆಲ್ಲಮೆಲ್ಲಗೆ ಅಂಬೆಗಾಲಿಟ್ಟುಕೊಂಡು, ಆ ಒರಳು ಕಲ್ಲನ್ನೂ ಹಿಂದೆ ಎಳೆದುಕೊಂಡು, ಎದುರಾಗಿ ಪುಷ್ಟವಾಗಿ ಬೆಳೆದು ನಿಂತಿದ್ದ ಅವಳಿ ಅರ್ಜುನ ವೃಕ್ಷಗಳ ಬಳಿಗೆ ಹೋದನು. ಅವುಗಳ ನಡುವಣ ಸಂದಿನಲ್ಲಿ ತೂರಿದನು. ತನ್ನೊಡನೆ ಬಂದ ಒರಳು ಕಲ್ಲನ್ನೂ ತನ್ನ ಕಡೆಗೆ ಎಳೆದುಕೊಳ್ಳಲು ಪ್ರಯತ್ನಿಸಿದನು. ಅಷ್ಟರಿಂದಲೇ, ಆ ಎರಡು ಅರ್ಜುನವೃಕ್ಷಗಳೂ ಬುಡಮೇಲಾಗಿ, ವಾಲ, ಮುರಿದುಬಿದ್ದವು. ಇಡಿಯ ನಂದಗೋಕುಲವೇ ಈ ಅದ್ಭುತವನ್ನು ಕಂಡು ಭ್ರಾಂತರಾದರು. “ಯಮಳಾರ್ಜುನಭಂಜನ”ದ ಪ್ರಸಂಗ ಇದು. 



“ಮಾಯ.......................ಮಣಾಳಱ್ ಕು” – ಕೃಷ್ಣನು ಎಳೆಕೂಸಾಗಿ, ನಂದಗೋಕುಲದಲ್ಲೆ ಬೆಳೆಯುತ್ತಿರುವಾಗ, ಕಂಸನಿಂದ ಪ್ರೇರಿತನಾಗಿ ಅಲ್ಲಿ ಬಂದ ಶಕಟಾಸುರ, ಒಂಟಿಯಾಗಿ ಮನೆಯ ಹಜಾರದಲ್ಲಿ ಮಲಗಿರುವ ಮಗುವಿನ ಮೇಲೆ ನುಗ್ಗಿ ಹರಿದು ಅವನನ್ನು ಕೊಲ್ಲಬೇಕೆಂಬ ಹವಣಿಕೆಯಿಂದ ಅವನು ಬಂಡಿಯ ರೂಪದಲ್ಲಿ ಅಲ್ಲಿಗೆ ಬಂದ. ಮಗುವು ಸ್ವಾಭಾವಿಕವಾಗಿ ತನ್ನ ಕೈಕಾಲುಗಳನ್ನು ಆಡಿಸುತ್ತಿರುವ ಹಾಗೆಯೇ, ಕೃಷ್ಣನೂ ಕಾಲನ್ನಾಡಿಸುತ್ತಾ, ನುಗ್ಗಿ ಬಂದ ಬಂಡಿಯನ್ನು ಒದೆದು, ಮುರಿದುಪುಡಿಪುಡಿ ಮಾಡಿದನು. “ಶಕಟಾಸುರಸಂಹಾರ” ಆದದ್ದೂ ಹೀಗೆ. 



“ಪೇಯೈ................................ಪಿರಾನುಕ್ಕು” – ಕಂಸನಿಂದ ಪ್ರೇರಿತಳಾಗಿ ನಂದಗೋಕುಲಕ್ಕೆ ಬಂದಳು ಪೂತನಿ ಎಂಬ ರಾಕ್ಷಸಿ ಮಗು ಒಂಟಿಯಾಗಿರುವ ಸಮಯವನ್ನು ಕಾದಿದ್ದು, ಯಶೋದೆಯಂತೆ ವೇಷ ಧರಿಸಿ, ಮಗುವನ್ನೆತ್ತಿಕೊಂಡು, ಅದಕ್ಕೆ ತನ್ನ ವಿಷದ ಎದೆಹಾಲನ್ನೂ ಊಡಿಸಿದಳು. ಮಗುವಾದರೋ ಅದನ್ನು ಚಪ್ಪರಿಸುತ್ತಾ ಕುಡಿದು, ಅದರೊಂದಿಗೆ ಅವಳ ಪ್ರಾಣವನ್ನೂ ಹೀರಿ ಕೊಂದು ಹಾಕಿದನು. “ಪೂತನಿಯ ಸಂಹಾರ” ಇದು. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ಪುಷ್ಟವಾಗಿ ಬೆಳೆದು ನಿಂತಿದ್ದ ಅವಳಿ ಅರ್ಜುನವೃಕ್ಷಗಳನ್ನು ಬುಡಮೇಲು ಮಾಡಿ ಮುರಿದು ಹಾಕಿದವನಿಗೆ, ವಂಚನೆಯಿಂದ ಕೊಲ್ಲಲು ಬಂದ ಶಕಟನನ್ನು ಕಾಲಿನಿಂದ ಒದೆದು ಕೊಂದವನಿಗೆ, ರಾಕ್ಷಸಿಯ ವಿಷದ ಹಾಲನ್ನುಂಡು ಅದರೊಡನೆ ಅವಳ ಪ್ರಾಣವನ್ನೇ ಹೀರಿದವನಿಗೆ, ಪರಿಮಳಪೂರಿತ ತಲೆಗೂದಲಿನವಳಾದ ನನ್ನ ಮಗಳು ಮನಸೋತದ್ದು ಅವಳ ಒಳ್ಳೆಯತನದ ಹಿರಿಮೆಯೇ. 



೯. ಮಾಣ್ಬಮೈ ಕೋಲತ್ತು ಎಮ್ಮಾಯಕ್ಕೂ ಱಳಱ್ ಕು,

ಶೇಣ್ ಶುಡರ್ ಕ್ಕೂನ್ ಱನ್ನ ಶೆಂಜುಡರ್ ಮಾರ್ ತ್ತಿಕ್ಕೂ,

ಕಾಣ್ ಬೆರುನ್ದೋಟ್ರತ್ತು ಎಮ್ ಕಾಕುತ್ತನಮ್ಬಿಕ್ಕೂ, ಎನ್ 

ಪೂಣ್ ಪುನೈ ಮೆನ್ ಮುಐ ತೋಟ್ರದು ಪೊಱ್ ಪೇ. 



ಮಾಣ್ಬು = ಸೌಂದರ್ಯವು, ಅಮೈ = ತುಂಬಿರುವ, ಕೋಲತ್ತು = ರೂಪವುಳ್ಳ, ಎಮ್ = ನಮ್ಮ, ಮಾಯಮ್= ಅತ್ಯಾಶ್ಚರ್ಯಕರ, ಕುಱಳಱ್ ಕು = ವಾಮನ ಮೂರ್ತಿಗೆ, ಶೇಣ್ ಶುಡರ್ = ಉನ್ನತವಾದ ತೇಜಸ್ಸಿನ, ಕುನ್ ಱಮ್ ಅನ್ನ = ಬೆಟ್ಟದ ಹಾಗೆ ಇರುವ, ಶೆಮ್ ಶುಡರ್ ಮೂರ್ ತ್ತಿಕ್ಕೂ = ಸುಂದರವಾದ ತೇಜೋಮೂರ್ತಿಗೆ, ಕಾಣ್ ಪೆರುಶೋಟ್ರತ್ತು = ಎಲ್ಲಾ ಲೋಕಗಳೂ ಕಾಣುವ ಹಾಗೆ ತೋರುವ, ಎಮ್ = ನಮ್ಮ, ಕಾಕುತ್ತನಮ್ಬಿಕ್ಕೂ = ಕಾಕುತ್ ಸ್ಥ ಪರಮಪುರುಷನಿಗೆ, ಎನ್ = ನನ್ನ, ಪೂಣ್ ಪುನೈ = ಆಭರಣಗಳಿಂದ ಅಲಂಕೃತಳಾದ, ಮೆಲ್ಮಲೈ = ಮೃದುವಾದ ಮೊಲೆಗಳ \(ಎಳೆಯ ಹರೆಯದ\)ವಳು, ತೋಟ್ರದು = ಮನಸೋತದ್ದು, ಪೊ ಱ್ ಪೇ = ಅವಳ ಅಂದವನ್ನೇ. 



ಸೌಂದರ್ಯವೇ ತುಂಬಿದ ರೂಪವನ್ನಾಗಿ ಉಳ್ಳ ನಮ್ಮ ಅತ್ಯಾಶ್ಚರ್ಯಕರ ವಾಮನಮೂರ್ತಿಗೆ, ಉನ್ನತವಾದ ತೇಜಸ್ಸಿನ ಬೆಟ್ಟದ ಹಾಗಿರುವ ಸುಂದರವಾದ \(ಆಕರ್ಷಕವಾಡ\) ತೇಜೋಮೂರ್ತಿಗೆ, ಎಲ್ಲಾ ಲೋಕಗಳು ಕಾಣುವ ಹಾಗೆಕಂಗೊಳಿಸುವ ನಮ್ಮ ಕಾಕುತ್ ಸ್ಥ ಪರಮಪುರುಷನಿಗೆ \(ಪುರುಷೋತ್ತಮನಿಗೆ\), ನನ್ನ ಆಭರಣಗಳಿಂದ ಅಲಂಕೃತಳಾದ ಎಳೆಯ ಹರೆಯದವಳು ಮನಸೋತದ್ದು ಅವಳ ಅಂದವನ್ನೇ. 



ಸೌಂದರ್ಯವೇ ತುಂಬಿದ ರೂಪವನ್ನಾಗಿ ಉಳ್ಳ ನಮ್ಮ ಅತ್ಯಾಶ್ಚರ್ಯಕರ ವಾಮನಮೂರ್ತಿಗೆ, ಉನ್ನತವಾದ ತೇಜಸ್ಸಿನ ಬೆಟ್ಟದ ಹಾಗಿರುವ ಸುಂದರವಾದ \(ಆಕರ್ಷಕವಾದ\) ತೇಜೋಮೂರ್ತಿಗೆ, ಎಲ್ಲಾ ಲೋಕಗಳೂ ಕಾಣುವ ಹಾಗೆ ಕಂಗೊಳಿಸುವ ನಮ್ಮ ಕಾಕುತ್ ಸ್ಥ ಪರಮಪುರುಷನಿಗೆ \(ಪುರುಷೋತ್ತಮನಿಗೆ\), ನನ್ನ ಆಭರಣಗಳಿಂದ ಅಲಂಕೃತಳಾದ ಎಳೆಯ ಹರೆಯದವಳು ಮನಸೋತದ್ದು ಅವಳ ಅಂದವನ್ನೇ. 



ಇಲ್ಲಿ ಭಗವಂತನ ಮೂರು ಅವತಾರಗಳನ್ನು ಸ್ಮರಿಸಿಕೊಳ್ಳಲಾಗುತ್ತಿದೆ. ಮೊದಲ ಎರಡು ವಾಮನ-ತ್ರಿವಿಕ್ರಮಾವತಾರಗಳು: ಒಂದರ ಹಿಂದೆಯೇ ಮತ್ತೊಂದು ಒಂದು ಆ ಎರಡರಿಂದಲೂ ತನ್ನ ಅಭೀಷ್ಟವನ್ನು ನೆರವೇರಿಸಿಕೊಳ್ಳುವುದು. ಮೂರನೆಯದು ಶ್ರೀರಾಮಾವತಾರ. ಸಾಮಾನ್ಯ ಮಾನವನಾಗಿ ಅವತರಿಸಿ, ಸತ್ಯಧರ್ಮಗಳ ಪರಿಪಾಲನೆಯ ನೆಪದಿಂದ, ಧರ್ಮವಿರೋಧಿಗಳೂ ದುಷ್ಟರೂ ಆದ ರಾಕ್ಷಸರವಂಶವನ್ನೇ ನಾಶಮಾಡಿದ ಅತುಳಪರಾಕ್ರಮಿ ಕಾಕುತ್ಸ್ಥ ರಾಮ. ಅವನು ಲೋಕಾಭಿರಾಮನೇ ಸರಿ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ಸೌಂದರ್ಯವೇ ರೂಪವೆತ್ತಿ ಬಂದಂತೆ ಬಂದು, ತನ್ನ ಸಾಟಿಯಿಲ್ಲದ ತೇಜಸ್ಸಿನಿಂದ ಎಲ್ಲರನ್ನೂ ಬೆರಗುಗೊಳಿಸಿ, ಮೂರುಲೋಕಗಳನ್ನೂ ಆವರಿಸಿನಿಂತ ತೇಜೋಮೂರ್ತಿಗೆ, ಎಲ್ಲಾ ಲೋಕದವರೂ ಆನಂದಿಸುವಂತೆ ಮಾಡಿದ ಪುರುಷೋತ್ತಮನಿಗೆ, ಎಳೆಯ ಹರೆಯದ ನನ್ನ ಮಗಳು ಮನಸೋತು ಕಳೆದುಕೊಂಡದ್ದು ಅವಳ ಸರ್ವಾಂಗಸೌಂದರ್ಯವನ್ನು.



೧೦. ಪೊಱ್ ಪಮೈ ನೀಣ್ ಮುಡಿ ಪ್ಪೂನ್ದಣ್ಡುೞಾಯಱ್ ಕು,

ಮಱ್ ಪೊರು ತೋಳುಡೈ ಮಾಯಪ್ಪಿರಾನುಕ್ಕೂ, 

ನಿಱ್ ಪನ ಪಲ್ಲುರುವಾಯ್ ನಿಱ್ ಕು ಮಾಯಱ್ ಕು, ಎನ್

ಕಱ್ ಪುಡೈಯಾಟ್ಟಿ ಇೞನ್ದದು ಕಟ್ಟೇ. 



ಪೊಱ್ ಪು ಅಮೈ = ಸೊಬಗಿನಿಂದ ತುಂಬಿದ, ನೀಳ್ ಮುಡಿ = ಉನ್ನತವಾದ ಕಿರೀಟವನ್ನೂ, ಪೂ = ಸುಂದರವಾದ, ತಣ್ = ತಂಪಾದ, ತುೞಾಯಱ್ ಕು = ತುಲಸಿಯ ಹಾರವನ್ನೂ ಧರಿಸಿರುವವನಿಗೆ, ಮಲ್ ಪೊರು \(ಮಲ್\+ಪೊರು = ಮಱ್ ಪೊರು\) = ಮಲ್ಲರೊಡನೆ \(ಜಟ್ಟಿಗಳೊಡನೆ\) ಹೋರಾಡುವಂಥ, ತೋಳುಡೈ = ತೋಳುಗಳನ್ನುಳ್ಳ, ಮಾಯಮ್ ಪಿರಾನುಕ್ಕು = ಅತ್ಯಾಶ್ಚರ್ಯಕರನಾದ ಪುರುಷೋತ್ತಮನಿಗೆ, ನಿಱ್ ಪನ ಪಲ್ ಉರು ಆಯ್ = ನಿಂತಿರುವ, ಮತ್ತು ಚಲಿಸುವ, ಹಲವಾರು ವಸ್ತುಗಳಾಗಿ, ನಿಱ್ ಕೂಮ್ = ಇರುವ, ಮಾಯಱ್ ಕು = \(ಅವುಗಳಿಂದ ಬೇರೆಯಾಗಿಯೂ ಇರುವ\) ಆಶ್ಚರ್ಯಕಾರ್‍ಇಗೆ, ಎನ್ = ನನ್ನ, ಕಱ್ ಪು ಉಡೈಯಾಟ್ಟಿ, = ಪರಿಶುದ್ಧವಾದ ಜ್ಞಾನವಂತಳಾದ ಮಗಳು, ಇೞನ್ದನು= ಸೋತದ್ದು, ಕಟ್ಟೇ = ತನ್ನ ಸರ್ವಸ್ವವನ್ನೂ. 



ಸೊಬಗಿನಿಂದ ತುಂಬಿದ ಉನ್ನತವಾದ ಕಿರೀಟವನ್ನೂ, ಅಂದವಾದ ಮತ್ತು ತಂಪಾದ ತುಲಸಿಯ ಹಾರವನ್ನೂ ಧರಿಸಿದವನಿಗೆ, ಜಟ್ಟಿಗಳೊಡನೆ ಹೋರಾಡುವಂಥ ತೋಳುಗಳುಳ್ಳ ಅತ್ಯಾಶ್ಚರ್ಯಕಾರಕನಾದ ಪುರುಷೋತ್ತಮನಿಗೆ, ನಿಂತಿರುವ ಮತ್ತು ಚಲಿಸುವ ಹಲವಾರು ವಸ್ತುಗಳಾಗಿಯೂ ಅವುಗಳಿಂದ ಬೇರೆಯಾಗಿಯೂ ಇರುವ ಆಶ್ಚರ್ಯಕಾರಿಗೆ, ಪರಿಶುದ್ಧವಾದ ಜ್ಞಾನವಂತಳಾದ ನನ್ನ ಮಗಳು ಸೋತದ್ದು ತನ್ನ ಸರ್ವಸ್ವವನ್ನೂ. 



ಪಾಶುರದ ಮೊದಲ ಪಾದದಲ್ಲಿ ಭಗವಂತನ ಮನಮೋಹಕವಾದ ಅರ್ಚಾಸ್ವರೂಪವನ್ನೂ, ಎರಡನೆಯ ಪಾದದಲ್ಲಿ ಶ್ರೀಕೃಷ್ಣಾವತಾರದ ಅಪ್ರತಿಮ ಪರಾಕ್ರಮವನ್ನೂ, ಮೂರನೆಯ ಪಾದದಲ್ಲಿ ಸೃಷ್ಟಿಯ ಎಲ್ಲಾ ಬಗೆಯ ವಸ್ತುಗಳಾಗಿ ತುಂಬಿ ಶೋಭಿಸುತ್ತಾ, ಅವುಗಳಿಂದ ಬೇರೆಯಾಗಿ ಅವುಗಳ ನಿರ್ವಾಹಕನಾಗಿರುವ ಭಗವಂತನ ದಿವ್ಯಾದ್ಭುತ ಸಾಮರ್ಥ್ಯವನ್ನೂ ಹೇಳಲಾಗುತ್ತದೆ. ನಾಲ್ಕನೆಯ ಪಾದದಲ್ಲಿ ಭಕ್ತನು ತನ್ನ ಉದ್ಧಾರಕ್ಕಾಗಿ ಮಾಡಬೇಕಾದ ಕರ್ತವ್ಯವನ್ನು ಹೇಳಲಾಗುತ್ತದೆ. ಎಂದರೆ, ತನ್ನ ಸರ್ವಸ್ವವನ್ನೂ ಮತ್ತು ತನ್ನನ್ನೂ ಭಗವಂತನಿಗೆ ಅರ್ಪಿಸಿಕೊಂಡು, ಭಗವಂತನ ಅಡಿದಾವರೆಗಳ ಆಶ್ರಯದಲ್ಲಿರುವ ಕರ್ತವ್ಯ. ಇದನ್ನು ’ಭರಾರ್ಪಣ’ ಎನ್ನುತ್ತಾರೆ. ಇದು ಪ್ರಪತ್ತಿಯ ಬಲು ಮುಖ್ಯವಾದ ಅಂಶ.



“ಕಱ್ ಪುಡೈಯಾಟ್ಟಿ” – “ಕಱ್ ಪು” ಎಂದರೆ, ’ಲಜ್ಜೆ’ ’ಮಾನ’, ’ಮರ್ಯಾದೆ’, ಮುಂತಾದ ಸ್ತ್ರೀಸಹಜವಾದ ಸದ್ಗುಣಗಳು. ’ಪಾತಿವ್ರತ್ಯ’. ಅಲ್ಲದೆ ಪರಿಶುದ್ಧವಾದ ಜ್ಞಾನ – ಎಂದರೆ ಆತ್ಮಪರಮಾತ್ಮ ಸಂಬಂಧವಾದ ವಿಜ್ಞಾನ. ಆದ್ದರಿಂದ ಮೇಲಣ ಪದವನ್ನು ’ಸನ್ನಡತೆಯವಳು’ ಎಂದೂ ’ಭಾಗವತ್ ಜ್ಞಾನ ನಿಷ್ಠಳು’ ಎಂದೂ ಹೇಳಬಹುದು. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ಸೃಷ್ಟಿಯ ಸಕಲ ಚರಾಚರ ವಸ್ತುಗಳೂ ತಾನೇ ಆಗಿ, ಅವುಗಳ ನಿರ್ವಾಹಕನೂ ಆಗಿ, ಆಶ್ಚರ್ಯಕರ ಅವತಾರ, ಅರ್ಚಾಸ್ವರೂಪಿಯೂ ಆಗಿ, ಪರಮಸಮರ್ಥನಾಗಿರುವ ಪುರುಷೋತ್ತಮನಿಗೆ ಜ್ಞಾನಿಯಾದ ನನ್ನ ಮಗಳು ತನ್ನ ಸರ್ವಸ್ವವನ್ನೂ ಅರ್ಪಿಸಿಕೊಂಡದ್ದು ಸಹಜವಾದದ್ದೇ. 



೧೧. ಕಟ್ಟೆೞಿಲ್ ಶೋಲೈ ನಲ್ ವೇಙ್ಗಡವಾಣನೈ,

ಕಟ್ಟೆೞಿಲ್ ತೆನ್ ಕುರುಹೂರ್ ಚ್ಚಡಹೋಪನ್ ಶೊಲ್, 

ಕಟ್ಟೆೞಿಲಾಯಿರತ್ತು ಇಪ್ಪತ್ತುಮ್ ವಲ್ಲವರ್,

ಕಟ್ಟೆೞಿಲ್ ನಾನವರ್ ಪೋಹಮುಣ್ಬಾರೇ. 



ಕಟ್ಟೆೞಿಲ್ = ಉನ್ನತವಾಗಿ ಕಂಗೊಳಿಸುವ, ಶೋಲೈ = ತೋಪುಗಳಿಂದ ಕೂಡಿದ, ನಲ್ = ಶ್ರೇಷ್ಠವಾದ, ವೇಙ್ಗಡವಾಣನೈ = ತಿರುವೆಂಕಟಾದ್ರಿಯ ಮೇಲೆ ನೆಲಸಿರುವವನನ್ನು \(ಭಗವಂತನನ್ನು\) ಕುರಿತು, ಕಟ್ಟೆೞಲ್ = ಸೊಬಗನ್ನು ಸೂಸುವ, ತೆನ್ ಕುರುಹೂರ್ = ದಕ್ಷಿಣದ ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನ \(ನಮ್ಮಾಳ್ವಾರರ\), ಶೊಲ್ = ಮಾತುಗಳಾದ, ಕಟ್ಟೆವಿಲ್ = ಗೂಢಾರ್ಥವನ್ನುಳ್ಳ, ಆಯಿರತ್ತು = ಒಂದು ಸಾವಿರದಲ್ಲಿ, ಇ-ಪತ್ತುಮ್ = ಈ ಹತ್ತುಪಾಶುರಗಳನ್ನು, ವಲ್ಲವರ್ = ಬಲ್ಲವರು, ಕಟ್ಟೆೞಲ್ = ಪರಮವಿಲಕ್ಷಣರಾದ, ವಾನವರ್ = ಮೇಲಣ ಲೋಕದವರ \(ನಿತ್ಯಸೂರಿಗಳ\), ಪೋಹಮ್ = ಭೋಗವನ್ನು, ಉಣ್ಬಾರೇ = ಅನುಭವಿಸುವವರಾಗುತ್ತಾರೆ. 



ಉನ್ನತವಾಗಿ ಕಂಗೊಳಿಸುವ ತೋಪುಗಳಿಂದ ಕೂಡಿದ, ಶ್ರೇಷ್ಠವಾದ ತಿರುವೆಂಕಟಗಿರಿಯ ಮೇಲೆ ನೆಲಸಿರುವ ಭಗವಂತನನ್ನು ಕುರಿತು, ಸೊಬಗು ಸೂಸುವ ದಕ್ಷಿಣದ ತಿರುಕ್ಕುರುಹೂರಿನ ಶಠಗೋಪನ \(ನಮ್ಮಳ್ವಾರರ\) ಮಾತುಗಳಾದ ಗೂಢಾರ್ಥವನ್ನುಳ್ಳ ಒಂದು ಸಾವಿರದಲ್ಲಿ, ಈ ಹತ್ತನ್ನು ಬಲ್ಲವರು ಪರಮವಿಲಕ್ಷಣರಾದ ಮೇಲಣಲೋಕದವರ \(ನಿತ್ಯಸೂರಿಗಳ\) ಭೋಗವನ್ನು ಅನುಭವಿಸುವವರಾಗುತ್ತಾರೆ. 



ಈ ತಿರುವಾಯ್ ಮೊೞಿಯಲ್ಲಿ ಮೊದಲಿಂದ ಕಡೆಯ ತನಕ ಹೇಳಿರುವುದು ಭಗವಂತ ಪೂರ್ಣಾನುಗ್ರಹವನ್ನು ಪಡೆದುಕೊಳ್ಳಬೇಕೆನ್ನುವವರು ಇಹಜೀವನಕ್ಕೆ ಸಂಬಂಧಿಸಿದ ಒಂದೊಂದನ್ನೂ ತಪ್ಪದೆ, ಕಡೆಗೆ ಎಲ್ಲವನ್ನೂ ಕಳೆದುಕೊಳ್ಳಬೇಕು. ಇದು ಸಾಮಾನ್ಯ ಪ್ರಾಪಂಚಿಕರಿಗೆ ವಿಚಿತ್ರವೆಂದೂ ಹಾಸ್ಯಾಸ್ಪದವೆಂದೂ ಕಂಡರೂ ಚಿಂತೆಯಿಲ್ಲ. ಇಹಜೀವನನ್ನು ನಡೆಸುತ್ತಲೇ, ಭಗವಂತನಲ್ಲಿ ತನ್ನ ಸರ್ವಸ್ವವನ್ನೂ ಒಪ್ಪಿಸಿಬಿಡಬೇಕು ಎಂಬುದನ್ನು ಒತ್ತಿಒತ್ತಿ ಹೇಳಲಾಗುತ್ತದೆ. 



ಭಗವಂತನ ಅಡಿದಾವರೆಯನ್ನು ದೃಢವಾಗಿ ಆಶ್ರಯಿಸಿ, ತನ್ನದೆಂಬ ತನುಮನಗಳನ್ನು ಹಾಗೂ ತನ್ನ ಸರ್ವಸ್ವವನ್ನೂ ಅವನಿಗೇ ಅರ್ಪಿಸಿ, ಅವನು ತೋರಿದ ಮಾರ್ಗದಲ್ಲಿ ನಡೆಯುವವರು ಪ್ರಪತ್ತಿ ಮಾರ್ಗವನ್ನು ಅನುಸರಿಸತಕ್ಕವರು. ಅವರಿಗೆ ಈ ಜೀವನ ಕಳೆದಕೂಡಲೇ ಪರಮಪದವಾಸವೂ, ಭಗವತ್ಸಾನ್ನಿಧ್ಯವೂ, ಅಲ್ಲಿನ ನಿತ್ಯಾನಂದಸುಖವೂ ತಪ್ಪದೆ ಲಭಿಸುವುದೆಂದು ಗೂಢಾರ್ಥವನ್ನು ಕೂಡಿಸಿ ಬೋಧಿಸುವ ಈ ತಿರುವಾಯ್ಮೊೞಿಯ ಸ್ವಾರಸ್ಯ ಇದು. 



ಈ ತಿರುವಾಯ್ ಮೊೞಿಯಲ್ಲಿ ಇನ್ನೊಂದು ವಿಶೇಷವನ್ನು ಕಾಣಬಹುದು. “ವೇಙ್ಗಡವಾಣನ್” ಎಂದರೆ, ತಿರುಮಲೆಯ ಮೇಲೆ ನೆಲಸಿರುವ ಅರ್ಚಾವತಾರಿ ಭಗವಂತ. ಈ ಪದ, ಕಡೆಯ ಪಾಶುರದಲ್ಲಿ ಹೊರತುತಿರುವಾಯ್ ಮೊೞಿಯ ಮಿಕ್ಕ ಯಾವ ಪಾಶುರದಲ್ಲಿಯೂ ಕಂಡು ಬರುವುದಿಲ್ಲ. ಭಗವಂತನು ಭೂಲೋಕದ ನಿವಾಸಿಗಳ ಉದ್ಧಾರಕ್ಕಾಗಿಯೇ ತಿರುಮಲೆ ಮುಂತಾದ ನಾನಾದಿವ್ಯಕ್ಷೇತ್ರಗಳಲ್ಲಿ ಅರ್ಚಾವತಾರಿಯಾಗಿ ನೆಲಸಿದ್ದಾನೆಂದೂ, ಜನರು ತಪ್ಪದೆ, ಸ್ವಾಮಿಯನ್ನು ಸಂದರ್ಶಿಸಿ, ಅವನನ್ನಾಶ್ರಯಿಸಿ, ಉಜ್ಜೀವನಗೊಳ್ಳಬೇಕೆಂದುಬೋಧಿಸುವುದೇ ಇಲ್ಲಿನ ಇನ್ನೊಂದು ಗೂಢಾರ್ಥ. 



\*\*\*\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಆರನೆಯ ದಶಕ ಏಳನೆಯತಿರುವಾಯ್ಮೊೞಿ



೭. ಉಣ್ಣುಂಜೋಱುಪರುಹುನೀರ್



೧. ಉಣ್ಣುಂಜೋಱು ಪರುಹುನೀರ್ ತಿನ್ನುಮ್ ವೆಟ್ರಿಲೈಯು ಮೆಲ್ಲಾಮ್

ಕಣ್ಣನ್, ಎಮ್ಬೆರುಮಾನೆನ್ ಱಿನ್ ಱೇ ಕಣ್ ಹಳ್ ನೀರ್ ಹಳ್ ಮಲ್ಹಿ,

ಮಣ್ಣಿನುಳವನ್ ಶೀರ್ ವಳಮ್ಮಿಕ್ಕುವನೂರ್ ವಿನವಿ,

ತಿಣ್ಣಮೆನ್ನಿಳಮಾನ್ ಪುಹುಮೂರ್ ತಿರುಕ್ಕೋಳೂರೇ. 



ಉಣ್ಣುಮ್ ಶೋಱು = ಉಣ್ಣುವ ಅನ್ನವೂ, ಪರುಹುಮ್ ನೀರ್ = ಕುಡಿಯುವ ನೀರೂ, ತಿನ್ನುಮ್ ವೆಟ್ರಿಲೈಯುಮ್ = ಮೆದ್ದುತಿನ್ನುವ ವೀಳೆಯದೆಲೆಯೂ, ಎಲ್ಲಾಮ್ = ಎಲ್ಲವೂ, ಕಣ್ಣನ್= ಅತ್ಯಾಕರ್ಷಕನಾದ \(ಶ್ರೀಕೃಷ್ಣಾವತಾರಿಯಾದ\), ಎಮ್ಬೆರುಮಾನ್ = ಭಗವಂತನೇ, ಎನ್ ಱು ಎನ್ ಱೇ = ಎನ್ನುತ್ತ ಎನ್ನುತ್ತಲೇ, ಕಣ್ ಹಳ್ = ಕಣ್ಣುಗಳಲ್ಲಿ, ನೀರ್ ಹಳ್ ಮಲ್ಹಿ = ನೀರು ತುಂಬಿ ಹರಿಯುತ್ತಾ, ಮಣ್ಣಿನುಳ್ = ಭೂಲೋಕದಲ್ಲಿ, ಅವನ್ = ಅವನು ಶೀರ್ = ಸಂಪತ್ತು, ವಳಮ್ = ಸೌಂದರ್ಯ, ಮಿಕ್ಕವನ್ = ಅತಿಶಯವಾಗಿ ಇರುವವನ, ಊರ್ = ದಿವ್ಯದೇಶವನ್ನು, ವಿನವಿ = ಕೇಳಿಕೊಳ್ಳುತ್ತಲೇ, ತಿಣ್ಣಮ್ = ಸತ್ಯವಾಗಿಯೂ, ನನ್ನ, ಇಳಮಾನ್ = ಎಳೆಯಜಿಂಕೆಯಂತಿರುವ ಮಗಳು, ಪುಹುಮ್ ಊರ್ = ಸೇರುವ \(ಪ್ರವೇಶಿಸಿದ\) ಊರು, ತಿರುಕ್ಕೋಳೂರೇ = ತಿರುಕ್ಕೋಳೂರು ಎಂಬುದೇ. 



ಉಣ್ಣುವ ಅನ್ನವೂ, ಕುಡಿಯುವ ನೀರೂ, ಮೆಲ್ಲುವ ವೀಳೆಯವೂ, ಎಲ್ಲವೂ ಅತ್ಯಾಕರ್ಷಕನಾದ ಭಗವಂತನೇ ಎನ್ನುತ್ತ ಎನ್ನುತ್ತಲೇ, ಕಣ್ಣುಗಳಲ್ಲಿ ನೀರನ್ನು ಹರಿಸುತ್ತಾ, ಭೂಲೋಕದಲ್ಲಿ ಕೀರ್ತಿ ಸಂಪತ್ತು ಸೌಂದರ್ಯಾದಿಗಳು ಅತಿಶಯವಾಗಿರುವ ಅವನಿರುವ ದಿವ್ಯದೇಶವನ್ನು ಕೇಳಿಕೊಳ್ಳುತ್ತಲೇ, ಸತ್ಯವಾಗಿಯೂ, ಎಳೆಯಜಿಂಕೆಯಂತಿರುವ ನನ್ನ ಮಗಳು ಸೇರಿದ ಊರುತಿರುಕ್ಕೋಳೂರು. 



ಇದು ತುಂಬ ಸ್ವಾರಸ್ಯಪೂರ್ಣವಾದ ತಿರುವಾಯ್ ಮೊೞಿ. ಇದರಲ್ಲಿ ಭಗವಂತನಿಗೂ ಅವನ ಭಕ್ತನಿಗೂ ಇರಬೇಕಾದ ನಿಕಟ ಸಂಬಂಧವನ್ನು ಸರಳವಾದಒಂದು ನಿದರ್ಶನದ ಮೂಲಕ ತಿಳಿಸಲಾಗುತ್ತದೆ. 



ಮನುಷ್ಯನು ಬದುಕಿರಲು, ಓಡಿಯಾಡಲು, ಕೆಲಸ ಮಾಡಲು ಶಕ್ತಿಕೊಡುವಂತೆ ಅವನು ಪ್ರತಿದಿನವೂ ಅನ್ನ ನೀರು- ಇವುಗಳನ್ನು ಉಪಯೋಗಿಸಲೇಬೇಕು. ಶಕ್ತಿ ಕೊಡುವ ವಸ್ತುಗಳನ್ನೂ ಅನ್ನ ನೀರಿನ ಜೊತೆಗೆ ಉಪಯೋಗಿಸಬೇಕು. ಇವುಗಳನ್ನು ’ಧಾರಕ’ ಮತ್ತು ’ಪೋಷಕ’ ವಸ್ತುಗಳು ಎಂದು ವಿಂಗಡಿಸಲಾಗಿದೆ. ಇವುಗಳಲ್ಲದೆ, ಅವನಿಗೆ ಆನಂದವನ್ನುಂಟುಮಾಡಲು, ಇಂದ್ರಿಯಗಳಿಗೂ ಮನಸ್ಸಿಗೂ ಉತ್ತೇಜನಗೊಳಿಸಲು, ಅವನು ’ಭೋಗ್ಯ’ ವಸ್ತುಗಳನ್ನೂ ಬಳಸುತ್ತಾನೆ. ಈ ಧಾರಕ, ಪೋಷಕ, ಭೋಗ್ಯ ವಸ್ತುಗಳಂತೆಯೇ, ಸರ್ವವಿಧದಲ್ಲೂ ಸರ್ವಸ್ವವೂ ಭಗವಂತನೇ ಎಂಬ ದೃಢವಿಶ್ವಾಸವನ್ನು ಬೆಳೆಸಿಕೊಂಡು, ಆಜೀವ ಪರ್ಯಂತ ಭಗವಂತನನ್ನು ಅನುಭವಿಸುತ್ತಾ ಬರುವವನೇ ನಿಜವಾದ ಭಕ್ತನೆನಿಸುತ್ತಾನೆ. 



ಉಣ್ಣುವ ಅನ್ನವೂ ಭಗವಂತನೆ. ಕುಡಿಯುವ ನೀರೂ ಭಗವಂತನೇ ಉಂಡ ಬಳಿಕ ಜೀರ್ಣಕಾರಿ ಎಂದಾಗಲಿ, ಬಾಯಿ ಚಪಲ ಎಂದಾಗಲಿ ಬಳಸುವ \(ವೀಳೆಯದೆಲೆ, ಅಡಕೆ, ಸುಣ್ಣ\) ತಾಂಬೂಲವೂ ಸಹ ಭಗವಂತನೆ. ತಾನು ಬದುಕಿರುವಷ್ಟು ಕಾಲವೂ ಬಳಸುವ ವಸ್ತುಗಳೆಲ್ಲವೂ ಭಗವತ್ಸ್ವರೂಪವೇ, ತಾನು ಅನುಭವಿಸುವುದು ಭಗವಂತನನ್ನೇ ಎಂಬ ದೃಢವಿಶ್ವಾಸವನ್ನು ಭಕ್ತನು ತಳೆದಿರಬೇಕು. 



ಈ ತಿರುವಾಯ್ ಮೊೞಿಯಲ್ಲೂ ’ನಾಯಕಿ’ಯ ತಾಯಿಯೇ ತನ್ನ ಮುದ್ದಿನಮಗಳ ನಡತೆಯನ್ನು ವರ್ಣಿಸಿ ಹೇಳುತ್ತಾಳೆ. 



ತಾಯಿ ಹೇಳುತ್ತಾಳೆ: ಎಳೆಯಜಿಂಕೆಯಂತೆ ಅಂಜಿಕೆಯುಳ್ಳ ನನ್ನ ಮಗಳು ತಾನು ಉಣ್ಣುವ ಅನ್ನವೂ, ಕುಡಿಯುವ ನೀರೂ, ತಿನ್ನುವ ತಾಂಬೂಲವೂ – ಎಲ್ಲವೂ ಆ ಭಗವಂತನೇ ಎಂದು ಸ್ವಾಮಿಯನ್ನು ಎಡೆಬಿಡದಂತೆ ಚಿಂತಿಸುತ್ತಾ, ಅನುಭವಿಸುತ್ತಾ, ನಡೆದುಹೋದಳು. ಅನ್ನ, ನೀರು ತಾಂಬೂಲಗಳನ್ನು ಕಣ್ಣಾರಕಂಡು, ಅನುಭವಿಸುವಂತೆ, ಭಗವಂತನನ್ನೇ ನೇರವಾಗಿ ಕಂಡು ಅನುಭವಿಸುವುದಕ್ಕೆ ಆಗಲಿಲ್ಲವಲ್ಲ ಎಂಬ ಹಂಬಲಿಕೆ ಅವಳಿಗೆ. ತನ್ನ ಈ ಹಂಬಲವನ್ನು ಪೂರ್ತಿಗೊಳಿಸಿಕೊಳ್ಳುವುದಕ್ಕೆಂದೇ, ಅವಳು ಕಣ್ಣುತುಂಬ ಧಾರೆಧಾರೆಯಾಗಿ, ನೀರು ಸುರಿಸುತ್ತಾ, ಕಂಡಕಂಡವರನ್ನು ಕೇಳಿ ತಿಳಿಯುತ್ತಾ, ಸತ್ಯವಾಗಿಯೂ ಅವಳು ತಿರುಕ್ಕೋಳೂರನ್ನು ಪ್ರವೇಶಿಸಿದಳು. 



ತಿರುಕ್ಕೋಳೂರು ಎಂಬುದು ದಕ್ಷಿಣಭಾರತದ ಮತ್ತೊಂದು ಪುಣ್ಯಕ್ಷೇತ್ರ. ಅಲ್ಲಿ ನೆಲಸಿರುವ ಅರ್ಚಾಸ್ವರೂಪಿಯಾದ ಭಗವಂತನನ್ನು ಸಂದರ್ಶಿಸಿ ತೃಪ್ತಳಾಗಬೇಕೆಂಬುದು ’ನಾಯಕಿ’ಯ ಬಯಕೆ. 



೨. ಊರುಮ್ ನಾಡುಮುಲಹಮುಮ್ ತನ್ನೈಪ್ಪೋಲ್, ಅವನುಡೈಯ

ಪೇರುಮ್ ತಾರ್ ಹಳುಮೇ ಪಿದಟ್ರಕ್ಕಱ್ ಪುವಾನಿಡಱಿ,

ಶೇರುನಲ್ ವಳಂಜೇರ್ ಪಳನತ್ತಿರುಕ್ಕೋಳೂರ್ ಕ್ಕೇ,

ಪೇರುಙ್ಗೊ ಉರೈಯೀರ್ ಕೊಡಿಯೇನ್ ಕೊಡಿಪೂವೈಹಳೇ. 



ಊರುಮ್ = ಊರನ್ನೂ, ನಾದುಮ್ = ದೇಶವನ್ನೂ, ಉಲಹಮುಮ್ = ಲೋಕವನ್ನೂ, ತನ್ನೈಪ್ಪೋಲ್ = ತನ್ನ \(ನಿನ್ನ\)ಹಾಗೆ, ಅವನುಡೈಯ = ಅವನ\(ಭಗವಂತನ\), ಪೇರುಮ್ = ಹೆಸರುಗಳನ್ನೂ, ತಾರ್ ಹಳುಮೇ= ದಿವ್ಯಲಾಂಛನಗಳನ್ನೇ, ಪಿದಟ್ರ = ಒದರುವುದಕ್ಕೆ, ಕಱ್ ಪುವಾನ್ ಇಡಱಿ= ಸ್ತ್ರೀಸಹಜವಾದ ಮರ್ಯಾದೆಗಳನ್ನೆಲ್ಲಾ ತೊರೆದು, ಶೇರ್ ನಲ್ ವಳಮ್ = ಕೆಸರಿನ ಉತ್ತಮವಾದ ಗದ್ದೆಗಳು, ಶೇರ್ = ತುಂಬಿರುವ, ಪೞನಮ್ = ನೀರ್ನೆಲೆಗಳ, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೇ, ಪೇರುಮ್ ಕೊಲ್ = ಸೇರಿಹೋಗುತ್ತಾಳೋ? ಉರೈಯೀರ್ = ಹೇಳಿರಿ, ಕೊಡಿಯೇನ್ = ಪಾಪಿಷ್ಠಳಾದ ನನ್ನ, ಕೊಡಿ = ಮಗಳು, ಪೂವೈಹಳೇ = ಮೈನಾಹಕ್ಕಿಗಳೇ. 



ಮೈನಾಹಕ್ಕಿಗಳೇ, ಪಾಪಿಷ್ಠಳಾದ ನನ್ನ ಮಗಳು ಊರನ್ನೂ, ದೇಶವನ್ನೂ, ಲೋಕವನ್ನೂ ತನ್ನ \(ನಿನ್ನ\) ಹಾಗೆ ಅವನ \(ಭಗವಂತನ\) ದಿವ್ಯನಾಮಗಳನ್ನೇ, ದಿವ್ಯಲಾಂಛನಗಳನ್ನೇ ಒದರುವುದಕ್ಕೆ, ಸ್ತ್ರೀಸಹಜವಾದ ಮರ್ಯಾದೆಗಳನ್ನೆಲ್ಲಾ ತೊರೆದು, ಕೆಸರಿನ ಉತ್ತಮವಾದ ಗದ್ದೆಗಳು, ತುಂಬಿದ ನೀರ್ನೆಲೆಗಳ ತಿರುಕ್ಕೋಳೂರಿಗೇ ಸೇರಿ ಹೋಗುತ್ತಾಳೋ ಹೇಗೋ? ಹೇಳಿರಿ. 



ಇಲ್ಲಿ ’ನಾಯಕಿ’ಯ ತಾಯಿ, ನಾಯಕಿಯ ಒಡನಾಡಿಯಾದ ಮೈನಾಹಕ್ಕಿಗಳನ್ನು ಕುರಿತು ಹೇಳುತ್ತಾಳೆ. ನಾಯಕಿಗೂ ಅವುಗಳಿಗೂ ಒಂದು ಸಾಮ್ಯವನ್ನು ಕಂಡುಕೊಂಡಳಾದೀತು. ಹಕ್ಕಿಗಳು ಊರಿಂದ ಊರಿಗೆ, ದೇಶದಿಂದ ದೇಶಕ್ಕೆ, ಮತ್ತು ಲೋಕದಿಂದ ಲೋಕಕ್ಕೆ ಆನಂದದಿಂದ ಹಾರಾಡುತ್ತಾ, ಇಂಪಾಗಿ ಹಾಡುತ್ತಾ ಕಾಲಕಳೆಯುತ್ತವೆ. ಹಾಗೆಯೇ, ತನ್ನ ಮಗಳೂ ಭಗವಂತನದಿವ್ಯನಾಮಗಳನ್ನುದಿವ್ಯಲಾಂಛನಗಳನ್ನೂ ಕುರಿತು ಹೊಗಳಿ ಹಾಡುತ್ತಾ ಎಲ್ಲೆಲ್ಲೂ ಸುತ್ತಾಡುತ್ತಾ, ಸ್ತ್ರೀಸಹಜವಾದ ಮರ್ಯಾದೆಯನ್ನೆಲ್ಲಾ ತೊರೆದು, ಕಾಲಕಳೆಯುತ್ತಾಳೋ ಹೇಗೋ ಎಂದು ತಾಯಿಬಯಸಿದ್ದಳಾದೀತು. 



ತಾಯಿ ಹೇಳುತ್ತಾಳೆ’ ಮೈನಾಹಕ್ಕಿಗಳೇ, ನಿಮ್ಮ ಹಾಗೆಯೇ ನನ್ನ ಮಗಳು ಭಗವನ್ನಾಮಸ್ಮರಣೆ ಮಾಡುತ್ತಾ, ಕೀರ್ತಿಸುತ್ತಾ, ಲೋಕಪ್ರಸಿದ್ಧಳಾಗುವಳೆಂದು ನಾನು ಬಗೆದಿದ್ದೆ. ಸ್ತ್ರೀಸಹಜವಾದ ಮರ್ಯಾದೆಯನ್ನೆಲ್ಲಾ ಬಿಟ್ಟುಕೊಟ್ಟು, ಇಲ್ಲಿಂದ ಹೊರಟುಹೋದ ಅವಳು ತಿರುಕ್ಕೋಳೂರಿನ ವಿಶಾಲವಾದ ಕೆಸರುಗದ್ದೆಗಳಿಂದಲೂ, ವಿಸ್ತಾರವಾದ ನೀರ್ನೆಲೆಗಳಿಂದಲೂ ಸುತ್ತುವರಿದ ಆಕರ್ಷಕವಾದ ದೇವಮಂದಿರದ ಸೊಬಗಿಗೆ ಬೆರಗಾಗಿ, ಅಲ್ಲಿಯೇ ಉಳಿದು ಬಿಟ್ಟಳೋ ಹೇಗೋ? ಈ ವಿಷಯ ನಿಮಗೆ ತಿಳಿದಿರುವುದಾದರೆ, ನೀವು ಹೇಳುವಿರಾ? 



೩. ಪೂವೈಪೈಙ್ಗಿಳಿಹಳ್ ಪನ್ದು ತೂದೈ ಪೂಮ್ಬುಟ್ಟಿಲ್ ಹಳ್, 

ಯಾವೈಯುಮ್ ತಿರುಮಾಲ್ ತಿರುನಾಮಙ್ಗಳೇ ಕೂವಿಯೆೞುಮ್, ಎನ್

ಪಾವೈಪೋಯಿನಿ ತಣ್ ಪೞನತ್ತಿರುಕ್ಕೋಳೂರ್ ಕ್ಕೇ, 

ಕೋವೈವಾಯ್ ತುಡಿಪ್ಪ ಮಱೈಕ್ಕಣೊಡೆನ್ಶೆಯ್ಯುಙ್ಕಿಲೋ? 



ಪೂವೈ = ಮೈನಾಹಕ್ಕಿ, ಪೈಕಿಳಿಹಳ್ = ಹಚ್ಚಹಸುರು ಗಿಳಿಗಳು, ಪನ್ದು = ಚೆಂಡು, ತೂದೈ = ಆಟದ ಕುಡಿಕೆಮಡಿಕೆಗಳು, ಪೂ ಪುಟ್ಟಿಲ್ ಹಳ್ = ಹೂಬುಟ್ಟಿಗಳು, ಯಾವೈಯುಮ್ = ಎಲ್ಲವೂ, ತಿರುಮಾಲ್ = ಸರ್ವೇಶ್ವರನ \(ಶ್ರಿಯಃಪತಿಯ\), ತಿರುನಾಮಙ್ಗಳೇ = ಪವಿತ್ರವಾದ ನಾಮಗಳೇ ಎಂದು ಕೂವಿ = ಕೂಗಿ, ಎೞುಮ್ = ಉಜ್ಜೀವನಗೊಳ್ಳುವ, ಎನ್ ಪಾವೈ = ನನ್ನ ಮಗಳು, ಪೊಯ್ = ಹೋಗಿ, ಇನಿ = ಇನ್ನು, ತಣ್ = ತಂಪಾದ, ಪೞನಮ್ = ನೀರ್ನೆಲೆಗಳ, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೇ, ಕೋವೈವಾಯ್ = ತೊಂಡೆಹಣ್ನಿನಂತೆ ಚೆಂದುಟಿಗಳು, ತುಡಿಪ್ಪ = ತುಡಿಯುತ್ತಿರಲು, ಮೞೈಕಣ್ಣೊಡು = ಮಳೆಹನಿಗಳಂತೆ ನೀರು ಸುರಿಸುತ್ತಿರುವ ಕಣ್ಣುಗಳಿಂದ, ಎನ್ ಶೆಯ್ಯುಮ್ ಕೊಲೋ= ಏನು ಮಾಡುತ್ತಾಳೋ ಕಾಣೆನಲ್ಲ\! 



ಮೈನಾಹಕ್ಕಿ, ಹಸುರುಗಿಳಿಗಳು, ಚೆಂಡು, ಆಟದ ಕುಡಿಕೆ ಮಡಿಕೆಗಳು, ಹೂಬುಟ್ಟಿಗಳು ಇವುಗಳೆಲ್ಲವೂ ಸರ್ವೇಶ್ವರನಾದ ಶ್ರಿಯಃಪತಿಯ ಪವಿತ್ರನಾಮಗಳೇ ಎಂದು ಕೂಗಿ \(ಆನಂದಿಸುವ\) ಉಜ್ಜೀವನಗೊಳ್ಳುವ ನನ್ನ ಮಗಳು, ಇನ್ನೂ, ತಂಪಾದ ನೀರ್ನೆಲೆಗಳ ತಿರುಕ್ಕೋಳೂರಿಗೆ ಹೋಗಿ, ತೊಂಡೇಹಣ್ಣಿನಂಥ ಚೆಂದುಟಿಗಳು ತುಡಿಯುತ್ತಿರಲು, ಮಳೆಹನಿಗಳಂತೆ ನೀರು ಸುರಿಸುತ್ತಿರುವ ಕಣ್ಣುಗಳಿಂದ ಏನು ಮಾಡುತ್ತಾಳೋ ಕಾಣೆನಲ್ಲ\! 



’ನಾಯಕಿ’ಯ ತಾಯಿ ತನ್ನ ಎಳೆಯ ಹರೆಯದ ಮಗಳು ತನ್ನ ಬಳಿ ಇದ್ದಾಗ ಹೇಗೆ ಆನಂದದಿಂದ ಕಾಲಕಳೆಯುತ್ತಿದ್ದಳು ಎಂಬುದನ್ನು ಸ್ಮರಿಸಿಕೊಳ್ಳುತ್ತಾಳೆ. ಸಣ್ಣಪುಟ್ಟ ಆಟದ ಸಾಮಾನುಗಳೂ, ಮೈನಾ, ಗಿಳಿಗಳೂ ಆಗ ಅವಳಿಗೆ ಆನಂದವನ್ನು ತರುತ್ತಿದ್ದವು. 



ಮಗಳು ಅವುಗಳನ್ನು ಬದಿಗೊತ್ತಿ, ಭಗವಂತನ ಪವಿತ್ರನಾಮಗಳನ್ನು ಸ್ಮರಿಸುತ್ತಾ, ಅದರಿಂದಲೇ ತನಗೆ ಉಜ್ಜೀವನವೆಂದು ಬಗೆದು \(ಭ್ರಮಿಸಿ\), ಅವಳು ತಿರುಕ್ಕೋಳೂರನ್ನು ತಲುಪಿದಳಷ್ಟೆ. ಅಲ್ಲಿ ಅವಳು ಹೇಗೆ ಕಾಲಕಳೆಯುತ್ತಾಳೋ ತಿಳಿಯದಲ್ಲ ಎಂದು ತಾಯಿ ಹಂಬಲಿಸುತ್ತಾಳೆ. ಚೆಂದುಟಿಗಳನ್ನು ತುಡಿಸುತ್ತಾ, ಕಣ್ಣೀರು ಸುರಿಸುತ್ತಾ ಇರುವಳೋ ಹೇಗೋ? 



ತಾಯಿ ಹೇಳುತ್ತಾಳೆ: ನನ್ನ ಮಗಳು ನನ್ನ ಬಳಿಯಲ್ಲಿರುತ್ತಿದ್ದಾಗ, ಮೈನಾಹಕ್ಕಿ, ಹಸುರುಗಿಳಿಗಳು, ಆಟದ ಕುಡಿಕೆ ಮಡಿಕೆಗಳು, ಹೂಬುಟ್ಟಿಗಳು – ಇವೆಲ್ಲವೂ ಅವಳ ಆಟಾದ ಸಾಮಗ್ರಿಗಳಾಗಿದ್ದವು. ಭಗವಂತನ ಸೃಷ್ಟಿಯ ಎಲ್ಲಾ ವಸ್ತುಗಳೂ ಭಗವಂತನ ಪವಿತ್ರನಾಮಗಳನ್ನೇ ಹೇಳುವುವೆಂದೂ, ಅವನ ಬಳಿಯಲ್ಲಿರುವುದರಿಂದ ನಿತ್ಯಾನಂದವುಂಟಾಗುವುದೆಂದೂ ಭ್ರಮಿಸಿದಳು. ಅವನಲ್ಲಿ ಅವಳ ಮಿತಿಮೀರಿದ ಪ್ರೇಮದ ಫಲವಾಗಿ, ಅವಳ ಕಣ್ಣುಗಳಿಂದ ಮಳೆಸುರಿಯುವಂತೆ ಕಣ್ಣೀರು ಸುರಿಸುತ್ತಾ, ಅವಳ ಚೆಂದುಟಿಗಳನ್ನು ತುಡಿಸುತ್ತಾ, ತಿರುಕ್ಕೋಳೂರಿಗೆ ಹೋದಳು. ಅಲ್ಲಿ ಅವಳು ಹೇಗೆ ಕಾಲಕಳೆಯುತ್ತಾಳೋ ಕಾಣೆನಲ್ಲ\!



ಆಟದ ವಸ್ತುಗಳಿಂದ ಲಭಿಸುವುದು ಅಲ್ಪಸಂತೋಷ. ಭಗವನ್ನಾಮಸಂಕೀರ್ತನೆಯಿಂದ, ಭಗವತ್ಕೈಂಕರ್ಯದಿಂದ ಲಭಿಸುವುದು ಉಜ್ಜೀವನ ಮತ್ತು ಮಹದಾನಂದ \(ನಿತ್ಯಾನಂದ\). 



೪. ಕೊಲ್ಲೈಯೆನ್ಬರ್ ಕೊಲೋ? ಕುಣಮ್ ಮಿಕ್ಕನಳೆನ್ಬರ್ ಕೊಲೋ?

ಶಿಲ್ಮೈವಾಯ್ ಪ್ಪೆಣ್ಡುಹಳ್ ಅಯಱ್ ಶೇರಿಯುಳ್ಳಾರುಮೆಲ್ಲೇ\!

ಶೆಲ್ವಮ್ ಮಲ್ಹಿ ಯವನ್ ಕಿಡನ್ದ ತಿರುಕ್ಕೋಳೂರ್ ಕ್ಕೇ,

ಮೆಲ್ಲಿಡೈನುಡಙ್ಗ ಇಳಮಾನ್ ಶೆಲ್ಲ ಮೇವಿನಳೇ. 



ಕೊಲ್ಲೈ = ಎಲ್ಲೆ ಮೀರಿದವಳು \(ಹಾರಿಬಿಟ್ಟವಳು; ಹದ್ದುಮೀರಿದವಳು\), ಎನ್ಬರ್ ಕೊಲೋ = ಎನ್ನುತ್ತಾರೋ, ಕುಣಮ್ ಮಿಕ್ಕನಳ್ = ಬಲು ಹೆಚ್ಚಿನ \(ವಿಲಕ್ಷಣ\) ಗುಣವತಿ, ಎನ್ಬರ್ ಕೊಲೋ = ಎನ್ನುತ್ತಾರೋ, ಶಿಲ್ಲೈವಾಯ್ = ಇತರರನ್ನು ಎತ್ತಿ ಆಡುವ \(ದೂಷಿಸುವ, ಅಪಮಾನಗೊಳಿಸುವ\) ಬಾಯುಳ್ಳ, ಪೆಣ್ಡುಹಳ್ = ಹೆಂಗಸರು, ಅಯಲ್ ಚೇರಿಯುಳ್ಳಾರುಮ್ = ಬೇರೆ ಬೀದಿಗಳಲ್ಲಿರುವವರೂ, ಎಲ್ಲೇ = ಅಯ್ಯೋ, ಶೆಲ್ವಮ್ ಮಲ್ಹಿ = ಸೌಂದರ್ಯ ತುಂಬಿ, ಅವನ್ = ಅವನು, ಕಿಡನ್ದ = ಇರುವ \(ಪವಡಿಸಿರುವ\), ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೇ, ಮೆಲ್ ಇಡೈ = ಸಣ್ಣ ನಡುವು ನುಡಙ್ಗ= ಅದುರಿ ನೋಯುವಂತೆ, ಇಳಮಾನ್ = ಎಳೆಯ ಜಿಂಕೆಯಂತೆ, ಶೆಲ್ಲ = ಹೋಗಲು, ಮೇವಿನಳೇ = ಪ್ರಯತ್ನಿಸಿದಳಲ್ಲ \(ಉತ್ಸಾಹಗೊಂಡಳಲ್ಲ\!\).



ಇತರರನ್ನು ಎತ್ತಿ ಆಡುವ ಬಾಯುಳ್ಳ ಹೆಂಗಸರೂ, ಬೇರೆ ಬೀದಿಗಳಲ್ಲಿರುವವರೂ \(ಹೆಂಗಸರೂ\) ’ಇವಳು ಹದ್ದು ಮೀರಿದವಳು’ ಎನ್ನುತ್ತಾರೋ ಬಲು ಹೆಚ್ಚಿನ ವಿಲಕ್ಷಣ ಗುಣವತಿ’ ಎನ್ನುತ್ತಾರೋ? ಅಯ್ಯೋ\! ಸೊಬಗು ತುಂಬಿ, ಅವನು ಪವಡಿಸಿರುವ ತಿರುಕ್ಕೋಳೂರಿಗೇ, ಸಣ್ಣ ನಡುವುಅದುರಿ ನೋಯುವಂತೆ, ಎಳೆಯ ಜಿಂಕೆಯಂತೆ, ಹೋಗಲು ಯತ್ನಿಸಿದಳಲ್ಲ\! \(ಉತ್ಸಾಹಗೊಂಡಳಲ್ಲ\!\).



ಈ ಪಾಶುರದಲ್ಲಿ ಹೆಂಗಸರನ್ನು ಎರಡು ಬಗೆಯಾಗಿ ವಿಂಗಡಿಸಿ ಹೇಳಲಾಗುತ್ತಿದೆ. ಭಗವದ್ವಿಷಯದಲ್ಲಿ ಪಾರಮಾರ್ಥಿಕ ಜೀವನದಲ್ಲಿ ಹೆಚ್ಚು ಆಸಕ್ತಿ, ತಿಳಿವಳಿಕೆಗಳಿಲ್ಲದವರು ಒಂದು ಬಗೆಯವರು. ಅವರು ಸಂಸಾರಿಗಳಾಗಿ, ಸಾಂಸಾರಿಕ ಜೀವನದಲ್ಲೇ ಮುಳುಗಿ ತೇಲತಕ್ಕವರು. ತಮ್ಮಂತೆ ಅಲ್ಲದೆ ಇತರ ಹೆಂಗಳ ನಡತೆ ಸ್ವಲ್ಪಬೇರೆಯಾದರೂ ಅವರನ್ನು ಕುರಿತು ಹಳಿದು, ಹಂಗಿಸಿ, ಆಡಿ ಮಾತಾಡತಕ್ಕವರು. 



ಪಾರಮಾರ್ಥಿಕ ಜೀವನದಲ್ಲಿ ಅಲ್ಪಸ್ವಲ್ಪವಾದರೂ ಆಸಕ್ತಿಯುಳ್ಳವರು, ಸಂಸಾರಿಗಳೇ ಆಗಿದ್ದರೂ, ಅವರು ತಿಳಿವಳಿಕೆಯುಳ್ಳ ಜನ. ತಮ್ಮಂತೆ ಯಾರು ಅಲ್ಲದೆ, ನಡತೆಯಲ್ಲಿ ಅವರು ಬೇರೆ ರೀತಿಯಲ್ಲಿದ್ದರೂ, ಅದನ್ನು ಅವರು ಸರಿಯಾದ ರೀತಿಯಲ್ಲಿ ಅರ್ಥಮಾಡಿಕೊಳ್ಳುವ ಬುದ್ಧಿಯುಳ್ಳವರು, ಮತ್ತೊಂದು ಬಗೆಯ ಹೆಂಗಸರು.



ಯಾವ ಪಂಗಡದ ಹೆಂಗಸೇ ಆಗಿರಲಿ, ಸಾಮಾನ್ಯವಾಗಿ ಅವರದು ಒಡಕು ಬಾಯಿ. ಜೊತೆ ಸಿಕ್ಕ ಕೂಡಲೇ ಅವರು ಇತರರನ್ನು ಕುರಿತು ಮಾತನಾಡುವ ಸ್ವಭಾವ ಅವರಿಗೆ ಸಹಜವಾದದ್ದು. 



ತಾಯಿ ಹೇಳುತ್ತಾಳೆ: ನನ್ನ ಮಗಳು ಸೊಬಗು ತುಂಬಿದವಳು. ಬಳುಕುವ ಸಣ್ಣನಡುವುಳ್ಳವಳು. ಎಳೆಯ ಹರೆಯದ ಸುಂದರಿ. ತನ್ನ ಸಣ್ಣ ಮೃದುವಾದ ನಡುವನ್ನು ಬಳುಕಿಸಿ ನೋಯಿಸುತ್ತಾ, ಎಳೆಯ ಜಿಂಕೆಯಂತೆ, ಅವಳ ಪ್ರಿಯತಮನಾದ ಭಗವಂತನು ಪವಡಿಸಿರುವ ತಿರುಕ್ಕೋಳೂರಿಗೇ ಉತ್ಸಾಹದಿಂದ ಮುನ್ನುಗ್ಗಿ ಹೊರಟು ಹೋದಳು. ನಮ್ಮಕೇರಿಯ ಹೆಂಗಳು ಅವಳನ್ನು ಕುರಿತು ’ಹದ್ದು ಮೀರಿದವಳು’, ’ದಾರಿ ತಪ್ಪಿದವಳು’ ಎನ್ನುತ್ತಾರೋ? ಬೇರೆ ಕೇರಿಯ ಹೆಂಗಳ ಹಾಗೆ ’ವಿಲಕ್ಷಣ ಗುಣವತಿ’ ಎನ್ನುತ್ತಾರೋ? ನನ್ನ ಮಗಳ ಬಗೆಗೆ ಯಾರು ಏನೇನೆನ್ನುವರೋ ತಿಳಿಯದಲ್ಲ\! 



೫. ಮೇವಿನೈನ್ದುನೈನ್ದು ವಿಳೈಯಾಡಲುಱಾಳ್ ಎನ್ ಶಿಱು

ತ್ತೇವಿಪೋಯ್, ಇನಿತ್ತನ್ ತಿರುಮಾಲ್ ತಿರುಕ್ಕೋಳೂರಿಲ್,

ಪೂವಿಯಲ್ ಪೊೞಿಲುಮ್ ತಡಮುವವನ್ ಕೋಯಿಲುಮ್ ಕಣ್ಡು,

ಆವಿಯುಳ್ ಕುಳಿರ ಎಙ್ಙ್ಗನೇಯುಹಕ್ಕುಙ್ಗೊಲಿನ್ ಱೇ. 



ಮೇವಿ = ಭಗವದ್ಗುಣಾನುಭವದಲ್ಲೇ ಈಡಾಗಿ, ನೈನ್ದುನೈನ್ದು = ಬಹಳವಾಗಿ ಕೊರಗಿ ಕೊರಗಿ, ವಿಳೈಯಾಡಲ್ ಉಱಾಳ್ = ಆಟವಾಡುವುದಕ್ಕೂ ಇಷ್ಟಪಡದವಳಾಗಿ, ಎನ್ ಶಿಱು ತೇವಿ = ನನ್ನ ಚಿಕ್ಕದೇವಿಯು, ಇನಿ = ಇನ್ನು, ತನ್ ತಿರುಮಾಲ್ = ತನ್ನ ಸ್ವಾಮಿಯಾದ ಶ್ರಿಯಃಪತಿಯ, ತಿರುಕ್ಕೊಳೂರಿಲ್ = ತಿರುಕ್ಕೋಳೂರಿನಲ್ಲಿ, ಪೂ ಇಯಲ್ = ಹೂಬಿಡುವುದೇ ಸ್ವಭಾವವಾಗಿ ಉಳ್ಳ, ಪೊೞಿಲುಮ್ = ಉಪವನಗಳನ್ನೂ, ತಡಮುಮ್ =ತಟಾಕಗಳನ್ನೂ, ಅವನ್ ಕೋಯಿಲುಮ್ = ಅವನ ದಿವ್ಯಮಂದಿರವನ್ನೂ, ಕಣ್ಡು = ಕಂಡು, ಆವಿ ಉಳ್ ಕುಳಿರ = ಪ್ರಾಣವೂ ಅಂತರಂಗವೂ ತಂಪಡರಲು, ಎಙ್ಙನೇ = ಹೇಗೆ, ಉಹಕ್ಕೂಮ್ ಕೊಲ್ = ಉತ್ಸಾಹಗೊಳ್ಳುವಳೋ, ಇನ್ ಱೀ = ಈಗಲೇ. 



ನನ್ನ ಚಿಕ್ಕದೇವಿಯು ಭಗವದ್ಗುಣಾನುಭವದಲ್ಲೇ ಈಡಾಗಿ, ಕೊರಗಿ ಕೊರಗಿ, ಆಟವಾಡುವುದಕ್ಕೂ ಇಷ್ಟಪಡದವಳಾಗಿ, ಇನ್ನು, ತನ್ನ ಸ್ವಾಮಿಯಾದ ಶ್ರಿಯಃಪತಿಯ ತಿರುಕ್ಕೋಳೂರಿನಲ್ಲಿ ಹೂಬಿಡುವುದೇ ಸ್ವಭಾವವಾಗಿ ಉಳ್ಳ ಉಪವನಗಳನ್ನೂ, ತಟಾಕಗಳನ್ನೂ, ಅವನ ದೇವಮಂದಿರವನ್ನೂ ಕಂಡು, \(ಅವಳ\) ಪ್ರಾಣವೂ ಅಂತರಂಗವೂ ತಂಪಡರಲು ಅದು ಹೇಗೆ ಉತ್ಸಹಗೊಳ್ಳುವಳೋ ಈಗ ಕಾಣೆನಲ್ಲ\! 



ತಾಯಿ ಹಂಬಲಿಸುತ್ತಾಳೆ: ಎಳೆಯ ಹರೆಯದವಳಾದರೂ ಉತ್ತಮವಾದ ಜ್ಞಾನಭಕ್ತಿ ವೈರಾಗ್ಯಗಳನ್ನುಳ್ಳ, ಚಿಕ್ಕದೇವತೆಯೇ ಆದವಳು ನನ್ನ ಮಗಳು. ಆ ವಯಸ್ಸಿಗೆ ತಕ್ಕ ಹಾಗೆ ಅವಳು ತನ್ನ ಜೊತೆಗಾತಿಗಳೊಡಗೂಡಿ ಆಟಗಳನ್ನಾಡಲು ಸ್ವಲ್ಪವೂ ಆಸಕ್ತಿಗೊಳ್ಳಲಿಲ್ಲ. ಭಗವದ್ಗುಣಾನುಭವದಲ್ಲಿಯೇ ಈಡಾಗಿ, ಕೊರಗಿ, ಕೊರಗಿ, ಕೃಶವಾದಳು. ನಮ್ಮನ್ನೆಲ್ಲಾ ದೂರಮಾಡಿ ತನ್ನ ಸ್ವಾಮಿಯಾದ ಶ್ರಿಯಃಪತಿಯ ತಿರುಕ್ಕೋಳೂರಿಗೇ ಹೋದಳು. ಅಲ್ಲಿ ಎಡೆಬಿಡದಂತೆ ಹೂಬಿಡುವ ಉಪವನಗಳನ್ನೂ, ತಿಳಿನೀರಿನ ತಟಾಕಗಳನ್ನೂ, ಸ್ವಾಮಿಯ ದೇವಮಂದಿರವನ್ನೂ ಕಂಡು ಅವಳ ಪ್ರಾಣವೂ ಮನಸ್ಸೂ ತಂಪು ಕಂಡಿರಬೇಕು\! ಅಲ್ಲಿ ಅವಳು ಹೇಗೆ ಆನಂದಿಸುವಳೋ\! ಅದನ್ನು ನೋಡಿ ಆನಂದಿಸುವ ಭಾಗ್ಯ ನನಗಿಲ್ಲವಲ್ಲ\! 



೬. ಇನ್ ಱಿನಕ್ಕೂದವಾದಹನ್ ಱ ಇಳಮಾನಿನಿಪ್ಪೋಯ್,

ತೆನ್ ತಿಶೈತ್ತಿಲದ ಮನೈಯ ತಿರುಕ್ಕೋಳೂರ್ ಕ್ಕೇ

ಶೆನ್ ಱು, ತನ್ ತಿರುಮಾಲ್ ತಿರುಕ್ಕುಣ್ಣುಮ್ ಶೆವ್ವಾಯುಮ್ ಕಣ್ಡು,

ನಿನ್ ಱು ನಿನ್ ಱು ನೈಯುಮ್ ನೆಡುಙ್ಗಣ್ ಹಳ್ ಪವಿ ಮಲ್ ಹವೇ. 



ಇನ್ ಱು = ಇಂದು, ಎನಕ್ಕು = ನನಗೆ, ಉದವಾದ = ಒದಗದ, ಅಹನ್ ಱ = \(ನನ್ನನ್ನು ಬಿಟ್ಟು\) ಅಗಲಿರುವ, ಇಳಮಾನ್ = ಎಳೆಯ ಜಿಂಕೆಯು, ಇನಿ =ಇನ್ನು, ಪೋಯ್ = ಹೋಗಿ, ತೆನ್ ತಿಶೈ = ದಕ್ಷಿಣ ದಿಕ್ಕಿಗೆ, ತಿಲದಮ್ ಅನೈಯ = ತಿಲಕದಂತೆ ಇರುವ, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೇ, ಶೆನ್ ಱು = ಹೋಗಿ, ತನ್ ತಿರುಮಾಲ್ = ತನ್ನ ಸ್ವಾಮಿಯ ತಿರುಕ್ಕಣ್ಣುಮ್ = ಶ್ರೇಷ್ಠವಾದ ಕಣ್ಣುಗಳನ್ನೂ, ಶೆವ್ವಾಯುಮ್ = ಚೆಂದುಟಿಯನ್ನೂ, ಕಣ್ಡು = ಕಂಡವಳಾಗಿ, ನಿನ್ ಱುನಿನ್ ಱು = ನಿಂತುನಿಂತು, ನೈಯುಮ್ = ಕೃಶಗೊಳ್ಳುವಳೋ \(ಕೊರಗುವಳೋ\), ನೆಡು ಕಣ್ ಹಳ್ = ವಿಶಾಲವಾದ ಕಣ್ಣುಗಳು, ಪನಿ ಮಲ್ ಹವೇ = ನೀರು ಸುರಿಸುತ್ತಲೇ. 



ಇಂದು ನನಗೆ ಒದಗದೆ ನನ್ನನ್ನು ಬಿಟ್ಟು ಅಗಲಿರುವ ಎಳೆಯ ಜಿಂಕೆಯು ಇನ್ನು ಹೋಗಿ, ದಕ್ಷಿಣದಿಕ್ಕಿಗೆ ತಿಲಕದಂತಿರುವ ತಿರುಕ್ಕೋಳೂರಿಗೇಹೋಗಿ, ತನ್ನ ಸ್ವಾಮಿಯ ದಿವ್ಯವಾದ ಕಣ್ಣುಗಳನ್ನೂ ಚೆಂದುಟಿಯನ್ನೂ ಕಂಡವಳಾಗಿ, ನಿಂತುನಿಂತು ಕೊರಗಿ \(ಬಡವಾಗುವಳೋ\) ವಿಶಾಲವಾದ ಕಣ್ಣುಗಳು ನೀರು ಸುರಿಸುತ್ತಲೇ. 



ತಾಯಿ ಹಂಬಲಿಸುತ್ತಾಳೆ: ಎಳೆಯ ಜಿಂಕೆಯಂಥ ನನ್ನ ಮಗಳು. ನನಗೆ ಸಹಾಯಕಳಾಗಿ ಒದಗಿಬರದಂತೆ ನನ್ನನ್ನು ಅಗಲಿದಳು, ದಕ್ಷಿಣದಿಕ್ಕಿಗೆ ತಿಲಕಪ್ರಾಯವಾದ ತಿರುಕ್ಕೋಳೂರಿಗೆ ಹೋದಳು. ಅಲ್ಲಿ, ತಾನು ಮೆಚ್ಚಿಕೊಂಡ ಸ್ವಾಮಿಯ ದಿವ್ಯವಾದ ಕಣ್ಣುಗಳನ್ನೂ, ಚೆಂದುಟಿಯನ್ನೂ ಕಂಡವಳಾಗಿ, ಸ್ವಾಮಿಯ ಸಮ್ಮುಖದಲ್ಲಿ ನಿಂತುನಿಂತು, ಕಣ್ಣೀರುಸುರಿಸುತ್ತಾ, ಕೊರಗಿ ಬಡವಾಗುವಳೋ? 



ಹಿಂದಿನ ಪಾಶುರದಲ್ಲಿ ಅವಳು ಹೇಗಿದ್ದಾಳೋ ಎಂದು ಕೊರಗುತ್ತಿದ್ದ ತಾಯಿ, ತನ್ನ ಮನದಲ್ಲಿ ಅವಳು ಆನಂದವನ್ನು ಅನುಭವಿಸುವಳೆಂದೂ, ತನಗೆ ಅದನ್ನು ಕಂಡು ಸಂತಸಿಸುವ ಭಾಗ್ಯವಿಲ್ಲವೆಂದಳಷ್ಟೆ. ಇಲ್ಲಿ, ತನ್ನ ಮಗಳು ಭಗವಂತನ ಸಮ್ಮುಖದಲ್ಲಿ ನಿಂತುನಿಂತು ಸೊರಗುತ್ತಾಳೆ ಎಂಬ ಸಂಕಟವನ್ನು ಹೇಳುತ್ತಾಳೆ. 



ಭಗವಂತನು ಕಟಾಕ್ಷಿಸುವವರೆಗೂ ಚೇತನನು ಎಷ್ಟೆಷ್ಟು ಹಂಬಲಿಸಿದರೂ ಪ್ರಯೋಜನ ಕಡಮೆ ಎಂಬುದನ್ನು ಹೇಳುತ್ತಿರುಬಹುದೆನಿಸುತ್ತದೆ. ಆದರೆ, ಭಾಗವತ್ಕೃಪೆಗಾಗಿಯೇ ಅವನು ಶತಪ್ರಯತ್ನ ಮಾಡಲೇಬೇಕಲ್ಲವೆ? 



೭. ಮಲ್ಹುನೀರ್ ಕ್ಕಣ್ಣೊಡು ಮೈಯ ಉಟ್ರಮನತ್ತನಳಾಯ್,

ಅಲ್ಲುನನ್ ಪಹಲುಮ್ ನೆಡುಮಾಲೆನ್ ಱ ೞೈತ್ತಿನಿಪೋಯ್,

ಶೆಲ್ವಮ್ ಮಲ್ಹಿಯವನ್ ಕಿಡನ್ದತಿರುಕ್ಕೋಳೂರ್ ಕ್ಕೇ, 

ಒಲ್ಹಿಯೊಲ್ಹಿ ನಡನ್ದು ಎಙ್ಙನೇ ಪುಹುಙ್ಕೊಲೊಶಿನ್ದೇ? 



ಮಲ್ ಹು ನೀರ್ ಕಣ್ಣೊಡು = ನೀರು ಸುರಿಯುತ್ತಿರುವ ಕಣ್ಣುಗಳಿಂದಲೂ, ಮೈಯಲ್ ಉಟ್ರ ಮನತ್ತನಳಾಯ್ = ಅತ್ಯಂತ ಅತಿಶಯವಾದ ವ್ಯಾಮೋಹದ ಮನದವಳಾಗಿ, ಅಲ್ಲುಮ್ ನಲ್ ಪಹಲುಮ್ = ರಾತ್ರಿಯೂ ಒಳ್ಳೆಯ ಹಗಲೂ, ನೆಡುಮಾಲ್ ಎನ್ ಱು = ಸರ್ವೇಶ್ವರ ಎಂದು ಅೞೈತ್ತು =ಕೂಗಿ ಕರೆದು, ಇನಿ ಪೋಯ್ = ಇನ್ನು ಹೋಗಿ, ಶೆಲ್ವಮ್ಮಲ್ಹಿ = ಸೌಂದರ್ಯ ತುಂಬಿರುವ ಅವನ್ ಕಿಡನ್ದ = ಅವನ ಪವಡಿಸಿರುವ, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೆಂದೇ, ಒಲ್ಹಿ ಒಲ್ಹಿ ನಡನ್ದು= ಸೊರಗಿಸೊರಗಿ ನಡೆದು, ಎಙ್ಙನೇ = ಹೇಗೆ, ಪುಹುಮ್ ಕೊಲ್ ಒಶಿನ್ದೇ = ಕೃಶಗೊಂಡು ಸೇರುವಳೋ? 



ನೀರು ಸುರಿಸುವ ಕಣ್ಣುಗಳಿಂದಲೂ, ಅತ್ಯಂತ ಅತಿಶಯಆದ ವ್ಯಾಮೋಹದ ಮನದವಳಾಗಿ, ಒಳ್ಳೆಯ ಹಗಲೂ ರಾತ್ರಿಯೂ ’ಸರ್ವೇಶ್ವರ’ \(ಶ್ರೀಮನ್ನಾರಾಯಣ\) ಎಂದು ಕೂಗಿ ಕರೆದು, ಇನ್ನು ಹೋಗಿ ಸೌಂದರ್ಯತುಂಬಿರುವ ಅವನು ಪವಡಿಸಿರುವ ತಿರುಕ್ಕೋಳೂರಿಗೆಂದೇ ಸೊರಗಿ ಸೊರಗಿ ನಡೆದು, ಕೃಶಗೊಂಡು ಹೇಗೆ ಸೇರುವಳೋ? 



ಈ ಪಾಶುರದಲ್ಲಿ, ತಾಯಿ ತನ್ನ ಮಗಳು ತನ್ನೊಡನೆ ಇದ್ದಾಗ ಹೇಗೆ ಭಗವಂತನಲ್ಲಿ ಅತಿಶಯವಾದ ವ್ಯಾಮೋಹಗೊಂಡು, ಅವನನ್ನು ಎಡೆಬಿಡದಂತೆ ಸ್ಮರಿಸುತ್ತಾ, ಅವನ ದಿವ್ಯನಾಮಗಳನ್ನು ಕೀರ್ತಿಸುತ್ತಾ, ಕಣ್ಣೀರು ಸುರಿಸುತ್ತಾ ಬಡವಾದಳೆಂದೂ, ಬಳಿಕ ಅವಳು ತನ್ನನ್ನು ತೊರೆದು, ತಿರುಕ್ಕೋಳೂರಿನೆಂಗೇ, ದಿವ್ಯಸುಂದರನಾದ ಅವನು ಪವಡಿಸಿರುವೆಡೆಗೆ ಹೇಗೆ ಸೊರಗುತ್ತಾ ನಡೆದು ಹೊರಟಳೆಂದೂ, ಕೃಶಗೊಂಡ ಅವಳು ಆ ದಿವ್ಯಕ್ಷೇತ್ರವನ್ನು ಹೇಗೆ ಸೇರುವಳೋ ಎಂದು ಹಂಬಲಿಸುತ್ತಿದ್ದಾಳೆ. 



೮. ಒಶಿನ್ದನುಣ್ಣಿಡೈಮೇಲ್ ಕೈಯೈವೈತ್ತು ನೊನ್ದುನೊನ್ದು,

ಕಶಿನ್ದ ನೆಂಜಿನಳಾಯ್ ಕ್ಕಣ್ಣನೀರ್ ತುಳುಮ್ಬಚ್ಚೆಲ್ಲುಙ್ಕೊಲ್? 

ಒಶಿನ್ದ ವೊಣ್ ಮಲರಾಳ್ ಕೊೞುನನ್ ತಿರುಕ್ಕೋಳೂರ್ ಕ್ಕೇ,

ಕಶಿನ್ದ ನೆಂಜಿನಳಾಯ್ ಎಮ್ಬೈನೀತ್ತವೆಮ್ ಕಾರಿಕೈಯೇ. 



ಒಶಿನ್ದ = ಕೃಶಗೊಂಡ, ನುಣ್ ಇಡೈಮೇಲ್ = ಸಣ್ಣ ನಡುವಿನ ಮೇಲೆ, ಕೈಯೈ ವೈತ್ತು ಕೈಯನ್ನಿಟ್ಟುಕೊಂಡು, ನೊನ್ದು ನೊನ್ದು = ಬಹಳವಾಗಿ ನೊಂದವಳಾಗಿ, ಕಶಿನ್ದ ನೆಂಜಿನಳಾಯ್ = ಉದ್ವೇಗದಿಂದ ತುಂಬಿದ ಮನದವಳಾಗಿ, ಕಣ್ಣನೀರ್ ತುಳುಮ್ಬ = ಕಣ್ಣುಗಳಲ್ಲಿ ನೀರನ್ನು ತುಂಬಿ ಸುರಿಸುತ್ತಾ, ಶೆಲ್ಲುಮ್ ಕೊಲ್ = ನಡೆದುಹೋಗುತ್ತಾಳೇ ಹೇಗೋ? ಒಶಿನ್ದ= ನಾಚಿಗೆಯಿಂದ ಕೂಡಿದ, ಒಣ್ ಮಲರಾಳ್ = ಗೊಬಗಿನ ಹೂವಿನವಳಾದ \(ಲಕ್ಷ್ಮೀದೇವಿಯ\), ಕೊೞುನನ್ = ಪತಿಯ, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೆಂದೇ, ಕಶಿನ್ದ ನೆಂಜಿನಳಾಯ್ = ಕರಗಿದ ಮನದವಳಾಗಿ, ಎಮ್ಮೈ = ನಮ್ಮನ್ನು, ನೀತ್ತ = ಬಿಟ್ಟುಹೋದ, ಎಮ್ = ನಮ್ಮ, ಕಾರಿಕೈಯೇ = ದಿವ್ಯಸುಂದರಿಯಾದ ನನ್ನ ಮಗಳು. 



ನಾಚಿಕೆಯಿಂದ ಕೂಡಿದ ಸೊಬಗಿನ ಹೂವಿನವಳಾದ ಲಕ್ಷ್ಮೀದೇವಿಯ ಪತಿಯ ತಿರುಕ್ಕೋಳೂರಿಗೆಂದೇ, ಕರಗಿದ ಮನದವಳಾಗಿ, ನಮ್ಮನ್ನು ಬಿಟ್ಟು ಹೋದ ನಮ್ಮ ದಿವ್ಯಸುಂದರಿಯಾದ ನನ್ನ ಮಗಳು ಕೃಶಗೊಂಡ ಸಣ್ಣ ನಡುವಿನ ಮೇಲೆ ಕೈಯನ್ನಿಟ್ಟುಗೊಂಡು, ನೊಂದು ನೊಂದು, ಉದ್ವೇಗಗೊಂಡವಳಾಗಿ, ಕಣ್ಣುಗಳಲ್ಲಿ ನೀರನ್ನು ತುಂಬಿ ಸುರಿಸುತ್ತಾ, ನಡೆದುಹೋಗುತ್ತಾಳೋ ಹೇಗೋ? 



ಹಿಂದಿನ ಪಾಶುರದ ಹಾಗೆಯೇ, ತಾಯಿಯು ಹಂಬಲಿಸುವುದನ್ನು ಇಲ್ಲಿಯೂ ಕಾಣಬಹುದು. ತಿರುಕ್ಕೋಳೂರನ್ನು ಸೇರಿದ್ದರಂತು ಸಂತೋಷವೆ ಇಲ್ಲವಾದರೆ ಹೇಗೆ? ಎಂಬುದೇ ತಾಯಿಯ ಯೋಚನೆ. 



ತಾಯಿ ಹೇಳುತ್ತಾಳೆ: ಸುಂದರಿಯಾದ ನನ್ನ ಮಗಳು ಲಕ್ಷ್ಮೀವಲ್ಲಭನಾದ ಭಗವಂತನು ನೆಲಸಿರುವ ತಿರುಕ್ಕೋಳೂರಿಗೆಂದೇ ಇಲ್ಲಿಂದ, ನಮ್ಮನ್ನಗಲಿ ಹೊರಟಳು. ಅವಳ ಮನಸ್ಸು ಉದ್ವೇಗಗೊಂಡಿತ್ತು. ಮೈಬಡವಾಗಿತ್ತು. ಮೊದಲೇ ಸಣ್ಣನಡು ಅವಳದು. ಕೃಶಗೊಂಡು ಇನ್ನೂ ಸಣ್ಣದಾಗಿದ್ದ ಅದರ ಮೇಲೆ ಕೈಯನ್ನಿಟ್ಟುಕೊಂಡು, ಕಣ್ಣುಗಳಲ್ಲಿ ನೀರನ್ನು ತುಂಬಿಹರಿಸುತ್ತಾ, ನೊಂದುನೊಂದು, ನಡೆದು ಹೋಗಿರಬೇಕು. ಅಯ್ಯೋ\! 



೯. ಕಾರಿಯಮ್ ನಲ್ಲನಹಳವೈಕಾಣಿಲ್ ಎನ್ ಕಣ್ಣನುಕ್ಕೆನ್ ಱು,

ಈರಿಯಾಯಿರುಪ್ಪಾಳ್ ಇದೆಲ್ಲಾಮ್ ಕಿಡಕ್ಕ, ಇನಿಪ್ಪೋಯ್,

ಶೇರಿಪಲ್ ಪೞಿ ತೂಯಿರೈಪ್ಪತ್ತಿರುಕ್ಕೋಳೂರ್ ಕ್ಕೇ, 

ನೇರಿೞೈ ನಡನ್ದಾಳ್ ಎಮ್ಮೈಯೊನ್ ಱುಮ್ ನಿನೈತ್ತಿಲಳೇ. 



ಕಾರಿಯಮ್ = ವಿಷಯ \(ವಸ್ತು\), ನಲ್ಲನಹಳ್ = ಒಳ್ಳೆಯವು, ಅವೈ ಕಾಣಿಲ್ = ಅವುಗಳನ್ನು ಕಂಡರೆ, ಎನ್ ಕಣ್ಣನುಕ್ಕು ಎನ್ ಱು = ನನ್ನ ಆಕರ್ಷಕನಿಗೆ \(ಕೃಷ್ಣಪರಮಾತ್ಮನಿಗೆ\), ಎಂದು, ಈರಿಯಾಯ್ = ಕರಗಿದ ಮನಸ್ಸಿನವಳಾಗಿ, ಇರುಪ್ಪಾಳ್ = ಇರುವವಳು, ಇದು ಎಲ್ಲಾಮ್ = ಇದೆಲ್ಲಾ, ಕಿಡಕ್ಕ = ಬಿದ್ದಿರಲಾಗಿ, ಇನಿ ಪೋಯ್ = ಇನ್ನು \(ಇಲ್ಲಿಂದ\) ಹೋಗಿ, ಶೇರಿ = ಕೇರಿಯಜನ, ಪಲ್ ಪೞಿ = ಹಲವಾರು ನಿಂದನೆಗಳನ್ನು, ತೂಯ್ ಇರೈಪ್ಪ = ಶುದ್ಧವಾಗಿ ಘೋಷಿಸುತ್ತಿರಲು, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೇ, ನೇರ್ ಇೞಿ = ತಕ್ಕ ಆಭರಣಗಳನ್ನು ಧರಿಸಿದವಳು, ನಡನ್ದಾಳ್ = ನಡೆದಳು, ಎಮ್ಮೈ = ನಮ್ಮನ್ನು, ಒನ್ ಱುಮ್ = ಸ್ವಲ್ಪವೂ, ನಿನೈತ್ತು ಇಲಳೇ = ಸ್ಮರಿಸಿಕೊಳ್ಳಳಲ್ಲ\! 



ಒಳ್ಳೆಯ ವಿಷಯ ವಸ್ತುಗಳನ್ನು ಕಂಡರೆ, ನನ್ನ ಆಕರ್ಷಕನಿಗೆ \(ಕೃಷ್ಣನಿಗೆ\) ಎಂದು ಕರಗಿದ ಮನದವಳಾಗಿ ಇರುವವಳು, ಇದೆಲ್ಲಾ ಬಿದ್ದಿರಲಾಗಿ, ಇನ್ನು ಹೋಗಿ, ಕೇರಿಯಜನ ಹಲವಾರು ನಿಂದನೆಗಳನ್ನು ಶುದ್ಧವಾಗಿ ಘೋಷಿಸುತ್ತಿರಲಾಗಿ, ಆಭರಣಗಳನ್ನು ತಕ್ಕ ಹಾಗೆ ಧರಿಸಿದವಳಾಗಿ, ತಿರುಕ್ಕೋಳೂರಿಗೇ ನಡೆದಳು, ನಮ್ಮನ್ನು ಸ್ವಲ್ಪವೂ ಸ್ಮರಿಸಿಕೊಳ್ಳಳಲ್ಲ\!



ತಾಯಿ ಹಂಬಲಿಸುತ್ತಾಳೆ: ಯಾವ ಸುಂದರವಾದ, ಇಷ್ಟವಾದ, ಆಕರ್ಷಕವಾದ ವಸ್ತುವನ್ನು ಕಂಡರೂ, ನನ್ನ ಮಗಳು ’ಇದು ನನ್ನ ಆಕರ್ಷಕನಿಗೆ, ನನ್ನ ಕೃಷ್ಣನಿಗೆ’ ಎಂದು, ಕರಗಿದ ಮನಸ್ಸಿನಿಂದ ಹೇಳುತ್ತಿದ್ದಳಲ್ಲ\! ಇಂಥ ಎಲ್ಲ ಬಗೆಯ ವಸ್ತುಗಳನ್ನೂ ಇಲ್ಲಿಯೇ ತೊರೆದು, ಕೇರಿಯ ಜನರ ನಾನಾಬಗೆಯ ನಿಂದನೆಗಳನ್ನೂ ಲೆಕ್ಕಿಸದೆ, ತನಗೆ ಯೋಗ್ಯವಾದ ಪೂರ್ಣಪ್ರೇಮವನ್ನು ಒಡವೆಯನ್ನಾಗಿ ಧರಿಸಿ, ತಿರುಕ್ಕೋಳೂರಿಗೇ ಹೊರಟುಹೋದಳಲ್ಲ\! ನಮ್ಮನ್ನೆಲ್ಲಾ ಸ್ವಲ್ಪವೂ ಸ್ಮರಿಸದೆ ಮರೆತೇಬಿಟ್ಟಳಲ್ಲ\! 



ಪ್ರಪಂಪಚಲ್ಲಿ ಎಂತೆಂಥ ಆಕರ್ಷಕ ವಸ್ತುಗಳೋ, ಉಪಯುಕ್ತವಾದ ಭೋಗಭಾಗ್ಯಗಳೋ ಇದ್ದರೂ ಸಹ, ಅವುಗಳನ್ನೆಲ್ಲಾ ದೂರಮಾಡಿ, ಭಗವಂತನೊಬ್ಬನೇ ನಿಜವಾದ ಭೋಗ್ಯವಸ್ತುವೆಂದು ತಿಳಿದು, ಅದರಂತೆಯೇ ನಡೆದುಕೊಳ್ಳುವವನು ನಿಜಭಕ್ತ. 



ಭಕ್ತನಿಗೆ ಯೋಗ್ಯವಾದ ಆಭರಣವೆಂದರೆ, ಇಂದ್ರಿಯಗಳಲ್ಲೂ ಮನಸ್ಸಿನಲ್ಲೂ ಎಡೆಬಿಡದಂತೆ ತುಂಬಿಕೊಂಡಿರುವ ಭಗವದ್ಗುಣಾನುಭವವೇ. 



೧೦. ನಿನೈಕ್ಕಿಲೇನ್ ತೆಯ್ ವಙ್ಗಳ್ ನೆಡುಙ್ಗಣಿಳಮಾನಿನಿಪ್ಪೋಯ್,

ಅನೈತ್ತುಲಹುಮುಡೈಯ ಅರವಿನ್ದಲೋಚನನೈ,

ತಿನೈತ್ತನೈಯುಮ್ ವಿಡಾಳ್ ಅವನ್ ಶೇರ್ ತಿರುಕ್ಕೋಳೂರ್ ಕ್ಕೇ, 

ಮನೈಕ್ಕೂ ವಾನ್ ಪೞಿಯುಮ್ ನಿನೈಯಾಳ್ ಶೆಲ್ಲವೈತ್ತನಳೇ. 



ನಿನೈಕ್ಕಿಲೇನ್ = \(ಹೀಗಾಗುವುದೆಂದು\) ನಾನು ಸ್ವಲ್ಪವೂ ಯೋಚಿಸಿರಲಿಲ್ಲ, ತೆಯ್ ವಙ್ಗಳ್ = ದೈವಗಳೇ, ನೆಡುಕಣ್ = ವಿಶಾಲವಾದ ಕಣ್ಣುಗಳ, ಇಳಮಾನ್ = ಎಳೆಯ ಜಿಂಕೆಯು \(ನನ್ನ ಮಗಳು\), ಇನಿ ಪೋಯ್ = ಇನ್ನು ಹೋಗಿ, ಅನೈತ್ತು ಉಲಹುಮ್ ಉಡೈಯ = ಸಮಸ್ತ ಲೋಕಗಳನ್ನೂ ಉಳ್ಳ, ಅರವಿನ್ದ ಲೋಚನನೈ = ಅರವಿಂದಲೋಚನನನ್ನು, ತಿನೈತ್ತು ಅನೈಯುಮ್ ವಿಡಾಳ್ = ಎಳ್ಳಷ್ಟು ಅಲ್ಪಕಾಲವೂ ಬಿಡಳು, ಅವನ್ ಶೇರ್ = ಅವನು ನೆಲಸಿರುವ, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೇ, ಮನೈಕ್ಕೂ = ಮನೆತನಕ್ಕೆ ಬರುವ, ವಾನ್ ಪೞಿಯುಮ್ = ಬಲು ದೊಡ್ಡ ಅಪವಾದವನ್ನೂ, ನಿನೈಯಾಳ್ = ನೆನೆಯಳು, ಶೆಲ್ಲವೈತ್ತನಳೇ= ಹೊರಟೇ ಹೋದಳಲ್ಲ. 



ದೈವಗಳೇ, ಹೀಗಾಗುವುದೆಂದು ನಾನು ಸ್ವಲ್ಪವೂ ಯೋಚಿಸಿರಲಿಲ್ಲ. ವಿಶಾಲವಾದ ಕಣ್ಣುಗಳ ಎಳೆಯ ಜಿಂಕೆಯು \(ನನ್ನ ಮಗಳು\) ಇನ್ನೂ ಹೋಗಿ, ಸಮಸ್ತಲೋಕಗಳೂ ಉಳ್ಳ ಅರವಿಂದಲೋಚನನನ್ನು ಎಳ್ಳಷ್ಟು ಅಲ್ಪಕಾಲವೂ ಬಿಡಳು. ಮನೆತನಕ್ಕೆ ಬರುವ ಭಾರಿ ಅಪವಾದವನ್ನೂ ನೆನೆಯದೆ, ಅವನು ನೆಲಸಿರುವ ತಿರುಕ್ಕೋಳೂರಿಗೆ ಹೊರಟೇಹೋದಳಲ್ಲ\!



ತಾಯಿ ಹೇಳುತ್ತಾಳೆ: ವಿಶಾಲವಾದ ಕಣ್ಣುಗಳುಳ್ಳ ಎಳೆಯ ಜಿಂಕೆಯಂತೆ ಬೆದರುವ ಸ್ವಭಾವದ ನನ್ನ ಎಳೆಯ ಹರೆಯದ ಮಗಳು ಒಂಟಿಯಾಗಿ, ತನ್ನ ಮನೆಬಿಟ್ಟು ಹೋಗುವುದರಿಂದ, ಮನೆತನದ ಗೌರವವನ್ನು ಕಳೆಯುವುದಲ್ಲದೆ, ಶಾಶ್ವತವಾದ ಅಪಖ್ಯಾತಿಯನ್ನು ಅದಕ್ಕೆ ಹೊರಿಸಿದಂತಾಗುವುದಿಲ್ಲವೇ? ಅದು ಯಾವುದನ್ನೂ ಲೆಕ್ಕಿಸದೆ, ಅವಳು ತಿರುಕ್ಕೋಳೂರಿಗೆ ಹೊರಟುಹೋದಳಲ್ಲ\! ಸಮಸ್ತಲೋಕಗಳಿಗೂ ಆಧಾರನಾಗಿ, ಅರವಿಂದಲೋಚನನಾಗಿರುವ ಸರ್ವೇಶ್ವರನನ್ನೇ ನಂಬಿ, ಎಡೆಬಿಡದಂತೆ ಸೇವೆ ಮಾಡುವುದಕ್ಕಾಗಿ ಅವಳು ತಿರುಕ್ಕೋಳೂರಿಗೆ ಹೋದದ್ದು. ನನ್ನ ದೌರ್ಭಾಗ್ಯ ಎಂಥಾದ್ದು ಕಂಡಿರಾ\! 



ಭಗವಂತನನ್ನೇ ತನ್ನ ಸರ್ವಸ್ವವೆಂದು ನಂಬಿ ನಡೆದುಕೊಳ್ಳುವ ಭಕ್ತನಿಗೆ ಅವನ ಹೊರತು ಬೇರೆ ಯಾವುದೂ ಬೇಡವಾಗುತ್ತದೆ. ಭಗವಂತನೊಬ್ಬನೇ ನಿತ್ಯನೆಂದೂ, ಮಿಕ್ಕೆಲ್ಲವೂ ನಶ್ವರವೆಂದೂ ನಂಬಿ, ಅವನನ್ನು ದೃಢವಾಗಿ ಆಶ್ರಯಿಸಿ, ನಿತ್ಯಾನಂದವನ್ನು ಅವನು ಸೂರೆಗೊಳ್ಳುತ್ತಾನೆ. ಹೀಗಿರುವಾಗ, ಅವನಿಗೆ ಖ್ಯಾತಿ, ಅಪಖ್ಯಾತಿಗಳಗೊಡವೆಯುಂಟೆ? 



೧೧. ವೈತ್ತಮಾನಿದಿಯಾಮ್ ಮದುಶೂದನೈಯೇಯಲಟ್ರಿ,

ಕೊತ್ತಲರ್ ಪೊೞಿಲ್ ಶೂೞ್ ಕುರುಹೂರ್ ಚ್ಚಾಡಹೋಪನ್ ಶೊನ್ನ,

ಪತ್ತುನೂಟ್ರುಳಿಪ್ಪತ್ತು ಅವನ್ ಶೇರ್ ತಿರುಕ್ಕೋಳೂರ್ ಕ್ಕೇ,

ಶಿತ್ತಮ್ ವೈತ್ತುರೈಪ್ಪಾರ್ ತಿಹೞ್ ಪೊನ್ನುಲಹಾಳ್ ವಾರೇ. 



ವೈತ್ತ = ಭದ್ರವಾಗಿ ಇರಿಸಿರುವ \(ಕಾಪಾಡಿಕೊಂಡು ಬರುವ\), ಮಾನಿದಿಯಮ್ = ಮಹಾನಿಧಿಯಾಗಿರುವ, ಮದುಶೂದನೈಯೇ = ಮಧುಸೂದನನನ್ನೇ, ಅಲಟ್ರಿ = ಕೂಗಿ ಕರೆಯುತ್ತಾ, ಕೊತ್ತು ಅಲರ್ = ಗೊಂಚಲುಗೊಂಚಲಾಗಿ ಅರಳಿರುವ ಹೂಗಳ ಪೊೞಿಲ್ ಶೂೞ್ = ಉಪವನಗಳಿಂದ ಸುತ್ತುವರಿದ, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ್ಶೊನ್ನ = ಶಠಗೋಪನುಹೇಳಿದ \(ನಮ್ಮಾಳ್ವಾರರು ಹೇಳಿದ\), ಪತ್ತುನೂಟ್ರುಳ್ = ಹತ್ತುನೂರುಗಳಲ್ಲಿ \(ಒಂದು ಸಾವಿರ ಪಾಶುರಗಳಲ್ಲಿ\), ಇ-ಪತ್ತು = ಈ ಹತ್ತು ಪಾಶುರಗಳು, ಅವನ್ ಶೇರ್ = ಅವನು ನೆಲಸಿರುವ, ತಿರುಕ್ಕೋಳೂರ್ ಕ್ಕೇ = ತಿರುಕ್ಕೋಳೂರಿಗೇ, ಶಿತ್ತಮ್ ವೈತ್ತು = ಚಿತ್ತವನ್ನಿಟ್ಟು, ಉರೈಪ್ಪಾರ್ = ಹೇಳುವವರು, ತಿಹೞ್= ಹೊಳೆಯುವ, ಪೋನ್ ಉಲಹು = ಚಿನ್ನದ ಲೋಕವನ್ನು \(ಪರಮಪದವನ್ನು\),ಆಳ್ ವಾರೇ = ಆಳುವವರೇ ಆಗುತ್ತಾರೆ. 



ಭದ್ರವಾಗಿ ಇರಿಸಿ ಕಾಪಾಡಿಕೊಂಡು ಬರುವ ಮಹಾನಿಧಿಯಾಗಿರುವ ಮಧುಸೂದನನನ್ನೇ ಕೂಗಿ ಕರೆಯುತ್ತಾ, ಗೊಂಚಲು ಗೊಂಚಲಾಗಿ ಅರಳಿರುವ ಹೂಗಳ ಉಪವನಗಳಿಂದ ಸುತ್ತುವರಿದಿರುವ ತಿರುಕ್ಕೂರುಹೂರಿನ ಶಠಗೋಪನು\(ನಮ್ಮಾಳ್ವಾರರು\) ಹೇಳಿದ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತನ್ನು ಅವನು ನೆಲಸಿರುವ ತಿರುಕ್ಕೋಳೂರಿಗೇ ಸಂಬಂಧಿಸಿದ್ದನ್ನು ಚಿತ್ತವನ್ನಿಟ್ಟು ಹೇಳುವವರು ಹೊಳೆಯುವ ಚಿನ್ನದ ಲೋಕವನ್ನು\(ಪರಮಪದವನ್ನು\) ಆಳುವವರೇ ಆಗುತ್ತಾರೆ. 



ಪ್ರಕೃತಿರಮ್ಯವಾದ ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\) ಅತ್ಯಂತ ಬೆಲೆಬಾಳುವ ಮಹಾನಿಧಿಯಂತೆ ಭದ್ರವಾಗಿ ಅಂತರಂಗದಲ್ಲಿ ಇರಿಸಿ, ಕಾಪಾಡಿಕೊಂಡು ಬರುವ ಸರ್ವೇಶ್ವರನನ್ನು ಕುರಿತು ಒಂದು ಸಾವಿರ ಪಾಶುರಗಳಲ್ಲಿ ಕೊಂಡಾಡಿದ್ದಾನೆ. ಅವುಗಳಲ್ಲಿ ಈ ಹತ್ತು ಪಾಶುರಗಳು ತಿರುಕ್ಕೋಳೂರಿನಲ್ಲಿ ಅರ್ಚಾಸ್ವರೂಪಿಯಾಗಿ ನೆಲಸಿರುವ ಮಧುಸೂದನನಾದ ಭಗವಂತನನ್ನು ಹೊಗಳಿ ಹಾಡುವುವು. ಆ ಅರ್ಚಾವತಾರಿಯಾದ ಭಗವಂತನಲ್ಲೇ ದೃಢವಾಗಿ ಚಿತ್ತವಿಟ್ಟು, ಈ ಹತ್ತು ಪಾಶುರಗಳನ್ನು ಒಮ್ಮನದಿಂದ ಹಾಡಿ ಭಗವಂತನನ್ನು ಕೊಂಡಾಡುವವರು ತಪ್ಪದೆ ಪರಮಪದವನ್ನು ಸೇರುತ್ತಾರೆ ಮತ್ತು ಅಲ್ಲಿನವಾಲ್ಲಿ ಮಾನ್ಯರಾಗುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ.



\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಆರನೆಯ ದಶಕ ಏಳನೆಯತಿರುವಾಯ್ಮೊೞಿ



೮. ಪೊನ್ನುಲಹಾಳೀರೋ



೧. ಪೊನ್ನುಲಹಾಳೀರೋ ಪುವನಿಮುೞುದಾಳೀರೋ,

ನನ್ನಲಪ್ಪುಳ್ಳಿನಙ್ಗಾಳ್ ವಿನೈಯಾಟ್ಟಿಯೇನ್ ನಾನಿರನ್ದೇನ್,

ಮುನ್ನುಲಹಙ್ಗಳೆಲ್ಲಾಮ್ ಪಡೈತ್ತ ಮುಹಿಲ್ ವಣ್ಣನ್ ಕಣ್ಣನ್,

ಎನ್ನಲಮ್ ಕೊಣ್ಡ ಪಿರಾನ್ ತನಕ್ಕು –ಎನ್ನಿಲೈಮೈಯುರೈತ್ತೇ.



ಪೊನ್ ಉಲಹು ಆಳೀರೋ = ಪರಮಪದವನ್ನು ಆಳುವಂತಾಗಿರಿ, ಪುವನಿ ಮುೞುದು ಆಳೀರೋ = ಸಮಸ್ತ ಭೂಮಂಡಲವನ್ನೇ ಆಳುವಂತಾಗಿರಿ, ನಲ್ ನಲಮ್ = ಒಳ್ಳೆಯ ಸದ್ಗುಣಗಳುಳ್ಳ, ಪುಳ್ ಇನಙ್ಗಾಳ್ = ಪಕ್ಷಿಸಮೂಹಗಳೇ,ವಿನೈಯಾಟ್ಟಿಯೇನ್ = ಮಹಾಪಾಪಿಷ್ಠಳು ನಾನು, ನಾನ್ ಇರನ್ದೇನ್ = ನಾನು \(ನಿಮ್ಮನ್ನು\) ಪ್ರಾರ್ಥಿಸುತ್ತೇನೆ, ಮುನ್ = ಪ್ರಾರಂಭದಲ್ಲಿ, ಉಲಹಙ್ಗಳ್ ಎಲ್ಲಾಮ್ = ಸಮಸ್ತ ಲೋಕಗಳನ್ನೂ, ಪಡೈತ್ತ = ಪಡೆದುಕೊಂಡ \(ಸೃಷ್ಟಿಸಿದ\), ಮುಹಿಲ್ ವಣ್ಣನ್ = ಮುಗುಲವಣ್ಣನಾದ, ಕಣ್ಣನ್ = ಅತ್ಯಾಕರ್ಷಕನು ಎನ್ ನಲಮ್ ಕೊಣ್ಡ = ನನ್ನನಲ್ಮೆಗಳನ್ನೆಲ್ಲಾ \(ಒಳ್ಳೆಯ ಗುಣಗಳನ್ನು\) ಅಪಹರಿಸಿದ ಪಿರಾನ್ ತನಕ್ಕು = ಪರಮಪುರುಷನಿಗೆ, ಎನ್ ನಿಲೈಮೈ = ನನ್ನ ದುಸ್ಥಿತಿಯನ್ನು, ಉರೈತ್ತೇ = ಬಿನ್ನವಿಸಿಯೇ.



ಒಳ್ಳೆಯ ಸದ್ಗುಣಗಳುಳ್ಳ ಪಕ್ಷಿಸಮೂಹಗಳೇ, ಮಹಾಪಾಪಿಷ್ಠಳಾದ ನಾನು ನಿಮ್ಮನ್ನು ಪ್ರಾರ್ಥಿಸುತ್ತೇನೆ. ಪ್ರಾರಂಭದಲ್ಲಿ ಸಮಸ್ತಲೋಕಗಳನ್ನೂ ಸೃಷ್ಟಿಸಿದ ಮುಗಿಲವಣ್ಣನಾದ ಅತ್ಯಾಕರ್ಷಕನಿಗೆ, ನನ್ನ ಒಳ್ಳೆಯಗುಣಗಳನ್ನೆಲ್ಲಾ ಅಪಹರಿಸಿದ ಪರಮಪುರುಷನಿಗೆ, ನನ್ನ ದುಃಸ್ಥಿತಿಯನ್ನು ನೀವು ಭಿನ್ನವಿಸಿಯೇ, ಪರಮಪದವನ್ನುಆಳುವಂತಾಗಿರಿ, ಇಲ್ಲವೇ ಸಮಸ್ತಭೂಮಂಡಲವನ್ನೇ ಆಳುವಂತಾಗಿರಿ. 



ಈತಿರುವಾಯ್ ಮೊೞಿಯ ಪಾಶುರಗಳಲ್ಲಿ ಆಳ್ವಾರರು ನಾಯಕಿಯಾಗಿ ತಮ್ಮ ವಿರಹಸಂಕಟವನ್ನು, ತಮ್ಮ ಸರ್ವಸ್ವವನ್ನೂ ಕಸಿದುಕೊಂಡಿರುವ ಪರಮಪುರುಷನಾದ ಭಗವಂತನಲ್ಲಿ ಬಿನ್ನವಿಸುವಂತೆ, ಸ್ವಚ್ಛಂದವಾಗಿ ಹಾರಾಡುವ ಬಗೆಬಗೆಯ ಪಕ್ಷಿಸಮೂಹಗಳನ್ನು ದೌತ್ಯನಡೆಸುವಂತೆ ಬೇಡಿಕೊಳ್ಳುತ್ತಾಳೆ. 



ಪಕ್ಷಿಗಳು ಭೂಮಿಯನ್ನೂ ಆಕಾಶವನ್ನೂ ತಮ್ಮಿಷ್ಟದಂತೆ ಬಳಸಿಕೊಳ್ಳತಕ್ಕವು. ಅವುಗಳ ವಾಸ ಭೂಮಿಯ ಮೇಲೆ, ಸಂಚಾರ, ಹಾರಾಟಗಳೆಲ್ಲ ಆಕಾಶದಲ್ಲಿ ಭೂಮಿಗೆ ಅಂಟಿರುವಾಗ, ಅಲ್ಲಿನ ಕಷ್ಟಕಾರ್ಪಣ್ಯಗಳಲ್ಲಿ ಭಾಗಿಗಳಾಗಿದ್ದರೂ, ಭೂಮಿಯನ್ನು ಬಿಟ್ಟಕೂಡಲೇ ಅದನ್ನೆಲ್ಲಾ ಮರೆತು ಆನಂದದಿಂದ ಇರತಕ್ಕವು. ಇದು ಅವುಗಳ ಸದ್ಗುಣ. 



’ನಾಯಕಿ’ ಹೇಳುತ್ತಾಳೆ: ಪಕ್ಷಿಸಮೂಹಗಳೇ, ಕಷ್ಟಪಡುವವರಿಗೆ, ದುಃಖಗಳಿಗೆ, ವಿರಹಿಗಳಿಗೆ ನೀವು ಉಪಕಾರಮಾಡುವ ಒಳ್ಳೆಯ ಗುಣಸ್ವಭಾವವನ್ನುಳ್ಳವರು.ಪರಮಪದದಲ್ಲಿರುವವನೂ, ಅತ್ಯಾಕರ್ಷಕನೂ, ಮುಗಿಲವಣ್ಣನೂ, ಎಲ್ಲಾ ಲೋಕಗಳನ್ನೂ ಸೃಷ್ಟಿಸಿದವನೂ ಆದ ಪರಮಪುರುಷನು ನನ್ನ ಸರ್ವಸ್ವವನ್ನೂ ಕಸಿದುಕೊಂಡು ಹೋಗಿದ್ದಾನೆ. ಅವನಿಂದ ಅಗಲಿರುವ ದುಃಸ್ಥಿತಿಗೆ ನನ್ನನ್ನು ತಂದಿಟ್ಟಿದ್ದಾನೆ. ನೀವು ಅವನ ಬಳಿಗೆ ಹೋಗಿನನ್ನೀದುಃಸ್ಥಿತಿಯನ್ನು ಬಿನ್ನವಿಸಿ, ನನ್ನನ್ನು ಕನಿಕರಿಸುವಂತೆ ಮಾಡಿರಿ. ನಿಮ್ಮ ಈ ಉಪಕಾರಕ್ಕೆ ಭೂಮಂಡಲವನ್ನೂ ಪರಮಪದವನ್ನೂ ಆಳುವಂತಾಗಿರಿ. 



ಉಪಕಾರಕ್ಕೆ ಪ್ರತ್ಯುಪಕಾರ ಮಾದುವುದು ಧರ್ಮ. ಭಗವಂತನಿಂದ ಅಗಲಿ, ಕೊರಗುತ್ತಾ ಬಂಧನದಲ್ಲಿರುವ ನಾಯಕಿಗೆ ಉಪಕಾರಮಾಡಿ, ಅವಳು ತನ್ನಪರಮಪುರುಷನನ್ನು ಸೇರುವಂತೆ ಮಾಡುವ ಮಹದುಪಕಾರಕ್ಕೆ ಇಹ-ಪರಗಳೆರಡನ್ನೂ ಕೊಟ್ಟರೂ ತೀರದು ಎನ್ನಲಾಗುತ್ತದೆ. 



೨. ಮೈಯಮರ್ ವಾಳ್ ನೆಡುಙ್ಗಣ್ ಮಙ್ಗೈಮಾರ್ ಮುನ್ಬೆನ್ ಕೈಯಿರುನ್ದು,

ನಿಯ್ಯಮರಿನ್ನಡಿಶಿಲ್ನಿಚ್ಚಲ್ ಪಾಲೊಡು ಮೇವೀರೋ? 

ಕೈಯಮರ್ ಚಕ್ಕರತ್ತುಎನ್ ಕನಿವಾಯ್ ಪ್ಪೆರುಮನೈಕ್ಕಣ್ಡು,

ಮೆಯ್ಯಮರ್ ಕಾದಲ್ ಶೊಲ್ಲಿಕ್ಕಿಳಿಹಾಳ್\! ವಿರೈನ್ದೋಡಿವನ್ದೇ.



ಮೈ ಅಮರ್ = ಕಾಡಿಗೆ ತೀಡಿರುವ, ವಾಳ್ = ಸುಂದರವಾದ, ನೆಡುಕಣ್ = ವಿಶಾಲವಾದ ಕಣ್ಣುಗಳ, ಮಙ್ಗೈಮಾರ್ = ಯುವತಿಯರ, ಮುನ್ಬು = ಮುಂದೆ, ಎನ್ ಕೈ ಇರುನ್ದು= ನನ್ನಕೈಯಿಂದಲೇ, ನೆಯ್ ಅಮರ್ = ತುಪ್ಪದಿಂದ ಕೂಡಿದ, ಇನ್ = ಇನಿದಾದ, ಅಡಿಶಲ್ = ಅನ್ನವನ್ನೂ, ನಿಚ್ಚಲ್ = ನಿತ್ಯವೂ, ಪಾಲೊಡು = ಹಾಲನ್ನೂ ಮೇವೀರೋ =ಉಣ್ಣುವಿರಂತೆ, ಕೈ ಅಮರ್ = ಕೈಯಲ್ಲಿ ಧರಿಸಿರುವ, ಚಕ್ಕರತ್ತು = ಚಕ್ರಾಯುಧವನ್ನುಳ್ಳ, ಎನ್ = ನನ್ನ, ಕನಿವಾಯ್ =ತೊಂಡೇಹಣ್ಣಿನಂಥ ಚೆಂದುಟಿಯುಳ್ಳ, ಪೆರುಮಾನೈ ಕಣ್ಡು = ಪರಮಪುರುಷನನ್ನು ಕಂಡು, ಮೈಯ್ ಅಮರ್ = ಮೈಯಲ್ಲಿ ತುಂಬಿರುವ, ಕಾದಲ್ ಶೊಲ್ಲಿ = ಪ್ರೇಮವನ್ನು ತಿಳಿಸಿ, ಕಿಳಿಹಾಲ್= ಗಿಳಿಗಳೇ, ವಿರೈನ್ದು = ಬೇಗ, ಓಡಿ ವನ್ದು = ಓಡಿ ಬಂದು.

ಗಿಳಿಗಳೇ, ಕೈಯಲ್ಲಿ ಚಕ್ರಾಯುಧವನ್ನು ಧರಿಸಿರುವ, ತೊಂಡೆಹಣ್ಣಿನಂಥ ಎಂದುಟಿಯ ಪರಮಪುರುಷನನ್ನು ಕಂಡು, ನನ್ನ ಮೈಯಲ್ಲಿ ಕಂಡು, ನನ್ನ ಮೈಯಲ್ಲಿ ತುಂಬಿರುವ ಪ್ರೇಮವನ್ನು ತಿಳಿಸಿ, ಬೇಗ ಓಡಿಬಂದು, ಕಾಡಿಗೆ ತೀಡಿರುವ, ಸುಂದರವಾದ ವಿಶಾಲವಾದ ಕಣ್ಣುಗಳ ಯುವತಿಯರ ಎದುರಲ್ಲಿ ನನ್ನ ಕೈಯಿಂದಲೇ ತುಪ್ಪ ಬೆರೆಸಿದ ಇನಿದಾದ ಅನ್ನವನ್ನೂ ಹಾಲನ್ನೂ ಉಣ್ಣುವಿರಂತೆ. 



ಹಿಂದಿನ ಪಾಶುರದಲ್ಲಿ ಪಕ್ಷಿಗಳೇ \(ಪಕ್ಷಿಗಳ ಹಿಂಡುಗಳೇ\) ಎಂದು ಸಂಬೋಧಿಸಲಾಯಿತು. ಗಗನದಲ್ಲಿ ಮೇಲಮೇಲಕ್ಕೆ ಬಲು ಎತ್ತರಕ್ಕೆ ಹಾರಿ ಹೋಗುವ ಹಕ್ಕಿಗಳು ಅವು ಎಂದು ತೋರುತ್ತದೆ. ಅವು ಪರಮಪುರುಷನಿಗೆ ಮುಟ್ಟಿಸುವ ತನ್ನ ವ್ಯಾಮೋಹ ವಾರ್ತೆಗೆ ಅವಕ್ಕೆ ಈ ಲೋಕವನ್ನೂ, ಪರಲೋಕವನ್ನೂ ನೀಡಿದ್ದಾಯಿತು. ಈ ಪಾಶುರದಲ್ಲಿ ಗಿಳಿಯ ಹಿಂಡನ್ನು ಕುರಿತು ಹೇಳಲಾಗುತ್ತಿದೆ. ಅವೇನು ಪಂಜರದ ಸಾಕುಗಿಳಿಗಳೋ, ಸಾಮಾನ್ಯವಾದ ಸ್ವಚ್ಛಂದ ಗಿಳಿಗಳೋ ಕಾಣೆ. ಅವು ಮಾಡುವ ಉಪಕಾರ್‍ಅಕ್ಕೆ ನಡೆಸುವ ಔತಣವನ್ನಾದರೂ ಗಮನಿಸೋಣ. 



ನಾಯಕಿ ಹೇಳುತ್ತಾಳೆ: ಗಿಳಿಗಳೇ, ನೀವು ಚಕ್ರಾಯುಧವನ್ನು ಧರಿಸಿರುವ \(ಪರಮಸಮರ್ಥನಾದ\), ತೊಂಡೆಹಣ್ಣಿನ ತುಟಿಗಳ \(ಅತ್ಯಾಕರ್ಷಕ ಸುಂದರನಾದ\) ಪರಮಪುರುಷನ ಬಳಿಗೆ ಹೋಗಿ, ನನ್ನ ಭರಿಸಲಾರದ ವ್ಯಾಮೋಹವನ್ನು ಅವನಲ್ಲಿ ಬಿನ್ನವಿಸಿ, ಬೇಗ ನನ್ನಲ್ಲಿಗೆ ಬಂದು ಬಿಡಿ. ನೀವು ಮಾಡುವ ಉಪಕಾರಕ್ಕೆ ಪ್ರತಿಯಾಗಿ, ಯುವತಿಯರಾದ ನನ್ನ ಗೆಳತಿಯರ ಕಣ್ಣ ಮುಂದೆಯೇ, ನನ್ನಕೈಯಿಂದಲೇ, ನಿಮಗೆ ತುಪ್ಪಾನ್ನವನ್ನು ಉಣಿಸುತ್ತೇನೆ. ಹಾಲನ್ನು ಕುಡಿಸುತ್ತೇನೆ. \(ತುಪ್ಪಾನ್ನವನ್ನೂ ಹಾಲನ್ನವನ್ನೂ ಉಣಿಸುತ್ತೇನೆ\). ನಿಮಗೆ ತೃಪ್ತಿಯನ್ನೂ ಸಂತೋಷವನ್ನೂನೀಡುತ್ತೇನೆ. 



೩. ಓಡಿವನ್ದೆನ್ ಕುೞಲ್ ಮೇಲ್ ಒಳಿಮಾಲಮರೂದೀರೋ,

ಕೂಡಿಯ ವಣ್ಡಿನಙ್ಗಾಳ್ ಕುರುನಾದುಡೈಯೈವರ್ ಹಟ್ಕಾಯ್,

ಆಡಿಯ ಮಾನೆಡುನ್ತೇರ್ಪ್ಪಡೈ ನೀಱಿೞಚ್ಚೆಟ್ರಪಿರಾನ್,

ಶೂಡಿಯ ತಣ್ ತುಳವಮುಣ್ಡತೂಮದುವಾಯ್ ಹಳ್ ಕೊಣ್ಡೇ. 



ಓಡಿ ವನ್ದು= ಓಡಿಬಂದು, ಎನ್ ಕುೞಲ್ ಮೇಲ್ = ನನ್ನ ತಲೆಗೂದಲಲ್ಲಿ ಮುಡಿದಿರುವ, ಒಳಿಮಾ ಮಲರ್ = ಪ್ರಕಾಶಿಸುವ ದೊಡ್ಡ ಹೂಗಳ ಮೇಲೆ, ಊದೀರೋ = ಊದಿರಿ, ಕೂಡಿಯ = ಒಟ್ಟುಗೂಡಿರುವ, ವಣ್ಡು ಇನಙ್ಗಾಳ್ = ದುಂಬಿಯ ಹಿಂಡುಗಳೇ, ಕುರುನಾದು ಉಡೈಯ =ಕುರುನಾಡನ್ನುಳ್ಳ, ಐವರ್ ಹಟ್ಕು ಆಯ್= ಐವರಿಗೆ ಒದಗಿಬಂದು, ಆಡಿಯ = ಓಡಾಡು \(ಹರಿದಾಡು\)ತ್ತಿರುವ ಮಾ =ದೊಡ್ಡ, ನೆಡು= ವಿಸ್ತಾರವಾದ, ತೇರ್ ಪಡೈ = ತೇರಿನ ಸೈನ್ಯವನ್ನು, ನೀಱು ಎೞ = ಪುಡಿಪುಡಿಯಾಗುವಂತೆ, ಶೆಟ್ರ = ನಾಶಮಾಡಿದ, ಪಿರಾನ್ = ಪರಮಪುರುಷನು, ಶೂಡಿಯ = ಮುಡಿದಿರುವ, ತಣ್ = ತಂಪಾದ, ತುಳವಮ್ = ತುಲಸಿಯನ್ನು, ಉಣ್ಡಕ್ = ಉಂಡ, ತೂ ಮದುವಾಯ್ ಹಳ್ ಕೊಣ್ಡೇ = ಪರಿಶುದ್ಧವಾದ ಜೇನುಸವಿದ ಬಾಯನ್ನಿಟ್ಟುಕೊಂಡೇ. 



ಒಟ್ಟುಗೂಡಿರುವ ದುಂಬಿಯ ಹಿಂಡುಗಳೇ, ಕುರುನಾಡನ್ನುಳ್ಳ ಐವರಿಗೆ ಒದಗಿ ಬಂದು, ನುಗ್ಗಿ ಹರಿದಾಡುವ ದೊಡ್ಡ ವಿಸ್ತಾರವಾದ ತೇರಿನ ಸೈನ್ಯವನ್ನು ಪುಡಿಪುಡಿಯಾಗುವಂತೆ ನಾಶಪಡಿಸಿದ ಪರಮಪುರುಷನು ಮುಡಿದಿರುವ ತಂಪಾದ ತುಲಸಿಯನ್ನುಂಡ ಶುದ್ಧವಾದ ಜೇನಿನ ಬಾಯನ್ನಿಟ್ಟುಕೊಂದೇ, ಓಡಿ ಬಂದು, ನನ್ನ ತಲೆಗೂದಲಿಗೆ ಮುಡಿದಿರುವ ಪ್ರಕಾಶಿಸುವ ದೊಡ್ಡಹೂಗಳಮೇಲೆ ಊದಿರಿ. 



ಹಿಂದಿನ ಎರಡು ಪಾಶುರಗಳಲ್ಲಿ ’ನಾಯಕಿ’ ತನಗೆ ಉಪಕಾರ ಮಾಡಿದ ಪಕ್ಷಿಗಳಿಗೆ ಪ್ರತಿಯಾಗಿ ತಾನು ತನ್ನ ಕೈಯಲ್ಲಿ ಸಾಧ್ಯವಾದದ್ದನ್ನೂ ಸಾಧ್ಯವಾಗಿದ್ದನ್ನೂ ಸೂರೆಗೊಳ್ಳುವಂತೆ ಮಾಡುವೆನೆಂದಳಷ್ಟೆ. ಈ ಬಗೆಯ ಕೊಡುಗೆಯ ಬಗೆಗೆ ಅವಳಿಗೆ ಹೇಗೆನ್ನಿಸಿತೋ ಕಾಣೆ. ಈ ಪಾಶುರದಲ್ಲಿ ತನಗೆ ಭಗವಂತನ ಕಡೆಯ ’ಪ್ರಸಾದ’ ಒಂದು ವಿಧದ \(ರೂಪದಲ್ಲಿ\) ಸೇರಿದರೆ ಸಂತೋಷವಾಗುವುದು ಎಂಬಂತೆ, ಅವಳು ದುಂಬಿಗಳನ್ನು ಕುರಿತು ಹೇಳುತ್ತಾಳೆ. 



ನಾಯಕಿ ಹೇಳುತ್ತಾಳೆ: ಹಿಂಡುಹಿಂಡಾಗಿ ಚಲಿಸುತ್ತಿರುವ ಸುಂದರವಾದ ದುಂಬಿಗಳೇ, ಧರ್ಮಕ್ಕೇ ಜಯತರುವಂತೆ ಪಂಚಪಾಂಡವರಿಗೆ ಸಹಾಯಕನಾಗಿ ನಿಂತು, ಕುರುಕ್ಷೇತ್ರದ ಮಹಾಭಾರತ ಯುದ್ಧದಲ್ಲಿ, ಅವರ ಮೇಲೆ ನುಗ್ಗಿಬರುತ್ತಿದ್ದ ಬಲುದೊಡ್ಡ ಚತುರಂಗ ಬಲವನ್ನು ನುಚ್ಚುನುರಿ ಮಾಡಿದ ಪರಮಪುರುಷನು ತನ್ನ ಕಿರೀಟದಲ್ಲಿ ಮುಡಿದಿರುವ ಪರಿಮಳ ತುಂಬಿದ ತುಲಸಿಯ ದಂಡೆಯ ಮಕರಂದವನ್ನು ಸವಿಯುತ್ತಾ ಇರುವ ನೀವು, ಹಾಗೆಯೇ ನನ್ನ ಬಳಿಗೆ ಬನ್ನಿ. ನನ್ನ ತಲೆಯಲ್ಲಿ ಮುಡಿದಿರುವ ಹೂವಿನ ಮೇಲೆ, ಆ ಪರಿಮಳಿಸುವ ಪರಾಗಗಳನ್ನು, ಅವನ ಕೃಪಾಪ್ರಸಾದವಾಗಿ, ಉದುರಿಸಿ, ನನಗೆ ಹರ್ಷವನ್ನು ತನ್ನಿ. 



೪. ತೂಮದುವಾಯ್ ಹಳ್ ಕೊಣ್ಡು ವನ್ದು ಎನ್ ಮುಲ್ಲೈ ಮೇಲ್ ತುಮ್ಬಿಹಾಳ್\!

ಪೂಮದುವುಣ್ಣಚ್ಚೆಲ್ಲಿಲ್ ವಿನೈಯೇನೈ ಪ್ಪೊಯ್ ಶೆಯ್ದಹನ್ ಱ,

ಮಾಮದುವಾರ್ ತಣ್ ತುೞಾಯ್ ಮುಡಿವಾನವರ್ ಕೋನೈಕ್ಕಣ್ಡು,

ಯಾಮಿದುವೋ ತಕ್ಕವಾಱು ಎನ್ನವೇಣ್ಡುಮ್ ಕಣ್ಡೀರ್ ನುಙ್ಗಟ್ಕೇ. 



ತೂ ಮದುವಾಯ್ ಹಳ್ ಕೊನ್ಡು ವನ್ದು = ಪರಿಶುದ್ಧವಾದ \(ಪವಿತ್ರವಾದ\) ಮಧುವಿನಲ್ಲಿಟ್ಟಿದ್ದ ಬಾಯನ್ನು ತಂದು, ಎನ್ ಮುಲ್ಲೈಮೇಲ್ = ನನ್ನ \(ನಾನು ಮುಡಿದಿರುವ\) ಮಲ್ಲಿಗೆ ಹೂಗಳ ಮೇಲೆ, ತುಮ್ಬಿಹಾಳ್ = ದುಂಬಿಗಳೇ, ಪೂಮದು ಉಣ್ಣ = ಹೂವಿನ ಮಧುವನ್ನು ಉಣ್ಣುವುದಕ್ಕೆ, ಶೆಲ್ಲಿಲ್ = ಹೋದರೆ, ವಿನೈಯೇನೈ= ದುಃಖಿಯಾಗಿರುವ ನನ್ನನ್ನು, ಪೊಯ್ ಶೆಯ್ದು = ವಂಚಿಸಿ, ಅಹನ್ ಱ = ಅಗಲಿರುವ, ಮಾಮದು ವಾರ್ = ಧಾರೆಯಂತೆ ವಿಪರೀತವಾಗಿ ಸುರಿಯುತ್ತಿರುವ, ತಣ್ ತುೞಾಯ್ ಮುಡಿ = ತಂಪಾದ ತುಲಸಿಯ ಹಾರ್‍ಅವನ್ನು ಮುಡಿದಿರುವ, ವಾನವರ್ ಕೋನೈಕಣ್ಡು = ಪರಮಪದವಾಸಿಗಳ ಒಡೆಯನನ್ನು ಕಂಡು, ಯಾಮ್ = ನಾವು, ಇದುವೋ = ಇದೋ, \(ಈ ಮಧುಪಾನಕ್ಕೆ\), ತಕ್ಕ ಆಱು = ತಕ್ಕ ಹಾಗೆ \(ಬಂದಿದ್ದೇವೆ\), ಎನ್ನವೇಣ್ಡುಮ್ ಕಣ್ಡೀರ್ = ಎನ್ನಬೇಕು ಕಂಡಿರಾ, ನುಙ್ಗಟ್ಕೇ = ನೀವುಗಳೇ \(ನಿಮಗೆ ನೀವೇ\).



ಪರಿಶುದ್ಧವೂ ಪವಿತ್ರವೂ ಆದ ಮಧುವಿನಲ್ಲಿಟ್ಟಿದ್ದ ಬಾಯನ್ನು, ದುಂಬಿಗಳೇ, ನನ್ನಮಲ್ಲಿಗೆ ಹೂವಿನ ಮೇಲೆ, ಹೂ ಮಧುವನ್ನುಣ್ಣಲು ಹೋದರೆ, ವಿರಹದಿಂದ ದುಃಖಪಡುತ್ತಿರುವ ನನ್ನನ್ನು ವಂಚಿಸಿಅಗಲಿರುವ, ಧಾರೆಯಂತೆ ಮಧುವನ್ನುಸುರಿಸುತ್ತಿರುವ, ತಂಪಾದ ತುಲಸಿಯ ಹಾರವನ್ನು ಮುಡಿದಿರುವ, ಪರಮಪದವಾಸಿಗಳ ಒಡೆಯನನ್ನು ಕಂಡು, ಇದೋ ನಾವು ಈ ಮಧುಪಾನಕ್ಕೆ ತಕ್ಕ ಹಾಗೆ ಬಂದಿದ್ದೇವೆ’ ಎಂದು ನಿಮಗೆ ನೀವೇ ಎನ್ನಬೇಕು ಕಂಡಿರಾ\! 



ಈ ಪಾಶುರದಲ್ಲಿ ನಾಯಕಿ ತಾನು ಪರಮಪದದ ಒಡೆಯನನ್ನು ಕೈಹಿಡಿಯಲು ತಕ್ಕವಳು ಎಂಬುದನ್ನು ಬಹಳ ಚಮತ್ಕಾರವಾಗಿ ದುಂಬಿಗಳ ಮೂಲಕ ಹೇಳಿಸಬಯಸುತ್ತಾಳೆ, ಇಲ್ಲಿ ದುಂಬಿಗಳು ದೌತ್ಯ ನಡೆಸುತ್ತವೆ. 



ನಾಯಕಿ ಹೇಳುತ್ತಾಳೆ: ದುಂಬಿಗಳೇ, ಪರಮಪುರುಷನಾದ ಭಗವಂತನು ಮುಡಿದಿರುವ ತುಲಸಿಯ ಹಾರದಿಂದ ಪರಿಶುದ್ಧವೂ ಪವಿತ್ರವೂ ಆದ ಮಧುವನ್ನುಂಡು ಬಂದವರು ನೀವು. ಇಲ್ಲಿಗೆ ಬಂದು ಈಗ ನಾನು ಮುಡಿದಿರುವ ಪರಿಮಳಿಸುವ ಮಲ್ಲಿಗೆ ಹೂವಿನಲ್ಲಿ ಹೂಮಧುವನ್ನು ಉಣ್ಣುತ್ತಿದ್ದೀರಿ. ನೀವುಮತ್ತೆ ಪರಮಪುರುಷನ ಬಳಿಗೆ ಹೋಗುವುದಾದರೆ, ಅವನಲ್ಲಿ ನನ್ನ ಅಗಲಿಕೆಯ ಸಂಕಟವನ್ನು ತಿಳಿಸಿ, ಅಲ್ಲದೆ, ನನ್ನ ಬಳಿ ಪಾನ ಮಾಡಿದ ಹೂ ಮಧುವಿನ ರುಚಿಯೂ, ಪರಮಪುರುಷನ ಬಳಿಯಲ್ಲಿ ಮಾಡುವ ತುಲಸಿಯ ಮಧುವಿನ ರೂಚಿಯೂ ಸರಿಸಮವಾದುವೆಂದೂ, ನೀವು ಸ್ವಾಮಿಯ ಬಳಿಯಲ್ಲಿ ಮಧುಪಾನಮಾಡಲು ತಕ್ಕ ಹಾಗೆ ಸಿದ್ಧವಾಗಿ ಬಂದಿರುವುದಾಗಿಯೂ ಅವನಲ್ಲಿ ತಪ್ಪದೆ ಬಿನ್ನವಿಸಿ. 



’ನಾಯಕಿ’ಯು ಎಲ್ಲ ವಿಧದಲ್ಲೂ ಪರಮಪುರುಷನಿಗೆ ತಕ್ಕವಳೆಂದೂ, ಅವಳನ್ನು ಸ್ವಾಮಿಯು ಸ್ವೀಕರಿಸಲೇಬೇಕೆಂದೂ ಹೇಳಿದಂತೆ. 



೫. ನುಙ್ಗಟ್ಕುಯಾನುರೈಕ್ಕೇನ್ ಮಮ್ಮಿನ್ ಯಾನ್ ವಳರ್ ತ್ತ ಕಿಳಿಹಾಳ್\! 

ವೆಙ್ಗಣ್ಪುಳ್ಳೂರ್ ನ್ದು ವನ್ದುವಿನೈಯೇನೈ ನೆಂಜಙ್ಗವರ್ನ್ದ,

ಶೆಙ್ಗಣ್ ಕರುಮುಹಿಲೈ ಶ್ಶೆಯ್ಯವಾಯ್ ಚ್ಚೆೞುಕಱ್ ಪಹತ್ತೈ,

ಎಙ್ಗುಚ್ಚೆನ್ ಱಾಹಿಲುಮ್ ಕಣ್ಡು ಇದುವೋ ತಕ್ಕವಾಱಿನ್ ಮಿನೇ. 



ನುಙ್ಗಟ್ಕು = ನಿಮಗೆ, ಯಾನ್ = ನಾನು, ಉರೈಕ್ಕೇನ್ = ಹೇಳುತ್ತೇನೆ, ವಮ್ಮೀನ್ = ಬನ್ನಿರಿ, ಯಾನ್ = ನಾನು, ವಳರ್ ತ್ತ = ಬೆಳೆಸಿದ ಕಿಳಿಹಾಲ್ = ಗಿಳಿಗಳೇ, ವೆಮ್ ಕಣ್ ಪುಳ್ = ಕೆಂಗಣ್ಣಿನ ಪಕ್ಷಿಯನ್ನು\(ಗರುಡನನ್ನು\), ಊರ್ ನ್ದು = ವಾಹನನಾಗಿ, ವನ್ದು = ಬಂದು, ವಿನೈಯೇನೈ = ವಿರಹದುಃಖಿತಳಾದ ನನ್ನ, ನೆಂಜೈ ಕವರ್ ನ್ದ = ಮನಸ್ಸನ್ನು ಅಪಹರಿಸಿದ, ಶೆಮ್ ಕಣ್ = \(ಕೆಂದಾವರೆಯಂತೆ\) ಕೆಂಪಗೆ ವಿಶಾಲವಾದ ಕಣ್ಣಿನ, ಕರುಮುಹಿಲೈ= ಕಾರ್ಮುಗಿಲನ್ನು, ಶೆಯ್ಯವಾಯ್ = ಕೆಂಪನೆಯ ತುಟಿಗಳ, ಶೆೞುಕಱ್ ಪಹತ್ತೈ= ಸುಂದರವಾದ ಕಲ್ಪವೃಕ್ಷವನ್ನು, ಎಙ್ಗು ಶೆನ್ ಱು ಆಹಿಲುಮ್ ಕಣ್ಡು = ಎಲ್ಲಿಗೆ ಹೋಗಿಯಾದರೂ ಕಂಡು, ಇದುವೋ = ಇದೇ ಅಲ್ಲವೇ, ತಕ್ಕಆಱು = ತಕ್ಕ ರೀತಿ, ಎನ್ ಮಿನೇ = ಎನ್ನಿರಿ. 



ನಾನು ಬೆಳೆಸಿದ ಗಿಳಿಗಳೇ, ಬನ್ನಿ ನಿಮಗೆ ನಾನು ಹೇಳುತ್ತೇನೆ. ಕೆಂಗಣ್ಣಿನ ಪಕ್ಷಿಯನ್ನು ವಾಹನವಾಗಿ ಬಂದು ವಿರಹದುಃಖಿತಳಾದ ನನ್ನ ಮನಸ್ಸನ್ನು ಅಪಹರಿಸಿದ ಕೆಂಪಗೆ \(ವಿಶಾಲವಾದ\) ಕಣ್ಣಿನ, ಕಾರ್ಮುಗಿಲನ್ನು, ಚೆಂದುಟಿಗಳ ಸುಂದರವಾದ ಕಲ್ಪವೃಕ್ಷವನ್ನು ಎಲ್ಲಿಗೆ ಹೋಗಿಯಾದರೂ ಕಂಡು, ’ಇದೇಯೋ ತಕ್ಕ ರೀತಿ?’ ಎನ್ನಿರಿ. 



ಹಿಂದಿನ ಪಾಶುರಗಳಲ್ಲಿ, ತನ್ನನ್ನು ವಂಚಿಸಿ, ವಿರಹಿಯನ್ನಾಗಿಸಿ, ಹೊರಟುಹೋದ ಪರಮಪುರುಷನಿಗಾಗಿ, ಪಕ್ಷಿಯ ಹಿಂಡುಗಳನ್ನು, ಗಿಳಿಯ ಹಿಂಡುಗಳನ್ನು, ದುಂಬಿಯಹಿಂಡುಗಳನ್ನು ದೌತ್ಯ ಬಿಡುತ್ತಾಳೆ. ಅವು ಪರಮಪದವನ್ನು ತಪುಪುವುವೆಂದು ಅವಳು ನಂಬಿದ್ದಳು. ಅವು ಅಲ್ಲಿಗೆ ಹೋದುವೋ, ಸ್ವಾಮಿಯನ್ನು ಕಂಡು ನಾಯಕಿಯ ಬಿನ್ನಹವನ್ನು ಅರಿಕೆಮಾಡಿದವೋ ತಿಳಿಯದು. ಆದ್ದರಿಂದ ಅವಳು ತನ್ನ ಸಾಕುಗಿಳಿಗಳನ್ನೇ ಈಗ ದೌತ್ಯ-ಬಿಡುತ್ತಾಳೆ. 



ನಾಯಕಿ ಹೇಳುತ್ತಾಳೆ: ನನ್ನ ಸಾಕು ಗಿಳಿಗಳೇ, ಬನ್ನಿ, ನಿಮಗೆ ಒಂದು ಮಾತನ್ನು ಹೇಳುತ್ತೇನೆ. ಗರುಡವಾಹನನಾಗಿ ಬಂದು, ನನ್ನನ್ನು ವಂಚಿಸಿ ನನ್ನ ಮನಸ್ಸನ್ನು ಅಪಹರಿಸಿದ, ಕೆಂದಾವರೆಯಂತೆ ಕಣ್ಣುಳ್ಳ, ಚೆಂದುಟಿಗಳ, ಕಾರ್ಮುಗಿಲ, ಸುಂದರವಾದ ಕಲ್ಪವೃಕ್ಷವನ್ನು ನೀವು ಕಂಡುಕೊಳ್ಳಲೇಬೇಕು. ಅವನು ಎಲ್ಲೇ ಇರಲಿ, ಅಲ್ಲಿಗೆ ಹೋಗಿ ’ಇದೇಯೋ ನಿನ್ನ ತಕ್ಕ \(ಯೋಗ್ಯವಾದ\) ನಡತೆ” ಎಂದು ಹೇಳಿ ಬನ್ನಿ. 



\(ಕೆಂದಾವರೆಯಂತೆ ಕಣ್ಣು\) ’ಶೆಙ್ಗಣ್’ ’ಶೆವ್ವಾಯ್’ ’ಶೆಯ್ಯವಾಯ್’ ಈ ಪದಗಳು ಭಗವಂತನ ಅತುಳ ಸೌಂದರ್ಯ, ಆಕರ್ಷಣೆಗಳನ್ನು ಸೂಚಿಸುತ್ತವೆ. ’ಕರುಮುಹಿಲ್’ ಎಂಬುದು ಕಾರ್ಮುಗಿಲಂತೆ ಅಪರಿಮಿತ ಔದಾರ್ಯವನ್ನು ಸೂಚಿಸುತ್ತದೆ. “ಕಱ್ ಪಹಮ್” ಎಂಬುದು, ಕಲ್ಪವೃಕ್ಷದ ಹಾಗೆ ಬೇಡಿದ್ದನ್ನು ನೀಡುವ ಔದಾರ್ಯವನ್ನು ಸೂಚಿಸುತ್ತದೆ.



“ಎಙ್ಗುಚ್ಚೆನ್ ಱಾಹಿಲುಮ್” – ’ಎಲ್ಲಿಗೆ ಹೋಗಿಯಾದರೂ’ ಎಂದರೆ, ಭಗವಂತನಿರುವ ಸ್ಥಳಯಾವುದೋ ಅದನ್ನು ಹುಡುಕಿ, ಕಂಡುಕೊಂಡು ಎಂದರ್ಥ. ಸರ್ವೇಶ್ವರನಿಗೆ ’ಪರಮಪದ’, ’ಪಾಲ್ಗಡಲು’, ಧರೆಯ ಮೇಲೆ ದಿವ್ಯಕ್ಷೇತ್ರಗಳು, ಎಲ್ಲ ಜೀವಿಗಳಾಂತರಂಗ, ಮತ್ತು ತನ್ನಸೃಷ್ಟಿಯ ಎಲ್ಲೆಲ್ಲೂ ಸ್ಥಳವೆಂದು ಇಲ್ಲಿ ಪರೋಕ್ಷವಾಗಿ ಸೂಚಿಸಿದಂತೆ. 



೬. ಎನ್ ಮಿನ್ನು ನೂಲ್ ಮಾರ್ ವನ್ ಎನ್ ಕರುಮ್ಪೆರುಮಾನ್ ಕಣ್ಣನ್,

ತನ್ ಮನ್ನು ನೀಳ್ ಕೞಲ್ ಮೇಲ್ ತಣ್ ತುೞಾಯ್ ನಮಕ್ಕನ್ ಱಿ ನಲ್ ಕಾನ್, 

ಕಣ್ಮಿನ್ ಹಳೆನ್ ಱುಮ್ ಮೈಯಾನ್ ಕಱ್ ಪಿಯಾ ವೈತ್ತಮಾಟ್ರಮ್ ಶೊಲ್ಲಿ,

ಶೆನ್ ಮಿನ್ ಹಳ್ ತೀವಿನೈಯೇನ್ ವಳರ್ ತ್ತ ಶಿಱುಪೂವೈಹಳೇ.



ಎನ್ = ನನ್ನ, ಮಿನ್ನು= ಹೊಳೆಯುವ, ನೂಲ್ಮಾರ್ ವನ್ = ಯಜ್ಞೋಪವೀತವನ್ನುಎದೆಯಲ್ಲಿ ಉಳ್ಳವನೂ, ಎನ್ ಕರುಪೆರುಮಾನ್ = ನನ್ನ ಕರಿಯ ಪರಮಪುರುಷನು, ಕಣ್ಣನ್ = ಅತ್ಯಾಕರ್ಷಕನು, ತನ್ ಮನ್ನು = ತನ್ನನ್ನು ಆಶ್ರಯಿಸಿದ \(ಆಶ್ರಯಿಸುವ\), ನೀಳ್ ಕೞಲ್ ಮೇಲ್ = ಉದ್ದನಾದ \(ವಿಶಾಲವಾದ\) ತಿರುವಡಿಗಳ ಮೇಲಣ, ತಣ್ = ತಂಪಾದ, ತುೞಾಯ್ = ತುಲಸಿಯನ್ನು, ನಮಕ್ಕೂ ಅನ್ ಱಿ = ನಮಗಲ್ಲದೆ, ನಲ್ ಕಾನ್ = \(ಬೇರೆಯವರಿಗೆ\) ಕೊಡನು, ಕಣ್ಮಿನ್ ಹಳ್ = \(ಇದನ್ನು\) ಕಲಿತುಕೊಳ್ಳಿರಿ, ಎನ್ ಱು = ಎಂದು, ಉಮ್ಮೈ = ನಿಮಗೆ, ಯಾನ್ = ನಾನು, ಕಱ್ ಪಿಯಾ ವೈತ್ತ = ಕಲಿಸಿಕೊಟ್ಟ, ಮಾಟ್ರಮ್ = ಮಾತ್ರವೇ, ಶೊಲ್ಲಿ= ಹೇಳಿ, ಶೆನ್ ಮಿನ್ ಹಳ್ = ಸಮೀಪಿಸಿರಿ, ತೀವಿನೈಯೇನ್ = ಮಹಾಪಾಪಿಯಾದ ನಾನು, ವಳರ್ ತ್ತ = ಬೆಳೆಸಿದ, ಪೂವೈ ಹಳೇ = ಮೈನಾಹಕ್ಕಿಗಳೇ. 



ಮಹಾಪಾಪಿಯಾದ ನಾನು ಬೆಳೆಸಿದ ಮೈನಾಹಕ್ಕಿಗಳೇ, ಪರಮಪುರುಷನನ್ನು ಸಮೀಪಿಸಿ, ನನ್ನ ಹೊಳೆಯುವ ಯಜ್ಞೋಪವೀತವನ್ನು ಎದೆಯಲ್ಲಿ ಉಳ್ಳವನು, ನನ್ನಕರಿಯ ಪರಮಪುರುಷನು, ಅತ್ಯಾಕರ್ಷಕನು, ತನ್ನನ್ನು ಆಶ್ರಯಿಸುವ ವಿಶಾಲವಾದ ತಿರುವಡಿಗಳ ಮೇಲಣ ತಂಪಾದ ತುಲಸಿಯನ್ನು ನಮಗಲ್ಲದೆ ಬೇರೆಯವರಿಗೆ ಕೊಡನು ಎಂದು ನಾನು ಕಲಿಸಿಕೊಟ್ಟ ಮಾತ್ರವೇ ಹೇಳಿ. 



ಹಿಂದಿನ ಪಾಶುರದಲ್ಲಿ ಭಗವಂತನನ್ನು ಮೂದಲಿಸಿ ಆಡಿದ್ದಾಯಿತು. ಈಗ ಅವನನ್ನು ಸ್ತುತಿಸಿ, ಒಲಿಸಿಕೊಳ್ಳಲು ಪ್ರಯತ್ನನಡೆಯುತ್ತಿದೆ. ಅದಕ್ಕಾಗಿ ನಾಯಕಿ ತಾನು ಸಾಕಿದ ಮೈನಾಹಕ್ಕಿಗಳಿಗೆ ಭಗವಂತನ ಬಳಿಯಲ್ಲಿ ಅವು ಆಡಬೇಕಾದ ಮಾತನ್ನು ಕಲಿಸುತ್ತಾಳೆ. 



ನಾಯಕಿ ಹೇಳುತ್ತಾಳೆ: ನಾನು ಸಾಕಿದ ಮೈನಾಗಳೇ, ನೀವು ನನ್ನ ಪ್ರಿಯತಮನಾದ ಪರಮಪುರುಷನನ್ನು ಸಮೀಪಿಸಿ, ಅವನ ಮುಂದೆ, ನಾನು ಕಲಿಸಿಕೊಟ್ಟಷ್ಟು ಮಾತುಗಳನ್ನು ಮಾತ್ರವೇ ಹೇಳಿ: “ನನ್ನ ಹೊಳೆಯುವ ಯಜ್ಞೋಪವೀತವನ್ನು ಧರಿಸಿದವನು, ನನ್ನ ಕಪ್ಪುಬಣ್ಣದ ಪಾಮ ಪುರುಷನು, ಅತ್ಯಾಕರ್ಷಕನು, ತನ್ನನ್ನು ಆಶ್ರಯಿಸುವ ವಿಶಾಲವಾದ ತಿರುವಡಿಗಳ ಮೇಲಿರುವ ತಂಪಾದ ತುಲಸಿಯ ಪ್ರಸಾದವನ್ನು ನಮಗಲ್ಲದೆ ಬೇರೆ ಯಾರಿಗೂ ಕೊಡನು: ಎಂದು ಮಾತ್ರ ಹೇಳಿ. 



೭. ಪೂವೈಹಳ್ ಪೋಲ್ ನಿಱತ್ತನ್ ಪುಣ್ಡರೀಕಙ್ಗಳ್ಪೋಲುಮ್ ಕಣ್ಣನ್,

ಯಾವೈಯುಮ್ ಯಾವರುಮಾಯ್ ನಿನ್ ಱ ಮಾಯನೆನ್ನಾೞಿಪ್ಪಿರಾನ್,

ಮಾವೈವಲ್ವಾಯ್ ಪಿಳನ್ದ ಮದುಶೂದಱ್ ಕೆನ್ ಮಾಟ್ರಮ್ ಶೊಲ್ಲಿ,

ಪಾವೈಹಳ್ ತೀರ್ ಕ್ಕಿಟ್ರಿರೇ ವಿನೈಯಾಟ್ಟಿಯೇನ್ ಪಾಶಱವೇ. 



ಪೂವೈಹಳ್ ಪೋಲ್ = ಅಗಸೆಯ ಹೂವಿನ ಹಾಗೆ, ನಿಱತ್ತನ್= ಬಣ್ಣವುಳ್ಳವನು, ಪುಣ್ಡರೀಕಙ್ಗಳ್ ಪೋಲುಮ್ = ಬಿಳಿದಾವರೆಗಳನ್ನು ಹೋಲುವ, ಕಣ್ಣನ್ = ಕಣ್ಣುಗಳುಳ್ಳವನು, ಯಾವೈಯುಮ್ = ಸಕಲ ಅಚೇತನವಸ್ತುಗಳೂ, ಯಾವರುಮ್ = ಎಲ್ಲಾ ಚೇತನವಸ್ತುಗಳು, ಆಯ್ = ಆಗಿ, ನಿನ್ ಱ = ಇರುವ, ಮಾಯನ್ = ಆಶ್ಚರ್ಯಕಾರಿಯು, ಎನ್ ಆೞಿಪ್ಪಿರಾನ್ = ನನ್ನ ಚಕ್ರಾಯುಧದ ಪರಮಪುರುಷನು, ಮಾವೈ ವಲ್ ವಾಯ್ ಪಿಳನ್ದ = ಕುದುರೆಯ ಬಲಿಷ್ಠವಾದ ಬಾಯನ್ನು ಸೀಳಿಹಾಕಿದ, ಮದುಶೂದಱ್ ಕು = ಮಧುಸೂದನನಿಗೆ, ಎನ್ ಮಾಟ್ರಮ್ = ನನ್ನ ಸಂಕಟವನ್ನು, ಶೊಲ್ಲಿ= ಹೇಳಿ, ಪಾವೈಹಳ್ = ಆಟದ ಗೊಂಬೆಗಳೇ, ತೀರ್ ಕ್ಕಿಟ್ರಿರೇ = ತೀರಿಸಿರಿ, ವಿನೈಯಾಟ್ಟಿಯೇನ್ = ಪಾಪಿಯಾದ, ನನ್ನಪಾಶಱವೇ = ವರ್ಣಹೀನತೆಯನ್ನು. 



ಆಟದಗೊಂಬೆಗಳೇ, ಅಗಸೆಯ ಹೂವಿನಹಾಗೆ ಬಣ್ಣವುಳ್ಳವನು, ಬಿಳಿದಾವರೆಯನ್ನು ಹೋಲುವ ಕಣ್ಣುಗಳುಳ್ಳವನು, ಎಲ್ಲಾ ಅಚೇತನವಸ್ತುಗಳು, ಎಲ್ಲಾ ಚೇತನವಸ್ತುಗಳು ಆಗಿರುವ ಆಶ್ಚರ್ಯಕಾರಿಯು, ನನ್ನ ಚಕ್ರಾಯುಧದ ಪರಮಪುರುಷನು, ಆದ ಕುದುರೆಯ ಬಲಿಷ್ಠವಾದ ಬಾಯನ್ನು ಸೀಳಿ ಹಾಕಿದ ಮಧುಸೂದನನಿಗೆ ನನ್ನ ಸಂಕಟವನ್ನು ಹೇಳಿ ಪಾಪಿಯಾದ ನನ್ನ ವರ್ಣಹೀನತೆಯನ್ನು \(ಬಿಳಿಚಿಕೊಂಡಿರುವುದನ್ನು\) ತೀರಿಸಿರಿ. 



ಈ ಪಾಶುರದಲ್ಲಿ ನಾಯಕಿ ತನ್ನಸಂಕಟವನ್ನು ತೋಡಿಕೊಳ್ಳುವುದಕ್ಕೆ ತನ್ನ ಆಟದಗೊಂಬೆಗಳನ್ನೇ ಉಪಯೋಗಿಸಿಕೊಂಡಿದ್ದಾಳೆ. ಇದುವರೆಗೆ ಹಾರಾಡುವ ಹಕ್ಕಿಗಳನ್ನು, ದುಂಬಿಗಳನ್ನು ದೌತ್ಯ ನಡೆಸುವಂತೆ ಮಾಡಿಕೊಂಡಿದ್ದಳಷ್ಟೆ. ಈಗ ಅಚೇತನವಸ್ತುಗಳಾದ ಆಟದಗೊಂಬೆಗಳನ್ನು ಸಂಬೋಧಿಸುತ್ತಾಳೆ. 



ಭಗವಂತನು ಎಲ್ಲಾ ಚೇತನ ಅಚೇತನ ವಸ್ತುಗಳ ಸ್ವರೂಪಿ ಎಂದು ಪಾಶುರದಲ್ಲಿ ತಾನು ಹೇಳುವ ಹಾಗೆ ಈ ಆಟದ ಗೊಂಬೆಗಳು ತನಗೆ ಸಹಾಯ ಮಾಡುವುವೆಂಬ ಆಶೆ ನಾಯಕಿಗೆ ಇದ್ದಿರಬಹುದು. ಅಲ್ಲದೆ, ದಿನಬಳಕೆಯ ವಸ್ತುಗಳು ಅವು ಆದ್ದರಿಂದ, ಅವು ತನ್ನ ಇಂಗಿತವನ್ನೂ ಚೆನ್ನಾಗಿ ಅರಿತುಕೊಂಡಿವೆ ಎಂಬ ಭ್ರಮೆಯೂ ಸಹ.



ಮಾವೈ ವಲ್ ವಾಯ್ ಪಿಳನ್ದ” – ಭಗವಂತನು ಶ್ರೀಕೃಷ್ಣಾವತಾರಿಯಾಗಿ ನಡೆಸಿದ ಒಂದು ಪ್ರಸಂಗವಿದು. ಕಂಸನಿಂದ ಪ್ರೇರಿತನಾದ ಕೇಶಿ ಎಂಬ ರಾಕ್ಷಸನು ಬಾಲಕೃಷ್ಣನನ್ನು ಕೊಲ್ಲಲು ಕುದುರೆಯ ವೇಷವನ್ನು ಧರಿಸಿ ಬಂದನು. ತನ್ನ ಬಾಯನ್ನು ಚೆನ್ನಾಗಿ ಅಗಲಿಸಿಕೊಂಡು, ಕೃಷ್ಣನನ್ನು ಕಚ್ಚಿಕೊಲ್ಲಲು ಮುನ್ನುಗಿದಾಗ, ಬಾಲಕೃಷ್ಣನು ತನ್ನ ಪುಟ್ಟಕೈಗಳಿಂದಲೇ ಆ ಕುದುರೆಯ ದವಡೆಗಳನ್ನು ಹಿಡಿದು, ಅಗಲಿಸಿ, ಸೀಳಿ, ಅದನ್ನು ಕೊಂದು ಹಾಕಿದನು.



ಮಧು ಎಂಬ ರಾಕ್ಷಸನನ್ನು ಕೊಂದದ್ದರಿಂದ, ಶ್ರೀಕೃಷ್ಣನಿಗೆ ’ಮಧುಸೂದನ’ ಎಂದು ಹೆಸರಾಯಿತು. 



ನಾಯಕಿ ಹೇಳುತ್ತಾಳೆ: ಆಟದ ಗೊಂಬೆಗಳೇ, ಚಕ್ರಾಯುಧಧಾರಿಯಾಗಿ, ಪರಮ ಸಮರ್ಥನಾದ, ಸೃಷ್ಟಿಯ ಸಮಸ್ತ ವಸ್ತುಗಳರೂಪದಲ್ಲಿ ಶೋಭಿಸುವ ನನ್ನ ಪರಮಪುರುಷನಿಗೆ, ನನ್ನ ವಿರಹದ ಸಂಕಟವನ್ನು ತಿಳಿಸಿ, ಅವನ ಮನವೊಲಿಸಬಾರದೇ? 



೮. ಪಾಶಱುವೆಯ್ ದಿಯಿನ್ನೇ ವಿನೈಯೇ ನೆನೈಯಾೞಿನೈವೇನ್,

ಆಶಱುತೂವಿ ವೆಳ್ಲೈಕ್ಕೂರು ಹೇ\! ಅರುಳ್ ಶೆಯ್ದೊರುನಾಳ್, 

ಮಾಶಱು ನೀಲಚ್ಚುಡರ್ ಮುಡಿ ವಾನವರ್ ಕೋನೈಕ್ಕಣ್ಡು,

ಏಶಱುಮ್ ನುಮ್ಮೈಯಲ್ಲಾಲ್ ಮಱುನೋಕ್ಕಿಲಳ್ ಪೇರ್ ತ್ತು ಮಟ್ರೇ. 



ಪಾಶಱವು ಎಯ್ದಿ = ದೇಹದ ಬಣ್ಣವನ್ನು ಕಳೆದುಕೊಂಡು, ಇನ್ನೇ = ಈ ರೀತಿಯಲ್ಲಿ, ವಿನೈಯೇನ್ = ಪಾಪಿಷ್ಠಳಾದ ನಾನು, ಎನೈ = ಎಷ್ಟು, ಊೞಿ = ಕಾಲವನ್ನು \(ಯುಗಗಳನ್ನು\), ನೈವೇನ್ = ಕೊರಗುತ್ತಿರುವೆನು, ಆಶು ಅಱ = ಸ್ವಲ್ಪವೂ ಕಳಂಕವಿಲ್ಲದ \(ಕೊಳೆಯಿಲ್ಲದ\), ಶೂವಿ = ರೆಕ್ಕೆಗಳ, ವೆಳ್ಳೈ ಕುರುಹೇ = ಬಿಳಿಯ ಕೊಕ್ಕರೆಯೇ, ಅರುಳ್ ಶೆಯ್ದು = ಕೃಪೆಮಾದಿ, ಒರುನಾಳ್ = ಒಂದು ದಿನ, ಮಾಶು ಅಱು = ಸ್ವಲ್ಪವೂ ಕಳಂಕವಿಲ್ಲದ \(ಪರಿಶುದ್ಧವಾದ\), ನೀಲಮ್ ಶುಡರ್ ಮುಡಿ= ನೀಲತೇಜಸ್ಸಿನ ಕಿರೀಟವನ್ನು ಧರಿಸಿರುವ, ವಾನವರ್ ಕೋನೈಕಣ್ಡು = ಪರಮಪದವಾಸಿಗಳ ಒಡೆಯನನ್ನು ಕಂಡು, ಏಶು ಅಱುಮ್ = ಅಪಹಾಸ್ಯಕ್ಕೆ \(ದೂಷಣೆಗೆ\) ಅವಕಾಶವಿಲ್ಲದ \(ಸ್ವಲ್ಪವೂ ಹಾಸ್ಯಾಸ್ಪದವಲ್ಲದ\), ನುಮ್ಮೈ ಅಲ್ಲಾಲ್ = ತಮ್ಮನ್ನಲ್ಲದೆ, ಮಱುನೋಕ್ಕು = ಬೇರೆ ನೋಟವನ್ನು, ಇಲಳ್ = ಇಲ್ಲದವಳಾಗಿದ್ದಾಳೆ, ಪೇರ್ ತ್ತು ಮಟ್ರೇ = ಅಗಲಿದ ಬಳಿಕ. 



ಕೊಳೆಯಿಲ್ಲದ ಬಿಳಿಯ ರೆಕ್ಕೆಗಳ ಕೊಕ್ಕರೆಗಳೇ, ದೇಹದ ಬಣ್ಣವನ್ನು ಕಳೆದುಕೊಂಡು ಈ ರೀತಿಯಲ್ಲಿ ಇನ್ನೆಷ್ಟು ಕಾಲ \(ಯುಗಗಳನ್ನು\) ಕಳೆಯುತ್ತಿರಲಿ? \(ನೀವು\) ಕೃಪೆಮಾಡಿ ಒಂದುದಿನ ಪರಿಶುದ್ಧವಾದ ನೀಲಕಾಂತಿಯ ಕಿರೀಟವನ್ನು ಧರಿಸಿರುವ ಪರಮಪದವಾಸಿಗಳ ಒಡೆಯನನ್ನು ಕಂಡು, ದೂಷಣೆಗೆ ಸ್ವಲ್ಪವೂ ಅವಕಾಶವಿಲ್ಲದ ತಮ್ಮನ್ನಲ್ಲದೆ ಬೇರೆ ದೃಷ್ಟಿ \(ನೋಟ\)ವನ್ನು, ಅಗಲಿದ ಬಳಿಕ, ಇಲ್ಲದವಳಾಗಿದ್ದಾಳೆ \(ಎಂದು ಬಿನ್ನವಿಸಿ\). 



ಈ ಪಾಶುರದಲ್ಲಿ ನಾಯಕಿ, ಮತ್ತೆ ಬಿಳಿಯ ಕೊಕ್ಕರೆಗಳನ್ನು ಕಂಡು, ತನ್ನ ವಿರಹದ ಪರಿಸ್ಥಿತಿಯನ್ನೂ, ತನ್ನ ಪಾರಿಶುದ್ಧತೆಯನ್ನೂ, ತನ್ನ ನಿಶ್ಚಲಪ್ರೇಮವನ್ನೂ ಭಗವಂತನಲ್ಲಿ ಬಿನ್ನವಿಸುವಂತೆ ಕೇಳಿಕೊಳ್ಳುತ್ತಾಳೆ. 



ಪರಮಪುರುಷನು ನಾಯಕಿಯನ್ನು ತನ್ನ ಕಡೆಗೆ ಆಕರ್ಷಿಸಿ, ತನ್ನ ಪ್ರೇಮವನ್ನು ತೋರಿಸಿ, ಅವಳು ತನ್ನಲ್ಲಿಪರಿಪುರ್ಣವಾಗಿ ಅನುರಕ್ತಳಾಗುವಂತೆ ಮಾಡಿ, ಆ ಸ್ಥಿತಿಯಲ್ಲಿ ಅವಳನ್ನಗಲಿ ಕಣ್ಮರೆಯಾದನಷ್ಟೆ. ಅಂದಿನಿಂದ ಅವಳು ಕೊರಗುತ್ತಾ, ಬಿಳಿಚಿಕೊಂಡು, ಕಾಲಕಳೆಯುತ್ತಿದ್ದಾಳೆ, ಇಷ್ಟಾಗಿ, ಅವಳಿಗೆ ತನ್ನ ಸ್ವಾಮಿಯಲ್ಲಿ ಸ್ವಲ್ಪವೂ ಕೋಪವಿಲ್ಲ. ಅವನಲ್ಲಿ ಎಳ್ಳಷ್ಟೂ ದೋಷವೆಣಿಸುವುದಿಲ್ಲ. ತಾನೇ ಪಾಪಿ. ಅವನು ಪರಿಶುದ್ಧನು ಎಂದು ತಿಳಿಯುತ್ತಾ, ಅವನನ್ನೇ ನಂಬಿ, ಅವನಲ್ಲಿ ನಿಶ್ಚಲವಾದ ಪ್ರೇಮವುಳ್ಳವಳಾಗಿದ್ದಾಳೆ. ಈ ವಿಷಯವನ್ನು ತನ್ನ ಸ್ವಾಮಿಯಲ್ಲಿ ಬಿನ್ನವಿಸಬೇಕೆಂದು ಕೊಕ್ಕರೆಗಳಿಗೆ ಹೇಳುತ್ತಾಳೆ. 



ನಾಯಕಿ ಹೇಳುತ್ತಾಳೆ: ಶುದ್ಧವಾದ ಬಿಳಿಯ ರೆಕ್ಕೆಗಳ ಕೊಕ್ಕರೆಗಳೇ, ನಾನು ಕೃಶಗೊಳ್ಳುತ್ತಾ, ದೇಹದ ಬಣ್ಣವನ್ನು ಕಳೆದುಕೊಂಡು, ಕೊರಗುತ್ತಾ ಇನ್ನೆಷ್ಟು ಕಾಲ ಕಳೆಯುತ್ತಿರಲಿ? ನೀವು ಕೃಪೆಮಾಡಿ, ದಿವ್ಯಕಾಂತಿಯಿಂದ ಬೆಳಗುವ ಕಿರೀಟವನ್ನು ಧರಿಸಿರುವ, ಪರಾಪದವಾಸಿಗಳ ಒಡೆಯನ ಬಳಿಗೆ ಒಂದು ದಿನ ಹೋಗಿ, ಆ ನನ್ನ ಪ್ರಿಯತಮನನ್ನು ಕಂಡು, ಸ್ವಾಮಿಯು ನನ್ನನ್ನಗಲಿದ ಬಳಿಕ, ಅವನ ಬಗೆಗೆ ನನಗೆ ಸ್ವಲ್ಪವೂ ಕೋಪವಿಲ್ಲವೆಂದೂ, ಅವನಲ್ಲಿ ದೋಷವನ್ನು ನಾನು ಎಣಿಸುವುದಿಲ್ಲವೆಂದೂ, ಅವನು ಪರಿಶುದ್ಧನೂ ದೋಷದೂರನೆಂದೂ, ಅವನನಗಲಿದ ಕ್ಷಣದಿಂದಲೂ ನಾನು ಅವನನ್ನಲ್ಲದೆ ಅನ್ಯದೃಷ್ಟಿಯುಳ್ಳವಳಾಗಿಲ್ಲವೆಂದೂ, ನನ್ನದು ನಿಶ್ಚಲಪ್ರೇಮವೆಂದೂ ಬಿನ್ನವಿಸಬೇಕು, ಕಂಡಿರಾ\! ಇದೇ ನನ್ನ ಪ್ರಾರ್ಥನೆ. 



೯. ಪೇರ್ ತ್ತು ಮಟ್ರೋರ್ ಹಳೈ ಕಣ್ ವಿನೈಯಾಟ್ಟಿಯೇನ್ ನಾನೊನ್ ಱಿಲೇನ್,

ನೀರ್ ತ್ತಿರೈ ಮೇಲುಲವಿ ಇರೈತೇರುಮ್ ಪುದಾವಿನಙ್ಗಾಳ್\!

ಕಾರ್ ತ್ತಿರಳ್ ಮಾಮುಹಿಲ್ ಪೋಲ್ ಕಣ್ಣನ್ ವಿಣ್ಣವರ್ ಕೋನೈಕ್ಕಣ್ಡು, 

ವಾರ್ ತ್ತೈಹಳ್ಕೊಣ್ಡರುಳಿಯುರೈಯೀರ್ ವೈಹಲ್ ವನ್ದಿರುನ್ದೇ. 



ಪೇರ್ ತ್ತು = ಅಗಲಿ, ಮಟ್ರು = ಬೇರೆ, ಓರ್ = ಒಬ್ಬರು, ಕಳೈಕಣ್ = ಸೊರಗಿದವರನ್ನು, ವಿನೈಯಾಟ್ಟಿಯೇನ್ ನಾನ್ = ಪಾಪಿಯಾದ ನಾನು, ಒನ್ ಱಿಲೇನ್ \(ಒನ್ ಱುಇಲೇನ್\) = ಸಾಟಿಯಿಲ್ಲದವಳಾಗಿದ್ದೇನೆ, ನೀರ್ ತಿರೈಮೇಲ್ = ನೀರಿನ ಅಲೆಗಳ ಮೇಲೆ, ಉಲವಿ = ಸಂಚರಿಸುತ್ತಾ, ಇರೈ ತೇರುಮ್ = ಆಹಾರವನ್ನು ಹುಡುಕುವ, ಪುದಾ ಇನಙ್ಗಾಳ್ = ಕೊಕ್ಕರೆಯ \(ನೀರುಕೋಳಿಗಳ\) ಹಿಂಡುಗಳೇ, ಕಾರ್ = ಮಳೆಗಾಲದ,ತಿರಳ್ = ದಟ್ಟವಾಗಿ ಬರುವ,ಮಾ ಮುಹಿಲ್ ಪೋಲ್ = ಮಹಾಮೇಘಗಳ ಹಾಗೆ, ಕಣ್ಣನ್ =ಅತ್ಯಾಕರ್ಷಕನಾದ, ವಿಣ್ಣವರ್ ಕೋನೈ ಕಣ್ಡು = ಪರಮಪದವಾಸಿಗಳ ಒಡೆಯನನ್ನು ಕುರಿತು, ವಾರ್ ತ್ತೈಹಳ್ ಕೊಣ್ಡು =ಸಮಾಚಾರವನ್ನು ತಿಳಿದು, ಅರುಳಿ = ಕೃಪೆಮಾಡಿ, ಉರೈಯೀರ್ = ನನಗೆ ಹೇಳಿರಿ, ವೈಹಲ್ = ಯಾವಾಗಲೂ, ವನ್ದು ಇರುನ್ದೇ =\(ನನ್ನ ಬಳಿ\) ಬಂದು ಇರುತ್ತಾ.



ನೀರಿನ ಅಲೆಗಳ ಮೇಲೆ ಸಂಚರಿಸುತ್ತಾ ಆಹಾರವನ್ನು ಹುಡುಕುವ ನೀರು ಕೋಳಿಗಳ ಗುಂಪುಗಳೇ, \(ತನ್ನ ಪ್ರಿಯತಮನಿಂದ\) ಅಗಲಿ ಬೇರೊಬ್ಬ ಸೊರಗಿದವರನ್ನು ಪಾಪಿಯಾದ ನನಗೆ ಸಾಟಿಯಾದವರನ್ನು ಕಂಡಿಲ್ಲ. ಮಳೆಗಾಲದ ದಟ್ಟವಾದ ಮಹಾಮೇಘಗಳ ಹಾಗೆ ಅತ್ಯಾಕರ್ಷಕನಾದ ಪರಮಪದವಾಸಿಗಳ ಒಡೆಯನನ್ನು ಕಂಡು, ಸಮಾಚಾರವನ್ನು ತಿಳಿದು, ಕೃಪೆಮಾಡಿ \(ನನ್ನ ಬಳಿ\) ಯಾವಾಗಲೂ ಬಂದು ಇರುತ್ತಾ, ನನಗೆ ಹೇಳಿರಿ. 



ನಾಯಕಿ ಹೇಳುತ್ತಾಳೆ: ನೀರಿನ ಅಲೆಗಳ ಮೇಲೆಯೇ ಸಂಚರಿಸುತ್ತಾ ನಿಮ್ಮ ಆಹಾರವನ್ನು ಹುಡುಕಿಕೊಳ್ಳುವ ನೀರುಕೋಳಿಗಳೇ, ನಾನು ನನ್ನ ಪ್ರಿಯತಮನಿಂದ ವಂಚಿತಳಾದ ವಿರಹಿ. ಕಡುಪಾಪಿ. ನನ್ನ ಹಾಗೆ ಸಂಕಟಪಡುವವರನ್ನು ಬೇರೆ ಯಾರನ್ನೂ ನಾನು ಕಂಡಿಲ್ಲ. ನನ್ನ ಪರಮಪುರುಷನು ಮಳೆಗಾಲದ ದಟ್ಟವಾದ ದೊಡ್ಡ ಮೋಡದಂತೆ ಅತ್ಯಾಕರ್ಷಕನು. ಪರಮಪದವಾಸಿಗಳ ಒಡೆಯನು. ನೀವು ಕೃಪೆಮಾಡಿ ಅವನನ್ನು ಕಾಣಿರಿ. ನನ್ನ ಬಗೆಗೆ ಅವನಿಂದ ಸಮಾಚಾರವನ್ನು ತಿಳಿದು, ಯಾವಾಗಲೂ ನನ್ನ ಬಳಿಯೇ ಇರುತ್ತಾ, ಅದನ್ನೆಲ್ಲಾ ನನಗೆ ತಿಳಿಸಿ. ನನ್ನ ಮನಸ್ಸನ್ನು ನೆಮ್ಮದಿಗೊಳಿಸಿ. 



೧೦. ವನ್ದಿರುನ್ದುಮ್ಮುಡೈಯ ಮಣಿಚ್ಚೇವಲುಮ್ ನೀರುಮೆಲ್ಲಾಮ್, 

ಅನ್ದರಮೊನ್ ಱುಮಿನ್ ಱಿ ಅಲರ್ ಮೇಲಶೈಯುಮನ್ನಙ್ಗಾಳ್,

ಎನ್ ತಿರುಮಾರ್ ವಱ್ ಕ್ಕೆನ್ನೈ ಇನ್ನವಾಱಿವಳ್ ಕಾಣ್ಮಿನೆನ್ ಱು,

ಮನ್ದಿರತ್ತೊನ್ ಱುಣರ್ ತ್ತಿಯುರೈಯೀರ್ ಮಱುಮಾಟ್ರಙ್ಗಳೇ. 



ವನ್ದು ಇರುನ್ದು = ಸಾಮಾನ್ಯವಾಗಿ \(ಎದುರಲ್ಲಿ\) ಬಂದಿರುವ, ಉಮ್ಮುಡೈಯ = ನಿಮ್ಮ, ಮಣಿ = ಸುಂದರವಾದ, ಶೇವಲುಮ್ =ಹೆಣ್ಣುಹಕ್ಕಿಗಳೂ, ನೀರುಮ್ = ನೀವೂ,ಎಲ್ಲಾಮ್ = ಎಲ್ಲವೂ, ಅನ್ದರಮ್ ಒನ್ ಱುಮ್ ಇನ್ಱಿ = ಸ್ವಲ್ಪವೂ ವ್ಯತ್ಯಾಸವಿಲ್ಲದಂತೆ \(ಸ್ವಲ್ಪವೂ ಅಂತರವಿಲ್ಲದಂತೆ – ಒಂದನ್ನೊಂದು ಹೊಂದಿಕೊಂಡು ಒಟ್ಟೊಟ್ಟಾಗಿ\), ಅಲರ್ ಮೇಲ್ = ಹೂಗಳ ಮೇಲೆ, ಅಶೈಯುಮ್ = ಆಡುತ್ತಿರುವ \(ಸಂಚರಿಸುತ್ತಿರುವ\), ಅನ್ನಙ್ಗಾಳ್ = ಹಂಸಪಕ್ಷಿಗಳೇ, ಎನ್ =ನನ್ನ \(ಸ್ವಾಮಿಯಾದ\), ತಿರುಮಾರ್ ವಱ್ ಕು = ಲಕ್ಷ್ಮೀದೇವಿಯನ್ನು ಎದೆಯಲ್ಲಿ ಉಳ್ಳವನಿಗೆ \(ಲಕ್ಷ್ಮೀವಲ್ಲಭನಿಗೆ\), ಎನ್ನೈ = ನನ್ನನ್ನು ಕುರಿತು, ಇನ್ನ ಆಱು ಇವಳ್ ಕಾಣ್ಮಿನ್ ಎನ್ ಱು = ನನ್ನನ್ನು ಕುರಿತು, ಇನ್ನ ಆಱು ಇವಳ್ ಕಾಣ್ಮೆನ್ ಎನ್ ಱು = ಈ ರೀತಿಯವಳು ಇವಳು ಕಾಣಿರಿ ಎಂದು, ಮನ್ದಿರತ್ತು = \(ಏಕಾಂತ\) ಮಂದಿರದಲ್ಲಿ, ಒನ್ ಱು = ಸ್ವಲ್ಪ, ಉಣರ್ ತ್ತಿ = ತಿಳಿಯಪಡಿಸಿ, ಉರೈಯೀರ್ = ಹೇಳಿರಿ, ಮರುಮಾಟ್ರಙ್ಗಳೇ= ಪ್ರತ್ಯುತ್ತರವನ್ನೇ.



ಸಾಮಾನ್ಯವಾಗಿ ಎದುರಲ್ಲಿ ನಿಮ್ಮ ಸುಂದರವಾದ ಹೆಣ್ಣುಹಕ್ಕಿಗಳೂ ನೀವೂ ಎಲ್ಲವೂ ಸ್ವಲ್ಪವೂ ಅಂತರವಿಲ್ಲದಂತೆ ಒಟ್ಟೊಟ್ಟಾಗಿ ಹೂಗಳ ಮೇಲೆ ಆಡುತ್ತಿರುವ ಹಂಸಪಕ್ಷಿಗಳೇ, ನನ್ನ ಸ್ವಾಮಿಯಾದ ಲಕ್ಷ್ಮೀವಲ್ಲಭನಿಗೆ ನನ್ನನ್ನು ಕುರಿತು ’ಇವಳು ಈ ಬಗೆಯವಳು ಕಾಣಿರಿ’ ಎಂದು \(ಏಕಾಂತ\) ಮಂದಿರದಲ್ಲಿ ಸ್ವಲ್ಪ ತಿಳಿಯಪಡಿಸಿ, ಅವನ ಪ್ರತ್ಯುತ್ತರವನ್ನು ನನಗೆ ಹೇಳಿರಿ. 



ಈ ಪಾಶುರದಲ್ಲಿ ನಾಯಕಿ ತನ್ನ ನಡತೆಯಲ್ಲಿ ಪಾರಿಶುದ್ಧತೆಯನ್ನು ತನ್ನ ನಾಯಕನಿಗೆ ಬಿನ್ನವಿಸಬೇಕೆಂದು ಹಂಸಪಕ್ಷಿಗಳನ್ನು ಪ್ರಾರ್ಥಿಸುತ್ತಾಳೆ. 



ಹಂಸಪಕ್ಷಿಗಳಲ್ಲಿ ಗಂಡು, ಹೆಣ್ಣುಗಳು ಒಟ್ಟೊಟ್ಟಾಗಿ ನೀರ್ನೆಲೆಗಳಲ್ಲಿ ಬೆಳೆಯುವ ತಾವರೆ ಹೂಗಳಲ್ಲಿ ವಾಸಿಸುತ್ತದೆ. ಅವುಗಳ ನಡತೆಯನ್ನು ಕಂಡು ನಾಯಕಿಗೆ ಹೇಗೆನ್ನಿಸಿತೋ\! ಮಾನವ ಕುಲಕ್ಕೇ ಅನುಮಾನ, ಅಪನಂಬಿಕೆ ಮುಂತಾದವು ಅಂಟಿ ಬಂದಿದೆಯೋ ಹೇಗೋ\! ತನ್ನ ಶೀಲಸ್ವಭಾವಗಳಲ್ಲೂ ಸರ್ವೇಶ್ವರನಿಗೆ ಅನುಮಾನಿಸದೆ ಇರುವನೇ? ತಾನು ಯೋಚಿಸುವ, ನುಡಿಯುವ \(ಮಾಡುವ\) ಎಲ್ಲಕ್ಕೂ, ಎಲ್ಲ ಕಾಲಕ್ಕೂ ಅವನು ಸಾಕ್ಷಿಯಲ್ಲವೇ? ಆದರೂ ಚಿಂತೆಯಿಲ್ಲ. ತನ್ನ ಶುದ್ಧತೆಯನ್ನು ಕುರಿತು ಇತರರಿಂದ \(ಕಂಡವರಿಂದ\) ಹೇಳಿಸುವುದು ಉಚಿತವೆಂದೂ ಫಲಕಾರಿಯೆಂದೂ ನಾಯಕಿಯ ಮನಸ್ಸಿಗೆ ಬಂದಿರಬೇಕು. 



“ಇನ್ನವಾಱಿವಳ್ ಕಾಣ್ಮಿನ್” – ನಾಯಕಿ ಹಂಸಗಳ ಮೂಲಕ ಹೇಳಿ ಕಳುಹಿಸುವ ಮಾತಿದು? ಇವಳ ಮನಸ್ಸೆಂಥಾದ್ದು, ನಡತೆ ಎಂಥಾದ್ದು, ತನ್ನ ಪ್ರಿಯತಮನಿಂದ ಅಗಲಿದ ಬಳಿಕ ಒಂದು ಕ್ಷಣಕಾಲವೂ ಬಿಡದೆ ಹೇಗೆ ಇವಳು ಪರಿತಪಿಸುತ್ತಿದ್ದಾಳೆ, ಹೇಗೆ ಕೊರಗಿ ಕೊರಗಿ ಕೃಶಳಾಗಿದ್ದಾಳೆ, ಎಂಬ ವಿಷಯವನ್ನು ಕುರಿತು ತನ್ನ ಪ್ರಿಯನಾದ ಲಕ್ಷ್ಮೀವಲ್ಲಭನಿಗೆ ಗುಟ್ಟಾಗಿ ತಿಳಿಯಪಡಿಸಿ, ಅವನ ಮನಸ್ಸನ್ನು ಪ್ರಸನ್ನಗೊಳಿಸುವಂತೆ ಬೇಡುತ್ತಾಳೆ. 



ಭಕ್ತನ ಮನಸ್ಸನ್ನು ಕೆದಕಿ, ಕೆದಕಿ, ತಾನು ಅನುಗ್ರಹಿಸಲು ಅವನು ತಕ್ಕವನೇ ಎಂದು ಭಗವಂತನು ಕಂಡುಕೊಳ್ಳುತ್ತಾನೆಂದು ತೋರುತ್ತದೆ. 



೧೧. ಮಾಟ್ರಙ್ಗಳಾಯ್ ನ್ದು ಕೊನ್ಡು ಮದುಶೂದ ಪಿರಾನಡಿ ಮೇಲ್,

ನಾಟ್ರಙ್ಗೊಳ್ ಪೂಮ್ಬೊೞಿಲ್ ಶೂೞ್ ಕುರುಹೂರ್ ಚ್ಚಡಹೋಪನ್ ಶೊನ್ನ,

ತೇಟ್ರಙ್ಗಳಾಯಿರತ್ತುಳ್ ಇವೈಯುಮೊರುಪತ್ತುಮ್ ವಲ್ಲಾರ್, 

ಊಟ್ರಿನ್ ಕಣ್ ನುಣ್ ಮಣಲ್ ಪೋಲ್ ಉರುಹಾ ನಿಱ್ ಪರನೀರಾಯೇ. 



ಮಾಟ್ರಙ್ಗಳ್ = ಮಾತುಗಳನ್ನು, ಆಯ್ ನ್ದು ಕೊಣ್ಡು = ಆರಿಸಿಕೊಂಡು, ಮದುಶೂದ ಪಿರಾನ್ ಅಡಿಮೇಲ್ = ಮಧುಸೂದನನಾದಸ್ವಾಮಿಯ ತಿರುವಡಿಗಳ ಮೇಲೆ, ನಾಟ್ರಮ್ ಕೊಳ್ = ಪರಿಮಳ ತುಂಬಿರುವ, ಪೂ ಪೊೞಿಲ್ ಶೂೞ್ = ಹೂವಿನತೋಟಗಳಿಂದ ಸುತ್ತುವರಿದ, ಕುರುಹೂರ್ ಚ್ಚಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\), ಶೊನ್ನ = ಹೇಳಿದ, ತೇಟ್ರಙಳ್ = ಸತ್ಯಾಂಶಗಳಾದ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಯುಮ್ = ಇವುಗಳಾದ, ಓರ್ = ಸಾಟಿಯಿಲ್ಲದ, ಪತ್ತುಮ್ = ಹತ್ತುಪಾಶುರಗಳನ್ನು, ವಲ್ಲಾರ್ = ಬಲ್ಲವರು, ಊಟ್ರಿನ್ ಕಣ್ = ಊಟೆಯಲ್ಲಿ, ಇರುವ, ನುಣ್ ಮಣಲ್ ಪೋಲ್ = ನುಣುಪಾದ ಮರಳಿನ ಹಾಗೆ, ಉರುಹಾನಿಱ್ ಪರ್ ನೀರಾಯೇ = ನೀರಾಗಿಯೇ ಕರಗಿಹೋಗುತ್ತಾರೆ.



ಮಾತುಗಳನ್ನು ಆರಿಸಿಕೊಂಡು, ಮಧುಸೂದನನಾದ ಸ್ವಾಮಿಯ ತಿರುವಡಿಗಳ ಮೇಲೆ, ಪರಿಮಳ ತುಂಬಿದ ಹೂದೋಟಗಳಿಂದ ಸುತ್ತುವರಿದ ತಿರುಕ್ಕೂರುಹೂರಿನ ಶಠಗೋಪನು\(ನಮ್ಮಾಳ್ವಾರರು\) ಹೇಳಿದ ಸತ್ಯಾಂಶಗಳಾದ ಒಂದು ಸಾವಿರದಲ್ಲಿ ಸಾಟಿಯಿಲ್ಲದ ಈ ಹತ್ತು ಪಾಶುರಗಳನ್ನು ಬಲ್ಲವರು ಊಟೆಯಲ್ಲಿರುವ ನುಣುಪಾದ ಮರಳಿನ ಹಾಗೆ, ನೀರಾಗಿಯೇ ಕರಗಿ ಹೋಗುತ್ತಾರೆ. 



ಊಟ್ರಿನ್ ಕಣ್ ಮಣ್ ಮಣಲ್ ಪೋಲ್ ಉರುಹಾನಿಱ್ ಪರ್ ನೀರಾಯೇ” – ಇದು ಬಲು ಸುಂದರವಾದ ಉಪಮಾನ. ನೆಲದಿಂದ ನೀರು ಉಕ್ಕಿ ಹರಿಯುವುದನ್ನು ’ಊಟೆ’ ಅಥವಾ ’ಚಿಲುಮೆ’ ಎನ್ನುತ್ತಾರೆ. ಊಟೆಯಿಂದ ನೀರು ರಭಸವಾಗಿ, ಒಂದೇ ಸಮನಾಗಿ, ಹರಿದು ಬರುತ್ತಿರುತ್ತದೆ. ಅದರ ಬಾಯಲ್ಲಿರುವ ಸಣ್ಣ ಮರಳು ಚಿಮ್ಮೀ ಹರಿಯುವ ನೀರಿನ ರಭಸಕ್ಕೆ ಸಿಗುತ್ತವೆ. ಸವೆಯುತ್ತವೆ. ಬರಬರುತ್ತಾ ಆ ಕಣಗಳೇ ಮಾಯವಾಗುತ್ತವೆ. ಎಂದರೆ, ಅವು ಸವೆದು ಸವೆದು ಆ ನೀರಿನಲ್ಲಿಯೇ ಕರಗಿ ಹರಿದು ಹೋಗುತ್ತವೆ. ಹಾಗೆಯೇ, ಎಡೆಬಿಡದಂತೆ ಭಗವದ್ಗುಣಾನುಭಾವದಲ್ಲಿಯೇ ಮುಳುಗಿರುವ ಭಕ್ತನು, ಹೃದಯಾಂತರಾಳದಿಂದ ಉಕ್ಕಿಹರಿಯುವ ಆ ಗುಣಾನುಭಾವದಲ್ಲಿಯೇ ಸವೆದು ಸವೆದು ಕಡೆಗೆ ತಾನೂ ಅದರಲ್ಲಿ ಒಂದಾಗಿ ಹೋಗುತ್ತಾನೆ. ಎಂದರೆ, ಭಗವಂತನ ಗುಣಗಳ ಮೂಲಕ ಭಗವಂತನಲ್ಲಿಯೇ ಅವನು ಕಲೆತು ಹೋಗುತ್ತಾನೆ. 



ಭಗವಂತ ಸತ್ಯಸ್ವರೂಪಿ. ಅವನನ್ನು ಕುರಿತು ಹೇಳುವುದೆಲ್ಲವೂ ಸತ್ಯಾಂಶಗಳೇ. ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\) ಭಗವಂತನ ಗುಣಸ್ವಭಾವಗಳನ್ನು ಎಡೆಬಿಡದೆ ಅನುಭವಿಸುತ್ತಾ, ಆ ಅನುಭವಗಳನು ಕುರಿತು, ಆರಿಸಿ ಪೋಣಿಸಿದಂತೆ, ಸುಂದರವಾದ ಮಾತುಗಳಿಂದ ಒಂದು ಸಾವಿರ ಪಾಶುರಗಳನ್ನು ರಚಿಸಿ ಹಾಡಿದ್ದಾನೆ. ಆ ಸಾವಿರ ಪಾಶುರಗಳಲ್ಲಿ ಈ ತಿರುವಾಯ್ ಮೊೞಿಯ ಹತ್ತುಪಾಶುರಗಳನ್ನು ಮಾತ್ರವೇ ಆರಿಸಿಕೊಂಡು, ಕಲಿತು, ಅದರ ಗೂಢಾರ್ಥವನ್ನು ಯಾರು ಬಲ್ಲವರಾಗುತ್ತಾರೋ, ಅವರು ಭಗವದ್ಗುಣಾನುಭಾವದಲ್ಲಿಯೇ ಸೇರಿ ಹೋಗುತ್ತಾರೆ. ಭಗವಂತನನ್ನು ತಪ್ಪದೆ, ಸತ್ಯಾಂಶಗಳ ಮೂಲಕ ಸತ್ಯಸ್ವರೂಪಿಯನ್ನು, ಸೇರಿಕೊಳ್ಳುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಆರನೆಯ ದಶಕ ಒಂಬತ್ತನೆಯತಿರುವಾಯ್ಮೊೞಿ



೯. ನೀರಾಯ್ ನಿಲನಾಯ್



೧. ನೀರಾಯ್ ನಿಲನಾಯ್ ತ್ತೀಯಾಯ್ ಕ್ಕಾಲಾಯ್ ನೆಡುವಾನಾಯ್, 

ಶೀರಾರ್ ಶುಡರ್ ಹಳಿರಣ್ಡಾಯ್ ಚ್ಚಿವನಾಯಯನಾನಾಯ್,

ಕೂರಾರಾೞಿ ವೆಣ್ ಶಙ್ಗೇನ್ದಿಕ್ಕೊಡಿಯೇನ್ ಪಾಲ್

ವಾರಾಯ, ಒರುನಾಳ್ ಮಣ್ಣುಮ್ ವಿಣ್ಣುಮ್ ಮಹಿೞವೇ. 



ನೀರ್ ಆಯ್ = ನೀರು ಆಗಿ, ನಿಲನ್ ಆಯ್ = ನೆಲವಾಗಿ, ತೀಆಯ್ = ಬೆಂಕಿಯಾಗಿ, ಕಾಲ್ ಆಯ್ = ಗಾಳಿಯಾಗಿ, ನೆಡು = ವಿಸ್ತಾರವಾದ \(ಉನ್ನತವಾದ\), ವಾನ್ ಆಯ್ = ಬಾನಾಗಿ \(ಆಕಾಶವಾಗಿ\), ಶೀರ್ ಆರ್ = ಶ್ರೇಷ್ಠತೆ ತುಂಬಿರುವ, ಶುಡರ್ ಹಳ್ = ಜ್ಯೋತಿಗಳು, ಇರಣ್ಡು ಆಯ್ = ಎರಡು ಆಗಿ, ಶಿವನ್ ಆಯ್ = ಶಿವನಾಗಿ, ಅಯನ್ ಆನಾಯ್ = ಅಜನೂ \(ಬ್ರಹ್ಮನೂ\), ಆಗಿದ್ದೀಯೆ \(ಆಗಿರುವವನೇ\), ಕೂರ್ ಆೞಿ = ಹರಿತವಾದ ಚಕ್ರಾಯುಧವನ್ನೂ, ವೆಣ್ ಶಙ್ಗು = ಬಿಳಿಯ ಶಂಖವನ್ನೂ, ಏನ್ದಿ = ಧರಿಸಿ, ಕೊಡಿಯೇನ್ ಪಾಲ್ = ಕೆಟ್ಟವನಾದ \(ಪಾಪಿಯಾದ\) ನನ್ನ ಬಳಿಗೆ, ವಾರಾಯ್ = ಬಾರಯ್ಯ, ಒರುನಾಳ್ = ಒಂದು ದಿನ, ಮಣ್ಣುಮ್ ವಿಣ್ಣುಮ್ = ಭೂಲೋಕವೂ, ಮೇಲಣಲೋಕಗಳೂ, ಮುಹಿೞವೇ = ಆನಂದಿಸುವಂತೆ. 



ಭಗವಂತ, ನೀನು, ನೀರಾಗಿ, ನೆಲವಾಗಿ, ಬೆಂಕಿಯಾಗಿ, ಗಾಳಿಯಾಗಿ, ವಿಸ್ತಾರವಾದ \(ಉನ್ನತವಾದ\) ಬಾನಾಗಿ, ಶ್ರೇಷ್ಠವಾದ ಎರಡು ಜ್ಯೋತಿಗಳಾಗಿ, ಶಿವನಾಗಿ, ಬ್ರಹ್ಮನೂ ಆಗಿರುತ್ತೀ. ಹರಿತವಾದ ಚಕ್ರವನ್ನೂ ಬಿಳಿಯ ಶಂಖವನ್ನೂ ಧರಿಸಿ, ಭೂಲೋಕವೂ ಮೇಲಣ ಲೋಕಗಳೂ ಆನಂದಿಸುವಂತೆ ಬಾರಯ್ಯ. 



ಹಿಂದಿನ ತಿರುವಾಯ್ ಮೊೞಿಗಳಲ್ಲಿ ದೌತ್ಯದ ಮೂಲಕ ಭಗವಂತನನ್ನು ಒಲಿಸಿಕೊಳ್ಳುವ ಪ್ರಯತ್ನಗಳು ನಡೆದವಷ್ಟೆ. ನಾಯಕಿಗೆ \(ಆಳ್ವಾರರಿಗೆ\) ಅದು ಫಲಕಾರಿಯಲ್ಲ ಎನ್ನಿಸಿತೋ ಕಾಣೆ. ಆಳಿನಿಂದ ಆತ್ಮೀಯವಾದ ಕೆಲಸವಾಗುವುದು ಬಿಟ್ಟಿತೆ? ಸಹಜವೇ? ಆ ಮಾರ್ಗವನ್ನು ತೊರೆದು ನೇರವಾಗಿಯೇ ಭಗವಂತನನ್ನು ಬೇಡಿ ಒಲಿಸಿಕೊಳ್ಳುವುದು ಒಳಿತು ಎನ್ನಿಸಿರಬೇಕು. ಇಲ್ಲಿ ನಾವು ಕಾಣುವುದು ಅದನ್ನೇ. 



ನಾಯಕಿ \(ಆಳ್ವಾರರು\) ಹೇಳುತ್ತಾಳೆ: ಭಗವಂತ, ನೀನು ಪಂಚಭೂತಗಳಾದ ನೀರು, ನೆಲ, ಬೆಂಕಿ, ಗಾಳಿ, ಬಾನು ಆಗಿ ವಿಶ್ವವ್ಯಾಪಿಯಾಗಿದ್ದೀ. ಜಗತ್ತನ್ನು ಬೆಳಗಿಸುವ ದಿವ್ಯತೇಜೋರೂಪಿಗಳಾದ ಸೂರ್ಯಚಂದ್ರರೂ ಆಗಿದ್ದೀ. ಜಗತ್ತಿನ ಸೃಷ್ಟಿಲಯಗಳನ್ನು ನೋಡಿಕೊಳ್ಳಲು ಅಜನೂ ಹರನೂ ಆಗಿದ್ದೀ. ಇಡಿಯ ಬ್ರಹ್ಮಾಂಡವೇ ಆನಂದಿಸುವಂತೆ, ಶಂಕಚಕ್ರಧಾರಿಯಾದ ಮಹಾವಿಷ್ಣುವಾಗಿ ಒಂದು ದಿನ ತೋರಿಕೊಳ್ಳಬಾರದೇ? 



ಜಗತ್ತಿನ ಎಲ್ಲಾ ವಸ್ತುಗಳು ಆಗಿರುವುದು ಪಂಚಭೂತಗಳಿಂದ. ಜಗತ್ತನ್ನು ಬೆಳಗಿಸುವುದು ಸೂರ್ಯಚಂದ್ರರು. ಜಗತ್ತಿನ ಸೃಷ್ಟಿಲಯಗಳನ್ನು ನಿರ್ವಹಿಸುವ ಕಾರ್ಯ ಅಜನದು ಮತ್ತು ಹರನದು. ಸರ್ವೇಶ್ವರನಾಗಿ, ಜಗತ್ತನ್ನು ರಕ್ಷಿಸುವ ಸ್ವಾಮಿಯೇ ಶಂಖಚಕ್ರಧಾರಿಯಾದ ಶ್ರೀಮನ್ನಾರಾಯಣನು, ಆ ಒಬ್ಬನೇ ಎಲ್ಲವೂ ಆಗಿ ಬಗೆಬಗೆಯ ರೂಪಗಳನ್ನು ತಳೆದು ಮೆರೆಯುತ್ತಿದ್ದರೂ, ಅವನನ್ನು ಸ್ವಸ್ವರೂಪದಲ್ಲಿಯೇ ನೋಡಿ ಆನಂದಿಸಬೇಡವೇ? ಈ ಬಯಕೆ ತೀರುವುದಾದರೂ ಎಂದಿಗೆ? ಅವನು ಕೃಪೆಮಾಡಿದರೆ ಮಾತ್ರ ಅಲ್ಲವೇ? 



೨. ಮಣ್ಣುಮ್ ವಿಣ್ಣುಮ್ ಮಹಿೞಕ್ಕೂಱಳಾಯ್ ವಲಙ್ಕಾಟ್ಟಿ,

ಮಣ್ಣುಮ್ ವಿಣ್ಣುಮ್ ಕೊಣ್ಡ ಮಾಯವಮ್ಮಾನೇ, 

ನಣ್ಣಿಯುನೈನಾನ್ ಕಣ್ಡುಹನ್ದುಕೂತ್ತಾಡ,

ನಣ್ಣಿಯೊರುನಾಳ್ ಞೂಲತ್ತೂಡೇ ನಡವಾಯೇ. 



ಮಣ್ಣುಮ್ ವಿಣ್ಣುಮ್ = ಭೂಲೋಕವೂ, ಮೇಲಣಲೋಕಗಳೂ, ಮಹಿೞ = ಆನಂದಿಸುವಂತೆ, ಕುಱಳ್ ಆಯ್ = ವಾಮನಬ್ರಹ್ಮಚಾರಿ ಆಗಿ, ವಲಮ್ ಕಾಟ್ಟಿ = ತನ್ನ ಸಾಮರ್ಥ್ಯವನ್ನು ತೋರಿಸಿ, ಮಣ್ಣುಮ್ = ಭೂಲೋಕವನ್ನೂ, ವಿಣ್ಣುಮ್ = ಮೇಲಣಲೋಕಗಳನ್ನೂ, ಕೊಣ್ಡ = ಸ್ವಾಧೀನಪಡಿಸಿಕೊಂಡ, ಮಾಯಮ್ ಅಮ್ಮಾನೇ = ಅದ್ಭುತಕಾರಿಯಾದ ಸ್ವಾಮಿಯೇ, ನಣ್ಣಿ = ಆಶ್ರಯಿಸಿ, ಉನೈ = ನಿನ್ನನ್ನು, ನಾನ್ = ನಾನು, ಕಣ್ಡು = ಕಣ್ಣು ತುಂಬ ನೋಡಿ, ಉಹನ್ದು = ಹರ್ಷಗೊಂಡು \(ಉತ್ಸಾಹಗೊಂಡು\), ಕೂತ್ತಾಡ = ಕುಣಿದಾಡುವಂತೆ, ನಣ್ಣಿ = ನನ್ನ ಸಮೀಪಕ್ಕೆ ಬಂದು ಒರುನಾಳ್ = ಒಂದುದಿನ, ಞಾಲತ್ತು ಊಡೇ = ಈ ಭೂಮಿಯ ಮೇಲೆಯೇ \(ನಡುವೆಯೇ\), ನಡವಾಯೇ = ನಡೆದಾಡಬೇಕು \(ನಡೆದಾಡಬಾರದೇ?\)



ಭೂಲೋಕವೂ ಮೇಲಣ ಲೋಕಗಳೂ ಆನಂದಿಸುವಂತೆ, ವಾಮನಬ್ರಹ್ಮಚಾರಿಯಾಗಿ, ಸಾಮರ್ಥ್ಯವನ್ನು ತೋರಿಸಿ, ಭೂಲೋಕವನ್ನೂ ಮೇಲಣಲೋಕಗಳನ್ನೂ ಸ್ವಾಧೀನಪಡಿಸಿಕೊಂಡ ಅದ್ಭುತಕಾರಿಯಾದ ಸ್ವಾಮಿಯೇ, ನಿನ್ನನ್ನು ನಾನು ಆಶ್ರಯಿಸಿ, ಕಣ್ಣುತುಂಬ ನೋಡಿ, ಹರ್ಷೋತ್ಸಾಹಗಳನ್ನು ತುಂಬಿಕೊಂಡು ಕುಣಿದಾಡುವಂತೆ, ನೀನು ಒಂದು ದಿನ ನನ್ನ ಸಮೀಪಕ್ಕೆ ಬಂದು, ಈ ಭೂಮಿಯ ಮೇಲೆಯೇ ನಡೆದಾಡಬಾರದೇ? 



ಹಿಂದಿನ ಪಾಶುರದಲ್ಲಿ ನಾಯಕಿಯು \(ಆಳ್ವಾರರು\) ಭಗವಂತನನ್ನುದ್ದೇಶಿಸಿ “ಸ್ವಾಮೀ, ನಿನ್ನ ಸ್ವಸ್ವರೂಪದಲ್ಲಿಯೋ ಬಂದು, ಒಂದು ದಿನ ಬಂದು, ನನಗೆ ಮೈದೋರಬಾರದೇ? ಎಂದಳಷ್ಟೆ. ಅದೇ ವಿಷಯವನ್ನು ಇಲ್ಲಿ ಮುಂದುವರಿಸಲಾಗುತ್ತದೆ. 



’ನಾಯಕಿ’ \(ಆಳ್ವಾರರು\) ಹೇಳುತ್ತಾಳೆ. ಸ್ವಾಮೀ, ನೀನು ಹಿಂದೆ ಬಲಿಚಕ್ರವರ್ತಿಯನ್ನು ಅನುಗ್ರಹಿಸುವುದಕ್ಕಾಗಿ, ಅವನ ಯಾಗಶಾಲೆಗೆ ವಾಮನವಟುವಾಗಿ ಬಂದೆ. ಭೂಲೋಕವೂ ಮೇಲಣ ಲೋಕಗಳೂ ನಿನ್ನ ಆಶ್ಚರ್ಯಕರ ಸಾಮರ್ಥ್ಯವನ್ನು ಕಂಡು ಆನಂದಿಸಿದವು. ಬಲಿಯಿಂದ ನೀನು ಮೂರಡಿ ನೆಲವನ್ನು ದಾನವಾಗಿ ಪಡೆದುಕೊಂಡ ಬಳಿಕ, ಆಶ್ಚರ್ಯಾದ್ಭುತವಾಗಿ, ತ್ರಿವಿಕ್ರಮರೂಪಿಯಾಗಿ ಬೆಳೆದು ನಿಂತೆ. ಭೂಮಿಯನ್ನೂ, ಮೇಲಣಲೋಕಗಳನ್ನೂ ನಿನ್ನ ಎರಡೇ ಹೆಜ್ಜೆಗಳಿಗೆ ಸರಿಸಮಮಾಡಿ, ಅವೆಲ್ಲವನ್ನೂ ನಿನ್ನ ಸ್ವಾಧೀನಪಡಿಸಿಕೊಂಡೆ. ಮೂರನೆಯ ತಿರುವಡಿಯನ್ನು ಬಲಿಯತಲೆಯ ಮೇಲೆ ಇರಿಸಿ, ಅವನನ್ನು ಅನುಗ್ರಹಿಸಿದೆ. ನಿನ್ನನ್ನು ಬಿಡದೆ ಆಶ್ರಯಿಸಿರುವ ನನ್ನ ಬಳಿಗೂ ಒಂದು ದಿನ ಕೃಪೆ ಮಾಡಿಬರಬಾರದೇ? ನಿನ್ನ ದಿವ್ಯಮಂಗಳ ಮೂರ್ತಿಯನ್ನು ಕಂಡು, ಹರ್ಷೋತ್ಸಾಹಗಳಿಂದ ನಾನು ಕುಣಿದಾಡುವಂತೆ, ಈ ನೆಲದ ಮೇಲೆಯೇ ನೀನು ನಡೆದಾಡಾಬಾರದೇ? 



೩. ಞೂಲತ್ತೂಡೇ ನಡನ್ದು ನಿನ್ ಱುಮ್ ಕಿಡನ್ದಿರುನ್ದುಮ್,

ಶಾಲಪ್ಪಲನಾಳ್ ಉಹನ್ದೋಱುಯಿರ್ ಹಳ್ ಕಾಪ್ಪಾನೇ\!

ಕೋಲತ್ತಿರುಮ್ ಮಹಳೋಡು ಉನ್ನೈಕ್ಕೂಡಾದೇ,

ಕಾಲಪ್ಪಲನಾಳ್ ಅಡಿಯೇ ನಿನ್ನಮ್ ತಳರ್ ವೇನೋ? 



ಞೂಲತ್ತೂಡೇ = ಭೂಮಿಯ ಮೇಲೆಯೇ, ನಡನ್ದುಮ್ = ಓಡಾಡಿಯೂ, ನಿನ್ ಱುಮ್ = ನಿಂತೂ, ಕಿಡನ್ದುಮ್ = ಪವಡಿಸಿಯೂ, ಇರುನ್ದುಮ್ = ಕುಳಿತೂ, ಶಾಲ ಪಲನಾಳ್ = ಬಲುದೀರ್ಘಕಾಲ, ಉಹಮ್ ತೋಱುಮ್ =ಯುಗಯುಗದಲ್ಲಿಯೂ, ಉಯಿರ್ ಹಳ್ = ಪ್ರಾಣಿಗಳನ್ನು \(ಚೇತನಗಳನ್ನು\), ಕಾಪ್ಪಾನೇ = ರಕ್ಷಿಸುವವನೇ, ಕೋಲಮ್ ತಿರುಮಾಮಹಳೋಡು = ಅನುಪಮಸುಂದರಿಯಾದ ಲಕ್ಷ್ಮೀದೇವಿಯೊಡನೆ, ಉನ್ನೈ = ನಿನ್ನನ್ನು, ಕೂಡಾದೇ = ಕೂಡಿಕೊಳ್ಳದೆಯೇ \(ಕೂಗಿ ಕರೆಯದೆಯೇ\), ಶಾಲ ಪಲನಾಳ್ = ಅನೇಕ ದಿನಗಳ ಕಾಲ, ಅಡಿಯೇನ್ = ಪಾದಸೇವಕನಾದ ನಾನು, ಇನ್ನಮ್ = ಇನ್ನು ಮುಂದೆಯೂ \(ಇನ್ನೂ ಹೆಚ್ಚುಕಾಲ\), ತಳರ್ ವೇನೋ = ಬಾಡಿಬತ್ತಿ ಸೊರಗುವೆನೇ? 



ಭೂಮಿಯ ಮೇಲೆಯೇ ಓಡಾಡಿಯೂ, ನಿಂತೂ, ಕುಳಿತೂ, ಪವಡಿಸಿಯೂ ಬಲುದೀರ್ಘಕಾಲ, ಯುಗಯುಗದಲ್ಲಿಯೂ ಚೇತನಗಳನ್ನು ರಕ್ಷಿಸುವವನೇ, ಅನುಪಮಸುಂದರಿಯಾದ ಲಕ್ಷ್ಮೀದೇವಿಯೊಡನೆ ನಿನ್ನನ್ನು ಕೂಡಿಕೊಳ್ಳದೆಯೇ ಅನೇಕಾನೇಕ ದಿನಗಳ ಕಾಲ ಪಾದಸೇವಕನಾದ ನಾನು ಬಾಡಿಬತ್ತಿ ಸೊರಗುತ್ತಿರುವೆನೇ? 



ಹಿಂದಿನ ಪಾಶುರಗಳಲ್ಲಿ ಶಂಖಚಕ್ರಧಾರಿಯಾದ ಭಗವಂತನನ್ನು ಕಣ್ಣಾರ ಕಾಣಬೇಕೆಂಬ ಕಾತರವನ್ನು ಆಳ್ವಾರರು ತೋರಿಸಿದರಷ್ಟೇ. ಈಗ ಅವರಿಗೆ ಶ್ರೀದೇವಿ ಸಹಿತನಾದ ಭಗವಂತನನ್ನು \(ಶ್ರೀಲಕ್ಷ್ಮೀನಾರಾಯಣರನ್ನು\) ಕಂಡು ಆಶ್ರಯಿಸಬೇಕೆಂಬ ಹಂಬಲ. 



ಆಳ್ವಾರರು ಹೇಳುತ್ತಾರೆ: ಯುಗಯುಗದಲ್ಲಿಯೂ ನಾನಾರೂಪಗಳನ್ನು ತಳೆದು, ಸಕಲ ಚರಾಚರವಸ್ತುಗಳನ್ನೂ ರಕ್ಷಿಸುವವನೇ, ಶ್ರೀದೇವಿಸಹಿತನಾದ ನಿನ್ನನ್ನು ಕೂಡಿಕೊಳ್ಳದೆ ರಕ್ಷಿಸುವವನೇ, ಶ್ರೀದೇವಿಸಹಿತನಾದ ನಿನ್ನನ್ನು ಕೂಡಿಕೊಳ್ಳದೆ ಬಹುದೀರ್ಘಕಾಲವನ್ನುಈಗಾಗಲೇ ಕಳೆದಿದ್ದೇನೆ. ಇನ್ನೆಷ್ಟು ಕಾಲ ನಿನ್ನನ್ನಗಲಿ ಹೀಗೆಯೇ ಬಾಡಿಬಳಲುತ್ತಿರಲಿ? 



೪. ತಳರ್ ನ್ದುಮ್ ಮುಱೈನ್ದುಮ್ ಶಹಡವಶುರರುಡಲ್ ವೇಱಾ,

ಪಿಳನ್ದು ವೀಯ ತಿರುಕ್ಕಾಲಾಣ್ಡ ಪೆರುಮಾನೇ\!

ಕಿಳರ್ ನ್ದು ಪಿರಮನ್ ಶಿವನ್ ಇನ್ದಿರನ್ ವಿಣ್ಣವರ್ ಶೂೞ

ವಿಳಙ್ಗವೊರುನಾಳ್ ಕಾಣವಾರಾಯ್ ವಿಣ್ ಮೀದೇ. 



ತಳರ್ ನ್ದುಮ್ = ಬಲಹೀನವಾಗಿಯೂ, ಮುಱಿನ್ದುಮ್ = ಮುರಿದು ಪುಡಿಪುಡಿಯಾಗಿಯೂ, ಶಹಡಮ್ = ಶಕಟದ \(ಬಂಡಿಯ\), ಅಶುರರ್ ಉಡಲ್ = ಅಸುರನ ಒಡಲು, ವೇಱು ಆ = ಬೇರೆಬೇರೆಯಾಗುವಂತೆಯೂ, ಪಿಳನ್ದು = ಸೀಳಿ\(ಎರಡು ಭಾಗವಾಗಿ\), ವೀಯ = ನಾಶವಾಗುವಂತೆ, ತಿರುಕಾಲ್ = ಪವಿತ್ರವಾದ ಕಾಲನ್ನು, ಆಣ್ಡ = ಹೆಮ್ಮೆಯಿಂದ ಬಳಸಿದ, ಪೆರುಮಾನೇ = ಪರಮಪುರುಷನೇ \(ಪುರುಷೋತ್ತಮನೇ\), ಕಿಳರ್ ನ್ದು = ಉತ್ಸಹಗೊಂಡು, ಪಿರಮನ್ = ಬ್ರಹ್ಮನೂ, ಶಿವನ್ = ಶಿವನೂ, ಇನ್ದಿರನ್ = ಇಂದ್ರನೂ, ವಿಣ್ಣವರ್ = ಮೇಲಣಲೋಕಗಳವರೂ, ಶೂೞ = ಸುತ್ತುವರಿಯುವಂತೆ, ವಿಳಙ್ಗ = ಶೋಭಿಸಲು, ಒರುನಾಳ್= ಒಂದು ದಿನ, ಕಾಣವಾರಾಯ್ = ಕಂಡು ಬಾರಯ್ಯ, ವಿಣ್ ಮೀದೇ = ಗಗನದಲ್ಲಿಯೇ \(ಆದರೂ\). 



ಬಂಡಿಯೂ \(ಶಕಟಾಸುರನೂ\) ಅಸುರನೂ ಬೇರೆಬೇರೆಯಾಗಿ ಇಭ್ಭಾಗವಾಗಿ, ಬಲಹೀನವಾಗಿ, ಮುರಿದು ಪುಡಿಪುಡಿಯಾಗಿ ನಾಶವಾಗುವಂತೆ ಪವಿತ್ರವಾದ ಕಾಲನ್ನು ಹೆಮ್ಮೆಯಿಂದ ಬಳಸಿದ ಪುರುಷೋತ್ತಮನೇ, ಬ್ರಹ್ಮನೂ ಶಿವನೂ ಇಂದ್ರನೂ ಮೇಲಣಲೋಕಗಳವರೂ ಹರ್ಷೋತ್ಸಾಹದಿಂದ ಸುತ್ತುವರಿದಿರುವಂತೆ ಶೋಭಿಸಲು, ಒಂದು ದಿನ, ಗಗನದಲ್ಲಿಯೇ ಆದರೂ ಕಂಡುಬಾರಯ್ಯ \(ಕಂಡು ಬರಬಾರದೇ?\)



ಇದುವರೆಗೆ, ಆಳ್ವಾರರು ತಮ್ಮ ಎದುರಲ್ಲಿಯೇ ಬಂದು ಮೈದೋರಿ ತಮಗೆ ಆನಂದವನ್ನೂ ತೃಪ್ತಿಯನ್ನೂ ಉಂಟುಮಾಡಬೇಕೆಂದು ಪ್ರಾರ್ಥಿಸಿದರಷ್ಟೆ. ಈಗ, ಸ್ವಾಮಿಯು ಬ್ರಹ್ಮರುದ್ರಾದಿ ದೇವತೆಗಳಿಂದ ಸೇವಿತನಾಗಿ, ಗಗನದಲ್ಲಿಯೇ ಮೈದೋರಿ ತಮಗೆ ಆನಂದವನ್ನುಂಟುಮಾಡಬೇಕೆಂದು ಪ್ರಾರ್ಥಿಸುತ್ತಾರೆ. 



“ತಳರ್ ನ್ದುಮ್............................ಪೆರುಮಾನೇ” – ಪಾಶುರದ ಮೊದಲ ಎರಡು ಪಾದಗಳಲ್ಲಿ ಹೇಳಿರುವುದು ಭಗವಂತನ ಶ್ರೀಕೃಷ್ಣಾವತಾರದ ಒಂದು ಮಹಿಮೆ. ಕಡುಶತ್ರುವಾದ ಕಂಸಾಸುರನಿಂದ, ದೂರವಾಗಿ, ನಂದಗೋಕುಲದಲ್ಲಿ ಶ್ರೀಕೃಷ್ಣನು ಬೆಳೆಯುತ್ತಿರುವಾಗ, ಕಂಸನು ಮೊಟ್ಟಮೊದಲು ಅಲ್ಲಿಗೆ ಕಳುಹಿಸಿದ್ದು ಪೂತನಿ ಎಂಬ ರಾಕ್ಷಸಿಯನ್ನು. ಅವಳು ತಾಯಿ ಯಶೋದೆಯ ವೇಷವನ್ನಳವಡಿಸಿಕೊಂಡು ಬಂದು, ಒಂಟಿಯಾಗಿ ಮಲಗಿದ್ದ ಎಳೆಯ ಮಗುವಾದ ಶ್ರೀಕೃಷ್ಣನನ್ನು ಎತ್ತಿಕೊಂಡು, ತನ್ನ ವಿಷದ ಮೊಲೆಹಾಲನ್ನೂಡಿಸಿದಳು. ಕೃಷ್ಣನು ಅದನ್ನು ಬಹಳ ಅಕ್ಕರೆಯಿಂದ ಕೂಡಿಯುತ್ತಾ, ಅದರೊಡನೆ ಅವಳ ಪ್ರಾಣವನ್ನೂ ಹೀರಿಕೊಂದು ಹಾಕಿದನು. ಪೂತನಿಯ ಹಿಂದೆಯೇ ಬಂದವನು ಶಕಟಾಸುರ. ಬಂಡಿಯ ರೂಪವನ್ನು ತಳೆದು, ಒಂಟಿಯಾಗಿ ಮಲಗಿರುವ ಮಗುವಿನ ಮೇಲೆ ನುಗ್ಗಿ ಹರಿದು ಅದನ್ನು ಕೊಲ್ಲಬೇಕೆಂದು ಶಕಟಾಸುರನ ಹವಣಿಕೆ. ಸಮಯವನ್ನು ಹೊಂಚಿ, ಶಕಟನು ಶ್ರೀಕೃಷ್ಣನ ಮೇಲೆ ನುಗ್ಗಿ ಬಂದನು. ಆಗ, ಎಳೆಯ ಮಗು ಸಹಜವಾಗಿ ಕಾಲುಗಳನ್ನಾಡಿಸುತ್ತಾ ಇರುವಂತೆಯೇ, ಕೃಷ್ಣನೂ ತನ್ನ ಪುಟ್ಟಕಾಲಿನಿಂದ ಮೇಲೆ ನುಗ್ಗಿ ಬಂದ ಶಕಟನನ್ನು ಒದೆದನು. ಅದರ ಏಟಿಗೇ, ಬಂಡಿಯೂ ಅಸುರನೂ ಬೇರ್ಪಟ್ಟರು; ಬಲಗುಂದಿದರು. ಬಂಡಿ ಮುರಿದು ಚೂರಾಯಿತು. ಅಸುರನು ಅಲ್ಲಿಯೇ ಬಿದ್ದು ಸತ್ತನು. ಭಗವಂತನ ತಿರುವಡಿಯ ಸಾಮರ್ಥ್ಯ ಅಂಥಾದ್ದು\!



ಆಳ್ವಾರರು ಹೇಳುತ್ತಾರೆ: ಸ್ವಾಮೀಪುರುಷೋತ್ತಮನೇ, ನೀನು ಎಳೆಯಮಗುವಾಗಿರುವಾಗಲೇ ಬಂಡಿಯ ರೂಪದಲ್ಲಿ ಬಂದ ಶಕಟಾಸುರನನ್ನು ನಿನ್ನ ಪುಟ್ಟಕಾಲಿನ ಒದೆತದಿಂದಲೇ ಧ್ವಂಸಮಾಡಿದೆ. ನಿನ್ನ ದಿವ್ಯಮಂಗಳ ರೂಪವನ್ನು ಬ್ರಹ್ಮ, ರುದ್ರ, ಇಂದ್ರ, ದೇವತೆಗಳು – ಎಲ್ಲರೂ ಸುತ್ತುವರಿದು ಪೂಜಿಸುವಂತೆ, ಗಗನದಲ್ಲಿಯಾದರೂ ಒಂದು ದಿನ ಮೈದೋರಿ, ಆನಂದವನ್ನುಂಟುಮಾಡಬಾರದೇ? 



೫. ವಿಣ್ ಮೀದಿರುಪ್ಪಾಯ್ ಮಲೈಮೇಲ್ ನಿಱ್ ಪಾಯ್ ಕಡಲ್ ಶೇರ್ ಪ್ಪಾಯ್\!

ಮಣ್ ಮೀದುೞಲ್ ವಾಯ್ ಇವಟ್ರುಳೆಙ್ಗುಮ್ ಮಱೈನ್ದುಱೈವಾಯ್\! 

ಎಣ್ ಮೀದಿಯನ್ ಱ ಪುಱವಣ್ಡತ್ತಾಯ್ ಎನದಾವಿ

ಉಣ್ಮೀದಾಡಿ ಉರುಕ್ಕಾಟ್ಟಾದೇ ಯೊಳಿಪ್ಪಾಯೋ? 



ವಿಣ್ ಮೀದು ಇರುಪ್ಪಾಯ್ = ಪರಮಪದದಲ್ಲಿ ಒಡೆತನ ಮಾಡುವವನೇ \(ನೆಲಸಿರುವವನೇ\), ಮಲೈಮೇಲ್ ನಿಱ್ ಪಾಯ್ = ಬೆಟ್ಟದ ಮೇಲೆ ನಿಂತಿರುವವನೇ \(ಇರುವವನೇ\), ಕಡಲ್ ಶೇರ್ ಪ್ಪಾಯ್ = ಪಾಲ್ಗಡಲಲ್ಲಿ ಪವಡಿಸಿರುವವನೇ, ಮಣ್ ಮೀದು ಉೞಲ್ ವಾಯ್ = ಭೂಮಿಯ ಮೇಲೆ ಸಂಚರಿಸುವವನೇ, ಇವಟ್ರುಳ್ = ಇವುಗಳಲ್ಲಿ, ಎಙ್ಗುಮ್ = ಎಲ್ಲೆಲ್ಲಿಯೂ \(ಎಲ್ಲ ವಸ್ತುಗಳಲ್ಲೂ\), ಮಱೈನ್ದು ಉಱೈವಾಯ್ = ಕಣ್ಮರೆಯಾಗಿ ವಾಸಿಸುವನೇ, ಎಣ್ ಮೀದು = ಎಣಿಕೆಗೆ ಮೀರಿ, ಇಯನ್ ಱ = ಹೊಗಳಬಹುದಾದ, ಪುಱಮ್ = ಕಡೆಯಲ್ಲಿ, ಅಣ್ಡತ್ತಾಯ್ = ಬ್ರಹ್ಮಾಂಡದಲ್ಲಿರುವವನೇ, ಎನದು ಆವಿಯುಳ್ = ನನ್ನ ಅಂತರಂಗದಲ್ಲಿ \(ಪ್ರಾಣಗಳಲ್ಲಿ, ಆತ್ಮನಲ್ಲಿ\), ಮೀದಾಡಿ = ಬಹಳವಾಗಿ ನಡೆದಾಡಿ, ಉರು ಕಾಟ್ಟಾದೇ =ನಿನ್ನ ನಿಜಸ್ವರೂಪವನ್ನು ತೋರಿಸದೆಯೇ, ಒಳಿಪ್ಪಾಯೋ = ಮುಗಿಸುವೆಯೋ? 



ಪರಮಪದದಲ್ಲಿ ನೆಲಸಿರುವವನೇ, ಬೆಟ್ಟದ ಮೇಲೆ ನಿಂತಿರುವವನೇ, ಪಾಲ್ಗಡಲಲ್ಲಿ ಪವಡಿಸಿರುವವನೇ, ಭೂಮಿಯ ಮೇಲೆ ಸಂಚರಿಸುವವನೇ, ಇವುಗಳಲ್ಲಿ ಎಲ್ಲೆಲ್ಲಿಯೂ ಎಲ್ಲಾ ವಸ್ತುಗಳಲ್ಲಿಯೂ ಕಣ್ಮರೆಯಾಗಿ ಇರುವವನೇ, ಎಣಿಕೆಗೆ ಮೀರಿ ಹೊಗಳಬಹುದಾದ ಕಡೆಯಲ್ಲಿ \(ಹೊರಗೆ\) ಬ್ರಹ್ಮಾಂಡದಲ್ಲಿರುವವನೇ, ನನ್ನ ಆತ್ಮನಲ್ಲಿ ಬಹಳವಾಗಿ ನಡೆದಾಡಿ, ನಿನ್ನ ನಿಜ ಸ್ವರೂಪವನ್ನು ತೋರಿಸದೆಯೇ ಮುಗಿಸುವೆಯೋ? 



“ವಿಣ್ ಮೀದಿರುಪ್ಪಾಯ್” – ಇದು ಭಗವಂತನ ’ಪರತ್ವ’ – ಪರಸ್ವರೂಪ, ಬ್ರಹ್ಮದೇವತೆಗಳಿಗೂ ಸುಲಭವಾಗಿ ಎಟುಕದ ರೂಪ. 



“ಮಲೈ ಮೇಲ್ ನಿಱ್ ಪಾಯ್” – ಇದು ಭಗವಂತನ ’ಅರ್ಚಾ’ಸ್ವರೂಪ. ಭೂಲೋಕವಾಸಿಗಳ ಉದ್ಧಾರಕ್ಕಾಗಿಯೇ, ನಾನಾಪವಿತ್ರ ಕ್ಷೇತ್ರಗಳಲ್ಲಿ ಭಗವಂತನು ದಿವ್ಯಮಂಗಳ ವಿಗ್ರಹವಾಗಿ, ನೆಲಸಿರುವ ರೂಪ. 



“ಕಡಲ್ ಶೇರ್ ಪ್ಪಾಯ್” – ಪಾಲ್ಗಡಲಲ್ಲಿ ಭಗವಂತನು ಶೇಷಶಯನನಾಗಿ, ಲಕ್ಷ್ಮೀಸಮೇತನಾಗಿರುವ, ವಿಭವಾವತಾರ. ಬ್ರಹ್ಮಾದಿ ದೇವತೆಗಳು ಅಲ್ಲಿಗೆ ಬಂದು, ಭಗವಂತನಲ್ಲಿ ತಮ್ಮ ಕಷ್ಟಸುಖಗಳನ್ನೂ ಅರಿಕೆ ಮಾಡಿಕೊಳ್ಳುವ ಹಾಗೆ, ನೆಲಸಿರುವುದು. 



’ಮಣ್ ಮೀದು ಉೞಲ್ ವಾಯ್” – ಭೂಮಿಯ ಮೇಲೆ, \(ನಾನಾ ಅವತಾರಗಳನ್ನು ತಳೆದು\) ದುಷ್ಟನಿಗ್ರಹ, ಶಿಷ್ಟರಕ್ಷಣ, ಧರ್ಮಸಂರಕ್ಷಣ, ಕಾರ್ಯಗಳಿಗಾಗಿ ಯುಗಯುಗದಲ್ಲಿಯೂ ಭಗವಂತನು ಅವತರಿಸುವ ವ್ಯೂಹಾವತಾರ – ಲೀಲಾವತಾರ. 



“ಇವಟ್ರುಳೆಙ್ಗುಮ್ ಮಱೈನ್ದು ಱೈವಾಯ್” – ಸೃಷ್ಟಿಯ ಸಕಲಚರಾಚರವಸ್ತುಗಳ ಅಂತರ್ಯಾಮಿಯಾಗಿ ಭಗವಂತನು ಇರುತ್ತಾನೆ. 



“ಇವಟ್ರುಳೆಙ್ಗುಮ್ ಮಱೈನ್ದುಱೈವಾಯ್” – ಸೃಷ್ಟಿಯ ಸಕಲ ಚರಾಚರವಸ್ತುಗಳ ಅಂತರ್ಯಾಮಿಯಾಗಿ ಭಗವಂತನು ಇರುತ್ತಾನೆ. 



“ಎಣ್ ಮೀದಿಯನ್ ಱಪುಱವಣ್ಡತ್ತಾಯ್” – ಅನೇಕ ಕೋಟಿ ಬ್ರಹ್ಮಾಂಡಗಳ ನಾಯಕನಾಗಿರುವವನು ಭಗವಂತ. 



“ಎನದಾವಿ ಉಣ್ ಮೀದಾಡಿ” – ನನ್ನ \(ಎಲ್ಲರ\) ಅಂತರಂಗದಲ್ಲಿ ಒಡೆತನ ಮಾಡುವ ’ಅಂತರ್ಯಾಮಿ’ ಭಗವಂತ.



“ಎನದಾವಿ ಉಣ್ ಮೀದಾಡಿ” – ನನ್ನ \(ಎಲ್ಲರ\) ಅಂತರಂಗದಲ್ಲಿ ಒಡೆತನ ಮಾಡುವ ’ಅಂತರ್ಯಾಮಿ’ ಭಗವಂತ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಪರ, ವ್ಯೂಹ, ವಿಭವ, ಅಂತರ್ಯಾಮಿ ಮತ್ತುಅರ್ಚಾಸ್ವರೂಪಿಯಾಗಿದ್ದೀ. ನನ್ನ ಅಂತರಂಗದಲ್ಲಿ ನೀನಿದ್ದು ನನ್ನನ್ನು ನಿರ್ವಹಿಸುತ್ತಿದ್ದರೂ, ನಿನ್ನ ನಿಜಸ್ವರೂಪವನ್ನು ತೋರಿಸದೆಯೇ \(ನನ್ನನ್ನು\) ಮುಗಿಸುವೆಯೋ? 



೬. ಪಾಯೋರಡಿವೈತ್ತದನ್ ಕೀೞ್ ಪ್ಪರವೈನಿಲಮೆಲ್ಲಾಮ್,

ತಾಯ್ ಓರಡಿಯಾಲ್ ಎಲ್ಲಾವುಲಹುಮ್ ತಡವನ್ದ

ಮಾಯೋನೇ\! ಉನ್ನೈಕ್ಕಾಣ್ಬಾನ್ ವರುನ್ದಿಯೆನೈನಾಳುಮ್

ತೀಯೋಡುಡನ್ ಶೇರ್ ಮೆೞು ಹಾಯ್ ಉಲಹಿಲ್ ತಿರಿವೇನೋ.



ಪಾಯ್ = ವಿಸ್ತರಿಸಿ, ಓರ್ ಅಡಿ ವೈತ್ತು = ಒಂದು ಹೆಜ್ಜೆಯನ್ನಿಟ್ಟು, ಅದನ್ ಕೀೞ್ = ಅದರ ಕೆಳಗಡೆ, ಪರವೈ = ಕಡಲಿನಿಂದ ಸುತ್ತುವರಿದಿರುವ, ನಿಲಮ್ ಎಲ್ಲಾಮ್ = ಎಲ್ಲಾ ಭೂಮಿಯನ್ನೂ, ತಾಯ್ = ಅಡಗಿಸಿಟ್ಟು ಅಳೆದುಕೊಂಡು, ಓರ್ ಅಡಿಯಾಲ್ = ಮತ್ತೊಂದೆ ಹೆಜ್ಜೆಯಿಂದ, ಎಲ್ಲಾ ಉಲಹುಮ್ = ಎಲ್ಲಾ ಲೋಕಗಳನ್ನೂ, ತಡವನ್ದ್ = ಆಕ್ರಮಿಸಿಕೊಂಡ, ಮಾಯೋನೇ = ಅದ್ಭುತಕಾರಿಯೇ, ಉನ್ನೈ = ಆಕ್ರಮಿಸಿಕೊಂಡ, ಮಾಯೋನೇ = ಅದ್ಭುತಕಾರಿಯೇ, ಉನ್ನೈ = ನಿನ್ನನ್ನು, ಕಾಣ್ಬಾನ್ = ಕಾಣಬೇಕೆಂದು, ವರುನ್ದಿ = ಪ್ರಯಾಸಪಟ್ಟು, ಎನೈನಾಳುಮ್ = ಎಷ್ಟು ದಿನಗಳು, ತೀಯೋಡು ಉಡನ್ = ಬೆಂಕಿಯಲ್ಲಿ, ಶೇರ್ = ಸೇರಿಕೊಂಡ, ಮೆೞುಹುಆಯ್ = ಮೆಣಸಾಗಿ, ತಿರಿವೇನೋ = ಅಲೆದಾಡುತ್ತಿರುವುದೇಯೋ ನಾನು? 



ಒಂದು ಹೆಜ್ಜೆಯನ್ನು ವಿಸ್ತರಿಸಿಟ್ಟು, ಅದರ ಕೆಳಗಡೆ ಕಡಲಿನಿಂದ ಸುತ್ತುವರಿದಿರುವ ಭೂಮಿಯನ್ನೆಲ್ಲಾ ಅಡಗಿಸಿಟ್ಟು ಅಳೆದುಕೊಂಡು, ಮತ್ತೊಂದು ಹೆಜ್ಜೆಯಿಂದ ಎಲ್ಲಾ ಲೋಕಗಳನ್ನೂ ಆಕ್ರಮಿಸಿಕೊಂಡ ಅದ್ಭುತಕಾರಿಯೇ, ನಿನ್ನನ್ನು ನೋಡಬೇಕೆಂದು ಬೆಂಕಿಯಲ್ಲಿಬಿದ್ದ ಮೆಣಸಿನ ಹಾಗೆ ಪ್ರಯಾಸಪಡುತ್ತಾ ಇನ್ನೆಷ್ಟು ಕಾಲ ಅಲೆದಾಡುತ್ತಿರುವುದೇಯೋ ನಾನು? 



ಈ ಪಾಶುರದಲ್ಲಿ ಭಗವಂತನ ತ್ರಿವಿಕ್ರಮಾವತಾರದ ಅದ್ಭುತ ಸಾಮರ್ಥ್ಯವನ್ನು ಹೇಳಲಾಗುತ್ತದೆ. 



“ತೀಯೋಡುಡನ್.............................ಮೆೞುಹಾಯ್” – ಇದೊಂದು ಸುಂದರಲೋಕೋಕ್ತಿ. ಅನುಭವಾಮೃತ. ಮೆಣಸು ಶಾಖಕ್ಕೆ ತಗುಲಿದರೆ, ಅದು ಚಟಪಟಗುಟ್ಟುತ್ತಾ, ಶಾಖದಿಂದ ಹಾರುತ್ತಾ, ಮತ್ತೆ ಅದೇ ಶಾಖಕ್ಕೆ ಬೀಳುತ್ತ, ಹಲವಾರು ಸಲ ಹಾರಾಡಿ, ಕಡೆಗೆ ಸುಟ್ಟು ಕರಕಾಗಿ ಬೀಳುತ್ತದೆ. ಭಗವಂತನನ್ನು ಕಾಣಬೇಕೆಂಬ ಆಶೆಯಿಂದ ಅಲೆದಾಡುತ್ತಿರುವ ಆಳ್ವಾರರ ಸ್ಥಿತಿ ಹಾಗೆಯೇ ಆಗಿದೆ. 



ಇಲ್ಲಿ ಕಂಡುಬರುವ ರೂಪಕವನ್ನು ಬಿಡಿಸಿ ಹೇಳುವುದಾದರೆ – ಮೆಣಸನ್ನು ಆಳ್ವಾರರು ಹೋಲುತ್ತಾರೆ. ಬೆಂಕಿ ಭಗವಂತನನ್ನು ಹೋಲುವುದು. ಬೆಂಕಿಯೊಡನೆ ಸೇರಿರಬೇಕೆಂಬ ಮೆಣಸಿನ ಪಾಡೇ, ಭಗವಂತನನ್ನು ಕಾಣಬೇಕೆಂದು ಪ್ರಯಾಸಪಡುತ್ತಿರುವ ಆಳ್ವಾರರ ಪಾಡು. ಅವರ ಅಲೆದಾಟದಿಂದ ಫಲವುಂಟೋ, ಅದು ಬರಿಯ ಅಲೆದಾಟಾವೇಯೋ ಭಗವಂತನೇ ಬಲ್ಲ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ತ್ರಿವಿಕ್ರಮನಾಗಿ ಬೆಳೆದು ನಡೆಸಿದ ಅದ್ಭುತವಾದರೋ – ನಿನ್ನ ಒಂದು ಹೆಜ್ಜೆಯನ್ನು ವಿಸ್ತರಿಸಿ, ಇಡಿಯ ಭೂಮಂಡಲವನ್ನೇ ಆವರಿಸಿಕೊಂಡೆ. ಮತ್ತೊಂದು ಹೆಜ್ಜೆಯನ್ನು ಪ್ರಸರಿಸಿ, ಮೇಲಣ ಎಲ್ಲಾ ಲೋಕಗಳನ್ನೂ ಆಕ್ರಮಿಸಿಕೊಂಡೆ. ಹೀಗೆ ಅದ್ಭುತ ಸಮರ್ಥನಾದ ನಿನ್ನನ್ನು ಕಾಣಬೇಕೆಂಬ ಹಂಬಲದಿಂದ ನಾನು ಎಲ್ಲೆಲ್ಲೋ ಅಲೆದಾಡಿದೆ. ಅದಕ್ಕೆ ವ್ಯರ್ಥವಾದ ಪ್ರಯಾಸವೇಯೋ ಫಲ? ಇನ್ನೆಷ್ಟು ಕಾಲ ಹೀಗೆ ಅಲೆದಾಡುತ್ತಿರಲಿ? ನನ್ನನ್ನು ಕನಿಕರಿಸಲಾರೆಯಾ? 



೭. ಉಲಹಿಲ್ ತಿರಿಯುಮ್ ಕರುಮಗತಿಯಾಯ್ ಉಲಹಮಾಯ್,

ಉಲಹುಕ್ಕೇಯೋರುಯಿರುಮಾನಾಯ್\! ಪುಱವಣ್ಡತ್ತು,

ಅಲಹಿಲ್ ಪೊಲಿನ್ದ ತಿಶೈಪತ್ತಾಯವರುವೇಯೋ\!

ಅಲಹಿಲ್ ಪೊಲಿನ್ದ ಅಱಿವಿಲೇನುಕ್ಕರುಳಾಯೇ. 



ಉಲಹಿಲ್ = ಲೋಕದಲ್ಲಿ, ತಿರಿಯುಮ್ = ವ್ಯತ್ಯಾಸಹೊಂದುತ್ತಿರುವ \(ವ್ಯಾಪಕವಾಗಿ ನಡೆಸುವ\), ಕರುಮ ಗತಿ ಆಯ್ = ಕರ್ಮಸಾಧನೆಯ \(ಕ್ರಿಯೆಯ\) ನಡೆಯೇ \(ಮಾರ್ಗವೇ\) ಆಗಿರುವವನೇ, ಉಲಹುಮ್ ಆಯ್ = ಇಡಿಯ ವಿಶ್ವವೇ ಆಗಿರುವವನೇ, ಉಲಹುಕ್ಕೇ = ಜಗತ್ತಿಗೇ, ಓರ್ = ಸಾಟಿಯಿಲ್ಲದ ಉಯಿರುಮ್ ಆನಾಯ್ = ಆತ್ಮವೇ ಆಗಿರುವವನೇ, ಪುಱಮ್ ಅಣ್ಡತ್ತು = ಬ್ರಹ್ಮಾಂಡದಿಂದ ಹೊರಗಡೆ ಇರುವವನೇ, ಅಲಹು ಇಲ್ = ಎಣಿಸಲಾಗದೆ, ಪೊಲಿನ್ದ = ಬೆಳಗುವ, ತಿಶೈ ಪತ್ತು ಆಯ = ಹತ್ತುದಿಕ್ಕುಗಳೂ ಆಗಿರುವವನೇ, ಅರುವೇಯೋಲ = ಮುಕ್ತಾತ್ಮರ ಸ್ವರೂಪಿಯಾದವನೇ, ರೂಪರಹಿತನೇ, ಅಲಹು ಇಲ್ ಪೊಲಿನ್ದ = ಎಣಿಕೆಗೆ ಮೀರಿ ಬೆಳಗುವ, ಅಱಿವಿಲೇನುಕ್ಕೂ = ಅಜ್ಞಾನಿಯಾದ ನನಗೆ, ಅರುಳಾಯೇ = ಕೃಪೆಮಾಡಲಾರೆಯಾ? \(ಕೃಪೆದೋರು\). 



ಲೋಕದಲ್ಲಿ ವ್ಯತ್ಯಾಸಹೊಂದುತ್ತಿರುವ \(ವ್ಯಾಪಕವಾಗಿ ನಡೆಸುವ\) ಕ್ರಿಯೆಯ \(ಕರ್ಮಸಾಧನೆಯ\) ನಡೆಯೇ \(ಮಾರ್ಗವೇ\) ಆಗಿರುವವನೇ, ಇಡಿಯ ವಿಶ್ವವೇ ಆಗಿರುವವನೇ, ವಿಶ್ವಕ್ಕೆ ಸಾಟಿಯಿಲ್ಲದ ಒಂದು ಆತ್ಮನೇ ಆಗಿರುವವನೇ, ಬ್ರಹ್ಮಾಂಡದಿಂದ ಆಚೆಗೆ ಇರುವವನೇ ಮುಕ್ತಾತ್ಮರಸ್ವರೂಪಿಯಾಗಿರುವವನೇ, ರೂಪರಹಿತನೇ, ಹತ್ತು ದಿಕ್ಕುಗಳೂ ಆಗಿರುವವನೇ, ಎಣಿಕೆಗೆ ಮೀರಿ ಬೆಳಗುವ ಅಜ್ಞಾನಿಯಾದ ನನಗೆ ಕೃಪೆದೋರು. 



“ಉಲಹಿಲ್.......................ಕಿರುಮಗತಿ ಆಯ್” – ಜಗತ್ತಿನಲ್ಲಿ ನಾನು ಕರ್ಮಗಳು ಎಡೆಬಿಡದಂತೆ ನಡೆಯುತ್ತಿರುತ್ತವೆಯಷ್ಟೆ. ಅವುಗಳಲ್ಲಿ ಕೆಲವು ಸಹಜವಾಗಿ, ಸಾಮಾನ್ಯವಾಗಿ ನಡೆಯತಕ್ಕವು. ಹಗಲು, ರಾತ್ರಿಗಳು, ಬೆಳಗು, ಬೈಗುಗಳು, ಬೆಳಕು ಕತ್ತಲೆಗಳು, ನಾನಾಋತುಗಳು, ಪರ್ವಗಳೂ ಮುಂತಾದವು ಪ್ರಕೃತಿಸಂಬಂಧವಾದ ಕರ್ಮಗಳು. ಸೃಷ್ಟಿಯಾದ ಪ್ರಾಣಿಗಳ ಹುಟ್ಟು, ಸಾವುಗಳು, ಅವುಗಳ ಬೆಳವಣಿಗೆಯಲ್ಲಿ ಬಾಲ್ಯಕೌರ್ಮಾಯ, ಯೌವನ, ಮುಪ್ಪು ಮುಂತಾದವೂ ಎಲ್ಲವೂ ವ್ಯತ್ಯಾಸಹೊಂದುತ್ತಿರುವ ಬಗೆಬಗೆಯ ಕರ್ಮಗಳೆ. ಇವುಗಳಲ್ಲದೆ ಭಗವದ್ವಿಷಯದಲ್ಲಿ ವ್ಯತ್ಯಾಸಹೊಂದುತ್ತಿರುವ ಬಗೆಬಗೆಯ ಕರ್ಮಗಳೆ. ಇವುಗಳಲ್ಲದೆ ಭಗವದ್ವಿಷಯದಲ್ಲಿ ಪಡೆದುಕೊಳ್ಳುವ ಜ್ಞಾನ, ತಾನು ಉದ್ಧಾರಗೊಳ್ಳಲು ಮಾಡುವ ಕರ್ಮಸಾಧನೆ ಇವುಗಳೂ – ಈ ಎಲ್ಲ ಜ್ಞಾನ, ತಾನು ಉದ್ಧಾರಗೊಳ್ಳಲು ಮಾಡುವ ಕರ್ಮಸಾಧನೆ ಇವುಗಳೂ – ಈ ಎಲ್ಲ ಬಗೆಯ ಕರ್ಮಗಳೂ, ಸಾಧನೆಗಳು ಭಗವಂತನೇ ಎನ್ನಲಾಗುತ್ತದೆ. ಅವುಗಳ ನಡೆಯೂ ಸಹ ಭಗವಂತನೆ. ಅವುಗಳ ಅಂತಿಮಫಲವೂ, ಫಲವನ್ನು ನೀಡುವವನೂ ಭಗವಂತನೇ ಎನ್ನಲಾಗುತ್ತದೆ. ಎಂದರೆ, ಎಲ್ಲಾ ಬಗೆಯ ಕರ್ಮಗಳೂ ಭಗವಂತನೇ, ಅವುಗಳನ್ನು ನಡೆಸುವವನೂ, ಫಲದಾಯಕನೂ ಭಗವಂತನೇ ಎಂದಂತೆ. 



“ಉಲಹಮ್ ಆಯ್” – ಜಗತ್ತಿನಲ್ಲಿ ಕಂಗೊಳಿಸುವ ಎಲ್ಲಾ ವೈವಿಧ್ಯಮಯವಾದ ಸೃಷ್ಟಿಯ ವಸ್ತುಗಳೆಲ್ಲವೂ ಭಗವಂತನೇ. ನಾನಾರೂಪಗಳ ವಸ್ತುಗಳಾಗಿ ಶೋಭಿಸುವವನೂ ಅವನೇ. 



“ಉಲಹುಕ್ಕೇ ಓರ್......................ಆನಾಯ್” – ಜಗತ್ತಿನಲ್ಲಿ ಸೃಷ್ಟಿಯಾಗಿರುವ ವಸ್ತುಗಳೆಲ್ಲವನ್ನೂ ನಿರ್ವಹಿಸತಕ್ಕ ಆತ್ಮಸ್ವರೂಪಿ ಭಗವಂತ. 



“ಪುಱವಣ್ಡತ್ತು” – ತಾನು ಸೃಷ್ಟಿಸಿದ ಬ್ರಹ್ಮಾಂಡದಿಂದ ಆಚೆಗೆ, ಅವುಗಳಿಂದ ಬೇರೆಯಾಗಿ, ಪರಮಪದದಲ್ಲಿ ತಾನು ಒಡೆತನಮಾಡುವವನು ಭಗವಂತ. 



“ಅಲಹಿಲ್...................ಪತ್ತಾಯ” – ದಶದಿಕ್ಕುಗಳೂ ಆಗಿ ಬೆಳಗುವವನೇ. 



“ಅರುವೇಯೋ” – ಮುಕ್ತಾತ್ಮರ ಸ್ವರೂಪಿಯಾಗಿರುವವನೇ ರೂಪರಹಿತನೇ. 



“ಅಲಹಿಲ್.............ಅಱಿವಿಲೇನುಕ್ಕು ಅರುಳಾಯೇ” – ಅಜ್ಞಾನಿಗಳಲ್ಲಿ ಸುಪ್ರಸಿದ್ಧನಾಗಿರುವ ನನಗೆ \(ಆಳ್ವಾರರಿಗೆ\), ಪೂರ್ಣ ಅಜ್ಞಾನಸ್ವರೂಪವಾಗಿಯೇ ಇರುವ ನನಗೆ \(ಆಳ್ವಾರರಿಗೆ\) – ಎಂದಂತೆ. 



ಪ್ರಪತ್ತಿಯಲ್ಲಿ – ಭಗವಂತನು ಪರಿಪೂರ್ಣ ಜ್ಞಾನಸ್ವರೂಪಿ, ಚೇತನನು ಅಷ್ಟೇ ಮಟ್ಟದ ಅಜ್ಞಾನಿ; ಭಗವಂತನು ಅವನಿಗೆ ’ಪ್ರಾಪ್ಯನು’, \(ಎಂದರೆ, ಅವನು ಸೇರಬೇಕಾದದ್ದು ಭಗವಂತನನ್ನು\), “ಪ್ರಾಪಕನು” \(ಎಂದರೆ, ತನ್ನನ್ನು ಸೇರುವಂತೆ ಮಾಡುವವನು\) ಮತ್ತು ’ಉಪಾಯ’ನು \(ಎಂದರೆ, ತನ್ನನ್ನು ಸೇರುವಂತೆ ಮಾಡುವವನು\), ಮತ್ತು ’ಉಪಾಯ’ನು \(ಎಂದರೆ, ತನ್ನನ್ನು ಸೇರುವುದಕ್ಕೆ ದಾರಿಯಾಗಿರುವವನು\). ಇವೆಲ್ಲವನ್ನೂ ಇಲ್ಲಿ ಸಂಗ್ರಹವಾಗಿ ಹೇಳಿರುವುದಲ್ಲದೆ, ಅಜ್ಞಾನಿಯಾದ ತಮ್ಮನ್ನು ಕೃಪೆಯಿಂದ ಉದ್ಧರಿಸಬೇಕೆನ್ನಲಾಗಿದೆ. 



೮. ಅಱಿವಿಲೇನುಕ್ಕುರುಳಾಯ್ ಅಱಿ ವಾರುಯಿರಾನಾಯ್,

ವೆಱಿಕೊಳ್ ಶೋದಿ ಮೂರ್ತ್ತಿ ಅಡಿಯೇನ್ ನೆಡುಮಾಲೇ. 

ಕಿಱಿಶೆಯ್ ದೆನ್ನೈ ಪುಱತ್ತಿಟ್ಟು ಇನ್ನಮ್ ಕೆಡುಪ್ಪಾಯೋ,

ಪಿಱಿದೊನ್ ಱಱಿಯಾವಡಿಯೇನ್ ಆವಿತಿಹೈಕ್ಕವೇ. 



ಅಱಿವಿಲೇನುಕ್ಕು = ಅಜ್ಞಾನಿಯಾದವನಿಗೆ, ಅರುಳಾಯ್ = ಕೃಪೆದೋರು, ಅಱಿವಾರ್ = ಜ್ಞಾನಿಗಳ, ಉಯಿರ್ ಆನಾಯ್ = ಆತ್ಮನೇ ಆಗಿರುವವನೇ \(ಜ್ಞಾನಿಗಳನ್ನುನಿನ್ನ ಆತ್ಮವಾಗಿ ಉಳ್ಳವನೇ\), ವೆಱಿಕೊಳ್ = ಪರಿಮಳ ತುಂಬಿದ, ಶೋದಿ ಮೂರ್ ತ್ತಿ = ಜ್ಯೋತಿಸ್ವರೂಪಿಯಾದವನೇ, ಅಡಿಯೇನ್ = ಪಾದಸೇವಕನ, ನೆಡು = ಬಹಳ ಗಾಢವಾದ, ಮಾಲೇ =ವ್ಯಾಮೋಹಕಾರಿಯೇ, ಕಱಿ ಶೆಯ್ದು = ಚೂರುಚೂರುಮಾಡಿ \(ನಾನಾ ವಿಧವಾಗಿ ಹಿಂಸಿಸಿ\), ಎನ್ನೈ =ನನ್ನನ್ನು, ಪುಱತ್ತು ಇಟ್ಟು =ದೂರದಲ್ಲಿರಿಸಿ \(ಹೊರಗೆ ಹಾಕಿ\), ಇನ್ನಮ್ = ಇನ್ನು ಮುಂದೆಯೂ, ಕೆಡುಪ್ಪಾಯೋ = ಕೆಡಿಸುವೆಯೋ, ಪಿಱದು = ನಿನಗಿಂತ ದೊಡ್ಡ ವಸ್ತು, ಒನ್ ಱು = ಬೇರೆ ಯಾವುದನ್ನೂ, ಅಱಿಯಾ = ಅರಿಯದ, ಅಡಿಯೇನ್ = ಪಾದಸೇವಕನ, ಆವಿ = ಪ್ರಾಣ \(ಮನಸ್ಸು\), ತಿಹೈಕ್ಕವೇ = ಸವೆದು ಹೋಗುತ್ತಿರಲು. 



ಜ್ಞಾನಿಗಳ ಆತ್ಮಸ್ವರೂಪಿಯೇ \(ಜ್ಞಾನಿಗಳನ್ನು ಆತ್ಮವಾಗಿ ಉಳ್ಳವನೇ\), ಪರಿಮಳ ತುಂಬಿದ ದಿವ್ಯಜ್ಯೋತಿಸ್ವರೂಪಿಯೇ, ಪಾದಸೇವಕನ ಬಲು ಗಾಢವಾದ ವ್ಯಾಮೋಹಕಾರಿಯೇ, ನನ್ನನ್ನು ಚೂರುಚೂರುಮಾದಿ \(ಚಿತ್ರಹಿಂಸೆ ಮಾದಿ\), ನಿನ್ನಿಂದ ಹೊರಗೆ ಹಾಕಿ, ಇನ್ನೆಷ್ಟು ದಿನ \(ಇನ್ನು ಮುಂದೆಯೂ\) ಕೆಡಿಸುವೆಯೋ, ನಿನಗಿಂತಲೂ ಬೇರೆ ಯಾವುದನ್ನೂ ದೊಡ್ಡವಸ್ತುವೆಂದು ಅರಿಯದ ಪಾದಸೇವಕನ ಮನಸ್ಸು ಸವೆದುಹೋಗುತ್ತಿರಲು, ಅಜ್ಞಾನಿಯಾಗಿರುವ ನನಗೆ ಕೃಪೆದೋರು. 



ಹಿಂದಿನ ಪಾಶುರದ ವಿಷಯ ಇಲ್ಲಿಯೂ ಮುಂದುವರಿಯುತ್ತಿದೆ. 



ಆಳ್ವಾರರು ಹೇಳುತ್ತಾರೆ: ಜ್ಞಾನಿಗಳನ್ನು ನಿನ್ನ ಆತ್ಮವಾಗಿ ಉಳ್ಳವನೇ, ನನ್ನ ಅಪರಿಮಿತ ವ್ಯಾಮೋಹಕಾರಿಯೇ, ಪರಿಮಳ ತುಂಬಿದ ದಿವ್ಯಜ್ಯೋತಿಸ್ವರೂಪಿಯೇ, ನನ್ನನ್ನು ಚಿತ್ರಹಿಂಸೆಗೆ ಗುರಿಮಾಡಿ, ನಿನ್ನಿಂದ ದೂರ ಮಾದಿ, ಇನ್ನು ಮುಂದೆಯೂ ಕೆಡಿಸುವೆಯಾ? ನಿನಗಿಂತಲೂ ಹಿರಿಯ ವಸ್ತು ಬೇರೊಂದನ್ನು ಅರಿಯದ ಇನ್ನ ಪಾದಸೇವಕನ ಮನಸ್ಸು ಸವೆದುಹೋಗುತ್ತಿದೆ. ಅಜ್ಞಾನಿಯಾಗಿರುವ ನನ್ನನ್ನು ಕೃಪೆಮಾಡಲಾರೆಯಾ? 



೯. ಆವಿತ್ತಿಹೈಕ್ಕ ಐವರ್ ಕುಮೈಕ್ಕೂಮ್ ಶಿಟ್ರಿನ್ ಬಮ್,

ಪಾವಿಯೇ ನೈಪ್ಪಲನೀ ಕಾಟ್ಟಿ ಪ್ಪಡುಪ್ಪಾಯೋ? 

ತಾವಿ ವೈಯಮ್ ಕೊಣ್ಡ ತಡನ್ದಾಮರೈಕಟ್ಕೇ,

ಕೂವಿಕ್ಕೊಳ್ಳುಕಾಲಮ್ ಇನ್ನಮ್ ಕುಱುಹಾದೋ? 



ಆವಿ = ಮನಸ್ಸು, ತಿಹೈಕ್ಕ = ಕಲಕಿ ಹೋಗುವಂತೆ, ಐವರ್ = ಪಂಚೇಂದ್ರಿಯಗಳು, ಕುಮೈಕ್ಕೂಮ್ = ಪೀಡಿಸುವಂಥ, ಶಿಟ್ರಿನ್ಬಮ್ = ಅಲ್ಪಸಂತೋಷಗಳು, ಪಾವಿಯೇನೈ = ಪಾಪಿಯಾದ ನನಗೆ, ಪಲ = ಹಲವನ್ನು, ನೀ = ನೀನು, ಕಾಟ್ಟಿ = ತೋರಿಸಿ, ಪಡುಪ್ಪಾಯೋ = ಇಲ್ಲಿಯೇ ಬಿದ್ದಿರುವಂತೆ ಮಾಡುವೆಯೋ \(ಅಧಃಪತನ ಮಾಡುವೆಯೋ\), ತಾವಿ = ವಿಸ್ತರಿಸಿ \(ಆಕ್ರಮಿಸಿಕೊಂಡು\), ವೈಯಮ್ = ಭೂಲೋಕವನ್ನು, ಕೊಣ್ಡ = ಸ್ವಾಧೀನಪಡಿಸಿಕೊಂಡ, ತಡ ತಾಮರೈ ಕಟ್ಕೇ = ವಿಸ್ತಾರವಾದ ತಾವರೆಯಂಥ ತಿರುವಡಿಗಳ ಬಳಿಗೇ, ಕೂವಿಕೊಳ್ಳುಮ್ = ಕೂಗಿ ಕರೆದುಕೊಳ್ಳುವ, ಕಾಅಮ್ = ಕಾಲವು \(ಸಮಯವು\), ಇನ್ನಮ್ = ಇನ್ನೂ, ಕುಱುಹಾದೋ = ಸಂಕೋಚಗೊಳ್ಳದೋ \(ಕಡಮೆಯಾಗದೋ, ಬೇಗ ಒದಗಿ ಬರದೋ?\) 



ಮನಸ್ಸು ಕಲಕಿ ಹೋಗುವಂತೆ, ಪಂಚೇಂದ್ರಿಯಗಳು ಪೀಡಿಸುವಂಥ ಅಲ್ಪಸಂತೋಷಗಳು ಹಲವನ್ನು ಪಾಪಿಯಾದ ನನಗೆ ನೀನು ತೋರಿಸಿ ಕೆಳಕ್ಕೆ ಕೆಡಹುವೆಯೋ? ವಿಸ್ತರಿಸಿ ಭೂಲೋಕವನ್ನೆಲ್ಲಾ ಆಕ್ರಮಿಸಿ, ಸ್ವಾಧೀನಪಡಿಸಿಕೊಂಡ ವಿಸ್ತಾರವಾದ ತಾವರೆಯಂಥ ತಿರುವಡಿಗಳ ಬಳಿಗೇ ನನ್ನನ್ನು ಕೂಗಿ ಕರೆದುಕೊಳ್ಳುವ ಕಾಲ ಇನ್ನೂ ಬೇಗಲೆ ಒದಗಿ ಬರದೋ? 



ಆಳ್ವಾರರಿಗೆ ಇಹಜೀವನದಲ್ಲಿ ಭರಿಸಲಾರದಷ್ಟು ಬೇಸರವುಂಟಾಗಿದೆ. ತಮ್ಮ ಮನದಾಶೆಯಲ್ಲಿ ಅವರು ಭಗವಂತನಲ್ಲಿ ತೋಡಿಕೊಳ್ಳುತ್ತಿದ್ದಾರೆ. 



ಮನಸ್ಸು, ಇಂದ್ರಿಯಗಳು ನೀಡುವ ವಿಷಯ ಸುಖವೆಲ್ಲಾ ಕ್ಷಣಿಕವಾದದ್ದು. ಅಲ್ಪ ಸಂತೋಷವನ್ನು ತರುತ್ತದೆ. ಅದರಿಂದ ಮನುಷ್ಯನಿಗೆ ಉದ್ಧಾರ್ವೆಂಬುದೆಲ್ಲಿ? ಅಧಃಪತನವೇ ಗತಿ. ಶಾಶ್ವತಆದ ಸುಖ, ಶಾಂತಿ, ಆನಂದಗಳನ್ನು ನೀಡುವುದೆಂದರೆ, ಅವು ಭಗವಂತನ ತಿರುವಡಿಗಳ ದೃಢವಾದ ಆಶ್ರಯವೊಂದೇ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ನನ್ನ ಮನಸ್ಸು ಕಲಕಿ ಹೋಗುವಂತೆ, ಪಂಚೇಂದ್ರಿಯಗಳು ಪೀಡಿಸುವಂತೆ, ನನ್ನ ಮುಂದೆ ಕೆಲವು ಅಲ್ಪಸಂತೋಷಗಳನ್ನು ತೋರಿಸಿ, ಅವುಗಳಲ್ಲಿ ನಾನು ಸಿಕ್ಕಿಬೀಳುವಂತೆಯೂ, ತೊಳಲುತ್ತಾ ಅಧಃಪತನ ಹೊಂದುವಂತೆಯೂ ಮಾಡುವೆಯೋ? ಇಲ್ಲವೇ, ನಿನ್ನ ವಿಸ್ತಾರವಾದ ತಿರುವಡಿ ತಾವರೆಗಳ ಬಳಿಗೆ ನನ್ನನ್ನು ಕೂಗಿ ಕರೆದುಕೊಳ್ಳೂವೆಯೋ? ಹಾಗೆ ಮಾಡಲು ಇನ್ನೆಷ್ಟು ಕಾಲ ಕಾದಿರಬೇಕು? ಅದು ಬೇಗಲೆ ಬಂದೀತೇ? 



ಮನುಷ್ಯನು ಆಶಿಸಬೇಕಾದದ್ದು ಇಹಜೀವನದ ಅಲ್ಪಸಂತೋಷಗಳನ್ನಲ್ಲ. ಪರಮಪದದ ಶಾಶ್ವತಾನಂದವನ್ನು. 



೧೦. ಕುಱುಹಾನೀಳಾ ಇಱುದಿ ಕೂಡಾವೆನೈಯೂೞಿ,

ಶಿಱುಹಾ ಪೆರುಹಾ ಅಳವಿಲಿನ್ ಪಮ್ ಶೇರ್ ನ್ದಾಲುಮ್,

ಮಱುಹಾಲಿನ್ ಱಿ ಮಾಯೋನೇ\! ಉನಕ್ಕೇಯಾಳಾಹುಮ್,

ಶಿಱು ಹಾಲತ್ತೈಯುಱುಮೋ? ಅನ್ದೋತೆರಿಯಿಲೇ. 



ಕುಱುಹಾ = ಚಿಕ್ಕದಾಗಿಯೂ \(ಸಂಕುಚಿಯೂ\) ಇಲ್ಲದೆ, ನೀಳಾ = ಉದ್ದನಾಗಿಯೂ ಇಲ್ಲದೆ, ಇಱುದಿ ಕೂಡ = ಮಿತಿಯಿಲ್ಲದ, ಎನೈ ಊೞಿ = ಯಾವ ಕಾಲದಲ್ಲೂ, ಶಿಱುಹಾ = ಕ್ಷಯವಿಲ್ಲದೆ, ಪೆರುಹಾ = ವೃದ್ಧಿಯಿಲ್ಲದೆ, ಅಳವಿಲ್ = ಮಿತಿಯಿಲ್ಲದ, ಇನ್ಬಮ್ =ಆನಂದವು, ಶೇರ್ ನ್ದಾಲುಮ್ = ಬಂದು ಸೇರಿದರೂ, ಮಱುಹಾಲ್ ಇನ್ ಱಿ = ಮತ್ತೆ ಕಾಲವೆಂಬುದೇ ಇಲ್ಲದೆ \(ಅತ್ಯಲ್ಪಕಾಲ\), ಮಾಯೋನೇ = ಆಶ್ಚರ್ಯಕಾರಿಯೇ, ಉನಕ್ಕೇ = ನಿನಗೇಯೇ, ಆಳ್ ಆಹುಮ್ = ಆಳಾಗುವ, ಶಿಱುಹಾಲತ್ತೈ = ಅತ್ಯಲ್ಪ ಕಾಲವನ್ನು, ಉಱುಮೋ = ಸರಿಹೊಂದುವುದೋ? ಅನ್ದೋ= ಅಯ್ಯೋ ತೆರಿಯಿಲೇ = ತಿಳಿದು ನೋಡಿದರೆ. 



ಆಶ್ಚರ್ಯಕಾರಿಯೇ, ತಿಳಿದುನೋಡಿದರೆ, ಸಂಕೋಚವಿಕಾಸಗಳಿಲ್ಲದೆ, ಯಾವ ಕಾಲದಲ್ಲೂ ವೃದ್ಧಿಕ್ಷಯಗಳಿಲ್ಲದೆ, ಇರುವ, ಮಿತಿಯಿಲ್ಲದ ಆನಂದವು ಬಂದು ಸೇರಿದರೂ, ಅತ್ಯಲ್ಪಕಾಲವಾದರೂ ನಿನಗೇಯೇ ಆಳಾಗುವ ಕಾಲವನ್ನು ಸರಿಹೊಂದುವುದೋ? ಅಯ್ಯೋ\! 



ಹಿಂದಿನ ಪಾಶುರದಲ್ಲಿ ಇಹಲೋಕದ ಅಲ್ಪಾನಂದಕ್ಕೂ ಪರಲೋಕ್ದ ಶಾಶ್ವತಾನಂದಕ್ಕೂ ಹೋಲಿಕೆ ಮಾಡಿದ್ದಾಯಿತು. ಈಗ ಪರಲೋಕದ ಆನಂದದಲ್ಲಿಯೇ ಎರಡು ಬಗೆಯನ್ನು ಕಂಡು ಅವುಗಳನ್ನು ಪರಸ್ಪರ ಹೋಲಿಸಲಾಗುತ್ತದೆ. ಇದು ಬಲು ಸ್ವಾರಸ್ಯಪೂರ್ಣವಾದ ವಿಷಯ. 



ಒಂದೇ ಸಮನಾದ ಆನಂದದಲ್ಲಿ ಯಾವ ಬಗೆಯ ವ್ಯತ್ಯಾಸವೂ ಇಲ್ಲದಂತೆ ಇರುವುದು ಒಂದುಬಗೆಯ ಆನಂದ. ಪರಮಪದವನ್ನು ಸೇರಿದವನಿಗೆ ಇದು ತಪ್ಪದೆ ಲಭ್ಯವಾಗುತ್ತದೆ. ಈ ಬಗೆಯ ಕಳಂಕವಿಲ್ಲದ ಆನಂದದಲ್ಲಿ ಯಾವ ಸುಖವಿದೆಯೋ ಕಾಣೆ. ಅತ್ಯಲ್ಪ ಕಾಲವೇ ಆದರೂ ಭಗವಂತನ ತಿರುವಡಿಗಳ ಬಳಿಯಲ್ಲಿ ಸೇವೆ ಮಾಡುವುದರಲ್ಲಿ ಬರುವುದು ಮತ್ತೊಂದು ಬಗೆಯ ಆನಂದ. ಇದು ಕ್ಷಣಿಕವೇ ಆದರೂ ಇದರಲ್ಲಿರುವ ಸ್ವಾರಸ್ಯ ನಿರಂತರವಾದ ಆನಂದವನ್ನು ಅನುಭವಿಸುವುದರಲ್ಲಿ ಇಲ್ಲ ಎಂಬುದು ಇಲ್ಲಿಯ ವಿಷಯ. 



ಬಾಳಿನಲ್ಲಿ ಯಾವುದರಲ್ಲಿ ಬಹಳ ಹೆಚ್ಚಿನ ಫಲವಿದೆಯೋ ಅದೇ ನಿಜವಾದ ಆನಂದ. 



ಆಳ್ವಾರರು ಹೇಳುತ್ತಾರೆ: ಆಶ್ಚರ್ಯಕಾರಿಯಾದ ಸ್ವಾಮಿಯೇ, ಒಂದು ವೇಳೆ ನನಗೆ ಯಾವ ಕಾಲಕ್ಕೂ ವ್ಯತ್ಯಾಸ ಕಂಡು ಬರದಂಥ ಆನಂದವು ಕೂಡಿ ಬಂದಿತೆಂದರೆ, ಅದನ್ನು ಅನುಭವಿಸುವುದರಲ್ಲಿ ಎಷ್ಟು ಹಿತವಿದೆ? ಇಲ್ಲವೇ, ನಿನ್ನ ತಿರುವಡಿಗಳ ಕ್ಷಣಕಾಲದ ಸೇವೆಯಲ್ಲಿ ದೊರೆಯುವ ಅತ್ಯಲ್ಪ ಆನಂದದಲ್ಲೇ ಹಿತವಿದೆಯೋ? ವಿವೇಕದಿಂದೈದನ್ನು ಯೋಚಿಸಿ ನೋಡಿದರೆ, ಯಾವುದು ಹೆಚ್ಚು ಪ್ರಯೋಜನಕಾರಿ ಎಂಬುದು ತಿಳಿದುಬರುತ್ತದೆ. ಆ ಭಾಗ್ಯ ನನಗೆ ಇನ್ನೂ ಒದಗಿ ಬರಲಿಲ್ಲವಲ್ಲ\! 



೧೧. ತೆರಿದಲ್ ನಿನೈದಲ್ ಎಣ್ಣಲಾಹಾತ್ತಿರುಮಾಲುಕ್ಕೂ,

ಉರಿಯ ತೊಣ್ಡರ್ ತೊಣ್ಡರ್ ತೊಣ್ಡರ್ ಶಡಹೋಪನ್,

ತೆರಿಯಚ್ಚೊನ್ನ ಓರಾಯಿರತ್ತುಳಿಪ್ಪತ್ತುಮ್,

ಉರಿಯ ತೊಣ್ಡರಾಕ್ಕೂಮ್ ಉಲಹಮುಣ್ಡಾಱ್ ಕೇ. 



ತೆರಿದಲ್ = ಶಾಸ್ತ್ರಜ್ಞಾನದಿಂದಲೂ, ನಿನೈದಲ್ = ಮನದಿಂದಲೂ ಸ್ಮರಿಸುವುದರಿಂದಲೂ, ಎಣ್ಣಲ್ ಆಹಾ = ಎಣಿಸಲು ಆಗದ, ತಿರುಮಾಲುಕ್ಕೂ= ಲಕ್ಷ್ಮೀವಲ್ಲಭನಿಗೆ \(ಶ್ರೀಮನ್ನಾರಾಯಣನಿಗೆ\), ಉರಿಯ = ಅನನ್ಯಾರ್ಹ ಶೇಷಭೂತರಾದ \(ಅನನ್ಯ ಭಕ್ತರಾದ\), ತೊಣ್ಡರ್ ತೊಣ್ಡರ್ ತೊಣ್ಡರ್ = ಭಕ್ತರ ಭಕ್ತರ ಭಕ್ತರಾದ, ಶಡಹೋಪನ್ = ಶಠಗೋಪನು \(ನಮ್ಮಾಳ್ವಾರರು\), ತೆರಿಯಚ್ಚೊನ್ನ = ಅರ್ಥವಾಗುವಂತೆ ಹೇಳಿದ, ಓರ್ ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇ-ಪತ್ತುಮ್ = ಈ ಹತ್ತು ಪಾಶುರಗಳು, ಉರಿಯ = ಅತ್ಯಂತ ಶ್ರೇಷ್ಠರಾದ \(ಅನನ್ಯಾರ್ಹಶೇಷಭೂತರಾದ\), ತೊಣ್ಡರ್ ಆಕ್ಕೂಮ್ = ಭಕ್ತರನ್ನಾಗಿಸುವುದು, ಉಲಹಮ್ ಉಣ್ಡಾಱ್ ಕೇ = ಲೋಕಿಗರಾಗಿರುವವರನ್ನೇ \(ಲೋಕಿಗರಾಗಿರುವವರಿಗೇಯೇ\).



ಶಾಸ್ತ್ರಜ್ಞಾನದಿಂದಲೂ ಮನಸ್ಸಿನಿಂದಲೂ ಸ್ಮರಣೆಯಿಂದಲೂ ಚಿಂತಿಸಲಾಗದ ಲಕ್ಷ್ಮೀವಲ್ಲಭನಿಗೆ ಅತಿಶ್ರೇಷ್ಠರಾದ \(ಅನನ್ಯಾರ್ಹ ಶೇಷಭೂತರಾದ\) ಭಕ್ತರ ಭಕ್ತರ ಭಕ್ತನಾದ ಶಠಗೋಪನು \(ನಮ್ಮಾಳ್ವಾರರು\) ಲೋಕಿಗರಿಗೆ ತಿಳಿಯುವಂತೆ ಹೇಳಿದ ಒಂದು ಸಾವಿರದಲ್ಲಿ ಈ ಹತ್ತು ಪಾಶುರಗಳು ಅತ್ಯಂತ ಶ್ರೇಷ್ಠರಾದ ಭಕ್ತರನ್ನಾಗಿಸುವುದು. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ ಇದು. ಇದರ ಹತ್ತುಪಾಶುರಗಳಲ್ಲಿ ಸರ್ವೇಶ್ವರನಾದ ಭಗವಂತನ ಗುಣಗಾನ ಮಾಡುತ್ತಾ, ಅವನಿಗಾಗಿ ಕಣ್ಣೀರು ಸುರಿಸುತ್ತಾ, ಹಂಬಲಿಸುತ್ತಾ, ಅವನನ್ನು ಕಾಣಬೇಕೆಂದೂ, ಅವನ ದಿವ್ಯತಿರುವಡಿಗಳನ್ನು ಆಶ್ರಯಿಸಬೇಕೆಂದೂ, ಆ ತಿರುವಡಿಗಳ ಸೇವೆಯಲ್ಲಿಯೇ ತೊಡಗಿರಬೇಕೆಂದೂ, ಭಗವತ್ಸೇವೆಯಿಂದ ಪಡೆಯುವ ಆನಂದ ಪರಮಪದವಾಸದ ಆನಂದಕ್ಕಿಂತಲೂ ಹಿರಿದೆಂದೂ ಬಹಳ ಸ್ಪಷ್ಟವಾಗಿ ತಿಳಿಯಹೇಳಲಾಗಿದೆ. 



ಶ್ರೀಮನ್ನಾರಾಯಣನ ಅತ್ಯಂತ ಪ್ರಿಯ ಭಕ್ತರ ತಲೆಮಾರಿನಲ್ಲಿ ಒಬ್ಬ ಭಕ್ತನಾದ ತಿರುಕ್ಕೂರುಹೂರಿನ ಶಠಗೋಪನು ಸರ್ವೇಶ್ವರನನ್ನು ಕುರಿತು ರಚಿಸಿ ಹಾಡಿರುವುದು ಒಂದು ಸಾವಿರ ಪಾಶುರಗಳಲ್ಲಿ. ಶಾಸ್ತ್ರಾದಿಗಳ ಜ್ಞಾನದಿಂದಲೂ, ಮನಸ್ಸಿನ ಏಕಾಗ್ರತೆಯಿಂದಲೂ, ಚಿಂತನ ಮತ್ತು ಧ್ಯಾನಗಳಿಂದಲೂ ಕಂಡುಕೊಳ್ಳಲು ಸುಲಭಸಾಧ್ಯನಲ್ಲದ ಲಕ್ಷ್ಮೀವಲ್ಲಭನಾದ ಶ್ರೀಮನ್ನಾರಾಯಣನನ್ನು ಕುರಿತು ಹಾಡಿರುವ ಆ ಒಂದು ಸಾವಿರದಲ್ಲಿ ಈ ಹತ್ತು ಪಾಶುರಗಳನ್ನು ಚೆನ್ನಾಗಿ ಅರಿತುಕೊಂಡು ಹಾಗೆಯೇ ನಡೆಯುವವರು ಲೋಕಿಗರೇ ಆಗಿದ್ದರೂ ಸಹ ಅವರು ಭಗವಂತನ ಅತಿ ಶ್ರೇಷ್ಠಭಕ್ತರೇ ಆಗುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಆರನೆಯ ದಶಕ ಹತ್ತನೆಯತಿರುವಾಯ್ಮೊೞಿ



೧೦. ಉಲಹಮುಣ್ಡಪೆರುವಾಯಾ



೧. ಉಲಹಮುಣ್ಡ ಪೆರುಮಾಯಾ ಉಲಪ್ಪಿಲ್ಕೀರ್ ತ್ತಿಯಮ್ಮಾನೇ\!

ನಿಲವುಮ್ ಶುಡರ್ ಶೂಱೊಳಿ ಮೂರ್ ತ್ತಿನೆಡಿಯಾಯಡಿಯೇನಾರುಯಿರಾ, 

ತಿಲದಮುಲಹುಕ್ಕಾಯ್ ನಿನ್ ಱ ತಿರುವೇಙ್ಗಡತ್ತೆಮ್ಬೆರುಮಾನೇ,

ಕುಲತೊಲ್ಲಡಿಯೇನುನ ಪಾದಮ್ ಕೂಡು ಮಾಱು ಕೂಱಾಯೇ. 



ಉಲಹಮ್ ಉಣ್ಡ ಪೆರುವಾಯಾ = ಲೋಕಗಳನ್ನೆಲ್ಲಾ ಕಬಳಿಸಿದ ದೊಡ್ಡ ಬಾಯುಳ್ಳವನೇ, ಉಲಪ್ಪು ಇಲ್ = ಕೊನೆಯಿಲ್ಲದ, ಕೀರ್ ತ್ತಿ= ಕೀರ್ತಿವಂತನಾದ, ಅಮ್ಮಾನೇ = ಸ್ವಾಮಿಯೇ, ನಿಲವುಮ್ = ವಿಶಿಷ್ಟವಾದ \(ಅಪ್ರಾಕೃತವಾದ\), ಶುಡರ್ ಶೂೞ್ = ತೇಜಸ್ಸಿನಿಂದ ಸುತ್ತುವರಿದು, ಒಳಿ ಮೂರ್ ತ್ತಿ= ತೇಜೋಮೂರ್ತಿಯೇ \(ಹೊಳೆಯುವಮುರ್ತಿಯೇ\), ನೆಡಿಯಾಯ್ = ಅತ್ಯುತ್ತನಾದವನೇ, ಅಡಿಯೇನ್ ಆರ್ ಉಯಿರೇ = ಪಾದ ಸೇವಕನಾದ ನನ್ನ ಪರಿಪೂರ್ಣ ಪ್ರಾಣಗಳೇ \(ಪ್ರಾಣವೇ\), ತಿಲದಮ್ ಉಲಹುಕ್ಕು ಆಯ್ = ಲೋಕಕ್ಕೆಲ್ಲಾ ತಿಲಕ ಪ್ರಾಯವಾಗಿ, ನಿನ್ ಱ = ಇರುವ \(ನಿಂತಿರುವ\), ತಿರುವೇಙ್ಗಡತ್ತು ಎಮ್ಬೆರುಮಾನೇ = ತಿರುವೆಂಕಟಗಿರಿಯ ಸ್ವಾಮಿಯೇ, ಕುಲಮ್ ತೊಲ್ ಅಡಿಯೇನ್ = ಕುಲಪರಂಪರೆಯಿಂದ ಪಾದಸೇವಕನಾದ ನನಗೆ, ಉನ = ನಿನ್ನ, ಪಾದಮ್ = ಪಾದವನ್ನು, ಕೂಡುಮ್ ಆಱು = ಸೇರುವ ಹಾಗೆ, ಕೂಱಾಯೇ =ಹೇಳಲಾರೆಯಾ \(ಕೃಪೆ ಮಾಡಲಾರೆಯಾ\). 



ಲೋಕಗಳನ್ನೆಲ್ಲಾ ಕಬಳಿಸಿದ ದೊಡ್ಡ ಬಾಯುಳ್ಳವನೇ ಕೊನೆಯಿಲ್ಲದ ಕೀರ್ತಿವಂತನಾದ ಸ್ವಾಮಿಯೇ, ವಿಶಿಷ್ಟವಾದ ತೇಜೋಮಯವಾದ ದಿವ್ಯಮೂರ್ತಿಯೇ, ಅತ್ಯುನ್ನತನಾದವನೇ, ಪಾದಸೇವಕನಾದ ನನ್ನ ಪ್ರಾಣವೇ, ಲೋಕಕ್ಕೆಲ್ಲಾ ತಿಲಕ ಪ್ರಾಯವಾಗಿರುವ ತಿರುವೆಂಕಟಗಿರಿಯಲ್ಲಿ ನಿಂತಿರುವ ಸ್ವಾಮಿಯೇ, ಕುಲಪರಂಪರೆಯಾಗಿ ಪಾದಸೇವಕನಾದ ನನಗೆ ನಿನ್ನ ಪಾದಗಳನ್ನು ಸೇರುವ ಹಾಗೆ ಕೃಪೆಮಾಡಲಾರೆಯಾ? 



“ಉಲಹಮುಣ್ಡಪೆರುವಾಯಾ” – ಭಗವಂತನು ಜಗದ್ರಕ್ಷಣೆಯ ಕಾರ್ಯ. ಸಾಮಾನ್ಯ ಕಾಲದಲ್ಲಂತು ಆ ಕಾರ್‍ಯವನ್ನು ಆದರದಿಂದ ಸ್ವಾಮಿ ಮಾಡುತ್ತಾನೆ. ಮಹಾಪ್ರಳಯ ಕಾಲ ಬಂದಾಗ, ಅದು ಸರ್ವನಾಶವಾಗುವ ಕಾಲವಾದ್ದರಿಂದ, ಸ್ವಾಮಿಯು ಎಲ್ಲಾ ಲೋಕಗಳನ್ನೂ ಒಟ್ಟಾಗಿ ಕಬಳಿಸಿ, ಅವುಗಳನ್ನು ಬೀಜರೂಪದಲ್ಲಿ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡಿರುತ್ತಾನೆ. ಮರುಸೃಷ್ಟಿಕಾಲಬರುವವರೆಗೂ ತನ್ನ ಹೊಟ್ಟೆಯಲ್ಲಿಯೇ ಅವೆಲ್ಲವನ್ನೂ ರಕ್ಷಿಸುತ್ತಾನೆ. ಭಗವಂತನು ಈ ಕಬಳಿಸುವ ಕಾರ್ಯಮಾಡಲು ಎಷ್ಟು ದೊಡ್ಡ ಬಾಯನ್ನು ಪಡೆದಿರಬೇಕು; ಆದ್ದರಿಂದಲೇ ಅವನು ’ಪೆರುವಾಯಾ” – ದೊಡ್ಡಬಾಯುಳ್ಳವನು. 



“ತಿಲದಮ್........................ತಿರುವೇಙ್ಗಡತ್ತೆಮ್ಬೆರುಮಾನೇ” – ’ತಿರುವೆಂಕಟಗಿರಿ’ ಅಥವಾ ’ತಿರುಮಲೆ ಎಂಬುದು ಭೂಲೋಕಕ್ಕೆ ತಿಲಕಪ್ರಾಯವಾದದ್ದು. ಅಷ್ಟುಪ್ರಸಿದ್ಧಿ ಪಡೆದ ತಿರುಪತಿ \(ದಿವ್ಯಕ್ಷೇತ್ರ\). ಆ ಬೆಟ್ಟದ ಉನ್ನತ ಶಿಖರದಲ್ಲಿ ಭಗವಂತನು ಆಚಾರವತಾರಿಯಾಗಿ, ದಿವ್ಯಸುಂದರನಾಗಿ, ಭೂಲೋಕವಾಸಿಗಳನ್ನು ಉಜ್ಜೀವನಗೊಳಿಸುವುದಕ್ಕಾಗಿ, ನೆಲಸಿದ್ದಾನೆ. 



“ಕುಲತೊಲ್ಲಡಿಯೇನ್.........................ಕೂಱಾಯೇ” – ನಾನು ಅನೇಕ ಜನ್ಮಗಳಿಂದಲೂ ನಿನ್ನ ಪಾದಸೇವಕ. ಆದರೂ ಇದುವರೆಗೆ ನಿನ್ನ ಪಾದಗಳನ್ನು ಕೂಡಿಕೊಳ್ಳುವುದಕ್ಕೆ ನನಗೆ ಸಾಧ್ಯವಾಗಿಲ್ಲ. ನಿನ್ನ ಕೃಪೆಯ ಹೊರತು ಅದು ಆಗುವುದಿಲ್ಲವಾದ್ದರಿಂದ ಆ ಭಾಗ್ಯವನ್ನು ನನಗೆ ಕೃಪೆ ಮಾಡಿ ಕರುಣಿಸು. 



೨. ಕೂಱಾಯ್ ನೀಱಾಯ್ ನಿಲನಾಹಿಕ್ಕೊಡು ವಲ್ಲಶುರರ್ ಕುಲಮೆಲ್ಲಾಮ್,

ಶೀಱಾವೆಱಿಯುಮ್ ತಿರುನೇಮಿವಲವಾ ದೆಯ್ವಕ್ಕೋಮಾನೇ\!

ಶೇಱಾರ್ ಶುನೈತ್ತಾಮರೈ ಶೆನ್ದೀ ಮಲರುಮ್ ತಿರುವೇಙ್ಗಡತ್ತಾನೇ\! 

ಆಱಾ ವನ್ಬಿನಡಿಯೇನ್ ಉನ್ನಡಿ ಶೇರ್ ವಣ್ಣಮರುಳಾಯೇ. 



ಕೂಱು ಆಯ್ = ಪುಡಿಪುಡಿಯಾಗಿ \(ಚೂರುಚೂರಾಗಿ\), ನೀಱು ಆಯ್ = ಭಸ್ಮವಾಗಿ, \(ಬೂದಿಯಾಗಿ\), ನಿಲನ್ ಆಹಿ = ಮಣ್ಣಾಗಿ, ಕೊಡು ವಲ್ = ಬಹಳ ಬಲಿಷ್ಠರಾದ, ಅಶುರರ್ ಕುಲಮ್ ಎಲ್ಲಾಮ್ = ಅಸುರರ ಕುಲವನ್ನೆಲ್ಲಾ, ಶೀಱಾ = ಕೋಪದಿಂದ ಬುಸುಗುಟ್ಟುವಂತೆ, ಎರಿಯುಮ್ = ಉರಿಯುತ್ತಿರುವ \(ಜ್ವಲಿಸುವ\), ತಿರುನೇಮಿ ವಲವಾ = ಚಕ್ರಾಯುಧವನ್ನು ಬಲಗಡೆಯುಳ್ಳವನೇ, ದೆಯ್ ವಕೋಮಾನೇ = ದೇವತೆಗಳ ಒಡೆಯನೇ, ಶೇಱು ಆರ್ = ಕೆಸರಿನಿಂದ ತುಂಬಿರುವ, ಶುನೈ = ಪ್ರವಾಹಗಳಲ್ಲಿ \(ಬೆಟ್ಟದ ಝರಿಗಳಲ್ಲಿ\), ತಾಮರೈ = ತಾವರೆಗಳು, ಶೆಮ್ ತೀ ಮಲರುಮ್ = ಕೆಂಪಗೆ ಕೆಂಡದ ಹಾಗಿ ಅರಳುವ ತಿರುವೇಙ್ಗಡತ್ತಾನೇ = ತಿರುವೆಂಕಟಾದ್ರಿಯಲ್ಲಿ ನೆಲಸಿರುವವನೇ, ಆಱಾ ಅನ್ಬಿನ್ ಅಡಿಯೇನ್ = ತೃಪ್ತಿಯಿಲ್ಲದ \(ಮಿತಿಯಿಲ್ಲದ\) ಪ್ರೇಮವನ್ನುಳ್ಳ ನಾನು, ಉನ್ ಅಡಿ = ನಿನ್ನ ತಿರುಅಡಿಯನ್ನು, ಶೇರ್ = ಸೇರುವ, ವಣ್ಣಮ್ = ಮಾರ್ಗವನ್ನು \(ರೀತಿಯನ್ನು\), ಅರುಳಾಯೇ = ಕೃಪೆಮಾಡಲಾರೆಯಾ? \(ಕೃಪೆ ಮಾಡು\). 



ಬಹಳ ಬಲಿಷ್ಠರಾದ ರಾಕ್ಷಸರೆಲ್ಲರೂ ಚೂರುಚೂರಾಗಿ, ಬೂದಿಯಾಗಿ, ಮಣ್ಣಾಗಿ ಹೋಗುವಂತೆ ಅವರ ಕುಲಗಳನ್ನೆಲ್ಲಾ ಧ್ವಂಸ ಮಾಡಲು ಕೋಪದಿಂದ ಬುಸುಗುಟ್ಟುತ್ತಾ ಜ್ವಲಿಸುವ ಚಕ್ರಾಯುಧವನ್ನು ಬಲಭಾಗದಲ್ಲಿ ಉಳ್ಳವನೇ, ದೇವತೆಗಳ ಒಡೆಯನೇ, ಕೆಸರು ತುಂಬಿರುವ ಬೆಟ್ಟದ ಝರಿಗಳಲ್ಲಿ ಕೆಂಪಗೆ ಕೆಂಡದ ಹಾಗೆ ತಾವರೆಗಳು ಅರಳುವ ತಿರುವೆಂಕಟಾದ್ರಿಯಲ್ಲಿ ನೆಲಸಿರುವವನೇ, ಮಿತಿಯಿಲ್ಲದ ಪ್ರೇಮವುಳ್ಳ ಈ ದಾಸನು ನಿನ್ನ ತಿರುವಡಿಯನ್ನು ಸೇರುವ ಮಾರ್ಗವನ್ನು ಕೃಪೆಮಾಡು. 



ಹಿಂದಿನ ಪಾಶುರದಲ್ಲಿ ಚೇತನನ ಅಂತಿಮ ’ಗುತಿ’ಯನ್ನು ಕುರಿತು ಹೇಳಲಾಯಿತು. ಚೇತನನಿಗೆ ಭಗವಂತನನ್ನು ಸೇರುವುದೇ ಪರಮಧ್ಯೇಯ. ಆ ಗುರಿಯನ್ನು ನಾನು ಸೇರುವ ಹಾಗೆ ನನಗೆ ಕೃಪೆಮಾಡು ಎಂದು ಆಳ್ವಾರರು ಭಗವಂತನನ್ನು ಹಿಂದಿನಪಾಶುರದಲ್ಲಿ ಪ್ರಾರ್ಥಿಸಿದರು. 



ಭಗವಂತನನ್ನು ಸೇರುವುದಕ್ಕೆ ಮಾರ್ಗ ಅಥವಾ ಉಪಾಯ ತಿಳಿದಿದ್ದರೆ ಅಲ್ಲವೇ ಅವನನ್ನು ಸೇರುವುದು. ಆದ್ದರಿಂದ, ಈ ಪಾಶುರದಲ್ಲಿ ಭಗವಂತನನ್ನೇ ಪ್ರಾರ್ಥಿಸಲಾಗುತ್ತಿದೆ. ನಿನ್ನನ್ನು ಸೇರುವ ಬಗೆ ಹೇಗೆ ಎಂದು. 



ಭಗವಂತನ ಕೈಯಲ್ಲಿರುವ ಚಕ್ರಾಯುಧ ಅತ್ಯಂತ ಹೊಳಪುಳ್ಳದ್ದಾಗಿ, ಹರಿತವಾಗಿ, ದುಷ್ಟದ ಮನ ಮಾಡಲು ಹಾತೊರೆಯುತ್ತಾ ಇರುವುದಂತೆ. 



ಆಳ್ವಾರರು ಹೇಳುತ್ತಾರೆ: ಪರಮ ಸಮರ್ಥನಾದ ಸ್ವಾಮಿಯೇ, ಹಂತವಾದ ಚಕ್ರಾಯುಧಧಾರಿಯೇ, ದೇವತೆಗಳ ಒಡೆಯನೇ, ಪ್ರಕೃತಿರಮ್ಯವಾದ ತಿರುವೆಂಕಟಾದ್ರಿಯಲ್ಲಿ ನೆಲಸಿರುವವನೇ, ನಿನ್ನಲ್ಲಿ ಮಿತಿಯಿಲ್ಲದ ಪ್ರೇಮವನ್ನುಳ್ಳ ಈ ದಾಸನು ನಿನ್ನನ್ನು ಕೂಡಿಕೊಳ್ಳುವ ಉಪಾಯವನ್ನು ಕೃಪೆಮಾಡು. 



೩. ವಣ್ಣಮರುಳ್ ಕೊಳಣಿಮೋಹವಣ್ಣಾ ಮಾಯವಮ್ಮಾನೇ, 

ಎಣ್ಣಪ್ಪುಹುನ್ದು ತಿತ್ತಿಕ್ಕೂಮಮುದೇ ಇಮೈಯೋರದಿಪತಿಯೇ,

ತೆಣ್ಣಲರುವಿ ಮಣಿಪೊನ್ ಮುತ್ತಲೈಕ್ಕೂಮ್ ತಿರುವೇಙ್ಗಡತ್ತಮ್ಮಾನೇ,

ಅಣ್ಣಲೇಯುನ್ನಡಿ ಶೇರ್ ಅಡಿಯೇಱ್ ಕಾವಾವೆನ್ನಾಯೋ. 



ವಣ್ಣಮ್ ಅರುಳ್ ಕೊಳ್ = ಕೃಪೆಯೇ ರೂಪವನ್ನಾರಿತ ರೀತಿಯಲ್ಲಿರುವ, ಅಣಿ ಮೋಹವಣ್ಣಾ = ಸುಮ್ದರವಾದ ಕಾರ್ಮುಗಿಲ ಬಣ್ಣದವನೇ, ಮಾಯಮ್ ಅಮ್ಮಾನೇ = ಆಶ್ಚರ್ಯಕಾರಕ ಗುಣಗಳುಳ್ಳ ಸ್ವಾಮಿಯೇ, ಎಣ್ಣಮ್ ಪುಹುನ್ದು= ಅಂತರಂಗವನ್ನು ಪ್ರವೇಶಿಸಿ, ತಿತ್ತಿಕ್ಕೂಮ್ = \(ಅದನ್ನು\) ಸಿಹಿಯಾಇಸುವ, ಅಮುದೇ = ಅಮೃತವೇ, ಇಮೈಯೋರ್ ಅದಿಪತಿಯೇ = ದೇವತೆಗಳ ಒಡೆಯನೇ, ತೆಳ್ ನಲ್ ಅರುವಿ \(ತೆಳ್ \+ ನಳ್ \+ ಅರುವಿ = ತೆಣ್ಣೆಲರುವಿ\) = ತಿಳಿಯಾದ ಸಿಹಿನೀರಿನ ಬೆಟ್ಟದ ಝರಿಗಳು, ಮಣಿ ಪೊನ್ ಮುತ್ತು = ರತ್ನಗಳನ್ನೂ, ಚಿನ್ನವನ್ನೂ, ಮುತ್ತುಗಳನ್ನೂ, ಅಲೈಕ್ಕೂಮ್ = ದಡಕ್ಕೆ ತಳ್ಳುವ, ತಿರುವೇಙ್ಗಡತ್ತು ಅಮ್ಮಾನೇ = ತಿರುವೆಂಕಟಾದ್ರಿಯ ಸ್ವಾಮಿಯೇ, ಅಣ್ಣಲೇ = ಸರ್ವೇಶ್ವರನೇ, ಉನ್ ಅಡಿ ಶೇರ = ನಿನ್ನ ತಿರುವಡಿಗಳನ್ನು ಸೇರುವುದಕ್ಕೆ, ಅಡಿಯೇಱ್ ಕು = ಪಾದಸೇವಕನಿಗೆ, ಆ ಎನ್ನಾಯೇ = ಅಯ್ಯೋ ಎಂದು ಕನಿಕರಿಸಲಾರೆಯಾ. 



ಕೃಪೆಯೇ ರೂಪ ತಳೆದ ಹಾಗಿರುವ ಸುಂದರವಾದ ಕಾರ್ಮುಗಿಲವಣ್ಣನೇ, ಆಶ್ಚರ್ಯಕಾರಕ ಗುಣಗಳುಳ್ಳ ಸ್ವಾಮಿಯೇ, ಅಂತರಂಗವನ್ನು ಪ್ರವೇಶಿಸಿ ಅದನ್ನು ಸಿಹಿಮಾಡುವ ಅಮೃತವೇ, ದೇವತೆಗಳ ಒಡೆಯನೇ, ತಿಳಿಯಾದ ಸಿಹಿನೀರಿನ ಬೆಟ್ಟದ ಝರಿಗಳು ರತ್ನಗಳನ್ನೂ, ಚಿನ್ನವನ್ನೂ, ಮುತ್ತುಗಳನ್ನೂ ದಡಕ್ಕೆ ತಳ್ಳುವ ತಿರುವೆಂಕಟಾದ್ರಿಯ ಸ್ವಾಮಿಯೇ, ಸರ್ವೇಶ್ವರನೇ, ನಿನ್ನ ತಿರುವಡಿಗಳನ್ನು ಸೇರುವಂತೆ ಪಾದಸೇವಕನನ್ನು ಅಯ್ಯೋ ಎಂದು ಕರುಣಿಸಲಾರೆಯಾ? 



ಹಿಂದಿನ ಪಾಶುರದಲ್ಲಿ ಆಳ್ವಾರರು ತಮಗೆ ಭಗವಂತನ ತಿರುವಡಿಗಳನ್ನು ಸೇರುವುದು ಹೇಗೆ ಎಂಬುದನ್ನು ತಿಳಿಸಬೇಕೆಂದು ಭಗವಂತನನ್ನು ಪ್ರಾರ್ಥಿಸಿದರು. ಭಗವಂತನು ಕರುಣಿಸಿದರಲ್ಲವೇ ಅದು ಸಾಧ್ಯವಾಗುವುದು? ಅದಕ್ಕಾಗಿ ಆಳ್ವಾರರು ಈ ಪಾಶುರದಲ್ಲಿ ತಮ್ಮನ್ನು ಕರುಣಿಸೆಂದು ಭಗವಂತನನ್ನು ಪ್ರಾರ್ಥಿಸುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ಕೃಪಾಮೂರ್ತಿಯೇ ನೀನು. ಕಾರ್ಮುಗಿಲಂತೆ ಚಿತ್ತಾಕರ್ಷಕನೂ, ಪರಮ ಉದಾರಿಯೂ ಆಗಿದ್ದೀ. ನನ್ನ ಅಂತರಂಗವನ್ನು ಪ್ರವೇಶಿಸಿ ಅದನ್ನು ಮಧುರವನ್ನಾಗಿ ಮಾಡಿದ್ದೀ. ದಿವ್ಯಾಮೃತವೇ ನೀನು. ದೇವತೆಗಳಿಗೆ ಒಡೆಯನು. ಪ್ರಕೃತಿ ಸುಂದರವಾದ ತಿರುವೆಂಕಟಾದ್ರಿಯಲ್ಲಿ ನೆಲಸಿರುವ ಅರ್ಚಾವತಾರಿ. ಸರ್ವೇಶ್ವರನಾದ ನಿನ್ನ ತಿರುವಡಿಗಳನ್ನು ಸೇರುವ ಬಗೆಯನ್ನು ನನಗೆ ಕರುಣಿಸು. 



೪. ಆವಾವೆನ್ನಾದುಲಾತ್ತೈಯಲೈಕ್ಕೂಮ್ ಅಶುರರ್ ವಾಣಾಳ್ ಮೇಲ್, 

ತೀವಾಯ್ ವಾಳಿ ಮೞೈಪೊೞಿನ್ದ ಶಿಲೈಯಾ ತಿರುಮಾಮಹಳ್ ಕೇಳ್ವಾ,

ದೇವಾ, ಶುರರ್ ಹಳ್ ಮುನಿಕ್ಕಣಙ್ಗಳ್ ವಿರುಮ್ಬುಮ್ ತಿರುವೇಙ್ಗಡತ್ತಾನೇ, 

ಪೂವಾರ್ ಕೞ ಹಳರುವಿನೈಯೇನ್ ಪೊರುನ್ದುಮಾಱು ಪುಣರಾಯೇ. 



ಆ ಎನ್ನಾದು = ಕನಿಕರವಿಲ್ಲದಂತೆ, ಉಲಹತ್ತೈ = ಲೋಕಿಗರನ್ನು, ಅಲೈಕ್ಕೂಮ್ = ಹಿಂಸಿಸುವ, ಅಶುರರ್ = ಅಸುರರ, ವಾಳ್ ನಾಳ್ \(ವಾಳ್\+ನಾಳ್=ವಾನಾಳ್\) = ಆಯುಸ್ಸಿನ, ಮೇಲ್ = ಮೇಲೆ ತೀವಾಯ್ = ಬೆಂಕಿಯನ್ನುಗುಳುವ, ವಾಳಿ ಮೞೈ = ಬಾಣಗಳ ಮಳೆಯನ್ನು, ಪೊೞಿನ್ದ = ಸುರಿಸಿದ, ಶಿಲೈಯಾ = ಬಿಲ್ಲನ್ನುಳ್ಳವನೇ, ತಿರುಮಾಮಹಳ್ಕೇಳ್ವಾ = ಲಕ್ಷ್ಮೀದೇವಿಯ ನಾಥನೇ, ದೇವಾ = ಸರ್ವೇಶ್ವರನೇ, ಶುರರ್ ಹಳ್ = ಸುರರೂ, ಮುನಿಕ್ಕಣಙ್ಗಳ್= ಮುನಿಗಣಾಳೂ, ವಿರುಮ್ಬುಮ್ = ಆಶಿಸುವ, ತಿರುವೇಙ್ಗಡತ್ತಾನೇ = ತಿರುವೆಂಕಟಾದ್ರಿಯ ಒಡೆಯನೇ, ಪೂ ಆರ್ ಕೞಲ್ ಹಳ್ = ಹೂಗಳಿಂದ ತುಂಬಲ್ಪಟ್ಟಿರುವ \(ನಿನ್ನ\) ತಿರುವಡಿಗಳನ್ನು, ಅರುವಿನೈಯೇನ್ = ಮಹಾಪಾಪಿಯಾದ ನಾನು, ಪೊರುನ್ದುಮ್ ಆಱು = ಹೊಂದುವ ಹಾಗೆ, ಪುಣರಾಯೇ = ಒದಗಿಸಿ ಕೃಪೆದೋರು. 



ಕನಿಕರವಿಲ್ಲದಂತೆ ಲೋಕಿಗರನ್ನು ಹಿಂಸಿಸುವ ಅಸುರರ ಆಯುಸ್ಸಿನ ಮೇಲೆ ಬೆಂಕಿಯನ್ನುಗುಳುವ ಬಾಣದ ಮಳೆಯನ್ನು ಸುರಿಸಿದ ಬಿಲ್ಲನ್ನುಳ್ಳವನೇ, ಲಕ್ಷ್ಮೀದೇವಿಯನಾಥನೇ, ಸರ್ವೇಶ್ವರಾ, ದೇವತೆಗಳೂ ಮುನಿಗಣಗಳೂ ಆಶಿಸುವ ತಿರುವೆಂಕಟಾದ್ರಿಯ ಒಡೆಯನೇ, ಹೂಗಳಿಂದ ತುಂಬಲ್ಪಟ್ಟ ನಿನ್ನ ತಿರುವಡಿಗಳನ್ನು ಮಹಾಪಾಪಿಯಾದ ನಾನು ಪಡೆದುಕೊಳ್ಳುವಂತೆ ಒದಗಿಸಿ ಕೃಪೆದೋರು. 



“ಆವಾವೆನ್ನಾದು......................ಶಿಲೈಯಾ” – ಇದು ಭಗವಂತನ ಶ್ರೀರಾಮಾವತಾರವನ್ನು ಸೂಚಿಸುವ ಭಾಗ, ಆಗ ಭೂಮಿಯಲ್ಲಿ ಎಲ್ಲೆಲ್ಲೂ ಅಸುರರು \(ರಾಕ್ಷಸರು\) ತುಂಬಿಕೊಂಡಿದ್ದರು. ಸ್ವಲ್ಪವೂಕನಿಕರವಿಲ್ಲದೆ ಅವರು ಸಾತ್ತ್ವಿಕ ಜನರನ್ನು ಹಿಂಸಿಸುತ್ತಾ ಅವರ ಯಜ್ಞಯಾಗಾದಿ ಕರ್ಮಗಳನ್ನು ನಾಶಪಡಿಸುತ್ತಾ, ಧರ್ಮಕಂಟಕರಾಗಿ ವರ್ತಿಸುತ್ತಿದ್ದರು. ದುಶ್ಟದಮನಕ್ಕಾಗಿ, ಧರ್ಮರಕ್ಷಣೆಗಾಗಿ, ಭಗವಂತನು ಶ್ರೀರಾಮನಾಗಿ, ಸಾಮಾನ್ಯ ಮಾನವನಾಗಿ ಅವತರಿಸಿ, ತನ್ನ ಕೈಯ ಕೋದಂಡದಿಂದಲೇ ಆ ಕ್ಷತ್ರಿಯ ಕುಲವನ್ನೆಲ್ಲಾ ನಾಶಪಡಿಸಿದನು. ಲೋಕಕ್ಕೆ ಸುಖಶಾಂತಿಯನ್ನು ಕಂಡನು. 



“ಶುರರ್................................ತಿರುವೇಙ್ಗಡತ್ತಾನೇ” – ’ತಿರುಮಲೆ’ ’ತಿರುಪತಿ’ಯನ್ನು ’ಭೂಲೋಕವೈಕುಂಠ’ ಎನ್ನುತ್ತಾರೆ. ಭಗವಂತನು ಅಲ್ಲಿ ಅರ್ಚಾವತಾರಿಯಾಗಿ ಆಶೆಯಿಂದ ಬಂದು ನೆಲಸಿದ್ದಾನೆ. ತಿರುಮಲೆಯ ಉನ್ನತ ಶಿಖರದಲ್ಲಿ ನೆಲಸಿರುವ ಭಗವಂತನು, ದೇವತೆಗಳೂ ಮುನಿಗಣಗಳೂ ಅಲ್ಲಿಗೆ ಬಂದು ತನ್ನನ್ನು ಪೂಜಿಸುವಂತೆಯೂ, ಲೋಕಿಗರು ಅಲ್ಲಿ ಭಗವಂತನನ್ನು ಕಂಡು ಅರ್ಚಿಸಿ ಉದ್ಧಾರಗೊಳ್ಳುವಂತೆಯೂ ಕನಿಕರಿಸಿದ್ದಾನೆ.



ಆಳ್ವಾರರು ಹೇಳುತ್ತಾರೆ: ಕರುಣೆಯಿಲ್ಲದ ರಾಕ್ಷಸರ ಕುಲವನ್ನೇ ನಾಶಪಡಿಸಿದ ದಿವ್ಯಕೋದಂಡಧಾರಿಯೇ, ಲಕ್ಷ್ಮೀವಲ್ಲಭನೇ ಸರ್ವೇಶ್ವರನೇ, ದೇವತೆಗಳು ಮುನಿಗಣಗಳೂ ಪ್ರತಿದಿನ ಬಂದು ನಿನ್ನ ತಿರುವಡಿಗಳನ್ನು ಪೂಜಿಸಲು ಅನುಕೂಲಿಸುವಂತೆ ನಿಂತಿರುವ ತಿರುಮಲೆಯ ಒಡೆಯನೇ, ಹೂವಿನಂಥ ನಿನ್ನ ತಿರುವಡಿಗಳನ್ನು ಮಹಾಪಾಪಿಯಾದ ನಾನು ಆಶ್ರಯಿಸುವಂತೆ ನನಗೆ ಅದನ್ನು ಒದಗಿಸಿಕೊಟ್ಟು, ಕೃಪೆಮಾಡು. 



೫. ಪುಣರಾ ನಿನ್ ಱ ಮರಮೇೞ್ ಅನ್ ಱೆಯ್ದವೊರು ವಿಲ್ ವಲವಾವೋ,

ಪುಣರೇಯ್ ನಿನ್ ಱ ಮರಮಿಣ್ಡಿನ್ ನಡುವೇ ಪೋನ ಮುದಲ್ ವಾವೋ,

ತಿಣರಾರ್ ಮೇಹಮೆನಕ್ಕಳಿಱು ಶೇರುಮ್ ತಿರುವೇಙ್ಗಡತ್ತಾನೇ,

ತಿಣರಾರ್ಶಾರ್ ಙ್ಗತ್ತುನ ಪಾದಮ್ ಶೇರ್ ವದಡಿಯೇನೆನ್ನಾಳೇ. 



ಪುಣರಾ ನಿನ್ ಱ = ಹೊಂದಿಕೆಯಿಲ್ಲದೆ ನಿಂತಿರುವ, ಮರಮ್ = ಮರಗಳು, ಏೞ್ = ಏಳನ್ನು, ಅನ್ ಱು = ಅಂದು, ಎಯ್ ದ = ತುಂಡರಿಸಿದ \(ರಂಧ್ರಗೊಳಿಸಿದ\), ಒರು ವಿಲ್ ವಲವಾ ಓ = ಓ ಸಾಟಿಯಿಲ್ಲದ ಬಲಿಷ್ಠಬಿಲ್ಲುಗಾರನೇ, ಪುಣರ್ ಏಯ್ = ಹೆಣೆದುಕೊಂಡು, ನಿನ್ ಱ = ನಿಂತ, ಮರಮ್ = ಮರಗಳು, ಇರಣ್ಡಿನ್ ನಡುವೇ = ಎರಡರ ನಡುವೆ, ಪೋನ = ನುಸುಳಿ ಹೋದ, ಮುದಲ್ ವಾ ಓ= ಓ ಆದಿಪುರುಷನೇ, ತಿಣರ್ ಆರ್ = ದಟ್ಟವಾಗಿ ತುಂಬಿಕೊಂಡಿರುವ, ಮೋಹಮ್ ಎನ್ = ಮೇಘಗಳೋ ಎನ್ನುಅಂತೆ, ಕಳಿಱು = ಆನೆಗಳು, ಶೇರುಮ್ = ಕೂಡಿಕೊಂಡಿರುವ, ತಿರುವೇಙ್ಗಡತ್ತಾನೇ = ತಿರುವೆಂಕಟಗಿರಿಯ ಸ್ವಾಮಿಯೇ, ತಿಣರ್ ಆರ್ = ಅತ್ಯಂತ ಬಲವಾದ \(ಶಕ್ತಿಯುಳ್ಳ\), ಶಾರ್ ಙ್ಗತ್ತು = ಶಾರ್ಙ್ಗಧನುಸ್ಸನ್ನುಳ್ಳ, ಉನ ಪಾದಮ್ = ನಿನ್ನ ತಿರುವಡಿಯನ್ನು, ಶೇರ್ ವದು = ಸೇರುವುದು, ಅಡಿಯೇನ್ = ಪಾದಸೇವಕನು \(ನಾನು\), ಎನ್ನಾಳೇ = ಅದೆಂದಿಗೋ? 



ಅಂದು, ಒಂದಕ್ಕೊಂದು ಹೊಂದಿಕೆ ಇಲ್ಲದಂತೆ ನಿಂತಿದ್ದ ಏಳು ಮರಗಳನ್ನು ರಂಧ್ರಗೊಳಿಸಿದ ಓ ಸಾಟಿಯಿಲ್ಲದ ಬಿಲ್ಲುಗಾರನೇ, ಒಂದಕ್ಕೊಂದು ಹೆಣೆದು ನಿಂತಿದ್ದ ಎರಡು ಮರಗಳ ನಡುವೆ ನುಸುಳಿಹೋದ ಓ ಆದಿಪುರುಷಾ, ದಟ್ಟವಾಗಿ ತುಂಬಿಕೊಂಡಿರುವ ಮೇಘಗಳೋ ಎನ್ನುವಂತೆ ಆನೆಗಳು ಕೂಡಿಕೊಂಡಿರುವ ತಿರುವೆಂಕಟಗಿರಿಯ ಸ್ವಾಮಿಯೇ, ಪ್ರಬಲ ಶಕ್ತಿಯುಳ್ಳ ಶಾರ್ಙ್ಗಧನುಸ್ಸನ್ನುಳ್ಳ ನಿನ್ನ ತಿರುವಡಿಗಳನ್ನು ಪಾದಸೇವಕನು ಸೇರುವುದು ಅದೆಂದಿಗೋ? 



“ಪುಣರಾನಿನ್ ಱ....................ವಿಲ್ ವಲವಾ” – ಇದು ಭಗವಂತನು ರಾಮಾವತಾರದಲ್ಲಿ ನಡೆಸಿದ ಒಂದು ಆಶ್ಚರ್ಯಕರ ಪ್ರಸಂಗ. ಶ್ರೀರಾಮನು ಸೀತೆಯನ್ನು ಹುಡುಕುತ್ತಾ ಲಕ್ಷ್ಮಣನೊಡನೆ ಕಿಷ್ಕಿಂಧೆಗೆ ಬಂದಾಗ, ಹನುಮಂತನೆಂಬ ಕಪಿವೀರನ ಸಹಾಯದಿಂದ ಕಿಷ್ಕಿಂಧೆಯ ರಾಜ್ಯಭ್ರಷ್ಟನಾದ ಸುಗ್ರೀವನೊಡನೆ ಸಖ್ಯವನ್ನು ಪಡೆದನು. ಸುಗ್ರೀವನ ಅಣ್ಣನಾದ ವಾಲಿ ಅಪ್ರತಿಮ ಬಲಶಾಲಿ, ಅವನು ಸುಗ್ರೀವನನ್ನೂ ರಾಜ್ಯದಿಂದ ಹೊಡೆದು ಅಟ್ಟಿದ್ದನು. ಸಖ್ಯವನ್ನು ಮಾಡಿಕೊಂಡ ಬಳಿಕ ಶ್ರೀರಾಮನ ಶಕ್ತಿಯನ್ನು ಪರೀಕ್ಷಿಸಬೇಕೆನಿಸಿತು, ಸುಗ್ರೀವನಿಗೆ ವಾಲಿಯನ್ನು ಗೆಲ್ಲಬಹುದಾದ ತನ್ನ ಶಕ್ತಿಯನ್ನು ಅವನಿಗೆ ತೋರಿಸುವುದಕ್ಕಾಗಿ, ಶ್ರೀರಾಮನು ಅಲ್ಲಿ ಅಡ್ಡಾದಿಡ್ಡಿ ಬೆಳೆದಿದ್ದ ಏಳು ತಾಳೆಯ ಮರಗಳನ್ನೂ ಒಂದೇ ಬಾಣದಿಂದ ರಂಧ್ರಮಾಡಿದನು. 



“ಪುಣರೇಯ್.........................ಮುದಲ್ ವಾ” – ಇದು ಭಗವಂತನ ಶ್ರೀಕೃಷ್ಣಾವತಾರದ ಒಂದು ಆಶ್ಚರ್ಯಕರ ಪ್ರಸಂಗ. ಬಾಲಕೃಷ್ಣನ ಚೇಷ್ಟೆಗಳನ್ನು ತಡೆಯಲಾರದೆ, ತಾಯಿಯಶೋದೆ ಅವನನ್ನು ಒಂದು ಒರಳಿಗೆ ಕಟ್ಟಿ ಹಾಕಿ, ತನ್ನ ಕೆಲಸಕ್ಕೆಹೋದಳು. ಬಾಲಕೃಷ್ಣನು ಮೆಲ್ಲಮೆಲ್ಲಗೆ ಆ ಒರಳನ್ನೂ ಎಳೆದುಕೊಂಡು ಹೋಗಿ, ಬೆಳೆದು ಪುಷ್ಟವಾಗಿ ನಿಂತಿದ್ದ ಎರಡು ಅರ್ಜುನ ವೃಕ್ಷಗಳ ನಡುವೆ ನುಸುಳಿದನು. ತನ್ನ ಹಿಂದೆಯೇ ಬರುತ್ತಿದ್ದ ಒರಳನ್ನೂ ತನ್ನ ಕಡೆಗೆ ಎಳೆದುಕೊಳ್ಳಲು ಪ್ರಯತ್ನಿಸಿದಾಗ, ಆ ಎರಡು ಮರಗಳೂ ಪಟಪಟನೆ ಮುರಿದುಬಿದ್ದವು. ಆ ಭಯಂಕರ ಸದ್ದನ್ನು ಕೇಳಿ ಇಡಿಯ ನಂದಗೋಕುಲವೇ ಅಲ್ಲಿಗೆ ಬಂದಿತು. ಕಣ್ಣ ಮುಂದೆ ನಡೆದಿದ್ದ ಈ ಆಶ್ಚರ್ಯವನ್ನು ಕಂಡು ಬೆರಗಾದರು. 



ಆಳ್ವಾರರು ಹೇಳುತ್ತಾರೆ: ಅಂದು ಒಂದೇ ಬಾಣದಿಂದ ಅಡ್ಡಾದಿಡ್ಡಿಯಾಗಿ ಬೆಳೆದು ನಿಂತಿದ್ದ ಏಳು ತಾಳೆಯ ಮರಗಳನ್ನು ರಂಧ್ರಗೊಳಿಸಿದ ಸಮರ್ಥನೇ, ಮತ್ತೊಮ್ಮೆ ಪರಸ್ಪರ ಹೊಂದಿಕೊಂಡು ಬೆಳೆದು ನಿಂತಿದ್ದ ಅವಳಿ ಅರ್ಜುನವೃಕ್ಷಗಳ ನಡುವೆ ನುಸುಳಿ, ಅವುಗಳನ್ನು ಮುರಿದು ಹಾಕಿದವನೇ, ಆನೆಯ ಹಿಂಡುಗಳು ಕೂಡಿ ಆಡುವ ತಿರುವೆಂಕಟಗಿರಿಯ ಒಡೆಯನೇ, ಶಕ್ತಿಪೂರ್ಣವಾದ ನಿನ್ನ ಪಾದಗಳನ್ನು ನಾನು ಸೇರುವುದು ಅದೆಂದಿಗೋ ಕಾಣೆನಲ್ಲ\! 



೬. ಎನ್ನಾಳೇ ನಾಮ್ ಮಣ್ಣಳನ್ದ ಇಣೈತ್ತಾಮರೈಹಳ್ ಕಾಣ್ಬದಱ್ ಕೆನ್ ಱು,

ಎನ್ನಾಳುಮ್ ನಿನ್ ಱಿಮೈಯೋರ್ ಹಳೇತ್ತಿ ಇಱೈಂಜಿಯಿನಮಿನಮಾ,

ಮೆಯ್ ನ್ನಾಮನತ್ತಾಲ್ ಏೞಿಪಾದು ಶೆಯ್ಯುಮ್ ತಿರುವೇಙ್ಗಡತ್ತಾನೇ,

ಮೆಯ್ ನ್ನಾನೆಯ್ ದಿ ಯೆನ್ನಾಳ್ ಉನ್ನಡಿಕ್ಕಣಡಿಯೇನ್ ಮೇವುವದೇ. 



ಎನ್ನಾಳೇ = ಎಂದಿಗೋ, ನಾಮ್ = ನಾವು, ಮಣ್ ಅಳನ್ದ = ಭೂಮಿಯನ್ನಳೆದುಕೊಂಡ, ಇಣೈತ್ತಾಮರೈಹಳ್ = ಎರಡು ತಾವರೆಗಳನ್ನು, ಕಾಣ್ಬದಱ್ ಕು= ಕಾಣುವುದಕ್ಕೆ, ಎನ್ ಱು = ಎಂದು, ಎನ್ನಾಳುಮ್ = ಎಷ್ಟೋ ದಿನಗಳು, ನಿನ್ ಱು = ನಿಂತು, ಇಮೈಯೋರ್ ಹಳ್ = ದೇವತೆಗಳು, ಏತ್ತಿ = ಸ್ತುತಿಸಿ, ಇಱೈಂಜಿ = ನಮಸ್ಕರಿಸಿ, ಇನಮ್ ಇನಮ್ = ಗುಂಪುಗುಂಪಾಗಿ, ಮೆಯ್ ನಾಮನತ್ತಲ್ = ಮೈ, ನಾಲಗೆ, ಮನಸ್ಸಿನಿಂದ, ವೞಿಪಾಡು = ಪೂಜೆಯನ್ನು, ಶೆಯ್ಯುಮ್ = ಮಾಡುವ, ತಿರುವೇಙ್ಗಡತ್ತಾನೇ = ತಿರುವೆಂಕಟಾದ್ರಿಯ ಸ್ವಾಮಿಯೇ, ಮೆಯ್ = ನಿಜವಾಗಿಯೂ, ನಾನ್ = ನಾನು, ಎಯ್ ದಿ = ನಿನ್ನ ಬಳಿಗೆ ಬಂದು, ಎನ್ನಾಳ್ = ಎಷ್ಟು ದಿನ, ಉನ್ ಅಡಿಕ್ಕಣ್ = ನಿನ್ನ ತಿರುವಡಿಯಲ್ಲಿ, ಅಡಿಯೇನ್ = ಪಾದಸೇವಕನು, ಮೇವುವದೇ = ಸೇರುವುದೇ. 



ಭೂಮಿಯನ್ನಳೆದುಕೊಂಡ ಎರಡು ತಾವರೆಗಳನ್ನು ನಾವು ಕಾಣುವುದು ಎಂದಿಗೋ ಎಂದು ಎಷ್ಟೋ ಕಾಲ ದೇವತೆಗಳು ಗುಂಪುಗುಂಪಾಗಿ ನಿಂತು ಮೈಯ್ ಮಾತು ಮನಸ್ಸಿನಿಂದ ಸ್ತುತಿಸಿ, ನಮಸ್ಕರಿಸಿ, ಪೂಜಿಸುವ ತಿರುವೆಂಕಟಾದ್ರಿಯ ಸ್ವಾಮಿಯೇ, ನಾನು ನಿಜವಾಗಿಯೂ ನಿನ್ನ ಬಳಿಗೆ ಬಂದು, ನಿನ್ನ ತಿರುವಡಿಗಳನ್ನು ಸೇರುವುದು ಅದೆಂದಿಗೋ\! 



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಗಿರಿಯಲ್ಲಿ ನೆಲಸಿರುವ ಸ್ವಾಮಿಯೇ, ನಿನ್ನ ದಿವ್ಯತಿರುವಡಿಗಳನ್ನು ಕಾಣುವುದು ಎಂದಿಗೋ ಎಂದು ದೇವತೆಗಳು ಗುಂಪುಗುಂಪಾಗಿ ನಿನ್ನ ಬಳಿಗೆ ಬಂದು, ನಿನ್ನನ್ನು ತ್ರಿಕರಣಪೂರ್ವಕವಾಗಿ ಎರಗಿ, ಸ್ತುತಿಸಿ, ಪೂಜಿಸುತ್ತಾರೆ. ಆ ನಿನ್ನ ತಿರುವಡಿಗಳನ್ನು ನಿಜವಾಗಿಯೂ, ನಿನ್ನ ಬಳಿಗೆ ಬಂದು, ನಾನು ಸೇರುವುದು ಅದೆಂದಿಗೂ ಕಾಣೆನಲ್ಲ\! 



೭. ಅಡಿಯೇನ್ ಮೇವಿಯಮರ್ ಕನ್ ಱ ವಮುದೇ ಇಮೈಯೋರದಿಪತಿಯೇ,

ಕೊಡಿಯಾವಡುಪುಳ್ಳಡೈಯಾನೇ ಕೋಲಕ್ಕನಿವಾಯ್ ಪ್ಪೆರುಮಾನೇ,

ಶೆಡಿಯಾರ್ ವಿನೈಹಳ್ ತೀರ್ ಮರುನ್ದೇ ತಿರುವೇಙ್ಗಡತ್ತೆಮ್ಬೆರುಮಾನೇ,

ನೊಡಿಯಾರ್ ಪೊೞುದು ಮುನಪಾದಮ್ ಕಾಣನೋಲಾದಟ್ರೇನೇ, 



ಅಡಿಯೇನ್ = ಪಾದಸೇವಕನು \(ನಾನು\), ಮೇವಿ = ಆಶ್ರಯಿಸಿ, ಅಮರ್ ಹಿನ್ ಱ = ಅನುಭವಿಸುವ, ಅಮುದೇ = ಅಮೃತವೇ, ಇಮೈಯೋರ್ ಅದಿಪತಿಯೇ = ದೇವತೆಗಳ ಒಡೆಯನೇ, ಕೊಡಿಆ = ಧ್ವಜವಾಗಿ, ಅಡುಪುಳ್ = ತಕ್ಕ ಪಕ್ಷಿಯನ್ನು, ಉಡೈಯಾನೇ = ಉಳ್ಳವನೇ, ಕೋಲಮ್ = ಸುಂದರವಾದ, ಕನಿವಾಯ್ = ತೊಂಡೆಹಣ್ಣಿನಂತೆ ತುಟಿಗಳುಳ್ಳವನೇ, ಶೆಡಿ ಆರ್= ಮರದಂತೆ ತುಂಬಿಕೊಂಡಿರುವ, ವಿನೈಹಳ್ = ಪಾಪಗಳು, ತೀರ್ = ತೀರುವಂಥ, ಮರುನ್ದೇ = ಔಷಧಿಯೇ, ತಿರುವೇಙ್ಗಡತ್ತು ಎಮ್ಬೆರುಮಾನೇ = ತಿರುವೆಂಕಟಗಿರಿಯ ಸ್ವಾಮಿಯೇ, ನೊಡಿ ಆರ್ ಪೊೞುದು = ಒಂದು ಕ್ಷಣಮಾತ್ರಆದರೋ ಉನ ಪಾದಮ್ ಕಾಣ = ನಿನ್ನ ತಿರುವಡಿಯನ್ನು ಕಾಣುವುದಕ್ಕಾಗಿ, ನೋಲಾದು = \(ಯಾವ ಬಗೆಯ\) ವ್ರತವನ್ನುಆಚರಿಸದೆ, ಆಟ್ರೇನೇ = ಸಂಕಟಪಡುತ್ತಿರುವೆನಲ್ಲಾ\! 



ಪಾದಸೇವಕನಾದ ನಾನು ಆಶ್ರಯಿಸಿ ಅನುಭವಿಸತಕ್ಕ ಅಮೃತವೇ, ದೇವತೆಗಳ ಒಡೆಯನೇ, \(ನಿನಗೆ\) ತಕ್ಕ ಪಕ್ಷಿಯನ್ನು ಧ್ವಜವಾಗಿ ಉಳ್ಳವನೇ, ಸುಂದರವಾದ ತೊಂಡೆಹಣ್ಣಿನಂತೆ ತುಟಿಯನ್ನುಳ್ಳವನೇ, ಮರದಂತೆ ತುಂಬಿಕೊಂಡಿರುವ ಪಾದಗಳು ತೀರುವಂಥ ಔಷಧಿಯೇ, ತಿರುವೆಂಕಟಗಿರಿಯ ಸ್ವಾಮಿಯೇ, ಒಂದು ಕ್ಷಣಮಾತ್ರವಾದರೂ ನಿನ್ನ ತಿರುವಡಿಗಳನ್ನು ಕಾಣುವುದಕ್ಕಾಗಿ, ಯಾವ ಬಗೆಯ ವ್ರತವನ್ನೂ ಆಚರಿಸದೆ ಸಂಕಟಪಡುತ್ತಿರುವೆನಲ್ಲ\! 



ಆಳ್ವಾರರು ಹೇಳುತ್ತಾರೆ: ತಿರುವೆಂಕಟಾಚಲಪತಿಯೇ, ನಿನ್ನನ್ನು ಆಶ್ರಯಿಸಿದರೆ, ಅಮೃತತ್ವವನ್ನು \(ಹುಟ್ಟು ಸಾವಿಲ್ಲದ ಸ್ಥಿತಿಯ ಆನಂದವನ್ನು\) ಅನುಭವಿಸುವಂತಾಗುತ್ತದೆ. ನೀನು ದೇವತೆಗಳಿಗೆಲ್ಲಾ ಅಧಿಪತಿ. ದುಷ್ಟರನ್ನು ನಿಗ್ರಹಿಸತಕ್ಕ ನಿನಗೆ ತಕ್ಕ ಹಾಗಿರುವ ಗರುಡನನ್ನು ನಿನ್ನ ಧ್ವಜದ ಲಾಂಛನವಾಗಿ ಉಳ್ಳವನು ನೀನು. ಪ್ರಬಲವಾಗಿ ಬೇರುಬಿಟ್ಟು ಬೆಳೆದು ಹರಡಿಕೊಂಡಿರುವ ನನ್ನ ಪಾಪಗಳನ್ನುನಾಶಪಡಿಸತಕ್ಕ ಔಷಧಿಯೇ ನೀನು. ದಿವ್ಯಸುಂದರವಾದ ರೂಪವುಳ್ಳವನು. ತೊಂಡಿಹಣ್ಣಿನಂತೆ ತುಟಿಗಳನ್ನುಳ್ಳವನು ನೀನು. ನಿನ್ನ ತಿರುವಡಿಗಳನ್ನು ಒಂದು ಕ್ಷಣಕಾಲವಾದರೂ ನೋಡದೆ ನನಗೆ ತುಂಬ ಸಂಕಟವಾಗಿದೆ. ಅದಕ್ಕಾಗಿ ನಾನು ಯಾವ ಬಗೆಯ ವ್ರತವನ್ನೂ ಆಚರಿಸಿದವನಲ್ಲ. ನನ್ನನ್ನು ಕೃಪೆಮಾಡಿ ಉದ್ಧರಿಸು. 



೮. ನೋಲಾದಾಟ್ರೇನುನ ಪಾದಮ್ ಕಾಣವೆನ್ ಱು ನುಣ್ಣುಣರ್ ವಿನ್,

ನೀಲಾರ್ ಕಣ್ಡತ್ತಮ್ಮಾನುಮ್ ನಿಱೈನಾನ್ ಮುಹನುಮಿನ್ದಿರನುಮ್,

ಶೇಲೇಯ್ ಕಣ್ಣಾರ್ ಪಲರ್ ಶೂಲುವಿರುಮ್ಬುಮ್ ತಿರುವೇಙ್ಗಡತ್ತಾನೇ,

ಮಾಲಾಯ್ ಮಯಕ್ಕಿಯಡಿಯೇನ್ ಪಾಲ್ ವನ್ದಾಯ್ ಪೋಲೇ ವಾರಾಯೇ.



ನೋಲಾದು = ಸಾಧನೆ ಅನುಷ್ಠಾನಗಳನ್ನು ಮಾಡದೆ, ಆಟ್ರೇನ್ = ಸಹಿಸಲಾರೆ, ಉನಪಾದಮ್ ಕಾಣ = ನಿನ್ನ ಪಾದವನ್ನು ಕಾಣುವುದಕ್ಕಾಗಿ, ಎನ್ ಱು = ಎಂದು, ನುಣ್ ಉಣರ್ ವಿನ್ = ಸಂಪೂರ್ಣವಾದ ತಿಳಿವಳಿಕೆಯುಳ್ಳ \(ಸರ್ವಜ್ಞನೆನಿಸಿದ\), ನೀಲಾರ್ ಕಣ್ಡತ್ತುಅಮ್ಮಾನುಮ್ = ನೀಲಕಂಠಸ್ವಾಮಿಯೂ, ನಿಱೈನಾನ್ಮುಹನುಮ್ = ಜ್ಞಾನಶಕ್ತಿಗಳಿಂದ ತುಂಬಿರುವ ನಾಲ್ಮುಖನೂ, ಇನ್ದಿರನುಮ್ = ಇಂದ್ರನೂ, ಶೇಲ್ ಏಯ್ = ಮೀನಿನ ಹಾಗೆ, ಕಣ್ಣಾರ್ = ಕಣ್ಣುಳ್ಳವರಾದ, ಪಲರ್ = ಹಲವರು, ಶೂೞ = ಸುತ್ತುವರಿದು, ವಿರುಮ್ಬುಮ್ = ಶೋಭಿಸುವ, ತಿರುವೇಙ್ಗಡತ್ತಾನೇ = ತಿರುವೆಂಕಟಾಚಲಪತಿಯೇ, ಮಾಲಾಯ್ \(ಮಾಲ್\+ಆಯ್\) = ವ್ಯಾಮೋಹಕನಾಗಿ, ಮಯಕ್ಕಿ = ಮೋಹಗೊಳಿಸಿ, ಅಡಿಯೇನ್ ಪಾಲ್ = ಪಾದಸೇವಕನ ಬಳಿಗೆ, ವನ್ದಾಯ್ ಪೋಲೇ = ನೀನು ಬಂದ ಹಾಗೆಯೇ, ವಾರಾಯೇ = ಬರಲಾರೆಯಾ\! \(ಬರಲಾರೆಯಲ್ಲ\!\)



ಸಂಪೂರ್ಣವಾಗಿ ತಿಳಿವಳಿಕೆಯುಳ್ಳ \(ಸರ್ವಜ್ಞನೆನಿಸಿದ\) ನೀಲಕಂಠ ಸ್ವಾಮಿಯೂ, ಜ್ಞಾನಶಕ್ತಿಗಳಿಂದ ತುಂಬಿದ ನಾಲ್ಮುಖನೂ, ಇಂದ್ರನೂ ನಿನ್ನನ್ನು ಕಾಣುವುದಕ್ಕಾಗಿ ಸಾಧನೆ ಅನುಷ್ಠಾನಗಳನ್ನು ಮಾಡದೆ ಸಹಿಸಲಾರೆ ಎನ್ನುವ, ಮೀನಿನ ಹಾಗೆ ಕಣ್ಣುಳ್ಳವರಾದ ಹಲವರು ಸುತ್ತುವರಿದು ಶೋಭಿಸುವ ತಿರುವೆಂಕಟಗಿರಿಯ ಸ್ವಾಮಿಯೇ, ಪಾದಸೇವಕನಾದ ನನ್ನ ಬಳಿಗೆ ವ್ಯಾಮೋಹಕನಾಗಿ ಮೋಹಗೊಳಿಸಿ ನೀನು ಬಂದ ಹಾಗೆಯೇ ಬರಲಾರೆಯಾ \(ಬರಲಾರೆಯಲ್ಲ; ಬಾರಯ್ಯ\!\) 



ಆಳ್ವಾರರು ಹೇಳುತ್ತಾರೆ: ಭಗವಂತ, ಸಾಮಾನ್ಯವಾಗಿ ಎಲ್ಲರೂ ಕರ್ಮ, ಜ್ಞಾನ, ಭಕ್ತಿಗಳಿಂದಲೇ ನಿನ್ನನ್ನು ಒಲಿಸಿಕೊಳ್ಳಬೇಕು. ಚತುರ್ಮುಖನೂ, ನೀಲಕಂಠನೂ, ದೇವೇಂದ್ರನೂ ಸಹ ಸಾಧನೆ ಅನುಷ್ಠಾನಗಳಿಂದಲೇ ನಿನ್ನನ್ನು ಕಂಡುಕೊಳ್ಳುವುದು. ಆದರೆ, ತಿರುವೆಂಕಟಗಿರಿಯಲ್ಲಿ ನೆಲಸಿರುವ ನಿನ್ನನ್ನು ಅವರು ನಿರಾಯಾಸವಾಗಿ ಅವರವರ ಪತ್ನಿಯರ ಸಂಗಡ ಬಂದು, ನಿನ್ನ ತಿರುವಡಿಗಳಿಗೆ ಶರಣಾಗಿ, ನಿನ್ನ ಅನುಗ್ರಹವನ್ನು ಪಡೆಯುತ್ತಾರೆ. ಸ್ವಾಮೀ, ನೀನು ನನ್ನ ಬಳಿಗೆ ವ್ಯಾಮೋಹಕನಾಗಿ ಬಂದೆ. ನನ್ನನ್ನು ಮರುಳುಗೊಳಿಸಿದೆ. ಈಗಲೂ ಹಾಗೆಯೇ ನನ್ನ ಬಳಿಗೆ ಬಂದು ಮೈದೋರೆಯಾ? 



೯. ವನ್ದಾಯ್ ಪೋಲೇ ವಾರಾದಾಯ್ ವಾರಾದಾಯ್ ಪೋಲ್ ವರುವಾನೇ,

ಶೆನ್ದಾಮರೈಕ್ಕಣ್ ಶೆಙ್ಗನಿವಾಯ್ ನಾಲ್ ತೋಳಮುದೇ\! ಯೆನದುಯಿರೇ,

ಶಿನ್ದಾಮಣಿಹಳ್ ಪಹರಲ್ಲೈಪ್ಪಹಲ್ ಶೆಯ್ ತಿರುವೇಙ್ಗಡತ್ತಾನೇ, 

ಅನ್ದೋ ವಡಿಯೇನುನ ಪಾದಮ್ ಅಹಲಹಿಲ್ಲೇನಿಱೈಯುಮೇ. 



ವನ್ದಾಯ್ ಪೋಲೇ = ನೀನು ಬಳಿಗೆ ಬಂದ ಹಾಗೆಯೇ, \(ಇದ್ದರೂ\), ವಾರಾದಾಯ್ = ಬಾರದವನೇ, ವಾರಾದಾಯ್ ಪೋಲ್ = ಬರದವನ ಹಾಗೆಯೇ \(ಎಲ್ಲಿಯೋ ಮರೆಯಲ್ಲಿದ್ದರೂ\), ವರುವಾನೇ = ಹತ್ತಿರ ಬರುವವನೇ, ಶೆಮ್ ತಾಮರೈ ಕಣ್ = ಕೆಂದಾವರೆಯಂತೆ ಇರುವ ಕಣ್ಣುಗಳಿಂದಲೂ, ಶೆಮ್ ಕನಿವಾಯ್ = ಕೆಂಪಗೆ ತೊಂಡೆಹಣ್ಣಿನಂತೆ ಬ್ಯಿ \(ತುಟಿ\)ಯಿಂದಲೂ, ನಾಲ್ ತೊಳ್ = ನಾಲ್ಕು ತೋಳುಗಳಿಂದಲೂ, \(ಪರಮಸುಂದರನಾಗಿರುವ\), ಅಮುದೇ = ಭೋಗ್ಯವಸ್ತುವೇ \(ಅಮೃತದಂತೆ ಸಿಹಿಯಾದವನೇ\), ಎನದು ಉಯಿರೇ = ನನ್ನ ಜೀವವೇ \(ಆತ್ಮನೇ\) ಶಿನ್ದಾಮಣಿಹಳ್ = ಶ್ರೇಷ್ಠವಾದ ರತ್ನಗಳ ಹೊಳಪು, ಅಲ್ಲೈ ಪಹಲ್ ಶೆಯ್ = ರಾತ್ರಿಯನ್ನು ಹಗಲಾಗಿ ಮಾಡುವ, ತಿರುವೇಙ್ಗಡತ್ತಾನೇ = ತಿರುವೆಂಕಟಗಿರಿಯ ಸ್ವಾಮಿಯೇ, ಅನ್ದೋ = ಅಯ್ಯೋ, ಅಡಿಯೇನ್ = ಪಾದಸೇವಕನಾದ ನಾನು, ಉನ ಪಾದಮ್ = ನಿನ್ನ ಪಾದವನ್ನು, ಅಹಲಹಿಲ್ಲೇನ್ = ಅಗಲಿರಲಾರೆ, ಇಱೈಯುಮೇ = ಒಂದು ಕ್ಷಣವಾದರೂ. 



ಬಳಿಗೆ ಬಂದ ಹಾಗೆಯೇ ಇದ್ದರೂ ಬಾರದವನೇ, ಹತ್ತಿರ ಬರದವನ ಹಾಗೆಯೇ ಎಲ್ಲಿಯೋ ಮರೆಯಲ್ಲಿದ್ದರೂ, ಹತ್ತಿರಕ್ಕೆ ಬರುವವನೇ, ಕೆಂದಾವರೆಯಂತೆ ಇರುವ ಕಣ್ಣುಗಳಿಂದಲೂ, ಕೆಂಪಗೆ ತೊಂಡೆಯ ಹಣ್ಣಿನಂತೆ ಬಾಯಿ \(ತುಟಿ\)ಯಿಂದಲೂ, ನಾಲ್ಕುತೋಳುಗಳಿಂದಲೂ ಅತ್ಯಾಕರ್ಷಕ ಸುಂದರನಾದ ಭೋಗ್ಯವಸ್ತುವೇ, \(ಅಮೃತದಂತೆ ಸಿಹಿಯಾದವನೇ\), ನನ್ನ ಪ್ರಾಣವೇ \(ಆತ್ಮನೇ\), ಶ್ರೇಷ್ಠವಾದ ರತ್ನಗಳ ಹೊಳಪು ರಾತ್ರಿಯನ್ನು ಹಗಲಾಗಿ ಮಾಡುವ ತಿರುವೆಂಕಟಗಿರಿಯ ಸ್ವಾಮಿಯೇ, ಅಯ್ಯೋ, ನಿನ್ನ ಪಾದವನ್ನು ಒಂದು ಕ್ಷಣವಾದರೂ ಅಗಲಿರಲಾರೆ. 



“ವನ್ದಾಯ್ ಪೋಲೇ ವಾರಾದಾಯ್” – ನನ್ನ ಬಳಿಯಲ್ಲೇ, ನನ್ನ ಮನದಲ್ಲಿ, ನಾನು ನಿನ್ನನ್ನು ಹೊಂದಿಕೊಂಡಿರುವ ಹಾಗೆಯೇ ಇದ್ದರೂ, ನನಗೆ ಕಾಣಿಸದಂತೆ ಇರುವವನೇ \(ನನ್ನ ಅಂತರಂಗದಲ್ಲಿದ್ದರೂ ಅಗೋಚರನಾಗಿರುವವನೇ\). 



“ವಾರಾದಾಯ್ ಪೋಲ್ ವರುವಾನೇ” – ಎಲ್ಲಿಯೋ ಪರದಲ್ಲಿ, ಯಾರಿಗೂ ಕಾಣಿಸದ ಹಾಗೆ ಮರೆಯಾಗಿದ್ದರೂ, ನನ್ನ ಬಳಿಯಲ್ಲೇ ಇರುವವನೇ. 



“ಶಿನ್ದಾಮಣಿಹಳ್...........................ತಿರುವೇಙ್ಗಡತ್ತಾನೇ” – ತಿರುವೆಂಕಟಗಿರಿಯಲ್ಲಿ ಬೆಳಗುವ ಅನರ್ಘರತ್ನಗಳ ಹೊಳಪು ರಾತ್ರಿಯನ್ನೇ ಹಗಲು ಮಾಡಬಲ್ಲವಂತೆ. ಆ ರತ್ನಗಳ ಹೊಳಪಿಗಿಂತ ಮಿಗಿಲಾದ ದಿವ್ಯಾಕರ್ಷಕ ತೇಜಸ್ಸನ್ನುಳ್ಳವನು ಆ ಬೆಟ್ಟದ ಮೇಲೆ ನೆಲಸಿರುವ ಭಗವಂತ. ಶ್ರೇಷ್ಠವಾದ ರತ್ನಗಳ ಹೊಳಪು ಭಗವಂತನ ದಿವ್ಯಕಾಂತಿಗೆ ಎಲ್ಲಿಯ ಸರಿಸಾಟಿ? 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ನನ್ನ ಬಳಿಗೆ ಬಂದಿರುವ ಹಾಗೆಯೇ ಇರುವೆ. ಆದರೆ, ನನ್ನ ಕೈಗೆ ಎಟುಕುವವನಲ್ಲವಲ್ಲ\! ಎಲ್ಲಿಯೋ ಪರದಲ್ಲಿ ನೀನು ಇರುತ್ತಿದ್ದರೂ, ನನ್ನ ಬಳಿಯಲ್ಲೇ ಇರುವಂತೆ ತೋರುತ್ತೀ. ನಿನ್ನ ಕಣ್ಣುಗಳಾದರೋ ಕೆಂದಾವರೆಯಂತೆ ವಿಶಾಲಸುಂದರ. ನಿನ್ನ ತುಟಿಗಳೋ ತೊಂಡೆಯಹಣ್ಣಿನಂತೆ ಕೆಂಪಗೆ ಆಕರ್ಷಕ. ಜೊತೆಗೆ, ನಾಲ್ಕುತೋಳುಗಳಿಂದ ನೀನು ಅತ್ಯಾಕರ್ಷಕಸುಂದರನಾಗಿದ್ದೀ. ದಿವ್ಯಾಮೃತದಂತೆ ನೀನು ಪರಮಭೋಗ್ಯನಾಗಿದ್ದೀ. ನನ್ನ ಪ್ರಾಣವೇ ನೀನು. ಎಂಥ ಶ್ರೇಷ್ಠರತ್ನಗಳೂ ಸಹ ತಿರುವೆಂಕಟಗಿರಿಯಲ್ಲಿ ನೆಲಸಿರುವ ನಿನ್ನ ಅಪರೂಪವಾದ ಅಪ್ರಾಕೃತವಾದ ಕಾಂತಿಗೆ ಸರಿಯೂ ಅಲ್ಲ, ಸಾಟಿಯೂ ಅಲ್ಲ. ಸ್ವಾಮೀ, ನಿನ್ನ ಪಾದಗಳನ್ನು ಒಂದು ಕ್ಷಣವಾದರೂ ಅಗಲಿರಲಾರೆ. ಹಾಗೆ ಅಗಲಿರುವುದೇ ಈಗ ನನಗೆ ತುಂಬ ದುಃಖವನ್ನುಂಟುಮಾಡಿದೆ. ಮೈದೋರಿ ಕೃಪೆಮಾಡು. 



೧೦. ಅಹಲಹಿಲ್ಲೇನಿಱೈಯುಮೆನ್ ಱು ಅಲರ್ ಮೇಲ್ ಮಙ್ಗೈಯುಱೈಮಾರ್ ಬಾ\!

ನಿಹರಿಲ್ ಪುಹೞಾಯುಲಹಮ್ ಮೂನ್ ಱುಡೈಯಾಯ್\! ಎನ್ನೈಯಾಳ್ವಾನೇ\! 

ನಿಹರಿಲಮರರ್ ಮುನಿಕ್ಕಣಙ್ಗಳ್ ವಿರುಮ್ಬುಮ್ ತಿರುವೇಙ್ಗಡತ್ತಾನೇ\!

ಪುಹಲೊನ್ ಱಿಲ್ಲಾ ವಡಿಯೇನ್ ಉನ್ನಡಿಕ್ಕೀೞಮರ್ ನ್ದು ಪುಹುನ್ದೇನೇ. 



ಅಹಲಹಿಲ್ಲೇನ್ ಇಱೈಯುಮ್ = ಒಂದು ಕ್ಷಣಕಾಲವೂ ಅಗಲಿರಲಾರೆ, ಎನ್ ಱು = ಎಂದು, ಅಲರ್ ಮೇಲ್ ಮಙ್ಗೈ = ಹೂಮೇಲಣತಾಯಿ \(ಲಕ್ಷ್ಮೀದೇವಿ\) ಉಱೈ = ನಿತ್ಯವಾಸ ಮಾಡುವ, ಮಾರ್ ಬಾ = ವಕ್ಷವುಳ್ಳವನೇ, ನಿಹರ್ ಇಲ್ ಪುಹೞಾಯ್ = ಸಾಟಿಯಿಲ್ಲದ ಕೀರ್ತಿವಂತನೇ, ಉಲಹಮ್ ಮೂನ್ ಱು ಉಡೈಯಾಯ್ = ಮೂರು ಲೋಕಗಳನ್ನೂ ಉಳ್ಳವನೇ, \(ಮೂರುಲೋಕಗಳ ಒಡೆಯನೇ\), ಎನ್ನೈ ಆಳ್ವಾನೇ =ನನ್ನನ್ನು ಆಳುವವನೇ \(ನನ್ನ ಒಡೆಯನೇ\), ಎನ್ನೈ ಆಳ್ವಾನೇ = ನನ್ನನ್ನು ಆಳುವವನೇ \(ನನ್ನ ಒಡೆಯನೇ\), ನಿಹರ್ ಇಲ್ ಅಮರರ್ ಮುನಿಕ್ಕಣಙ್ಗಳ್ = ಸಾಟಿಯಿಲ್ಲದ ದೇವತೆಗಳು ಮಹರ್ಷಿಗಣಗಳೂ, ವಿರುಮ್ಬುಮ್ = ಆಶಿಸುವ, ತಿರುವೇಙ್ಗಡತ್ತಾನೇ = ತಿರುವೆಂಕಟಗಿರಿಯಲ್ಲಿ ನೆಲಸಿರುವವನೇ, ಪುಹಲ್ = ಆಶ್ರಯಿಸುವ ಸ್ಥಳ \(ಶರಣಾಗುವ ಸ್ಥಳ\) ಒನ್ ಱುಮ್ = ಸ್ವಲ್ಪವೂ \(ಬೇರೆ ಯಾವುದೂ\), ಇಲ್ಲಾ = ಇಲ್ಲದ, ಅಡಿಯೇನ್ = ಪಾದಸೇವಕನಾದ ನಾನು, ಉನ್ ಅಡಿಕ್ಕೀೞ್ = ನಿನ್ನ ತಿರುವಡಿಗಳ ಬಳಿಯಲ್ಲಿ, ಅಮರ್ ನ್ದು = ಸೇರಿ, ಪುಹುನ್ದೇನೇ = \(ನಿನ್ನನ್ನು\) ನಿನ್ನ ತಿರುವಡಿಗಳನ್ನು ಶರಣಾಗಿದ್ದೇನೆ ಕಂಡೆಯಾ? 



ಒಂದು ಕ್ಷಣಕಾಲವೂ ನಿನ್ನನ್ನು ಅಗಲಿರಲಾರೆ ಎಂದು ಹೂಮೇಲಣ ತಾಯಿ ನಿತ್ಯವಾಸಮಾಡುವ ವಕ್ಷಸ್ಥಲವುಳ್ಳವನೇ, ಸಾಟಿಯಿಲ್ಲಾ ಕೀರ್ತಿವಂತನೇ, ಮೂರು ಲೋಕಗಳ ಒಡೆಯನೇ ನನ್ನ ಒಡೆಯನೇ ಸಾಟಿಯಿಲ್ಲದ \(ಉತ್ತಮರಾದ\) ದೇವತೆಗಳು ಮಹರ್ಷಿಗಳು ಸೇವೆಮಾಡಲು ಆಶಿಸುವ ತಿರುವೆಂಕಟಗಿರಿಯಲ್ಲಿ ನೆಲಸಿರುವವನೇ, ಪಾದಸೇವಕನಾದ ನಾನು ಹೋಗಲು \(ಶರಣಾಗಲು\) ಬೇರೆ ಯಾವ ಸ್ಥಳವೂ ಇಲ್ಲದವನಾಗಿ, ನಿನ್ನ ತಿರುವಡಿಗಳನ್ನು ಸೇರಿ, ಅವುಗಳನ್ನು \(ಆ ಮೂಲಕ ನಿನ್ನನ್ನು\) ಶರಣಾಗಿದ್ದೇನೆ ಕಂಡೆಯಾ\!



ಇದು ಪ್ರಪತ್ತಿ ಮಾಡುವ ಪಾಶುರ. ಪ್ರಪತ್ತಿಯ ಎಲ್ಲ ಲಕ್ಷಣಗಳು ಇದರಲ್ಲಿ ಕಂಡುಬರುತ್ತದೆ. ಆಳ್ವಾರರಿಗೆ ಸರ್ವೇಶ್ವರನಾದ ಶ್ರೀಮನ್ನಾರಾಯಣನಲ್ಲಿ ಮಾತ್ರವೇ ತಾವು ಶರಣಾಗಬೇಕಾಗಿ, ಅವರು ಸ್ವಾಮಿಯ ದಿವ್ಯತಿರುವಡಿಗಳನ್ನು ಅನನ್ಯವಾಗಿ ಆಶ್ರಯಿಸಿದ್ದಾರೆ. ಅತ್ಯಂತ ವಿನೀತಭಾವನೆಯಿಂದ ತಮ್ಮ ಮನೋಗತವನ್ನು ಹೇಳಿಕೊಳ್ಳುತ್ತಿದ್ದಾರೆ. 



“ಅಹಲಹಿಲ್ಲೇನ್.........................ಮಾರ್ ಬಾ” – ಭಗವಂತ, ನಿನ್ನ ವಕ್ಷಸ್ಥಲದಲ್ಲಿ ಲಕ್ಷ್ಮೀದೇವಿ ನಿತ್ಯವಾಸಮಾಡುತ್ತಾಳೆ. ಒಂದು ನಿಮಿಷವೂ ನಿನ್ನನ್ನು ಅಗಲಿರಬಾರದೆಂಬುದೇ ಆಕೆಯ ಆಶೆ. 



“ನಿಹರಿಲ್........................ತಿರುವೇಙ್ಗಡತ್ತಾನೇ” – ಶ್ರೇಷ್ಠರಾದ ದೇವತೆಗಳು ಮಹರ್ಷಿಗಣಗಳು ಎಲ್ಲರೂ ಮೇಲಣ ಲೋಕವಾಸಿಗಳು. ಭೂವೈಕುಂಠವೆಂದು ಹೆಸರಾಂತ ತಿರುವೆಂಕಟಾದ್ರಿಯ ಶಿಖರದಲ್ಲಿ ನೆಲಸಿರುವ ಸರ್ವೇಶ್ವರನಾದ ವೆಂಕಟಾಚಲಪತಿಯನ್ನು ಸ್ತುತಿಸಿ ಪೂಜಿಸಲು ಅತ್ಯಾಶೆಯಿಂದ ಅಲ್ಲಿಗೆ ಬರುತ್ತಾರೆ. ತಿರುವೆಂಕಟಾಚಲಪತಿಯ ಕೀರ್ತಿ ಅಷ್ಟು ಹೆಚ್ಚು. 



“ಪುಹಲೊನ್ಱಿಲ್ಲಾ..........................ಪುಹುನ್ದೇನೇ” – ಭಗವಂತ, ಲಕ್ಷ್ಮೀನಾಥನೇ, ನಾನು ಅಕಿಂಚನನು. ನನಗೆ ಶರಣು ಹೋಗಲು ನಿನ್ನ ತಿರುವಡಿಗಳ ಹೊರತು ಬೇರೆ ಸ್ಥಳವೇ ಇಲ್ಲ. ನಿಜವಾಗಿಯೂ ನೀನೇ ನನ್ನ ರಕ್ಷಕನೆಂಬ ಪೂರ್ಣವಿಶ್ವಾಸದಿಂದ, ತಿರುವೆಂಕಟನಾಯಕನಾದ ನಿನ್ನ ತಿರುವಡಿಗಳ ಬಳಿಯಲ್ಲಿ ಶರಣುಹೊಕ್ಕಿದ್ದೇನೆ. ನನ್ನ ಕೈಬಿಡದಂತೆ ನನ್ನನ್ನು ಕಾಪಾಡು. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ಸ್ವಯಂಶ್ರೀದೇವಿಯೇ ನಿನ್ನನ್ನು ಒಂದು ನಿಮಿಷವೂ ಅಗಲಿರಲಾರಳು. ಅದಕ್ಕಾಗಿಯೇ ಆಕೆ ನಿನ್ನ ವಕ್ಷದಲ್ಲಿಯೇ ನಿತ್ಯವಾಸ ಮಾಡುತ್ತಾಳೆ, ’ಅಪಾರ ವಾತ್ಸಲ್ಯ ಜಲಧಿ’ ಎಂಬ ಕೀರ್ತಿಗೆ ನಿನಗೆ ಸಾಟಿಯೇ ಇಲ್ಲ. ಮೂರು ಲೋಕಗಳಿಗೂ ನೀನೇ ಒಡೆಯ. ನಾನಾದರೋ ಅಲ್ಪನೂ ಅಜ್ಞನೂ ಆಗಿದ್ದೇನೆ. ಇಂಥ ನನ್ನನ್ನು ಕಾಪಾಡುವವನೂ ನೀನೇ. ನೀನು ನೆಲಸಿರುವ ತಿರುವೆಂಕಟಾದ್ರಿಗೆ ದೇವತೆಗಳೂ ಮಹರ್ಷಿಗಳು ಗುಂಪುಗುಂಪಾಗಿ ಬಂದು, ನಿನ್ನ ತಿರುವಡಿಗಳನ್ನು ಸ್ತುತಿಸಿ, ಪೂಜಿಸಿ, ಆನಂದಿಸುತ್ತಾರೆ. ದಾಸನಾದ ನನಗೆ ಅನ್ಯಶರಣ್ಯರೇ ಇಲ್ಲ. ನಿನ್ನ ತಿರುವಡಿಗಳ ಬಳಿಯ ಶರಣು ಹೊಕ್ಕಿದ್ದೇನೆ. ನನ್ನ ಕೈಹಿಡಿದು ನೀನೇ ರಕ್ಷಿಸಬೇಕು. 



೧೧. ಅಡಿಕ್ಕೀೞಮರ್ ನ್ದು ಪುಹುನ್ದು ಅಡಿಯೀರ್\! ವಾೞ್ ಮಿನೆನ್ ಱಿನ್ ಱರುಳ್ ಕೊಡುಕ್ಕುಮ್,

ಪಡಿಕ್ಕೇೞಿಲ್ಲಾ ಪ್ಪೆರುಮಾನೈಪ್ಪೞನಕ್ಕೂರು ಹೂರ್ ಚ್ಚಡಹೋಪನ್,

ಮುಡಿಪ್ಪಾನ್ ಶೊನ್ನವಾಯಿರತ್ತುತ್ತಿರುವೇಙ್ಗಡತ್ತುಕ್ಕಿವೈಪತ್ತುಮ್,

ಪಿಡಿತ್ತಾರ್ ಪಿಡಿತ್ತಾರ್ ವೀಟ್ರಿರುನ್ದು ಪೆರಿಯ ವಾನುಳ್ ನಿಲಾವುವರೇ. 



ಅಡಿಕ್ಕೀೞ್ = ತಿರುವಡಿಗಳ ಬಳಿಯಲ್ಲಿ, ಅಮರ್ ನ್ದು = ಸೇರಿ, ಪುಹುನ್ದು = ಶರಣು ಹೊಕ್ಕ, ಅಡಿಯೀರ್ = ಭಕ್ತರೇ, ವಾೞ್ ಮಿನ್ ಎನ್ ಱು ಎನ್ ಱು = ಉಜ್ಜೀವನಗೊಳ್ಳಿರಿ ಎಂದು ಹೇಳಿ, ಅರುಳ್ ಕೊಡುಕ್ಕೂಮ್ = ಕೃಪೆಮಾಡುವ, ಪಡಿ ಕೇೞ್ ಇಲ್ಲಾ = ಬೇರಾವ ಹೋಲಿಕೆಯೂ ಇಲ್ಲದ \(ಸಾಟಿಯಿಲ್ಲದ\), ಪೆರುಮಾನೈ = ಹಿರಿಮೆಯುಳ್ಳ ಪರಮಪುರುಷನನ್ನು, ಶಡಹೋಪನ್ = ಶಠಗೋಪನು, \(ನಮ್ಮಾಳ್ವಾರರು\), ಮುಡಿಪ್ಪಾನ್= \(ಇಹಜೀವನವನ್ನು\) ಮುಗಿಸುವುದಕ್ಕಾಗಿ, ಶೊನ್ನ = ಹೇಳಿದ, ಆಯಿರತ್ತು = ಒಂದು ಸಾವಿರದಲ್ಲಿ, ತಿರುವೇಙ್ಗಡತ್ತುಕ್ಕೂ = ತಿರುವೆಂಕಟಾದ್ರಿಯನ್ನು ಕುರಿತ, ಇವೈ ಪತ್ತುಮ್ = ಈ ಹತ್ತು ಪಾಶುರಗಳನ್ನು, ಪಿಡಿತ್ತಾರ್ = ದೃಢವಾಗಿ ಹಿಡಿದವರು, ಪಿಡಿತ್ತಾರ್ = ಶರಣುಹೊಕ್ಕವರಾಗಿ, ವೀಟ್ರಿರುನ್ದು = ಸ್ಥಿತವಾರಿಉತ್ತಾ, ಪೆರಿಯವಾನುಳ್ = ಪರಾಕಾಶದಲ್ಲಿ \(ಪರಮಪದದಲ್ಲಿ\), ನಿಲಾವುವರೇ = ನೆಲಸಿರುವವರೇ \(ಆಗುತ್ತಾರೆ\). 



ಭಕ್ತರೇ, ತಿರುವಡಿಗಳ ಬಳಿಯಲ್ಲಿ ಸೇರಿ, ಶರಣುಹೊಕ್ಕು, ಉಜ್ಜೀವನಗೊಳ್ಳಿರಿ ಎಂದು ಹೇಳಿ ಕೃಪೆಮಾಡುವ, ಹೋಲಿಕೆಯೇ ಇಲ್ಲದ ಹಿರಿಮೆಯ ಪರಮಪುರುಷನನ್ನು ನೀರ್ನೆಲೆಗಳ ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಇಹಜೀವನವನ್ನು ಮುಗಿಸುವುದಕ್ಕಾಗಿ ಹೇಳಿದ ಒಂದು ಸಾವಿರದಲ್ಲಿ ತಿರುವೆಂಕಟಗಿರಿಯನ್ನು ಕುರಿತ ಈ ಹತ್ತನ್ನು ದೃಢವಾಗಿ ಹಿಡಿದವರು, ಶರಣುಹೊಕ್ಕವರಾಗಿ, ಪರಾಕಾಶದಲ್ಲಿ \(ಪರಮಪದದಲ್ಲಿ\) ಸ್ಥಿರವಾಗಿ ನೆಲಸಿರುವವರೇ ಆಗುತ್ತಾರೆ.



ಈ ತಿರುವಾಯ್ ಮೊೞಿ ಇತರ ತಿರುವಾಯ್ ಮೊೞಿಗಳಿಗಿಂತಲೂ ಮಿಗಿಲಾದದ್ದು. ಇದರಲ್ಲಿ ಪ್ರಪತ್ತಿಯ ಸ್ವಾರಸ್ಯವೇನೆಂಬುದನ್ನು ನಿರ್ದಿಷ್ಟವಾಗಿ ಹೇಳಲಾಗಿದೆ. ಭಗವಂತನ ತಿರುವಡಿಗಳನ್ನು ಯಾವ ಭಕ್ತನು ದೃಢವಾಗಿ ಆಶ್ರಯಿಸುತ್ತಾನೋ, ಶರಣು ಹೋಗುತ್ತಾನೋ, ಅವನನ್ನು ಭಗವಂತನು ಉದ್ಧಾರ ಮಾಡಿ ಕೃಪೆಮಾಡುತ್ತಾನೆ ಮತ್ತು ಅವನನ್ನು ತನ್ನ ಆಶ್ರಯದಲ್ಲಿಯೇ ಶಾಶ್ವತವಾಗಿ ಉಳಿಸಿಕೊಳ್ಳುತ್ತಾನೆ. 



ಈ ತಿರುವಾಯ್ ಮೊೞಿಯ ಹತ್ತು ಪಾಶುರಗಳಲ್ಲಿ ಹೇಳಿರುವುದು ಪ್ರಪತ್ತಿಯನ್ನು ಮಾಡುವುದು ಹೇಗೆ ಎಂಬುದನ್ನು. ಪ್ರಪತ್ತಿಗೆ ಯಾವ ಬಗೆಯ ಮನಃಪ್ರವೃತ್ತಿ ಇರಬೇಕು, ಯಾವಯಾವ ಸಿದ್ಧತೆಗಳನ್ನು ಭಕ್ತನು ಮಾಡಿಕೊಳ್ಳಬೇಕು ಎಂಬುದೇ ವಿಷಯ. ಈ ಉಪಾಯವನ್ನು ಭಗವಂತನೇ ಕೃಪೆಮಾಡುವನು. ಅವನೇ ಗುರಿಯಾಗಿ ನಿಲ್ಲುವನು. ಭಕ್ತನನ್ನು ಉದ್ಧರಿಸಿ ತನ್ನ ಬಳಿಗೆ ತಂದುಕೊಳ್ಳುವನು. 



ತಿರುವೆಂಕಟಾದ್ರಿಯಲ್ಲಿ ನೆಲಸಿರುವ ಅರ್ಚಾವತಾರಿಯಾದ ವೆಂಕಟಾಚಲಪತಿಯ ವೈಶಿಷ್ಟ್ಯವೊಂದುಂಟು. ಸ್ವಾಮಿಯು ತನ್ನ ಒಂದು ಹಸ್ತವನ್ನು ತನ್ನ ತಿರುವಡಿಯತ್ತ ತೋರಿಸುತ್ತಾ ನಿಂತಿರುವುದನ್ನು ಕಾಣಬಹುದು. ಈ ಐತಿಹ್ಯವನ್ನು ಕಂಡುಕೊಂಡು, ಭಗವಂತನನ್ನು ಬೆಟ್ಟದ ಮೇಲೆ ಸಂದರ್ಶಿಸಿ, ಅವನ ತಿರುವಡಿಗಳಲ್ಲಿ ಶರಣು ಹೊಕ್ಕವರನ್ನು ಸ್ವಾಮಿಯು ತಪ್ಪದೆ ಅನುಗ್ರಹಿಸುವನು. ಇಹಲೋಕವಾಸವಾದ ಈ ಜನ್ಮ ಮುಗಿದ ಕೂಡಲೇ ಶರಣಾಗತನು ಭಗವತ್ಕೃಪೆಯಿಂದ ಪರಮಪದವನ್ನು ಸೇರುತ್ತಾನೆ. ಅಲ್ಲಿಯ ನಿತ್ಯಾನಂದವನ್ನು ಅನುಭವಿಸುತ್ತಾ ಇರುತ್ತಾನೆ. ಹೀಗೆ ಹೇಳುವುದರಲ್ಲಿ ಭೂಲೋಕದಲ್ಲಿ ಅರ್ಚಾವತಾರಿಯಾಗಿ ನೆಲಸಿರುವ ಭಗವಂತನನ್ನು ಮರೆಹೋಗುವುದರ ಪರಿಣಾಮವೇನೆಂಬುದನ್ನೂ, ಅರ್ಚಾವತಾರದ ಹಿರಿಮೆಯೇನೆಂಬುದನ್ನೂ ನಿಖರವಾಗಿ ಹೇಳಿದಂತೆಯೇ. 



ಆಳ್ವಾರರು ತಿರುವಾಯ್ ಮೊೞಿಯ ಒಂದು ಸಾವಿರ ಪಾಶುರಗಳನ್ನು ರಚಿಸಿ ಹಾಡಿದ್ದು ತಾವೇ ಇಹಜೀವನದಿಂದ ಮುಕ್ತರಾಗುವುದಕ್ಕೆಂದು ಹೇಳಲಾಗಿದೆ. ಈ ರೀತಿ ಅವರು ಎಲ್ಲಾ ಭಕ್ತರಿಗೂ ಮಾರ್ಗದರ್ಶಕರಾಗಿ, ಉಪಾಯವನ್ನು ಸ್ಪಷ್ಟವಾಗಿ ಹೇಳಿ, ಕೃಪೆಮಾಡಿದ್ದಾರೆ. ಯಾವ ಭಕ್ತನು ಈ ತಿರುವಾಯ್ ಮೊೞಿಯ ಹತ್ತು ಪಾಶುರಗಳನ್ನು ಚೆನ್ನಾಗಿ ಗ್ರಹಿಸಿ ಅದರಂತೆ ನಡೆಯುತ್ತಾನೋ, ಅವನಿಗೂ ಪರಮಪದವಾಸವೂ ಭಗವತ್ಕೈಂಕರ್ಯವೂ, ನಿತ್ಯಾನಂದ ಸುಖವೂ ತಪ್ಪುವುದಿಲ್ಲ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*\*\*\*\*\*



