ಓಂ ನಮೋ ನಾರಾಯಣಾಯ ನಮಃ



**ಪುಸ್ತಕದ ಸಂಖ್ಯೆ – ೨೬**

**ಶ್ರೀಃ**



**ದಿವ್ಯಪ್ರಬಂಧಮ್ – ಮೂರನೆಯಸಾವಿರ – ಮೂರನೆಯ ತಿರುವನ್ದಾದಿ**



ತನಿ:



ಶೀರಾರುಮ್ಮಾಡತ್ತಿರುಕೋವವಾರದನುಳ್

ಕಾರಾರ್ ಕರುಮುಹಿಲೈ ಕ್ಕಾಣಪ್ಪುಕ್ಕೂ – ಓರಾ

ಸ್ಥಿರುಕ್ಕಣ್ಡೇ ನೆನೆಯಿರೈತ್ತ ಶೀರಾನ್ ಕವಿಲೇ

ಉಶಿಕ್ಕಣ್ಡಾಯ್ ನೆಂಜೇ ಯುಹನ್ದು.



ಶೀರ್ ಆರುಮ್ = ಸೊಬಗು ತುಂಬಿರುವ, ಮಾಡಮ್ = ಮಹಡಿ ಮನೆಗಳುಳ್ಲ, ತಿರುಕ್ಕೊವ ಊರ್ ಅದನುಳ್ = ಶಿರುಕ್ಕೊವ ಊರು ಕ್ಷೇತ್ರದಲ್ಲಿ, ಕಾರ್ ಆರ್ = ಮಳೆಗಾಲದ ನೀರು ತುಂಬಿರುವ, ಕರು ಮುಹಿಲೈ = ಕಾರ್ಮುಗಿಲನ್ನ್ \(ಭಗವಂತನನ್ನು\), ಕಾಣ = ನೋಡಲೆಂದು, ಪುಕ್ಕೂ = ಪ್ರವೇಶಿಸಿ ಓರಾ = ಅನುಭವಿಸಿ, ಶಿರಿಕಣ್ಡೇನ್ = ಶ್ರೀದೇವಿಯನ್ನು ಕಂಡೆ, ಎನ್ ಱ = ಎಂದು, ಉರೈತ್ತ = ಹೇಳಿದ, ಶೀರಾನ್ = ಭಾಗ್ಯವಂತನ \(ಅದೃಷ್ಟಶಾಲಿಯ\), ಕವಿಲೇ = ಶಿರ್ವಡಿಗಳನ್ನೇ, ಉರೈ ಕಣ್ಡಾಯ್ = ಕುರಿತು ಹೇಳುತ್ತಿರು, ಕಂಡೆಯಾ, ನೆಂಜೇ = ಮನಸ್ಸೇ.



ಮನಸ್ಸೇ, ಸೊಬಗುತುಂಬಿದ ಮಹಡಿ ಮನೆಗಳುಳ್ಳ ಶಿರುಕ್ಕೋವಲೂರು ಕ್ಷೇತ್ರದಲ್ಲಿ ಮಳೆಗಾಲದಲ್ಲಿ ನೀರು ತುಂಬಿರುವ ಕಾರ್ಮುಗಿಲನ್ನು \(ಭಗವಂತನನ್ನು\) ಕಾಣಬೇಕೆಂದು ಪ್ರವೇಶಿಸಿ, ಅನುಭವಿಸಿ, ’ಶ್ರೀದೇವಿಯನ್ನು ಕಂಡೆ’ ಎಂದು ಹೇಳಿದ ಭಾಗ್ಯವಂತನ \(ಅದೃಷ್ಟಶಾಲಿಯ\) ಶಿರುವಡಿಗಳನ್ನೇ ಕುರಿತು ಹೇಳುತ್ತಿರು ಕಂಡೆಯಾ\!



ಶಿರುಕ್ಕೋವಲೂರು ಎಂಬುದು ದಕ್ಷಿಣ ಭಾರತದ ಸುಪ್ರಸಿದ್ಧ ದಿವ್ಯಕ್ಷೇತ್ರಗಳಲ್ಲಿ ಒಂದು. ದೇವಮಂದಿರವನ್ನು ನಡುವೆ ಇಟ್ಟುಕೊಂಡು, ಅಂದವಾದ ಮಹಡಿಮನೆಗಳಿಂದ ಅಲಂಕೃತವಾಗಿರುವ ಪವಿತ್ರಕ್ಷೇತ್ರ ಅದು. 



“ಕಾರಾರ್ ಕಾರ್ಮುಹಿಲೈ” – ಒಂದು ಸುಂದರವಾದ ರೂಪಕ ಇದು. ಮಳೆಗಾಲದಲ್ಲಿ ನೀರನ್ನು ಸಮೃದ್ಧಿಯಾಗಿ ತುಂಬಿಕೊಂಡು, ಅದರ ಭಾರದಿಂದ ಮಂದಮದವಾಗಿ ಗಗನದಲ್ಲಿ ಚಲಿಸುತ್ತಾ, ಸೊಬಗುತುಂಬಿದ ಕಾರ್ಮುಗಿಲು, ಉದಾರವಾಗಿ ತನ್ನಲ್ಲಿರುವ ನೀರನ್ನು ನೆಲದಮೇಲೆ, ಬೇಕಾಗುವುದಕ್ಕಿಂತಲೂ ಅತಿಶಯವಾಗಿ ಸುರಿಸುತ್ತದೆ. ಹಾಗೆಯೇ, ಭಗವಂತನೂ ಔದಾರ್ಯಪೂರ್ಣವಾಗಿ, ಕಾರ್ಮುಗಿಲಿನಹಾಗೆ ದೇಹಕಾಂತಿಯಿಂದ ಶೋಭಿಸುತ್ತಾನೆ. ಕಿರುಕ್ಕೋವಲೂರಿನ ದಿವ್ಯಸುಂದರನೂ ಅವನೇ. 



“ಕಾರ್ಮುಹಿಲೈ ಕಾಣಪುಕ್ಕೂ” – ಅರ್ಚಾವತಾರಿಯಾಗಿ, ಮನೋಮೋಹಕನಾಗಿ ಶಿರುಕ್ಕೋವಲೂರಿನಲ್ಲಿ ನೆಲಸಿರುವ ಭಗವಂತನನ್ನು ಕಂಡು, ಪೂಜಿಸಿ, ಕೃತಾರ್ಥರಾಗಬೇಕೆಂದು ಬಂದವರು ಮೂವರು ಆಳ್ವಾರರುಗಳು. ಈ ಮೂವರಲ್ಲಿ ಒಬ್ಬ ಇನ್ನೊಬ್ಬನನ್ನು ಕಂಡರಿಯ. ಮೂವರೂ ಭಗವಂತನಲ್ಲಿ ಅತಿಶಯವಾಗಿ ಅನುರಕ್ತರಾದವರು. ಮೂವರೂ ಒಂಟಿಯಾಗಿದ್ದುಕೊಂಡು, ಭಗವಂತನ ಗುಣಗಾನಮಾಡುತ್ತಾ, ಭಾರತದ ಪವಿತ್ರಕ್ಷೇತ್ರಗಳಿಗೆ ಹೋಗಿ, ಭಗವಂತನನ್ನು ಅರ್ಚಿಸುವುದೇ ಅವರ ಬಾಳ್ವೆಯ ಕರ್ತವ್ಯವನ್ನಾಗಿ ಮಾದಿಕೊಂಡಿದ್ದರು. ತಿರುಕ್ಕೋವಲೂರಿನಲ್ಲಿ ಬಲು ದೊಡ್ಡ ಮಳೆಯ ಕಾರಣದಾದ ಮೂವರೂ ಒಂದು ಸಣ್ಣ ಆಪರೆಯಲ್ಲಿ ಸಂಧಿಸಿ, ಕಾಲಕಳೆಯಬೇಕಾಯಿತು. ಆ ಇಕ್ಕಟ್ಟಿನ ಸ್ಥಳದಲ್ಲಿಯೇ ಅವರಿಗೆ ಭಗವಂತನು ತಮ್ಮೊಡನೆ ಬೆರೆತಿರುವ ಸುಯೋಗ ಲಭಿಸಿತು. ಆಗ ತಮಗಾದ ಅನುಭವದಿಂದ ಭಗವಂತನನ್ನು ಸಾಕ್ಷಾತ್ಕರಿಸಿಕೊಂಡರು. ಅವರವರ ಅನುಭವವನ್ನು ಮನಸಾರ ವಿವರಿಸಿ ಹೊಗಳಿ ಹಾಡಿದ್ದಾರೆ. ಹಾಡಿರುವುದೆಲ್ಲವೂ ಭಗವದ್ಗುಣಾನುಭಾವವೇ ಎಲ್ಲವೂ ಭಕ್ತಿಯ ವೈಭವವೇ. 



“ಪೂರ್ವಾಚಾರ್ಯರು” ಎಂದು ಹೆಸರಾಂತ ಈ ಮೂವರು ಆಳ್ವಾರರುಗಳಲ್ಲಿ ಮೊದಲನೆಯವರು ಪೊಯ್ ಹಿ ಆಳ್ವಾರರು. ಎರಡನೆಯವರು ಪೂದತ್ತಾಳ್ವಾರರು. ಮೂರನೆಯವರು ಪೇಯಾಳ್ವಾರರು. ಮೂವರೂ ಸಮವಯಸ್ಕರು, ಸಮಕಾಲೀನರು. ಮೊದಲನೆಯವರೇ ಹಿರಿಯರು. ಅವರಿಗೆ ಒಂದು ದಿನ ಚಿಕ್ಕವರು ಎರಡನೆಯವರು. ಎರಡನೆಯವರಿಗೆ ಒಂದು ದಿನ ಚಿಕ್ಕವರು ಮೂರನೆಯವರು. 



ಮೇಲಣ ತನಿ ಮೂರನೆಯ ಆಳ್ವಾರರಾದ ಪೇಯಾಳ್ವರರನ್ನು ಕುರಿತದ್ದು. ಈ ಆಳ್ವಾರರು ಭಗವದ್ವಿಷಯಿಕವಾಗಿ ಉನ್ಮತ್ತರಾಗಿದ್ದು, ಹಾಗೆಯೇ ನಡೆದುಕೊಳ್ಳುತ್ತಿದ್ದದ್ದರ ಕಾರಣದಿಂದ, ಸಾಮಾನ್ಯರಿಗೆ ಅವರು ’ಹುಚ್ಚ’ರಾಗಿದ್ದರು. ಅದಕ್ಕಾಗಿ ಅವರಿಗೆ ’ಪೇಯಾಳ್ವಾರ್’ \(ಪೇಯ್ – ಎಂದರೆ ಉನ್ಮತ್ತ, ಹುಚ್ಚ, ಭ್ರಾಂತ ಎಂದರ್ಥ\) ಎಂದೇ ಹೆಸರಾಯಿತು. 



ಈ ಮೂವರು ಆಳ್ವಾರರುಗಳಲ್ಲಿ ಪೊಯ್ ಹೈ ಆಳ್ವಾರರು ಪರಜ್ಞಾನದಿಂದ ಪ್ರಾರಂಭಿಸಿ, ಪರಭಕ್ತಿ, ಪರಮಭಕ್ತಿಗಳನ್ನು ನಿಲುಕಿದರು. ಪೂದತ್ತಾಳ್ವಾರರಾದರೋ ಪರಭಕ್ತಿಯಿಂದ ಮೊದಲಿಟ್ಟು ತನ್ಮೂಲಕ ಪರಜ್ಞಾನ, ಪರಮಭಕ್ತಿಗಳನ್ನು ಸಾಧಿಸಿಕೊಂಡರು. ಪೇಯಾಳ್ವಾರರು ಅವರಾಣ್ಣಂದಿರ ಹಾಗೆಯೇ ಭಗವದ್ಗುಣಾನುಭವದಲ್ಲಿ ಆಳಕ್ಕೆ ಮುಳುಗಿದ್ದರೂ ಸಹ, ಲಕ್ಷ್ಮೀಸಮೇತನೂ, ದಿವ್ಯಸುಂದರನೂ, ಶಂಖಚಕ್ರಧಾರಿಯೂ, ಕೌಸ್ತುಭಧಾರಿಯೂ ಆದ ಭಗವಂತನನ್ನು ನಾನು ಕಣ್ಣಾರೆ ಕಂಡೆ, ಅವನ ದಿವ್ಯಸೌಂದರ್ಯವನ್ನು ಮನಸಾರ ಅನುಭವಿಸಿದೆ ಎಂದು ದಿಟ್ಟರಾಗಿ ಹಾಡಿದ್ದಾರೆ. 



ಭಗವಂತನನ್ನು ಶ್ರೀದೇವಿಯ ಸಹಿತವಾಗಿ ಕಂಡೆ ಎಂದು ಸ್ಪಷ್ಟವಾಗಿ ವಿವರಿಸಿ ತಮ್ಮ ಶಿರುವನ್ದಾದಿಯನ್ನು ಪೇಯಾಳ್ವಾರರು ಪ್ರಾರಂಭಿಸುತ್ತಾರೆ. ಅವರ ಅಣ್ಣಂದಿರಿಬ್ಬರು ಭಗವಂತನನ್ನು ’ನಾರಾಯಣ’ ಎಂಬ ಶಬ್ದವಾಚ್ಯದಿಂದ ಅರಿತುಕೊಳ್ಳತಕ್ಕವನು ಎಂದರೆ, ಪೇಯಾಳ್ವಾರರು ಅವನನ್ನು ’ಶ್ರೀ’ ಶಬ್ದದೊಡಗೂಡಿದ “ಶ್ರೀಮನ್ನಾರಾಯಣ” ಎಂಬ ಶಬ್ದವಾಚ್ಯದಿಂದ ಕರೆಯಲ್ಪಡತಕ್ಕವನು ಎನ್ನುತ್ತಾರೆ. ಭಗವಂತನು ಒಂಟಿಯಲ್ಲ; ಲಕ್ಷ್ಮಿ ಮತ್ತು ನಾರಾಯಣ ಎಂಬ ಇಬ್ಬರು ಕೂಡಿ ಆದವನು ಎಂದು ಹೇಳುತ್ತಾರೆ. ಶ್ರೀದೇವಿಯ ಕೃಪೆಗೆ ಪಾತ್ರನಾದ ಭಕ್ತನನ್ನು ಶಾಯಿ ಕನ್ನ ಯಜಮಾನನ ಬಳಿಗೆ ಸೇರುವುದಕ್ಕೆ ತಕ್ಕವನೆಂದು ಶಿಫಾರಸು ಮಾಡುತ್ತಾಳೆ. ಪುರುಷಕಾರಳಾದ ಲಕ್ಷ್ಮಿಯ ಕೃಪೆಯಿಂದ ನಾರಾಯಣನ ಕೃಪೆಗೆ ಪಾತ್ರರಾಗಬೇಕು ಎಂಬುದು ಶ್ರೀವೈಷ್ಣವತತ್ತ್ವ ಪೇಯಾಳ್ವಾರರು ಇದಕ್ಕೆ ತಳಪಾಯ ಹಾಕಿದವರು. 



ಪೇಯಾಳ್ವಾರರು ಮದರಾಸಿನ ಈಗಿನ ಮೈಲಾಪುರದಲ್ಲಿ ಒಂದು ಕೆಂದಾವರೆಯಲ್ಲಿ ಜನಿಸಿದರೆನ್ನಲಾಗಿದೆ. ಪೂದತ್ತಾಳ್ವಾರರು, ಪೊಯ್ ಹೈ ಆಳ್ವಾರರಂತೆ ಇವರೂ ದ್ವಾಪರಯುಗದ ಅಂತ್ಯದಲ್ಲಿ ಜನಿಸಿದವರೆಂದೂ, ಸಿದ್ಧಾರ್ಥಿಸಂವತ್ಸರದತುಲಾಮಾಸದ ಶುಕ್ಲಪಕ್ಷದ ದಶಮಿ ಶತಭಿಷಾನಕ್ಷತ್ರದಲ್ಲಿ ಜನಿಸಿದರೆಂದೂ ಹೇಳಲಾಗಿದೆ.



\*\*\*\*\*\*\*\*





೧.ತಿರುಕ್ಕಣ್ಡೇನ್ ಪೊನ್ ಮೇನಿ ಕಣ್ಡೇನ್, ತಿಹಮಿ

ಮರುಕ್ಕನಣಿನಿಱಮುಙ್ಕಣ್ಡೇನ್, - ಶೆರುಕ್ಕಿಳರುಮ್

ಪೊನ್ನಾವಿ ಕಣ್ಡೇನ್ ಪುರಿಶಙ್ಗಙೈಕ್ಕಣ್ಡೇನ್,

ಎನ್ನಾಮಿ ವಣ್ಣನ್ ಪಾಲಿನ್ ಱು 



ಎನ್ = ನನ್ನ ಆವೆವಣ್ಣನ್ ಪಾಲ್ = ಕಡಲಿನ ಬಣ್ಣದವನಲ್ಲಿ, ಇನ್ ಱು = ಇಂದು, ತಿರು = ಶ್ರ್ರೀದೇವಿಯನ್ನು, ಕಣ್ಡೇನ್, = ಕಂಡೆನು, ಪೊನ್ = ದಿವ್ಯಸುಂದರವಾದ, ಮೇನಿ = ರೂಪವನ್ನು, ಕಣ್ಡೇನ್ = ಕಂಡೆನು, ತಿಹಮಿಮ್ = ಪ್ರಕಾಶಿಸುವ, ಅರುಕ್ಕನ್ = ಸೂರ್ಯನ ಹಾಗೆ, ಅಣಿ = ಭವ್ಯವಾದ \(ಉಜ್ವಲವಾದ\), ನೀಱಮುಮ್ = ಪ್ರಭೆಯನ್ನೂ, ಕಣ್ಡೇನ್ = ಕಂಡೆನು, ಶೆರು = ಯುದ್ಧರಂಗದಲ್ಲಿ, ಕಿಳರುಮ್ = \(ಶೌರ್ಯವನ್ನು ಪ್ರಚೋದಿಸುವ\) ಪ್ರಕೋಪಗೊಳ್ಳುವ, ಪೊನ್ ಆವಿ = ಸುಂದರವಾದ ಚಕ್ರಾಯುಧವನ್ನು, ಕಣ್ಡೇನ್ = ಕಂಡೆನು, ಪುರಿಶಙ್ಗಮ್ = ಬಲಮುರಿಶಂಖವನ್ನುಳ್ಳ, ಕೈ = ಕೈಯನ್ನು, ಕಣ್ಡೇನ್ = ಕಂಡೆನು. 



ನನ್ನ ಕಡಲಿನ ಬಣ್ಣದವನಲ್ಲಿ, ಇಂದು, ಶ್ರೀದೇವೆಯನ್ನುಕಂಡೆ. ಆಕೆಯ ದಿವ್ಯಸುಂದರವಾದ ರೂಪವನ್ನು ಕಂಡೆ. ಹೊಳೆಯುವ ಸೂರ್ಯನ ಹಾಗೆ ಭವ್ಯವಾದ \(ಉಜ್ವಲವಾದ\) ಪ್ರಭೆಯನ್ನೂ ಕಂಡೆ. ಯುದ್ಧರಂಗದಲ್ಲಿ ಶೌರ್ಯವನ್ನು ಪ್ರಚೋದಿಸುವ ಸುಂದರವಾದ ಚಕ್ರಾಯುಧವನ್ನು ಕಂಡೆ. ಬಲಮುರಿಶಂಖವನ್ನುಳ್ಳ ಕೈಯನ್ನು ಕಂಡೆ.



ಇದು ಪೇಯಾಳ್ವಾರರ ಮೊದಲ ಪಾಶುರ. ಅವರ ಅಣ್ಣಂದಿರಾದ ಪೊಯ್ ಹೈ ಮತ್ತು ಪೂದತ್ತಾಳ್ವಾರರು ತಮ್ಮತಮ್ಮ ಮೊದಲ ಪಾಶುರಗಳನ್ನು ಹೇಳಿದ ಶೈಲಿಯೇ ಬೇರೆ. 



ಪೊಯ್ ಹೈ ಆಳ್ವಾರರು ಭಗವಂತನ ಸಮ್ಯಕ್ ದರ್ಶನವಾಗಲೆಂದು ಭವ್ಯರಾದ ಹಣತೆಯನ್ನು ಹಚ್ಚಿ ಬೆಳಗಿಸಿದರು. ಭಗವಂತನ ಸೃಷ್ಟಿಯ ವಸ್ತುಗಳೇ ಆದ ಭೂಮಿ. ಕಡಲು, ಸೂರ್ಯ – ಇವುಗಳನ್ನೇ ಅವರು ತಮ್ಮ ಹಣತೆ, ತುಪ್ಪಮತ್ತು ಜ್ವಾಲೆಯನ್ನಾಗಿ ಮಾಡಿಕೊಂಡರು. ಜ್ಞಾನದ ಆ ಬೆಳಕಿನಿಂದ ಅಜ್ಞಾನದ ಕತ್ತಲೆಯನ್ನು ನೀಗಿಸಿ, ಉಜ್ವಲಕಿರಣಗಳ ಚಕ್ರಾಯುಧವನ್ನು ಹಿಡಿದವನ ತಿರುವಡಿಗಳಿಗೆ ತಮ್ಮ ನೂರು ಪಾಶುರಗಳ ಮಾಲಿಕೆಯನ್ನು ಅರ್ಪಿಸಿದರು. 



ಪೂದತ್ತಾಳ್ವಾರರೂ ಸಹ ಹಾಗೆಯೇ ಭಗವದ್ದರ್ಶನಕ್ಕೆ ಅನುಕೂಲವಾದ ದೀಪವನ್ನು ಹೊತ್ತಿಸಿ ತೋರಿಸಿದರು. ಭಕ್ತಿಯೇ ಅವರ ಹಣತೆ. ಭಗವಂತನನ್ನು ಪಡೆಯಬೇಕೆಂಬ ಆಶೆಯೇ ಅದಕ್ಕೆ ತುಪ್ಪ. ಭಗವಚ್ಚಿಂತನೆಯಿಂದ ಕೂಡಿದ ಮನಸ್ಸೇ ಜ್ಞಾನಜ್ಯೋತಿ, ದೀಪವನ್ನು ಹೊತ್ತಿಸಿ, ತಮ್ಮ ಪಾಶುರಮಾಲೆಯನ್ನು ಭಗವಂತನ ಶಿರುವಡಿಗಳಿಗೆ ಸಮರ್ಪಿಸಿದರು. 



ಪೇಯಾಳ್ವಾರರು ಅವರಿಬ್ಬರಿಗಿಂತಲೂ ತಾವು ಭಿನ್ನವೆಂದು ಮೊದಲಲ್ಲಿಯೇ ತೋರಿಸಿಕೊಂಡರು. ಇಬ್ಬರು ಆಳ್ವಾರರುಗಳು ಹೊತ್ತಿಸಿಟ್ಟ ಜ್ಞಾನಪ್ರಭೆಯಲ್ಲಿ ತಾವು ಭಗವಂತನ ದಿವ್ಯರೂಪವನ್ನೂ, ಅದರಲ್ಲಿ ಭಗವಂತನ ವಕ್ಷಸ್ಥಲದಲ್ಲಿ ನಿತ್ಯವಾಸಮಾಡುವ ಶ್ರೀದೇವಿಯನ್ನೂ, ಸ್ವಾಮಿಯು ಧರಿಸಿರುವ ಕೌಸ್ತುಭರತ್ನವನ್ನೂ ಭಗವಂತನು ಕೈಯಲ್ಲಿ ಧರಿಸಿರುವ ಶಂಖ ಮತ್ತು ಚಕ್ರಾಯುಧಗಳನ್ನೂ ಅವರು ಕಂಡರು. ಅಂತೆಯೇ ಹೊಗಳಿ ಹಾಡಿದರು.



ಮೊದಲ ಈ ಪಾಶುರದಲ್ಲಿ ಭಗವಂತನನ್ನು “ಕಡಲಿನ ಬಣ್ಣ”ದವನು ಎಂದು ಆಳ್ವಾರರು ವರ್ಣಿಸಿದ್ದಾರೆ. ಕಡಲಲ್ಲೇ ಹುಟ್ಟಿದ ಶ್ರೀದೇವಿಯನ್ನೂ, ಕೌಸ್ತುಭರತ್ನವನ್ನೂ, ಶಂಖ, ಚಕ್ರಗಳನ್ನೂ ಸ್ವಾಮಿಯು ಧರಿಸಿ ಅಲಂಕರಿಸಿಕೊಂಡಿದ್ದಾನೆ. ಕಡಲಿನ ಬಣ್ಣ ಅತ್ಯಾಕರ್ಷಕವಾದ ಹೊಳಪುಳ್ಳದ್ದು. ಭಗವಂತನೂ ಹಾಗೆಯೇ. ಕಡಲಿನ ವಸ್ತುಗಳಿಗೆ ಕಡಲಿನ ಬಣ್ಣದವನೊಡನೆ ಹೊಂದಿಕೆ ಸಾಧುವೇ ಅಲ್ಲವೇ? 



ಪಾಲ್ಗಡಲನ್ನು ಕಡೆದಾಗ ಹುಟ್ಟಿದ ಶ್ರೀದೇವಿ ಅಲ್ಲಿ ನೆರೆದಿದ್ದ ದೇವಾದಿ ದೇವತೆಗಳೆಲ್ಲರನ್ನೂ ಗಮನಿಸಿ, ಅವರೆಲ್ಲರನ್ನೂ ಮೀರಿಸುವ ನಿತ್ಯಯೌವನಸುಂದರನೂ ಸರ್ವಶಕ್ತನೂ ಸರ್ವಾಧಾರನೂ ಆಗಿರುವ ಭಗವಂತನನ್ನೇ ಮೆಚ್ಚಿ ವರಿಸಿದಳು. ಆಕೆಯ ಅಭೀಷ್ಟದಂತೆ ಸ್ವಾಮಿಯು ಆಕೆಯನ್ನು ತನ್ನ ವಕ್ಷಸ್ಥಲವಾಸಿನಿಯನ್ನಾಗಿ ಮಾಡಿಕೊಂಡನು. 



ಸೂರ್ಯನಂತೆ ಉಜ್ವಲವಾದ ಭವ್ಯ ಪ್ರಭೆಯನ್ನುಳ್ಳದ್ದು ಕೌಸ್ತುಭರತ್ನ. ಅದರ ತೇಜಸ್ಸನ್ನೂ ಭರಿಸಲು ಭಗವಂತನೊಬ್ಬನಿಗೇ ಸಾಧ್ಯವಾದ್ದರಿಂದ ಅದನ್ನು ಸ್ವಾಮಿ ತನ್ನ ಕೊರಳಲ್ಲಿ ಧರಿಸಿದನು. 



ಇನ್ನು ಶಂಖ ಚಕ್ರಗಳು ಭಗವಂತನ ಸರ್ವಶಕ್ತಿತ್ವವನ್ನು ವ್ಯಕ್ತಪಡಿಸುವ ಆಯುಧಗಳು. ಅವುಗಳನ್ನು ಪ್ರಯೋಗಿಸಬಲ್ಲವನು ಅವನು ಮಾತ್ರವೇ.



ಆಳ್ವಾರರು ಹೇಳುತ್ತಾರೆ; ನಾನು ಇಂದು ಸಾಕ್ಷಾತ್ತಾಗಿ ಸರ್ವೇಶ್ವರನಾದ ಭಗವಂತನ ಭವ್ಯರೂಪವನ್ನು ಕಂಡೆ. ಕಡಲಬಣ್ಣದಿಂದ ಪ್ರಕಾಶಿಸುವ ಅವನ ವಕ್ಷದಲ್ಲಿ ಶ್ರೀದೇವಿಯನ್ನು ಕಂಡೆ. ಸೂರ್ಯನಂತೆ ಹೊಳ್ಯುವ ಕೌಸ್ತುಭರತ್ನವನ್ನೂ ಕಂಡೆ. ಅವನ ಎರಡು ಕೈಗಳಲ್ಲಿ ಶಂಖ ಚಕ್ರಗಳನ್ನೂ ಕಂಡೆ. 



೨. ಇನ್ ಱೇ ಕವಿಲ್ ಕಣ್ಡೇನ್ ಏವ್ ಪಿಱಪ್ಪುಮ್ ಯಾನಱುತ್ತೇನ್,

ಪೊನ್ದೋಯ್ ವರೈಮಾರ್ ಬಿಲ್ ಪೂನ್ದುಮೀಯ್ – ಅನ್ ಱು

ತಿರುಕ್ಕಣ್ಡು ಕೊಣ್ಡ ತಿರುಮಾಲೇ, ಉನ್ನೈ

ಮರುಕ್ಕಣ್ಡು ಕೊಣ್ಡೇನ್ ಮನಮ್.



ಇನ್ ಱೇ = ಇಂದೇ, ಕವಿಲ್ = ತಿರುವಡಿಗಳನ್ನು ಕಂಡೆ, ಏವ್ ಪಿಱಪ್ಪುಮ್ = \(ನನ್ನ\) ಏಳು ಜನ್ಮಗಳನ್ನೂ, ಯಾನ್ = ನಾನು, ಅಱುರ್ರೇನ್ = ಕಡಿದು ಹಾಕಿದೆನು \(ನಿರ್ಮಲಗೊಳಿಸಿದೆ\), ಪೊನ್ ತೋಯ್ = ಚಿನ್ನದಂಥ ಸೊಬಗು ತುಂಬಿದ, ವರೈ = ಬೆಟ್ಟದಂತೆ ವಿಶಾಲವಾದ, ಮಾರ್ ಬಿಲ್ = ಎದೆಯಲ್ಲಿ, ಪೂನ್ದು ಮೀಯ್ = ಸೊಗಸಾದ \(ಪರಿಮಳಭರಿತವಾದ\) ತುಲಸಿಯಮಾಲಿಕೆಯನ್ನು, ಕಂಡೆನು, ಅನ್ ಱು = ಅಂದು, ತಿರು = ಶ್ರೀದೇವಿಯು, ಕಣ್ಡು = \(ನಿನ್ನನ್ನು\) ನೋಡಿ, ಕೊಣ್ಡ = ವರಿಸಿದ, ತಿರುಮಾಲೇ = ಸರ್ವೇಶ್ವರನೇ \(ಶ್ರೀಪತಿಯೇ\), ಉನ್ನೈ = ನಿನ್ನನ್ನು, ಮರುಕ್ಕಣ್ಡು ಕೊಣ್ಡು = ಈ ಸ್ಥಳದಲ್ಲಿ ಕಂಡುಕೊಂಡು, ಎನ್ ಮನಮ್ = ನನ್ನ ಮನಸ್ಸು, ದೃಢವಾಯಿತು. 



ಇಂದೇ, ನಿನ್ನ ತಿರುವಡಿಗಳನ್ನು ಕಂಡೆ. ನನ್ನ ಏಳು ಜನ್ಮಗಳನ್ನೂ ನಾನು ಕಡಿದು ನಿರ್ಮೂಲಗೊಳಿಸಿದೆ. ಚಿನ್ನದಂಥ ಸೊಬಗು ತುಂಬಿದ ಬೆಟ್ಟದಂತೆ ವಿಶಾಲವಾದ ಎದೆಯಲ್ಲಿ ಸೊಗಸಾದ \(ಪರಿಮಳಪೂರ್ಣವಾದ\) ತುಲಸಿಯ ಹಾರವನ್ನು ಕಂಡೆನು. ಅಂದು, ಶ್ರೀದೇವಿಯು\(ನಿನ್ನನ್ನು\) ಕಂಡು ವರಿಸಿದ ಸರ್ವೇಶ್ವರನೇ \(ಶ್ರೀಪತಿಯೇ\), ನಿನ್ನನ್ನು ನನ್ನ ಮನಸ್ಸು ಇಲ್ಲಿ ಕಂಡುಕೊಂಡು ದೃಢಪಟ್ಟಿತು.



ಮೊದಲ ಪಾಶುರದಲ್ಲಿಯೇ ಆಳ್ವಾರರು ಭಗವಂತನ ಅಪ್ರತಿಮ ಸುಂದರಸ್ವರೂಪವನ್ನು ಕಂಡೆನೆನ್ನುತ್ತಾರೆ. ಜೊತೆಗೆ ಸ್ವಾಮಿಯ ನಿಶ್ಯಾನಪಾಯಿನಿಯಾದ ಶ್ರೀದೇವಿಯನ್ನು ಅವನ ವಕ್ಷದಲ್ಲ್, ಕೌಸ್ತುಭಾರತ್ನದ ಪ್ರಭೆಯಲ್ಲಿ ಕಂಡೆನೆನ್ನುತ್ತಾರೆ. ಸ್ವಾಮಿಯ ಕೈಗಳಲ್ಲಿ ದಿವ್ಯವಾದ ಶಂಖಚಕ್ರಗಳಿವೆ ಎನ್ನುತ್ತಾರೆ. 



ಈ ಪಾಶುರದಲ್ಲಿ ಅವರು ಕಾಣುವುದು ಭಗವಂತನ ವಿಶಾಲವಕ್ಷಸ್ಥಲವನ್ನು ಮತ್ತು ತಿರುವಡಿಗಳನ್ನು. ಅವುಗಳನ್ನು ಕಂಡದ್ದರ ಫಲವೇನು ಎಂಬುದನ್ನೂ ಆಳ್ವಾರರು ಹೇಳುತ್ತಾರೆ. 



ಆಳ್ವಾರರು ಹೇಳುತ್ತಾರೆ; ಸರ್ವೇಶ್ವರನಾದ ಭಗವಂತನ ಭವ್ಯಸ್ವರೂಪವನ್ನು ನೋಡುತ್ತಿರುವ ಹಾಗೆಯೇ ನನಗೆ ಸ್ವಾಮಿಯ ತಿರುವಡಿಗಳ ದರ್ಶನವಾಯಿತು. ಇದು ನನ್ನಏಳು ಜನ್ಮಗಳ ಪಾಪವನ್ನೆಲ್ಲಾ ತೊಡೆದುಹಾಕಿತು. ಚಿನ್ನದಂತೆ ಆಕರ್ಷಕವಾಗಿ, ವಿಸ್ತಾರವಾಗಿ, ಅತಿಸುಂದರವಾಗಿರುವ ಸ್ವಾಮಿಯ ವಕ್ಷಸ್ಥಲದಲ್ಲಿ ಪರಿಮಳ ತುಂಬಿದ ತುಲಸಿಯಹಾರವನ್ನು ಕಂಡೆ. ಈ ವಿಶಾಲವಕ್ಷಸ್ಥಲವನ್ನು ಕಂಡೇ ಇರಬಹುದು, ಅಂದು, ಸಮುದ್ರಮಥನದ ಕಾಲದಲ್ಲಿ, ಉದ್ಭವಿಸಿದ ಶ್ರೀದೇವಿಯು ಸರ್ವೇಶ್ವರನನ್ನು ಮೋಹಿಸಿ ವರಿಸಿದ್ದಲ್ಲದೆ, ಅಲ್ಲಿಯೇ ನಿತ್ಯವಾಸಮಾಡಲು ಆಶಿಸಿದ್ದು\! ನನ್ನ ಮನಸ್ಸೂ ಸಹ ಶ್ರೀಮನ್ನಾರಾಯಣನ ತಿರುವಡಿಗಳನ್ನು ಕಂಡು ಅವುಗಳನ್ನೇ ದೃಢವಾಗಿ ಆಶ್ರಯಿಸಿರುತ್ತದೆ. 



೩\) ಮನತ್ತುಳ್ಳಾನ್ ಮೂಕಡಲ್ ನೀರುಳ್ಳಾನ್, ಮಲರಾಳ್

ಕನತ್ತುಳಾನ್ ಕಣ್ಡುಮೀಯ್ ಮಾರ್ ಬನ್, - ಶಿನತ್ತು

ಚ್ಚೆರುನರುಹ ಚ್ಚೆಟ್ರುಹನ್ದ ತೇಙ್ಗೋದ ವಣ್ಣನ್

ವರುನರಹಮ್ ಶೀರಕ್ಕೂಮ್ ಮರುನ್ದು.



ಮನತ್ತು = ಮನದಲ್ಲಿ \(ಅಂತರಂಗದಲ್ಲಿ\), ಉಳ್ಳಾನ್ = ಇರುವವನು, ಮೂಕಡಲ್ ನೀರ್ = ಬಹುವಿಸ್ತಾರವಾದ ಪಾಲ್ಗಡಲ ನೀರಿನಲ್ಲಿ, ಉಳ್ಳಾನ್ = ಇರುವವನು, ಮಲರಾಳ್ = ಕೆಂದಾವರೆಯಲ್ಲಿ ಹುಟ್ಟಿದವಳ \(ಶ್ರೀದೇವಿಯ\), ತನತ್ತು = ಸ್ತನದಲ್ಲಿ \(ಆಂತರ್ಯಪ್ರೇಮದಲ್ಲಿ\), ಉಳ್ಳಾನ್ = ಇರುವವನು, ಕಣ್ ತುಮಿಯ್ = ತಂಪಾದ ತುಲಸಿಯನ್ನು, ಮಾರ್ ಬನ್ = ಎದೆಯಲ್ಲಿ ಧರಿಸಿರುವವನು, ಶಿನತ್ತು = ಕೋಪದಿಂದಲೇ, ಶೆರುನರ್ = ಶತ್ರುಗಳು \(ಆಶ್ರಿತವಿರೋಧಿಗಳು\), ಉಹ = ನಾಶವಾಗುವಂತೆ, ಶೆಟ್ರು = ಅವರನ್ನು ತೀರಿಸಿ, ಉಹನ್ದ = ಹರ್ಷಿಸುವವನು, ತೇಙ್ಗು = ಅಲೆಗಳಿಂದ ತುಂಬಿದ, ಓದಮ್ ವಣ್ಣನ್ = ಕಡಲಿನ ಬಣ್ಣದವನು, ವರು = ತಪ್ಪದೆ ಬರುವ, ನರಹಮ್ = ಸಂಸಾರವೆಂಬ ನರಕವನ್ನು, ಶೀರಕ್ಕೂಮ್ = ಶೀರಿಸುವಂಥ \(ಬಿಡಿಸುವಂತ, ಪಾರುಮಾಡುವಂತ\), ಮರುನ್ದು = ಔಷಧಿ.



ಅಂತರಂಗದಲ್ಲಿರುವವನು, ವಿಸ್ತಾರವಾದ ಪಾಲ್ಗಡಲ ನೀರಿನಲ್ಲಿರುವವನು, ಕೆಂದಾವರೆಯಲ್ಲಿ ಹುಟ್ಟಿದವಳ \(ಶ್ರೀದೇವಿಯ\) ಸ್ತನದಲ್ಲಿ \(ಆಂತರ್ಯಪ್ರೇಮದಲ್ಲಿ\) ಇರುವವನು, ತಂಪಾದ ತುಲಸಿಯ ಹಾರವನ್ನೂ ಎದೆಯಲ್ಲಿ ಧರಿಸಿರುವವನು, ಶತ್ರುಗಳು \(ಆಶ್ರಿತ ವಿರೋಧಿಗಳು\) ನಾಶವಾಗುವಂತೆ ಕೋಪದಿಂದಲೇ ಅವರನ್ನು ತೀರಿಸಿ ಹರ್ಷಿಸುವವನೂ ಆದ ಅಲೆಗಳಿಂದ ತುಂಬಿದ ಕಡಲಬಣ್ಣದವನು ತಪ್ಪದೆ ಬರುವ ಸಂಸಾರವೆಂಬ ನರಕದಿಂದ ಪಾರುಮಾಡುವಂಥ ದಿವ್ಯೌಷಧಿ.



ಹಿಂದಿನ ಪಾಶುರದಲ್ಲಿ ಭಗವಂತನ ತಿರುವಡಿಗಳನ್ನಾಶ್ರಯಿಸಿದರೆ, ಏಳು ಜನ್ಮಗಳ ಪಾಪಗಳು ನಾಶವಾಗುವುದೆಂದು ಹೇಳಲಾಯಿತು. ಈ ಪಾಶುರದಲ್ಲಿ ಬಿಡಿಸಿಕೊಳ್ಳಲಾಗದ ಸಂಸಾರವೆಂಬ ನರಕಯಾತನೆಯಿಂದ ಪಾರಾಗುವುದಕ್ಕೆ ಭಗವಂತನ ಆಶ್ರಯವೇ ತಕ್ಕ ಮಾರ್ಗ ಎನ್ನುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಎಲ್ಲರ ಅಂತರಂಗದಲ್ಲಿದ್ದಾನೆ. ಪಾಲ್ಗಡಲಲ್ಲಿ ಶೇಷಶಯನನಾಗಿ ಯೋಗ ನಿದ್ದೆಯಲ್ಲಿದ್ದಾನೆ. ಅವನು ಶ್ರೀದೇವಿಗೆ ಪರಮಪ್ರಿಯನು. ತಂಪಾದ ತುಲಸಿಯ ಹಾರವನ್ನು ಧರಿಸಿದ್ದಾನೆ. ಅವನಿಗೆ ಆಶ್ರಿತ ವಿರೋಧಿಗಳ ಮೇಲೆ ಕಡುಕೋಪ. ಅವರನ್ನು ನಾಶಮಾಡುತ್ತಾನೆ. ವಿಸ್ತಾರವಾದ ಅಲೆಗಳು ತುಂಬದ ಕಡಲಿನ ಹಾಗೆ ಅವನು ಆಕರ್ಷಕ ಸುಂದರ. ಮಾನವನು ತಪ್ಪಿಸಿಕೊಳ್ಳಲಾಗದಂಥ, ಸಂಸಾರವೆಂಬ ಸಂಕಟದಿಂದ ಪಾರಾಗುವುದಕ್ಕೆ ಭಗವಂತನ ಆಶ್ರಯವೊಂದೇ ಮದ್ದು.



೪\) ಮರುನ್ದುಮ್ ಪೊರುಳುಮ್ ಅಮುದಮುಮ್ ತಾನೇ,

ತಿರುನ್ದಿಯ ಶೆಙ್ಗಣ್ ಮಾಲಾಙ್ಗೇ, - ಪೊರುನ್ದಿಯ

ನಿನ್ ಱಲಹ ಮುಣ್ಡುಮಿರ್ವನ್ದು ನೀರೇಟ್ರು ಮೂವಡಿಯಾಲ್,

ಅನ್ ಯಿಲಹಮ್ ಕಾಯೋನ್ ನಡಿ.



ಮರುನ್ದುಮಾ = ಔಷಧಿಯೂ, ಪೊರುಳುಮ್ = ಅಂತಿಮಗುರಿಯೂ ಅಮುದಮುಮ್ = ಅಮೃತವೂ,ಶಿರುನ್ದಿಯ = ಸೊಬಗನ್ನು ಪಡೆದಿರುವ, ಶೆಮಾಕಣ್ = ಕೆಂದಾವರೆಯಂತ ಕಣ್ಣುಗಳುಳ್ಳ, ಮಾಲ್ = ಸರ್ವೇಶ್ವರನು, ಆಙ್ಗೇ = ತನ್ನ ಕಾರ್ಯದಲ್ಲಿಯೇ ಪೊರುನ್ದಿಯ= ದೃಢವಾಗಿ \(ಹೊಂದಿಕೊಂಡಿರುವ ಹಾಗೆ\), ನಿನ್ ಯಿ = ಇರುತ್ತಾ \(ನಿಂತಿರುತ್ತಾ\), ಉಲಹಮ್ = ಲೋಕಗಳನ್ನು, ಉಣ್ಡು = ಕಬಳಿಸಿ, ಉಮಿರ್ವನ್ದು = ಹೊರಕ್ಕೆ ಹಾಕಿ, ನೀರ್ ಏಟ್ರು = ನೀರನ್ನು ಧಾರೆ ಎರೆಸಿಕೊಂಡು, ಮೂ ಅಡಿಯಾಲ್ = ಮೂರು ಹೆಜ್ಜೆಗಳಲ್ಲಿ, ಅನ್ ಱು = ಅಂದು, ಉಲಹಮ್ = ಲೋಕಗಳನ್ನು, ತಾಯೋನ್ = ಅಳೆದುಕೊಂಡವನ, ತಾನೇ ಅಡಿ = ಆ ತಿರುವಡಿಗಳೇ.



ಔಷದಿಯೂ, ಅಂತಿಮ ಗುರಿಯೂ ಅಮೃತವೂ, ಸೊಬಗನ್ನು ಪಡೆದಿರುವ ಕೆಂದಾವರೆಯಂತೆ ಕಣ್ಣುಗಳುಳ್ಳ ಸರ್ವೇಶ್ವರನು ತನ್ನ ಕಾರ್ಯದಲ್ಲಿಯೇ ದೃಢವಾಗಿ ನಿಂತಿರುತ್ತಾ ಲೋಕಗಳನ್ನು ಕಬಳಿಸಿ, ಹೊರಕ್ಕೆ ಹಾಕಿ, ನೀರನ್ನು ಧಾರೆ ಎರೆಸಿಕೊಂಡು ಮೂರು ಹೆಜ್ಜೆಗಳಲ್ಲಿ, ಅಂದು, ಲೋಕಗಳನ್ನು ಅಳೆದುಕೊಂಡವನ ತಿರುವಡಿಗಳು ತಾನೇ.



ಭಗವಂತನೇ ಚೇತನನಿಗೆ ಅವನ ಸಂಸಾರದ ಬಂಧನದಿಂದ ಬಿಡುಗಡೆಯನ್ನುಂಟುಮಾಡತಕ್ಕವನು ಎಂಬುದನ್ನು ಹಿಂದಿನ ಪಾಶುರದಲ್ಲಿ ಹೇಳಲಾಯಿತು. ಈ ಪಾಶುರದಲ್ಲಿ ಭಗವಂತನ ತಿರುವಡಿಗಳ ಆಶ್ರಯದ ಹಿರಿಮೆಯೇನೆಂಬುದನ್ನು ಹೇಳಲಾಗುತ್ತದೆ.



“ಮರುನ್ದುಮ್” – ರೋಗವನ್ನು ನೀಗಿಸುವ ಉಪಾಯವೇ ಔಷಧಿ. ಹಾಗೆಯೇ, ಇಹಲೋಕ ಜೀವನದಲ್ಲಿ ಅನುಭವಿಸಬಹುದಾದ ಎಲ್ಲ ಬಗೆಯು ದುಃಖ, ಸಂಕಟ, ಕಷ್ಟಗಳನ್ನು ನೀಗಿಸುವುದಕ್ಕೆ ಭಗವಂತನ ತಿರುವಡಿಗಳ ಆಶ್ರಯವೇ ಮುಖ್ಯ ಉಪಾಯ. ಅದೇ ಮದ್ದು. 



“ಪೊರುಳುಮ್” – ಇಹಜೀವನವೆಲ್ಲ ನಶ್ವರವೆಂದೂ, ಕ್ಷಣಿಕವೆಂದೂ, ದುಃಖಪ್ರದವೆಂದೂ, ಪಾಪಪೂರ್ಣವೆಂದೂ ಅರಿತುಕೊಳ್ಳುವುದಕ್ಕೆ ಭಗವತ್ಕೃಪೆಯೇ ಮೂಲ, ಅದನ್ನರಿತ ಬಳಿಕ ಶಾಶ್ವತವಾದ ಆನಂದಮಯವಾದ, ಉಪಯುಕ್ತವಾದ ಜೀವನವನ್ನು ಕಂಡುಕೊಳ್ಳುವುದು ಅಗತ್ಯ. ಆ ಜ್ಞಾನವನ್ನೂ ನೀಡುವವನೂ, ಆ ಜೀವನವನ್ನು ದಯೆನೀಡುವವನೂ ಭಗವಂತನೇ. ಅವನನ್ನು ಅರಸುವುದೇ, ಅವನನ್ನು ಸೇರುವುದೇ ಮುಖ್ಯ. ಅವನೇ ಅಂತಿಮ ಗುರಿ.



“ಅಮುದಮುಮ್” – ದೇವತೆಗಳಿಗೆ ಕ್ಷೀರಸಾಗರದಲ್ಲಿ ಉದ್ಭವಿಸಿದ ಅಮೃತವು ಅಮರತ್ವವನ್ನು ನೀಡಿತು. ಹಾಗೆಯೇ, ಭಗವಂತನು ಚೇತನನ ಇಹಲೋಕದ ಸಂಕಟವನ್ನು ತೊಲಗಿಸಿ, ಅವನಿಗೆ ಅಮರತ್ವವನ್ನು ನೀಡುತ್ತಾನೆ. ಆದ್ದರಿಂದಲೇ ಅವನು ಅಮೃತವೇ ಸರಿ.



“ಆಙ್ಗ್ಜೇ ನಿನ್ ಱಲಹ ಮುಣ್ಡುಮಿರ್ವನ್ದು – ಸರ್ವೇಶ್ವರನಾಗಿ ಭಗವಂತನು ತನ್ನ ಕರ್ತವ್ಯವಾದ ಜಗದ್ರಕ್ಷಣೆಯನ್ನು ಎಂದಿಗೂ ಮರೆಯುವುದಿಲ್ಲ. ಅದನ್ನು ತಪ್ಪದೆ ನಡೆಸುತ್ತಾನೆ. ಇದರ ಜೊತೆಗೆ ಲಯಕಾರ್ಯವನ್ನು ಮತ್ತು ಸೃಷ್ಟಿಕಾರ್ಯವನ್ನೂ ಅವನು ತಪ್ಪದೆ ನಿರ್ವಹಿಸುವನು. ಪ್ರಳಯ ಸಮಯ ಬಂದಾಗ ಜಗತ್ತನ್ನು ಒಂದೇ ಗುಕ್ಕಿಗೆ ಕಬಳಿಸುತ್ತಾನೆ. ಅದನ್ನು ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು ಕಾಪಾಡುತ್ತಾನೆ. ಮತ್ತೆ ಸೃಷ್ಟಿಸಮಯ ಬಂದಾಗ ಅದನ್ನು ಮತ್ತೆ ಹೊರಗೆ ಹಾಕುತ್ತಾನೆ.



“ನೀರೇಟೃಮೂವಡಿಯಾಲ್ ಅನ್ಱಲಹಮ್ ಕಾಯೋನ್” – ಭಗವಂತನು ವಾಮನಮೂರ್ತಿಯಾಗಿ ಬಲಿಚಕ್ರವರ್ತಿಯ ಬಳಿಗೆ ಬಂದು, ಮೂರು ಹೆಜ್ಜೆಗಳ ನೆಲವನ್ನು ಯಾಚಿಸಿ, ಕೈಗೆ ಧಾರೆ ಎರೆಸಿಕೊಂಡು ಅದನ್ನು ಸ್ವೀಕರಿಸಿ, ಬಳಿಕ ತ್ರಿವಿಕ್ರಮನಾಗಿ ಬೆಳೆದು ತನ್ನಎರಡೆ ಹೆಜ್ಜೆಗಳಿಂದ ಎಲ್ಲಾ ಲೋಕಗಳನ್ನೂ ವ್ಯಾಪಿಸಿ ಅಳೆದುಕೊಂಡನು. ಇದರಿಂದ ಎಲ್ಲಾ ಲೋಕಗಳೂ ತನಗೇ ಸೇರಿದ್ದೆಂದೂ, ತಾನೇ ಅದರ ಒಡೆಯ ಮತ್ತು ರಕ್ಷಕನೆಂದೂ ತೋರಿಸಿದನು. ಅಲ್ಲದೆ, ತನ್ನ ಮೂರನೆಯ ಹೆಜ್ಜೆಯನ್ನು ಬಲಿಚಕ್ರವರ್ತಿಯು ತಲೆಯು ಮೇಲಿರಿಸಿ, ಅವನನ್ನೂ ತನ್ನ ರಕ್ಷಣೆಗೆ ಒಳಪಡಿಸಿಕೊಂಡು, ಅನುಗ್ರಹಿಸಿದನು. 



ಆಳ್ವಾರರು ಹೇಳುತ್ತಾರೆ. ಇಹಲೋಕದ ಎಲ್ಲ ಬಗೆಯ ಸಂಕಟಗಳನ್ನೂ ತಪ್ಪಿಸುವ ಉಪಾಯವೂ, ಚೇತನನು ಶಾಶ್ವತಾನಂದವನ್ನು ಪಡೆಯುವ ಗುರಿಯೂ \(ಉಕೇಯವೂ\), ಚೇತನಿಗೆ ಅಮರತ್ವವನ್ನೂ ಪರಮಪದಸೇವೆಯ ಸುಖವನ್ನೂ ನೀಡುವುದೂ ಭಗವಂತನ ತಿರುವಡಿಗಳ ದೃಢವಾದ ಆಶ್ರಯವೇ. ಆ ತಿರುವಡಿಯೋ ಬಲಿಚಕ್ರವರ್ತಿಯಿಂದ ಸ್ವೀಕರಿಸಿದ ಮೂರು ಹೆಜ್ಜೆಗಳ ನೆಲಕ್ಕಾಗಿ, ಎಲ್ಲಾ ಲೋಕಗಳನ್ನೂ ವ್ಯಾಪಿಸಿ, ಬಲಿಯನ್ನೂ ಉದ್ಧರಿಸಿದ್ದು. 



೫\) ಅಡಿವಣ್ಣಮ್ ತಾಮರೈ ಅನ್ ಱಲಹಮ್ ತಾಯೋನ್,

ಪಡಿವಣ್ಣಮ್ ಪಾರ್ ಕ್ಕಡಲ್ ನೀರ್ ವಣ್ಣಮ್, - ಮುಡಿವಣ್ಣಮ್

ಓರಾೞಿ ವೆಯ್ಯೋನ್ ಒಳಿಯುಮಹ್ ದನ್ ಱೇ,

ಆರಾೞಿ ಕೊಣ್ಡಾನ್ ಕೞಹು.



ಅನ್ ಱಿ = ಅಂದು, ಉಲಹಮ್ = ಲೋಕಗಳನ್ನು, ತಾಯೋನ್ = ಅಳೆದುಕೊಂಡವನ, ಅಡಿ = ತಿರುವಡಿಗಳ, ವಣ್ಣಮ್ = ಬಣ್ಣವು, ತಾಮರೈ = ಕೆಂದಾವರೆಯಂಥಾದ್ದು, ತಿರುವಡಿಗಳ, ವಣ್ಣಮ್ = ಬಣ್ನವು, ತಾಮರೈ = ಕೆಂದಾಅರೆಯಂಥಾದ್ದು, ಪಡಿ = ದೇಹದ, ವಣ್ಣಮ್ = ಬಣ್ಣವಾದರೋ, ಪಾರ್ = ಭೂಮಿಯನ್ನು \(ಸುತ್ತಿರುವ\), ಕಡಲ್ ನೀರ್ = ಕಡಲನೀರಿನ, ವಣ್ಣಮ್ = ಬಣ್ನ, ಮುಡಿವಣ್ಣಮ್ = ಕಿರೀಟದ ಬಣ್ಣವಾದರೋ, ಓರ್ = ಒಂದು, ಆೞೆ = ಚಕ್ರದವನಾದ \(ರಥವನ್ನುಳ್ಳ\), ವೆಯ್ಯೋನ್ = ಸೂರ್ಯನ್ನ ಬಣ್ನವೂ, ಒಳಿಯುಮ್ = ಪ್ರಕಾಶವೂ, ಅಹ್ ದು = ಅದು, ಅನ್ ಱೇ = ಅಲ್ಲವೇ, ಆರ್ ಆೞೆ = ಸೊಬಗು ತುಂಬಿದ ಚಕ್ರಾಯುಧವನ್ನು, ಕೊಣ್ಡಾನ್ = ಧರಿಸಿರುವವನ, ಅೞಹು = ಸೊಬಗು.



ಅಂದು ಲೋಕಗಳನ್ನು ಅಳೆದುಕೊಂಡವನ ತಿರುವಡಿಗಳ ಬಣ್ಣವು ಕೆಂದಾವರೆಯಂಥಾದ್ದು, ದೇಹದ ಬಣ್ಣವಾದರೋ ಭೂಮಿಯನ್ನು ಸುತ್ತಿರುವ ಕಡಲಿನ ನೀರಿನ ಬಣ್ಣ. ಕಿರೀಟದ ಬಣ್ಣವಾದರೋ ಒಂಟಿ ಚಕ್ರದ ರಥದವನಾದ ಸೂರ್ಯನ ಬಣ್ಣವೂ, ಪ್ರಕಾಶವೂ ಅದೇ ಅಲ್ಲವೇ, ಸಹ ಸೊಬಗು ತುಂಬಿದ ಚಕ್ರಾಯುಧವನ್ನು ಧರಿಸಿರುವವನ ಸೊಬಗು\!



೫. ಈ ಪಾಶುರ ಭಗವಂತನ ಅಪೂರ್ವ ಸೊಬಗಿನ ವರ್ಣನೆಗೆ ಮೀಸಲು. 



“ಓರಾೞಿ ವೆಯ್ಯೋನ್ ------“ - ಸೂರ್ಯನ ವರ್ಣನೆ ಹೀಗಿದೆ. ಅವನ ರಥಕ್ಕೆ ಒಂದೇ ಚಕ್ರ. ಕುದುರೆಗಳು ಏಳು – ಇಜ್ಜೋಡಿ. ಸಾರಥಿಗೆ ಕಾಲಿಲ್ಲ. ಅವನು ಹೆಳವ, ಇಂಥ ಎಡರುಗಳಿದ್ದರೂ, ಕಾಲಪುರುಷನ ಆಜ್ಞೆಗೆ ಒಳಪಟ್ಟು, ಅವನು ದಿನವಹಿ ಕ್ರಮವರಿತು ಸೂರ್ಯಾಸ್ತಗಳನ್ನು ನಡೆಸುತ್ತ ಬರುತ್ತಾನೆ. ಕಾಲಗತಿಯನ್ನು ಮೀರಲು ಯಾರಿಗೂ ಸಾಧ್ಯವಿಲ್ಲವೆಂಬುದಕ್ಕೆ ತಾನೇ ನಿದರ್ಶನ ಎಂಬಂತೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ತಿರುವಡಿಗಳನ್ನು ಗಮನಿಸಿದರೆ, ತಿರುವಡಿಗಳ ಬಣ್ಣ ಕೆಂದಾವರೆಯಂತೆ ಸುಂದರವಾದ ಕೆಂಬಣ್ಣ. ದೇಹವೆಲ್ಲ ಬೂಮಿಯನ್ನು ಸುತ್ತುವರಿದಿರುವ ಕಡಲಿನ ನೀರಿನಂಥ ಬಣ್ಣ, ಅವನು ಧರಿಸಿರುವ ಕಿರೀಟವಾದರೋ ಒಂಟಿಚಕ್ರದ ಸೂರ್ಯನಬಣ್ಣವೇ. ಚಕ್ರಾಯುಧಧಾರಿಯ ಹೊಳಪಂತು ಸೂರ್ಯನ ಹೊಳಪೇ.



೬.ಅೞಹನ್ ಱೇ ಯಾೞೆಯಾಱ್ ಕು ಆೞೆನೀರ್ ವಣ್ಣಮ್,

ಅೞಹನ್ ಱೇ ಯಣ್ಡಮ್ ಕಡತ್ತಲ್, - ಅೞಹನ್ ಱೇ

ಅಙ್ಗೈನೀರೇಟ್ರಾಱ್ ಕು ಅಲರ್ ಮೇಲೋನ್ ಕಾಲ್ ಕಮಿವ,

ಕಙೈನೀರ್ ಕಾನ್ ಱ ಕೞಲ್.



ಅೞೆಯಾಱ್ ಕು = ಚಕ್ರಾಯುಧವನ್ನು ಹಿಡಿದ ಸ್ವಾಮಿಗೆ, ಆೞ್ ನೀರ್ ವಣ್ಣಮ್ = ಆಳವಾದ ಕಡಲಿನ ನೀರಿನ ಬಣ್ಣವು, ಅೞಹು ಅನ್ ಱೇ = ಸುಂದರವಲ್ಲವೇ? ಅಣ್ಡಮ್ = ಬ್ರಹ್ಮಾಂಡವನ್ನು \(ಮೇಲಣ ಲೋಕಗಳನ್ನು\), ಕಡತ್ತಲ್ = ಅಳೆದುಕೊಂಡಿದ್ದು, ಅೞಹು ಅನ್ ಱೆ = ಸುಂದರವಲ್ಲವೇ? ಅಮ್ ಕೈ = ಸುಂದರವಾದ ಕೈಯಲ್ಲಿ, ನೀರ್ = ನೀರನ್ನು, ಏಟ್ರಾೞ್ ಕು = ಧಾರೆ ಎರೆಸಿಕೊಂಡ ಸ್ವಾಮಿಗ್, ಅಲರ್ ಮೇಲೋನ್ = ಕಮಲದ ಹೂವಿನಲ್ಲಿರುವವನು \(ಚತುರ್ಮುಖ ಬ್ರಹ್ಮನು\), ಕಾಲ್ ಕೞುವ = ಕಾಲನ್ನು ತೊಳೆದದ್ದು, ಕಙ್ಗೈ ನೀರ್ = ಗಂಗಾಜಲವಾಗಿ, ಕಾನ್ ಱ = ಹೊರಕ್ಕೆ ಹಾಕಿದ, ಕೞಲ್ = ಶಿರುವಡಿಯು, ಅೞಹು ಅನ್ ಱೇ = ಸುಂದರವಲ್ಲವೇ? 



ಚಕ್ರಾಯುಧವನ್ನು ಹಿಡಿದ ಸ್ವಾಮಿಗೆ ಆಳವಾದ ಕಡಲಿನ ಬಣ್ನ ಒಂದು ಸೊಗಸು. ಮೇಲಣ ಲೋಕಗಳನ್ನು \(ಬ್ರಹ್ಮಾಂಡವನ್ನು\) ಅಳೆದುಕೊಂಡದ್ದು ಒಂದು ಸೊಗಸು. ತನ್ನ ಸುಂದರವಾದ ಕೈಯಲ್ಲಿ ನೀರನ್ನು ಧಾರೆ ಎರೆಸಿಕೊಂಡಸ್ವಾಮಿಗೆ ಕಮಲದ ಹೂವಿನಲ್ಲಿರುವವನು \(ಬ್ರಹ್ಮನು\) ಕಾಲನ್ನು ತೊಳೆದದ್ದು ಗಂಗಾಜಲವಾಗಿ ಹೊರಕ್ಕೆ ಹಾಕಿದ ತಿರುವಡಿಯು ಒಂದು ಸೊಗಸು. 



ಇಲ್ಲಿ ಭಗವಂತನ ರೂಪಸೌಂದರ್ಯದ ವರ್ಣನೆ ಮುಂದುವರಿಯುತ್ತದೆ. 



ಆಳ್ವಾರರು ಹೇಳುತ್ತಾರೆ: 

ಭಗವಂತನ ಕೈಯಲ್ಲಿ ಕಣ್ಣು ಕೋರೈಸುವ ಹೊಳಪುಳ್ಳ ಚಕ್ರಾಯುಧವಿದೆ. ಅವನ ದೇಹ ಆಳವಾದ ಕಡಲಿನ ಬಣ್ಣವುಳ್ಳದ್ದು. ಚಕ್ರಾಯುಧದ ಅಪ್ರತಿಮ ತೇಜಸ್ಸು ಸ್ವಾಮಿಯ ದೇಹಕಾಂತಿಗೆ ಮೆರುಗಿಟ್ಟಂತೆ ಉಜ್ವಲಗೊಳಿಸುತ್ತದೆ. ಅದೇ ಒಂದು ವಿಲಕ್ಷಣ ಸೊಬಗು\! 



ಭಗವಂತನು ತ್ರಿವಿಕ್ರಮನಾಗಿ ಬ್ರಹ್ಮಾಂಡವನ್ನು ಅಳೆದುಕೊಂಡದ್ದು ಒಂದು ವಿಚಿತ್ರ ವಿಷಯ. ಸ್ವಾಮಿಯು ಹಾಗೆ ಬೆಳೆಯುವುದಾಗಲಿ, ಮೇಲಣ ಲೋಕಗಳನ್ನೆಲ್ಲಾ ವ್ಯಾಪಿಸಿ, ಅವುಗಳನ್ನು ತನ್ನ ಒಂದೇ ತಿರುವಡಿಯಿಂದ ಅಳೆದುಕೊಳ್ಳುವುದಾಗಲಿ ಯಾರಿಗೂ ಊಹಿಸಿ ತಿಳಿಯಲು ಕೂಡ ಸಾಧ್ಯವಿಲ್ಲದ್ದು. ಅದೇ ಒಂದು ಅದ್ಭುತ ಸೊಬಗು\! 



ಭಗವಂತನು ಬಲಿಚಕ್ರವರ್ತಿಯ ಬಳಿಗೆ ವಾಮನ ವಟುವಾಗಿ ಬಂದು, ತನ್ನ ಮೂರು ಹೆಜ್ಜೆಗಳಷ್ಟು ನೆಲವನ್ನು ಯಾಚಿಸಿ, ದಾನವನ್ನು ಕೊಟ್ಟೆನೆಂದು ಅವನಿಂದ ತನ್ನ ಕೈಗೆ ನೀರನ್ನು ಧಾರೆ ಎರೆಸಿಕೊಂಡನಷ್ಟೆ. ಅದಾದ ಕೂಡಲೇ ಸ್ವಾಮಿಯು ತ್ರಿವಿಕ್ರಮನಾಗಿ ಬೆಳೆದು, ತನ್ನ ಒಂದು ಹೆಜ್ಜೆಯನ್ನು ಭೂಮಂಡಲವನ್ನೆಲ್ಲಾ ಪ್ರಸರಿಸಿ, ಅದನ್ನು ಅಳೆದುಕೊಂಡನು. ಸ್ವಾಮಿಯ ಮತ್ತೊಂದು ಹೆಜ್ಜೆಯಿಂದ ಮೇಲಣ ಎಲ್ಲಾ ಲೋಕಗಳನ್ನೂ ಅಳೆದುಕೊಂಡನು. ಅದು ಬ್ರಹ್ಮಲೋಕವನ್ನು ಸೇರಿದಾಗ, ಚತುರ್ಮುಖನು ಆ ತಿರುವಡಿಯನ್ನು ತನ್ನ ಕಮಂಡಲು ನೀರಿನಿಂದ ತೊಳೆದು ಪೂಜಿಸಿದನು. ತಿರುವಡಿಯನ್ನು ತೊಳೆದ ಆ ನೀರೇ ದೇವಗಂಗೆಯಾಗಿ ತಿರುವಡಿಯಿಂದ ಹೊರಹೊರಟಿತು. ತಿರುವಡಿಯ ಆಶ್ಚರ್ಯಕಾರಕ ಸೊಬದು ಅದಲ್ಲವೇ? 



೭.ಕೞಲ್ ತೊೞದುಮ್ ವಾ ನೆಂಜೇ ಕಾರ್ ಕಡಲ್ ನೀರ್ ವೇಲೈ,

ಪೋೞೆಲಳನ್ದ ಪುಳ್ಳೂರ್ ಶಿ ಚ್ಚೆಲ್ ವನ್, - ಎೞೆಲಳನ್ದ

ಙ್ಗೆಣ್ಣಱ್ ಕರಿಯಾನೈ ಎಪ್ಪೊರುಟ್ಕುಮ್ ಶೇಯಾನೈ,

ನಣ್ಣಱ್ ಕರಿಯಾನೈ ನಾಮ್.



ನೆಂಜೇ = ಮನಸ್ಸೇ, ಕಾರ್ ಕಡಲ್ = ಕಪ್ಪನೆಯ ಕಡಲಿನ, ನೀರ್ = ನೀರಿಗೆ, ವೇಲೈ = ದಡವಾಗಿರುವ, ಪೊೞಲ್ = ಭೂಮಿಯನ್ನು, ಅಳನ್ದ = ಅಳೆದುಕೊಂಡವನೂ, ಪುಳ್ ಊರ್ ಶಿ = ಗರುಡನನ್ನು ವಾಹನವಾಗಿ ಉಳ್ಳವನೂ, ಶೆಲ್ ವನ್ = ಐಶ್ವರ್ಯವಂತನೂ, ಎೞಲ್ = ಸೊಬಗನ್ನು, ಅಳನ್ದು = ಅಳೆದು, ಎಣ್ನಱ್ ಕು = ಎಣಿಕೆ ಮಾಡುವುದಕ್ಕೆ ಅರಿಯಾನೈ = ಸಾಧ್ಯಪಡದವನೂ, ಎಪ್ಪೊರುಟ್ಕೂಮ್ = \(ಎಲ್ಲಾ ವಸ್ತುಗಳಿಗೂ\) ಯಾವ ವಸ್ತುವಿಗೂ, ಶೇಯನೈ = ನಿಲುಕದವನೂ, \(ಅತಿ ದೂರದಲ್ಲಿರುವವನೂ\), ನಣ್ಣಱ್ ಕು = ಸೇರುವುದಕ್ಕೆ, ಅರಿಯಾನೈ = ಸಾಧ್ಯವಿಲ್ಲದವನೂ, ಆದವನ, ಕೞಲ್ = ತಿರುವಡಿಗಳನ್ನು, ನಾಮ್ = ನಾವು, ತೊೞುದುಮ್ = ನಮಸ್ಕರಿಸಿ, ಪೂಜಿಸೋಣ, ವಾ = ಬಾ. 



ಮನಸ್ಸೇ, ಕಪ್ಪನೆಯ ಕಡಲಿನ ನೀರಿಗೆ ದಡವಾಗಿರುವ ಭೂಮಿಯನ್ನು ಅಳೆದುಕೊಂಡವನೂ, ಗರುಡನನ್ನು ವಾಹನವಾಗಿ ಉಳ್ಳವನೂ, ಸಿರಿವಂತನೂ, ಸೊಬಗನ್ನು ಅಳೆದು ಎಣಿಕೆ ಮಾಡುವುದಕ್ಕೆ ಸಾಧ್ಯಪಡದವನೂ, ಎಲ್ಲಾ ವಸುಗಳಿಗೂ ಅತಿದೂರವಾಗಿರುವವನೂ, ಸೇರುವುದಕ್ಕೆ ಆಗದವನೂ ಆದ ಭಗವಂತನ ತಿರುವಡಿಗಳನ್ನು ನಮಸ್ಕರಿಸಿ ಪೂಜಿಸೋಣ ಬಾ. 



ಭಗವಂತನ ಸೊಬಗನ್ನು ವರ್ಣಿಸಿದ ಆಳ್ವಾರರು ಈ ಪಾಶುರದಲ್ಲಿ ಅವನ ತಿರುವಡಿಗಳನ್ನಾಶ್ರಯಿಸಿ ಪೂಜಿಸಬೇಕೆಂದು ತಮ್ಮ ಮನಸ್ಸಿಗೆ ಕರೆಕೊಡುತ್ತಿದ್ದಾರೆ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ತ್ರಿವಿಕ್ರಮನಾಗಿ ಭಗವಂತನು ತನ್ನ ಒಂದು ತಿರುವಡಿಯಿಂದಲೇ ಭೂಮಿಯನ್ನೆಲ್ಲಾ ಆವರಿಸಿ, ಅದನ್ನು ಅಳೆದುಕೊಂಡನು. ಅದರಿಂದ ಭೂಮಂಡಲವೇ ಪವಿತ್ರವಾಯಿತು. ಅವನು ಗರುಡವಾಹನನಾದ್ದರಿಂದ, ತನ್ನ ಭಕ್ತರ ಸಂಕಟವನ್ನು ನೀಗಿಸಲು ಅವರ ಬಳಿಗೆ ಧಾವಿಸಿ ಬರತಕ್ಕ ಕರುಣಾಳುವಾಗಿದ್ದಾನೆ. ಶ್ರೀದೇವಿಯನ್ನುತನ್ನ ವಕ್ಷಸ್ಥಲದಲ್ಲಿರಿಸಿಕೊಂಡಿರುವುದರಿಂದ, ಅವನು ಎಲ್ಲಾ ರೀತಿಯಲ್ಲೂ ಸಿರಿವಂತನಾಗಿದ್ದಾನೆ. ಸೊಬಗಿನಲಿ ಅವನನ್ನು ಮೀರಿಸುವವರೇ ಇಲ್ಲ. ಅವನ ಸೊಬಗನ್ನು ಇಷ್ಟೆಂದು ಅಳತೆ ಮಾಡುವುದಕ್ಕೂ ಕಂಡುಹಿಡಿಯುವುದಕ್ಕೂ ಸಾಧ್ಯವೇ ಇಲ್ಲ. ಅವನು ಎಲ್ಲಾ ವಸ್ತುಗಳಿಗೂ ಅಂತರ್ಯಾಮಿ. ಹೀಗಿದ್ದರೂ ಸಹ, ಅವನು ಎಲ್ಲಾ ವಸ್ತುಗಳಿಗಿಂತಲೂ ದೂರವಾಗಿಯೇ ಇದ್ದಾನೆ. ಅವನನ್ನು ಸಮೀಪಿಸುವುದಕ್ಕೂ, ಸೇರುವುದಕ್ಕೂ ಯಾರಿಗೂ ಸಾಧ್ಯವಿಲ್ಲದ ಕೆಲಸ, ಆದರೆ ಅವನು ಅತ್ಯಂತ ಸುಲಭನು. ಅವನ ತಿರುವಡಿಗಳನ್ನು ಅನನ್ಯವಾಗಿ ಆಶ್ರಯಿಸಿ ಪುಝಿಸುವುದೊಂದೇ ಅವನನ್ನು ಒಲಿಸಿಕೊಳ್ಳುವ ಉಪಾಯ. ಆದ್ದರಿಂದ, ಮನಸ್ಸೇ ನಾವು ಹಾಗೆಯೇ ಮಾಡೋಣ ಬಾ. 



೮. ನಾಮಮ್ ಪಲಶೊಲ್ಲಿ ನಾರಾಯಣಾ ವೆನ್ ಱು,

ನಾಮಙ್ಗೈಯಾಟ್ರೊಮಿದುಮ್ ನನ್ನೆಂಜೇ ವಾ, ಮರುರಿ

ಮಣ್ಣುಲಹ ಮುಣ್ಡುಮಿೞನ್ದ ವಣ್ಡಱೈಯುನ್ತಣ್ ಡುೞಾಯ್,

ಕಣ್ಣನೈಯೇ ಕಾಣ್ ಹನಙ್ಗಣ್.



ನಲ್ ನೆಂಜೇ = ಒಳ್ಳೆಯ ಮನಸ್ಸೇ, ನಾಮಮ್ = ಭಗವಂತನ ತಿರುನಾಮಗಳನ್ನು, ಪಲ = ಅನೇಕವನ್ನು, ಶೊಲ್ಲಿ = ಹೇಳುತ್ತಾ, ನಾರಾಯಣ ಎನ್ ಱು = ನಾರಾಯಣಾ ಎನ್ನುತ್ತಾ, ನಾಮ್ = ನಾವು, ಮರುೞ = ಆಶ್ರಯಿಸಿ, ಅಮ್ ಕೈಯಾಲ್ = ಸೊಗಸಾದ \(ಶುದ್ಧವಾದ\) ಕೈಗಳಿಂದ, ಶೊೞುದುಮ್ ವಾ = ಪೂಜಿಸಿ ನಮಸ್ಕರಿಸೋಣ ಬಾ, ಮಣ್ಣುಲಹಮ್ = ಭೂಲೋಕವನ್ನು, ಉಣ್ಡು ಉಮಿಱ್ ನ್ದ = ಉಂಡು, ಹೊರಕೆಡಹಿದ, ವಣ್ಡು ಅಱೈಯುಮ್ = ದುಂಬಿಗಳು ಝೇಂಕರಿಸುವ, ಕಣ್ ಕುೞಾಯ್ = ತಂಪಾದ ತುಲಸಿಯ ಮಾಲೆಯ, ಕಣ್ಣನೈಯೇ = ಕೃಷ್ಣನನ್ನೇ \(ಆಕರ್ಶಕ ಸುಂದರನನ್ನೇ\) ಕಾಣ್ ಹ = ಕಾಣಲಿ, ನಮ್ ಕಣ್ = ನಮ್ಮ ಕಣ್ಣುಗಳು. 



ಒಳ್ಳೆಯ ಮನಸ್ಸೇ, ಭಗವಂತನ ತಿರುನಾಮಗಳು ಅನೇಕವನ್ನು ಹೇಳುತ್ತಾ, ನಾರಾಯಣಾ ಎನ್ನುತ್ತಾ, ನಾವು ಆಶ್ರಯಿಸಿ, ಶುದ್ಧವಾದ ಕೈಗಳಿಂದ ಪೂಜಿಸಿ ನಮಸ್ಕರಿಸೋಣ ಬಾ. ಭೂಲೋಕವನ್ನು ಉಂಡುಹೊರಕೆಡಹಿದವನೂ, ದುಂಬಿಗಳು ಝೇಂಕರಿಸುವ ತಂಪಾದ ತುಲಸಿಯ ಹಾರವನ್ನು ಧರಿಸಿದವನೂ ಆದ ಆಕರ್ಷಕ ಸುಂದರನನ್ನೇ \(ಕೃಷ್ಣನನ್ನೇ\) ನಮ್ಮ ಕಣ್ಣುಗಳು ನೋಡುತ್ತಿರಲಿ. 



ಹಿಂದಿನ ಪಾಶುರದ ಅಭಿಪ್ರಾಯವನ್ನೇ ಇಲ್ಲಿ ಮುಂದುವರಿಸಲಾಗುತ್ತಿದೆ.



ಆಳ್ವಾರರು ಹೇಳುತ್ತಾರೆ: ನನ್ನ ವಿಧೇಯರಾದ ಒಳ್ಳೆಯ ಮನಸ್ಸೇ, ಭಗವಂತನ ಅನಂತನಾಮಗಳನ್ನು ನಾವು ಎಡೆಬಿಡದೆ ಉಚ್ಚರಿಸುತ್ತಾ, “ಓಂ ನಮೋ ನಾರಾಯಣಾಯ” ಎಂಬ ಅಷ್ಟಾಕ್ಷರೀ ಮಂತ್ರವನ್ನು ಹಾಗೆಯೇ ಜಪಿಸುತ್ತಾ, ಭಗವಂತನ ದಿವ್ಯತಿರುವಡಿಗಳನ್ನು ಆಶ್ರಯಿಸೋಣ. ಆ ತಿರುವಡಿಗಳಿಗೆ ಭಕ್ತಿಯಿಂದ ಎರಗಿ ಪೂಜಿಸೋಣ. ಪ್ರಳಯಕಾಲ ಬಂದಾಗ ಭೂಮಿಯನ್ನು ಅದರ ಎಲ್ಲ ಚರಾಚರ ವಸ್ತುಗಳ ಸಹಿತವಾಗಿ ಕಬಳಿಸಿ, ತನ್ನ ಹೊಟ್ಟೆಯಲ್ಲಿಕೊಂಡು ರಕ್ಷಿಸುತ್ತಾ, ಮತ್ತೆ ಸೃಷ್ಟಿಸಮಯ ಬಂದಾಗ ಅದನ್ನು ಹೊರಕ್ಕೆ ಹಾಕಿ, ಅದರ ಸ್ಥಾನದಲ್ಲಿರಿಸಿ ಅದನ್ನು ರಕ್ಷಿಸುವ ಅದ್ಭುತಕಾರಿಯೂ, ಪರಿಮಳ ತುಂಬಿದ ಮಧುರ ಮನೋಹರವಾದ, ದುಂಬಿಗಳು ಮುಸುರುತ್ತಿರುವ ತಂಪಾದ ತುಲಸಿಯ ಹಾರವನ್ನು ಧರಿಸಿರುವವನೂ ಆಕರ್ಶಕ ಸುಂದರನೂ ಆದ ಶ್ರೀಕೃಷ್ಣನನ್ನೇ ನಮ್ಮ ಕಣ್ಣುಗಳು ಸದಾ ನೋಡುತ್ತಿರಲಿ. 



ಮುಖ್ಯವಾದ ಎರಡು ಇಂದ್ರಿಯಗಳು ಮಾಡಬೇಕಾದ ಕರ್ತವ್ಯವನ್ನು ಇಲ್ಲಿ ಹೇಳಲಾಗಿದೆ; ನಾಲಗೆ ಭಗವನ್ನಾಮೋಚ್ಚಾರಣೆಯನ್ನು ನಡೆಸುತ್ತಿರಬೇಕು. ಕಣ್ಣು ಭಗವಂತನ ಕೂಪವನ್ನು ಅದರ ತೃಪ್ತಿಕಾರದ ಸೊಬಗನ್ನ್ ನೋಡುತ್ತಾ ಆನಂದಿಸುತ್ತಿರಬೇಕು. 



೯. ಕಣ್ಣುಙ್ಕಮಲಙ್ಕಮಲಮೋಕೈತ್ತಲಮುಮ್,

ಮಣ್ಣಳನ್ದ ಪಾದಮುಮ್ ಮಟ್ರವೈಯೇ, - ಎಣ್ಣಿಱ್

ಕರುಮಾ ಮುಹಿಲ್ ವಣ್ಣನ್ ಕಾರ್ ಕಡಲ್ ನೀರ್ ವಣ್ಣನ್,

ತಿರುಮಾ ಮಣಿ ವಣ್ಣನ್ ತೇಶು. 



ಕಣ್ಣುಮ್ = ಕಣ್ಣೂ, ಕಮಲಮ್ = ಕಮಲವೇ, ಕೈತ್ತಲಮುಮ್ = ಅಂಗೈಯೂ, ಕಮಲವೇ = ಕಮಲವೇ, ಮಣ್ = ಭೂಮಿಯನ್ನು, ಅಳನ್ದ = ಅಳೆದುಕೊಂಡು, ಪಾದಮುಮ್ = ಪಾದಗಳೂ, ಮಟ್ರು = ಮತ್ತು, ಅವೈಯೋ = ಅವುಗಳೇ, ಕರುಮಾ ಮುಹಿಲ್ ವಣ್ಣನ್ = ದೊಡ್ಡ ಕಾರ್ಮುಗಿಲಿನ ಬಣ್ಣದವನ, ಕಾರ್ ಕಡಲ್ ನೀರ್ ವಣ್ನನ್ = ಕಪ್ಪನೆಯ ಕಡಲ ನೀರಿನ ಬಣ್ಣದವನ, ತಿರುಮಾಮಣಿ ವಣ್ಣನ್ = ಶ್ರೇಷ್ಠವಾದ ದೊಡ್ಡ ನೀಲಮಣಿಯ ಬಣ್ಣದವನ, ತೇಶು = ತೇಜಸ್ಸು, ಎಣ್ ಇಲ್ = ಎಣಿಸಲು ಸಾಧ್ಯವಿಲ್ಲದ್ದು. 



ಕಣ್ಣುಕಮಲವೇ, ಅಂಗೈಯೂ ಕಮಲವೇ, ಭೂಮಿಯನ್ನು ಅಳೆದುಕೊಂಡ ಪಾದಗಳು ಮತ್ತೂ ಅವೇಯೋ. ದೊಡ್ಡ ಕಾರ್ಮುಗಿಲಿನ ಬಣ್ಣದವನ, ಕಪ್ಪನೆಯ ಕಡಲಿನ ನೀರಿನ ಬಣ್ಣದವನ, ಶ್ರೇಷ್ಠವಾದ ದೊಡ್ಡ ನೀಲಮಣಿಯ ಬಣ್ಣದವನ ತೇಜಸ್ಸು ಎಣಿಸಲು ಸಾಧ್ಯವಿಲ್ಲದ್ದು. 



ಇಲ್ಲಿಯೂ ಸಹ ಭಗವಂತನ ಸೊಬಗಿನ ಮತ್ತಷ್ಟು ವರ್ಣನೆಯು ಪ್ರಯತ್ನವಿದೆ.



ಆಳ್ವಾರರು ಹೇಳುತ್ತಾರೆ: ಭಗವಂತನ ಕಣ್ಣುಗಳು ಕಮಲದ ಎಸಳಿನಂತೆ ವಿಶಾಲವಾಗಿ, ಮಾಟವಾಗಿ, ಆಕರ್ಷಕವಾಗಿವೆ. ಅವನ ಅಂಗೈಯೂ ಹಾಗೆಯೇ ವಿಶಾಲವಾಗಿ, ಕೆಂಪಗೆ, ಕೋಮಲವಾಗಿದೆ. ಅವನ ಪಾದಗಳು ಇನ್ನೂ ಕೋಮಲ, ಇನ್ನೂ ಕೆಂಪು, ಇನ್ನೂ ಆಕರ್ಷಕ, ಇನ್ನೂ ವಿಸ್ತಾರ, ಅಂಥ ತಿರುವಡಿಯಿಂದ ಅಲ್ಲವೇ ಸ್ವಾಮಿಯು ವಿಸ್ತಾರವಾದ ಭೂಮಿಯನ್ನು ಅಳೆದುಕೊಂಡದ್ದು\! ಭಗವಂತನ ತೇಜಸ್ಸನ್ನೂ ರೂಪವನ್ನೂ ವರ್ಣಿಸುವುದಾದರೂ ಹೇಗೆ? ಅವನು ದೊಡ್ಡ ಕಾರ್ಮುಗಿಲಿನ ಬಣ್ಣದಹೊಳಪುಳ್ಳವನು; ಕಪ್ಪನೆಯ ಕಡಲಿನ ನೀರಿನ ಬಣ್ಣದ ಹೊಳಪುಳ್ಳವನು; ಮತ್ತು, ಶ್ರೇಷ್ಠವಾದ ಇಂದ್ರನೀಲಮಣಿಯ ಹೊಳಪುಳ್ಳವನು. ಅವನ ಬಣ್ಣವೂ ತೇಜಸ್ಸೂ ವರ್ಣನೆಗೆ ಮೀರಿದ್ದು\! 



ದಿಟ, ಭಗವಂತನನ್ನು ನೋಡಿ ಮುಗ್ಧಗೊಳ್ಳುವುದು ಮಾತ್ರವೇ. ಕಂಡ ಸೊಬಗನ್ನು ವರ್ಣಿಸಲು ಬಾಯೂ ಬರದು. ಮನಸ್ಸೂ ಹೊಂದದು. ವರ್ಣನೆಗೆ ಅಶೀಕನು ಸ್ವಾಮಿ. 



೧೦. ತೇಶುನ್ತಿಱೞಮ್ ತಿರುವುಮುರುವಮುಮ್,

ಮಾಶಿಲ್ ಕುಡಿಪ್ಪಿಱಪ್ಪುಮ್ ಮಟ್ರವೈಯುಮ್ – ಪೇಶಿಲ್,

ವಲಮ್ಬುರಿನ್ದ ವಾನ್ ಶಙ್ಗಙ್ಗೊಣ್ಡಾನ್ ಪೇರೋದ,

ನಲಮ್ಬುರಿನ್ದು ಶೆನ್ ಱಡೈಯುಮ್ ನನ್ ಹು. 



ತೇಶುಮ್ = ತೇಜಸ್ಸನ್ನೂ, ತಿಱೞಮ್ = ಶಕ್ತಿಸಾಮರ್ಥ್ಯಗಳನ್ನೂ, ತಿರುವುಮ್ = ಸಂಪತ್ತನ್ನೂ \(ಐಶ್ವರ್ಯವನ್ನೂ\), ಉರುವಮುಮ್ = ರೂಪಸೌಂದರ್ಯವನ್ನೂ, ಮಾಶು ಇಲ್ = ಕಳಂಕವಿಲ್ಲದ, ಕುಡಿ ಪಿಱಪುಮ್ = ವಂಶದ ಮೂಲವನ್ನೂ, ಮಟ್ರವೈಯುಮ್ = ಇತರ ಸದ್ಗುಣಗಳನ್ನೂ, ಪೇಶಿಲ್ = ಹೇಳಿದರೆ, \(ಹೇಳುವುದರಿಂದ\), ವಲಮ್ ಪುರಿನ್ದ = ಬಲಮುರಿಯ ವಾನ್ = ಶ್ರೇಷ್ಠವಾದ, ಶಙ್ಗಮ್ ಕೊಣ್ಡಾನ್ = ಶಂಖವನ್ನು ಹಿಡಿದವನ, ಪೇರ್ ಓದ = ನಾಮ ಪಠನಕ್ಕೆ, ನಲಮ್ ಪುರಿನ್ದು = ಆಶೆಯುಂಟಾಗಿ, ನನ್ ಹು = ಚೆನ್ನಾಗಿ, ಶೆನ್ ಱು = ಅಡೈಯುಮ್ = ಬಂದು ಕೂಡುವುದು. 



ಶ್ರೇಷ್ಠವಾದ ಬಲಮುರಿಯ ಶಂಖವನ್ನು ಹಿಡಿದವನ ತೇಜಸ್ಸನ್ನೂ, ಶಕ್ತಿಸಾಮರ್ಥ್ಯಗಳನ್ನೂ, ಐಶ್ವರ್ಯವನ್ನೂ, ರೂಪಸೌಂದರ್ಯವನ್ನೂ, ಕಳಂಕರಹಿತವಾದ ವಂಶದ \(ಹುಟ್ಟಿನ\) ಮೂಲವನ್ನೂ ಮತ್ತು ಇತರ ಸದ್ಗುಣಗಳನ್ನೂ ಹೇಳುವುದರಿಂದ, ಅವನ ನಾಮ ಪಠನಕ್ಕೆ ಒಳ್ಳೆಯ ಆಶೆಯುಂಟಾಗಿ \(ಅದು\) ಚೆನ್ನಾಗಿ ಬಂದು ಕೂಡುವುದು.



ಇದುವರೆಗಿನ ಕೆಲವು ಪಾಶುರಗಳಲ್ಲಿ ಆೞ್ವಾರರು ಭಗವಂತನ ತಿರುನಾಮಗಳನ್ನು ಎಡೆಬಿಡದಂತೆ ಜಪಿಸುತ್ತಾ, ಪಠಿಸುತ್ತಾ, ಕೀರ್ತಿಸುತ್ತಾ ಇರುವುದು ಉದ್ಧಾರಕ್ಕೆ ಸುಲಭವಾದ ಒಂದೇ ಮಾರ್ಗವೆಂದು ಹೇಳಿದರು. ಈ ಪಾಶುರದಲ್ಲಿ ಭಗವಂತನ ಸೌಶೀಲ್ಯ, ಸೌಲಭ್ಯಾದಿ ಸದ್ಗುಣಗಳನ್ನು ಕೂತು ತಾವು ಹಿಂದೆ ಅವುಗಳನ್ನು ವರ್ಣಿಸುವುದಕ್ಕೆ ಕಾರಣವೇನೆಂದು ವಿವರಣೆ ಕೊಡುತ್ತಿದ್ದಾರೆ. 



ಆೞ್ವಾರರು ಹೇಳುತ್ತಾರೆ. ಭಗವಂತನ ಎಡಗೈಯಲ್ಲಿ ದಿವ್ಯವಾದ ಬಲಮುರಿ ಶಂಕವಿದೆ. ಬಲಗೈಯಲ್ಲಿ ಚಕ್ರಾಯುಧವಿದೆ. ಶಂಖದ ಧ್ವನಿ ಎದುರಾಳಿಗಳ ಎದೆಯನ್ನು ನಡುಗಿಸುತ್ತದೆ. ಭಗವಂತನ ಅದ್ವಿತೀಯವಾದ ತೇಜಸ್ಸನ್ನೂ, ಪರಾಕ್ರಮವನ್ನೂ, ಬಲ, ವೀರ್ಯ, ಐಶ್ವರ್ಯ, ರೂಪ, ಸೌಂದರ್ಯಾದಿಗಳನ್ನೂ, ಪರಿಶುದ್ಧವೂ ಕಲ್ಮಷರಹಿತವೂ ಆದ ಅವನ ಆದಿ ಮೂಲತ್ವವನ್ನೂ, ಸರ್ವಶಕ್ತಿತ್ವವನ್ನೂ, ಅವನ ಔದಾರ್ಯ, ಮಾರ್ದವ, ಕಾರುಣ್ಯ, ಉಪಕಾರಕ ಮುಂತಾದ ಅನಂತಾನಂತ ಸದ್ಗುಣಗಳನ್ನೂ ಹೇಳುವುದರಿಂದ, ಅವುಗಳನ್ನು ಸ್ಮರಿಸಿಕೊಳ್ಳುವುದರಿಂದ ಭಗವಂತನಲ್ಲಿ ಭಕ್ತಿ ಹೆಚ್ಚುತ್ತದೆ. ಮತ್ತು, ಅವನ ನಾಮಪಠನಕ್ಕೆ ಅತಿಶಯವಾದ ಆಶೆಯುಂಟಾಗುತ್ತದೆ. ಈ ಆಶೆಯು ಭಕ್ತಿಯೊಡನೆ ಕೂಡಿಕೊಂಡು ಭಾವವನ್ನು ಪೂರ್ಣಗೊಳಿಸುತ್ತದೆ. 



೧೧. ನನ್ ಹೋದುಮ್ ನಾಲ್ ವೇದತ್ತುಳ್ಳಾನ್, ನಱವಿರಿಯುಮ್

ಪೊಙ್ಗೋದರುವಿ ಪ್ಪುನಲ್ ವಣ್ಣನ್ – ಶಙ್ಗೋದ

ಪ್ಪಾಱ್ ಕಡಲಾನ್ ಪಾಮ್ಬಣೈಯಿನ್ ಮೇಲಾನ್, ಪಯಿನ್ ಱುರೈಪ್ಪಾರ್

ನೂಱ್ಕಡಲಾನ್ ನುಣ್ಣಱಿವಿನಾನ್.



ನನ್ ಹು = ಚೆನ್ನಾಗಿ, ಓದುಮ್ = ಓದಲ್ಪಡುವ, ನಾಲ್ ವೇ ದತ್ತು = ನಾಲ್ಕು ವೇದಗಳಲ್ಲಿ, ಉಳ್ಳಾನ್ = ಇರುವವನೂ, ನಱವು =ಜೇನು, ಸುರಿಸುವಂಥ, ಪೊಙ್ಗು = ಉಕ್ಕಿ ಹರಿಯುವ, ಓದಮ್ = ಕಡಲಿನಂತೆಯೂ, ಅರುವಿಪುನಲ್ = ಚಿಲುಮೆಯ ಪ್ರವಾಹದಂತೆಯೂ, ವಣ್ಣನ್ = ಬಣ್ಣವುಳ್ಳವನೂ, ಶಙ್ಗು ಓದಮ್ = ಶಂಖದಂತೆ ಬೆಳ್ಳಗಿರುವ ಕಡಲಾದ, ಪಾಲ್ ಕಡಲಾನ್ = ಪಾಲ್ಗಡಲಲ್ಲಿ \(ಯೋಗನಿದ್ದೆಯಲ್ಲಿ\) ಇರುವವನೂ, ಪಾಮ್ಬು ಅಣೈಯಿನ್ = ಹಾವಿನ ಹಾಸುಗೆಯ, ಮೇಲಾನ್ = ಮೇಲೆ ಪವಡಿಸಿರುವವನೂ, ಪಯಿನ್ ಱು = ಆಸಕ್ತಿಯಿಂದ, ಉಱೈಪ್ಪಾರ್ = ಹಿರಿಮೆಯನ್ನು ಪಡೆದವರ, ನೂಲ್ = ಶಾಸ್ತ್ರಗಳೆಂಬ, ಕಡಲಾನ್ = ಕಡಲಿನಂತೆ ಇರುವವನೂ ಆದ ಭಗವಂತನು, ನಣ್ಣು = ಸೇರುವುದಕ್ಕೆ, ಅಱೆವಿನಾನ್ = ಆಗದೆಂದು ತಿಳಿಯತಕ್ಕನಾಗಿದ್ದಾನೆ. \(ಅರಿತುಕೊಳ್ಳಲಾರದವನಾಗಿದ್ದಾನೆ\).



ಚೆನ್ನಾಗಿ ಪಠಿಸುವಂಥ ನಾಲ್ಕು ವೇದಗಳಿಂದ ಹೇಳಲ್ಪಡುವವನೂ, ಜೇನು ಸುರಿಸುವಂಥ ಕಡಲಿನಂತೆಯೂ ಉಕ್ಕಿಹರಿಯುವ ಚಿಲುಮೆಯ ಪ್ರವಾಹದಂಥ ಬಣ್ನವುಳ್ಳವನೂ, ಶಂಖದಂತೆ ಬೆಳ್ಳಗಿರುವ ಪಾಲ್ಗಡಲಲ್ಲಿರುವವನೂ, ಹಾವಿನ ಹಾಸುಗೆಯ ಮೇಲೆ ಪವಡಿಸಿರುವವನೂ, ಶಾಸ್ತ್ರಗಳನ್ನು ಆಸಕ್ತಿಯಿಂದ ಓಡಿ ಹಿರಿಯ ಪಡೆದವರಿಗೆ ಜ್ಞಾನದ ಕಡಲಿನಂತಿರುವವನೂ ಆದ ಭಗವಂತನನ್ನು ಸೇರುವುದಕ್ಕೆ ಸಾಧ್ಯವಿಲ್ಲದೆಂದು ಅರಿತುಕೊಳ್ಳದವನಾಗಿದ್ದಾನೆ. 



ಭಗವಂತನ ಸ್ವರೂಪ ಸ್ವಭಾವಗಳನ್ನು ಅರಿತುಕೊಳ್ಳುವುದಕ್ಕೆ ಅವನ ದಿವ್ಯನಾಮಗಳ ಸಂಕೀರ್ತನೆಯಿಂದಲೇ ಸಾಧ್ಯ ಎಂಬುದನ್ನು ಹಿಂದಿನ ಪಾಶುರಗಳಲ್ಲಿ ವಿವರಿಸಲಾಯಿತು. ಅವನನ್ನು ಪ್ರತಿಪಾದಿಸುವ ವೇದಶಾಸ್ತ್ರಾದಿ ಜ್ಞಾನಭಂಡಾರದಿಂದಲೇ ಅರಿತುಕೊಳ್ಳುವುದು ಅಸಾಧ್ಯವೆಂದು ಈ ಪಾಶುರದಲ್ಲಿ ಹೇಳಲಾಗುತ್ತದೆ. 



ಆಱಾರರು ಹೇಳುತ್ತಾರೆ. ಭಗವಂತನು ನಾಲ್ಕುವೇದಗಳಿಂದ ಪ್ರತಿಪಾದ್ಯನಾಗಿದ್ದಾನೆ. ಅದ್ವಿತೀಯವಾದ ವಿಲಕ್ಷಣತೆಯಿಂದ ಅವನು ಶೋಭಿಸುತ್ತಾನೇ. ಪಾಲ್ಗಡಲಲ್ಲಿ ಶೇಷಶಯನನಾಗಿ ಯೋಗ ನಿದ್ದೆಯಲ್ಲಿ ಪವಡಿಸಿರುತ್ತಾನೆ. ಅವನನ್ನು ಕೂತು ವಿಸ್ತಾರವಾಗಿ ವಿವರಿಸತಕ್ಕ ವೇದ, ಶಾಸ್ತ್ರ, ಇತಿಹಾಸ, ಪುರಾಣಾದಿಗಳು ಕಡಲಿನ ಹಾಗೆ ಅಪಾರವಾಗಿದೆ. ಅವುಗಳೆಲ್ಲವನ್ನೂ ಓದಿ ತಿಳಿದಿರುವೆವೆಂಬ ಹಿರಿಮೆಯನ್ನು ಪಡೆದ ಜ್ಞಾನವಂತರೂ ಸಹ ಭಗವಂತನನ್ನು ಸಮೀಪಿಸುವುದಕ್ಕೆ ಸಾಧ್ಯವಾಗದೆಂದು ಅರಿತುಕೊಂಡಿದ್ದಾರೆ.



೧೨. ಅಱೆವೆನ್ನುನ್ತಾಳ್ ಕೊೞುವಿ ಎಮ್ಬುಲನುನ್ತಮ್ಮಿಲ್,

ಶೆಱೆವೆನ್ನುನ್ತಿಣ್ ಕದವಂಜೆಮ್ಮಿ-, ಮಱೈಯೆನ್ಬುಮ್

ನನ್ ಹೋದಿ ನನ್ ಹುಣರ್ ವಾರ್ ಕಾಣ್ಬರೇ, ನಾಡೋಱುಮ್

ಪೈಙ್ಗೋದ ವಣ್ಣನ್ ಪಡಿ.



ಅಱೆವು = ತಿಳಿವಳಿಕೆ, ಎನ್ನುಮ್ = ಎಂಬ ತಾಳ್ = ಅಗಳಿಯನ್ನು, ಕೊೞುವಿ = ಭದ್ರಪಡಿಸಿ, ಐಮ್ಬುಲುನುಮ್ = ಪಂಚೇಂದ್ರಿಯಗಳನ್ನು, ತಮ್ಮಿಲ್ = ತಮ್ಮಲ್ಲಿಯೇ, ಶೆಱೆವು = ಅಡಗಿಸುವುದು \(ತಡೆದಿಡುವುದು\), ಎನ್ನುಮ್ = ಎಂಬ, ತಿಣ್ = ದೃಢವಾದ, ಕದವಮ್ = ಬಾಗಿಲನ್ನು, ಶೆಮ್ಮಿ = ಮುಚ್ಚಿಭದ್ರಪಡಿಸಿ, ಮಱೈ = ವೇದಗಳನ್ನು, ಎನ್ ಱುಮ್ = ಎಡೆಬಿಡದಂತೆ, ನನ್ ಹು = ಚೆನ್ನಾಗಿ, ಓದಿ = ಅಭ್ಯಾಸಮಾಡಿ, ನನ್ ಹು ಉಣರ್ ವಾರ್ = ಚೆನ್ನಾಗಿ ಅರಿತುಕೊಳ್ಳುವವರು, ಪೈಙ್ಗೋದಮ್ = ಸುಂದರವಾದ ಕಡಲಿನ, ವಣ್ಣನ್ = ಬಣ್ಣದವನ, ಹಿರಿಮೆಯನ್ನು, ನಾಳ್ ದೋಱುಮ್ = ಎಡೆಬಿಡದಂತೆ, ಕಾಣ್ಬರೇ = ಕಾಣುವವರೇ ಆಗುತ್ತಾರೆ. 



ತಿಳಿವಳಿಕೆ ಎಂಬ ಅಗಳಿಯನ್ನು ಭದ್ರಪಡಿಸಿ, ಪಂಚೇಂದ್ರಿಯಗಳನ್ನು ತಮ್ಮಲ್ಲೇ ಅಡಗಿಸುವುದು \(ತಡೆದಿಡುವುದು\) ಎಂಬ ದೃಢವಾದ ಬಾಗಿಲನ್ನು ಮುಚ್ಚಿ ಭದ್ರಪಡಿಸಿ, ವೇದಗಳನ್ನು ಎಡೆಬಿಡದಂತೆ ಚೆನ್ನಾಗಿ ಅಭ್ಯಾಸಮಾಡಿ ಚೆನ್ನಾಗಿ ಅರಿತುಕೊಳ್ಳುವವರು ಸುಂದರವಾದ ಕಡಲಿನ ಬಣ್ಣದವನ ಹಿರಿಮೆಯನ್ನು \(ಗುಣಸ್ವಭಾವಗಳನ್ನು\) ಎಡೆಬಿಡದಂತೆ ಕಾಣುವವರಾಗುತ್ತಾರೆ. 



ಶಾಸ್ತ್ರಗಳು ಅಪಾರವಾದವು. ಅವುಗಳನ್ನು ಓದುವುದು, ಅರಿತುಕೊಳ್ಳುವುದು ಶ್ರಮಸಾಧ್ಯ. ಹಾಗೆ ಜ್ಞಾನವನ್ನು ಸಂಪಾದಿಸಿದವರೂ ಸಹ ಭಗವದ್ವಿಷಯವನ್ನು ಚೆನ್ನಾಗಿ ತಿಳಿದಿರುವರೆಂದು ಹೇಳುವುದು ಸಾಧ್ಯವಾಗದು – ಇದು ಹಿಂದಿನ ಪಾಶುರದ ವಿಷಯ. 



ಹಾಗಾದರೆ ಭಗವಂತನನ್ನು ಕುರಿತು ಚೆನ್ನಾಗಿ ಅರಿತುಕೊಳ್ಳಬಲ್ಲವರು ಯಾರು? ಈ ಪಾಶುರದ ವಿಷಯ ಇದು.



ಆಱ್ವಾರರು ಹೇಳುತ್ತಾರೆ; ಪಂಚೇಂದ್ರಿಯಗಳನ್ನು ತಮ್ಮ ಒಳಗೇ ಅಡಗಿಸಿಕೊಳ್ಳಬಲ್ಲ ದೃಢವಾದ ಕದವನ್ನು ಮುಚ್ಚಿಟ್ಟು, ತಿಳಿವಳಿಕೆಯೆಂಬ ಅಗಳಿಯಿಂದ ಅದನ್ನು ಭದ್ರಪಡಿಸಿ, ವೇದಗಳನ್ನು ಅರ್ಥವತ್ತಾಗಿ ಚೆನ್ನಾಗಿ ಅಭ್ಯಾಸಮಾಡಿ ಯಾರು ಅರಿತುಕೊಳ್ಳುತ್ತಾರೋ, ಅವರು ಭಗವಂತನ ಗುಣಸ್ವಭಾವಗಳನ್ನು ಎಡೆಬಿಡದಂತೆ ಕಂಡುಕೊಳ್ಳುತ್ತಾರೆ. 



ಆದ್ದರಿಂದ ಭಗವಂತನ ಗುಣಸ್ವಭಾವಗಳ ಅರಿವಾಗಬೇಕಾದರೆ, ತಿಳಿವಳಿಕೆಯನ್ನು ಸೂಕ್ಷ್ಮಗೊಳಿಸಿಕೊಳ್ಳಬೇಕು. ಪಂಚೇಂದ್ರಿಯಗಳು ಪ್ರಾಪಂಚಿಕ ವಿಷಯಗಳ ಕಡೆಗೆ ಹೋಗದಂತೆ, ಅವುಗಳನ್ನು ತಮ್ಮಲ್ಲಿ ಅಡಗಿಸಿ ಭದ್ರಪಡಿಸಬೇಕು. ವೇದಾಧ್ಯಯನ ಮಾಡಬೇಕು. ತಾವು ಅಭ್ಯಾಸಮಾಡಿದ್ದನ್ನು ಚೆನ್ನಾಗಿ ಅರಿತುಕೊಳ್ಳಬೇಕು – ಇದೇನು ಸುಲಭವಾದದ್ದೇ? 



೧೩. ಪಡಿವಟ್ಟತ್ತಾಮರೈ ಪಣ್ಡುಲಹಮ್ ನೀರೇಟ್ರು,

ಅಡಿವಟ್ಟ ತ್ತಾಲಳಪ್ಪ ನೀಣ್ಡ – ಮುಡಿವಟ್ಟಮ್,

ಆಹಾಯ ಮೂಡಱುತ್ತು ಅಣ್ಡಮ್ ಪೋಯ್ ನೀಣ್ಡದೇ,

ಮಾಹಾಯ ಮಾಯ್ ನಿನ್ ಱ ಮಾಱ್ ಹು



ಪಡಿವಟ್ಟಮ್ = ಭುಮಂಡಲವೆಂಬ, ತಾಮರೈ = ತಾವರೆಯನ್ನು, ಪಣ್ಡು = ಹಿಂದೆ, ಉಲಹಮ್ = ಭೂಮಿಯನ್ನು, ನೀರ್ ಏಟ್ರು = ನೀರೆಸಿಕೊಂಡು, ಅಡಿವಟ್ಟತ್ತಾಲ್ = ತಿರುವಡಿಯ ಎಲ್ಲೆಯಿಂದ,ಅಳಪ್ಪ = ಅಳೆದುಕೊಳ್ಳುವುದಕ್ಕಾಗಿ, ನೀಣ್ಡ = ಎತ್ತರವಾಗಿ ಬೆಳೆದ, ಮುಡಿವಟ್ಟಮ್ = ಕಿರೀಟದ ಪ್ರಭೆಯು, ಆಹಾಯಮ್ = ಆಕಾಶದ, ಊಡು = ಮಾಳಿಗೆ \(ಛಾವಣಿ\)ಯನ್ನು, ಅಱುತ್ತು = ಕತ್ತರಿಸಿಕೊಂಡು, ಅಣ್ಡಮ್ = ಬ್ರಹ್ಮಾಂಡವನ್ನು, ಪೋಯ್ = ಹೋಗಿ, ನೀಣ್ಡದೇ = \(ಸೇರುವಷ್ಟೂ\) ಬೆಳೆಯಿತಲ್ಲ, ಮಾಕಾಯಮ್ ಆಯ್ = ಅದ್ಭುತವಾದ ದೇಹವಾಗಿ, ನಿನ್ ಱ = ಬೆಳೆದುನಿಂತ, ಮಾಱ್ ಕು = ಭಗವಂತನು.



ಹಿಂದೆ ಭೂಮಿಯನ್ನು \(ದಾನವಾಗಿ\) ನೀರೆರೆಸಿಕೊಂಡು ಭೂಮಂಡಲವೆಂಬ ತಾವರೆಯನ್ನು, ತಿರುವಡಿಯ ಎಲ್ಲೆಯಿಂದ ಆಳೆದುಕೊಳ್ಳುವುದಕ್ಕಾಗಿ ಎತ್ತರಕ್ಕೆ ಬೆಳೆದ, ಅದ್ಭುತ ದೇಹವಾಗಿ ಬೆಳೆದುನಿಂತ ಭಗವಂತನ ಕಿರೀಟದ ಪ್ರಭೆಯು \(ದುಂಡನೆಯ ಕಿರೀಟವು\) ಆಕಾಶದ ಛಾವಣಿಯನ್ನು ಭೇದಿಸಿಕೊಂಡು ಬ್ರಹ್ಮಾಂಡದಷ್ಟೂ ಬೆಳೆದು ನಿಂತಿತಲ್ಲ \(ಬ್ರಹ್ಮಾಂಡವನ್ನು ಸೇರುವಷ್ಟೂ ಬೆಳೆಯಿತಲ್ಲ\).



ಈ ಪಾಶುರ ಭಗವಂತನ ಅದ್ಭುತ ಚಾರಿತ್ರ್ಯದ ವಿಷಯದಲ್ಲಿ ಒಂದು ನಿದರ್ಶನವಿದ್ದ ಹಾಗೆ ಭಗವಂತನ ತ್ರಿವಿಕ್ರಮಾವತಾರದ ವಿಷಯ ಇಲ್ಲಿ ಬರುತ್ತದೆ. 



ಆಳ್ವಾರರು ಹೇಳುತ್ತಾರೆ; ಹಿಂದೆ ಒಂದು ಕಾಲದಲ್ಲಿ ಬಲಿಚಕ್ರವರ್ತಿಯಿಂದ ಮೂರು ಹೆಜ್ಜೆಗಳ ನೆಲವನ್ನು ಭಗವಂತನು ವಾಮನವಟುವಾಗಿ ದಾನವಾಗಿ ಪಡೆದ ಕೂಡಲೇ ಮಹಾದ್ಭುತ ತ್ರಿವಿಕ್ರಮನಾಗಿ ಬೆಳೆದು ನಿಂತನು. ತ್ರಿವಿಕ್ರಮನ ತಿರುವಡಿಯೊಂದು ಭೂಮಂಡಲವನ್ನೆಲ್ಲಾ ಆವರಿಸಿಕೊಂಡು, ಭೂಮಂಡಲವನ್ನು ಒಂದೇ ಹೆಜ್ಜೆ ಅಳೆದು ಬಿಟ್ಟಿತು. ಆಗ ಬೆಳೆದ ತ್ರಿವಿಕ್ರಮನ ಕಿರೀಟ ಮೇಲಣಲೋಕಗಳನ್ನು \(ಆಕಾಶವನ್ನು\) ಆವರಿಸಿ, ಅವುಗಳನ್ನೆಲ್ಲಾ ದಾಟಿಬ್ರಹ್ಮಾಂಡದ ಎಲ್ಲೆಯನ್ನು ಮುಟ್ಟಿತಲ್ಲ\! ಏನು ಅದ್ಭುತವಿದು\! 



೧೪. ಮಾಱ್ ಪಾಲ್ ಮನಂಜುೞಿಪ್ಪ ಮಙ್ಗಯರ್ ತೋಳ್ ಕೈವಿಟ್ಟು,

ನೂಱ್ ಪಾಲ್ ಮನಮ್ ವೈಕ್ಕನೊಯ್ ವಿದಾಮ್, - ನಾಱ್ ಪಾಲ

ವೇದತ್ತಾನ್ ವೇಙ್ಗಡತ್ತಾನ್ ವಿಣ್ಣೋರ್ ಮುಡಿದೊಯುಮ್,

ಪಾದತ್ತಾನ್ ಪಾದಮ್ ಪಣಿನ್ದು.



ಮನಮ್ = ಮನಸ್ಸನ್ನು, ಶುೞಿಪ್ಪ = ಅಲೆದಾಡಿಸುವ \(ಸುಳಿಯಲ್ಲಿ ಸಿಕ್ಕಿಸುವ\), ಮಙ್ಗೈಯರ್ = ಸ್ತ್ರೀಯರ, ತೋಳ್ = ಸಹವಾಸವನ್ನು, ಕೈವಿಟ್ಟು = ಕೈಬಿಟ್ಟು, ನಾಱ್ ಪಾಲ = ನಾಲ್ಕುಭಾಗಗಳ, ವೇದತ್ತಾನ್ = ವೇದಗಳಲ್ಲಿ ಪ್ರತಿಪಾದ್ಯನೂ, ವೇಙ್ಗಡತ್ತಾನ್ = ವೆಂಕಟಾಚಲದವನೂ, ವಿಣ್ಣೋರ್ = ನಿತ್ಯಸೂರಿಗಳ, ಮುಡಿತೋಯುಮ್ = ಕಿರೀಟಗಳನ್ನು ತೊಯಿಸುವಂಥ, ಪಾದತ್ತಾನ್ = ತಿರುವಡ್ಗಳುಳ್ಳವನೂ ಆದವನ, ಪಾದಮ್ = ತಿರುವಡಿಗಳನ್ನು, ಪಣಿನ್ದು = ನಮಸ್ಕರಿಸಿ, \(ಆಶ್ರಯಿಸಿ\) ಮಾಱ್ ಪಾಲ್ = ಭಗವಂತನನ್ನು ಕುರಿತು, ನೂಱ್ ಪಾಲ್ = ಪರಿಪೂರ್ಣವಾಗಿ, ಮನಮ್ = ಮನಸ್ಸನ್ನು, ವೈಕ್ಕ = ಇರಿಸುವುದಕ್ಕೆ, ನೋಯ್ ವಿದು ಆಮ್ = ಸುಲಭವಾಗುತ್ತದೆ. 



ಮನಸ್ಸನ್ನು ಸುಳಿಯಲ್ಲಿ ಸಿಕ್ಕಿಸುವ ಸ್ತ್ರೀಯರ ಸಹವಾಸವನ್ನು ಕೈಬಿಟ್ಟು, ನಾಲ್ಕು ಭಾಗಗಳ ವೇದಗಳಲ್ಲಿ ಪ್ರತಿಪಾದ್ಯನೂ, ವೆಂಕಟಾಚಲದವನೂ, ನಿತ್ಯಸೂರಿಗಳ ಕಿರೀಟಗಳನ್ನು ತೊಯಿಸುವಂಥ ತಿರುವಡಿಗಳುಳ್ಳವನೂ, ಆದ ಭಗವಂತನ ತಿರುವಡಿಗಳನ್ನು ಆಶ್ರಯಿಸಿ, ಸರ್ವೇಶ್ವರನನ್ನೂ, ಕುರಿತು ಪರಿಪೂರ್ಣವಾಗಿ ಮನಸ್ಸನ್ನು ಇರಿಸುವುದಕ್ಕೆ ಸುಲಭವಾಗುತ್ತದೆ. 



ಈ ಪಾಶುರದಲ್ಲಿ ಪ್ರಾಪಂಚಿಕ ವಿಷಯಾಸಕ್ತಿಗೂ ಭಗವದ್ವಿಷಯಾಸಕ್ತಿಗೂ ಇರುವ ಮುಖ್ಯ ವ್ಯತ್ಯಾಸವನ್ನು ಹೇಳಲಾಗಿದೆ. ಯಾವುದು ಶ್ರೇಯಸ್ಸಿಗೆ ಸಾಧನವೆಂಬುದನ್ನೂ ಹೇಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ; ಸ್ತ್ರೀಯರ ಸಹವಾಸವು ಮನಸ್ಸನ್ನು ವಿಷಯಾಸಕ್ತಿಯ ಸುಳಿಯಲ್ಲಿ ಸಿಕ್ಕಿಸುತ್ತದೆ. ಅದರಿಂದ ಬಿಡಿಸಿಕೊಳ್ಳುವುದು ಸುಲಭವಲ್ಲ. ಮತ್ತೆ ಮತ್ತೆ ಅದು ಬಂಧನವನ್ನೇ ತಂದೊಡ್ಡುತ್ತದೆ. ಆದ್ದರಿಂದ, ಮೊದಲು ಸ್ತ್ರೀಸಹವಾಸವನ್ನು ಕೈಬಿಡಬೇಕು. ಭಗವಂತನ ತಿರುವಡಿಗಳನ್ನು ದೃಢವಾಗಿ ಆಶ್ರಯಿಸಬೇಕು, ಪೂಜಿಸಬೇಕು. ನಮ್ಮ ಮನಸ್ಸನ್ನು ಇದು ಸರ್ವೇಶ್ವರನಲ್ಲಿ ದೃಢಗೊಳಿಸುತ್ತದೆ. ಪರಿಪೂರ್ಣವಾಗಿ ಅವನಲ್ಲಿ ಮನಸ್ಸನ್ನಿರಿಸಲು ಸುಲಭವಾಗುತ್ತದೆ. ಇದೇ ಸಾಂಸಾರಿಕ ಬಂಧನವನ್ನು ಬಿಡಿಸಿ, ಅಮರತ್ವವನ್ನು ದೊರಕಿಸಿ, ಪರಮಪದವಾಸವನ್ನು ತರುತ್ತದೆ. 



ಸರ್ವೇಶ್ವರನಾದ ಭಗವಂತನು ನಾಲ್ಕುವೇದಗಳಲ್ಲೂ ವರ್ಣಿಸಲ್ಪಡುತ್ತಾನೆ. ನಿತ್ಯಸೂರಿಗಳಿಗೆ ಪೂರ್ಣಕೃಪಾಶ್ರಯವನ್ನಿತ್ತು, ಅವರ ಕೈಂಕರ್ಯವನ್ನು ಸ್ವೀಕರಿಸುತ್ತಾ, ಪರಮಪದದಲ್ಲಿದ್ದಾನೆ. ಅಲ್ಲದೆ, ಭೂಲೋಕವಾಸಿಗಳನ್ನುದ್ಧರಿಸುವುದಕ್ಕಾಗಿ, ಭೂವೈಕುಂಠವೆಂದು ಪ್ರಸಿದ್ಧವಾದ ತಿರುವೆಂಕಟಗಿರಿಯಲ್ಲಿ ಅರ್ಚಾವತಾರಿಯಾಗಿ ನೆಲಸಿದ್ದಾನೆ. 



೧೫. ಪಣಿನ್ದುಯರ್ ನ್ದ ಪಾವ ಪ್ಪಡು ತಿರೈಹಳ್ ಮೋದ,

ಪಣಿನ್ದ ಅಣ ಮಣಿಹಳಾಲೇ ಅಣಿನ್ದ

ಙ್ಗನನ್ ತನಣೈ ಕ್ಕಿಡಕ್ಕೂ ಮಮ್ಮಾನ್, - ಅಡಿಯೇನ್

ಮನನ್ತನಣೈ ಕ್ಕಿಡಕ್ಕೂಮ್ ವನ್ದು. 



ಪಣಿನ್ದು = ಕುಗ್ಗಿ \(ತಗ್ಗಿ\), ಉಯರ್ ನ್ದ = ಉಬ್ಬಿದ, ಪಾವಮ್ = ಕಡಲಿನ, ಪಡು = ವಿಸ್ತಾರವಾದ, ತಿರೈಹಳ್ = ಅಲೆಗಳು, ಮೋದ = ಅಪ್ಪಳಿಸುತ್ತಿರಲು, ಪಣಿನ್ದ = ಕವಿದುಕೊಂಡಿರುವ, ಪಣಮ್ = ಹೆಡೆಗಳ, ಮಣಿಹಳಾಲೇ = ರತ್ನಗಳಿಂದ, ಅಣಿನ್ದ = ಅಲಂಕೃತನಾದ, ಅಙ್ಗು = ಅಲ್ಲಿ, ಅನನ್ತನ್ = ಅನಂತನ, ಅಣೈ = ಹಾಸುಗೆಯಲ್ಲಿ, ಕಿಡಕ್ಕೂಮ್ = ಪವಡಿಸಿರುವ, ಅಮ್ಮಾನ್ = ಸ್ವಾಮಿಯು ವನ್ದು = ಬಂದು ಅಡಿಯೇನ್ = ದಾಸನ \(ಆೞ್ವಾರರ\), ಮನಮ್ ತನ್ = ಮನಸ್ಸಿನ, ಅಣೈ = ಹಾಸುಗೆಯಲ್ಲಿ, ಕಿಡಕ್ಕೂಮ್ = ಪವಡಿಸುವನು. 



ಕುಗ್ಗಿ ಉಬ್ಬುವ ಕಡಲಿನ ವಿಸ್ತಾರವಾದ ಅಲೆಗಳು ಅಪ್ಪಳಿಸುತ್ತಿರಲು, ಕವಿದುಕೊಂಡಿರುವ ಹೆಡೆಗಳ ರತ್ನಗಳಿಂದ ಅಲಂಕೃತನಾದ ಅನಂತನ ಹಾಸುಗೆಯಲ್ಲಿ ಅಲ್ಲಿ ಪವಡಿಸಿರುವ ಸ್ವಾಮಿಯು ಬಂದು ದಾಸನ \(ಆೞ್ವಾರರ\) ಮನಸ್ಸಿನ ಹಾಸುಗೆಯಲ್ಲಿ ಪವಡಿಸುತ್ತಾನೆ. 



ಮನಸ್ಸನ್ನು ಪರಿಶುದ್ಧಗೊಳಿಸಿಕೊಳ್ಳಬೇಕು. ಅದಾದ ಕೂಡಲೇ ಭಗವಂತನು ಅಲ್ಲಿ ತಪ್ಪದೆ ಬಂದು ನೆಲಸುತ್ತಾನೆ. ಈ ವಿಷಯವನ್ನು ಇಲ್ಲಿಯೂ ಮುಂದುವರಿಸಲಾಗುತ್ತಿದೆ. 



ಪಾಲ್ಗಡಲಲ್ಲಿ ಭಗವಂತನು ಪವಡಿಸಿರುವ ಸ್ಥಿತಿಯನ್ನು ಇಲ್ಲಿ ಬಲು ಸುಂದರವಾಗಿ ಚಿತ್ರಿತವಾಗಿದೆ. ಪಾಲ್ಗಡಲು ಬಲು ವಿಸ್ತಾರವಾದದ್ದು. ಅದರ ಅಲೆಗಳು ಎತ್ತರಕ್ಕೆ ಉಬ್ಬಿ, ಆಳಕ್ಕೆ ಕಗ್ಗುತ್ತಾ ಇರುತ್ತದೆ. ಅಲೆಗಳ ಹೊಯ್ದಾಟವೂ ಬಲವಾಗಿ ಇರುತ್ತದೆ. ಪಾಲ್ಗಡಲಲ್ಲಿ ಭಗವಂತನು ಸಾವಿರಹೆಡೆಗಳ ಅನಂತನನನ್ನು ಹೇಸುಗೆಯನ್ನಾಗಿ ಮಾಡಿಕೊಂಡು, ಪವಡಿಸಿ, ಯೋಗ ನಿದ್ದೆಯಲ್ಲಿರುತ್ತಾನೆ. ಅಲೆಗಳು ಅನಂತನನ್ನು ಬಲವಾಗಿ ಅಪ್ಪಳಿಸುತ್ತಲೇ ಇರುತ್ತವೆ. ಆಗ, ಅವುಗಳಿಂದ ಏಳುವ ತುಂತುರುಗಳು ಭಗವಂತನ ಮೇಲೆ ಬೀಳದಂತೆ ತಡೆಯುವುದಕ್ಕಾಗಿ, ಅನಂತನುತನ್ನ ಸಾವಿರ ಹೆಡೆಗಳನ್ನು ವಿಸ್ತರಿಸಿ, ಭಗವಂತನಮೇಲೆ, ಸುತ್ತಲೂ, ಕೊಡೆಯಂತೆ ಕವಿದುಕೊಂಡಿರುತ್ತದೆ. ಹೆಡೆಹೆಡೆಯಲ್ಲೂ ಮೆರೆಯುವ ರತ್ನಗಳಿಂದ ಅಲಂಕೃತವಾಗಿ, ಸುಂದರವಾದ ಅಲಂಕೃತವಾದ ಮೇಲ್ಗಟ್ಟಿನ ಮಂಚದಲ್ಲಿ ಭಗವಂತನು ಯೋಗನಿದ್ದೆಯಲ್ಲಿರುವುದು\!



ಆೞ್ವಾರರು ಹೇಳುತ್ತಾರೆ: ಪಾಲ್ಗಡಲಲ್ಲಿ ಅಂದು ಪವಡಿಸಿ ಯೋಗ ನಿದ್ದೆಯಲ್ಲಿದ್ದ ಸರ್ವೇಶ್ವರನು ಇಂದು ದಾಸನಾದ ನನ್ನ ಮನಸ್ಸೆಂಬ ಹಾಸುಗೆಯಲ್ಲಿ ತಪ್ಪದೆ ಬಂದು ಪವಡಿಸಿದ್ದಾನೆ. ಇದೇ ವಿಶೇಷ\! 



ಪಾಲ್ಗಡಲಿಗೂ ಮನಸ್ಸಿಗೂ ಇರುವ ಸುಂದರವಾದ ರೂಪಕಾಲಂಕಾರ ಎಷ್ಟು ಸೊಗಸು\! 



೧೬.ವನ್ದುದೈತ್ತ ವೆಣ್ದಿರೈಹಳ್ ಶೆಮ್ಬವಳ ವೆಣ್ ಮುತ್ತಮ್,

ಅನ್ದಿವಿಳಕ್ಕೂ ಮಣಿವಿಳಕ್ಕಾಮ್ – ಎನ್ದೈ

ಒರುವಲ್ಲಿ ತ್ತಾಮರೈಯಾಳ್ ಒನ್ ಱಿಯ ಶೀರ್ ಮಾರ್ ಬನ್,

ತಿರುವಲ್ಲಿ ಕ್ಕೇಣಿಯಾನ್ ಶೆನ್ ಱು.



ವನ್ದು = \(ಮೇಲಿಂದ ಮೇಲೆ\) ಬಂದು, ಉದೈತ್ತ = ಅಪ್ಪಳಿಸುವ, ವೆಣ್ ಶಿರೈಹಳ್ = ಬಿಳಿಯ ಅಲೆಗಳ ತುಂತುರುಗಳು, ಶೆಮ್ ಪವಳಮ್ = ಕೆಂಪಾದ ಹವಳವಾಗಿಯೂ \(ಹವಳದಂತೆಯೂ\), ವೆಣ್ ಮುತ್ತಮ್ =ಬಿಳಿಯ ಮುತ್ತಾಗಿಯೂ \(ಬಿಳಿಯ ಮುತ್ತಿನಂತೆಯೂ\), ಅನ್ದಿವಿಳಕ್ಕೂಮ್ = ಸಂಜೆಯ ದೀಪವೂ, ಅಣಿ = ಸೊಬಗಿನ, ವಿಳಕ್ಕೂ ಆಮ್ = ಮಂಗಳದೀಪವಾಗುವುದು, ಒರು ಅಲ್ಲಿ ತಾಮರೈಯಾಳ್ = ಸುಂದರವಾದ ದಳಗಳುಳ್ಳ ಕೆಂದಾವರೆಯಲ್ಲಿ ಜನಿಸಿದವಳನ್ನು ಒನ್ ಱಿಯ = ಅದ್ವಿತೀಯವಾದ, ಶೀರ್ = ಶ್ರೇಷ್ಠವಾದ, ಮಾರ್ ಬನ್ = ಎದೆಯಲ್ಲಿ ಧರಿಸಿದವನೂ, ತಿರುವಲ್ಲಿಕ್ಕೇಣಿಯಾನ್ = ತಿರುವಲ್ಲಿಕ್ಕೇಣಿಯಲ್ಲಿ ನೆಲಸಿರುವವನೂ ಆದ, ಎನ್ದೈ = ನನ್ನ ತಂದೆಯು \(ನನ್ನ ಸ್ವಾಮಿಯು\), ಶೆನ್ ಱು = \(ಪಾಲ್ಗಡಲಿಂದ\) ಬಂದು \(ನನ್ನ ಮನಸ್ಸನ್ನು ಸೇರಿದರಿಂದ\) 



ಸುಂದರವಾದ ದಳಗಳುಳ್ಳ ಕೆಂದಾವರೆಯಲ್ಲಿ ಜನಿಸಿದವಳನ್ನು ಅದ್ವಿತೀಯ ಸುಂದರವೂ ಶ್ರೇಷ್ಠವೂ ಆದ ತನ್ನ ಎದೆಯಲ್ಲಿ ಧರಿಸಿರುವವನೂ, ತಿರುವಲ್ಲಿಕ್ಕೇಣಿಯಲ್ಲಿ ನೆಲಸಿರುವವನೂ ಆದ ನನ್ನ ತಂದೆಯು \(ನನ್ನ ಸ್ವಾಮಿಯು\) ಬಂದು \(ನನ್ನ ಮನಸ್ಸಿನಲ್ಲಿ ಪವಡಿಸಿದ್ದರಿಂದ\) \(ಮೇಲಿಂದಮೇಲೆ\) ಬಂದು ಅಪ್ಪಳಿಸುವ ಬಿಳಿಯ ಅಲೆಗಳ ತುಂತುರುಗಳು ಕೆಂಪಾದ ಹವಳಗಳಾಗಿಯೂ ಬಿಳಿಯ ಮುತ್ತುಗಳಾಗಿಯೂ ಬೆಳಗುವ ಸಂಜೆಯ ದೀಪವೂ ಸೊಬಗಿನ ಮಂಗಳದೀಪವಾಗುವುದು. 



ಭಗವಂತನು ಆೞ್ವಾರರ ಮನಸ್ಸಿನಲ್ಲಿ ಬಂದು ನೆಲೆಸಿದನೆಂಬುದು ಹಿಂದಿನ ಪಾಶುರದ ವಿಷಯ. ಆೞ್ವಾರರು ಹಿಂದೆ ಬಳಸಿದ ರೂಪಕವನ್ನೇ ಇಲ್ಲಿಯೂ ಮುಂದುವರಿಸಿದ್ದಾರೆ. ಆದರೆ ಸ್ವಲ್ಪ ಅಸ್ಪಷ್ಟವಾಗಿ, ಅಷ್ಟೆ. 



ಆೞ್ವಾರರು ಹೇಳುತ್ತಾರೆ: ಪಾಲ್ಗಡಲಲ್ಲಿ ಸಾವಿರಹೆಡೆಗಳ ಅನಂತನ ಮೇಲೆ ಪವಡಿಸಿರುವ ಭಗವಂತನಿಗೆ, ಕಡಲಲ್ಲಿ ಏಳುವ ಅಲೆಗಳು ಚಿಮ್ಮುವ ತುಂತುರುಗಳು ಕೆಂಪಾದ ಹವಳದಂತೆ, ಬಿಳಿಯ ಮುತ್ತುಗಳಂತೆ, ಬಗೆಬಗೆಯಾಗಿ ಕಂಗೊಳಿಸುತ್ತಾ, ಅಲಂಕಾರಪ್ರಾಯವಾಗಿವೆ. ನನ್ನ ಮನಸ್ಸಿನಲ್ಲಿ \(ಹೃದಯದಲ್ಲಿ\) ನೆಲೆಗೊಂಡಿರುವ ಸ್ವಾಮಿಗೆ ನಾನು ಸಂಜೆಯ ಕಾಲದಲ್ಲಿ ಹೊತ್ತಿಸುವ ಸಂಧ್ಯಾದೀಪವೇ ಮಂಗಳಕರವಾದ ಅಲಂಕಾರ. 



೧೭.ಶೆನ್ ಱನಾಳ್ ಶೆಲ್ಲಾದಶೆಙ್ಗಣ್ ಮಾಲೆಙ್ಗಳ್ ಮಾಲ್,

ಎನ್ ಱನಾಳೆನ್ನಾಳುಮ್ ನಾಳಾಹುಮ್, - ಎನ್ ಱುಮ್

ಇಱವಾದ ವೆನ್ದೈ ಯಿಣಿಅಯಡಿಕ್ಕೇಯಾಳಾಯ್,

ಮಱವಾದು ವಾಳ್ ತ್ತುಹ ವೆನ್ ವಾಯ್. 



ಶೆನ್ ಱ ನಾಳ್ = ಕಳೆದಕಾಲವೂ, ಶೆಲ್ಲಾದ = ಇನ್ನೂ ಮುಂದೆ ಬರಲಿರುವ ಕಾಲವೂ, ಶೆಮ್ ಕಣ್ ಮಾಲ್ =ಕೆಂದಾವರೆಯಂತೆ ಕಣ್ಣುಳ್ಳ ಸ್ವಾಮಿಯು, ಎಙ್ಗಳ್ ಮಾಲ್ = ನಮ್ಮ ಸ್ವಾಮಿ, ಎನ್ ಱನಾಳ್ = ಎಂದು ಅಭಿಮಾನಿಸುವ ಈಗಿನ ಕಾಲವೂ, ಎನ್ನಾಳುಮ್ = ಎಲ್ಲಾ ಕಾಲವೂ, ನಾಳ್ ಆಹುಮ್ = ಶುಭಕಾಲವೇ ಆಗುವುದು, ಎನ್ ಱುಮ್ = ಎಂದಿಗೂ, ಇಱವಾದ = ಮರಣವಿಲ್ಲದ, ಎನ್ದೈ = ನಮ್ಮಾ ಸ್ವಾಮಿಯ, ಇಣೈ ಅಡಿಕ್ಕೇ = ಎರಡು ತಿರುವಡಿಗಳಿಗೇ, ಆಳ್ ಆಯ್ ಅಡಿಕ್ಕೇ = ಎರಡು ತಿರುವಡಿಗಳಿಗೇ, ಆಳ್ ಆಯ್ = ಸೇವಕನಾಗಿ, ಮಱವಾದು = ಮರೆಯದಂತೆ, ವಾಱ್ತ್ತುಹ ಎನ್ ವಾಯ್ = ನನ್ನ ಬಾಯಿ \(ಸ್ವಾಮಿಯನ್ನು\) ಸ್ತುತಿಸಲಿ.



ಕೆಂದಾವರೆಯಂತೆ ಕಣ್ಣುಳ್ಳ ಸ್ವಾಮಿಯು ನಮ್ಮ ಸ್ವಾಮಿ ಎಂದು ಅಭಿಮಾನದಿಂದ ಹೇಳುವ ಹಿಂದೆ ಕಳೆದ ಕಾಲವೂ, ಮುಂದೆ ಬರುವ ಕಾಲವೂ, ಈಗಿನ ಕಾಲವು, ಶುಭಕಾಲವೇ ಆಗುವುದು. ಎಂದೆಂದಿಗೂ ಅಳಿವಿಲ್ಲದ ನಮ್ಮಾ ಸ್ವಾಮಿಯ ಎರಡು ತಿರುವಡಿಗಳಿಗೇ ದೇವಕನಾಗಿ ಮರೆಯದಂತೆ ನನ್ನ ಬಾಯಿ ಸ್ವಾಮಿಯನ್ನು ಸ್ತುತಿಸಲಿ. 



ಆೞ್ವಾರರು ಹೇಳುತ್ತಾರೆ: ಭಗವಂತನ ವಿಶ್ವಾಸದಿಂದ ನಮ್ಮ ಅಂತರಂಗದಲ್ಲಿ ನೆಲೆಸಿದ ಬಳಿಕ, ಆ ಸ್ವಾಮಿಯ ಬಗೆಗೆ ನಮಗೆ ಅಪಾರವಾದ ಅಭಿಮಾನ ಬೆಳೆಯಬೇಕು. ಅವನು ಶಾಶ್ವತನು, ಅಳಿವಿಲ್ಲದವನು. ಕಳೆದುಹೋದ ಕಾಲದಲ್ಲಾಗಲಿ, ಈಗ ನಡೆಯುತ್ತಿರುವ ಕಾಲದಲ್ಲಾಗಲಿ, ಮುಂದೆ ಬರುವ ಕಾಲದಲ್ಲಾಗಲಿ, ಎಂದರೆ, ಎಲ್ಲಾ ಕಾಲಗಳಲ್ಲೂ, ಕೆಂದಾವರೆಯಂತೆ ವಿಶಾಲವೂ ಆಕರ್ಷಕವೂ ಆದ ಕಣ್ಣುಗಳುಳ್ಳ ಸ್ವಾಮ್ಯನ್ನು ಅವನು “ನಮ್ಮ ಸ್ವಾಮಿಯೇ” ಎಂಬ ಅಭಿಮಾನವನ್ನು ಬೆಳೆಸಿಕೊಳ್ಳಬೇಕು. ಅವನ ಎರಡು ತಿರುವಡಿಗಳನ್ನು ಆಶ್ರಯಿಸಬೇಕು. ಅವುಗಳಿಗೆ ಕಿಂಕರನಾಗಿ ನಮ್ಮನ್ನು ಮಾಡಿಕೊಳ್ಳೆಂದು ಭಗವಂತನನ್ನು ಎಡೆಬಿಡದಂತೆ ಸ್ತುತಿಸುತ್ತಿರಬೇಕು. ಚೇತನನು ಉಜ್ಜೀವನಗೊಳ್ಳುವುದಕ್ಕೆ ಇದೇ ಮಾರ್ಗ. 



೧೮.ವಾಯ್ ಮೊೞಿನ್ದು ವಾಮನನಾಯ್ ಮಾವಲಿಪಾಲ್. ಮೂವಡಿಮಣ್

ನೀಯಳನ್ದು ಕೊಣ್ಡ ನೆಡುಮಾಲೇ, - ತಾವಿಯ ನಿನ್

ಎಂಜಾ ವಿಣೈಯಡಿಕ್ಕೇ ಯೋೞ್ ಪಿಱಪ್ಪು ಮಾಳಾಹಿ,

ಅಂಜಾ ದಿರುಕ್ಕ ವರುಳ್.



ವಾಮನನ್ ಆಯ್ = ವಾಮನನಾಗಿ \(ಅವತರಿಸಿ\), ಮಾವಲಿಪಾಲ್ = ಬಲಿಚಕ್ರವರ್ತಿಯಲ್ಲಿ, ವಾಯ್ ಮೊೞಿನ್ದು = ಆಕರ್ಷಕವಾಗಿ ಮಾತನಾಡಿ, ಮೂ ಅಡಿ ಮಣ್ = ಮೂರು ಹೆಜ್ಜೆಗಳ ನೆಲವನ್ನು, ನೀ = ನೀನು, ಅಳನ್ದುಕೊಣ್ಡ = ಅಳೆದುಕೊಂಡ, ನೆಡುಮಾಲೇ = ಸರ್ವೇಶ್ವರನೇ, ತಾವಿಯ = ವಿಸ್ತರಿಸಿದ, ನಿನ್ = ನಿನ್ನ, ಎಂಜಾ = ಕುಗ್ಗದಿರುವ, ಇಣೈ ಅಡಿಕ್ಕೇ\! = ಎರಡು ತಿರುವಡಿಗಳಿಯೋ, ಏೞ್ ಪಿಱಪ್ಪುಮ್ = ಏಳು ಜನ್ಮಗಳೂ, ಆಳ್ ಆಹಿ = \(ನಾನು\) ದಾಸನಾಗಿ, ಅಂಜಾದು ಇರುಕ್ಕ = ನಿರ್ಭಯವಾಗಿರುವಂತೆ, ಅರುಳ್ = ಕೃಪೆಮಾಡು. 



ವಾಮನನಾಗಿ \(ಅವತರಿಸಿ\) ಬಲಿಚಕ್ರವರ್ತಿಯಲ್ಲಿ ಆಕರ್ಷಕವಾಗಿ ಮಾತನಾಡಿ, ಮೂರು ಹೆಜ್ಜೆಗಳ ನೆಲವನ್ನು ಅಳೆದುಕೊಂಡ ಸರ್ವೇಶ್ವರನೇ, ನೀನು ವಿಸ್ತರಿಸಿದ ನಿನ್ನ ಕುಗ್ಗದ ಎರಡು ತಿರುವಡಿಗಳಿಗೇಯೋ ಏಳು ಜನ್ಮಗಳೂ \(ನಾನು\) ದಾಸನಾಗಿ ನಿರ್ಭಯವಾಗಿರುವಂತೆ ಕೃಪೆಮಾಡು. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ ಸರ್ವೇಶ್ವರ, ನೀನು ಮಹಾದ್ಭುತಕಾರಿ. ಅಷ್ಟೆ ಕೃಪಾಳುವೂ ಕೂಡ. ಬಲಿಚಕ್ರವರ್ತಿಯ ಬಳಿಗೆ ನೀನು ಬಂದದ್ದು ವಾಮನ ವಟುವಾಗಿ. ಅವನಲ್ಲಿ ಅತ್ಯಾಕರ್ಷಕವಾಗಿ ಮಾತನಾಡಿದೆ. ಅವನ ಮನಸ್ಸನ್ನೊಲಿಸಿದೆ. ಅವನಿಂದ ಮೂರು ಹೆಜ್ಜೆಗಳ ನೆಲವನ್ನು ದಾನವಾಗಿ ಪಡೆದುಕೊಂಡೆ. ಆ ಕೂಡಲೇ ದಿವ್ಯಾದ್ಭುತ ರೂಪವನ್ನು ಕಳೆದು ತ್ರಿವಿಕ್ರಮನಾದೆ. ಮೂರು ಹೆಜ್ಜೆಗಳ ನೆಲವನ್ನು ಅಳೆದುಕೊಳ್ಳುವ ನೆಪದಲ್ಲಿ ಬಲಿಚಕ್ರವರ್ತಿಯನ್ನು ಅನುಗ್ರಹಿಸಿದೆ. ವಿಸ್ತಾರಗೊಂಡ ಮತ್ತು ಕುಗ್ಗದ ಆ ನಿನ್ನ ತಿರುವಡಿಗಳನ್ನೇ ನಾನು ಏಳು ಜನ್ಮಗಳಲ್ಲೂ ದಾಸನಾಗಿ ಸೇವೆ ಮಾಡುವಂತೆ ನನಗೆ ನೀನು ಕೃಪೆಮಾಡಿ ಅನುಗ್ರಹಿಸು. 



೧೯. ಅರುಳಾದೊಳಿಯುಮೇ ಯಾಲಿಲೈಮೇಲ್. ಅನ್ ಱು

ತೆರುಳಾದ ಪಿಳ್ಳೈಯಾಯ್ ಶ್ಶೇರ್ ನ್ದಾನ್, - ಇರುಳಾದ

ಶಿನ್ದೈಯರಾಯ್ ಶ್ಶೇವಡಿಕ್ಕೇ ಶೆಮ್ಮಲರ್ ತೂಯ್ ಕ್ಕೈತೊಮಿದು

ಮುನ್ದೈಯರಾಯ್ ನೀಱ್ ಪಾರ್ ಕ್ಕೂ ಮುನ್. 



ಆಲ್ ಇಲೈ ಮೇಲ್ = ಆಲದ ಎಲೆಯ ಮೇಲೆ, ಅನ್ ಱು = ಅಂದು, ತೆರುಳಾದ = ಏನೂ ಅರಿಯದ, ಪಿಳ್ಳೈ ಆಯ್ = ಶಿಶುವಾಗಿ, ಶೇರ್ ನ್ದಾರ್ =ಪವಡಿಸಿದ ಸ್ವಾಮಿಯು, ಇರುಳಾದ = ಅಜ್ಞಾನವೆಂಬ ಕತ್ತಲೆ ಕವಿಯದ, ಶಿನ್ದೈಯರ್ ಆಯ್ = ಮನಸ್ಸುಳ್ಳವರಾಗಿ, ಶೇ ಅಡಿಕ್ಕೇ = ಕೋಮಲವಾದ ತಿರುವಡಿಗಳಿಗೇ, ಶೆಮ್ ಮಲರ್ = ಒಳ್ಳೆಯ ಹೂಗಳನ್ನು, ತೂಯ್ = ಅರ್ಪಿಸಿ \(ಎರಚಿ\), ಕೈ ತೊಮಿದು = ಕೈಮುಗಿದುಕೊಂಡು \(ಅಂಜಲಿ ಬದ್ಧರಾಗಿ\), ಮುದ್ದೈಯರ್ ಆಯ್ = ಮುಂಭಾಗದಲ್ಲಿ \(ಸಾಲುಗಟ್ಟಿ\), ಮುನ್ = ಮುಂದೆ, ನಿಱ್ ಪಾರ್ ಕ್ಕೂ = ನಿಲ್ಲುವವರಿಗೆ, ಅರುಳಾದು = ಕೃಪೆಮಾಡದೆ \(ಅನುಗ್ರಹಿಸದೆ\), ಒೞಿಯುಮೇ = ಸಾಧ್ಯವೇ? 



ಅಂದು, ಆಲದ ಎಲೆಯಮೇಲೆ ಏನೂ ಅರಿಯದ ಶಿಶುವಾಗಿ ಪವಡಿಸಿದ ಸ್ವಾಮಿಯು, ಅಜ್ಞಾನವೆಂಬ ಕತ್ತಲೆಕವಿಯದ ಮನಸ್ಸುಳ್ಳವರಾಗಿ, ಕೋಮಲವಾದ ತಿರುವಡಿಗಳಿಗೇ ಒಳ್ಳೆಯ ಹೂಗಳನ್ನು ಎರದಿ \(ಅರ್ಪಿಸಿ\), ಅಂಜಲಿಬದ್ಧರಾಗಿ ಸಾಲುಗಟ್ಟಿ ಮುಂದೆ ನಿಂತಿರುವವರಿಗೆ ಕೃಪೆ ಮಾಡದೆ ಇರುವುದು ಸಾಧ್ಯವೇ? 



ಮಹಾಪ್ರಳಯದ ಕಾಲದಲ್ಲಿ, ಭಗವಂತನು ತನ್ನ ಪ್ರಿಯವಾದ ಸೃಷ್ಟಿಯೆಲ್ಲ ನಾಶವಾಗಿ ಹೋಗುವುದಲ್ಲ ಎಂದು ಕರುಣಿಸಿ, ಅದಕ್ಕೆ ಅವಕಾಶ ಕೊಡದಂತೆ, ಇಡಿಯ ಬ್ರಹ್ಮಾಂಡವನ್ನೆಲ್ಲಾ ಒಮ್ಮೊಲೆ ಕಬಳಿಸಿ, ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು, ಬಳಿಕ, ಏನೂ ಅರಿಯದ ಹಸುಗೂಸಾಗಿ ಮಹಾಸಾಗರದಲ್ಲಿ ಆಲದೆಲೆಯ ಮೇಲೆ ಯೋಗ ನಿದ್ದೆಯಲ್ಲಿ ಬಹುದೀರ್ಘಕಾಲ ಪವಡಿಸಿರುತ್ತಾನೆ, ಇದು ಭಗವಂತನ ಕಾರುಣ್ಯವನ್ನು ರಕ್ಷಕತ್ವವನ್ನೂ ವ್ಯಕ್ತಪಡಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಏನೂ ಅರಿಯದ ಹಸುಳೆಯಂತೆ ಆಲದೆಲೆಯ ಮೇಲೆ ಪವಡಿಸಿರುವ ಭಗವಂತನು ಪರಿಪೂರ್ಣಜ್ಞಾನಮೂರ್ತಿಯೋ\! ಭಗವದ್ವಿಷಯದಲ್ಲಿ ಅಜ್ಞಾನವನ್ನು ತೊಲಗಿಸಿ, ಜ್ಞಾನವಂತರಾಗಿ ಬಾಳುವ ಭಕ್ತರು ಭಗವಂತನ ತಿರುವಡಿಗಳನ್ನೇ ಪಟ್ಟಾಗಿ ಆಶ್ರಯಿಸಿ, ಅವುಗಳನ್ನು ಒಳ್ಳೆಯ ಹೂಗಳಿಂದ ಪೂಜಿಸಿ, ಅಂಜಲಿಬದ್ಧರಾಗಿ ಸಾಲುಕಟ್ಟಿ ನಿಂತಿರುತ್ತಾರೆ. ಅಂಥ ಭಕ್ತರ ಬಗೆಗೆ ಭಗವಂತನಿಗೆ ಕನಿಕರ ಅಪಾರ. ತಪ್ಪದೆ ಅವರಿಗೆ ಕೃಪೆಮಾಡುತ್ತಾನೆ. ಅವನು ಕೃಪಾಸಾಗರನಲ್ಲವೇ? 



೨೦. ಮುನ್ನುಲಹ ಮುಣ್ಡುಮಿೞ್ ನ್ದಾಯ್ ಕ್ಕೂ, ಅವ್ವುಲಹ ಮೀರಡಿಯಾಲ್

ಪಿನ್ನಳನ್ದು ಕೋಡಲ್ ಪೆರಿದೊನ್ ಱೇ, - ಎನ್ನೇ

ತಿರುಮಾಲೇ ಶೆಙ್ಗಣೆಡಿಯಾನೇ, ಎಙ್ಗಳ್

ಪೆರುಮಾನೇ ನೀಯಿದನೈಪ್ಪೇಶು.



ಮುನ್ = ಹಿಂದೆ ಒಂದು ಕಾಲದಲ್ಲಿ, ಉಲಹಮ್ = ಎಲ್ಲಾ ಲೋಕಗಳನ್ನೂ, ಉಡ್ಣು = ಕಬಳಿಸಿ, ಉನಿಱ್ ನ್ದಾಯ್ ಕ್ಕೂ = ಹೊರಹಾಕಿದ ನಿನಗೆ, ಅವ್ವುಲಹಮ್ = ಆ ಲೋಕಗಳನ್ನು, ಪಿನ್ = ಅನಂತರ, ಅಳನ್ದುಕೋಡಲ್ = ಅಳೆದುಕೊಳ್ಳುವುದು, ಪೆರಿದು = ದೊಡ್ಡದು, ಒನ್ ಱೇ = ಒಂದೇ \(ಕೆಲಸವೇ\) ಎನ್ನೇ = ಇದೇನೋ ಆಶ್ಚರ್ಯವೇ, ತಿರುಮಾಲೇ = ಲಕ್ಷ್ಮೀನಾಥನೇ, ಶೆಮ್ ಕಣ್ = ಕೆಂದಾವರೆಯಂತೆ ಕಣ್ಣುಳ್ಳ, ನೆಡಿಯಾನೇ = ಸರ್ವೇಶ್ವರನೇ, ಎಙ್ಗಳ್ = ಪೆರುಮಾನೇ = ನಮ್ಮ ಸ್ವಾಮಿಯೋ, ನೀ ಇದನೈ = ನೀನು ಈ ವಿಷಯವನ್ನು, ಪೇಶು = ಹೇಳು. 



ಹಿಂದೆ ಒಂದು ಕಾಲದಲ್ಲಿ ಎಲ್ಲಾ ಲೋಕಗಳನ್ನೂ ಉಂಡು ಹೊರಕ್ಕೆ ಹಾಕಿದ ನಿನಗೆ ಆ ಲೋಕಗಳನ್ನು ಅನಂತರ ಅಳೆದುಕೊಳ್ಳುವುದು ದೊಡ್ಡದೊಂದು ಕೆಲಸವೇ? ಇದೇನೋ ಆಶ್ಚರ್ಯವೇ\! ಲಕ್ಷ್ಮೀನಾಥನೇ, ಕೆಂದಾವರೆಯಂತೆ ಕಣ್ಣುಳ್ಳ ಸರ್ವೇಶ್ವರನೇ, ನಮ್ಮ ಸ್ವಾಮಿಯೇ, ಈ ವಿಷಯವನ್ನು ನೀನು ಹೇಳು. 



ಈ ಪಾಶುರದಲ್ಲಿ ಭಗವಂತನು ಮಾಡಿ ತೋರಿಸಿದ ಎರಡು ಅದ್ಭುತ ಕಾರ್ಯಗಳಲ್ಲಿ ಅಸಂಬದ್ಧತೆಯ ಸಮಸ್ಯೆ ಕಂಡು ಬರುವುದರಿಂದ, ಅದಕ್ಕೆ ವಿವರಣೆ ಕೊಡೆಂದು ಆಳ್ವಾರರು ಭಗವಂತನನ್ನೇ ಪ್ರಶ್ನಿಸುತ್ತಿದ್ದಾರೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಹಿಂದೆ, ಪ್ರಳಯದ ಸಮಯ ಬಂದಾಗ, ನೀನು ಸೃಷ್ಟಿಸಿದ್ದ ಎಲ್ಲಾ ಲೋಕಗಳನ್ನೂ ನೀನು ನುಂಗಿ, ನಿನ್ನ ಹೊಟ್ಟೆಯಲ್ಲಿಟ್ಟುಕೊಂಡು ರಕ್ಷಿಸಿದೆ. ಮತ್ತೆ, ಕಾಲ ಒದಗಿ ಬಂದಾಗ, ಅವುಗಳನ್ನು ಹೊರಕ್ಕೆ ಹಾಕಿದೆ. ಆಮೇಲೆ, ವಾಮನನಾಗಿ ಅವತರಿಸಿ, ಬಲಿಚಕ್ರವರ್ತಿಯಿಂದ ನೀನು ಮೂರಡಿ ನೆಲವನ್ನು ದಾನವಾಗಿ ಪಡೆದ ಬಳಿಕ ಆ ಲೋಕಗಳನ್ನೆಲ್ಲಾ ಅಳೆದುಕೊಳ್ಳುವುದು ನಿನಗೆ ದೊಡ್ಡ ವಿಷಯವೆನಿಸಿತೇ? ಅದಕ್ಕಾಗಿ ನೀನು ತ್ರಿವಿಕ್ರಮನಾಗಿ ಬೆಳೆಯಬೇಕಾಯಿತೇ? ಇದೇಕೋ ನನಗೆ ಅರ್ಥವಾಗುವುದಿಲ್ಲ. ಈ ವಿಷಯವನ್ನು ನೀನೇ ನನಗೆ ವಿವರಿಸಿ ಹೇಳುವೆಯಾ? 



ಭಗವನಿಗಿಂತ ಲೋಕಗಳು ದೊಡ್ಡವೇ? ಲೋಕಗಳಿಗಿಂತ ಭಗವಂತ ದೊಡ್ಡವನೇ? ಭಾಗವಂತ ನಡೆಸಿದ ಕಾರ್ಯಗಳಿಂದ ಹುಟ್ಟಿದ್ದು ಈ ತೊಡಕು. ಇದನ್ನು ಬಿಡಿಸಲು ಭಗವಂತನೇ ಬೇಕೇನೋ? ಆಳ್ವಾರರಿಗೆ ಇದು ಬಿಡಿಸಲಾರ್‍ಅದ ಸಮಸ್ಯೆ ಅಲ್ಲವೇ? 



೨೧. ಪೇಶುವಾರ್ ಎವ್ವಳವು ಪೇಶುವಾರ್, ಅವ್ವಳವೇ

ವಾಶಮಲರ್ ತ್ತುೞಾಯ್ ಮಾಲೈಯಾನ್, - ತೇಶುಡೈಯ

ಶಕ್ಕರತ್ತಾನ್ ಶಙ್ಗಿನಾನ್ ಶಾರಙ್ಗತ್ತಾನ್, ಪೊಙ್ಗರವ

ವಕ್ಕರನೈ ಕೊನ್ ಱಾನ್ ವಡಿವು. 



ಪೇಶುವಾರ್ = ಹೇಳುವವರು \(ಮಾತನಾಡುವವರು\), ಎವ್ವಳವು = ಎಷ್ಟೆಷ್ಟು, ಪೇಶುವಾರ್ = ಮಾತನಾಡುತ್ತಾರೋ, ಅವ್ವಳವೇ = ಅಷ್ಟೇ, ವಾಶಮ್ ಮಲರ್ = ಪರಿಮಳ ತುಂಬಿದ ಹೂಗಳ, ಮತ್ತು ತುೞಾಯ್ = ತುಲಸಿಯ, ಮಾಲೈಯಾನ್ =ಮಾಲೆಯನ್ನು ಧರಿಸಿದವನು, ತೇಶು ಉಡೈಯ = ತೇಜಸ್ಸಿನಿಂದ ತುಂಬಿದ, ಶಕ್ಕರತ್ತಾನ್ = ಚಕ್ರಾಯುಧವನ್ನು ಧರಿಸಿದವನೂ, ಶಙ್ಗೆನಾನ್ = ಶಂಖವನ್ನು ಧರಿಸಿದವನೂ, ಶಾರ್ ಙ್ಗತ್ತಾನ್ = ಶಾರ್ಙ್ಗವೆಂಬ ಧನುಸ್ಸನ್ನು ಹಿಡಿದವನು, ಪೊಙ್ಗು = ಕೋಪದಿಂದ ಕುದಿಯುವ, ಅರವಮ್ = ಘರ್ಜನೆಯಿಂದ ಕೂಡಿದ, ವಕ್ಕರನೈ = ದಂತವಕ್ತ್ರನೆಂಬ ರಾಕ್ಷಸನನ್ನೂ, ಕೊನ್ ಱುನ್ = ಕೊಂದವನೂ ಆದ ಭಗವಂತನ, ವಡಿವು = ಸ್ವರೂಪ ಸ್ವಭಾವಗಳು. 



ಪರಿಮಳತುಂಬಿದ ಹೂಗಳ ಮತ್ತು ತುಲಸಿಯ ಮಾಲೆಯನ್ನು ಧರಿಸಿದವನೂ, ತೇಜಸ್ಸಿನಿಂದ ತುಂಬಿದ ಚಕ್ರಾಯುಧವನ್ನು ಧರಿಸಿದವನೂ, ಶಂಖವನ್ನು ಧರಿಸಿದವನೂ, ಶಾರ್ಙವೆಂಬ ಧನುಸ್ಸನ್ನು ಹಿಡಿದವನೂ, ಕೋಪದಿಂದ ಕುದಿಯುವ ಘರ್ಜನೆಯಿಂದ ಕೂಡಿದ ದಂತವಕ್ತ್ರನೆಂಬ ರಾಕ್ಷಸನನ್ನು ಕೊಂದವನೂ ಆದ ಭಗವಂತನ ಸ್ವರೂಪಸ್ವಭಾವಗಳನ್ನು ಕುರಿತು ಹೇಳುವವರು ಎಷ್ಟೆಷ್ಟು ಹೇಳುತ್ತಾರೋ ಅಷ್ಟಷ್ಟೇ. 



ಹಿಂದಿನ ಪಾಶುರದ ಸಮಸ್ಯೆಯನ್ನು ಆಳ್ವಾರರು ಇಲ್ಲಿ ಬಿಡಿಸಲು ಯತ್ನಿಸುತ್ತಿದ್ದಾರೆ. ಭಗವಂತನ ಹಿರಿಮೆ ಎಷ್ಟು ಅನಂತ ಎಷ್ಟು ಯುಗ ಎಂಬುದನ್ನು ಇಲ್ಲಿ ಸೂಚಿಸಲಾಗಿದೆ. 



ಭಗವಂತನ ಹಿರಿಮೆ ಎಷ್ಟು? ಅದನ್ನು ವರ್ಣಿಸಲು, ಇತರರಿಗೆ ತಿಳಿಯಹೇಳಲು ಸಾಧ್ಯವೇ? ದಿಟ, ಸ್ವಾಮಿಯ ಹಿರಿಮೆಯನ್ನು ಕುರಿತು ಅನೇಕರು ವಿವರಿಸಿ ಹೇಳಿದ್ದಾರೆ. ಆದರೆ, ಯಾರುಯಾರು ಎಷ್ಟೆಷ್ಟು ಮಟ್ಟಿಗೆ ವರ್ಣಿಸಿ ಹೇಳಿದ್ದಾರೋ ಅಷ್ಟಷ್ಟೇ ಅವರಿಗೆ ತಿಳಿದಿರತಕ್ಕದ್ದು. ಅವರವರ ತಿಳಿವಳಿಕೆಯ ಮಟ್ಟಕ್ಕೆ ತಕ್ಕಂತೆಯೇ ಅವರು ಮಾತನಾಡಬಲ್ಲರಷ್ಟೆ. ಆದರೆ, ಭಗವಂತನ ಸ್ವರೂಪ ಸ್ವಭಾವಗಳನ್ನು ಸಾವಿರ ಬಾಯಿಗಳುಳ್ಳ ಅನಂತನೂ ಸಹ ಹೇಳಿ ಮುಗಿಸಲಾರದಷ್ಟು ಅಪಾರ\!



“ಪೊಙ್ಗರವ ವಕ್ಕರನೈ ಕೊನ್ ಱಾನ್ – ಇದುಶ್ರೀಕೃಷ್ಣಾವತಾರದ ಒಂದು ಪ್ರಸಂಗ. ಶಿಶುಪಾ.ಅ ದಂತವಕ್ತ್ರ ಎಂಬುವರು ಕಂಸಾಸುರನ ಮಿಶ್ರಾದ ಬಲಿಷ್ಠ ರಾಕ್ಷಸರು. ರುಕ್ಮಿಣಿಯ ಮದುವೆಯ ಸಿದ್ಧತೆಗಳು ನಡೆಯುತ್ತಿದ್ದವು. ಅವಳ ಅಣ್ಣ ರುಕ್ಮನು ಅವಳನ್ನು ಶಿಶುಪಾಲನಿಗೆ ಕೊಟ್ಟು ಮದುವೆ ಮಾಡಬೇಕೆಂದಿದ್ದನು. ಮದುವೆಯ ದಿನವೂ ಬಂತು. ಅಂದು, ಪದ್ಧತಿಯಂತೆ ರುಕ್ಮಿಣಿಯು ದೇವಾಲಯದಲ್ಲಿ ಪೂಜೆ ಮಾಡಿ ಬರಬೇಕು ಎಂದು ದೇವಾಲಯಕ್ಕೆ ಹೋದಳು. ಮೊದಲೇ ಅವಳುಪ್ರಾರ್ಥಿಸಿಕೊಂಡಿದ್ದಂತೆ ಶ್ರೀಕೃಷ್ಣನು ಅಲ್ಲಿ ತನ್ನ ರಥದಲ್ಲಿ ಕಾದಿದ್ದನು. ಪೂಜೆ ಮುಗಿಸಿ ರುಕ್ಮಿಣಿ ಹೊರಕ್ಕೆ ಬಂದ ಕೂಡಲೇ, ಅವಳನ್ನು ರಥದಲ್ಲಿ ಕೂರಿಸಿಕೊಂಡು ಹೋಗಲು ಹವಣಿಸಿದಾಗ, ರುಕ್ಮನ ಕಡೆಯವರೂ ಕಂಸನ ಕಡೆಯವರೂ ಶ್ರೀಕೃಷ್ಣನ ಮೇಲೆ ಯುದ್ಧಕ್ಕೆ ತೊಡಗಿದರು. ಅವರೆಲ್ಲರನ್ನೂ ಒಬ್ಬನೇ ಎದುರಿಸಿ ನಿಂತು ಯುದ್ದಮಾಡಿ, ಸೋಲಿಸಿ, ಹಿಮ್ಮೆಟ್ಟಿಸಿದನು. ಹಾಗೆ ಸೋತು ಓಡಿ ಹೋದವನು ಶಿಶುಪಾಲ. ಅವನ ಮಿತ್ರ ದಂತವಕ್ತ್ರನು ಯುದ್ಧದಲ್ಲಿ ಸತ್ತನು. 



ಆಳ್ವಾರರು ಹೇಳುತ್ತಾರೆ:- ಭಗವಂತನು ಪರಿಮಳಭಾರಿತವಾದ ತುಲಸಿಯ ಮಾಲೆಯನ್ನು ಧರಿಸಿದ್ದಾನೆ. ಒಂದು ಕೈಯಲ್ಲಿ ಹೊಳೆಹೊಳೆಯುವ ಚಕ್ರಾಯುಧವನ್ನು ಹಿಡಿದಿದ್ದಾನೆ. ಮತ್ತೊಂದು ಕೈಯಲ್ಲಿ ದಿವ್ಯಶಂಖವಿದೆ. ಅಲ್ಲದೆ, ಶಾರ್ಙವೆಂಬ ಧನುಸ್ಸೂ ಇದೆ. ಎದುರಾಳಿಗಳು ಎಷ್ಟೇ ಬಲಿಷ್ಠರಾದರೂ ಅವರನ್ನು ಸದೆ ಬಡಿಯಬಲ್ಲ ಶಕ್ತನು. ಕೋಪದಿಂದ ಗರ್ಜಿಸುತ್ತಾ ಮುನ್ನುಗ್ಗಿ ಬಂದ ದಂತವಕ್ತ್ರನನ್ನು ಕೊಂದು ಹಾಕಿದನು. ಭಗವಂತನನ್ನು ಕುರಿತು, ಅವನ ಸ್ವರೂಪ ಸ್ವಭಾವಗಳನ್ನು ಕುರಿತು ಹೇಳುವವರು ಎಷ್ಟೆಷ್ಟು ರೀತಿಯಲ್ಲಿ ಹೇಳುತ್ತಾರೋ, ಅದು ಅವರು ತಿಳಿದಿರುವಷ್ಟು ಮಾತ್ರವೇ. ಅಷ್ಟಕ್ಕೇ ಭಗವಂತನ ವಿಶಿಷ್ಟಗುಣಗಳು ಮುಗಿದು ಹೋಗುವುವೆಂದಲ್ಲ. ಅವುಗಳಿಗೆ ಕೊನೆ ಮೊದಲುಂಟೇ? ಅನಂತ ಕಲ್ಯಾಣಗುಣ ಸ್ವಭಾವದವನಲ್ಲವೇ ಸ್ವಾಮಿ\! 



೨೨. ವಡಿವಾರ್ ಮುಡಿಕೋಟ್ಟಿ ವಾನವರ್ ಹಳ್, ನಾಳುಮ್

ಕಡಿಯಾರ್ ಮಲರ್ ತೂವಿ ಕಾಣುಮ್ – ಪಡಿಯಾನೈ,

ಶೆಮ್ಮೈಯಾ ಲುಳ್ಳುರುಹಿ ಶ್ಶೆವ್ವನೇ ನೆಂಜಮೇ,

ಮೆಯ್ ಮ್ಮೆಯೇ ಕಾಣ ವಿರುಮ್ಬು



ವಡಿವು = ಸೊಬಗು, ಆರ್ = ತುಂಬಿರುವ, ಮುಡಿ = ತಲೆ \(ಕಿರೀಟ\), ಕೋಟ್ಟಿ = ಬಗ್ಗಿಸಿದ, ವಾನವರ್ ಹಳ್ = ನಿತ್ಯಸೂರಿಗಳು, ನಾಳುಮ್ = ಅನುದಿನವೂ, ಕಡಿ ಆರ್ = ಪರಿಮಳ ತುಂಬಿರುವ, ಮಲರ್ = ಹೂಗಳನ್ನು, ತೂವಿ = ಎರಚಿ \(ಅರ್ಚಿಸಿ\), ಕಾಣುಮ್ = ದರ್ಶನ ಮಾಡುವ, ಪಡಿಯಾನೈ = ದಿವ್ಯರೂಪವುಳ್ಳವನನ್ನು \(ದಿವ್ಯಸುಂದರನನ್ನು\), ಶೆಮ್ಮೈಯಾಲ್ = ನೀತಿನಿಯಮಗಳಿಂದ \(ಯುಕ್ತವಾದ ಮಾರ್ಗದಿಂದ\), ಉಳ್ ಉರುಹಿ = ಕರಗಿ, ಶೆವ್ವನೇ = ಪಕ್ವವಾಗಿರುವ, ನೆಂಜಮೇ = ಮನಸ್ಸೇ, ಮೆಯ್ ಮ್ಮೊಯೇ = ನಿಜವಾಗಿಯೇ \(ವಾಸ್ತವವಾಗಿಯೇ\), ಕಾಣ = ನೋಡುವುದಕ್ಕೆ, ವಿರುಮ್ಬು = ಪ್ರಯತ್ನಿಸು. 



ನೀತಿ ನಿಯಮಗಳಿಂದ ಕರಗಿ ಪಕ್ವವಾಗಿರುವ ಮನಸ್ಸೇ, ಸೊಬಗು ತುಂಬಿದ ತಲೆ \(ಕಿರೀಟ\)ಗಳನ್ನು ಬಗ್ಗಿಸಿದ ನಿತ್ಯಸೂರಿಗಳು ಅನುದಿನವೂ ಪರಿಮಳ ತುಂಬಿದ ಹೂಗಳನ್ನು ಎರಚಿ \(ಅರ್ಚಿಸಿ\) ದರ್ಶನ ಮಾಡುವ ದಿವ್ಯಸುಂದರನನ್ನು ವಾಸ್ತವವಾಗಿಯೇ ನೋಡುವುದಕ್ಕೆ ಪ್ರಯತ್ನಿಸು. 



ಭಗವಂತನನ್ನು ಕುರಿತು ವಿವರಿಸುವವರು ಅವರವರ ತಿಳಿವಳಿಕೆಯ ಮಟ್ಟಕ್ಕೆ ತಕ್ಕಂತೆ ಮಾತ್ರವೇ ಹೇಳುವವರಲ್ಲವೇ? ಸ್ವಾಮಿಯ ಸ್ವರೂಪ ಸ್ವಭಾವಗಳನ್ನು ಪರಿಪೂರ್ಣವಾಗಿ ಹೇಳುವುದಕ್ಕೆ ಯಾರಿಂದಲೂ ಸಾಧ್ಯವಿಲ್ಲ- ಈ ವಿಷಯವನ್ನು ಆಳ್ವಾರರು ತಮ್ಮ ಹಿಂದಿನ ಪಾಶುರಗಳಲ್ಲಿ ವಿವರಿಸಿದ್ದಾರೆ. ಈಗ, ಅವರು ತಮ್ಮ ನುರಿತ ಮನಸ್ಸಿಗೆ ತಿಳಿವಳಿಕೆ ಕೊಡುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ನೀತಿ ನಿಯಮಗಳ ಕಟ್ಟುಪಾಡನ್ನು ಬಿಡದೆ ನಡೆಸುತ್ತಾ, ಭಗವಂತನಲ್ಲಿ ಭಕ್ತಿಮಾಡುವ ವಿಷಯದಲ್ಲಿ ನುರಿತು, ಕರಗಿ, ಹಣ್ಣಾಗಿರುವ ಮನಸ್ಸೇ, ಅವರಿವರು ಹೇಳುವ ರೀತಿಯಲ್ಲಿ ಭಗವಂತನನ್ನು ಕಂಡುಕೊಳ್ಳಲು ಯತ್ನಿಸಬೇಡ. ಪರಮಪದದ ಸುಖಾನಂದವನ್ನು ಸೂರೆಗೊಳ್ಳುತ್ತಿರುವ ನಿತ್ಯಸೂರಿಗಳೇ ತಮ್ಮ ಕಿರೀಟ ಧರಿಸಿದ ತಲೆಯನ್ನು ನಮ್ರತೆಯಿಂದ ಬಗ್ಗಿಸಿ, ಭಗವಂತನ ತಿರುವಡಿಗಳನ್ನೂ ಅನುದಿನವೂ ಪೂಜಿಸಿ, ಸ್ವಾಮಿಯ ದರ್ಶನ ಪಡೆಯುತ್ತಾರೆ. ನೀನೂ ಸಹ ಅಷ್ಟೇ ನಮ್ರತೆಯಿಂದ ಆ ದಿವ್ಯಸುಂದರ ಮೂರ್ತಿಯ ಭವ್ಯಸ್ವರೂಪವನ್ನು ಯಥಾರ್ಥವಾಗಿಯೇ, ವಾಸ್ತವರೀತಿಯಲ್ಲೇ, ಕಂಡುಕೊಳ್ಳಲು ಪ್ರಯತ್ನಿಸು. 



ಆಳ್ವಾರರು ಹೇಳಿದ ಮಾತುಗಳಲ್ಲಿ ಕಂಡು ಬರುವ ಅಂಶಗಳು:

೧\) ಇತರರು ಆಡುವ ಮಾತುಗಳನ್ನು ನಂಬಿ, ಹಾಗೆಯೇ ಊಹಿಸಿಕೊಂಡು, ಭಗವಂತನ ಸ್ವರೂಪಸ್ವಭಾವಗಳನ್ನು ತಿಳಿದುಕೊಳ್ಳುವುದಕ್ಕಿಂತ, ವ್ಯಕ್ತಿಯು ಸ್ವತಃ ಪ್ರಯತ್ನಪೂರ್ವಕವಾಗಿ ಸ್ವಾಮಿಯನ್ನು ಅರಿತುಕೊಳ್ಳಲು ಯತ್ನಿಸುವುದು ಒಳ್ಳೆಯದು.

೨\) ಹಾಗೆ ಸ್ವಪ್ರಯತ್ನ ನಡೆಸುವುದಕ್ಕೆ ಶಾಸ್ತ್ರೋಕ್ತವಾದ ನೀಶಿನಿಯು ಮಗಳನ್ನು ಬಿಡದೆ ಪಾಲಿಸಬೇಕು. ಋಜುಮಾರ್ಗದಲ್ಲಿ ನಡೆದುಕೊಳ್ಳಬೇಕು. ಜೀವನವನ್ನು ಪರಿಶುದ್ಧರಾಗಿ ಇಟ್ಟುಕೊಳ್ಳಬೇಕು. ಭಗವಂತನನ್ನು ಕಾಣಬೇಕೆಂಬ ಉತ್ಕಟವಾದ ಆಶೆಯನ್ನು ಮನದಲ್ಲಿ ತುಂಬಿಕೊಂಡು, ಅದನ್ನು ಭಕ್ತಿ ಅನುಭವಗಳಿಂದ ಪಕ್ವಗೊಳಿಸಬೇಕು. 



೨೩. ವಿರುಮ್ಬಿ ವಿಣ್ಮಣ್ಣಳನ್ದ ಅಂಜಿಱೈಯ ವಣ್ಡಾರ್, 

ಶುರುಮ್ಬು ತುಳೆಯಿಲ್ ಶೆನ್ಱಾದ, - ಅರುಮ್ಬುಮ್

ಪುನನ್ತುೞಾಯ್ ಮಾಲೈಯಾನ್ ಪೊನ್ನಙ್ಗೞ್ ಕೇ,

ಮನಸ್ತುೞಾಯ್ ಮಾಲಾಯ್ ವರುಮ್.



ಅಮ್ ಶಿಱೈಯ = ಸುಂದರವಾದ ರೆಕ್ಕೆಗಳುಳ್ಳ, ಶುರುಮ್ಬು = ದುಂಬಿಗಳು, ವಣ್ ತಾರ್ = ಸುಂದರವಾದ ಮಾಲೆಯ, ತಳೈಯಿಲ್ = ರಸರಂಧ್ರಗಳಲ್ಲಿ, ಶೆನ್ ಱು = ಹೋಗಿ \(ಪ್ರವೇಶಿಸಿ\), ಊದ = ಬಲಿಯಲು, ಅರುಮ್ಬುಮ್ = ಎಲೆ ಮೊಗ್ಗುಗಳು, \(ಬೆಳೆಯುವ\) ಪುನ ಮ್ = ಸೊಗಸಾದ, ತುೞಾಯ್ = ತುಲಸಿಯ, ಮಾಲೈಯಾನ್ = ಮಾಲೆಯನ್ನು ಧರಿಸಿದವನು, ವಿರುಮ್ಬಿ = ಆಶೆಪಟ್ಟು, ವಿಣ್ = ಮೇಲಣ ಲೋಕಗಳನ್ನೂ \(ಆಕಾಶವನ್ನೂ\), ಮಣ್ = ಭೂಲೋಕವನ್ನೂ \(ಭೂಮಿಯನ್ನೂ\), ಅಳನ್ದ = ಅಳೆದ ಪೊನ್ ಅಮ್ ಕೞಲ್ ಕೇ = ಚಿನ್ನದಂಥ ಸೊಬಗಿನ ತಿರುವಡಿಗಳಿಗೇ \(ತಿರುವಡಿಗಳ ವಿಷಯದಲ್ಲೇ\), ಮನಮ್ = ಮನಸ್ಸು, ತುಳಾಯ್ = \(ಚಿಂತಿಸಿ, ಹುಡುಕಾಡಿ\) ಭ್ರಾಂತಿಗೊಂಡು, ಮಾಲ್ ಆಯ್ = ಉನ್ಮತ್ತ ಸ್ಥಿತಿಯನ್ನು ಪಡೆದು, ವರುಮ್= ಇರುತ್ತದೆ \(ಬರುತ್ತದೆ\). 



ಸುಂದರವಾದ ರೆಕ್ಕೆಗಳುಳ್ಳ ದುಂಬಿಗಳು ಅಂದವಾದ ಮಾಲೆಯ ರಸರಂಧ್ರಗಳಲ್ಲಿ ಹೊಕ್ಕೂ ಬಲಿಯಲು, ಎಲೆ ಮೊಗ್ಗುಗಳು ಬೆಳೆಯುವ ಸೊಗಸಾದ ತುಲಸಿಯ ಹಾರವನ್ನು ಧರಿಸಿದವನು ಆಶೆಪಟ್ಟು ಆಕಾಶವನ್ನೂ ಭೂಮಿಯನ್ನೂ ಅಳೆದುಕೊಂಡ ಚಿನ್ನದಂಥ ಸೊಬಗಿನ ತಿರುವಡಿಗಳಿಗೇ ಮನಸ್ಸು ಮಾರುಹೋಗಿ ಉನ್ಮತ್ತಗೊಳ್ಳುತ್ತದೆ. 



ಭಗವಂತನಿಗಾಗಿ ಅರಸುವ ಮನಸ್ಸಿನ ಸ್ವಭಾವವನ್ನೂ, ಭಕ್ತಿಭಾವದ ರೀತಿಯನ್ನೂ ಇಲ್ಲಿ ಹೇಳಲಾಗಿದೆ. ಮನಸ್ಸಿಗೂ ದುಂಬಿಗೂ ಹೋಲಿಕೆಯಲ್ಲಿರುವ ವ್ಯತ್ಯಾಸವನ್ನು ಇಲ್ಲಿ ಕೊಡಲಾಗಿದೆ. 



ಎಲ್ಲಿ ಪರಿಮಳ ಬೀರುವುದೋ ಅಲ್ಲಿರುವ ರಸರಂಧ್ರಗಳಿಗಾಗಿ ಅರಸಿ ಕಂಡುಕೊಳ್ಳುವುದು ದುಂಬಿಯ ಸ್ವಭಾವ. ಭಗವಂತನು ಧರಿಸಿರುವ ಅಪರೂಪವಾದ ವನಮಾಲೆಯಾದರೂ ಸರಿಯೆ. ಅದರ ಕಂಪನ್ನು ಹಿಡಿದು, ಆರಿಸಿ, ಅದನ್ನು ಸೇರಿ, ಅಲ್ಲಿ ರಸಾಸ್ವಾದನೆ ಮಾಡಿಮದಿಸಿಹೋಗುತ್ತವೆ ದುಂಬಿಗಳು. ವನಮಾಲೆಯಾದರೋ ಬಾಡದೆ, ಮಧುವನ್ನು ಅದಕ್ಕೆ ಸತತವಾಗಿ ಊಡಿಸುತ್ತಲೇ ಬರುತ್ತದೆ. ಅದರಲ್ಲಿ ಹೊಸ ಚಿಗುರು ಮೊಗ್ಗುಗಳು ಒಡೆಯುತ್ತವೆ. ವನಮಾಲೆಯ ಹೊಸತು ಕಂದುವುದಿಲ್ಲ, ಕುಂದುವುದಿಲ್ಲ. ಇದು ವನಮಾಲೆಯ ವೈಶಿಷ್ಟ್ಯವೋ, ದುಂಬಿಯ ಅದೃಷ್ಟವೋ, ಇಲ್ಲವೇ ಭಗವಂತನ ಔದಾರ್ಯವೋ\! 



ದುಂಬಿಗಳ ಹಾಗೆಯೇ ಆಳ್ವಾರರ ಮನಸ್ಸೂ. ಭಗವಂತನ ಚಿನ್ನದಂಥ, ಸೊಬಗಿನ, ತಿರುವಡಿಗಳನ್ನೇ ಅರಸುತ್ತಿರುವುದು. ಆ ತಿರುವಡಿಗಳು ನಡೆಸಿದ ದಿವ್ಯಾದ್ಭುತ ಕಾರ್ಯಗಳನ್ನು, ಆಕಾಶವನ್ನೂ ಭೂಮಿಯನ್ನೂ ವ್ಯಾಪಿಸಿ, ಸಮಗ್ರವಾಗಿ ಅಳೆದುಕೊಂಡಂಥ ನಾನಾ ಕಾರ್ಯಗಳನ್ನು, ನೆನೆನೆನೆದು ಮಾರು ಹೋಗುತ್ತದೆ. ಪ್ರಾಪ್ತವಾಗದಆ ತಿರುವಡಿಗಳ ಬಗೆಗೆ ಚಿಂತಿಸುತ್ತಾ ಅದು ಉನ್ಮತ್ತ ಸ್ಥಿತಿಗೆ ಏರುತ್ತದೆ.



ಗುರಿಯನ್ನು ಮುಟ್ಟಿದ ದುಂಬಿಗಳು ಸುಖಾನಂದದಲ್ಲಿ ಓಲಾಡುತ್ತಾ ಮತ್ತವಾದರೆ, ಅದನ್ನು ಮಟ್ಟದ ಮನಸ್ಸಿಗೆ ವ್ಯಾಮೋಹವೂ ಉನ್ಮಾದವೂ ಪ್ರಾಪ್ತಿ ಅಷ್ಟೇ. 



ಆಳ್ವಾರರು ಹೇಳುತ್ತಾರೆ: ಸೊಗಸಾದ, ಪರಿಮಳ ಪೂರ್ಣವಾದ ತುಲಸಿಯ ಹಾರವನ್ನು ಧರಿಸಿದ ಭಗವಂತನ ದಿವ್ಯತಿರುವಡಿಗಳು ಭೂಮ್ಯಾಕಾಶಗಳನ್ನು ಅಳೆದುಕೊಂಡ ಮೊದಲಾದ ಅದ್ಭುತ ಪ್ರಸಂಗಗಳನ್ನೂ, ಅವುಗಳನ್ನು ಆಶ್ರಯಿಸಲೇಬೇಕೆಂಬ ಹಂಬಲವನ್ನೂ ಹಚ್ಚಿಕೊಂಡು ನನ್ನ ಮನಸ್ಸು ಉನ್ಮತ್ತಗೊಂಡಿದೆ. 



೨೪. ವರುಙ್ಗಾ ಲಿರುನಿಲನುಮ್ ಮಾಲ್ ವಿಶುಮ್ಬುಮ್ ಕಾಟ್ರುಮ್,

ನೆರುಙ್ಗು ತೀ ನೀರುರುವ ಮಾನಾನ್, - ಪೊರುನ್ದುಮ್,

ಶುಡರಾೞಿ ಯೊನ್ ಱುಡೈಯಾನ್ ಶೂೞ್ ಕವಿಲೇ, ನಾಳುಮ್

ತೊಡರಾೞಿ ನೆಂಜೇ ತೊಮಿದು.



ಇರು ನಿಲನು, = ವಿಸ್ತಾರವಾದ ಭೂಮಿಯೂ ಮಾಲ್ = ಎಲ್ಲೆಯಿಲ್ಲದ, ವಿಶುಮ್ಬುಮ್ = ಆಕಾಶವೂ \(ತೀಕ್ಷ್ಣವಾದ\) ಕಾಟ್ರುಮ್ = ವಾಯುವೂ, ನೆರುಙ್ಗು = ದಟ್ಟವಾದ ತೀ = ಅಗ್ನಿಯೂ, ನೀರ್ = ನೀರೂ, ಉರುವಮ್ = ರೂಪಗಳೂ, ಆನಾನ್ = ಆದವನೂ, ಪೊರುನ್ದುಮ್ = ಯುಕ್ತವಾದ, ಶುಡರ್ = ಪ್ರಜ್ವಲಿಸುವ, ಆೞಿ ಒನ್ ಱು = ಸಾಟಿಯಿಲ್ಲದ ಚಕ್ರಾಯುಧವನ್ನು, ಉಡೈಯಾನ್ = ಉಳ್ಳವನೂ, ಆದ ಸರ್ವೇಶ್ವರನ, ಶೂೞ್ = ಉತ್ಕೃಷ್ಟವಾದ \(ಆಯ್ದ\), ಕೞಲೇ = ತಿರುವಡಿಗಳನ್ನೇ, ವರುಙ್ಗಾಲ್ = ಮುಂದಕ್ಕೂ \(ಮುಂದಿರುವ ಕಾಲದಲ್ಲೂ\), ನಾಳುಮ್ = ಎಲ್ಲಕಾಲದಲ್ಲೂ, ಆೞಿ ನೆಂಜೇ = ಗಂಭೀರವಾದ ಮನಸ್ಸೇ, ತೊಮಿದು = ನಮಸ್ಕರಿಸಿ, ಪೂಜಿಸಿ, ತೊಡರ್ = ಆಶ್ರಯಿಸು. 



ವಿಸ್ತಾರವಾಡ ಭೂಮಿಯೂ, ಎಲ್ಲೆಯಿಲ್ಲದ ಗಗನವೂ, ವಾಯುವೂ, ದಟ್ಟವಾದ \(ತೀಕ್ಷ್ಣವಾಡ\) ಅಗ್ನಿಯೂ, ನೀರೂ, ರೂಪಗಳೂ, ಆದವನೂ ಯುಕ್ತವಾದ ರೀತಿಯಲ್ಲಿ ಪ್ರಜ್ವಲಿಸುವ ಸಾಟಿಯಿಲ್ಲದ ಚಕ್ರಾಯುಧವನ್ನುಳ್ಳವನೂ ಆದ ಸರ್ವೇಶ್ವರನ ಉತ್ಕೃಷ್ಟವಾಡ \(ಆಯ್ದ\) ತಿರುವಡಿಗಳನ್ನೇ ಮುಂದಿರುವ ಕಾಲದಲ್ಲೂ, ಎಲ್ಲ ಕಾಲದಲ್ಲೂ, ಗಂಭಿರವಾದ ಮನಸ್ಸೇ. ಎರಗಿ, ಪೂಜಿಸಿ, ಆಶ್ರಯಿಸು. 



ಆಳ್ವಾರರು ತಮ್ಮ ಉನ್ಮತ್ತಗೊಂಡ ಮನಸ್ಸಿಗೆ ತಿಳಿವಳಿಕೆ ಕೊಡುತ್ತಿದ್ದಾರೆ. 



ಆಳ್ವಾರರಿ ಹೇಳುತ್ತರೆ: ಗಂಭೀರವಾಡ ಮನಸ್ಸೇ, ಭೂಮಿ, ಆಕಾಶ, ಅಗ್ನಿ, ವಾಯು, ನೀರು ಎಂಬ ಪಂಚಭೂತಗಳೂ ಮತ್ತು ಅವುಗಳಿಂದ ಉಂಟಾದ ಎಲ್ಲಾ ರೂಪಗಳೂ ಭಗವಂತನೇ ಆಗಿದ್ದಾನೆ. \(ಅವುಗಳ ಅಂತರ್ಯಾಮಿಯೂ ಅವನೇ\). ಅವನಿಗೆ ತಕ್ಕ ಪ್ರಜ್ವಲಿಸುವ ಚಕ್ರಾಯುಧವನ್ನು ಅವನು ಧರಿಸಿದ್ದಾನೆ. ಅವನ ತಿರುವಡಿಗಳ ಆಶ್ರಯವೇ ಅತ್ಯುತ್ಕೃಷ್ಟವಾದದ್ದು. ನೀನು ಆ ತಿರುವಡಿಗಳಿಗೆ ನಿನ್ನ ಎಲ್ಲಾ ಕಾಲಗಳಲ್ಲೂ ಎರಗು. ಅವುಗಳನ್ನು ಪೂಜಿಸು. ಮತ್ತು ಅವುಗಳನ್ನೇ ದೃಢವಾಗಿ ಆಶ್ರಯಿಸು. 



೨೫. ತಿೞುದಾಲ್ ಪೞುದುಣ್ಡೇ ತೂ ನೀರುಲಹಮ್,

ತೂ = ಪರಿಶುದ್ಧವಾದ, ನೀರ್ = ನೀರಿನಿಂದ ಕೂಡಿದ \(ಸುತ್ತುವರಿದ\), ಉಲಹಮ್ = ಲೋಕಗಳನ್ನು, ಮುೞುದು= ಪೂರ್ತಿಯಾಗಿ, ಉಣ್ಡು = ಕಬಳಿಸಿ, ಮೊಯ್ = ಸೊಬಗಿನ, ಕುಲುಲಾಳ್ = ಕೂದಲಿನವಳಾದ, ಆಯ್ ಚ್ಚಿ = ಗೊಲ್ಲತಿಯ, ವಿೞುದು = ಬೆಣ್ನೆಯನ್ನು, ಉಣ್ಡ = ಮೆದ್ದ, ವಾಯಾನೈ = ಬಾಯುಳ್ಳವನನ್ನು, ಮಾಲ್ ವಿಡೈ = ಕೊಬ್ಬಿದ ಗೂಳಿಗಳು, ಏೞುಮ್ = ಏಳನ್ನೂ, ಶೆಟ್ರಾನೈ = ಕೊಂದವನನ್ನು, ವಾನವರ್ ಕ್ಕೂಮ್ = ದೇವತೆಗಳಿಗೂ, ಶೇಯಾನೈ = ನಿಲುಕದವನನ್ನೂ ನೆಂಜೇ = ಮನಸ್ಸೇ, ಶಿಱನ್ದು = ಉತ್ತಮವಾಗಿ \(ಆನಂದದಿಂದ\), ತೊಮಿದಾಲ್ = ಪೂಜಿಸುವುದರಿಂದ, ಪೞುದು ಉಣ್ಡೇ = ಕೆಟ್ಟದ್ದು ಉಂಟಾಗುವುದೇ? 



ಮನಸ್ಸೇ, ಪರಿಶುದ್ಧವಾದ ನೀರಿನಿಂದ ಕೂಡಿದ \(ಸುತ್ತುವರಿದ\) ಲೋಕಗಳನ್ನು ಪೂರ್ತಿಯಾಗಿ ಕಬಳಿಸಿ ಮತ್ತು ಸೊಬಗಿನ ಕೂದಲಿನವಳಾದ ಗೊಲ್ಲತಿಯ ಬೆಣ್ನೆಯನ್ನುಂಡ ಬಾಯುಳ್ಳವನನ್ನು, ಏಳು ಕೊಬ್ಬಿದ ಸೂಳಿಗಳನ್ನು ಕೊಂದವನನ್ನು, ದೇವತೆಗಳಿಗೂ ನಿಲುಕದವನನ್ನು ಉತ್ತಮವಾಗಿ \(ಆನಂದದಿಂದ\) ಪೂಜಿಸುವುದರಿಂದ ಕೆಟ್ಟದ್ದು ಉಂಟಾಗುವುದೇ? 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ ಭಗವಂತನ ಅದ್ಭುತವಾದ ರಕ್ಷಕತ್ವವೂ, ಅಸಾಧಾರಣವಾದ ಶಕ್ತಿ ಸಾಮರ್ಥ್ಯವೂ, ದೇವತೆಗಳಿಗೂ ಎಟುಕದಂಥ ಪರತ್ವವೂ, ಅವನ ಅಸಂಖ್ಯಾತ ಕಲ್ಯಾಣಗುಣಗಳಲ್ಲಿ ಕೆಲವು ನಿದರ್ಶನ ಮಾತ್ರ. ಪ್ರಳಯದ ಸಮಯ ಬಂದಾಗ ಲೋಕಗಳನ್ನೆಲ್ಲಾ ಉಂಡೆಯಾಗಿ ಕಬಳಿಸುವುದಕ್ಕೆ ಬಾಯಿ ಎಷ್ಟು ದೊಡ್ಡದಾಗಿರಬೇಕು\! ಆ ಲೋಕಗಳನ್ನು ತನ್ನ ಹೊಟ್ಟೆಯಲ್ಲಿ ಹಾಗೆಯೇ ಜೋಪಾನವಾಗಿಟ್ಟುಕೊಂಡಿರುವುದಕ್ಕೆ ಮತ್ತು ಅವುಗಳನ್ನು ಮತ್ತೆ ಸೃಷ್ಟಿಸಮಯದವರೆಗೆ ಕಾಪಾಡುವ ಸಾಮರ್ಥ್ಯ ಎಂಥಾದ್ದಿರಬೇಕು\! ನಂದಗೋಕುಲದಲ್ಲಿ ಶ್ರೀಕೃಷ್ಣನಾಗಿ ಅವತರಿಸಿ, ಬಾಲಕನಾಗಿಯೇ ಗೊಲ್ಲತಿಯ ಒಡತಿಯಾದ ಯಶೋದೆ ಶೇಖರಿಸಿ ಇಟ್ಟಿದ್ದ ಬೆಣ್ಣೆಯನ್ನೆಲ್ಲ ಮೆದ್ದುನುಂಗಿದವನಲ್ಲ\! ಏನಾಶ್ಚರ್ಯ\! ಅನಂತರ, ಸತ್ಯೆ ಎಂಬ ಸುಂದರಿಗಾಗಿ \(ನಪ್ಪಿನ್ನೈದೇವಿ\), ಫಣವಾಗಿ ಬೆಳೆಸಿದ್ದ ಏಳು ಕೊಬ್ಬಿದ ಗೂಳಿಗಳನ್ನೂ ಶ್ರೀಕೃಷ್ಣನೊಬ್ಬನೇ ಎದುರಿಸಿ ಪಳಗಿಸಿದ \(ಕೊಂದ\) ದಿಟ್ಟತನ ಎಂಥಾದ್ದಿರಬೇಕು\! ದೇವತೆಗಳಿಗೂ ಸುಲಭವಾಗಿ ಎಟುಕದ ಪರತ್ವ ಎಂಥ ಶ್ರೇಷ್ಠವಾದದ್ದು\! ಮನಸ್ಸೇ, ಇಂಥ ಅಪರೂಪ ಗುಣಸಾಮರ್ಥ್ಯಗಳುಳ್ಳ ಭಗವಂತನನ್ನು ಪೂಜಿಸುವುದರಿಂದ ಎಂದೆಂದಿಗೂ ಕೆಡುಕಾಗುವುದಿಲ್ಲ. ನಿನಗೆ ಶ್ರೇಯಸ್ಸೇ ಉಂಟಾಗುವುದು. 



೨೬. ಶಿಱನ್ದವೆನ್ ಶಿನ್ದೈಯುಮ್ ಶೆಙ್ಗಣರವುಮ್,

ನಿಱೈನ್ದ ಶೀರ್ ನೀಳ್ ಹಚ್ಚಿಯುಳ್ಳುಮ್, - ಉಱೈನ್ದದು ಪುಮ್

ವೇಙ್ಗಡಮುಮ್ ವೆಹ್ ಕಾವುಮ್ ವೇಳುಕ್ಕೈ ಪಾಡಿಯುಮೇ,

ತಾಙ್ಗಡವಾರ್ ಕಕಣ್ಡುಯಾರ್. 



ಶಿಱನ್ದ = ಗಾಢವಾದ, ಎನ್ = ನನ್ನ, ಶಿನ್ದೈಯುಮ್ = ಚಿಂತನೆಯಲ್ಲೂ \(ಮನಸ್ಸಿನಲ್ಲೂ\), ಶೆಮ್ ಕಣ್ ಅರವುಮ್ = ಕೆಂಪುಕಣ್ಣುಳ್ಳ ಅನಂತನಲ್ಲೂ, ನಿಱೈನ್ದ ಶೀರ್ = ತುಂಬಿದ ಸೊಬಗಿನ, ನೀಳ್ = ಉನ್ನತವಾದ, ಕಚ್ಚಿಯುಳ್ಳುಮ್ = ಕಾಂಚೀಪುರದಲ್ಲಿಯೂ, ಉಱೈನ್ದಡುವುಮ್ = ನೆಲಸಿರುವುದು, ವೇಙ್ಗಡಮುಮ್ = ತಿರುವೆಂಕಟಗಿರಿಯಲ್ಲೂ, ವೆಹ್ ಕಾವುಮ್ = ತಿರುವೆಹ್ ಕಾ ಎಂಬ ಕ್ಷೇತ್ರದಲ್ಲಿಯೂ, ವೇಳುಕ್ಕೈಪಾಡಿಯುಮೇ = ತಿರುವೇಳುಕ್ಕೈ ಕ್ಷೇತ್ರದಲ್ಲೂ, ತಾಮ್ = ತಾವಾಗಿ, ಕಡವಾರ್ = ನಲಸಿದ್ದಾರೆ, ತಣ್ = ತಂಪಾದ, ತುೞಾಯುರ್ =ತುಲಸಿಯ ಮಾಲೆಯನ್ನು ಧರಿಸಿರುವವರು \(ಭಗವಂತನು\) 



ತಂಪಾದ ತುಲಸಿಯ ಮಾಲೆಯನ್ನು ಧರಿಸಿರುವ ಭಗವಂತನು ಗಾಢವಾದ ನನ್ನ ಚಿಂತನೆಯಲ್ಲಿಯೂ \(ಮನಸ್ಸಿನಲ್ಲೂ\) ಕೆಂಪುಕಣ್ಣುಳ್ಳ \(ಕೆಂಗಣ್ಣನಾದ\) ಅನಂತನಲ್ಲೂ, ಸೊಬಗುತುಂಬಿದ ಉನ್ನತವಾದ ಕಾಂಚೀಪುರದಲ್ಲೂ, ತಿರುವೆಂಕಟಗಿರಿಯಲ್ಲೂ, ತಿರುವೆಹ್ ಕಾ ಕ್ಷೇತ್ರದಲ್ಲೂ, ತಿರುವೇಳುಕ್ಕೈ ಕ್ಷೇತ್ರದಲ್ಲೂ ತಾನಾಗಿ \(ಆಶಿಸಿ\) ನೆಲಸಿದ್ದಾನೆ.



ಆಳ್ವಾರರು ಹೇಳುತ್ತಾರೆ. ಸುಪ್ರಸಿದ್ಧವಾದ ಪವಿತ್ರ ಕ್ಷೇತ್ರಗಳಲ್ಲಿ ನೆಲಸಿರುವ ತಂಪಾದ ತುಲಸಿಯ ಹಾರವನ್ನು ಧರಿಸಿರುವ ಸ್ವಾಮಿಯೇ, ಕೆಂಗಣ್ಣನಾದ ಅನಂತನಮೇಲೂ, ನನ್ನ ಚಿಂತನೆಯಲ್ಲೂ ನೆಲಸಿದ್ದಾನೆ. 



೨೭. ಆರೇ ತುಯರುೞನ್ದಾರ್ ತುನ್ಬುಟ್ರಾರಾಣ್ ಡೈಯಾರ್,

ಕಾರೇ ಮಲಿನ್ದ ಕರುಙ್ಗಡಲೈ, - ನೇರೇ

ಕಡೈನ್ದಾನೈ ಕ್ಕಾರಣನೈ, ನೀರಣೈಮೇಲ್ ಪಳ್ಳಿ

ಅಡೈನ್ದಾನೈ ನಾಲು ಮಡೈನ್ದು. 



ಆರೇ = ಯಾರೇ ಆಗಲಿ, ತುಯರ್ ಉೞನ್ದಾರ್ = ದುಃಖವನ್ನುಳ್ಳವರು, ಶುನ್ಬಮ್ ಉಟ್ರಾರ್ = ಸಂಕಟವನ್ನು ನಂಟು ಮಾಡಿಕೊಂಡವರು, ಆಣ್ಡೈಯಾರ್ = ಎಲ್ಲಿದ್ದಾರೆ, ಕಾರೇ = ಕಾರ್ಮುಗಿಲುಗಳೇ, ಮಲಿನ್ದ = ತುಂಬಿಕೊಂಡಿರುವ, ಕರುಕಡಲೈ = ಕಪ್ಪನೆಯ ಕಡಲನ್ನು, ನೇರೇ = ಪ್ರತ್ಯಕ್ಷವಾಗಿಯೇ, ಕಡೈನ್ದಾನೈ = ಕಡೆದವನನ್ನು, ಕಾರಣನೈ = ಜಗತ್ಕಾರಣನನ್ನು \(ಆದಿಕಾರಣನನ್ನು\), ನೀರ್ = ನೀರಿನ \(ಪಾಲ್ಗಡಲಿನ\), ಅಣೈ = ಶೇಷಶಯನದ, ಮೇಲ್ = ಮೇಲೆ, ಪಳ್ಳಿ ಅಡೈನ್ದಾನೈ = ಪವಡಿಸಿರುವನನ್ನು, ನಾಳುಮ್ = ಸದಾಕಾಲವೂ, ಅಡೈನ್ದು = ಆಶ್ರಯಿಸಿ.



ಕಾರ್ಮುಗಿಲುಗಳು ತುಂಬಿಕೊಂಡಿರುವ ಕಪ್ಪನೆಯ ಕಡಲನ್ನು ತಾನೇ ನಿಂತು \(ಪ್ರತ್ಯಕ್ಷವಾಗಿ\) ಕಡೆದವನನ್ನು, ಜಗದಾದಿಕಾರಣನನ್ನು, ಪಾಲ್ಗಡಲ ಮೇಲೆ ಶೇಷಶಯನದಲ್ಲಿ ಪವಡಿಸಿರುವವನನ್ನು ಸದಾಕಾಲವೂ ಆಶ್ರಯಿಸಿದ ಯಾರೇ ಆಗಲಿ ದುಃಖವನ್ನುಳ್ಳವರು, ಸಂಕಟವನ್ನು ನಂಟುಮಾಡಿಕೊಂಡವರು ಎಲ್ಲಿದ್ದಾರೆ? 



ಆಳ್ವಾರರು ಹೇಳುತ್ತಾರೆ. ಯಾರು ಭಗವಂತನನ್ನು ಎಡೆಬಿಡದೆ ಆಶ್ರಯಿಸಿರುತ್ತಾರೋ ಅವರಿಗೆ ದುಃಖವೂ ಇಲ್ಲ, ಸಂಕಟವೂ ಇಲ್ಲ.



೨೮. ಅಡೈನ್ದದರವಣೈ ಮೇಲ್ ಐವರ್ ಕ್ಕಾಯ್, ಅನ್ ಱು

ಮಿಡೈನ್ದದುಪಾರದ ವೆಮ್ ಬೋರ್, - ಉಡೈನ್ದದುವುಮ್

ಆಯ್ ಚ್ಚಿಯಾಲ್ ಮತ್ತುಕ್ಕೇ ಅಮ್ಮನೇ\! ವಾಳೆಯಿಟೃ,

ಪೇಯ್ ಚ್ಚಿ ಪಾಲುಣ್ದ ಪಿರಾನ್.



ಅಡೈನ್ದದು = ಪವಡಿಸಿರುವುದು, ಅರವು ಅಣೈ ಮೇಲ್ = ಶೇಷ ಶಯನದ ಮೇಲೆ, ಐವರ್ ಕ್ಕೂ = ಐವರಿಗೆ \(ಪಾಂಡವರಿಗೆ\), ಆಯ್ = ಸಹಾಯಕನಾಗಿ, ಅನ್ ಱು = ಅಂದು, ಮಿಡೈನ್ದದು = ಒಟ್ಟು ಗೂಡಿದ್ದು, ಪಾರದ = ಭಾರತದ, ವೆಮ್ ಪೋರ್ = ಭಯಂಕರವಾದ ಯುದ್ಧವನ್ನು, ಉಡೈನ್ದದುವುಮ್ = ಅಂಜಿ ನಿಂತದ್ದು, ಆಯ್ ಚ್ಚಿಯಾಲ್ =ಗೊಲ್ಲತಿಯ, ಮತ್ತುಕ್ಕೇ = ಕಡುಗೋಲಿಗೇಯೇ, ಅಮ್ಮಾನೇ = ಅಬ್ಬಬ್ಬ, ವಾಳ್ ಎಯಿಟ್ರು = ಕತ್ತಿಯಂತೆ ಹರಿತವಾದ ಹಲ್ಲುಗಳ, ಪೇಯ್ ಚ್ಚಿ = ರಾಕ್ಷಸಿಯ, ಪಾಲ್ ಉಣ್ಡ = ಹಾಲನ್ನುಂಡ, ಪಿರಾನ್ = ಸ್ವಾಮಿಯು.



ಅಬ್ಬಬ್ಬ, ಕತ್ತಿಯಂತೆ ಹರಿತವಾದ ಹಲ್ಲುಗಳುಳ್ಳ ರಾಕ್ಷಸಿಯ ಹಾಲನ್ನುಂಡ ಸ್ವಾಮಿಯು ಪವಡಿಸಿರುವುದು ಹಾವಿನ ಹಾಸುಗೆಯ ಮೇಲೆ. ಅಂದು ಪಾಂಡವರಿಗೆ ಸಹಾಯಕನಾಗಿ ಒಟ್ಟುಗೂಡಿಸಿದ್ದು ಭಯಂಕರರಾದ ಭಾರತಯುದ್ಧವನ್ನು. ಅಂಜಿ ನಿಂತದ್ದು ಗೊಲ್ಲತಿಯ ಕಡಗೋಲಿಗೆ. 



“ವಾಳೆಯಿಟ್ರು ಪೇಯ್ ಚ್ಚಿ ಪಾಲುಣ್ಡ” – ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದಾಗ, ಅವನನ್ನು ಕೊಲ್ಲಿಸಲು ಅವನ ಸೋದರಮಾವನಾದ ಕಂಸನು ನಾನಾಪ್ರಯತ್ನಗಳನ್ನು ನಡೆಸಿದನು. ಅವುಗಳಲ್ಲಿ ಪೂತನಿಯ ಪ್ರಯತ್ನ ಮೊದಲನೆಯದು. ಕಂಸನಿಂದ ಪ್ರೇರಿತಳಾದ ಪೂತನಿ, ಯಶೋದೆಯಂತೆ ಮಾರುವೇಷದಿಂದ, ಶಿಶುವಾದ ಕೃಷ್ಣವನ್ನೆತ್ತಿಕೊಂಡು, ತನ್ನ ವಿಷದ ಎದೆ ಹಾಲನ್ನು ಅವನಿಗೆ ಉಡಿಸಿದಳು. ಕೃಷ್ಣನು ಅದನ್ನು ಆದರದಿಂದ ಕುಡಿಯುವ ನೆಪದಲ್ಲಿ ಪೂತನಿಯ ಪ್ರಾಣವನ್ನೇ ಹೀರಿ ಅವಳನ್ನು ಕೊಂದನು. 



“ಅಡೈನ್ದದರವಣೈ ಮೇಲ್” – ಭಗವಂತನು ದೊಡ್ಡದೊಡ್ಡ ಅಲೆಗಳಿಂದ ಕದಡಿದ ಪಾಲ್ಗಡಲಲ್ಲಿ ಹಾವಿನ ಹಾಸುಗೆಯ ಮೇಲೆ ಪವಡಿಸಿ, ನಿರ್ಲಿಪ್ತತೆಯಿಂದ, ಯೋಗನಿದ್ದೆಯಲ್ಲಿರುವುದು.



“ಅನ್ ಱು ಮಿಡೈನ್ದದು ಪಾರದ ವೆಮ್ ಬೋರ್” – ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ, ಪಾಂಡವರ ಪಕ್ಷವನ್ನು ವಹಿಸಿ ಕೌರವರೊಡನೆ ಸಂಧಿಮಾಡಿಕೊಡಿಸುವುದಕ್ಕಾಗಿ, ಪ್ರಯತ್ನಿಸಿ, ವಿಫಲಗೊಂಡದ್ದರಿಂದ, ಮಹಾಭಾರತಯುದ್ಧದಲ್ಲಿ ಅವರನ್ನು ತೊಡಗಿಸಿಬಿಟ್ಟನು. 



“ಉಡೈನ್ದವುಮ್ ಆಯ್ ಚ್ಚಿಯಾಲ್ ಮತ್ತುಕ್ಕೇ” – ನಂದಗೋಕುಲದಲ್ಲಿ ಶ್ರೀಕೃಷ್ಣನ ತುಂಟತನವನ್ನು ಸಹಿಸಲಾರದೆ, ತಾಯಿ ಯಶೋದೆ ಅವನನ್ನು ಶಿಕ್ಷಿಸುವುದಕ್ಕಾಗಿ, ಕಡಗೋಲನ್ನೆತ್ತಿಕೊಂಡಾಗ, ಕೃಷ್ಣನು ಅಂಜಿದವನಂತೆ ನಡುಗುತ್ತಾ ತಾಯಿಯ ಮುಂದೆ ನಿಂತದ್ದು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಎಳೆಯ ಮಗುವಾಗಿ ರಾಕ್ಷಸಿಯ ವಿಷದ ಹಾಲನ್ನು ಆಶೆಯಿಂದ ಉಂಡದ್ದು, ಪಾಲ್ಗಡಲಲ್ಲಿ ಹಾವಿನ ಹಾಸುಗೆಯಲ್ಲಿ ಪವಡಿಸಿ ಯೋಗನಿದ್ದೆಯಲ್ಲಿ ನಿರ್ಲಿಪ್ತನಾಗಿದ್ದು, ತಾಯಿಯ ಕಡೆಗೋಲಿಗೆ ಅಂಜಿ ನಡುಗುತ್ತ ನಿಂತದ್ದು, ಮತ್ತು ಪಾಂಡವರ ಪಕ್ಷವಹಿಸಿ, ಪಾಂಡವ ಕೌರವರನ್ನು ಮಹಾಭಾರತ ಯುದ್ಧದಲ್ಲಿ ಅವರನ್ನು ಒಟ್ಟಾಗಿ ತೊಡಗಿಸಿದ್ದು – ಅಬ್ಬಬ್ಬ, ಭಗವಂತನದು ಏನದ್ಭುತ\!



೨೯. ಪೇಯ್ ಚ್ಚಿ ಪಾಲುಣ್ಡ ಪೆರುಮಾನೈ ಪೇರ್ ನ್ದೆಡುತ್ತು,

ಆಯ್ ಚ್ಚಿ ಮುಲೈ ಕೊಡುತ್ತಾಳ್ ಅಂಜಾದೇ, - ವಾಯ್ ತ್ತ

ಇರುಳಾರ್ ತಿರುಮೇನಿ ಯಿನ್ಬವಳಸ್ಶೆವ್ವಾಯ್,

ತೆರುಳಾ ಮೊೞಿಯಾನೈ ಶ್ಶೇರ್ ನ್ದು.



ಪೇಯ್ ಚ್ಚಿ = ರಾಕ್ಷಸಿಯ, ಪಾಲ್ ಉಣ್ಡ = ಹಾಲನ್ನುಂಡ, ಪೆರುಮಾನೈ = ಸರ್ವೇಶ್ವರನನ್ನು, ವಾಯ್ ತ್ತ = ತುಂಬಿ ಬಂದ, ಇರುಳ್ = ಕತ್ತಲೆಯಂತೆ, ಆರ್ = ಸುಂದರವಾದ, ತಿರುಮೇನಿ= ರೂಪವುಳ್ಳವನನ್ನು, ಇನ್ = ಸೊಬಗಿನ, ಪವಳಮ್ = ಹವಳದಂತೆ, ಶೆವ್ವಾಯ್ = ಕೆಂದುಟಿಯನ್ನು, ತೆರುಳಾ = ಅಸ್ಪಷ್ಟವಾದ, ಮೊೞಿಯಾನೈ = ಮಾತಿನವನೂ ಆದ \(ಪೆರುಮಾನೈ\), ಆಯ್ ಚ್ಚಿ = ಗೊಲ್ಲತಿಯು, ಶೇರ್ ನ್ದು = \(ಹತ್ತಿರ ಹೋಗಿ\) ಸಮೀಪಿಸಿ, ಪೇರ್ ನ್ದು ಎಡುತ್ತು = ಬಾಚಿ ಎತ್ತಿಕೊಂಡು, ಅಂಜಾದೇ = ಅಂಜದೆ, ಮುಲೈ ಕೊಡುತ್ತಾಳ್ = ಮೊಲೆಯೂಡಿಸಿದಳು. 



ರಾಕ್ಷಸಿಯ ಹಾಲುಂಡ ಸರ್ವೇಶ್ವರನನ್ನು, ತುಂಬಿ ಬಂದ ಕತ್ತಲೆಯಂತೆ ಸುಂದರವಾದ ರೂಪವುಳ್ಳವನನ್ನು, ಸೊಗಸಾದ ಹವಳದಂತೆ ಕೆಂದುಟಿಯುಳ್ಳವನನ್ನು, ಅಸ್ಪಷ್ಟವಾಗಿ ಮಾತನಾಡುವವನನ್ನು, ಗೊಲ್ಲತಿಯು \(ಯಶೋದೆಯು\) ಸಮೀಪಿಸಿ, ಬಾಚಿ ಎತ್ತಿಕೊಂಡು, ಅಂಜದೆ ಮೊಲೆಯೂಡಿಸಿದಳು. 



ರಾಕ್ಷಸಿಯ ಸಂಹಾರದ ಬಳಿಕ, ಮಗುವನ್ನು ಕಂಡ ತಾಯಿಯ ತುಂಬಿ ಬಂದ ವಾತ್ಸಲ್ಯವನ್ನು ವಿವರಿಸುವ ಪಾಶುರವಿದು. 



ಯಶೋದೆಗೆ ತಿಳಿಯದಂತೆ, ಅವಳಿಲ್ಲದ ವೇಳೆಯಲ್ಲಿ, ಅವಳಂತೆಯೋ ಮಾರುವೇಷದಿಂದ ಬಂದವಳು ಪೂತನಿ. ತನ್ನ ವಿಷದ ಮೊಲೆಯನ್ನು ಎಳೆಯು ಕಂದನಾದ ಶ್ರೀಕೃಷ್ಣನಿಗೆ ಉಡಿಸಿದಳು. ಅದರ ಫಲವಾಗಿ ಅವಳೇ ಸತ್ತುಬಿದ್ದಳಷ್ಟೆ. ಕತ್ತಕ್ಕನೆ ಯಶೋದೆ ಬಂದಳು. ಸತ್ತು ಬಿದ್ದಿರುವ ರಾಕ್ಷಸಿಯ ಮಗ್ಗುಲಲ್ಲಿ ಏನೂ ಅರಿಯದ ಕೂಸಾಗಿಯೇ ಕೃಷ್ಣನು ತನ್ನ ಕೈಕಾಲುಗಳನ್ನಾಡಿಸುತ್ತಾ ಮಲಗಿರುವುದನ್ನು ಕಂಡಳು. ಬೇಗ ಮಗುವಿನ ಸಮೀಪಕ್ಕೆ ಹೋದಳು. ಅವನನ್ನು ಬಾಚಿ ಎತ್ತಿಕೊಂಡಳು. ರಾಕ್ಷಸಿಯ ದೇಹಕ್ಕಾಗಿ ಅಂಜದೆ, ಅದನ್ನು ಲಕ್ಷಿಸದೆ, ತನ್ನ ಕಂದನಿಗೆ ತನ್ನ ಮೊಲೆಯನ್ನೂಡಿಸಿದಳು. ಅವನಿಗೆ ಉಂಟಾಗಿರಬಹುದಾದ ಭಯವನ್ನು ನಿವಾರಿಸಲೆಂದು. 



೩೦. ಶೇರ್ ನ್ದ ತಿರುಮಾಲ್ ಕಡಲ್ ಕುಡನ್ದೈ ವೇಙ್ಗಡಮ್,

ನೇರ್ ನ್ದ ವೆನ್ಶಿನ್ದೈ ನಿಱೈವಿಶುಮ್ಬುಮ್, - ವಾಯ್ ನ್ದ

ಮಱೈಪಾಡಹ ಮನನ್ದನ್ ವಣ್ಡುೞಾಯ್ ಕ್ಕಣ್ಣಿ,

ಇಱೈಪಾದಿ ಯಾಯ ವಿವೈ.



ತಿರುಮಾಲ್ = ಲಕ್ಷ್ಮೀಪತಿಯು, ಶೇರ್ ನ್ದ = ನಿತ್ಯವಾದಮಾಡುವ, ಕಡಲ್ = ಪಾಲ್ಗಡಲು, ಕುಡನ್ದೈ = ಕುಂಭಕೋಣ, ವೇಙ್ಗಡಮ್ = ತಿರುವೆಂಕಟಾದ್ರಿ, ನೇರ್ ನ್ದ = ದೃಢವಾದ, ಎನ್ = ನನ್ನ, ಶಿನ್ದೈ = ಮನಸ್ಸು. ನಿಱೈ = ತುಂಬಿಕೊಂಡಿರುವ, ವಿಶುಮ್ಬುಮ್ = ಆಕಾಶ \(ದಿಕ್ಕುಗಳು\), \(ಮೇಲಣಲೋಕಗಳು, ಪರಮಪದ\), ವಾಯ್ ನ್ದ = ಶ್ರೇಷ್ಠವಾದ, ಮಱೈ = ವೇದಗಳು, ಪಾಡಹಮ್ = ತಿರುಪ್ಪಾಡಹಮ್, ಅನನ್ದನ್ = ಅನಂತನು, ವಣ್ = ಸೊಬಗಿನ, ತುೞಾಯ್ ಕಣ್ಣಿ = ತುಲಸಿಯ ಮಾಲೆ, ಇಱೈಪಾಡಿ = ರಾಜಧಾನಿ \(ಸರ್ವೇಶ್ವರನು ನೆಲಸಿರುವ ಸ್ಥಳಗಳು\), ಆಯ ಇವೈ = ಆಗಿರುವ ಇವುಗಳು. 



ಲಕ್ಷ್ಮೀಪತಿಯು ನಿತ್ಯವಾಸಮಾಡುವ ಪಾಲ್ಗಡಲು, ಕುಂಭಕೋಣ, ತಿರುವೆಂಕಟಾದ್ರಿ, ದೃಢವಾದ ನನ್ನ ಮನಸ್ಸು, ತುಂಬಿಕೊಂಡಿರುವ ಆಕಾಶ \(ಮೇಲಣ ಲೋಕಗಳು, ಪರಮಪದ\), ಶ್ರೇಷ್ಠವಾದ ವೇದಗಳು, ತಿರುಪ್ಪಾಡಹಮ್, ಅನಂತ, ಸೊಬಗಿನ ತುಲಸಿಯಮಾಲೆ – ಆದ ಇವು ಸ್ವಾಮಿಯ ರಾಜಧಾನಿ. 



ಈ ಪಾಶುರದಲ್ಲಿ ಭಗವಂತನು ನಿತ್ಯವಾಸಮಾಡುವ ಸ್ಥಳಗಳನ್ನೂ, ಅವುಗಳಲ್ಲಿ ವಿವಿಧ ಸ್ವರೂಪಗಳಲ್ಲಿ ನೆಲಸಿರುವುದನ್ನೂ ಹೇಳಲಾಗಿದೆ. ಲಕ್ಷ್ಮೀಪತಿಯು ಪಾಲ್ಗಡಲಲ್ಲಿ ಅನಂತನನ್ನು ಹಾಸುಗೆಯಾಗಿ ಮಾಡಿಕೊಂಡು ಯೋಗನಿದ್ದೆಯಲ್ಲಿ ಪವಡಿಸಿರುವುದು ವ್ಯೂಹಾವತಾರಿಯಾಗಿ – ಸಾಕಾರಮೂರ್ತಿಯಾಗಿ, ಕುಂಭಕೋನ, ತಿರುವೆಂಕಟಾದ್ರಿ, ತಿರುಪ್ಪಾಡಹಮ್, ಮುಂತಾದ ಪವಿತ್ರಕ್ಷೇತ್ರಗಳಲ್ಲಿ ಸ್ವಾಮಿಯು ಅರ್ಚಾವತಾರಿಯಾಗಿ ನೆಲಸಿದ್ದಾನೆ. ಆಕಾಶದಲ್ಲಿ, ಎಲ್ಲಾ ಕಡೆಗಳಲ್ಲೂ ಅವನು ಸರ್ವವ್ಯಾಪಿಯಾದ ನಿರಾಕಾರಸ್ವರೂಪಿಯಾಗಿ ನೆಲಸಿದ್ದಾನೆ. ವೇದಗಳಲ್ಲಿ ಓಂಕಾರಸ್ವರೂಪಿಯಾಗಿ – ಶಬ್ದ ಸ್ವರೂಪಿಯಾಗಿದ್ದಾನೆ. ಪರಮಪದದಲ್ಲಿ ಅವನು ’ಪರ’ ಅವತಾರಿ. ಮನಸ್ಸು, ತುಲಸಿಯ ಹಾರ ಇವುಗಳಲ್ಲಿ ಅವನು ಅಂತರ್ಯಾಮಿಯಾಗಿ. 



ಆಳ್ವಾರರು ಹೇಳುತ್ತಾರೆ; ನನ್ನ ಮನಸ್ಸಿನಲ್ಲಿ ನೆಲಸಿರುವ ಸ್ವಾಮಿಯೋ ಪರ, ವ್ಯೂಹ, ವಿಭವ, ಅರ್ಚ, ಅಂತರ್ಯಾಮಿಯಾಗಿ, ಸಾಕಾರವಾಗಿ, ನಿರಾಕಾರವಾಗಿ, ಸರ್ವವ್ಯಾಪಿಯಾಗಿ, ಶಬ್ದಸ್ವರೂಪಿಯಾಗಿ ಎಲ್ಲೆಲ್ಲಿಯೂ, ಮತ್ತೆ ಕೆಲವು ಪವಿತ್ರಕ್ಷೇತ್ರಗಳಲ್ಲಿಯೂ ನೆಲಸಿದ್ದಾನೆ. 



೪೧. ಇವೈಯವನ್ ಕೋಯಿಲ್ ಇರಣಿಯನ ದಾಹಮ್,

ಅವೈಶೆಯ್ ಶರಿಯುರುವ ಮಾನಾನ್ – ಶೆವಿದೆರಿಯಾ

ನಾಹತ್ತಾನ್ ನಾಲ್ ವೇದತ್ತುಳಾನ್, ನಱವೇಟ್ರ್‍ಆನ್

ಪಾಹತ್ತಾನ್ ಪಾಱ್ ಕಡಲುಳಾನ್, 



ಇವೈ = ಇವು, ಅವನ್ = ಅವನ, ಕೋಯಿಲ್ = ಪವಿತ್ರಮಂದಿರಗಳು, ಇರಣಿಯನದು = ಹಿರಣ್ಯಕಶಿಪುವಿನ, ಆಹಮ್ = ದೇಹವನ್ನು, ಅವೈ = ಇಭ್ಭಾಗವಾಗಿ, ಶೆಯ್ ದು = ಮಾಡಿ \(ಮಾಡಲು\), ಅರಿ ಉರುವಮ್ = ನರಹರಿಯ ರೂಪವನ್ನು, ಆನಾನ್ = ಧರಿಸಿದವನ, ಶೆವಿ ಶೆರಿಯಾದ = ಕಿವಿಕೇಳಿಸದ, ನಾಹತ್ತಾನ್ = ನಾಗನ ಮೇಲೆ ಪವಡಿಸಿರುವವನ, ನಾಲ್ ವೇದತ್ತು ಉಳ್ಳಾನ್ =ನಾಲ್ಕುವೇದಗಳಲ್ಲಿ ಪ್ರತಿಪಾದ್ಯನಾದವನ, ನಱವು = ಜೇನಿನಂಥ ಗಂಗೆಯನ್ನು, ಏಟ್ರಾನ್ =\(ತಲೆಯಲ್ಲಿ\) ಧರಿಸಿರುವವನನ್ನು, ಪಾಹತ್ತಾನ್ = ತನ್ನ ದೇಹದ ಭಾಗವಾಗಿ ಉಳ್ಳವನ, ಪಾಲ್ ಕಡಲ್ ಉಳ್ಳಾನ್ = ಪಾಲ್ಗಡಲಲ್ಲಿ ಪವಡಿಸಿರುವವನ. 



ಹಿರಣ್ಯಕಶಿಪುವಿನ ದೇಹವನ್ನು ಇಭ್ಭಾಗವಾಗಿ ಮಾಡಲು ನರಹರಿಯರೂಪವನ್ನು ಧರಿಸಿದವನ, ಕಿವಿ ಕೇಳಿಸದ ನಾಗನ ಮೇಲೆ ಪವಡಿಸಿರುವವನ, ನಾಲ್ಕು ವೇದಗಳಲ್ಲಿ ಪ್ರತಿಪಾದ್ಯನಾದವನ, ಮಧುರವಾದ ಗಂಗೆಯನ್ನು \(ತಲೆಯಲ್ಲಿ\) ಧರಿಸಿರುವವನನ್ನು ತನ್ನ ದೇಹದ ಭಾಗವಾಗಿ ಉಳ್ಳವನ, ಪಾಲ್ಗಡಲಲ್ಲಿ ಪವಡಿಸಿರುವವನ ಪವಿತ್ರಮಂದಿರಗಳು ಇವು. 



ಭಗವಂತನ ಕೆಲವು ಸ್ವರೂಪ, ಸ್ವಭಾವಗಳನ್ನೂ, ಆ ಸ್ವರೂಪಸ್ವಭಾವಗಳನ್ನು ಬೆಳಗಿಸುವ ಸ್ಥಳಗಳನ್ನೂ ಹಿಂದಿನ ಪಾಶುರದಲ್ಲಿ ಹೇಳಲಾಯಿತು. ಅದೇ ವಿಷಯವನ್ನೇ ಇಲ್ಲಿಯೂ ಮುಂದುವರಿಸಲಾಗಿದೆ. 



ಹಿರಣ್ಯಕಶಿಪುವಿನ ಸಂಹಾರಕ್ಕಾಗಿ ಭಗವಂತನು ಎತ್ತಿದ ನರಹರಿಯ ಅವತಾರ ವಿಭವಾವತಾರ. ಧರೆಯ ಮೇಲೆ ತನ್ನ ಅಪ್ರತಿಮ ಲೀಲೆಯನ್ನು ತೋರಿಸುವುದಕ್ಕಾಗಿ. ನಾಗನ ಮೇಲೆ ಪವಡಿಸಿರುವುದೂ ಪಾಲ್ಗಡಲಲ್ಲಿ ಯೋಗನಿದ್ದೆಯಲ್ಲಿರುವುದೂ, ಆಗಲೇ ಹೇಳಲಾಯಿತು. ಮಧುರವಾದ ಗಂಗೆಯನ್ನು ತನ್ನ ತಲೆಯಲ್ಲಿ ಧರಿಸಿದ ಈಶ್ವರನಿಗೆ ತನ್ನ ದೇಹದ ಬಲಭಾಗವನ್ನೇ ಕೊಟ್ಟು, ತನ್ನೊಡನೆ ಸೇರಿಸಿಕೊಂಡಿರುವುದು ಭಗವಂತನ ಔದಾರ್ಯ ಸ್ವಭಾವ. 



೩೨. ಪಾಱ್ ಕಡಲುಮ್ ವೇಙ್ಗಡಮುಮ್ ಪಾಮ್ಬುಮ್ ಪನಿವಿಶುಮ್ಬುಮ್,

ನೂಱ್ ಕಡಲುಮ್ನುಣ್ಣೂಲ ತಾಮರೈಮೇಲ್ – ಪಾಱ್ಪ

ಟ್ಟಿರುನ್ದಾರ್ ಮನಮುಮ್ ಇಡಮಾಹಕೊಣ್ಡಾನ್,

ಕುರುನ್ದೊಶಿತ್ತ ಕೋಪಲಾಹನ್.



ಪಾಱ್ ಕಡಲುಮ್ = ಪಾಲ್ಗಡಲು, ವೇಙ್ಗಡಮುಮ್ = ತಿರುವೆಂಕಟಾದ್ರಿಯೂ, ಪಾಮ್ಬುಮ್ = ಅನಂತನೂ, ಪನಿವಿಶುಮ್ಬುಮ್ = ತಂಪಾದ ಪರಮಪದವೂ, ನೂಲ್ ಕಡಲುಮ್ = ಶಾಸ್ತ್ರಗಳೆಂಬ ಕಡಲೂ, ನುಣ್ = ಸೂಕ್ಷ್ಮವಾದ, ನೂಲ = ಶಾಸ್ತ್ರಾರ್ಥದ, ತಾಮರೈ ಮೇಲ್ = ತಾವರೆಹೂವಿನ ಮೇಲೆ, ಪಾಲ್ ಪಟ್ಟಿರುನ್ದಾರ್ = ಭಾಗವಹಿಸಿರುವವರ \(ಆಧಾರಗೊಂಡ\), ಮನಮುಮ್ = ಮನಸ್ಸೂ, \(ಇವುಗಳನ್ನು\), ಇಡಮ್ ಆಹ = ಸ್ಥಳವಾಗಿ, ಕೊಣ್ಡಾನ್ = ಮಾಡಿಕೊಂಡನು \(ಆರಿಸಿಕೊಂಡನು\), ಕುರುನ್ದು = ಕಾಡುನಿಂಬೆಮರವನ್ನು, ಒಶಿತ್ತ = ನಾಶಪಡಿಸಿದ, ಕೋಪಾಲಹನ್ = ಗೋಪಾಲಕನು. 



ಕಾಡುನಿಂಬೆ ಮರವನ್ನು ನಾಶಪಡಿಸಿದ ಗೋಪಾಲಕನು ಪಾಲ್ಗಡಲು, ತಿರುವೆಂಕಟಾದ್ರಿ, ತಂಪಾದ ಪರಮಪದ, ಶಾಸ್ತ್ರಗಳ ಸಾಗರ, ಸೂಕ್ಷ್ಮವಾದ ಶಾಸ್ತ್ರಾರ್ಥದ ತಾವರೆ ಹೂವಿನ ಮೇಲೆ ಆಧಾರಗೊಂಡ ಮನಸ್ಸು – ಇವುಗಳನ್ನು ತನ್ನ ನಿತ್ಯವಾಸದ ಸ್ಥಳವಾಗಿ ಆರಿಸಿಕೊಂಡಿದ್ದಾನೆ. 



ಹಿಂದಿನ ಪಾಶುರಗಳ ಹಾಗೆಯೋ ಭಗವಂತನು ನೆಲಸಿರುವ ಸ್ಥಳಗಳನ್ನು ಕುರಿತು ಇಲ್ಲಿಯೂ ಹೇಳಲಾಗಿದೆ. 



“ನುಣ್ಣಾಲ ತಾಮರೈ ಮೇಲ್ ಪಾಱ್ ಪಟ್ಟಿರುನ್ದಾರ್” – ಶಾಸ್ತ್ರಗಳೆಂಬ ಸಾಗರವನ್ನು ಮಥಿಸಿ, ಅವುಗಳ ಸೂಕ್ಷ್ಮಾರ್ಥವನ್ನು ಅರಿತುಕೊಂಡಿರುವವರು. ಶಾಸ್ತ್ರಗಳಲ್ಲಿ ವಿವರಿಸುವಂತೆ, ಅವರಿಗೆ ಭಗವಂತನು ತಮ್ಮ ಹೃದಯಕಮಲದಲ್ಲಿ ನೆಲಸಿದ್ದಾನೆಂಬ ನಂಬಿಕೆ. ತಮ್ಮ ಅಂತರಂಗದಲ್ಲಿ ಸ್ವಾಮಿಯನ್ನು ಅವರು ಹಾಗೆಯೇ ಕಂಡುಕೊಳ್ಳಬೇಕೆಂಬ ಕಾತುರದ ಮನಸ್ಸು. 



“ಕುರುನ್ದೊಶಿತ್ತ ಕೋಪಾಲಹನ್” – ಇದು ಭಗವಂತನ ಶ್ರೀಕೃಷ್ಣಾವತಾರದ ಪ್ರಸಂಗ. ಕೃಷ್ಣನನ್ನು ಕೊಲ್ಲಿಸಬೇಕೆಂದು ಕಂಸನು ನಾನಾ ರಾಕ್ಷಸರನ್ನು ಮುಂದೆ ಬಿಟ್ಟನಷ್ಟೆ. ಒಬ್ಬ ರಾಕ್ಷಸನು ಕುರುನ್ದ \(ಕಾಡುನಿಂಬೆ\) ಮರದ ರೂಪವನ್ನು ತಳೆದನು. ಅದರ ಪರಿಮಳ ಪುರ್ಣವಾದ ಹೂಗಳನ್ನು ಬಿಡಿಸುವುದಕ್ಕಾಗಿ ಬಾಲಕೃಷ್ಣನು ಅದನ್ನು ಹತ್ತಿದಾಗ, ಅವನನ್ನು ಕೆಳಕ್ಕೆ ಕೆಡವಿ, ಕೊಂದು ಬಿಡಬೇಕೆಂಬುದು ಆ ರಾಕ್ಷಸನ ಹವಣಿಕೆ. ಸರ್ವಜ್ಞನಾದ ಕೃಷ್ಣನು ಇದನ್ನರಿತು, ಆ ಮರವನ್ನೇ ತನ್ನ ಕೈಗಳಿಂದ ಕಿತ್ತು, ಅಪ್ಪಳಿಸಿ, ನಾಶಪಡಿಸಿದನು. 



೩೩. ಪಾಲಹನಾಯ್ ಆಲಿಲೈಮೇಲ್ ಪೈಯ, ಉಲಹೆಲ್ಲಾಮ್

ಮೇಲೊರುನಾಳುಣ್ದವನೇ ಮೆಯ್ ಮ್ಮೆಯೋ, - ಮಾಲವನೇ

ಮನ್ದರತ್ತಾಲ್ ಮಾನೀರ್ ಕ್ಕಡಲ್ ಕಡೈನ್ದು, ವಾನಮುದಮ್

ಅನ್ದರತ್ತಾರ್ ಕ್ಕೀನ್ದಾಯ್ ನೀ ಯನ್ ಱು.



ಪಾಲಹನ್ ಆಯ್ = ಶಿಶುವಾಗಿ, ಆಲ್ ಇಲೈ ಮೇಲ್ = ಆಲದ ಏಲೆಯಮೇಲೆ, ಪೈಯ = ಮೆಲ್ಲಗೆ, ಉಲಹೆಲ್ಲಾಮ್ = ಲೋಕಗಳನ್ನೆಲ್ಲಾ, ಮೇಲ್ = ಹಿಂದೆ ಒರುನಾಳ್ = ಒಂದು ದಿನ, ಉಣ್ಡವನೇ= ಕಬಳಿಸಿದವನೇ, ಮೆಯ್ ಮ್ಮೊಯೇ = ವಾಸ್ತವವಾಗಿಯೂ \(ಸತ್ಯವಾಗಿಯೂ\), ಮಾಲವನೇ = ಭ್ರಾಂತಿತರುವವನೇ, ಮಂದರತ್ತಾಲ್ = ಮಂದರಪರ್ವತದಿಂದ, ಮಾನೀರ್ ಕಡಲ್ = ಬಲುದೊಡ್ಡ ಸಾಗರವನ್ನು, ಕಡೈನ್ದು = ಕಡೆದು, ವಾನ್ ಅಮುದಮ್ = ದೇವಾಮೃತವನ್ನು, ಅನ್ದರತ್ತಾರ್ ಕ್ಕೂ = ದೇವತೆಗಳಿಗೆ, ಈನ್ದಾಯ್ = ಕೊಟ್ಟವನೇ, ನೀ = ನೀನು, ಅನ್ ಯಿ = ಅಂದು. 



ಹಿಂದೆ ಒಂದು ದಿನ, ಶಿಶುವಾಗಿ ಆಲದ ಎಲೆಯ ಮೇಲೆ \(ಪವಡಿಸಿ\) ಮೆಲ್ಲಗೆ ಲೋಕಗಳೆಲ್ಲವನ್ನೂ ವಾಸ್ತವವಾಗಿಯೂ ಉಣ್ಡವನೇ, ಭ್ರಾಂತಿ ತರುವವನೇ, ಅಂದು ನೀನು, ಮಂದರಪರ್ವತವದಿಂದ ಬಲು ದೊಡ್ಡ ಸಾಗರವನ್ನು ಕಡೆದು, ದಿವ್ಯಾಮೃತವನ್ನು ದೇವತೆಗಳಿಗೆ ಕೊಟ್ಟವನೇ. 



ಭಗವಂತನ ದಿವ್ಯಾದ್ಭುತ ಕಾರ್ಯಗಳನ್ನು ಹೇಳುತ್ತಾ, ಅವನ ವಿಶಿಷ್ಟ ಗುಣಸ್ವಭಾವಗಳನ್ನು ನಿದರ್ಶನರೂಪವಾಗಿ ಇಲ್ಲಿ ಹೇಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನೀನು ಪ್ರಳಯ ಸಮಯ ಬಂದಾಗ, ಬ್ರಹ್ಮಾಂಡವನ್ನೆಲ್ಲಾ ಹಾಗೆಯೇ ಕಬಳಿಸಿ, ನಿನ್ನ ಹೊಟ್ಟೆಯಲ್ಲಿಟ್ಟು ಅದನ್ನು ಸೃಷ್ಟಿ ಸಮಯದವರೆಗೆ ಕಾಪಾಡಿದೆ. ಅನಂತರ, ಪುಟ್ಟ ಶಿಶುವಾಗಿ, ಆಲದ ಎಲೆಯಮೇಲೆ ಎಲ್ಲೆ ಕಾಣದ ಸಾಗರದಲ್ಲಿ ಪವಡಿಸಿ, ಭ್ರಾಂತಿ ತರುವವನಾದೆ. ಮತ್ತೊಂದು ಸಲ, ದೇವಾಸುರರಿಂದ ಪಾಲ್ಗಡಲನ್ನು ಕಡೆಯಿಸಿದೆ. ಅದಕ್ಕೆ ಮಂದರ ಪರ್ವತವನ್ನೇ ಕಡೆಗೋಲನ್ನಾಗಿ ಮಾಡಿದೆ. ವಾಸುಕಿಯನ್ನು ಕಡಗೋಲ ಹಗ್ಗವಾಗಿ ಮಾಡಿದೆ. ಆಗ ಉದ್ಭವಿಸಿದ ದಿವ್ಯಾಮೃತವನ್ನು ದೇವತೆಗಳಿಗೆ ಮಾತ್ರವೇ ಹಂಚಿ, ಅವರನ್ನು ಅಮರರನ್ನಾಗಿಸಿದೆ. ನಿನ್ನ ಸಾಮರ್ಥ್ಯ, ಔದಾರ್ಯ, ಕಾರುಣ್ಯಗಳನ್ನು ವರ್ಣಿಸಿ ಹೇಳಲಾದೀತೇ? 



೩೪. ಅನ್ ಱಿವ್ವುಲಹಮ್ ಅಳನ್ದ ವಶವೇ ಕೊಲ್,

ನಿನ್ ಱಿರುನ್ದು ವೇಳುಕ್ಕೈ ನೀಣಹರ್ ವಾಯ್ – ಅನ್ ಱು

ಕಿಡನ್ದಾನೈ ಕೇಡಿಲ್ ಶೀರಾನೈ, ಮುನ್ ಕಂಜೈ

ಕ್ಕಡನ್ದಾನೈ ನೆಂಜಮೇ ಕಾಣ್. 



ಅನ್ ಱು = ಅಂದು, ಇವ್ವುಲಹಮ್ = ಈ ಲೋಕವನ್ನು \(ಈ ಲೋಕಗಳನ್ನು\), ಅಳನ್ದ = ಅಳೆದುಕೊಂಡ, ಅಶವೇಕೊಲ್ = ಶ್ರಮವೇಯೋ ಕಾಣೆ, ನಿನ್ ಱು = ನಿಂತು, ಇರುನ್ದು = ಇದ್ದು, ವೇಳುಕ್ಕೈ = ತಿರುವೇಳುಕ್ಕೈಯಲ್ಲಿ, ನೀಳ್ ನಹರ್ ವಾಯ್ = ಶ್ರೇಷ್ಠವಾದ ತಿರುವೆಹ್ ಕಾವಲ್ಲಿಯೂ, ಅನ್ ಯಿ = ಅಂದು, ಕಡನ್ದಾನೈ = ಇರುವವನನ್ನು, ಕೇಡು ಇಲ್ = ಕೆಡಕೇ ಇಲ್ಲದ, ಶೀರಾನೈ = ಗುಣಸ್ವಭಾವವುಳ್ಳವನನ್ನು, ಮುನ್ = ಹಿಂದೆ, \(ಒಂದು ಕಾಲದಲ್ಲಿ\), ಕಂಜೈ = ಕಂಸನನ್ನು, ಕಡನ್ದಾನೈ = ಸಂಹರಿಸಿದವನನ್ನು, ನೆಂಜಮೋ = ಮನಸ್ಸೇ, ಕಾಣ್ = ಕಂಡುಕೋ. 



ಅಂದು ಈ ಲೋಕಗಳನ್ನು ಅಳೆದುಕೊಂಡ ಶ್ರಮವೇನೋ ಕಾಣೆ, ಅಂದು ತಿರುವೇಳುಕ್ಕೈಯಲ್ಲಿಯೂ, ಶ್ರೇಷ್ಠವಾದ ತಿರುವೆಹ್ ಕಾವಲ್ಲಿಯೂ ನಿಂತು ಇದ್ದು ಇರುವವನನ್ನು, ಕೊರತೆಯೇ ಇಲ್ಲದ ಗುಣಸ್ವಭಾವವುಳ್ಳವನನ್ನು, ಹಿಂದೆ \(ಒಂದು ಕಾಲದಲ್ಲಿ\) ಕಂಸನನ್ನು ಸಂಹರಿಸಿದವನನ್ನು, ಮನಸ್ಸೇ, ಕಂಡುಕೋ.



ಈ ಪಾಶುರದಲ್ಲಿ ಭಗವಂತನಎರಡು ಅವತಾರಗಳನ್ನು ಕೂಡಿಸಿ ಬಲು ಸ್ವಾರಸ್ಯವಾಗಿ ಹೆಣೆದಿದ್ದಾರೆ. 



ಭಗವಂತನು ತ್ರಿವಿಕ್ರಮನಾದಾಗ, ಬ್ರಹ್ಮಾಂಡವನ್ನೆಲ್ಲಾ ಆವರಿಸಿಕೊಳ್ಳುವಂತೆ ಬೆಳೆದು ನಿಲ್ಲಬೇಕಾಯಿತಷ್ಟೆ. ಅದಕ್ಕೆ ಭಗವಂತನಿಗೆ ತುಂಬ ಶ್ರಮವಾಗಿರಬೇಕು ಎನ್ನುತ್ತಾರೆ ಆಳ್ವಾರರು. 



ಆಗಿನ ಆಶ್ರಮದ ಪರಿಹಾರವಾಗಲೆಂದೇ ಇರಬಹುದು, ಸ್ವಾಮಿಯು ತಿರುವೇಳುಕ್ಕೈಯಲ್ಲಿಯೂ, ತಿರುವೆಹ್ ಕಾವಲ್ಲಿಯೂ ಬಂದು ನಿಂತು, ವಿಶ್ರಮಿಸಿಕೊಳ್ಳುತ್ತಿದ್ದಾನೆ. ಅವನು ಪರಿಶುದ್ಧವಾದ ಗುಣಸ್ವಭಾವ ಪರಿಪೂರ್ಣನು. ಅವುಗಳಿಂದ ಅವನನ್ನು ಕಂಡುಕೊಳ್ಳಬೇಕೆಂದು ತಮ್ಮ ಮನಸ್ಸಿಗೆ ಆಳ್ವಾರರು ತಿಳಿವಳಿಕೆ ಕೊಡುತ್ತಾರೆ. 



೩೫. ಕಾಣ್ ಕಾಣೆನ ವಿರುಮ್ ಬುಮ್ ಕಣ್ ಹಳ್,

ಪೂಣ್ಡಾರಕಲತ್ತಾನ್ ಪೊನ್ಮೇನಿ, - ಪಾಣ್ ಕ

ಟ್ಟೊೞಿಲ್ ಪಾಡಿ ವಣ್ದಱೈಯುಮ್ ತೊಙ್ಗಲಾನ್, ಶೆಮ್ಬೊಱ್

ಕೞಲ್ ಪಾಡಿ ಯಾಮ್ ತೊೞುದುಮ್ ಕೈ. 



ಕದಿರ್ ಇಲಹು = ಬೆಳಕಿನ ಕಿರಣಗಳನ್ನು ಹರಿಸುವ, \(ತೇಜಸ್ಸಿನಿಂದ ಹೊಳೆಯುವ\), ಪೂಣ್ = ಆಭರಣಗಳ, ತಾರ್ = ಹಾರಗಳ, ಅಹಲತ್ತಾನ್ = ಎದೆಯುಳ್ಳವನ್, ಪೊನ್ ಮೇನಿ = ಸೊಬಗಿನ ರೂಪವನ್ನು, ಕಾಣ್ ಕಾಣ್ ಎನ = ನೋಡುನೋಡು ಎಂದು, ಕಣ್ ಹಳ್ = ಕಣ್ಣುಗಳು, ವಿರುಮ್ಬುಮ್ = ಆಶಿಸುತ್ತವೆ, ವಣ್ಡು = ದುಂಬಿಗಳು, ಅಱೈಯುಮ್ = ಝೇಂಕರಿಸುವ, ಶೊಙ್ಗಲಾನ್ = \(ತುಲಸಿಯ\) ಹಾರವನ್ನು ಧರಿಸಿರುವವನ, ತೊೞಿಲ್ = ಲೀಲಾಕಾರ್ಯಗಳನ್ನು, ಪಾಣ್ ಕಣ್ = ರಾಗದಲ್ಲಿ, ಪಾಡಿ = ಹಾಡುತ್ತಾ, ಶೆಮ್ ಪೊನ್ ಕೞಲ್ = ಕೆಂಪುಚಿನ್ನದ, ಪಾದಗಳನ್ನು, ಪಾಡಿ = ಹಾಡುತ್ತಾ, ಯಾಮ್ = ನಾವು, ಕೈತೊೞುದುಮ್ = ಎರಗೋಣ.



ತೇಜಸ್ಸಿನಿಂದ ಹೊಳೆಯುವ ಆಭರಣಗಳ ಹಾರಗಳ ಎದೆಯುಳ್ಳವನ ಸೊಬಗಿನ ರೂಪವನ್ನು ನೋಡುನೋಡು ಎಂದು \(ನನ್ನ\) ಕಣ್ಣುಗಳು ಆಶಿಸುತ್ತವೆ. ದುಂಬಿಗಳು \(ಮುಸುರಿ\) ಝೇಂಕರಿಸುವ \(ತುಲಸಿಯ\) ಹಾರವನ್ನು ಧರಿಸಿರುವವನ ಲೀಲಾಕಾರ್ಯಗಳನ್ನು ರಾಗದಲ್ಲಿ ಹಾಡುತ್ತಾ, ಕೆಂಪುಚಿನ್ನದಂತೆ ಇರುವ ತಿರುವಡಿಗಳನ್ನು ಸುತ್ತಿಸಿ, ನಾವು ಎರಗೋಣ. 



ಭಗವಂತನನ್ನು ಒಲಿಸಿಕೊಳ್ಳುವುದಕ್ಕಾಗಿ, ನಮ್ಮ ಇಂದ್ರಿಯಗಳಿಗೆ ಯಾವ ಬಗೆಯ ತರಬೇತಿಯನ್ನು ಅಗತ್ಯವಾಗಿ ಕೊಡಬೇಕೆಂಬುದನ್ನು ಇಲ್ಲಿ, ಆಳ್ವಾರರು ತಮ್ಮ ಮನಸ್ಸಿಗೆ ಸೂಚಿಸುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಹೊಳೆಹೊಳೆಯುವ ದಿವ್ಯಾಭರಣಗಳಿಂದಲೂ ಹಾರಗಳಿಂದಲೂ ಅಲಂಕೃತವಾಗಿ ಶೋಭಿಸುವ ಭಗವಂತನ ವಿಶಾಲವಕ್ಷಸ್ಥವುಳ್ಳ ಅವನ ಸೊಬಗಿನ ರೂಪವನ್ನೂ ಮೇಲಿಂದ ಮೇಲೆ ನೋಡುತ್ತಲೇ ಇರಬೇಕೆಂದು ನನ್ನ ಕಣ್ಣುಗಳು ಆಶಿಸುತ್ತವೆ. ಎಂದೆಂದಿಗೂ ಬಾಡದಿರುವ, ಪರಿಮಳ ಪೂರ್ಣವಾದ ವನಮಾಲೆಯನ್ನು ಧರಿಸಿದವನ ದಿವ್ಯಾದ್ಭುತ ಲೀಲೆಗಳನ್ನು ಬಗೆಬಗೆಯ ರಾಗಗಳಲ್ಲಿ ಹಾಡುತ್ತಾ, ಅಪ್ಪಟಚಿನ್ನದಂಥ ತಿರುವಡಿಗಳನ್ನು ಸ್ತುತಿಸುತ್ತಾ ಸಂತಸಗೊಳ್ಳುತ್ತದೆ ನನ್ನ ನಾಲಗೆ. ಆ ದಿವ್ಯತಿರುವಡಿಗಳಿಗೆ ಸಾಷ್ಟಾಂಗವೆರಬೇಕೆನ್ನುತ್ತದೆ ನನ್ನ ಮೈ. 



ಭಗವಂತನ ರೂಪವನ್ನು ನೋಡುವ ಕಾರ್ಯ ಕಣ್ಣಿನದು. ಅವನನ್ನು ಹೊಗಳಿ ಹಾಡುತ್ತಿರುವುದು ನಾಲಗೆಯ ಕೆಲಸ. ಅವನನ್ನು ಪೂಜಿಸಿ, ಎರಗುವುದು ಕೈ,ಮೈಗಳ ಕೆಲಸ. 

೩೬. ಕೈಯಕನಲಾೞಿ ಕಾರ್ ಕಡಲ್ ವಾಯ್ ವೆಣ್ ಶಙ್ಗಮ್,

ವೆಯ್ಯಕದೈಶಾರ್ ಙ್ಗಮ್ ವೆಂಜುಡರ್ ವಾಳ್, - ಶೆಯ್ಯ

ಪಡೈಪರವೈ ಪಾೞಿ ಪನಿನೀರುಲಹಮ್,

ಅಡಿಯಳನ್ದ ಮಾಯರವರ್ ಕ್ಕೂ.



ಕೈಯ = ಕೈಯಲ್ಲಿ, ಕನಲ್ ಆೞಿ = ತೀಕ್ಷ್ಣವಾದ ಚಕ್ರಾಯುಧ, ಕಾರ್ ಕಡಲ್ ವಾಯ್ = ಕಪ್ಪನೆಯ ಕಡಲಲ್ಲಿ ಬಂದ \(ಹುಟ್ಟಿದ\), ವೆಣ ಶಙ್ಗಮ್ = ಬಿಳಿಯ ಶಂಖ, ವೆಯ್ಯ = ಕ್ರೂರವಾದ, ಕಡೈ = ಗದೆ, ಶಾರ್ ಙ್ಗಮ್ = ಶಾರ್ಙ್ಗವೆಂಬ ಬಿಲ್ಲು, ವೆಮ್ ಶುಡರ್ = ಕ್ರೂರವೂ ಹರಿತವೂ ಆದ, ವಾಳ್ = ಖಡ್ಗ, \(ವು\), ಶೆಯ್ಯ = ಸುಂದರವಾದ, ಪಡೈ = ಆಯುಧಗಳು, ಪರವೈ = ಕಡಲು, ಪಾೞಿ = \(ಪವಡಿಸುವ\) ಸ್ಥಳ, ಪನಿ ನೀರ್ = ತಂಪಾದ ಕಡಲಿನಿಂದ ಸುತ್ತುವರಿದ, ಉಲಹಮ್ = ಲೋಕಗಳನ್ನು, ಅಡಿ = \(ಎರಡು\) ಹೆಜ್ಜೆಗಳಿಂದ, ಅಳನ್ದ = ಅಳೆದುಕೊಂಡ, ಮಾಯರ್ = ಅದ್ಭುತಕಾರ್‍ಇಯಾದ, ಅವರ್ ಕ್ಕೂ = ಅವರಿಗೆ \(ಭಗವಂತನಿಗೆ\), 



ತಂಪಾದ ಕಡಲಿನಿಂದ ಸುತ್ತುವರಿದ ಲೋಕಗಳನ್ನು \(ಎರಡು\) ಹೆಜ್ಜೆಗಳಿಂದ ಅಳೆದುಕೊಂಡ ಅದ್ಭುತಕಾರಿಯಾದ ಭಗವಂತನಿಗೆ, ಕೈಯಲ್ಲಿ ತೀಕ್ಷ್ಣವಾದ ಚಕ್ರಾಯುಧ, ಕಪ್ಪನೆಯ ಕಡಲಲ್ಲಿ ಹುಟ್ಟಿಬಂದ ಬಿಳಿಯ ಶಂಖ, ಕ್ರೂರವಾದ ಗದೆ, ಶಾರ್ಙ್ಗವೆಂಬ ಬಿಲ್ಲು, ಕ್ರೂರವೂ ಹರಿತವೂ ಆ ಖಡ್ಗ – ಇವು ಸುಂದರವಾದ \(ಶ್ರೇಷ್ಠವಾದ\) ಆಯುಧಗಳು. ವಿಸ್ತಾರವಾದ ಕಡಲು ಪವಡಿಸುವ ಸ್ಥಳ. 



ಈ ಪಾಶುರದಲ್ಲಿ ಭಗವಂತನ ಪಂಚಾಯುಧಗಳನ್ನೂ ಸ್ಮರಿಸಲಾಗಿದೆ. ಸಹಸ್ರಧಾರೆಗಳ, ಅತಿತೀಕ್ಷ್ಣವಾದ, ಅಪ್ರತಿಮ ತೇಜಸ್ಸಿನಿಂದ ಬೆಳಗುವುದು ಸುದರ್ಶನ ಚಕ್ರ. ಶತ್ರುಗಳ ಎದೆಯನ್ನು ನಡುಗಿಸುವಂತೆ ಸದ್ದು ಮಾಡುವುದು ಪಾಂಚಜನ್ಯ ಶಂಖ. ಶಕ್ತಿಯಲ್ಲಿ ಮಹಾಪ್ರಬಲವಾದದ್ದು ಕೌಮೋದಕೀ ಗದೆ. ಅಜೇಯವಾದದ್ದುಶಾರ್ಙ್ಗವೆಂಬ ಬಿಲ್ಲು. ಎಲ್ಲವನ್ನೂ ಛೇದಿಸಲು ಸಾಧ್ಯವಾದದ್ದು ನಂದಕವೆಂಬ ಖಡ್ಗ – ಈ ಐದು, ಚಕ್ರ, ಶಂಖ, ಗದೆ, ಬಿಲ್ಲು, ಖಡ್ಗ, ಭಗವಂತನ ದಿವ್ಯಪಂಚಾಯುಧಗಳು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಸ್ವಯಂ ಅದ್ಭುತಕಾರಿ. ತನ್ನ ಎರಡು ಹೆಜ್ಜೆಗಳನ್ನೇ ವಿಸ್ತರಿಸಿ ಎಲ್ಲಾ ಲೋಕಗಳನ್ನೂ ಅವನು ಅಳೆದುಕೊಂಡವನಲ್ಲವೇ\! ಅವನಿಗೆ ಸಹಾಯಕಗಳಾಗಿ, ಅವನ ಅಪಾರಶಕ್ತಿ ಸಂಕೇತಗಳಾದ ದಿವ್ಯಪಂಚಾಯುಧಗಳಿಗೆ. ಇವುಗಳಿಂದ ಸ್ವಾಮಿಯು ಜಗದ್ರಕ್ಷಕನಾಗಿದ್ದಾನೆ. ಅವನು ಪವಡಿಸಿರುವುದು ಪಾಲ್ಗಡಲಲ್ಲಿ. 



೩೭. ಅವಱ್ ಕಡಿಮೈ ಪಟ್ಟೇನ್ ಅಹತ್ತಾನ್ ಪುಱತ್ತಾನ್,

ಉವರ್ ಕ್ಕೂಙ್ಕುರುಙ್ಗಡಲ್ ನೀರುಳ್ಳಾನ್, - ತುವರ್ ಕ್ಕೂಮ್

ಪವಳವಾಯ್ ಪ್ಪೂಮಹಳುಮ್ ಪನ್ ಮಣಿಪ್ಪೂಣಾರಮ್,

ತಿಹಮಿನ್ತಿರುಮಾರ್ ವನ್ ತಾನ್.



ಅವಱ್ ಕು = ಆ ಭಗವಂತನಿಗೆ, ಅಡಿಮೈಪಟ್ಟೇನ್ = ಪಾದಸೇವಕನಾಗಿದ್ದೇನೆ, ಅಹತ್ತಾನ್ = ಅವನು \(ಎಲ್ಲ ವಸ್ತುಗಳ\) ಅಂತರಂಗದಲ್ಲಿದ್ದಾನೆ, ಪುಱತ್ತಾನ್ = \(ಎಲ್ಲ ವಸ್ತುಗಳ\) ಹೊರಗೂ ಇದ್ದಾನೆ, ಉವರ್ಕ್ಕುಮ್ = ಉಪ್ಪಾಗಿರುವ, ಇಅರು ಕಡಲ್ = ಕರಿಯ ಕಡಲಿನ, ನೀರ್ = ನೀರಿನಲ್ಲಿ, ಉಳ್ಳಾನ್ = ಇದ್ದಾನೆ, ತುವರ್ ಕ್ಕೂಮ್ = ಕೆಂಪಾಗಿರುವ, ಪವಳಮ್ = ಹವಳದಂತೆ, ವಾಯ್ = ಬಾಯುಳ್ಳ \(ತುಟಿಗಳ\) ಪೂ ಮಹಳುಮ್ = ಕಮಲದಲ್ಲಿ ಹುಟ್ಟಿದ ಶ್ರೀದೇವಿಯೂ, ಪಲ್ = ಹಲವಾರು, ಮಣಿ = ರತ್ನಗಳ, ಪೂಣ್ = ಆಭರಣಗಳೂ, ಆರಮ್ = ಹಾರವೂ, ತಿಹಮಿಮ್ = ಬೆಳಗುತ್ತಿರುವ ತಿರುಮಾರ್ ವನ್ ತಾನ್ = ಶ್ರೇಷ್ಠವಾದ ವಕ್ಷವುಳ್ಳವನು ಅವನು. 



\(ಎಲ್ಲಾ ವಸ್ತುಗಳ\) ಒಳಗೂ, \(ಅವುಗಳ\) ಹೊರಗೂ ಇರುವವನೂ, ಉಪ್ಪಾಗಿರುವ ಕರಿಯ ಕಡಲಿನ ನೀರಿನಲ್ಲಿರುವವನೂ, ಹವಳದಂತೆ ಕೆಂಪಾದ ಬಾಯುಳ್ಳ ಕಮಲದಲ್ಲಿ ಹುಟ್ಟಿದ ಶ್ರೀದೇವಿಯನ್ನೂ, ಹಲವಾರು ರತ್ನಾಭರಣಗಳನ್ನೂ ಹಾರವನ್ನೂ ಬೆಳಗಿಸುವ ಶ್ರೇಷ್ಠವಾದ ವಕ್ಷವುಳ್ಳವನೂ ಆದ ಆ ಭಗವಂತನಿಗೆ ನಾನು ಪಾದ ಸೇವಕನಾಗಿದ್ದೇನೆ.



ಹಿಂದಿನ ಪಾಶುರದ ವಿಷಯವನ್ನು ಮುಂದುವರಿಸುವುದರ ಜೊತೆಗೆ ಒಂದೆರಡು ಹೊಸ ವಿಷಯವನ್ನೂ ಹೇಳಲಾಗುತ್ತದೆ ಇಲ್ಲಿ. 



ಭಗವಂತನಿಗೆ ಐದು ದಿವ್ಯಾಯುಧಗಳಿವೆ. ಅವು ಅವನ ಎಣೆಯಿಲ್ಲದ ಸಾಮರ್ಥ್ಯದ ಕುರುಹು ಮಾತ್ರ. ಅವನು ಎಲ್ಲಾ ಚರಾಚರವಸ್ತುಗಳ ಒಳಗೂ ಇದ್ದಾನೆ, ಹೊರಗೂ ಇದ್ದಾನೆ. ಎಂದರೆ ಅವನು ಸರ್ವವ್ಯಾಪಿ; ಅವನು ದಿವ್ಯಸುಂದರಮೂರ್ತಿ. ಅವನ ರೂಪವನ್ನು ನೋಡುವುದೆಂದರೇನೇ ಒಂದು ಆನಂದ. 



ಆಳ್ವಾರರು ಹೇಳುತ್ತಾರೆ: ಎಲ್ಲಾ ವಸ್ತುಗಳ ಒಳಗೂ ಹೊರಗೂ ಇರುವವನಾದ, ಪಾಲ್ಗಡಲಲ್ಲಿ ಪವಡಿಸಿರುವಂತೆ ಉಪ್ಪಿನ ಕಡಲಲ್ಲೂ ಇರುವವನಾದ, ಶ್ರೀದೇವಿಯನ್ನು ತನ್ನ ವಕ್ಷಸ್ಥಲದಲ್ಲಿಟ್ಟುಕೊಂಡು ಇರುವವನಾದ, ದಿವ್ಯವಾದರತ್ನಾಭರಣಗಳನ್ನೂ ಹಾರಗಳನ್ನೂ ಧರಿಸಿ ಬೆಳಗುವವನಾದ ಭಗವಂತನಿಗೆ ನಾನು ಪಾದಸೇವಕನಾಗಿದ್ದೇನೆ. 



೩೮. ತಾನೇ ತನಕ್ಕೂವಮನ್ ತನ್ನುರುವೇ ಯೆವ್ವುರುಮ್,

ತಾನೇ ತವವುರುವುಮ್ತಾರಹೈಯುಮ್, - ತಾನೇ

ಎರಿಶುಡರುಮ್ ಮಾಲ್ ವರೈಯುಮ್ ಎಣ್ಡಿಶೈಯುಮ್, ಅಣ್ಡ

ತ್ತಿರುಶುಡರು ಮಾಯ ವಿ ಱೈ.



ತಾನೇ = ಭಗವಂತನೇ , \(ತಾನೇ\), ತನಕ್ಕೂ = ತನಗೆ, ಉವಮನ್ = ಹೋಲಿಸತಕ್ಕವನು, ತನ್ ಉರುವೇ = ತನ್ನ ರೂಪಸೌಂದರ್ಯವೇ, ಎವ್ವುರುವುಮ್ = ಯಾವ ವಸ್ತುವಾದರೂ, ತಾನೇ ತವಮ್ ಉರುವಮ್ = \(ತಪಸ್ಸು ಮಾದಿ\) ತಪಸ್ಸಿನ ಫಲವಾಗಿ ಪಡೆದುಕೊಂಡ ರೂಪವೂ ತಾನೇ, ತಾರಹೈಯುಮ್ = ತಾರೆಗಳು ತಾನೇ, ತಾನೇ ಎರಿಶುಡರುಮ್ = ತಾನೇ ಅಗ್ನಿಸ್ವರೂಪನೂ, \(ಜ್ವಲಿಸುವ ಅಗ್ನಿ\) ಮಾಲ್ ವರೈಯುಮ್ = ದೊಡ್ಡ ಬೆಟ್ಟಗಳು ತಾನೇ, ಎಣ್ ತಿಶೈಯುಮ್ = ಎಂಟು ದಿಕ್ಕುಗಳೂ ತಾನೇ, ಅಣ್ಡತ್ತು = ಬ್ರಹ್ಮಾಂಡಾದ, ಇರುಶುಡರುಮ್ = ಎಅಡು ಜ್ಯೋತಿಗಳೂ, ಆಯ = ತಾನೇ ಆಗಿರುವ, ಇಱೈ = ಒಡೆಯನು \(ರಕ್ಷಕನು\), 



ಎಲ್ಲಾ ವಸ್ತುಗಳೂ ತನ್ನ ರೂಪಸೌಂದರ್ಯವೇ, ತಪಸ್ಸಿನ ಫಲವಾಗಿ ಪಡೆದುಕೊಂಡ ರೂಪವೂ, ನಕ್ಷತ್ರಗಳೂ, ಅಗ್ನಿಯೂ, ದೊಡ್ಡಪರ್ವತಗಳೂ, ಎಂಟುದಿಕ್ಕುಗಳೂ, ಬ್ರಹ್ಮಾಂಡದ ಎರಡು ಜ್ಯೋತಿಗಳೂ ತಾನೇ ಆಗಿರುವ ಭಗವಂತನಿಗೆ ಅವನೇ ಉಪಮಾನ \(ಹೋಲಿಕೆ\).



ಭಗವಂತನು ಸರಿಸಾಟಿ ಇಲ್ಲದವನು. ಅವನೊಡನೆ ಹೋಲಿಸತಕ್ಕವರು ಬೇರೊಬ್ಬರಿಲ್ಲ. ಸೃಷ್ಟಿಯಲ್ಲಿರುವ ಎಲ್ಲಾ ಚರಚರ ವಸ್ತುಗಳೂ ಅವನ ರೂಪವೇ ಅವನ ಸೌಂದರ್ಯವನ್ನುವ್ಯಕ್ತಪಡಿಸತಕ್ಕವೇ. ಈ ವಿಷಯವನ್ನು ಆಳ್ವಾರರು ಇಲ್ಲಿ ವಿವರಿಸಿದ್ದಾರೆ. 



“ತಾನೇ ತವಪುರುವಮ್” – ತನ್ನ ತಪಸ್ಸಿನ ಫಲವಾಗಿ ಪಡೆದುಕೊಂಡ ರೂಪವುಳ್ಳವನು: ಚತುರ್ಮುಖಬ್ರಹ್ಮ – ಮೊದಲಾದವರು.



“ಅಣ್ಡತ್ತು ಇರು ಶುಡರುಮ್”- ಬ್ರಹ್ಮಾಂಡವನ್ನು ಬೆಳಗಿಸುವ ಸೂರ್ಯ, ಚಂದ್ರರು.



“ಮಾಲ್ ವರೈಯುಮ್”- ಏಳು ಪುರಾತನವಾದ ಕುಲಪರ್ವತಗಳು.



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ಹೋಲಿಸುವುದಕ್ಕೆ ಬೇರೆ ಯಾರೂ ಸಿಕ್ಕುವುದಿಲ್ಲ. ಅವನಿಗೆ ಅವನೇ ಸರಿ, ಸಾಟಿ. ಏಕೆಂದರೆ, ಯಾವ ವಸ್ತುವನ್ನು ನೋಡಿದರೂ ಅದು ಅವನ ರೂಪಸೌಂದರ್ಯವನ್ನು ತೋರ್ಪಡಿಸುವುದು. ಚತುರ್ಮುಖ ಬ್ರಹ್ಮನಾಗಲಿ, ರುದ್ರನಾಗಲಿ, ದೇವೇಂದ್ರನಾಗಲಿ, ಅಷ್ಟದಿಕ್ಪಾಲಕರಾಗಲಿ, ತಮ್ಮ ತಪಃಪ್ರಭಾವದಿಂದ ಜನಿಸಿದವರು ಯಾರೇ ಆಗಲಿ, ಎಲ್ಲರೂ ಅವನೇ. \(ಅವನಿಂದಲೇ ಅವರೆಲ್ಲರೂ ರೂಪಗೊಂಡದ್ದು\). ಜ್ವಲಿಸುವ ಅಗ್ನಿಯೂ, ಮಿನುಗುವ ತಾರೆಗಳೂ, ಕುಲಪರ್ವತಗಳೂ, ಎಂಟುದಿಕ್ಕುಗಳೂ, ಬ್ರಹ್ಮಾಂಡವನ್ನು ಬೆಳಗಿಸುವ ಸೂರ್ಯಚಂದ್ರರೂ ಜಗತ್ತಿನಲ್ಲಿ ಸೃಷ್ಟಿಗೊಂಡಿರುವ ಎಲ್ಲಾ ವಸ್ತುಗಳೂ ಸರ್ವರಕ್ಷಕವಾಗಿರುವ ಸ್ವಾಮಿಯೋ ಆಗಿರುವಾಗ, ಅವನೊಡನೆ ಹೋಲಿಸಲು ಯಾರನ್ನು ತರುವುದು? 



೩೯. ಇೞೈಯಾಯ್ ನಿಲನಾಹಿ ಯೆಣ್ಡಿಶೈಯುಮ್ ತಾನಾಯ್,

ಮಱೈಯಾಯ್ ಮರೈಪ್ಪೊರುಳಾಯ್ ವಾನಾಯ್, -ಪಿಱೈವಾಯ್ ನ್ದ

ವೆಳ್ಳತ್ತರುವಿ ವಿಳಙ್ಗೊಲಿನೀರ್ ವೇಙ್ಗಡತ್ತಾನ್,

ಉಳ್ಳತ್ತಿನುಳ್ಳೇ ಯುಳನ್. 



ಇಱೈ ಆಯ್ = ಸರ್ವಸ್ವಾಮಿಯಾಗಿ, ನಿಲನ್ ಆಹಿ = ಭೂಮಿಯಾಗಿ, ಎಣ್ ತಿರೈಯುಮ್ ತಾನಾಯ್ = ತಾನೇ ಎಂಟುದಿಕ್ಕುಗಳೂ ಆಗಿ, ಮಱೈ ಆಯ್ = ವೇದಗಳು ಆಗಿ, ಮಱೈ ಪೊರುಳ್ ಆಯ್ = ವೇದಗಳ ವಸ್ತುವೂ ಆಗಿ, ಪಿಱೈ ವಾಯ್ ನ್ದ = ಚಂದ್ರನಂತೆ ಹೊಳೆಯುವ, \(ಚಂದ್ರನಿಗೆ ಸಮಾನವಾದ\), ವೆಳ್ಳತ್ತು = ಪ್ರವಾಹದ, ಅರುವಿ = ಬೆಟ್ಟದ ಝರಿಗಳಿಂದ, ವಿಳಙ್ಗು = ಬೆಳಗುವ, ಒಲಿ ನೀರ್ = ಸದ್ದುಮಾಡುತ್ತಿರುವ ನೀರಿನ, ವೇಙ್ಗಡತ್ತಾನ್ = ತಿರುವೆಂಕಟಾದ್ರಿಯಲ್ಲಿ ನೆಲಸಿರುವವನೂ, ಉಳ್ಳತ್ತಿನ್ = ಮನಸ್ಸಿನ, ಉಳ್ಳೇ = ಒಳಗೇ, ಉಳನ್ = ಇದ್ದಾನೆ. 



ಸರ್ವಸ್ವಾಮಿಯಾಗಿ, ಭೂಮಿಯಾಗಿ, ಎಂಟುದಿಕ್ಕುಗಳಾಗಿ, ವೇದಗಳಾಗಿ, ವೇದಗಳ ವಸ್ತುವೂ ಆಗಿ, ಬಾಲ ಚಂದ್ರನಿಗೆ ತಕ್ಕದಾದ \(ಪ್ರವಾಹದ\) ಹರಿಯುವ ಬೆಟ್ಟದ ಝರಿಗಳಿಂದ ಬೆಳಗುವ ಸದ್ದುಮಾಡುತ್ತಿರುವ ನೀರಿನ ತಿರುವೆಂಕಟಾದ್ರಿಯಲ್ಲಿ ನೆಲಸಿರುವವನು, ಮನಸ್ಸಿನ ಒಳಗೇ ಇದ್ದಾನೆ. 



ಭಗವಂತನ ವರ್ಣನೆ ಇಲ್ಲಿಯೂ ಮುಂದುವರಿಯುತ್ತದೆ.



“ವೆಳ್ಲತ್ತರುವಿವಿಳಙ್ಗೊಲಿ ನೀರ್ ವೇಙ್ಗಡತ್ತಾನ್” – ಇದುತಿರುವೆಂಕಟಗಿರಿಯ ಸುಂದರವಾದವರ್ಣನೆ. ಬೆಟ್ಟದ ಮೇಲಿನಿಂದ ಸಣ್ಣ ಬೆಟ್ಟದ ಝರಿಗಳು, ಬಾಲಚಂದ್ರನಂತೆ ವಂಕಿ ವಂಕಿಯಾಗಿ, ಕಂಡೂ ಕಾಣದಂತೆ ಹರಿಯುವಾಗ ಸದ್ದು ಮಾಡುತ್ತಾ ಕೆಳಕ್ಕೆ ಇಳಿಯುತ್ತವೆ. ಪ್ರಕೃತಿರಮ್ಯವಾದ ಆ ಉನ್ನತ ಸ್ಥಳದಲ್ಲಿ ಭಗವಂತನು ನೆಲಸಿ ಶೋಭಿಸುತ್ತಾನೆ. 



“ವೆಳ್ಳತ್ತರುವಿ ವಿಳಙ್ಗೊಲಿ ನೀರ್ ವೇಙ್ಗಡತ್ತಾನ್” – ಇದು ತಿರುವೆಂಕಟಗಿರಿಯ ಸುಂದರವಾದ ವರ್ಣನೆ. ಬೆಟ್ಟದ ಮೇಲಿನಿಂದ ಸಣ್ಣ ಬೆಟ್ಟದ ಝರಿಗಳು, ಬಾಲಚಂದ್ರನಂತೆ ವಂಕಿ ವಂಕಿಯಾಗಿ, ಕಂಡೂ ಕಾಣದಂತೆ ಹರಿಯುವಾಗ ಸದ್ದು ಮಾಡುತ್ತಾ ಕೆಳಕ್ಕೆ ಇಳಿಯುತ್ತವೆ. ಪ್ರಕೃತಿ ರಮ್ಯವಾದ ಆ ಉನ್ನತ ಸ್ಥಳದಲ್ಲಿ ಭಗವಂತನು ನೆಲಸಿ ಶೋಭಿಸುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ ಸರ್ವಸ್ವಾಮಿ. ಎಲ್ಲಕ್ಕೂ ಒಡೆಯ ಅವನಿಂದಲೇ ಭೂಮಿಯೂ ಎಂಟುದಿಕ್ಕುಗಳೂ ಉಂಟಾದವು. ಅವುಗಳ ನಿರ್ವಾಹಕನೂ ಅವನೇ. ವೇದಗಳೂ ಅವನ ಸ್ವರೂಪವೇ. ಅವು ವಿವರಿಸಿ ಹೇಳುವ ನಿತ್ಯವಸ್ತುವೂ ಅವನೇ. ತಿರುವೆಂಕಟಗಿರಿಯಲ್ಲಿ ಅರ್ಚಾವತಾರಿಯಾಗಿ ಅವನೇ ನಲಸಿರುವುದು. ಎಲ್ಲರ ಮನಸ್ಸಿನ ಒಳಗಡೆ, ಅಂತರ್ಯಾಮಿಯಾಗಿಯೂ ಸ್ವಾಮಿಯಿದ್ದಾನೆ. 



೪೦. ಉಳನ್ ಕಣ್ಡಾಯ್ ನನ್ನೆಂಜೇ ಉತ್ತಮನೆನ್ ಱುಮ್

ಉಳನ್ ಕಣ್ಡಾಯ್, ಉಳ್ಳುವಾರುಳ್ಳತ್ತುಳನ್ ಕಣ್ಡಾಯ್,

ವಿಣ್ಣೊಡುಙ್ಗ ಕ್ಕೋಡುಯರುಮ್ ವೀಙ್ಗರುವಿವೇಙ್ಗಡತ್ತಾನ್

ಮಣ್ಣೊಡುಙ್ಗ ತ್ತಾನಳನ್ದ ಮನ್.



ಉಳನ್ ಕಣ್ಡಾಯ್ = \(ನಮ್ಮ ರಕ್ಷಕನಾಗಿ\) ಇದ್ದಾನೆ ಕಂಡೆಯಾ, ನಲ್ ನೆಂಜೇ = \(ನನ್ನ\) ಒಳ್ಳೆಯ ಮನಸ್ಸೇ, ಉತ್ತಮನ್ = ಪುರುಷೋತ್ತಮನು, ಎನ್ ಱುಮ್ = ಎಲ್ಲೆಲ್ಲಿಯೂ, ಎಲ್ಲ ಕಾಲದಲ್ಲಿಯೂ, ಉಳನ್ = \(ರಕ್ಷಿಸುತ್ತಾನೆ\) ಇದ್ದಾನೆ, ಕಣ್ಡಾಯ್ = ಕಂಡೆಯಾ, ಉಳ್ಳುವಾರ್ = ಆಸ್ತಿಕರ, ಉಳ್ಳತ್ತು = ಅಂತರಂಗದಲ್ಲಿ, ಉಳನ್ ಕಣ್ಡಾಯ್ = ನೆಲಸಿದ್ದಾನೆ ಕಂಡೆಯಾ, ವಿಣ್ ಒಡುಙ್ಗುಮ್ = ಆಕಾಶವನ್ನು ಒತ್ತಿಹಾಕುವಂತೆ, ಕೋಡು = ಶಿಖರವು, ಉಯರುಮ್ = ಎತ್ತರವಾಗಿ ಬೆಳೆದ, ವೀಙ್ಗು = ತುಂಬಿ ಹರಿಯುವ, ಅರುವಿ = ಬೆಟ್ಟದ ಝರಿಗಳ, ವೇಙ್ಗಡಾತ್ತಾನ್ = ತಿರುವೆಂಕಟಗಿರಿಯವನು, ಮಣ್ ಒಡುಙ್ಗ = ಭೂಮಂಡಲವೇ, ಅಡಗುವಂತೆ, \(ಅಡಗಿಹೋಗುವಂತೆ\), ತಾನ್ = ತಾನೇ, ಅಳನ್ದ = ಅಳೆದುಕೊಂಡಂಥ, ಮನ್ = ಸರ್ವೇಶ್ವರನು.



ನನ್ನ ಒಳ್ಳೆಯ ಮನಸ್ಸೇ, ಆಸ್ತಿಕರ ಅಂತರಂಗದಲ್ಲಿ ನೆಲಸಿರುವವನೂ, ಆಕಾಶವನ್ನೇ ಒತ್ತರಿಸುವಂತೆ ಎತ್ತರವಾಗಿ ಬೆಳೆದ ಶಿಖರದ, ತುಂಬಿಹರಿಯುವ ಬೆಟ್ಟದ ಝರಿಗಳ ತಿರುವೆಂಕಟಗಿರಿಯಲ್ಲಿ ನಲಸಿರುವವನೂ, ಭೂಮಂಡಲವನ್ನೇ \(ತನ್ನ ತಿರುವಡಿಯ ತಲದಲ್ಲಿ\) ಅಡಗಿಹೋಗುವಂತೆ ತಾನೇ ಅಳೆದುಕೊಂಡವನೂ ಆದ ಸರ್ವೇಶ್ವರನು \(ನಮ್ಮ ರಕ್ಷಕನಾಗಿ\) ಇದ್ದಾನೆ ಕಂಡೆಯಾ, ಆ ಪುರುಷೋತ್ತಮನು ಎಲ್ಲೆಲ್ಲಿಯೂ ಎಲ್ಲ ಕಾಲಗಳಲ್ಲಿಯೂ \(ರಕ್ಷಿಸುತ್ತಾ\) ಇದ್ದಾನೆ ಕಂಡೆಯಾ. 



ಈ ಪಾಶುರದಲ್ಲಿ ಭಗವಂತನ ವಿಷಯದಲ್ಲಿ ಆಳ್ವಾರರು ತಮ್ಮ ಮನಸ್ಸನ್ನು ಪರಿಪೂರ್ಣವಾಗಿ ನಂಬಿಸಿ, ಒಲಿಸಿಕೊಳ್ಳುವುದಕ್ಕಾಗಿ ಆಳ್ವಾರರು ಯತ್ನಿಸುತ್ತಿದ್ದಾರೆ.



ಆಳ್ವಾರರು ಹೇಳುತ್ತಾರೆ: ನನ್ನ ಒಳ್ಳೆಯ ಮನಸ್ಸೇ, ಪುರುಷೋತ್ತಮನಾಗಿ, ತಿರುವೆಂಕಟಗಿರಿಯ ಶಿಖರದಲ್ಲಿ ನೆಲಸಿರುವವನಾಗಿ, ತನ್ನ ಒಂದು ಹೆಜ್ಜೆಯನ್ನು ವಿಸ್ತರಿಸಿ ಭೂಮಂಡವನ್ನೆಲ್ಲ ಆವರಿಸಿ, ಅದನ್ನು ಅಳೆದುಕೊಂಡ ಸಮರ್ಥನಾಗಿ, ಆಸ್ತಿಕರ ಅಂತರಂಗದಲ್ಲಿ ನೆಲಸಿರುವವನಾಗಿ, ಇರುವ ಸರ್ವೇಶ್ವರನು ಎಲ್ಲರನ್ನೂ ಎಲ್ಲ ಕಾಲದಲ್ಲೂ ರಕ್ಷಿಸುತ್ತಾನೆ ಕಾಣೆಯಾ\! ಅವನನ್ನು ನಂಬಿ, ಆಶ್ರಯಿಸಿ, ಉದ್ಧಾರಗೊಳ್ಳೋಣ. 



೪೧. ಮನ್ನು ಮಣಿಮುಡಿ ನೀಣ್ಡು ಅಣ್ಡಮ್ ಪೋಯೆಣ್ಡಿಶೈಯುಮ್,

ತುನ್ನುಪೊೞಿಲನೈತ್ತುಮ್ ಶೂಱ್ ಕೞಲೇ, - ಮಿನ್ನೈ

ಉಡೈಯಾಹಕ್ಕೊಣ್ಡು ಅನ್ ಱುಲಹಳನ್ದಾನ್, ಕುನ್ ಱಮ್

ಕುಡೈಯಾಹ ಆಕಾತ್ತ ಕೋ.



ಮನ್ನು = ಹೊಂದಿಕೊಂಡಿದ್ದ, ಮಣಿಮುಡಿ = ರತ್ನಮಯವಾದ ಕಿರೀಟವು, ನೀಣ್ಡು = ಎತ್ತರವಾಗಿಬೆಳೆದು, ಅಣ್ಡಮ್ = ಬ್ರಹ್ಮಾಂಡವನ್ನು, ಪೋಯ್ = ಹೋಗಿ ನಿಲುಕಿ, ಎಣ್ ದಿಶೈಯುಮ್ = ಎಂಟುದಿಕ್ಕುಗಳಲ್ಲೂ, ತುನ್ನು = ಒತ್ತಾಗಿರುವ, ಪೊೞಿಲ್ = ಭೂಮಂಡಲವನ್ನು, ಅನೈತ್ತುಮ್ = ಎಲ್ಲವನ್ನೂ, ಶೂಱ್ = ಸುತ್ತುವರಿದ, \(ಆವರಿಸಿದ\), ಕೞಲೇ = ತಿರುವಡಿಗಳಿಂದಲೇ, ಮಿನ್ನೈ = ಮಿಂಚನ್ನೇ, ಉಡೈ ಆಹ = ಉಡುಗೆಯಾಗಿ, ಕೊಣ್ಡು = ಸ್ವೀಕರಿಸಿ \(ಮಾಡಿಕೊಂಡು\), ಅನ್ ಱು = ಅಂದು, ಉಲಹು = ಲೋಕಗಳನ್ನು, ಅಳನ್ದಾನ್ = ಅಳೆದುಕೊಂಡವನು, ಕುನ್ ಱುಮ್ = ಬೆಟ್ಟವನ್ನು, ಕುಡೈ ಆಹ = ಕೊಡೆಯಾಗಿ \(ಮಾಡಿಕೊಂಡು\), ಆಕಾತ್ತ = ಆಕಳನ್ನು ರಕ್ಷಿಸಿದ, ಕೋ = ಸ್ವಾಮಿಯೇ. 



ಹೊಂದಿಕೊಂಡಿದ್ದ ರತ್ನಮಯವಾದ ಕಿರೀಟವು ಎತ್ತರವಾಗಿ ಬೆಳೆದು ಬ್ರಹ್ಮಾಂಡವನ್ನು ಹೋಗಿ ನಿಲುಕಿ, ಎಂಟು ದಿಕ್ಕುಗಳಲ್ಲೂ ಒತ್ತಾಗಿರುವ \(ನಿಬಿಡವಾಗಿರುವ\) ಭೂಮಂಡಲವನ್ನು ಎಲ್ಲವನ್ನೂ ಆವರಿಸಿದ ತಿರುವಡಿಗಳಿಂದಲೇ, ಮಿಂಚನ್ನೇ ಉಡುಗೆಯಾಗಿ ಮಾಡಿಕೊಂಡು ಅಂದು ಲೋಕಗಳನ್ನು ಅಳೆದುಕೊಂಡವನು ಬೆಟ್ಟವನ್ನು ಕೊಡೆಯಾಗಿ \(ಹಿಡಿದು\) ಗೋವುಗಳನ್ನು ರಕ್ಷಿಸಿದ ಸ್ವಾಮಿಯೇ. 



ಈ ಪಾಶುರ ಭಗವಂತನ ತ್ರಿವಿಕ್ರಮಾವತಾರದ ಹಿರಿಮೆಯ ಹೊಗಳಿಕೆ. ಅದರ ಜೊತೆಗೆ ಶ್ರೀಕೃಷ್ಣಾವತಾರದ ಒಂದು ದಿವ್ಯಪ್ರಸಂಗವನ್ನೂ ತಿಳಿಸುತ್ತದೆ. 



“ಕುನ್ ಱೆಡುತ್ತು ಆಕಾತ್ತ ಕೋ” – ಇದು ಭಗವಂತನ ಕೃಷ್ಣಾವತಾರದ ಒಂದು ಅದ್ಭುತಪ್ರಸಂಗದ ವಿಷಯ. ಬಾಲಕನಾಗಿದ್ದ ಕೃಷ್ಣನು ನಂದಗೋಕುಲದ ಮಗ್ಗುಲ ಗೋವರ್ಧನ ಗಿರಿಯನ್ನು ಎತ್ತಿ, ಕೊಡೆಯಂತೆ ಹಿಡಿದು, ಅದರಡಿಯಲ್ಲಿ ಇಡಿಯ ಗೋಸಮೂಹವನ್ನೂ, ಗೋವಳರನ್ನೂ ರಕ್ಷಿಸಿದ ವಿಷಯ. ನಂದಗೋಕುಲದ ಗೋವಳರು ವರ್ಷಕ್ಕೊಮ್ಮೆ ದೇವೇಂದ್ರನನ್ನು ಪೂಜಿಸುತ್ತಿದ್ದರು. ಕಾಣದ ಆ ದೇವೇಂದ್ರನಿಂದ ಯಾವ ಫಲವೂ ಇಲ್ಲವೆಂದೂ, ಮಗ್ಗುಲಲ್ಲಿರುವ ಗೋವರ್ಧನ ಗಿರಿಯಿಂದ ಬರುವ ಎಲ್ಲ ಪ್ರಯೋಜನಗಳಿಗಾಗಿ, ಅದಕ್ಕೆ ಪೂಜೆ ಸಲ್ಲಿಸಬೇಕೆಂದು ಬಾಲಕೃಷ್ಣ ಹೇಳಿದಂತೆಯೇ ಗೋವಳರು ನಡೆದುಕೊಂಡರು. ಇದರಿಂದ ದೇವೇಂದ್ರನಿಗೆ ತುಂಬ ಕೋಪ ಬಂತು. ಇಡಿಯ ಗೋಕುಲವನ್ನೇ ನಾಶ ಮಾಡಿ ಬಿಡಲು ಏಳು ದಿನಗಳ ಕಾಲ ಬಿರುಸು ಮಳೆಯನ್ನು ಗೋಕುಲದ ಮೇಲೆ ಸುರಿಸತೊಡಗಿದನು. ಆಗ, ಬಾಲಕೃಷ್ಣನು ಗೋವರ್ಧನಗಿರಿಯನ್ನೇ ಎತ್ತಿ ಹಿಡಿದನು. ಅದರಡಿಯಲ್ಲಿ ನಂದಗೋಕುಲವನ್ನೇ ರಕ್ಷಿಸಿದನು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ತ್ರಿವಿಕ್ರಮನಾಗಿ ಬೆಳೆದ, ಅವನ ತಲೆಗೆ ಹೊಂದಿಕೊಂಡಿದ್ದ ರತ್ನಕಿರೀಟವು ಎತ್ತರವಾಗಿ ಬೆಳೆದು, ಬ್ರಹ್ಮಾಂಡದ ಮಾಳಿಗೆಯನ್ನು ಮುಟ್ಟಿತು. ಅವನ ಒಂದು ತಿರುವಡಿ ವಿಶಾಲವಾದ ಭೂಮಂಡಲವನ್ನೆಲ್ಲಾ ಆವರಿಸಿಬಿಟ್ಟಿತು. ಮತ್ತು, ಅದನ್ನು ಒಂದು ಹೆಜ್ಜೆಯಾಗಿ ಅಳೆದುಕೊಂಡಿತು. ಅದ್ಭುತವಾಗಿ ವಿಶ್ವವನ್ನೆಲ್ಲಾ ಆವರಿಸಿಕೊಂಡ ಅವನ ದೇಹಕ್ಕೆ ಮಿಂಚೇ ದಿವ್ಯವಾದ ಉಡುಗೆಯಾಯಿತು. ಅವನ ಮತ್ತೊಂದು ತಿರುವಡಿ ಮೇಲಣ ಎಲ್ಲಾ ಲೋಕಗಳನ್ನೂ ಅದೊಂದರಿಂದಲೇ ಆವರಿಸಿ ಅಳೆದುಕೊಂಡಿತು. ಅದ್ಭುತಕಾರಿಯಾದ ಆ ಸ್ವಾಮಿಯೇ, ಕೃಷ್ಣಾವತಾರಿಯಾದಾಗ, ದೇವೇಂದ್ರನಕಡುಕೋಪದ ಫಲವಾದ ಏಳುದಿನಗಳ ಸಂತತವಾದ ಬಿರುಸು ಮಳೆಗೆ ತುತ್ತಾದ ನಂದಗೋಕುಲದ ಗೋವುಗಳ ಸಮೂಹವನ್ನು \(ಎಲ್ಲ ಗೋವಳರನ್ನೂ\) ರಕ್ಷಿಸುವುದಕ್ಕಾಗಿ, ಗೋವರ್ಧನಗಿರಿಯನ್ನೇ ಎತ್ತಿ, ಕೊಡೆಯಂತೆ ಹಿಡಿದನು. 



೪೨. ಕೋವಲನಾಯಾನಿರೈಹಳ್ ಮೇಯ್ ತ್ತು ಕ್ಕುೞಲೂದಿ,

ಮಾವಲನಾಯ್ ಕೀಣ್ಡ ಮಣಿವಣ್ಣನ್, - ಮೇವಿ

ಅರಿಯುರುವಾಹಿ ಇರಣಿಯನ ದಾಹಮ್,

ತೆರಿಯುಹಿರಾಲ್ ಕೀಣ್ಡಾನ್ ಶಿನಮ್.



ಕೋವಲನ್ ಆಯ್ = ಗೋಪಾಲಕನಾಗಿ, ಆನಿರೈಹಳ್ = ದನಕರುಗಳ ಮಂಡೆಗಳನ್ನು, ಮೇಯ್ ತ್ತು = ಮೇಯಿಸಿ, ಕುೞಲ್ ಊದಿ = ಕೊಳಲನ್ನು ಊದಿ, ಮಾ = ಕುದುರೆಯನ್ನು, ವಲನ್ ಆಯ್ = ಸಮರ್ಥನಾಗಿ, ಕೀಣ್ಡ = ಸೀಳಿದವನಾದ, ಮಣಿವಣ್ಣನ್ = ಇಂದ್ರನೀಲಮಣಿಯ ಬಣ್ಣದವನು, ಮೇವಿ = ಆಶೆಯಿಂದ, ಅರಿ ಉರು ಆಹಿ = ನರಹರಿ ರೂಪವನ್ನು ತಳೆದು, ಇರಣಿಯನದು = ಹಿರಣ್ಯಕಶಿಪುವಿನ, ಆಹಮ್ = ದೇಹವನ್ನು, ತೆರಿ = ತಿಳಿ, ಉಹಿರಾಲ್ = ಉಗುರಿನಿಂದ, ಕೀಣ್ಡ = ಸೀಳಿದಂಥ, ಶಿನಮ್ = ಕೋಪವನ್ನು. 



ಗೋಪಾಲಕನಾಗಿ ದನಕರುಗಳ ಮಂದೆಯನ್ನು ಮೇಯಿಸಿ, ಕೊಳಲನ್ನೂದಿ, ಕುದುರೆಯನ್ನು ಸಮರ್ಥನಾಗಿ ಸೀಳಿದ ಇಂದ್ರನೀಲಮಣಿಯ ಬಣ್ಣದವನು, ಆಶೆಯಿಂದ ನರಹರಿಯರೂಪವನ್ನು ತಳೆದು ಹಿರಣ್ಯಕಶಿಪುವಿನ ದೇಹವನ್ನು ಉಗುರಿನಿಂದಲೇ ಬಗೆದು ಸೀಳಿದ ಕೋಪವನ್ನು ತಿಳಿ. 



ಈ ಪಾಶುರದಲ್ಲಿ, ಆಶ್ರಿತ ವಿರೋಧಿಗಳ ವಿಷಯದಲ್ಲಿ ಭಗವಂತನ ಕೋಪವೆಷ್ಟೆಂಬುದನ್ನುಎರಡು ದೃಷ್ಟಾಂತಗಳ ಮೂಲಕ ವಿವರಿಸಲಾಗುತ್ತದೆ. 



“ಕೋವಲನಾಯ್ ಆ ನಿರೈ ಮೇಯ್ ತ್ತು ಕುೞಲೂದಿ” .... ಇದು ಭಗವಂತನು ಬಾಲಕೃಷ್ಣನಾಗಿ ದನಕರುಗಳ ವಿಷಯದಲ್ಲಿ ತೋರಿಸಿದ ವಾತ್ಸಲ್ಯದ ವಿಷಯ. ನಂದಗೋಕುಲದಲ್ಲಿ ಶ್ರೀಕೃಷ್ಣನು ಬೆಳೆಯುತ್ತಿರುವಾಗ, ಇತರ ಗೋವಳ ಬಾಲಕರ ಜೊತೆಯಲ್ಲಿ ಅವನೂ ದನಕರುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದನು. ಅವು ಮೇಯುವಾಗ ಅವಕ್ಕೆ ಹಿತವಾಗುವಂತೆಯೂ, ಹೊಟ್ಟೆತುಂಬ ಮೇಯುವಂತೆಯೂ ಕೊಳಲನ್ನೂದಿ ತೃಪ್ತಿಪಡಿಸುತ್ತಿದ್ದನು. 



“ಮಾವಲನಾಯ್ ಕೀಣ್ಡ” – ಇದು ಶ್ರೀಕೃಷ್ಣಾವತಾರದ ಒಂದು ಪ್ರಸಂಗ: ಕೇಶಿ ಎಂಬ ರಾಕ್ಷಸನು, ಕಂಸನಿಂದ ಪ್ರೇರಿತನಾಗಿ, ಕುದುರೆಯ ರೂಪದಲ್ಲಿ ಬಂದು ಬಾಲಕೃಷ್ಣನನ್ನು ಕಚ್ಚಿ ಕೊಲ್ಲಲು ಹವಣಿಸಿದ. ಕೃಷ್ಣನು ತನ್ನ ಎರಡು ಕೈಗಳಿಂದ ಅದರ ಎರಡು ದವಡೆಗಳನ್ನು ಬಲವಾಗಿ ಹಿಡಿದು, ಅಗಲಿಸಿ, ಸೀಳಿ, ಅದನ್ನು ಕೊಂದು ಹಾಕಿದನು.



“ಅರಿಯುರುವಾಹಿ ಇರಣಿಯನದಾಹಮ್ ಉಹಿರಾಲ್ ಕೀಣ್ಡ” – ಭಗವಂತನ ನರಸಿಂಹಾವತಾರದ ವಿಷಯವಿದು. ಆಶ್ರಿತ ವಿರೋಧಿಯಾದ ಹಿರಣ್ಯಕಶಿಪುವು ತಾನು ಪಡೆದುಕೊಂಡ ವರಗಳಿಂದ ತನಗೆ ಸಾವೇ ಇಲ್ಲವೆಂದು ಕೊಬ್ಬಿ, ಹರಿಭಕ್ತನಾದ ತನ್ನ ಮಗ ಪ್ರಹ್ಲಾದನಿಗೆ ಅಪರಿಮಿತವಾದ ಕಷ್ಟಗಳನ್ನು ಕೊಟ್ಟಾಗ, ತನ್ನ ಭಕ್ತನನ್ನು ರಕ್ಷಿಸಲು ಭಗವಂತನು ನರಹರಿಯ ಅವತಾರಿಯಾಗಿ ಬಂದು, ಹಿರಣ್ಯಕಶಿಪುವಿನ ಎದೆಯನ್ನು ತನ್ನ ಕೈಉಗುರುಗಳಿಂದಲೇ ಸೀಳಿ ಹಾಕಿದನು. ಆಗಿನ ಸ್ವಾಮಿಯ ಕೋಪವನ್ನು ಶಮನ ಮಾಡಲು ಲಕ್ಷ್ಮೀದೇವಿಯೂ ಪ್ರಹ್ಲಾದನೂ ಪ್ರಾರ್ಥಿಸಬೇಕಾಯಿತು. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನಿಗೆ ಆಶ್ರಿತ ವಿರೋಧಿಗಳ ವಿಷಯದಲ್ಲಿ ಬಹಳ ಕೋಪ. ನರಹರಿಯಾಗಿ ಅವತರಿಸಿ, ಅವನು ಹಿರಣ್ಯಕಶಿಪುವನ್ನು ತನ್ನ ಕೈಉಗುರುಗಳಿಂದಲೇ ಸೀಳಿ ಹಾಕಿದನು. ಕುದುರೆಯ ರೂಪದಲ್ಲಿ ಬಂದ ಕೇಶಿ ರಾಕ್ಷಸನನ್ನು ಎರಡು ಕೈಗಳಿಂದಲೇ ಸೀಳಿಹಾಕಿದನು. ಪರಮಸಮರ್ಥನಾದ ಸ್ವಾಮಿಯನ್ನು ನೀನು ಆಶ್ರಯಿಸು. ಆಶ್ರಿತರಕ್ಷಣೆಯ ಹೊಣೆ ಅವನದು. ಗೋವಳನಾಗಿ ಕಾಡಿನಲ್ಲಿ ಕೊಳಲನ್ನೂದಿ ದನಕರುಗಳು ತೃಪ್ತಿಯಾಗಿ ಮೇಯುವಂತೆ ಮಾಡಿದನು. ಬಾಲಕಪ್ರಹ್ಲಾದನನ್ನು ಅವನ ದುಷ್ಟ ತಂದೆಯಿಂದ ರಕ್ಷಿಸಿದನು. 



೪೩. ಶಿನಮಾಮದಕಳಿಟ್ರಿನ್ ಕಿಣ್ ಮರುಪ್ಪೈ ಶ್ಶಾಯ್ ತ್ತು,

ಪುನಮೇಯ ಪೂಮಿಯದನೈ, - ತನಮಾಹ

ಪ್ಪೇರಹಲ ತ್ತುಳ್ಳೊಡುಕ್ಕೂಮ್ ಪೇರಾರ ಮಾರ್ ವನಾರ್

ಓರಹಲತ್ತುಳ್ಳ ತುಲಹು.



ಶಿನಮ್ = ಕೋಪದ, ಮದಮ್ = ಮದಿಸಿದ, ಮಾ = ದೊಡ್ಡ, ಕಳಿಟ್ರಿನ್ = ಸಲಗದ, ತಿಣ್ = ಬಲವಾದ, ಮರುಪ್ಪೈ = ದಂತವನ್ನು \(ಕೋರೆಹಲ್ಲನ್ನು\), ಶಾಯ್ ತ್ತು = ಮುರಿದುಹಾಕಿ, ಪುನಮ್ = ಒಳ್ಳೆಯ ಹೊಲಗಳಿಂದ, ಮೇಯ = ಕೂಡಿದ, \(ತುಂಬಿರುವ\), ಪೂಮಿ ಅದನೈ = ಭೂಮಿಯನ್ನು, ತನಮ್ ಆಹ = ಧನವಾಗಿ \(ನಿಧಿಯಾಗಿ\) ಮಾಡಿಕೊಂಡು, ಪೇರ್ = ಪ್ರಸಿದ್ಧವಾದ, ಅಹಲತ್ತುಳ್ = ಹೊಟ್ಟೆಯಲ್ಲಿ, ಒಡುಕ್ಕೂಮ್ = ಅಡಗಿಸಿ \(ಹುಡುಗಿ\) ಇಟ್ಟುಕೊಳ್ಳುವ, ಪೇರ್ = ಪ್ರಖ್ಯಾತವಾದ, ಆರಮ್ = ಹಾರವನ್ನು ಧರಿಸಿರುವ, ಮಾರ್ ವನಾರ್ = ಎದೆಯನ್ನುಳ್ಳವನ, ಓರ್ = ಸಾಟಿಯಿಲ್ಲದ, ಅಹಲತ್ತು = ಎದೆಯಲ್ಲಿ \(ಕೀರ್ತಿಯಲ್ಲಿ\), ಉಳ್ಳಾದು ಉಲಹು = ಲೋಕಗಳೆಲ್ಲವೂ ಇವೆ. 



ಕೋಪದಿಂದಲೂ ಮದದಿಂದಲೂ ಕೂಡಿದ ದೊಡ್ಡ ಸಲಗದ ಬಲವಾದ ದಂತವನ್ನು ಮುರಿದುಹಾಕಿದವನ, ಒಳ್ಳೆಯ ಹೊಲಗಳಿಂದ \(ಫಲವತ್ತಾದ ನೆಲದಿಂದ\) ಕೂಡಿದ ಭೂಮಿಯನ್ನು ನಿಧಿಯಂತೆ ತನ್ನ ಪ್ರಸಿದ್ಧವಾದ ಹೊಟ್ಟೆಯಲ್ಲಿ ಹುದುಗಿಟ್ಟುಕೊಂಡವನು, ಪ್ರಖ್ಯಾತವಾದ ಹಾರವನ್ನು ಧರಿಸಿರುವ ಎದೆಯುಳ್ಳವನ ಸಾಟಿಯಿಲ್ಲದ ಎದೆಯಲ್ಲಿ \(ಕೀರ್ತಿಯಲ್ಲಿ\) ಲೋಕಗಳೆಲ್ಲವೂ ಇವೆ. 



“ಶಿನಮಾ ಮದಕಳಿಟ್ರಿನ್ ಶಿಣ್ ಮರುಪ್ಪೈಶಾಯ್ ತ್ತು” – ಶ್ರೀಕೃಷ್ಣಾವತಾರದ ಪ್ರಸಂಗಃ ಧನುರ್ಯಾಗದ ನಿಮಿತ್ತವಾಗಿ ಶ್ರೀಕೃಷ್ಣನನ್ನು ಮಧುರೆಗೆ ಬರಮಾಡಿಕೊಂಡು, ಅಲ್ಲಿ, ಅವನನ್ನು ಕೊಲ್ಲಿಸಲು ಕಂಸನು ಮಾಡಿದ ನಾನಾ ಹವಣಿಕೆಗಳಲ್ಲಿ ಮೊದಲನೆಯದು ಮಧುರೆಯ ಹೆಬ್ಬಾಗಿಲಲ್ಲಿ ಕಾದಿರಿಸಿದ್ದ ಕುವಲಯಾಪೀಡವೆಂಬ ಮದ್ದಾನೆಯಿಂದ ಅವನನ್ನು ತುಳಿಸಿ ಕೊಲ್ಲಿಸುವುದು. ಸಲಗವೂ ಕೆರಳಿಕಾದಿತ್ತು. ಕೃಷ್ಣನು ಹೆಬ್ಬಾಗಿಲಿಗೆ ಬಂದನು. ಒಬ್ಬನೇ ಅದನ್ನು ಎದುರಿಸಿದನು. ಅದರ ಬಲವಾದ ದಂತವನ್ನು ಮುರಿದುಕೊಂಡನು. ಅದರಿಂದಲೇ ಆ ಆನೆಯನ್ನು ಸದೆಬಡಿದನು. ಭಗವಂತನ ಅದ್ವಿತೀಯ ಸಾಮರ್ಥ್ಯ ಇದು.



“ಪುನಮೇಯ ಪೂಮಿಯದನೈ ತನಮಾಹಪೇರಹಲತ್ತುಳ್ಳೋಡುಕ್ಕೂಮ್” – ಪ್ರಳಯಕಾಲದಲ್ಲಿ ಭೂಮಿಯನ್ನೂ ಅದರಲ್ಲಿ ಚರಾಚರವಸ್ತುಗಳನ್ನೂ ನಾಶವಾಗದಂತೆ ಒಂದು ನಿಧಿಯಂತೆ ರಕ್ಷಿಸುವುದಕ್ಕಾಗಿ ಭಗವಂತನು ಅದಷ್ಟನ್ನೂ ತನ್ನ ಹೊಟ್ಟೆಯಲ್ಲಿ ಜಾಗರೂಕತೆಯಿಂದ ಸಂರಕ್ಷಿಸಿದ ವಿಷಯ ಇದು.



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನ ಸಾಮರ್ಥ್ಯವು ಸಾಟಿಯಿಲ್ಲದ್ದು. ಶ್ರೀಕೃಷ್ಣನಾಗಿ ಅವತರಿಸಿದಾಗ, ಬಾಲಕನಾಗಿಯೇ ಬಲಿಷ್ಠವಾದ ಮದ್ದಾನೆಯನ್ನು ಎದುರಿಸಿ, ಅದರ ದಂತವನ್ನು ಮುರಿದುಕೊಂಡು ಅದರಿಂದಲೇ ಆ ಆನೆಯನ್ನು ಸಂಹರಿಸಿದನು. ಪ್ರಳಯಸಮಯದಲ್ಲಿ ಫಲವತ್ತಾದ ನೆಲದಿಂದ ಕೂಡಿದ ಭೂಮಿಯನ್ನು ಅದರ ಎಲ್ಲಾ ವಸ್ತುಗಳೊಂದಿಗೆ ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು, ಅದೊಂದು ಗುಪ್ತನಿದಿಯೆಂಬಂತೆ, ರಕ್ಷಿಸಿದನು. ಎಂದೆಂದಿಗೂ ಬಾಡದಿರುವ ಪರಿಮಳಪೂರ್ಣವಾದ ವನಮಾಲೆಯನ್ನು ಅವನು ಧರಿಸಿದ್ದಾನೆ. ಸಾಟಿಯಿಲ್ಲದ ವನ ವಕ್ಷದಲ್ಲಿಯೇ \(ದೇಹದಲ್ಲಿಯೇ\) ಎಲ್ಲಾ ಲೋಕಗಳು ಇವೆ. 



೪೪. ಉಲಹಮು ಮೂೞಿಯು ಮಾೞಿಯುಮ್, ಒಣ್ ಕೇೞ್

ಅಲರ್ ಕದಿರುಮ್ ಶೆನ್ದೀಯು ಮಾವಾನ್, - ಪಲಕದಿರ್ ಹಳ್

ಪಾರಿತ್ತ ಪೆಮ್ ಬೊನ್ ಮುಡಿಯಾನಡಿಯಿಣೈಕ್ಕೇ,

ಪೂರಿತ್ತೆನ್ ನೆಂಜೇ ಪುರಿ. 



ಉಲಹಮುಮ್ = ಲೋಕಗಳೂ, ಉೞೆಯುಮ್ = ಕಾಲವೂ, ಆೞಿಯುಮ್ = ಕಡಲುಗಳೂ, ಒಣ್ ಕೇಱ್ = ಅದ್ವಿತೀಯವಾದ ಪ್ರಕಾಶ \(ಬಣ್ಣ\)ವುಳ್ಳ, ಅಲರ್ = ಕಿರಣಗಳ, ಕದಿರುಮ್ = ಸೂರ್ಯಚಂದ್ರರೂ, ಶೆಮ್ ತೀಯುಮ್ = ಕೆಂಪಾದ ಅಗ್ನಿಯೂ, ಆವಾನ್ = ಆಗುವವ \(ಆಗಿರುವವ\), ಪಹ = ಹಲವಾಋ, ಕದಿರ್ ಹಳ್ = ಕಿರಣಗಳನ್ನು, ಪಾರಿತ್ತ = ಹರಡುವ, ಪೈ = ಸುಂದರವಾದ, ಪೊನ್ = ಚಿನ್ನದ, ಮುಡಿಯಾನ್ = ಕಿರೀಟವನ್ನು ಧರಿಸಿರುವವನ, ಅಡಿ ಇಣೈಕ್ಕೇ = ಎರಡು ತಿರುವಡಿಗಳಿಗೇ, ಎನ್ ನೆಂಜೇ = ನನ್ನ ಮನಸ್ಸೇ, ಪೂರಿತ್ತು = ಪೂರ್ಣವಾಗಿ, ಪುರಿ = ಆಶಿಸು. 



ಸೃಷ್ಟಿಯಲ್ಲಿರುವ ಎಲ್ಲಾ ವಸ್ತುಗಳೂ, ಅವುಗಳನ್ನೊಳಗೊಂಡ ಎಲ್ಲಾ ಲೋಕಗಳೂ ಭಗವಂತನ ಸ್ವರೂಪವೇ. ಅವನೇ ಕಾಲಸ್ವರೂಪಿಯೂ. ಅವನೇ ಎಲ್ಲಾ ಕಡಲುಗಳೂ. ಲೋಕಗಳನ್ನೆಲ್ಲಾ ಬೆಳಗಿಸುವ ಸೂರ್ಯಚಂದ್ರರೂ ಅವನೇ. ಅಗ್ನಿಯೋ ಮುಂತಾದ ಪಂಚಭೂತಗಳು ಅವನೇ. ಅವನು ದಿವ್ಯಸುಂದರ, ದಿವ್ಯವಾದ ಆಭರಣಗಳನ್ನೂ, ರತ್ನಮಯಕಿರೀಟವನ್ನೂ ಧರಿಸಿದ್ದಾನೆ. ಸರ್ವೇಶ್ವರನಾದ ಆ ಸ್ವಾಮಿಯ ಎರಡು ತಿರುವಡಿಗಳನ್ನೇ ಪೂರ್ಣವಾಗಿ ಆಶಿಸುವಂತೆ ಆಳ್ವಾರರು ತಮ್ಮ ಮನಸ್ಸಿಗೆ ಉಪದೇಶಮಾಡುತ್ತಿದ್ದಾರೆ.



೪೫. ಪುರಿನ್ದು ಮದವೇೞಮ್ ಮಾಪ್ಪಿಡಿ ಯೋಡೂಡಿ,

ತಿರಿನ್ದು ಶಿನತ್ತಾಲ್ ಪೊರುದು, - ವಿರಿನ್ದ ಶೀರ್

ವೆಣ್ ಕೋಟ್ಟು ಮುತ್ತುದಿರ್ ಕ್ಕೂಮ್ ವೇಙ್ಗಡಮೇ, ಮೇಲೊರುನಾಳ್

ಮಣ್ ಕೋಟ್ಟು ಕ್ಕೊಣ್ಡಾನ್ ಮಲೈ.



ಮದಮ್ ವೇೞಮ್ = ಮದ್ದಾನೆಯು, ಮಾ ಪಿಡಿಯೋಡು = ಉತ್ತಮವಾಡ ಹೆಣ್ಣಾನೆಯೊಡನೆ, ಪುರಿನ್ದು = ಕೂಡಿಕೊಂಡು, ಊಡಿ = \(ಅದನ್ನು\) ತಿರಸ್ಕರಿಸಿ, ತಿರಿನ್ದು = ಅಲೆದಾಡಿ, ಶಿನತ್ತಾಲ್ = ಕೋಪದಿಂದ, ಪೊರುದು =\(ಬೆಟ್ಟವನ್ನು\) ಗುದ್ದಿ, ವಿರಿನ್ದ = ಮುರಿದ, ಶೀರ್ = ಶ್ರೇಷ್ಠವಾದ, ವೆಣ್ ಕೋಡು = ಬಿಳಿಯ ಕೋರೆಹಲ್ಲಿನ, ಮುತ್ತು ಉದಿರ್ ಕ್ಕೂಮ್ = ಮುತ್ತುಗಳನ್ನು ಉದುರಿಸುವಂಥ, ವೇಙ್ಗಡಮೇ = ತಿರುವೆಂಕಟಗಿರಿಯೇ, ಮೇಲ್ ಒರುನಾಳ್ = ಹಿಂದೆ ಒಂದು ಕಾಲದಲ್ಲಿ, ಮಣ್ = ಭೂಮಿಯನ್ನು, ಕೋಡು = ತನ್ನಕೋರೆಹಲ್ಲಿನಿಂದ, ಕೊಣ್ಡಾನ್ = ಎತ್ತಿಕೊಂಡವನ, ಮಲೈ = ಪರ್ವತ. 



ಮದಿಸಿದ ಆನೆಯು ಉತ್ತಮವಾದ ಹೆಣ್ಣಾನೆಯೊಡನೆ ಕೂಡಿಕೊಂಡು \(ಅದನ್ನು\) ತಿರಸ್ಕರಿಸಿ, ಅಲೆದಾಡಿ, ಕೋಪದಿಂದ ಬೆಟ್ಟವನ್ನು ಗುದ್ದಿ ಮುರಿದ ಶ್ರೇಷ್ಠವಾದ ಬಿಳಿಯ ಕೋರೆಹಲ್ಲಿನ ಮುತ್ತುಗಳನ್ನುಉದುರಿಸುವಂಥ ತಿರುವೆಂಕಟಗಿರಿಯೇ ಹಿಂದೆ ಒಂದು ಕಾಲದಲ್ಲಿ ಭೂಮಿಯನ್ನುತನ್ನ ಕೋರೆ ಹಲ್ಲಿನಿಂದ ಎತ್ತಿಕೊಂಡವನ ಪರ್ವತ. 



ತಿರುಮಲೆ ಬೆಟ್ಟದ ಮೇಲೆ ಆನೆಗಳು ಸ್ವೇಚ್ಛೆಯಿಂದ ವಿಹಾರಮಾಡುತ್ತವೆ ಎಂಬುದನ್ನು ಆಳ್ವಾರರು ಸ್ವಾರಸ್ಯವಾದ ನಿದರ್ಶನದೊಡನೆ ಹೇಳುತ್ತಾರೆ; ಒಂದು ಗಂಡಾನೆ ತನಗೆ ಇಷ್ಟವಾದ ಉತ್ತಮ ಹೆಣ್ಣಾನೆಯೊಡನೆ ಕೂಡಿ ಇರುವ ಸಂದರ್ಭದಲ್ಲಿ, ಅವುಗಳ ನಡುವೆ ವಿರಸವುಂಟಾಗಲು, ಆ ಹೆಣ್ಣಾನೆಯನ್ನು ಅದು ತಿರಸ್ಕರಿಸಿ, ಆ ಕೋಪದಿಂದ ಅಲೆದಾಡುತ್ತಾ ಒಂದು ಕಡೆ ಬೆಟ್ಟವನ್ನೇ ಗುದ್ದಿತಂತೆ. ಫಲವಾಗಿ, ಅದರ ಕೋರೆಹಲ್ಲು ಮುರಿಯಿತು. ಅದರಿಂದ ಮುತ್ತುಗಳು ಉದುರಿದುವು. ಅಂಥ ದೃಢವಾದ ಪುರಾತನವಾದ ಬೆಟ್ಟವದು. 



“ಮೇಲೊರುನಾಳ್ ಮಣ್ ಕೋಟ್ಟು ಕ್ಕೊಣ್ಡಾನ್” – ಭಗವಂತನ ಮಹಾವರಾಹವತಾರದ ವಿಷಯ ಇದು. ಹಿರಣ್ಯಾಕ್ಷನೆಂಬ ರಾಕ್ಷಸನು ಇಡಿಯ ಭೂಮಿಯನ್ನು ಅಪಹರಿಸಿ, ಕಡಲಲ್ಲಿ ನುಸುಳಿ, ಅದರೊಡನೆ ಹುದುಗಿಕೊಂಡಾಗ, ಭಗವಂತನು ಮಹಾವರಾಹನಾಗಿ ಅವತರಿಸಿ, ಕಡಲ ನೀರಿನಲ್ಲಿ ಹೊಕ್ಕು, ಹಿರಣ್ಯಾಕ್ಷನನ್ನು ಸಂಹರಿಸಿ, ಭೂಮಿಯನ್ನು ಒಂದು ಕೋರೆಹಲ್ಲಿನ ತುದಿಯಿಂದ ಎತ್ತಿ ಅದರ ಸ್ಥಾನದಲ್ಲಿ ನಿಲ್ಲಿಸಿದನು. ಇದು ಕತೆ. 



ಆಳ್ವಾರರು ಹೇಳುತ್ತಾರೆ: ನನ್ನ ಮನಸ್ಸೇ, ಭಗವಂತನು ನಮ್ಮಂಥ ಸಾಮಾನ್ಯ ಚೇತನರು ತನ್ನನ್ನು ಆಶ್ರಯಿಸಲಿ, ಮುಕ್ತಿ ಪಡೆಯಲಿ ಎಂಬ ಕಾರಣದಿಂದ ಪುರಾತನವಾದ ತಿರುಮಲೆ ಬೆಟ್ಟದ ಮೇಲೆ ನೆಲಸಿದ್ದಾನೆ. ಅವನು ಹಿಂದೆ ಭೂಮಿಯನ್ನೇ ಉದ್ಧರಿಸಿದವನು. ಅವನನ್ನು ನಾವು ಆಶ್ರಯಿಸೋಣ. 



೪೬. ಮಲೈ ಮುಹಡು ಮೇಲ್ ವೈತ್ತು ವಾಶುಹಿಯೈಚ್ಚುಟ್ರಿ,

ತಲೈಮುಹಡು ತಾನೊರುಕೈಪಟ್ರಿ – ಅಲೈಮು

ಟ್ಟಣ್ಡಮ್ ಪೋಯ್ ನೀರ್ ತೆಱಿಪ್ಪ ಅನ್ ಱು ಕಡಲ್ ಕಡೈನ್ದಾನ್,

ಪಿಣ್ಡಮಾಯ್ ನಿನ್ ಱ ಪಿರಾನ್.



ಮಲೈ ಮುಹಡು = ಪರ್ವತದ ಶಿಖರವನ್ನು, ಮೇಲೆ ವೈತ್ತು = ಮೇಲಕ್ಕೆ ಇರುವಂತೆ \(ಕಡಲಲ್ಲಿ\) ಇರಿಸಿ, ವಾಶಹಿಯೈ= ವಾಸುಕಿಯನ್ನು, ಚುಟ್ರಿ = ಅದಕ್ಕೆ ಸುತ್ತಿ, ತಲೈಮುಹಡು = ಪರ್ವತದ ತಳಭಾಗವನ್ನು, ತಾನ್ = ತಾನೇ, ಒರು ಕೈ ಪಟ್ರಿ = ಒಂದು ಕೈಯಿಂದ ಹಿಡಿದು, ಅಲೈ ಮುಹಡು = ಅಲೆಗಳ ಶಿಖರವು, ಅಣ್ಡಮ್ ಪೋಯ್ = ಬ್ರಹ್ಮಾಂಡವನ್ನು ಸೇರಿ, ನೀರ್ = ನೀರನ್ನು, ತೆಱಿಪ್ಪ = ಎರೆಚಲು, ಅನ್ ಱು = ಅಂದು, ಕಡಲ್ = ಪಾಲ್ಗಡಲನ್ನು, ಕಡೈನ್ದಾನ್ = ಕಡೆದವನಾದ, ಪಿಣ್ಡಮ್ ಆಯ್ = ಮೂಲ ಕಾರಣನಾಗಿ, \(ಮೂಲ ಬೀಜವಾಗಿ\), ನಿನ್ ಱ = ಇರುವ, ಪಿರಾನ್ = ಸ್ವಾಮಿಯು.



ಮೂಲಬೀಜವಾಗಿರುವ ಭಗವಂತನು, ಅಂದು, ಪರ್ವತದ ಶಿಖರವನ್ನು ಮೇಲಕ್ಕೆ ಇರುವಂತೆ \(ಕಡಲಲ್ಲಿ\) ಇರಿಸಿ, \(ಅದಕ್ಕೆ\) ವಾಸುಕಿಯನ್ನು ಸುತ್ತಿ, ಪರ್ವತದ ತಳಭಾಗವನ್ನು ತಾನು ಒಂದು ಕೈಯಿಂದ ಹಿಡಿದು, ಅಲೆಗಳ ಶಿಖರವು ಬ್ರಹ್ಮಾಂಡವನ್ನು ಸೇರಿ ನೀರನ್ನು ಎರೆಚಲು \(ಎರೆಚುವಂತೆ\) ಪಾಲ್ಗಡಲನ್ನು ಕಡೆದನು. 



ಪಾಲ್ಗಡಲನ್ನು ಕಡೆಯುವುದಕ್ಕೂ, ಅದಕ್ಕೆ ಬೇಕಾದ ಎಲ್ಲ ಸಿದ್ಧತೆಗಳನ್ನು ಮಾಡುವುದಕ್ಕೂ, ಅದರಿಂದ ಬಂದ ಫಲದ ಹಂಚಿಕೆಗೂ ಭಗವಂತನೇ ಮೂಲಕಾರಣನು. ದೇವಾಸುರರ ನಡುವೆ ಮೇಲಿಂದ ಮೇಲೆ ನಡೆಯುತ್ತಿದ್ದ ಹೋರಾಟಗಳಲ್ಲಿ ಆಶ್ರಿತರಾದ ದೇವತೆಗಳಿಗೆ ಸೋಲಾಗುತ್ತಲೂ, ಅವರ ವಿರೋಧಿಗಳಿಗೇ ಜಯ ಲಭಿಸುತ್ತಲೂ, ಅವರಿಂದ ದೇವತೆಗಳಿಗೆ ಕಿರುಕುಳ ಹೆಚ್ಚುತ್ತಲೂ ಇದ್ದದ್ದನ್ನು ಗಮನಿಸಿ ಭಗವಂತನು ಪಾಲ್ಗಡಲನ್ನು ಮಥಿಸುವ ಅಸಾಧ್ಯಕಾರ್ಯದಲ್ಲಿ ದೇವಾಸುರರನ್ನು ಒಟ್ಟುಗೂಡಿಸಿದನು. ಅದಕ್ಕೆ ತಕ್ಕ ಸಾಧನಗಳನ್ನೂ ಕಲ್ಪಿಸಿದನು. ಮಂದರಪರ್ವತವೇ ಕಡಗೋಲಾಯಿತು. ವಾಸುಕಿ ಕಡೆಗೋಲಿನ ಹಗ್ಗವಾಯಿತು. ಭಾರದಿಂದ ಪರ್ವತವು ಮುಳುಗಿ ಹೋಗದಿರುವಂತೆ ಭಗವಂತನೇ ಅದರಡಿಯಲ್ಲಿ ಮಹಾಕೂರ್ಮನಾಗಿ ಅವತರಿಸಿ, ಅದನ್ನೆತ್ತಿ ಹಿಡಿದನು. ಕಡೆಯುವುದು ಮೊದಲಾದ ಕೂಡಲೇ ಕಡಲಿನ ಅಲೆಗಳು ಬ್ರಹ್ಮಾಂಡದ ಎತ್ತರಕ್ಕೆ ಎದ್ದು ನೀರನ್ನೆರಚುವಂತಾಯಿತು. ಏನದ್ಭುತವಿದು\! 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಆಶ್ರಿತರ ಬಗೆಗೂ, ಅವರ ವಿರೋಧಿಗಳ ಬಗೆಗೂ ಯುಕ್ತವಾಗಿ ನಡೆದುಕೊಳ್ಳುವುದು ಹೇಗೆಂಬುದಕ್ಕೆಲ್ಲ ಮೂಲಕಾರಣ ಭಗವಂತನೇ. ಆದ್ದರಿಂದಲೇ, ಪರಸ್ಪರ ಶತ್ರುಗಳಾದ ದೇವಾಸುರರಿಂದಲೇ ಅವನು ಪಾಲ್ಗಡಲನ್ನು ಕಡೆಯಿಸಿದನು. ಅದಕ್ಕೆ ತಕ್ಕ ಅನುಕೂಲಗಳನ್ನು ಕಲ್ಪಿಸಿದ್ದೂ ಅಲ್ಲದೆ, ತಾನೇ ಅದಕ್ಕೆ ಸಹಾಯಕನಾಗಿ ನಿಂತನು. ಇದೆಲ್ಲವೂ ಆಶ್ರಿತರಕ್ಷಣೆಗಾಗಿಯೇ ತಿಳಿ.



೪೭. ನಿನ್ ಱ ಪೆರುಮಾನೇ ನೀರೆಟೃ, ಉಲಹೆಲ್ಲಾಮ್

ಶೆನ್ ಱ ಪೆರುಮಾನೇ ಶೆಙ್ಗಣ್ಣಾ, - ಅನ್ ಱು

ತುರಹವಾಯ್ ಕೀಣ್ಡ ತುೞಾಯ್ ಮುಡಿಯಾಯ್, ನಙ್ಗಳ್

ನರಹವಾಯ್ ಕೀಣ್ಡಾಯುಮ್ ನೀ.



ನೀರ್ ಏಟ್ರು = ನೀರನ್ನು \(ಧಾರೆ\) ಎರೆಸಿಕೊಂಡು, ನಿನ್ ಱ = ನಿಂತ, ಪೆರುಮಾನೇ = ಸ್ವಾಮಿಯೇ, ಉಲಹೆಲ್ಲಾಮ್ = ಎಲ್ಲಾ ಲೋಕಗಳಲ್ಲೂ, ಶೆನ್ ಱ = ವ್ಯಾಪಿಸಿದ \(ಹೋದ\), ಪೆರುಮಾನೇ = ಸ್ವಾಮಿಯೇ, ಶೆಙ್ಗಣ್ಣಾ = ಕೆಂದಾವರೆಯಂತೆ ಸುಂದರಾಕರ್ಷಕ ಕಣ್ಣುಳ್ಳವನೇ, ಅನ್ ಱು = ಅಂದು, ತುರಹಮ್ ವಾಯ್ = ಕುದುರೆಯ ಬಾಯನ್ನು, ಕೀಣ್ಡ = ಸೀಳಿದವನಾದ, ತುಱಾಯ್ ಮುಡಿಯಾಯ್ = ತುಲಸಿಯ ದಂಡೆಯನ್ನು ಕಿರೀಟವಾಗಿ ಉಳ್ಳವನೇ, ನಙ್ಗಳ್ = ನಮ್ಮಾ, ನರಹಮ್ ವಾಯ್ = ನರಕದದಾರಿಯನ್ನು, ನೀ = ನೀನು, ಕೀಣ್ಡಾಯುಮ್ = ಕಡಿದು ಹಾಕುವೆಯಲ್ಲವೇ? 



ನೀರನ್ನು \(ಧಾರೆ\) ಎರೆಸಿಕೊಂಡು ನಿಂತ ಸ್ವಾಮೀ, ಎಲ್ಲಾ ಲೋಕಗಳನ್ನೂ ವ್ಯಾಪಿಸಿಕೊಂಡ ಸ್ವಾಮೀ, ಕೆಂದಾವರೆಯಂತೆ ಸುಂದರಾಕರ್ಷಕ ಕಣ್ಣುಳ್ಳವನೇ, ಅಂದು, ಕುದುರೆಯ ಬಾಯನ್ನು ಸೀಳಿದವನಾದ ತುಲಸಿಯ ದಂಡೆಯನ್ನು ಕಿರೀಟವಾಗಿ ಮುಡಿದವನೇ, ನಮ್ಮ ನರಕದ ದಾರಿಯನ್ನು ನೀನು ಕಡಿದುಹಾಕುವೆಯಲ್ಲವೇ? 



ಇಲ್ಲಿ ಭಗವಂತನ ಮೂರು ಅವತಾರಗಳ ಹಿರಿಮೆಯ ಸೂಚನೆ ಬರುತ್ತದೆ. ಬಲಿಚಕ್ರವರ್ತಿಯಿಂದ ನೀರನ್ನು ಧಾರೆಯಾಗಿ ಎರೆಸಿಕೊಂಡು ನಿಂತವನು ವಾಮನ ಮೂರ್ತಿಯಾಗಿ, ಆ ಕೂಡಲೇ, ಲೋಕಗಳೆಲ್ಲವನ್ನೂ ವ್ಯಾಪಿಸಿ ಬೆಳೆದು ನಿಂತವನು ತ್ರಿವಿಕ್ರಮಾವತಾರಿಯಾಗಿ, ಕೆಂದಾವರೆಯಂತೆ ಮಾಟವಾಗಿ, ಸುಂದರವಾಗಿ, ಆಕರ್ಷಕವಾಗಿ ಕಣ್ಣುಗಳುಳ್ಳವನೂ, ಕುದುರೆಯ ರೂಪದಲ್ಲಿ ಬಂದ ಕೇಶಿಯೆಂಬ ರಾಕ್ಷಸನನ್ನು \(ಕುದುರೆಯ ಬಾಯನ್ನು ಸೀಳಿ\) ಕೊಂದವನೂ, ತುಲಸಿಯ ದಂಡೆಯನ್ನು ತಲೆಯಲ್ಲಿ ಕಿರೀಟದಂತೆ ಧರಿಸಿ ಮೆರೆದವನೂ ಶ್ರೀಕೃಷ್ಣಾವತಾರಿಯಾಗಿ. 



ಆಳ್ವಾರರು ಹೇಳುತ್ತಾರೆ: ದುಷ್ಟರನ್ನು ಬೇರೆಬೇರೆ ಅವತಾರಗಳನ್ನೆತ್ತಿ ನಿಗ್ರಹಿಸುವ ಸ್ವಾಮೀ, ನೀನು ನಮ್ಮ ನರಕದ ದಾರಿಯನ್ನು ಕಡಿದುಹಾಕುವೆಯಲ್ಲವೇ? ನಿನ್ನ ತಿರುವಡಿ ಸೇವೆಗೆ ಅವಕಾಶಮಾದಿಕೊಡುವೆಯಲ್ಲವೇ? 



ನರಕದ ದಾರಿಯಿಂದ ನಮ್ಮನ್ನು ತಪ್ಪಿಸಿ, ನಿನ್ನ ನಿತ್ಯಸೇವೆಯನ್ನು ದಯೆನೀಡುವುದಕ್ಕಾಗಿ ನಿನ್ನನ್ನೇ ಆಶ್ರಯಿಸುತ್ತೇವೆ.



೪೮. ನೀಯನ್ ಱೇ ನೀರೇಟ್ರು ಉಲಹಮಡಿ ಯಳನ್ದಾಯ್

ನೀಯನ್ ಱೇ ನಿನ್ ಱು ನಿರೈಮೇಯ್ ತ್ತಾಯ್, - ನೀಯನ್ ಱೇ

ಮಾವಾಯುರಮ್ ಪಿಳನ್ದು ಮಾಮರುದಿ ನೂಡು ಪೋಯ್,

ತೇವಾಶುರಮ್ ಪೊರುದಾಯ್ ಶೆಟ್ರು.



ನೀ ಅನ್ ಱೇ = ನೀನೇ ಅಲ್ಲವೇ, ನೀರ್ ಏಟೃ = ನೀರನ್ನು \(ಧಾರೆಯಾಗಿ\) ಸ್ವೀಕರಿಸಿ, ಉಲಹಮ್ = ಲೋಕಗಳನ್ನೆಲ್ಲಾ, ಅಡಿ = ತಿರುವಡಿಯಿಂದ, ಅಳನ್ದಾಯ್ = ಅಳೆದುಕೊಂಡವನು, ನೀ ಅನ್ ಱೇ = ನೀನೇ ಅಲ್ಲವೇ, ನಿನ್ ರ್ಸು = ನಿಂತು, ನಿರೈ = ದನಕರುಗಳ ತಂಡವನ್ನು, ಮೇಯ್ ತ್ತಾಯ್ = ಮೇಯಿಸಿದವನು, ನೀ ಅನ್ ಱೇ = ನೀನೇ ಅಲ್ಲವೇ, ಮಾ = ಕುದುರೆಯ, ವಾಯ್ = ಬಾಯನ್ನೂ, ಉರಮ್ = ಎದೆಯನ್ನೂ, ಪಿಳನ್ದು = ಸೀಳಿದವನು, ಮಾ ಮರುದಿನ್ = ದೊಡ್ಡ ಮತ್ತೀ ಮರಗಳ, ಊಡು = ನಡುವೆ, ಪೋಯ್ = ನುಸುಳಿ ಹೋದವನು, ತೇವಾಶುರಮ್ = ದೇವಾಸುರರ ಯುದ್ಧದಲ್ಲಿ, ಶೆಟ್ರು = ಕೊಲ್ಲುವುದಕ್ಕೆ \(ನಾಶಪಡಿಸುವುದಕ್ಕೆ\), ಪೊರುದಾಯ್ = ಹೋರಾಡಿದವನು. 



ನೀರನ್ನು ಧಾರೆಯಾಗಿ ಸ್ವೀಕರಿಸಿ ಲೋಕಗಳನ್ನು ತಿರುವಡಿಗಳಿಂದ ಅಳೆದುಕೊಂಡವನು ನೀನೇ ಅಲ್ಲವೇ? ನಿಂತು ದನಕರುಗಳ ತಂಡವನ್ನು ಮೇಯಿಸಿದವನು ನೀನೇ ಅಲ್ಲವೇ? ಕುದುರೆಯ ಬಾಯನ್ನೂ ಎದೆಯನ್ನೂ ಸೀಳಿದವನು ನೀನೇ ಅಲ್ಲವೇ? ದೊಡ್ಡಾ ಮತ್ತೀಮರಗಳ ನಡುವೆ ನುಸುಳಿದವನು ನೀನೇ ಅಲ್ಲವೇ? ದೇವಾಸುರ ಯುದ್ಧದಲ್ಲಿ \(ಅಸುರರ\) ನಾಶಕ್ಕಾಗಿ ಹೋರಾಡಿದವನು ನೀನೇ ಅಲ್ಲವೇ? 



ಈ ಪಾಶುರದಲ್ಲಿ ಆಳ್ವಾರರು ಭಗವಂತನ ಅತಿಮಾನುಷಗುಣಗಳನ್ನೂ, ಸಾಮಾನ್ಯಮಾನುಷ ಸ್ವಭಾವಗಳನ್ನೂ, ಆಶ್ರಿತ ವತ್ಸಲತ್ವವನ್ನೂ ಹೊಗಳಿ ಹಾಡುತ್ತಾರೆ.



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಆಕರ್ಷಕ ಸುಂದರನಾದ ಕುಬ್ಜ ಬ್ರಹ್ಮಚಾರಿಯಾಗಿ ಬಲಿಚಕ್ರವರ್ತಿಯ ಯಾಗಶಾಲೆಗೆ ಬಂದೆ. ನಿನ್ನ ಹೆಜ್ಜೆಗಳಲ್ಲಿ ಮೂರೇ ಮೂರು ಹೆಜ್ಜೆಗಳ ನೆಲವನ್ನು ಯಾಚಿಸಿ, ಅವನನ್ನು ಭ್ರಮೆಗೊಳಿಸಿದೆ. ಅವನಿಂದ ದಾನವನ್ನು ಸ್ವೀಕರಿಸಿದೆ. ಕೂಡಲೇ, ಮಹಾದ್ಭುತ ಸ್ವರೂಪನಾಗಿ, ಬ್ರಹ್ಮಾಂಡವನ್ನೆಲ್ಲಾ ಆವರಿಸಿ ಬೆಳೆದು ನಿಂತೆ. ಹೀಗೆ ಪರಸ್ಪರ ವಿರೋಧವೂ, ಅರ್ಥಾರ್ಥ ಸಂಬಂಧವೂ ಇಲ್ಲದ ಅವತಾರರೂಪಗಳಿಂದ ಮೆರೆದೆಯಲ್ಲವೇ? 



ಮತ್ತೆ, ನೀನು ಶ್ರೀಕೃಷ್ಣನಾಗಿ ಅವತರಿಸಿದಾಗ, ಎಳೆಯ ಮಗುವಾಗಿದ್ದಾಗಲೇ, ನಿನ್ನ ತಾಯಿ ನೀನು ಬೆಣ್ಣೆ ತಿಂದೆಯೆಂದು ಗದರಿಸಿ ನಿನ್ನನ್ನು ಒರಳಕಲ್ಲಿಗೆ ಕಟ್ಟಿಹಾಕಿದಳು. ಯಾರ ಕಟ್ಟಿಗೂ ಸಿಕ್ಕದ ನೀನು, ಆ ಒರಳು ಕಲ್ಲನ್ನೂ ಎಳೆದುಕೊಂಡು ಊರ ಮುಂದಿನ ಅವಳಿ ಮತ್ತೀ ಮರಗಳ ಬಳಿಗೆ ಹೋದೆ. ಅವುಗಳ ನಡುವೆ ಇದ್ದ ಸ್ಥಳದಲ್ಲಿ ನೀನು ನುಸುಳಿ ಹೋದದ್ದೂ ಅಲ್ಲದೆ, ಜೊತೆಯಲ್ಲಿ ಬಂದ ಆ ಒರಳು ಕಲ್ಲನ್ನೂ ನಿನ್ನ ಕಡೆಗೆ ಎಳೆದುಕೊಳ್ಳಲು ಯತ್ನಿಸುವ ನೆಪದಲ್ಲಿ ಆ ಎರಡು ಭಾಗಿ ಮತ್ತೀಮರಗಳನ್ನೇ ಮುರಿದು ಬೀಳಿಸಿ, ನಂದಗೋಕುಲವನ್ನೇ ಆಶ್ಚರ್ಯಗೊಳಿಸಿದೆಯಲ್ಲವೇ? 



ನಂದಗೋಕುಲದಲ್ಲಿ ಬಾಲಕನಾಗಿ ಬೆಳೆಯುತ್ತಿರುವಾಗ, ಇತರ ಗೋವಳ ಬಾಲಕರೊಡನೆ ನೀನೂ ದನಕರುಗಳ ಹಿಂದೆ ಅವುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದೆ. ಕಾಡಿನಲ್ಲಿ ನಿನ್ನನ್ನು ಕೊಲ್ಲಲು ಬಗೆಬಗೆಯ ರೂಪದಲ್ಲಿ ಬಂದ ನಿನ್ನ ಶತ್ರುಗಳನ್ನು ಸದೆಬಡಿದೆ. ಅವರಲ್ಲಿ ಒಬ್ಬ ಕೇಶಿ ಎಂಬ ರಾಕ್ಷಸ ಕುದುರೆಯ ರೂಪದಲ್ಲಿ ಬಂದ. ಅವನು ನಿನ್ನನ್ನು ಕಚ್ಚಲು ನಿನ್ನ ಮೇಲೆ ಬಂದಾಗ, ನೀನವನ ಎರಡು ದಾಡೆಗಳನ್ನು ನಿನ್ನ ಪುಟ್ಟ ಕೈಗಳಿಂದಲೇ ಹಿಡಿದು, ಅಗಲಿಸಿ, ಸೀಳಿ, ಅವನನ್ನು ಕೊಂದೆಯಲ್ಲವೇ? ಇದೇನು ಸಾಮಾನ್ಯ ಕೆಲಸವೇ? 



ದೇವಾಸುರರ ನಡುವೆ ಪದೇಪದೇ ನಡೆಯುತ್ತಿದ್ದ ಯುದ್ಧಗಳಲ್ಲಿ ನೀನು ಯಾವಾಗಲೂ ಆಶ್ರಿತರಾಡ ದೇವತೆಗಳಿಗೆ ಒತ್ತಾಸೆಕೊಟ್ಟು ಅವರಿಗೇ ಜಯಲಭಿಸುವಂತೆ ಮಾಡಿದೆಯಲ್ಲವೆ? ನಿನ್ನ ಆಶ್ರಿತ ವಾತ್ಸಲ್ಯವು ಎಷ್ಟೆಂದು ಹೇಳಲುಸಾಧ್ಯ? 



೪೯. ಶೆಟ್ರ್‍ಅದುವುಮ್ ಶೇರಾವಿರಣಿಯನೈ, ಶೆನ್ ಱೇಟ್ರು

ಪ್ಪೆಟ್ರದುವುಮ್ ಮಾನಿಲಮ್ ಪಿನ್ನೈಕ್ಕಾಯ್, - ಮುಟ್ರಲ್

ಮುರಿಯೇಟ್ರಿನ್ ಮುನ್ನಿನ್ ಱು ಮೊಯ್ ಮ್ಬೊೞತ್ತಾಯ್, ಮೂರಿ

ಚ್ಚುರಿಯೇಱು ಶಙ್ಗೆನಾಯ್\! ಶೂಱ್ ನ್ದು.



ಶೆಟ್ರದುವುಮ್ = ಕೊಂದದ್ದು, ಶೇರಾ = ಸೇರಿ ಬಾಳದಂತಹ್, ಇರಣಿಯನೈ = ಹಿರಣ್ಯಕಶಿಪುವನ್ನು, ಶೆನ್ ಱು = ಹೋಗಿ, ಏಟೃ = ಯಾಚಿಸಿ, ಪೆಟ್ರದುವುಮ್ = ಪಡೆದುಕೊಂಡದ್ದು, ಮಾ ನಿಲಮ್ = ವಿಸ್ತಾರವಾದ ಭೂಮಂಡಲವನ್ನು, ಪಿನ್ನೈಕ್ಕಾಯ್ = ನಪ್ಪಿನ್ನೈದೇವಿಗಾಗಿ, ಮುಟ್ರಲ್ = ಬಲಿತ, ಮುರಿ = ಬಲಿಷ್ಠವಾದ, ಏಟ್ರಿನ್ = ವೃಷಭಗಳ, ಮುನ್ ನಿನ್ ಱು = ಮುಂದೆ ನಿಂತು \(ಎದುರಿಸಿ\), ಶೂಱ್ ನ್ದು = ಯೋಚಿಸಿ, ಮೊಯ್ ಮ್ಬು = \(ಅವುಗಳ\) ಬಲವನ್ನು, ಒಱಿತ್ತಾಯ್ = ನಾಶಪಡಿಸಿದವನೇ, ಮೂರಿ = ದೊಡ್ಡದಾಡ, ಶುರಿ = ಸುರುಳಿಗಳನ್ನೂ, ಏಱು = ಉಬ್ಬುಗಳನ್ನೂ \(ಉಳ್ಳ\), ಶಙ್ಗಿನಾಯ್ = ಶಂಖವನ್ನು ಹಿಡಿದವನೇ. 



ದೊಡ್ಡದಾದ ಸುರುಳಿ ಉಬ್ಬುಗಳನ್ನುಳ್ಳ ಶಂಖವನ್ನು ಹಿಡಿದವನೇ, ನಪ್ಪಿನ್ನೈದೇವಿಗಾಗಿ ಯೋಚಿಸಿ ಬಲಿತು ಬಲಿಷ್ಠವಾದ ವೃಷಭಗಳ ಮುಂದೆ ನಿಂತು, ಅವುಗಳ ಬಲವನ್ನು ನಾಶಪಡಿಸಿದವನೇ, ನೀನು ಕೊಂದದ್ದು ನಿನ್ನೊಡನೆ ಸೇರದ ಹಿರಣ್ಯಕಶಿಪುವನ್ನು, ಹೋಗಿ, ಯಾಚಿಸಿ, ಪಡೆದುಕೊಂಡದ್ದು ವಿಸ್ತಾರವಾದ ಭೂಮಂಡಲವನ್ನು. 



ಹಿಂದಿನ ಪಾಶುರದ ಹಾಗೆಯೇ, ಇದರಲ್ಲೂ ಆಳ್ವಾರರು ಭಗವಂತನ ವಿಶಿಷ್ಟ ಹಿರಿಮೆಯನ್ನು ಹೇಳುತ್ತಾರೆ.



ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿ ಗುರುಕುಲವಾಸವನ್ನು ಸಾಂದೀಪಿನಿ ಎಂಬ ಗುರುವಲ್ಲಿ ನಡೆಸಿದನು. ಗುರುಪುತ್ರನು ಸಮುದ್ರಸ್ನಾನಕ್ಕೆ ಹೋದಾಗ, ಪಂಚಜನಿ ಎಂಬ ರಾಕ್ಷಸನು ಅವನನ್ನು ಅಪಹರಿಸಿಕೊಂಡು ಹೋಗಿ, ತಾನು ಶಂಖದ ರೂಪದಲ್ಲಿ ಸಮುದ್ರದಲ್ಲಿದ್ದನು. ಶ್ರೀಕೃಷ್ಣನು ಗುರುಕಾಣಿಕೆಯಾಗಿ ಗುರುಪುತ್ರನನ್ನು ಆ ರಾಕ್ಷಸನಿಂದ ಬಿಡಿಸಿಕೊಂಡು ಬಂದು ತನ್ನ ಗುರುವಿಗೆ ಒಪ್ಪಿಸಿದನು. ಆಗ, ಆ ಪಂಚಜನಿಯನ್ನು ಶ್ರೀಕೃಷ್ಣನು ಕೊಂದು, ಅವನು ಅಡಗಿಕೊಂಡಿದ್ದ ಆ ಶಂಖವನ್ನು ತಾನೇ ಇರಿಸಿಕೊಂಡನು. ಅದೇ ಶತ್ರುಭಯಂಕರವಾದ ಪಾಂಚಜನ್ಯ ಎಂಬುದು. 



ನಪ್ಪಿನ್ನೈದೇವಿಯನ್ನು ಮದುವೆಯಾಗುವುದಕ್ಕೆ ಅವರ ತಂದೆ ಪಣತೊಟ್ಟಿದ್ದನು. ಅವನು ಏಳು ಕೊಬ್ಬಿದ ಗೂಳಿಗಳನ್ನು ಬೆಳೆಸಿ, ಅವುಗಳನ್ನು ಯಾರು ಒಬ್ಬನೇ ಹಿಡಿದು ಕಟ್ತಿ ಹಾಕುತ್ತಾನೋ ಅಂಥ ಶೂರನಿಗೆ ತನ್ನ ಮಗಳಾದ ನಪ್ಪಿನ್ನೈಯನ್ನು ಕೊಟ್ಟು ಮದುವೆಮಾಡುವುದಾಗಿ ಆ ಫಣ. ಶ್ರೀಕೃಷ್ಣನು ಒಬ್ಬನೇ ಆ ಏಳು ಕೊಬ್ಬಿದ ಗೂಳಿಗಳನ್ನು ಹಿಡಿದು ಕಟ್ಟಿ ಹಾಕಿದನು. 



ಆಶ್ರಿತ ವಿರೋಧಿಯಾದ ಹಿರಣ್ಯಕಶಿಪುವನ್ನು ಭಗವಂತನು ನರಹರಿರೂಪದಲ್ಲಿ ತನ್ನಕೈ ಉಗುರುಗಳಿಂದಲೇ ಕೊಂದುಹಾಕಿದನು. 



ಭಗವಂತನು ವಾಮನ ವಟುವಿನ ರೂಪದಲ್ಲಿ ಬಲಿಚಕ್ರವರ್ತಿಯ ಬಳಿಗೆ ಬಂದು, ಅವನಲ್ಲಿ ಮೂರು ಹೆಜ್ಜೆಗಳ ನೆಲವನ್ನು ಯಾಚಿಸಿ, ಬಳಿಕ ತನ್ನ ಒಂದೇ ಹೆಜ್ಜೆಯಿಂದ ವಿಸ್ತಾರವಾದ ಭೂಮಿಯನ್ನೆಲ್ಲಾ ಅಳೆದುಕೊಂಡುಬಿಟ್ಟನು.



೫೦. ಶೂಱ್ ನ್ದ ತುೞಾಯಲಙ್ಗಲ್ ಶೋದಿ ಮಣಿ ಮುಡಿ ಮಾಲ್,

ತಾೞ್ ನ್ದ ವರುವಿತ್ತಡೈವರೈವಾಯ್, - ಆಱ್ ನ್ದ

ಮಣಿ ನೀರ್ ಶ್ಶುನೈವಳರ್ ನ್ದ ಮಾಮುದಲೈ ಕೊನ್ ಱೂನ್,

ಅಣಿನೀಲ ವಣ್ನತ್ತವನ್.



ಶೂೞ್ ನ್ದ = ಸುತ್ತುವರಿದಿರುವ, ತುಳಾಯ್ ಅಲಙ್ಗಲ್ = ತುಲಸಿಯ ಹಾರದಿಂದಲೂ ಶೋದಿ = ಪ್ರಕಾಶದಿಂದ ಕೂಡಿದ ಮಣಿ ಮುಡಿ = ರತ್ನಗಳ ಕಿರೀಟದಿಂದಲೂ \(ಶೋಭಿಸುವ\), ಮಾಲ್ = ಸರ್ವೇಶ್ವರನು, ತಾೞ್ ನ್ದ = ವಿಸ್ತಾರವಾಗಿ \(ಹರಡಿರುವ\), ಅರುವಿ = ಬೆಟ್ಟದ ಝರಿಯನ್ನು, ತಡೈ = ತಡೆಯುವ, ವರೈವಾಯ್ = ಬೆಟ್ಟದಲ್ಲಿ \(ನಡುವೆ\), ಆೞ್ ನ್ದ = ಆಳವಾದ, ಮಣಿನೀರ್ = \(ಶುದ್ಧವಾದ\) ಪ್ರಕಾಶಿಸುವ ನೀರಿನ, ಶುನೈ = \(ಬೆಟ್ಟದ\) ಸರೋವರದಲ್ಲಿ, ವಳರ್ ನ್ದ = ಬೆಳೆದ, ಮಾ = ದೊಡ್ಡ, ಮುದಲೈ = ಮೊಸಳೆಯನ್ನು, ಕೊನ್ ಱಾನ್ = ಕೊಂದವನು, ಅಣಿ = ಸೊಬಗಿನ, ನೀಲ = ನೀಲಿಯ ವಣ್ಣತ್ತವನ್ = ಬಣ್ಣದವನು. 



ಸುತ್ತುವರಿದಿರುವ ತುಲಸಿಯ ಹಾರದಿಂದಲೂ, ಹೊಳೆಹೊಳೆಯುವ ರತ್ನಕಿರೀಟದಿಂದಲೂ ಶೋಭಿಸುವ, ಸೊಬಗಿನ ನೀಲವರ್ಣನಾದ ಸರ್ವೇಶ್ವರನು ವಿಸ್ತಾರವಾಗಿ ಹರಡಿಕೊಂಡಿರುವ ಬೆಟ್ಟದ ಝರಿಯನ್ನು ತಡೆಯುವ ಬೆಟ್ಟಗಳ ನಡುವೆ ಆಳವಾದ ಶುದ್ಧವಾಗಿ ಪ್ರಕಾಶಿಸುವ ನೀರಿನ ಸರೋವರದಲ್ಲಿ ಬೆಳೆದ ದೊಡ್ಡ ಮೊಸಳೆಯನ್ನು ಕೊಂದವನು. 



ಭಗವಂತನ ವಿಶಿಷ್ಟಗುಣವಾದ ಆಶ್ರಿತರಕ್ಷಣೆಯನ್ನೂ, ಆಶ್ರಿತವಿರೋಧಿಗಳ ನಾಶವನ್ನೂ, ಗಜೇಂದ್ರ ಮೋಕ್ಷದ ನಿದರ್ಶನದ ಮೂಲಕ ಹೇಳುತ್ತದೆ ಈ ಪಾಶುರ. 



ಬೆಟ್ಟಗಳ ನಡುವೆ, ನಿರ್ಜನ ಪ್ರದೇಶದಲ್ಲಿ, ನಾನಾ ಕಡೆಗಳಿಂದ ಹರಿದುಬರುವ ಬೆಟ್ಟದ ಝರಿಗಳಿಂದ ತುಂಬಿ ಆಳವಾಗಿ ಭಯಂಕರವಾಗಿರುವುದು ಒಂದು ಸರೋವರ. ಅದರಲ್ಲಿ ಬಹುಕಾಲದಿಂದ ವಾಸಿಸುತ್ತಾ ಬೆಳೆದು ದೊಡ್ಡದಾಗಿರುವುದು ಆ ಭಯಂಕರ ಮೊಸಳೆ. ಸರೋವರದಲ್ಲಿ ತನ್ನ ದಣಿವನ್ನರಿಸಿಕೊಳ್ಳಲು ಬಂದದ್ದೂ ಒಂದು ಸಲಗ, ನೀರಿನಲ್ಲಿಳಿದ ಕೂಡಲೇ ಅದರ ಕಾಲನ್ನು ಹಿಡಿಯಿತು ಮೊಸಳೆ. ತನ್ನಲ್ಲಿ ಶಕ್ತಿಯಿರುವವರೆಗೆ ಸಲಹ ಹೆಣಗಾಡಿ, ಇನ್ನು ಸೋತು ಸಾಯುವ ಸ್ಥಿತಿ ಬರುವುದೆಂದಾಗ, ಸಲಗವು ಜಗದ್ರಕ್ಷಕನಾದ ಭಗವಂತನನ್ನು “ಆದಿಮೂಲ” ಎಂದು ಅಬ್ಬರಿಸಿ ದೀನನಾಗಿ ಕೂಗಿ ಕರೆಯಿತು. ಕರುಣಾಸಾಗರನಾದ ಭಗವಂತನು ಅಲ್ಲಿಗೆ ಧಾವಿಸಿಬಂದು, ತನ್ನ ಕೈಯ ಚಕ್ರಾಯುಧದಿಂದ ಮೊಸಳೆಯನ್ನು ಸಂಹರಿಸಿ, ಸಲಗವನ್ನು ಸಂಕಟದಿಂದ ರಕ್ಷಿಸಿದನು. 



೫೧. ಅವನೇ ಅರುವರೈಯಾಲ್ ಆನಿರೈಹಳ್ ಕಾತ್ತಾನ್,

ಅವನೇ ಯಣಿಮರುದಮ್ ಶಾಯ್ ತ್ತಾನ್, - ಅವನೇ

ಕಲಙ್ಗಾ ಪ್ಪೆರುನಹರಮ್ ಕಾಟ್ಟುವಾನ್ ಕಣ್ಡೀರ್,

ಇಲಙ್ಗಾ ಪುರ ಮೆರಿತ್ತಾ ನೆಯ್ದು. 



ಅವನೇ = ಆ ಭಗವಂತನೇ \(ಪರಮಸಮರ್ಥನೇ\), ಅರು = ಅಸಾಧ್ಯವಾದ, ವರೈಯಾಲ್ = ಬೆಟ್ಟದಿಂದ ಆ ನಿರೈಹಳ್ = ಪಶುಮಂದೆಗಳನ್ನು, ಕಾತ್ತಾನ್ = ರಕ್ಷಿಸಿದವನು, ಅವನೇ = ಆ ಸಮರ್ಥನೇ, ಅಣಿ = ಸೊಬಗಿನ, ಮರುದಮ್ = ಮತ್ತೀಮರಗಳನ್ನು, ಶಾಯ್ ತ್ತಾನ್ = ಮುರುದಿಹಾಕಿದನು. ಅವನೇ = ಆ ಕೃಪಾಸಾಗರನೇ, ಪೆರು = ಸರ್ವಸಮೃದ್ಧವಾದ, ನಹರಮ್ = ಶ್ರೀವೈಕುಂಠವನ್ನು \(ಪರಮಪದವನ್ನು\), ಕಾಟ್ಟುವಾನ್ = ತೋರಿಸುವನು \(ನೀಡುವನು\), ಕಣ್ಡೀರ್ = ಕಂಡೀರಾ, ಅವನೇ = ಆ ಸರ್ವಶಕ್ತನೇ, ಎಯ್ದು = ಬಾಣಪ್ರಯೋಗಮಾಡಿ, ಇಲಙ್ಗಾಪುರಮ್ = ಲಂಕಾಪಟ್ಟಣವನ್ನು, ಎತ್ತಾನ್ = ಉರಿಸಿ ಭಸ್ಮಮಾಡಿದನು. 



\(ಜನರೇ\) ಅಸಾಧ್ಯವಾದ ಬೆಟ್ಟದಿಂದ ಹಸುಗಳ ಮಂದೆಗಳನ್ನು ರಕ್ಷಿಸಿದವನೂ, ಸೊಬಗಿನ ಮತ್ತೀಮರಗಳನ್ನು ಮುರಿದು ಹಾಕಿದವನೂ, ಸರ್ವಸಮೃದ್ಧವಾದ ಪರಮಪದವನ್ನು ನೀಡುವವನೂ ಅವನೇ ಕಂಡೀರಾ\! 



ಆಳ್ವಾರರು ಹೇಳುತ್ತಾರೆ: ಎಲ್ಲರಿಗೂ ಯಾವುದು ಅಸಾಧ್ಯವಾದದ್ದೋ, ಅಂಥ ಮಹತ್ತರವಾದ, ಅಪರೂಪವಾದ, ವಿಲಕ್ಷಣವಾದ ಕಾರ್ಯಗಳನ್ನು ಮಾಡಲು ಪರಮ ಸಮರ್ಥನಾದವನು ಸರ್ವೇಶ್ವರನೆ. ಶ್ರೀಕೃಷ್ಣನಾಗಿ ಅವತರಿಸಿದಾಗ, ಇನ್ನೂ ಅಂಬೆಗಾಲಿಕ್ಕುವ ಮಗುವಾಗಿದ್ದಾಗಲೇ ಮನೆಯ ಮುಂದೆ ಬೆಳೆದುನಿಂತಿದ್ದ ಸೊಗಸಾದ ಬಲಿಷ್ಠವಾದ ಅವಳಿ ಮತ್ತೀಮರಗಳ ನಡುವೆ ನುಸುಳುವ ನೆಪದಲ್ಲಿ, ಆ ಎರಡು ಮರಗಳನ್ನೂ ಮುರಿದು ಬೀಳಿಸಿದನು.ಯಾರಿಂದಲೂ ಕದಲಿಸಲು ಸಹ ಆಗದಂಥ ಗೋವರ್ಧನ ಪರ್ವತವನ್ನೇ ಕೊಡೆಯಂತೆ ಎತ್ತಿಹಿಡಿದು, ದೇವೇಂದ್ರನ ಕಡುಕೋಪದಿಂದ ಬಿರುಸುಮಳೆಯಿಂದ, ನಂದವ್ರಜದ ಗೋವುಗಳ ಮಂದೆಗಳನ್ನೂ, ಗೋಪಾಲಕರನ್ನೂ, ಅದರಡಿಯಲ್ಲಿ ರಕ್ಷಿಸಿದನು. ಮತ್ತು, ಶ್ರೀರಾಮನಾಗಿ ಅವತರಿಸಿದಾಗ, ತನ್ನ ಬಾಣಗಳಿಂದಲೇ ಅಭೇದ್ಯವಾದ ಲಂಕಾಪಟ್ಟಣವನ್ನು ಸುಟ್ಟುಭಸ್ಮ ಮಾಡಿದನು. ಆದ್ದರಿಂದ, ಕೃಪಾಸಾಗರನೂ ಪರಮ ಸಮರ್ಥನೂ ಆದ ಆ ಸರ್ವೇಶ್ವರನೇ ತನ್ನನ್ನು ಅನನ್ಯವಾಗಿ ಆಶ್ರಯಿಸಿದ ಭಕ್ತರಿಗೆ ಸರ್ವಸಮೃದ್ಧವಾದ ಪರಮಪದವನ್ನೂ ದಯೆ ನೀಡುತ್ತಾನೆ. 



೫೨. ಎಯ್ ದಾನ್ ಮರಾಮರ ಮೇೞು ಮಿರಾಮನಾಯ್,

ಎಯ್ ದಾನಮ್ಮಾನ್ ಮಱಿಯೈ ಏನ್ದಿೞೈಕ್ಕಾಯ್, - ಎಯ್ದದುವುಮ್

ತೆನ್ನಿಲಙ್ಗೈ ಕ್ಕೋನ್ ವೀ ೞಚ್ಚೆನ್ ಱು ಕುಲುಳುರವಾಯ್,

ಮುನ್ನಿಲಮ್ ಕೈಕ್ಕೊಣ್ಡಾನ್ ಮುಯನ್ ಱು.



ಮರಾಮರಮ್ ಏೞುಮ್ = ಏಳು ತಾಳೆಮರಗಳನ್ನೂ, ಇರಾಮನಾಯ್ = ಶ್ರೀರಾಮನಾಗಿ, ಏಯ್ ದಾನ್ = ಅಂಬನಿಂದ ಹೊಡೆದನು, ಅ ಮಾನ್ ಮಱಯೈ = ಆ ಮಾಯಾ ಜಿಂಕೆಯನ್ನು, ಏನ್ದುಮ್ = ಧರಿಸುವ, ಇೞೈಕ್ಕಾಯ್ = ಆಭರಣಗಳಿಗಾಗಿ, ಎಯ್ ದಾನ್ = ಬಾಣಪ್ರಯೋಗಿಸಿದನು, ಎಯ್ ದದುವುಮ್ = ಮತ್ತೆ ಬಾಣ ಪ್ರಯೋಗಿಸಿದ್ದೂ ಸಹ, ತೆನ್ ಇಲಙ್ಗೈ = ಲಂಕಾಪಟ್ಟಣದ, ಕೋನ್ = ಒಡೆಯನು, ವೀೞ = ಬೀಳುವಂತೆ \(ಮಡಿಯುವಂತೆ\), ಕುಱಲ್ ಉರುವಾಯ್ = ವಾಮನ ರೂಪದಲ್ಲಿ ಅವತರಿಸಿ, ಮುನ್ = ಹಿಂದೆ, ನಿಲಮ್ = ನೆಲವನ್ನು, ಕೈಕೊಣ್ಡಾನ್ = ಧಾರೆ ಎರೆಸಿಕೊಂಡನು \(ಸ್ವಾಧೀನ ಪಡಿಸಿಕೊಂಡನು\), ಮುಯನ್ ಱು = ಪ್ರಯತ್ನಿಸಿ. 



ಶ್ರೀರಾಮನಾಗಿ, ಏಳುತಾಳೆಮರಗಳನ್ನು ಅಂಬಿನಿಂದ ಹೊಡೆದನು. ಮಾಯಾ ಜಿಂಕೆಯನ್ನು ಧರಿಸುವ ಭೂಷಣಕ್ಕಾಗಿ ಕೊಂದು ಹಾಕಿದನು. ಲಂಕಾಪಟ್ಟಣದ ಒಡೆಯನನ್ನು ಕೊಲ್ಲಲು ಬಾಣಪ್ರಯೋಗ ಮಾಡಿದನು. ವಾಮನ ರೂಪದಲ್ಲಿ ಅವತರಿಸಿ, ಹಿಂದೆ, ಪ್ರಯತ್ನಿಸಿ, ನೆಲವನ್ನು ಕೈಕೊಂಡು ಸ್ವಾಧೀನಪಡಿಸಿಕೊಂಡನು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಶ್ರೀರಾಮನಾಗಿಅವತರಿಸಿದ. ಪಿತೃವಾಕ್ಯಪರಿಪಾಲನೆಗಾಗಿ ವನವಾಸಕ್ಕೆ ತೆರಳಿದ, ಸೀತಾಲಕ್ಷ್ಮಣರು ಹಿಂಬಾಲಿಸಿದರು. ಅವರೊಡನೆ ಪಂಚವಟಿಯಲ್ಲಿರುವಾಗ ಮಾರೀಚನೆಂಬ ರಾಕ್ಷಸನುಚಿನ್ನದ ಜಿಂಕೆಯ ವೇಶದಲ್ಲಿ ಅವರ ಪರ್ಣಕುಟಿಯ ಮುಂದೆ ಸುಳಿದಾಡಿದನು. ಸೀತಾದೇವಿ ಅದನ್ನು ಆಶಿಸಿದಳು. ಅದನ್ನು ಪೂರೈಸಲು, ಜಿಂಕೆಯನ್ನು ಜೀವ ಸಹಿತ ಹಿಡಿದು ತರಲು ಸಾಧ್ಯವಾಗದ್ದರಿಂದ, ಅದರ ಚರ್ಮ ಭೂಷಣವಾಗುವುದೆಂಬ ಆಶೆಯಿಂದ, ಆ ಮಾಯಾಜಿಂಕೆಯನ್ನು ಅಂಬಿಕ್ಕಿ ಕೊಂದನು. ಅನಂತರ, ಸೀತೆಯನ್ನು ಕಳೆದುಕೊಂಡು, ಆಕೆಯನ್ನು ಹುಡುಕುತ್ತಾ ಕಿಷ್ಕಿಂಧೆಗೆ ರಾಮಲಕ್ಷ್ಮಣರು ಬಂದರು. ಅಲ್ಲಿ, ಶ್ರೀರಾಮನಂತೆಯೇ ತನ್ನ ಪತ್ನಿಯನ್ನೂ ರಾಜ್ಯವನ್ನೂ ಕಳೆದುಕೊಂಡು ಅಲೆಯುತ್ತಿದ್ದ ಸುಗ್ರೀವನೊಡನೆ ಸಖ್ಯ ನಡೆಸಿದನು. ವಾಲಿಯನ್ನು ಕೊಲ್ಲಲು ತನ್ನ ಸಾಮರ್ಥವೆಷ್ಟೆಂದು ತೋರಿಸಲು, ಬೇರೆ ಬೇರೆ ಕಡೆಗಳಲ್ಲಿ \(ಎಂದರೆ ಒಂದೇ ಸಾಲಿನಲ್ಲಲ್ಲದೆ\) ಬೆಳೆದ ಏಳು ತಾಳೆಯ ಮರಗಳನ್ನು ತನ್ನ ಒಂದೇ ಅಂಬಿನಿಂದ ರಂಧ್ರಮಾಡಿದನು. 



ಭಗವಂತನು ವಾಮನವಟುವಾಗಿ ಬಲಿಚಕ್ರವರ್ತಿಯನ್ನು ಯಾಚಿಸಿ ಪಡೆದುಕೊಂಡ ಮೂರು ಹೆಜ್ಜೆಯ ನೆಲವನ್ನು, ಅದ್ಭುತರೂಪದಲ್ಲಿ ಅಳೆದುಕೊಂಡಾಗ, ಭೂಮಂಡಲವೆಲ್ಲವೂ ಒಂದೇ ಹೆಜ್ಜೆಯಿಂದಲೇ ಅಳೆಯಬಹುದಾಯಿತು. 



೫೩. ಮುಯನ್ ಱು ತೊೞಿನೆಂಜೇ ಮೂರಿನೀರ್ ವೇಲೈ,

ಇಯನ್ ಱಮರತ್ತಾಲಿಲೈಯಿನ್ ಮೇಲಾಲ್, - ಪಯಿನ್ ಱಙ್ಗೋರ್

ಮಣ್ಣಲಙ್ಗೊಳ್ ವೆಳ್ಳತ್ತು ಮಾಯಹ ಕುೞವಿಯಾಯ್,

ತಣ್ಣಲಙ್ಗಲ್ ಮಾಲೈಯಾನ್ ತಾಳ್. 



ಮುಯನ್ ಱು = ಉತ್ಸಾಹದಿಂದ, ತೊೞು = ಭಜಿಸು \(ದಾಸ್ಯ ನಡಸು\), ನೆಂಜೇ = ಮನಸ್ಸೇ, ಮೂರಿ ನೀರ್ = ಪ್ರಬಲವಾದ ಮತ್ತು ವಿಸ್ತಾರವಾದ ನೀರುಳ್ಳ, ವೇಲೈ = ಕಡಲನ್ನು, ಇಯನ್ ಱ = ಹೋಲುವ, ಮರತ್ತು = ಮರದ, ಆಲ್ ಇಲ ಮೇಲಾಲ್ = ಆಲದ ಎಲೆಯ ಮೇಲೆ, ಪಯಿನ್ ಱು = ಪವಡಿಸಿ, ಅಙ್ಗು = ಅಲ್ಲಿ ಓರ್ = ಅಪರೂಪವಾದ \(ಅಸಾಧಾರಣವಾದ\), ಮಣ್ = ಭೂಮಿಯ, ನಲಮ್ = ಸೊಬಗನ್ನು, ಕೊಳ್ = ಅಪಹರಿಸುವ, ವೆಳ್ಳತ್ತು = \(ಪ್ರಳಯ\) ಪ್ರವಾಹದಲ್ಲಿ, ಮಾಯಹಿ = ಮಾಯಕಾರನಾದ, ಕುೞವಿ ಆಯ್ = ಶಿಶುವಾಗಿ, ತಣ್ = ತಂಪಾದ, ಅಲಙ್ಗಲ್ = ಹೊಳೆಯುವ, ಮಾಲೈಯಾನ್ = ಮಾಲೆಯನ್ನು ಧರಿಸಿರುವವನ, ತಾಳ್ = ತಿರುವಡಿಗಳನ್ನು. 



ಪ್ರಬಲವೂ ವಿಸ್ತಾರವೂ ಆದ ಕಡಲನ್ನು ಹೋಲುವ ಆಲದಮರದ ಎಲೆಯ ಮೇಲೆ, ಅಲ್ಲಿ ಅಸಾಧಾರಣವಾದ ಭೂಮಿಯ ಸೊಬಗನ್ನು ಅಪಹರಿಸುವ ಪ್ರಳಯ ಪ್ರವಾಹದಲ್ಲಿ ಮಾಯಕಾರನಾದ ಶಿಶುವಾಗಿ ಪವಡಿಸಿ, ತಂಪಾದ ಹೊಳೆಯುವ ಹಾರವನ್ನು ಧರಿಸಿರುವವನ ತಿರುವಡಿಗಳನ್ನು, ಮನಸ್ಸೇ, ಉತ್ಸಹದಿಂದ ಭಜಿಸಿ ಪೂಜಿಸು.



ಹಿಂದಿನ ಕೆಲವು ಪಾಶುರಗಳ ಮೂಲಕ ಭಗವಂತನ ಕೆಲವು ವಿಶಿಷ್ಟ ಗುಣಸ್ವಭಾವಗಳನ್ನು ಹೊಗಳಿ ಹಾಡಿದ ಆಳ್ವಾರರು, ಇಲ್ಲಿ, ತಮ್ಮ ಮನಸ್ಸಿಗೆ ಹಿತನುಡಿ ನುಡಿಯುತ್ತಿದ್ದಾರೆ, ಆ ಸರ್ವೇಶ್ವರನ ತಿರುವಡಿಗಳನ್ನು ತಪ್ಪದೆ ದೃಢವಾಗಿ ಆಶ್ರಯಿಸಬೇಕೆಂದು. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಅತ್ಯಂತ ವಿಸ್ತಾರವಾಗಿ ಹರಡಿರುವ, ಪ್ರಳಯ ಪ್ರವಾಹದ ನೀರಿನಿಂದ ಭೂಮಿಯ ಸೊಬಗನ್ನೇ ನಾಶಪಡಿಸಿರುವ ಮಹಾಸಾಗರದಲ್ಲಿ, ಆಲದೆಲೆಯ ಮೇಲೆ ಪುಟ್ಟ ಶಿಶುವಾಗಿ ಭಗವಂತನು ಪವಡಿಸಿ ಬಹುದೀರ್ಘಕಾಲ ಯೋಗ ನಿದ್ದೆ ಮಾಡುವನಲ್ಲ\! ಅವನು ನಿಜವಾಗಿಯೂ ಮಾಯಕಾರನೇ ಅಲ್ಲವೇ? ಸುಂದರವಾಗಿ ಶೋಭಿಸುವ ಹಾರವನ್ನು ಧರಿಸಿರುವ ಆ ಸರ್ವೇಶ್ವರನ ತಿರುವಡಿಗಳನ್ನೇ ಆಶ್ರಯಿಸು. ಅವುಗಳಿಗೆ ನಮ್ರತೆಯಿಂದ ಎರಗು ಅವುಗಳನ್ನು ಭಜಿಸಿ, ಪೂಜಿಸು. 



೫೪. ಕಾಳಾಲ್ ಶಹಡ ಮುದೈತ್ತು ಪ್ಪಹಡುನ್ದಿ,

ಕೀಳಾ ಮರುದಿಡೈಪೋಯ್ ಕ್ಕೇೞಲಾಯ್, - ಮೀಳಾದು

ಮಣ್ಣಹಲಮ್ ಕೀಣ್ಡಙ್ಗೋರ್ ಮಾದುಹನ್ದ ಮಾರ್ ವಱ್ ಕು,

ಪೆಣ್ಣಹಲಮ್ ಕಾದಲ್ ಪೆರಿದು.



ಕಾಳಾಲ್ = ಕಾಲಿನಿಂದ, ಶಹಡಮ್ = ಶಕಟವನ್ನು \(ಬಂಡಿಯನ್ನು\), ಉದೈತ್ತು = ಒದೆದು, ಪಹಡು = ಆನೆಯನ್ನು, ಉನ್ದಿ = ಕಳ್ಳಿಹಾಕಿ, ಕೀಲಾ = ಮುರಿದುಬೀಳಲಾರದ, ಮರುದು = ಮತ್ತೀಮರಗಳ, ಇಡೈ = ನಡುವೆ, ಪೋಯ್ = ಹೋಗಿ, ಕೇೞಲ್ ಆಯ್ = ವರಾಹನಾಗಿ, ಮೀಳಾದು = ರಕ್ಷಿಸಲಾಗದಂಥ \(ಬಿಡಿಸಲಾಗದಂಥ\), ಮಣ್ ಅಹಲಮ್ = ಭೂಮಂಡಲವನ್ನು, ಕೀಣ್ಡು = ಭೇದಿಸಿ \(ಬಿಡಿಸಿ\), ಅಙ್ಗು = ಅಲ್ಲಿ, ಓರ್ = ಸಾಟಿಯಿಲ್ಲದ, ಮಾದು = ಶ್ರೀದೇವಿಯನ್ನು,ಉಹನ್ದ = ಆಶಿಸಿದ, ಮಾರ್ ವಱ್ ಕು = ವಕ್ಷಸ್ಥಲವುಳ್ಳಸ್ವಾಮಿಗೆ, ಪೆಣ್ ಅಹಲಮ್ = ಹಿರಿಮೆಯುಳ್ಳ ಆ ಹೆಣ್ಣಿನ ಬಗೆಗೆ, ಕಾದಲ್ = ಪ್ರೇಮವು, ಪೆರಿದು = ಹೆಚ್ಚು \(ದೊಡ್ಡದು\). 



ಶಕಟವನ್ನು ಕಾಲಿನಿಂದ ಒದೆದು, ಆನೆಯನ್ನು ಕಳ್ಳಿಹಾಕಿ, ಮುರಿಯಲಾರದ ಮತ್ತೀ ಮರಗಳ ನಡುವೆ ಹೋಗಿ, ವರಾಹನಾಗಿ ರಕ್ಷಿಸಲಾಗದಂಥ ಭೂಮಂಡಲವನ್ನು ಬಿಡಿಸಿ, ಅಲ್ಲಿ ಸಾಟಿಯಿಲ್ಲದ ಶ್ರೀದೇವಿಯನ್ನು ಆಶಿಸಿದ ವಕ್ಷಸ್ಥಲವುಳ್ಳಸ್ವಾಮಿಗೆ ಹಿರಿಮೆಯುಳ್ಳ ಆ ಹೆಣ್ಣಿನ ಬಗೆಗೆ ಪ್ರೇಮವು ಅತಿಶಯವಾದದ್ದು. 



ಹೇಳಿದ್ದನ್ನೇ ಮತ್ತೆ ಮತ್ತೆ ಹೇಳಿದರೂ ಸಹ, ಅವುಗಳನ್ನು ಹೇಳುವ ಬಗೆ ಎಷ್ಟು ರಮ್ಯವಾಗಿದೆ\! ಇಲ್ಲಿ ಶ್ರೀಕೃಷ್ಣಾವತಾರದ ಮೂರು ಪ್ರಸಂಗಗಳನ್ನೂ, ಮಹಾವರಾಹನಾಗಿ ನಡೆಸಿದ ಒಂದು ಹಿರಿಮೆಯನ್ನೂ, ಶ್ರೀದೇವಿಯನ್ನು ವರಿಸಿದ ಸಂದರ್ಭವನ್ನೂ ಹೇಳುತ್ತಾ, ಭಗವಂತನಿಗೆ ಶ್ರೀದೇವಿಯಲ್ಲಿರುವ ಅತಿಶಯವಾದ ಪ್ರೇಮವನ್ನು ತಿಳಿಸುತ್ತಾರೆ ಆಳ್ವಾರರು. 



ಕೃಷ್ಣಾವತಾರದ ವಿಷಯಗಳು: ಶ್ರೀಕೃಷ್ಣನು ತೊಟ್ಟಿಲ ಮಗುವಾಗಿದ್ದಾಗಲೇ ಅವನನ್ನು ಕೊಲ್ಲಿಸಲು ಕಂಸನು ಶಕಟಾಸುರನೆಂಬ ರಾಕ್ಷಸನನ್ನು ಕಳುಹಿಸಿದನು. ಅವನು ಬಂಡಿಯ ರೂಪದಲ್ಲಿ ಆ ಶಿಶುವಿನ ಮೇಲೆ ನುಗ್ಗಿ ಕೊಲ್ಲಲು ಬಂದನು. ಅರಿಯದ ಕೂಸಾಗಿದ್ದು, ಸ್ವಾಭಾಇಕವಾಗಿ ತನ್ನ ಕಾಲನ್ನು ಝಾಡಿಸುವಂತೆ ಝಾಡಿಸಿ, ಬಂಡಿಯನ್ನು ಪುಡಿಪುಡಿಮಾಡಿ, ಶಕಟಾಸುರನನ್ನು ಕೊಂದುಹಾಕಿದನು. ಭಗವಂತನ ಕಾಲಿನ ಹೊಡೆತ ಅಂಥದ್ದು. 



ಶ್ರೀಕೃಷ್ಣನು ಅಂಬೆಗಾಲಿಕ್ಕುವ ಮಗುವಾದಾಗ, ಅವನ ಚೇಷ್ಟೆಗಳನ್ನು ತಡೆಯಲಾರದೆ, ತಾಯಿ ಯಶೋದೆ ಅವನನ್ನು ಒಂದು ಒರಳು ಕಲ್ಲಿಗೆ ಕಟ್ಟಿಹಾಕಿದಳು. ಅವನು ಆ ಒರಳನ್ನೇ ತನ್ನೊಡನೆ ಎಳೆದುಕೊಂಡು ಹೋಗಿ. ಪುಷ್ಟವಾಗಿ ಬೆಳೆದುನಿಂತಿದ್ದ ಅವಳಿ ಮತ್ತೀಮರಗಳ ನಡುವೆ ಇದ್ದ ಸ್ಥಳದಲ್ಲಿ ನುಸುಳಲು ಯತ್ನಿಸುವ ನೆಪದಿಂದ ಆ ಮರಗಳನ್ನು ತಳ್ಳಿ ಮುರಿದು ಹಾಕಿದನು. ಭಗವಂತನ ಮೈಸೋಕು ಹೋಗಿದೆ ಕಂಡಿರಾ\! 



ಶ್ರೀಕೃಷ್ಣನನ್ನು ಕಂಸನು ಮಥುರಾಪೂರಿಯಲ್ಲೇ ತೀರಿಸಿಬಿಡಬೇಕೆಂದು ಹವಣಿಸಿ, ಅವನನ್ನು ಡನುರ್ಯಾಗಕ್ಕೆ ಬರಮಾಡಿಕೊಂಡನು. ಮಥುರೆಯ ಹೆಬ್ಬಾಗಿಲಲ್ಲೇ ಕಾದಿಶುಕವಲಯಾಪೀಡವೆಂಬ ಮದ್ದಾನೆ. ಅವನನ್ನು ಅದು ತುಳಿದು ಕೊಲ್ಲಬೇಕೆಂಬುದು ಹವಣಿಕೆ. ಆದರೆ, ಆದದ್ದೇ ಬೇರೆ. ಶ್ರೀಕೃಷ್ಣನು ಅದನ್ನೆದುರಿಸಿ, ಅದರ ಹಂತವನ್ನು ಮುರಿದು, ಅದರಿಂದಲೇ ಅದನ್ನು ಕೊಂದು ಹಾಕಿದನು. ಭಗವಂತನ ಶಕ್ತಿಯ ಮುಂದೆ ಯಾವುದು ನಿಲ್ಲುತ್ತದೆ? 



ಇನ್ನು ವರಾಹಾವತಾರದ ವಿಷಯ: ಹಿರಣ್ಯಾಕ್ಷನೆಂಬ ರಾಕ್ಷಸನು ಭೂಮಿಯನ್ನು ಕದ್ದು, ಅದರ ಸಹಿತ ಕಡಲಲ್ಲಿ ಎಲ್ಲಿಯೋ ಅಡಗಿಕೊಂಡನು. ಭಾಗವಂತನು ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ನುಗ್ಗಿ, ಅಡಗಿಕೊಂಡಿದ್ದ ರಾಕ್ಷಸನನ್ನು ಕೊಂದು, ತನ್ನ ಕೋರೆಹಲ್ಲಿನಿಂದ ಭೂಮಿಯನ್ನು ಹಿಡಿದು ಎತ್ತಿ ಅದರ ಸ್ಥಾನದಲ್ಲಿ ನಿಲ್ಲಿಸಿದನು. ಭಗವಂತನ ಆಶ್ರಿತವಾತ್ಸಲ್ಯ ಎಂಥಾದ್ದು\! 



ಪಾಲ್ಗಡಲನ್ನು ದೇವಾಸುರರು ಕಡೆದಾಗ, ಶ್ರೀದೇವಿಯು ಹುಟ್ಟಿದಳು. ಆಕೆ ಭಗವಂತನನ್ನೇ ವರಿಸಿ ಮದುವೆಯಾದಳು. ಆಶೆಯಿಂದ ಆಕೆಯನ್ನು ಭಗವಂತನು ತನ್ನ ವಕ್ಷದಲ್ಲೇ ಇರಿಸಿಕೊಂಡನು.



ಆಳ್ವಾರರು ಹೇಳುತ್ತಾರೆ: ಭಗವಂತನ ಸರ್ವಶಕ್ತಿತ್ವ ಎಂಥಾದ್ದು\! ಹಸುಗೂಸಾಗಿ, ತನ್ನ ಪುಟ್ಟ ಕಾಲಿನಿಂದ ಒದೆದ ಮಾತ್ರಕ್ಕೇ ಬಲಿಷ್ಠನಾದ ಶಕಟಾಸುರನು ಸತ್ತುಬಿದ್ದನು. ಬಲವಾಗಿ ಬೆಳೆದುನಿಂತಿದ್ದ ಅವಳಿ ಮತ್ತೀಮರಗಳ ನಡುವೆ ನುಸುಳುವ ನೆಪದಿಂದಲೇ ಅವುಗಳನ್ನು ಮುರಿದುಹಾಕಿದನು. ಕೊಬ್ಬಿ ಕೋಪದಿಂದ ಮುನ್ನುಗ್ಗಿ ಬಂದ ಮದ್ದಾನೆಯನ್ನು ಅದರ ದಂತದಿಂದಲೇ ಕೊಂದು ಹಾಕಿದನು. ಸಾಟಿಯಿಲ್ಲದ ಸೌಂದರ್ಯವತಿಯಾದ ಲಕ್ಷ್ಮೀದೇವಿಯನ್ನು ಮದುವೆಯಾಗಿ ಆಕೆಯನ್ನು ತನ್ನ ವಕ್ಷದಲ್ಲಿಯೇ ಇರಿಸಿಕೊಂಡನು. ಆಕೆ ಪುರುಷಕಾರ ಸ್ವರೂಪಳಾಗಿ ತನ್ನ ಭಕ್ತರನ್ನು ವಾತ್ಸಲ್ಯಪೂರ್ವಕವಾಗಿ ತನ್ನ ಬಳಿಗೆ ಕಳುಹಿಸಿಕೊಡುವಳೆಂಬ ಕಾರಣದಿಂದಲೋ ಏನೋ\! ಈ ಕಾರಣದಿಂದಲೇ ಭಗವಂತನಿಗೆ ಶ್ರೀದೇವಿಯಲ್ಲಿ ಅತಿಶಯವಾದ ಪ್ರೇಮಾದರ\! 



೫೫. ಪೆರಿಯ ವರೈಮಾರ್ ವಿಲ್ ಪೇರಾರಮ್ ಪೂಣ್ಡು,

ಕರಿಯ ಮುಹಿಲಿಡೈ ಮಿನ್ ಪೋಲ, - ತಿರಿಯುಙ್ಗಾಲ್

ಪಾಣೊದುಙ್ಗ ವಣ್ಡಱೈಯುಮ್ ಪಙ್ಗಯಮೇ, ಮಟ್ರವನ್ ಱನ್

ನೀಣೆಡುಙ್ಗಣ್ ಕಾಟ್ಟುಮ್ ನಿಱಮ್ . 



ಪೆರಿಯ = ದೊಡ್ಡ, ವರೈ = ಬೆಟ್ಟದ ಹಾಗೆ \(ವಿಶಾಲವಾದ\) ಮಾರ್ ವಿಲ್ = ಎದೆಯಲ್ಲಿ, ಪೇರ್ = ದೊಡ್ಡ, ಆರಮ್ = ಹಾರವನ್ನು, ಪೂಣ್ಡು = ಧರಿಸಿ, ಕರಿಯ = ಕಪ್ಪನೆಯ, ಮುಹಿಲ್ ಇಡೈ = ಮುಗಿಲಿನ ನಡುವೆ, ಮಿನ್ ಪೋಲ = ಮಿಂಚಿದ ಹಾಗೆ, ತಿರಿಯು ಙ್ಗೂಲ್ = ಓಲಾಡುತ್ತಿರಲು, ಪಾಣ್ = ಹಾಡನ್ನು \(ಸಂಗೀತವನ್ನು\), ಒಡುಙ್ಗ = ಅಡಗಿಸುವಂತೆ, ವಣ್ಡು – ದುಂಬಿಗಳು, ಅಱೈಯುಮ್ = ಸದ್ದು ಮಾಡುವ, ಪಙ್ಗಯ ಮೇ = ಪಂಕಜವನ್ನೇ \(ಕೆಂದಾವರೆಯನ್ನೇ\), ಮಟ್ರು = ಮತ್ತು, ಅವನ್ ತನ್ = ಅವನ, ನೀಳ್ = ವಿಶಾಲವಾದ, ನೆಡು = ದೊಡ್ಡ, ಕಣ್ = ಕಣ್ಣುಗಳು, ಕಾಟ್ಟುಮ್ = ತೋರಿಸುವ ನಿಱಮ್ = ಬಣ್ಣ. 

ವಿಶಾಲವಾದ ಬೆಟ್ಟದ ಹಾಗೆ ಇರುವ ಅವನ ಎದೆಯಲ್ಲಿ ದೊಡ್ಡ ಹಾರವು ಕರಿಯ ಮುಗಿಲಿನ ನಡುವೆ \(ಚಲಿಸುವ\) ಮಿಂಚಿನ ಹಾಗೆ ಓಲಾಡುತ್ತಿರುವಾಗ, ಸಂಗೀತವನ್ನು ಅಡಗಿಸಿ ಬಿಡುವಂತೆ ಸದ್ದುಮಾಡುವ ದುಂಬಿಗಳಿರುವ ಪಂಕಜವನ್ನೇ \(ಕೆಂದಾವರೆಯನ್ನೇ\) ಅವನ ದೊಡ್ಡ ಅಗಲವಾದ ಕಣ್ಣುಗಳು ತೋರಿಸುವ ಬಣ್ಣ. 



ಈ ಪಾಶುರದಲ್ಲಿ ಆಳ್ವಾರರು ಭಗವಂತನ ಅಪರಿಮಿತ ಸೌಂದರ್ಯವನ್ನು ಅನುಭವಿಸುತ್ತಾ, ಅದನ್ನು ಸುಂದರವಾದ ಎರಡು ಉಪಮಾನಗಳಿಂದ ವರ್ಣಿಸಿ ವಿವರಿಸಲು ಯತ್ನಿಸುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನ ಮುಖವನ್ನು ನೋಡಿದ ಕೂಡಲೇ ಅತ್ಯಾಕರ್ಷಕವಾಗಿ ಕಂಗೊಳಿಸುವ ಅವನ ವಿಶಾಲ ಸುಂದರವಾದ ಕಣ್ಣುಗಳು. ಕರಿಯ ಬಣ್ಣದ ದುಂಬಿಗಳು ಸದ್ದು ಮಾಡುತ್ತಾ ಮುಸುರಿಕೊಳ್ಳುವ ಕೆಂದಾವರೆಯನ್ನು ಅವು ನೆನಪಿಗೆ ತರುತ್ತವೆ. ಭಗವಂತನ ವಿಶಾಲವಾದ ಎದೆಯತ್ತ ಕಣ್ಣು ಹಾಯಿಸಿದರೆ, ಅಲ್ಲಿ ಓಲಾಡುತ್ತಾ ಮೆರೆಯುವ ರತ್ನಹಾರವು ಕಾರ್ಮುಗಿಲ ನಡುವೆ ಹರಿದಾಡುವ ಮಿಂಚಿನಂತೆ ಆಕರ್ಷಕವಾಗಿ, ಭ್ರಾಮಕವಾಗಿ, ಕಂಡುಬರುತ್ತದೆ. 



೫೬. ನಿಱಮ್ ವೆಳಿದು ಶೆಯ್ದು ಪಶಿದು ಕರಿದೆನ್ ಱು,

ಇಱೈಯುರುವಮ್ ಯಾಮಱಿಯೋ ಮೆಣ್ಣಿಲ್, - ನಿಱೈವುಡೈಯ

ನಾಮಙ್ಗೈ ತಾನುಮ್ ನಲಮ್ ಪುಹೞಿ ವಲ್ಲಳೇ,

ಪೂಮಙ್ಗೈ ಕೇಳ್ವನ್ ಪೊಲಿವು. 



ನಿಱಮ್ = ಬಣ್ಣದಲ್ಲಿ, ವೆಳಿದು = ಬಿಳಿ, ಶೆಯ್ದು = ಕೆಂಪು, ಪಶಿದು = ಹಸುರು, ಕರಿದು ಎನ್ ಱು = ಕಪ್ಪು ಎಂದು, ಎಱೈ = ಸರ್ವೇಶ್ವರನ, ಉರುವಮ್ = ರೂಪವನ್ನು, ಯಾಮ್ = ನಾವು, ಅಱಿಯೋಮ್ = ಅರಿಯಲಾರೆವು, ಎಣ್ಣಿಲ್ = ಯೋಚಿಸಿದರೆ, ನಿಱೈವು = \(ಜ್ಞಾನ\) ಪೂರ್ಣತೆ, ಉಡೈಯ = ಉಳ್ಳ, ನಾಮಙ್ಗೈತಾನುಮ್ = ಸರಸ್ವತಿದೇವಿಯೇ, ನಲಮ್ = ಉತ್ತಮವಾಗಿ, ಪುಹೞ ವಲ್ಲಳೇ = ಹೊಗಳಬಲ್ಲಳೇ, ಪೂಮಙ್ಗೈ = ಶ್ರೀದೇವಿಯ, ಕೇಳ್ವನ್ = ಪತಿಯ, ಪೊಲಿವು = ಪರಿಪೂರ್ಣತೆಯನ್ನು. 



ಸರ್ವೇಶ್ವರನ ರೂಪವನ್ನು ಬಿಳಿದು, ಕೆಂಪು, ಹಸುರು, ಕಪ್ಪು ಎಂದು ಯೋಚಿಸಿ ಅರಿಯಲಾರೆವು. ಶ್ರೀದೇವಿಯ ಪತಿಯ ಪರಿಪೂರ್ಣತೆಯನ್ನು \(ಜ್ಞಾನ\) ಪೂರ್ಣತೆಯನ್ನುಳ್ಳ ಸರಸ್ವತಿದೇವಿಯೇ ಉತ್ತಮವಾಗಿ ಹೊಗಳಬಲ್ಲಳೆ? 



ಹಿಂದಿನ ಪಾಶುರದಲ್ಲಿ ಭಗವಂತನ ಕಣ್ಣುಗಳ, ವಿಶಾಲವಾದ ವಕ್ಷದ ಸೊಬಗನ್ನು ಉಪಮಾನಗಳ ಮೂಲಕ ಸೊಗಸಾಗಿ ವಿವರಿಸತೊಡಗಿದೆನೆಂದು ಬಗೆದ ಆಳ್ವಾರರು ಅದನ್ನು ಇನ್ನೂ ಸ್ವಾರಸ್ಯಪೂರ್ಣವಾಗಿ ಇಲ್ಲಿ ಹೇಳಿ ಮುಗಿಸಿದ್ದಾರೆ. 



ಭಗವಂತನ ರೂಪ ಹೇಗಿದೆ? ಅವನ ಬಣ್ಣ ಯಾವುದು? – ಈ ಬಗೆಯ ಪ್ರಶ್ನೆಗಳಿಗೆ ಆಳ್ವಾರರ ಉತ್ತರ ಇಲ್ಲಿ ಸಿದ್ಧವಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಬೆಳ್ಳಗಿದ್ದಾನೆ, ಕೆಂಪಗಿದ್ದಾನೆ, ಹಸುರಾಗಿದ್ದಾನೆ, ಹಳದಿಯಾಗಿದ್ದಾನೆ, ಕರ್ರಗಿದ್ದಾನೆ ಎಂದು ಮನಸ್ಸಿಗೆ ಬಂದ ಹಾಗೆ ಹೇಳುವುದರಿಂದ ನಾವು ಅವನನ್ನು ಖಂಡಿತವಾಗಿಯೂ ಅರಿತುಕೊಳ್ಳಲಾರೆವು. ಅವನು ಶ್ರೀದೇವಿಯ ಪತಿ. ಸಕಲಗುಣೈಶ್ವರ್ಯ ಸಂಪನ್ನ ಸ್ವಯಂಪರಿಪೂರ್ಣ. ಜ್ಞಾನಪೂರ್ಣಳೆನಿಸಿಕೊಂಡ ಸರಸ್ವತಿ ದೇವಿಗೇ ಆದರೂ, ಆ ಸರ್ವೇಶ್ವರನ ರೂಪ, ಸ್ವಭಾವ, ಗುಣ, ಸೌಂದರ್ಯಗಳನ್ನು ಎಲ್ಲವನ್ನೂ ಪೂರ್ಣವಾಗಿ ಉತ್ತಮವಾಗಿ ಹೊಗಳಿ ಹೇಳಲು ಸಾಧ್ಯವಿಲ್ಲದಿರುವಾಗ, ಸಾಮಾನ್ಯ ಮಾನವರಾದ ನಮ್ಮಿಂದ ಆದೀತೇ? 



ಭಗವಂತನ ರೂಪ ಬಣ್ಣಗಳನ್ನು ಎಣಿಸುವುದರ ಬದಲಾಗಿ, ಅವನ ಗುಣಸ್ವಭಾವಗಳನ್ನೂ, ಲೀಲಾವಿಭೂತಿಗಳನ್ನೂ ಯೋಚಿಸಿ, ತಿಳಿದು, ಆರಾಧಿಸುವುದು ಸರಳವಾದ ಕ್ರಮ ಎಂಬುದು ಇಲ್ಲಿ ಧ್ವನಿ ಇರಬಹುದೇ? 



೫೭. ಪೊಲಿನ್ದಿರುಣ್ಡ ಕಾರ್ ವಾನಿಲ್ ಮಿನ್ನೇ ಪೋಲ್ ತೋನ್ ಱಿ,

ಮಲಿನ್ದು ತಿರುವಿರುನ್ದ ಮಾರ್ ವನ್, - ಪೊಲಿನ್ದ

ಕರುಡನ್ ಮೇಲ್ ಕೊಣ್ಡ ಕರಿಯಾನ್ ಕೞಲೇ,

ತೆರುಡನ್ ಮೇಲ್ ಕಣ್ಡಾಯ್ ತೆಳಿ.



ಪೊಲಿನ್ದು = ವ್ಯಾಪಿಸಿಕೊಂಡು, ಇರುಣ್ಡ = ಕತ್ತಲೆ ಕವಿದ, ಕಾರ್ ವಾನಿಲ್ = ಕಾರ್ಮುಗಿಲಲ್ಲಿ, ಮಿನ್ನೇ ಪೋಲ್ = ಮಿಂಚಿನ ಹಾಗೆ, ತೋನ್ ಱಿ = ಕಾಣಿಸಿಕೊಂಡು, ಮಲಿನ್ದು = \(ಕಣ್ಮರೆಯಾಗಿ\) ವ್ಯಾಪಿಸಿಕೊಂಡು, \(ಶೋಭಿಸುವ\), ತಿರು = ಶ್ರೀದೇವಿಯು, ಇರುನ್ದ = ನಿತ್ಯವಾದ ಮಾಡುವ, ಮಾರ್ ವನ್ = ವಕ್ಷವುಳ್ಳವನಾದ, ಪೊಲಿನ್ದ = ಪ್ರಕಾಶದಿಂದ ಶೋಭಿಸುವ, ಕರುಡನ್ = ಗರುಡನ, ಮೇಲ್ ಕೊಣ್ಡ = ವಾಹನನಾಗಿರುವ \(ಏರಿಬರುವ\), ಕರಿಯಾನ್ = ಕರಿಯನ \(ಕೃಷ್ಣನ\), ಕೞಲೇ = ತಿರುವಡಿಗಳೇ, ಶೆರುಳ್ = ಸ್ತುತಿಸಲು, ತನ್ = ನಮಗೆ \(ಆತ್ಮಕ್ಕೆ\), ಮೇಲ್ = ಅತ್ಯುತ್ತಮವಾದದ್ದು, ಕಣ್ಡಾಯ್ = ಕಂಡೆಯಾ, ತೆಳಿ = ತಿಳಿದುಕೋ. 



ಆಕಾಶವನ್ನೆಲ್ಲಾ ವ್ಯಾಪಿಸಿಕೊಂಡು ಕತ್ತಲೆ ಕವಿದ ಕಾರ್ಮುಗಿಲಲ್ಲಿ ಮಿಂಚಿನ ಹಾಗೆ ಕಾಣಿಸಿಕೊಂಡು \(ಕಣ್ಮರೆಯಾಗಿ\) ವ್ಯಾಪಿಸಿಕೊಂಡು ಶೋಭಿಸುವ ಶ್ರೀದೇವಿಯು ನಿತ್ಯವಾಸಮಾಡುವ ವಕ್ಷವುಳ್ಳವನಾದ ಪ್ರಕಾಶದಿಂದ ಶೋಭಿಸುವ ಗರುಡನ ಮೇಲೆ ಏರಿಬರುವ ಕರಿಯನ \(ಕೃಷ್ಣನ\) ತಿರುವಡಿಗಳೇ ಸ್ತುತಿಸಲು ಅತ್ಯುತ್ತಮವಾದವು ತಿಳಿದುಕೋ ಕಂಡೆಯಾ\! 



ಪೊಯ್ ಹೈ, ಪೂದಮ್, ಪೇಯ್ ಆಳ್ವಾರರುಗಳಾದ ಮೊದಲ ಮೂವರು ಆಳ್ವಾರರುಗಳೂ ಒಟ್ಟಾಗಿ ತಿರುಕ್ಕೋಯಿಲೂರಲ್ಲಿ ಒಂದು ಚಿಕ್ಕ ಕೊಠಡಿಯಲ್ಲಿ ಮಳೆಗಾಗಿ ನಿಂತದ್ದನ್ನೂ ಆ ಕ್ಷಣದಲ್ಲಿ ಅವರುಗಳು ಅನುಭವಿಸಿ ಕಂಡುಕೊಂಡ ಜ್ಞಾನವನ್ನೂ ಇಲ್ಲಿ ಪೇಯಾಳ್ವಾರರು ತಮ್ಮ ಸ್ಮರಣೆಗೆ ಕಂಡುಕೊಂಡಂತಿದೆ ಈ ಪಾಶುರ. ಆಗ ಅವರ ಕಣ್ಣ ಮುಂದೆ ಕಾಣಿಸುತ್ತಿದ್ದದ್ದು ಕ್ರ್ಗತ್ತಲೆ, ಮತ್ತು ಸುರಿಯುವ ಮಳೆ, ನಡುವೆ ಛಳಾರೆಂದು ಮಿಂಚಿ ಹೊಳಿದ ಬೆಳಕಿನಲ್ಲಿ ಆ ಅತ್ಯಲ್ಪಕಾಲದಲ್ಲಿ ಆಳ್ವಾರರು ಕಂಡ ದಿವ್ಯದೃಶ್ಯದ ವಿವರಣೆಯಾ ಅವರ ಮೊದಲ ಪಾಶುರದ ವಿಷಯ. ಅದನ್ನೇ ಈಗ ಅವರು ಇನ್ನಷ್ಟು ವಿಸ್ತಾರವಾಗಿ ಹೇಳುತ್ತಾ ತಮ್ಮ ಮನಸ್ಸಿಗೆ ತಿಳಿವಳಿಕೆ ಕೊಡುತ್ತಿರುವುದು. 



ಭಗವಂತನನ್ನು ಸಾಕ್ಷಾತ್ತಾಗಿ ಆಗ ಅವರು ಕಂಡರು. ಸ್ವಾಮಿಯ ದಿವ್ಯ ವಿಶಾಲ ವಕ್ಷಸ್ಥಲದಲ್ಲಿ ಶ್ರೀದೇವಿಯನ್ನು ಕಂಡರು. ಆ ದೃಶ್ಯವನ್ನು ಇನ್ನಷ್ಟು ಕಾಲ ಕಂಡು ನಲಿಯಬೇಕೆನ್ನುವುದರೊಳಗಾಗಿಯೇ ಅದು ಕಣ್ಮರೆಯಾಯಿತು. ಆದರೇನು? ಅವರ ಅಂತಚ್ಚಕ್ಷು ಅದನ್ನು ಪರಿಪೂರ್ಣವಾಗಿ ನೋಡುತ್ತ, ಆನಂದಿಸುತ್ತಲೇ ಬಂತು. ಆಗ ಅವರ ಹೊರಕಣ್ಣುಗಳು ಕಂಡದ್ದು ದಟ್ಟವಾದ ಕಾರ್ಮುಗಿಲಿಂದ ಕವಿದ ಕಪ್ಪನೆಯ ಆಕಾಶವೂ, ಅದರ ನಡುವೆ ದಿಡೀರೆಂದು ಕಾಣಿಸಿಕೊಂಡು, ಹರಿದೋಡಿ ಕಣ್ಮರೆಯಾದ ಬಳ್ಳಿ ಮಿಂಚೂ.



’ಸರ್ವವ್ಯಾಪಿ’ಯಾಗಿ ಕವಿದ ಕಾರ್ಮುಗಿಲೇ ಭಗವಂತನ ವಕ್ಷವಾಗಿ, ಅದರ ನಡುವೆ ಬಳುಕುತ್ತಾ ಹೊಳೆದು ಕಣ್ಮರೆಯಾದ ಮಿಂಚೇ ಶ್ರೀದೇವಿಯಾಗಿ ಅವರಿಗೆ ಕಂಡು ಬಂತೇನೋ\! ಭೂಮಂಡಲವನ್ನೆಲ್ಲಾ ಹರಡಿಕೊಂಡ ತ್ರಿವಿಕ್ರಮನ ತಿರುವಡಿಯಂತು ಅವರಿಗೆ ಭೂಮಿಯಂತೆ ಪ್ರತ್ಯಕ್ಷವೇ\! 



ಹಿಂದಿನ ಪಾಶುರದಲ್ಲಿ, ಭಗವಂತನ ಬಣ್ಣ, ರೂಪಗಳ ಬಗೆಗೆ ಚರ್ಚಿಸುತ್ತಾ ಕಾಲವನ್ನು ವ್ಯರ್ಥಗೊಳಿಸಬಾರದು ಎಂದಿದ್ದರು ಆಳ್ವಾರರು. ಇಲ್ಲಿ ಅವರೇ ಭಗವಂತನನ್ನು ’ಕರಿಯ’ನೆಂದೂ,”ಗರುಡವಾಹನ’ನೆಂದೂ, ’ಶ್ರೀವಕ್ಷವಾಸ’ನೆಂದೂ ವರ್ಣಿಸುತ್ತಿದ್ದಾರೆ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ವ್ಯಾಪಿಸಿಕ್ ಕವಿದ ಕಾರ್ಮುಗಿಲ ನಡುವೆ ಬಳ್ಳಿಮಿಂಚೊಂದು ಕಾಣಿಸಿಕೊಂಡು \(ಮಾಯವಾದಂತೆ\) ಕಣ್ಮರೆಯಾದಂತೆ ಶ್ರೀದೇವಿ ನಿತ್ಯವಾಸಮಾಡುವ ವಿಶಾಲವಕ್ಷವುಳ್ಳ ಗರುಡಾರೂಢನಾದ ಭಗವಂತನ ದಿವ್ಯತಿರುವಡಿಗಳನ್ನು ಸ್ತುತಿಸುವುದೇ ಶ್ರೇಷ್ಠತಮವಾದ ಕಾರ್ಯವೆಂದು ತಿಳಿ.



೫೮. ತೆಳಿನ್ದ ಶಿಲಾತ್ವಲತ್ತಿನ್ ಮೇಲಿರುನ್ದ ಮನ್ದಿ,

ಅಳಿನ್ದ ಕಡುವನೈಯೇ ನೋಕ್ಕಿ, - ವಿಳಙ್ಗಿಯ

ವೆಣ್ಮದಿಯಮ್ ತಾವೆನ್ನುಮ್ ವೇಙ್ಗಡಮೇ, ಮೇಲೊರುನಾಳ್

ಮಣ್ ಮದಿಯಿಲ್ ಕೊಣ್ಡುಹನ್ದಾನ್ ವಾೞ್ ವು.



ತೆಳಿನ್ದ = ಶುಭ್ರವಾದ \(ಸ್ವಚ್ಛವಾದ\), ಶಿಲಾ ಶಲತ್ತಿನ್ ಮೇಲ್ = ಕಲ್ಲು ಬಂಡೆಯ ಮೇಲೆ, ಇರುನ್ದ = ಇರುವ, ಮನ್ದಿ = ಹೆಣ್ಣು ಕೋರೆಯು, ಅಳಿನ್ದ = ಪ್ರೇಮಿಸುವ, ಕಡುವನೈಯೇ =ಗಡವನನ್ನೇ \(ಗಂಡು ಕೋತಿಯನ್ನೇ\) ನೋಕ್ಕಿ = ನೋಡಿ, ವಿಳಙ್ಗಿಯ = ಬೆಳಗುತ್ತಿರುವ, ವೆಣ್ಮದಿಯಮ್ = ಶುಭ್ರವಾದ \(ಧವಳ\) ಚಂದ್ರನನ್ನು, ತಾ ಎನ್ನುಮ್ = ತಂದುಕೊಡು, ಎನ್ನುವ, ವೇಙ್ಗಡಮೇ = ತಿರುವೆಂಕಟಗಿರಿಯೇ, ಮೇಲ್ ಒರುನಾಳ್ = ಹಿಂದೆ ಒಂದು ಕಾಲದಲ್ಲಿ, ಮದಿಯಿಲ್ = ಬುದ್ಧಿಚಾತುರ್ಯದಿಂದ, ಮಣ್ = ಭೂಮಿಯನ್ನು, ಕೊಣ್ಡು = ಸ್ವೀಕರಿಸಿ, ಉಹನ್ದವನ್ = ಸಂತಸಗೊಂಡವನ, ವಾೞ್ ವು = ವಾಸಸ್ಥಳವಾಗಿದೆ. 



ಸ್ವಚ್ಛವಾದ ಕಲ್ಲುಬಂಡೆಯ ಮೇಲಿರುವ ಹೆಣ್ಣು ಕೋತಿಯು ಪ್ರೇಮಿಸುವ \(ತನ್ನ\) ಗಂಡುಕೋತಿಯನ್ನು \(ಗಡವನನ್ನು\) ನೋಡಿ ಬೆಳಗುತ್ತಿರುವ ಧವಳ ಚಂದ್ರನನ್ನು ತಂದುಕೊಡು ಎನ್ನುವ ತಿರುವೆಂಕಟಗಿರಿಯೇ ಹಿಂದೆ ಒಂದು ಕಾಲದಲ್ಲಿ \(ತನ್ನ\) ಬುದ್ಧಿ ಚಾತುರ್ಯದಿಂದ ಭೂಮಿಯನ್ನು ಸ್ವೀಕರಿಸಿ ಸಂತಸಗೊಂಡವನ ವಾಸಸ್ಥಳವಾಗಿದೆ. 



ಈ ಪಾಶುರದಲ್ಲಿ ತಿರುಮಲೈಯ ವರ್ಣನೆ ಇದೆ. ಅದು ಚಂದ್ರನನ್ನು ನಿಲುಕುವಷ್ಟು ಎತ್ತರದ ಶಿಖರವನ್ನುಳ್ಳದ್ದು ಎಂದು. 



ತಿರುಮಲೈ ಬೆಟ್ಟದ ಮೇಲೆ ಕೋತಿಗಳು ಹೇರಳವಾಗಿವೆ. ಬೆಟ್ಟದ ತುದಿಯ ಸ್ವಚ್ಛವಾದ ಬಂಡೆಯ ಮೇಲೆ ಕುಳಿತ ಹೆಣ್ಣುಕೋತಿಯೊಂದು ತನ್ನನ್ನು ಪ್ರೇಮಿಸುವ ಗಡವನನ್ನು ನೋಡಿ, ’ನನಗೆ ಆ ಬೆಳ್ಳಗಿರುವ \(ಬೆಳಗುವ\) ಚಂದ್ರನನ್ನು ತಂದುಕೊಡು’ ಎಂದು ಕೇಳುವುದಂತೆ. ಅದಕ್ಕೆ ಚಂದ್ರನು ಒಂದು ಹಣ್ಣಿನಂತೆ ಕಂಡನೇನೋ\!



ಆಳ್ವಾರರು ಹೇಳುತ್ತಾರೆ: ಹಿಂದೆ, ಒಂದು ಕಾಲದಲ್ಲಿ, ತನ್ನ ಬುದ್ಧಿ ಚಾತುರ್ಯದಿಂದ ಬಲಿಚಕ್ರವರ್ತಿಯಲ್ಲಿ ಮೂರು ಹೆಜ್ಜೆಗಳ ನೆಲವನ್ನು ಯಾಚಿಸಿ, ಅದರ ನೆಪದಿಂದ ಭೂಮಂಡಲವನ್ನೇ ತನ್ನ ಒಂದು ಹೆಜ್ಜೆಯಿಂದ ಅಳೆದುಕೊಂಡ ವಾಮನ-ತ್ರಿವಿಕ್ರಮನಾದ ಭಗವಂತನೇ ಈಗ ತಿರುಮಲೈಯ ಶಿಖರದಲ್ಲಿ ನಿತ್ಯವಾಸ ಮಾಡುತ್ತಿದ್ದಾನೆ. 



೫೯. ವಾೞುಮ್ ವಹೈಯ ೞಿನ್ದೇನ್ ಮೈಪೋಲ್ ನೆಡುವರೈವಾಯ್,

ತಾಮಿ ಮರುವಿ ಪೋಲ್ ತಾರ್ ಕಿಡಪ್ಪ, - ಶೂೞುಮ್

ತಿರುಮಾಮಣಿವಣ್ಣನ್ ಶೆಙ್ಗಣ್ ಮಾಲ್, ಎಙ್ಗಳ್

ಪೆರುಮಾನಡಿ ಶೇರ್ ಪ್ಪೆಟ್ರು.



ವಾೞುಮ್ = ಜೀವನದ \(ಬಾಳುವ\), ವಹೈ = ಬಗೆಯನ್ನು, ಅಱೆನ್ದೇನ್ = ಅರಿತುಕೊಂಡೆ, ಮೈ ಪೋಲ್ = ಕಾಡಿಗೆಯಂತೆ \(ಕಪ್ಪಾಗಿರುವ\), ನೆಡು = ಉನ್ನತವಾದ, ವರೈವಾಯ್ = ಬೆಟ್ಟದಲ್ಲಿ, ತಾೞುಮ್ = ಆಳವಾಗಿ ಇಳಿದು ಬರುವ, ಅರುವಿ ಪೋಲ್ = ಬೆಟ್ಟದ ಝರಿಯ ಹಾಗೆ, ತಾರ್ = ಮಾಲೆಯು, ಕಿಡಪ್ಪ = \(ಎದೆಯಲ್ಲಿ\) ಇರಲು, ಶೂಳ್ಮ್ = \(ಶಾಶ್ವತವಾಗಿ\) ಸುತ್ತುವರಿದ, ತಿರು = ಶ್ರೀದೇವಿಯಿಂದಲೂ, ಕೂಡಿದ ಮಾಮಣಿವಣ್ಣನ್ = ಅನರ್ಘವಾದ ಇಂದ್ರನೀಲಮಣಿಯ ಬಣ್ಣದವನೂ, ಶೆಮ್ ಕಣ್ = ಕೆಂದಾವರೆಯಂತೆ ಸುಂದರವಾದ ಕಣ್ಣುಗಳುಳ್ಳ, ಮಾಲ್ = ಸರ್ವೇಶ್ವರನೂ, ಆಡ, ಎಙ್ಗಳ್ ಪೆರುಮಾನ್ = ನಮ್ಮ ಸ್ವಾಮಿಯ, ಅಡಿ = ತಿರುವಡಿಗಳೊಂದಿಗೆ, ಶೇರಪ್ಪೆಟ್ರು = ಕೂಡಿಸಲ್ಪಟ್ಟು.



ಕಾಡಿಗೆಯಂತೆ ಕಪ್ಪಗಿರುವ ಉನ್ನತವಾದ ಬೆಟ್ಟದಲ್ಲಿ ಆಳವಾಗಿ ಇಳಿದು ಬರುವ ಬೆಟ್ಟದ ಝರಿಯ ಹಾಗೆ \(ಎದೆಯಲ್ಲಿ\) ಮಾಲೆಯು ಶ್ರೀದೇವಿಯನ್ನು ಸುತ್ತುವರಿದಿರಲು, ಅನರ್ಘವಾದ ಇಂದ್ರನೀಲಮಣಿಯ ಬಣ್ಣದವನೂ, ಕೆಂದಾಅರೆಯಂತೆ ಸುಂದರವಾದ ಕಣ್ಣುಗಳುಳ್ಳ ಸರ್ವೇಶ್ವರನೂ ಆದ ನಮ್ಮ ಸ್ವಾಮಿಯ ತಿರುವಡಿಗಳೊಡನೆ ಕೂಡಿಸಲ್ಪಟ್ಟು, \(ನಾನು\) ಬಾಳುವ ಬಗೆಯನ್ನು ಅರಿತುಕೊಂಡೆನು. 



ಸರ್ವೇಶ್ವರನಾದ, ಶ್ರೀದೇವಿಸಹಿತನಾದ, ಸ್ವಾಮಿಯ ತಿರುವಡಿಗಳ ಆಶ್ರಯ ನನಗೆ ಪ್ರಾಪ್ತವಾಯಿತು. ಅದೇ ನನಗೆ ಜೀವನದ ಬಗೆಯನ್ನು ಅರಿತುಕೊಳ್ಳುವಂತೆ ಮಾಡಿದ್ದು ಎನ್ನುತ್ತಾರೆ ಆಳ್ವಾರರು.



ಭಗವಂತನ ತಿರುವಡಿಗಳ ಆಶ್ರಯವೇ ಶಾಶ್ವತವಾದ ಬಾಳ್ವೆಗೆ ಹಾದಿ. ಅವುಗಳನ್ನಾಶ್ರಯಿಸಿ, ಭಜಿಸಿ, ಪೂಜಿಸಿ, ಉಜ್ಜೀವನಗೊಳ್ಳಬೇಕು. 



ಇಲ್ಲಿ ಸ್ವಾಮಿಯ ವರ್ಣನೆಯನ್ನು ಉಪಮಾನಗಳ ಮೂಲಕ ಕೊಡಲಾಗಿದೆ. ಕಾಡಿಗೆಯಂತೆ ಕಪ್ಪಗೆ ಉನ್ನತವಾಗಿರುವ ಬೆಟ್ಟದ ನಡುವೆ, ಬೆಟ್ಟದ ಝರಿಯೊಂದು ಮೇಲಿನಿಂದ ಕೆಳಕ್ಕೆ ಹರಿಯುತ್ತಿದ್ದರೆ, ಅದು ಬೆಳ್ಳಗೆ ಹೊಳೆಯುತ್ತಾ ಬಳಕುತ್ತಾ ಇಳಿದುಬರುತ್ತದೆ. ಹಾಗೆಯೇ, ಉನ್ನತವಾದ ಭಗವಂತನ ಎದೆಯಲ್ಲಿ ಹೊಳೆಯುತ್ತಾ ಶ್ರೀದೇವಿಯನ್ನೂ ಸುತ್ತುವರಿದ ದಿವ್ಯವಾದ ಹಾರವು ಬೆಳಗುತ್ತಿರುವುದು. ಭಗವಂತನ ಮೈಬಣ್ಣ ದಿವ್ಯವಾದ ಇಂದ್ರನೀಲಮಣಿಯಂಥಾದ್ದು. ಅವನ ಕಣ್ಣುಗಳು ಕೆಂದಾವರಯ ಹಾಗಿ ವಿಶಾಲವಾಗಿ ಸುಂದರವಾಗಿ ಆಕರ್ಷಕವಾಗಿವೆ. 



೬೦. ಪೆಟ್ರಮ್ ಪಿಣೈಮರುದಮ್ ಪೇಯ್ ಮುಲೈ ಮಾಚ್ಚಹಡಮ್,

ಮುಟ್ರಕ್ಕಾತ್ತೂಡು ಪೋಯುಣ್ಡುದೈತ್ತು, -ಕಟ್ರು

ಕ್ಕುಣಿಲೈ ವಿಳಙ್ಗನಿಕ್ಕೂ ಕ್ಕೊಣ್ಡಿಱಿನ್ದಾನ್, ವೆಟ್ರಿ

ಪ್ಪಣಿಲಮ್ ವಾಯ್ ವೈತ್ತುಹನ್ದಾನ್ ಪಣ್ಡು. 



ಪೆಟ್ರಮ್ = ಪಶುಗಳನ್ನು, ಮುಟ್ರು = ಪೂರ್ತಿಯಾಗಿ, ಕಾತ್ತು = ಕಾಯ್ದು, ಪಿಣೈ ಮರುದಮ್ = ಅವಳಿ ಮತ್ತೀಮರಗಳ, ಊಡು = ನಡುವೆ, ಪೋಯ್ = ಹೋಗಿ, ಪೇಯ್ ಮುಲೈ = ರಾಕ್ಷಸಿಯ ಮೊಲೆಯನ್ನು, ಉಣ್ಡು = ಉಂಡು, ಮಾ ಶಹಡಮ್ = ದೊಡ್ಡ ಬಂಡಿಯನ್ನು, ಉದೈತ್ತು = ಒದೆದು, ಕಟ್ರು = ಕರುವಿನ, ಕುಣಿಲೈ = ಕವಣೆಯನ್ನು, ವಿಳಮ್ ಕನಿಕ್ಕೂ = ಬೇಲದ ಹಣ್ಣಿಗೆ, ಎಱಿನ್ದಾನ್ = ಎಸೆದವನು, ವೆಟ್ರಿ = ಜಯಕರವಾದ, ಪಣಿಲಮ್ = ಶಂಖವನ್ನು, ವಾಯ್ ವೈತ್ತು = ಬಾಯಲ್ಲಿಟ್ಟು, ಪಣ್ಡು = ಹಿಂದೆ, ಉಹನ್ದಾನ್ = ಹರ್ಷಿಸಿದನು. 



ಪಶುಗಳನ್ನು ಚೆನ್ನಾಗಿ ಕಾಯ್ದು, ಅವಳಿ ಮತ್ತೀಮರಗಳ ನಡುವೆ ಹೋಗಿ, ರಾಕ್ಷಸಿಯ ಮೊಲೆಯನ್ನುಂಡು, ದೊಡ್ಡ ಬಂಡಿಯನ್ನು ಒದೆದು, ಕರುವಿನ ಕವಣೆಯನ್ನು ಬೇಲದ ಹಣ್ಣಿಗೆ ಎಸೆದವನು, ಜಯಕರವಾದ ಶಂಖವನ್ನು ಬಾಯಲ್ಲಿಟ್ಟು \(ಬಾಯಿಗೆ\) ಹಚ್ಚಿ, ಹಿಂದೆ ಹರ್ಷಿಸಿದನು.



ಭಗವಂತನ ಶ್ರೀಕೃಷ್ಣಾವತಾರದ ಅದ್ಭುತ ಲೀಲೆಗಳನ್ನು ಮೇಲಿಂದಮೇಲೆ ಹೇಳುತ್ತಾ ಆಳ್ವಾರರು ಆನಂದಿಸುತ್ತಾರೆ. 



“ಪೇಯ್ ಮುಲೈಯುಣ್ಡು” – ಹಾಲ ಹಸುಳೆಯಾದಾಗಲೇ ಶ್ರೀಕೃಷ್ಣನನ್ನು ಕೊಲ್ಲಲು ಪೂತನಿ ಎಂಬ ರಾಕ್ಷಸಿ ಬಂದಳು. ಯಶೋದೆಯ ವೇಷದಲ್ಲಿ ಕೂಸನ್ನೆತ್ತಿಕೊಂಡು, ತನ್ನ ವಿಷದ ಮೊಲೆಯನ್ನೂಡಿಸಿದಳು. ಶ್ರೀಕೃಷ್ಣನು ಆನಂದದಿಂದ ಅದನ್ನು ಕುಡಿಯುತ್ತಾ, ಅದರೊಂದಿಗೆ ಪೂತನಿಯು ಪ್ರಾಣವನ್ನೂ ಹೀರಿ, ಅವಳನ್ನು ಕೊಂದು ಹಾಕಿದನು.



“ಪಿಣೈಮರುದತ್ತೂಡು ಪೋಯ್” – ಶ್ರೀಕೃಷ್ಣನು ಅಂಬೆಗಾಲಿಕ್ಕುವ ಮಗುವಾದಾಗ, ಬೆಣ್ಣೆಯನ್ನು ತಿಂದು ಕೋತಿಗೆ ತಿನ್ನಿಸುತ್ತಿದ್ದನೆಂಬ ನೆಪದಿಂದ ಅವನನ್ನು ತಾಯಿ ಯಶೋದೆ ಒಂದು ಒರಳು ಕಲ್ಲಿಗೆ ಕಟ್ಟಿ ಹಾಕಿದಳು. ಅಲ್ಲಿ ಅವನು ಅತ್ತು ಸಾಕಾಗಿ, ಮೆಲ್ಲನೆ ಆ ಒರಳನ್ನು ಎಳೆದುಕೊಂಡು ಅಂಬೆಗಾಲಿಕ್ಕುತ್ತಾ ಹೋಗಿ ಪುಷ್ಟವಾಗಿ ಬೆಳೆದುನಿಂತಿದ್ದ ಅವಳಿ ಮತ್ತೀಮರಗಳ ನಡುವೆ ನುಸುಳಿದನು. ಒರಳನ್ನೂ ತನ್ನ ಕಡೆಗೆ ಎಳೆದುಕೊಳ್ಳಬೇಕೆಂದು ಯತ್ನಿಸುವ ನೆಪದಲ್ಲಿ ಆ ಎರಡು ಮರಗಳನ್ನೂ ಮುರಿದುಕೆಡವಿದನು. 



“ಮಾಚ್ಚಹಡಮುದೈತ್ತು”- ಶ್ರೀಕೃಷ್ಣನು ತೊಟ್ಟಿಲ ಕೂಸಾಗಿರುವಾಗಲೇ, ತಾನು ತನ್ನ ಪುಟ್ಟ ಕಾಲುಗಳನ್ನು ಝಾಡಿಸಿ ಆಡುತ್ತಿರುವ ಸಮಯದಲ್ಲಿ, ಶಕಟಾಸುರನೆಂಬ ರಾಕ್ಷಸನು ದೊಡ್ಡ ರೂಪದಲ್ಲಿ ಬಂದು ಆ ಹಸುಳೆಯು ಮೇಲೆ ಹರಿದು ಅವನನ್ನು ಕೊಲ್ಲಬೇಕೆಂದು ಹವಣಿಸಿದನು. ಪುಟ್ಟ ಕೃಷ್ಣನು ತನ್ನ ಕಾಲಿನ ಒದೆತದಿಂದಲೇ ಆ ಬಂಡಿಯನ್ನು ಪುಡಿಪುಡಿಮಾಡಿ ಶಕಟನನ್ನು ಸಂಹರಿಸಿದನು. 



“ಪೆಟ್ರಮ್ ಮುಟೃಕ್ಕಾತ್ತು” – ನಂದಗೋಕುಲದ ಇತರ ಗೋವಳ ಬಾಲಕರ ಹಾಗೆಯೇ ಶ್ರೀಕೃಷ್ಣನು ದನಕರುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದನು. ಅಲ್ಲಿ, ತನ್ನ ಕೊಳಲನ್ನೂದಿ, ಅವುಗಳು ಚೆನ್ನಾಗಿ ಮೇಯುವಂತೆ ಮಾಡುತ್ತಿದ್ದನು. 



“ಕಟ್ರುಕ್ಕೂಣಿಲೈ ವಿಳಙ್ಗನಿಕ್ಕೂ ಕೊಣ್ಡೆಱಿನ್ದಾನ್”- ದನಕರುಗಳನ್ನೂ ಮೇಯಿಸಲು ಹೋಗುತ್ತಿದ್ದ ಸಮಯದಲ್ಲಿಯೇ ಅವನನ್ನು ಕೊಲ್ಲಲು ವತ್ಸಾಸುರನು ಬಂದನು. ಅವನು ಕರುವಿನ ರೂಪದಲ್ಲಿ ದನಕರುಗಳ ಮಂದೆಯಲ್ಲಿ ಸೇರಿಕೊಂಡನು. ಶ್ರೀಕೃಷ್ಣನು ಅದನ್ನು ಹಿಂಗಾಲುಗಳಿಂದ ಹಿಡಿದು ಗಿರಗಿರನೆ ತಿರುಗಿಸಿ, ಬೇಲದ ಮರಗಳ ತೋಪಿನ ಮೇಲಕ್ಕೆ ಬೀಸಿ ಎಸೆದನು. ಅದರಿಂದ ವತ್ಸಾಸುರನು ಸತ್ತು ಬಿದ್ದದ್ದಲ್ಲದೆ, ಬೇಲದ ಮರದ ರೂಪದಲ್ಲಿದ್ದ ಕಪಿತ್ಥಾಸುರನೂ ಸತ್ತುಬಿದ್ದನು. ಇದರಿಂದ ಹೇರಳವಾಗಿ ಉದುರಿದ ಬೇಲದ ಹಣ್ಣುಗಳನ್ನು ಗೋವಳ ಬಾಲಕರೆಲ್ಲರೂ ತಿಂದು ಆನಂದಿಸಿದರು. 



“ವೆಟ್ರಿಪ್ಪಣಿಲಮ್ ವಾಯ್ ವೈತ್ತುಹನ್ದಾನ್” – ಶ್ರೀಕೃಷ್ಣನು ಪಾಂಡವರ ಪಕ್ಷ ವಹಿಸಿ, ಕೌರವರೊಡನೆ ಮಹಾಭಾರತ ಯುದ್ಧವನ್ನು ತೊಡಗಿಸಿ, ಪಾರ್ಥನಿಗೆ ಸಾರಥಿಯಾಗಿ, ಯುದ್ಧರಂಗದಲ್ಲಿ ಪಾಂಚಜನ್ಯವನ್ನೂದಿ ಶತ್ರುಗಳ ಎದೆಯನ್ನು ನಡುಗಿಸಿಬಿಟ್ಟನು. ಮತ್ತು ಪಾಂಡವರಿಗೆ ಜಯಗಳಿಸಿಕೊಟ್ಟನು. ಇದರಿಂದ ಹರ್ಷವಾಯಿತು.



೬೧. ಪಣ್ಡೆಲ್ಲಾಮ್ ವೇಙ್ಗಡಮ್ ಪಾಱ್ ಕಡಲ್ ವೈಹುನ್ದಮ್,

ಕೊಣ್ಡಙ್ಗುಱೈವಾಱ್ ಕು ಕೋಯಿಲ್ ಪೋಲ್, - ವಣ್ಡು

ವವಳಙ್ಗೆಳರುಮ್ ನೀಳ್ ಶೋಲೈ ವಣ್ಪೂಙ್ಗಡಿಹೈ,

ಇಳಙ್ಗುಮರನ್ ಱನ್ ವಿಣ್ಣಹರ್.



ಪಣ್ಡು = ಪುರಾತನಕಾಲದಿಂದ, ಎಲ್ಲಾಮ್ = ಎಲ್ಲಾ ಕಾಲದಲ್ಲೂ, ವೇಙ್ಗಡಮ್ = ತಿರುವೆಂಕಟಗಿರಿ, ಪಾಲ್ ಕಡಲ್ = ಪಾಲ್ಗಡಲು, ವೈಹುನ್ದಮ್ = ಪರಮಪದ \(ಇವುಗಳನ್ನು\), ಕೊಣ್ಡು = \(ಭಗವಂತನು\) ನಿತ್ಯವಾಸಮಾಡುವುದನ್ನು\) ಗ್ರಹಿಸಿ, ಅಙ್ಗು = ಅಲ್ಲಿ, ಉಱೈವಾಱ್ = ವಾಸಿಸುವವರಿಗೆ, ಕೋಯಿಲ್ ಪೋಲ್ = ಪವಿತ್ರಮಂದಿರಗಳಾಗಿರುವ ಹಾಗೆ, ವಣ್ಡು = ದುಂಬಿಗಳು, ವಳಮ್ = ಗುಂಪುಗುಂಪಾಗಿ, ಕಿಳರುಮ್ = ತುಂಬಿಕೊಂಡಿರುವ \(ಸಂಚರಿಸುವ\) ನೀಳ್ = ವಿಸ್ತಾರವಾದ, ಶೋಲೈ = ಉದ್ಯಾನವನಗಳಿಂದ \(ತೋಪುಗಳಿಂದ\), ವಣ್ = ಶೋಬಿಸುವ, ಪೂ = ಸುಂದರವಾದ, ಕಡಿಹೈ = ತಿರುಕ್ಕಡಿ ಹೈಯೂ, ಇಳಕುಮರನ್ ತನ್ = ನಿತ್ಯಯೌವನನಾದವನ, ವಿಣ್ಣಹರ್ = ತಿರುವಿಣ್ಣಹರವೂ. 



ಪುರಾತನಕಾಲದಿಂದ ಎಲ್ಲಾ ಕಾಲಗಳಲ್ಲೂ ತಿರುವೆಂಕಟಗಿರಿ, ಪಾಲ್ಗಡಲು, ಪರಮಪದ ಇವುಗಳನ್ನು ಭಗವಂತನು ನಿತ್ಯವಾಸ ಮಾಡುವುದನ್ನು ಗ್ರಹಿಸಿ ಅಲ್ಲಿ ವಾಸಿಸುವವರಿಗೆ ಪವಿತ್ರ ಮಂದಿರವಾಗಿರುವ ಹಾಗೆಯೇ ದುಂಬಿಗಳು ಗುಂಪುಗುಂಪಾಗಿ \(ತುಂಬಿ\) ಸಂಚರಿಸುವ ವಿಸ್ತಾರವಾದ ತೋಪುಗಳಿಂದ ಶೋಭಿಸುವ ಸುಂದರವಾದ ತಿರುಕ್ಕಡಿಹೈಯೂ, ನಿತ್ಯಯೌವನನಾದವನ ತಿರುವಿಣ್ಣಹರವೂ. 



೬೨. ವಿಣ್ಣಹರಮ್ ವೆಹ್ ಕಾ ವಿರಿದಿರೈನೀರ್ ವೇಙ್ಗಡಮ್,

ಮಣ್ಣಹರಮ್ ಮಾಮಾಡ ವೇಳುಕ್ಕೈ, - ಮಣ್ಣಹತ್ತ

ತೆನ್ ಕುಡನ್ದೈ ತೇನಾರ್ ತಿರುವರಙ್ಗಮ್ ತೆನ್ ಕ್ಕೋಟ್ಟಿ,

ತನ್ ಕುಡಙ್ಗೈ ನೀರೇಟ್ರಾನ್ ತಾೞ್ ವು. 



ವಿಣ್ಣಹರಮ್ = ತಿರುವಿಣ್ಣಹರವೂ, ವೆಹ್ ಕಾ = ತಿರುವೆಹ್ ಕಾವೂ, ವಿರಿ = ಬಿಡಿಸಿದ, ತಿರೈನೀರ್ = ಅಲೆಗಳ ನೀರುಳ್ಳ,ವೇಙ್ಗಡಮ್ = ತಿರುವೆಂಕಟಗಿರಿಯೂ, ಮಣ್ ನಹರಮ್ = ಭೂವೈಕುಂಠವೆನಿಸಿ, ಮಾ ಮಾಡಮ್ = ದೊಡ್ಡ ಮಹಡಿಮನೆಗಳುಳ್ಳ, ವೇಳುಕ್ಕೈ = ತಿರುವೇಳುಕ್ಕೈಯೂ, ಮಣ್ ಆಹತ್ತ = ಭೂಮಿಯಲ್ಲಿ ನೆಲೆಯಾದ, ತೆನ್ = ಸೊಬಗಿನ, ಕುಡನ್ದೈ = ಕುಂಭಕೋಣವೂ, ತೇನ್ = ಜೇನು ತುಂಬಿರುವ, ತಿರು ಅರಙ್ಗಮ್ = ಪವಿತ್ರವಾದ ಶ್ರೀರಂಗವೂ, ತೆನ್ ಕೋಟ್ಟಿ = ಸುಂದರವಾದ ತಿರುಕ್ಕೋಟ್ಟಿಯೂರೂ, ತನ್ = ತನ್ನ, ಕುಡಙ್ಗೈ = ಅಂಗೈಯಲ್ಲಿ, ನೀರ್ = ನೀರನ್ನು, ಏಟ್ರಾನ್ = \(ಧಾರೆಯಾಗಿ\) ಎರೆಸಿಕೊಂಡವನ, ತಾೞ್ ವು = ವಾಸಸ್ಥಳ. 



ತಿರುವಿಣ್ಣಹರವೂ ಬಿಡಿಬಿಡಿಯಾಗಿ ಬರುವ ಅಲೆಗಳ ನೀರುಳ್ಳ ತಿರುಮಲೈಯೂ, ಭೂವೈಕುಂಠವೆನಿಸಿ ದೊಡ್ಡದೊಡ್ಡ ಮಹಡಿ ಮನೆಗಳ ತಿರುವೇಳುಕ್ಕೈಯೂ, ಭೂಮಿಯಲ್ಲಿ ನೆಲೆಯಾದ ಸೊಬಗಿನ ಕುಂಭಕೋಣವೂ, ಜೇನು ತುಂಬಿರುವ ಪವಿತ್ರವಾದ ಶ್ರೀರಂಗವೂ, ಸುಂದರವಾಡ ತಿರುಕ್ಕೋಟ್ಟಿಯೂರು, ತನ್ನ ಅಂಗೈಯಲ್ಲಿ ನೀರನ್ನುಎರೆಸಿಕೊಂಡವನ ವಾಸಸ್ಥಳ.



ಹಿಂದಿನ ಪಾಶುರದಲ್ಲಿಯೂ ಈ ಪಾಶುರದಲ್ಲಿಯೂ ಆಳ್ವಾರರು ಭಗವಂತನು ನಿತ್ಯವಾಸಮಾಡುವ ಸ್ಥಳಗಳ ವಿಷಯವನ್ನು ಎತ್ತಿಕೊಂಡಿದ್ದಾರೆ. ಪರಸ್ವರೂಪನಾಗಿ ಸ್ವಾಮಿಯು ಪರಮಪದದಲ್ಲಿ ನಿತ್ಯವಾಸ ಮಾಡುವುದು ಸರಿಯಷ್ಟೆ. ಅವನನ್ನು ಪಾಲ್ಗಡಲಲ್ಲಿ ಶೇಷಶಯನನಾಗಿ ಪವಡಿಸಿ ಯೋಗನಿದ್ದೆಯಲ್ಲಿರುವನೆಂದೂ ವರ್ಣಿಸುತ್ತಾರೆ. ಅವೆರಡು ಸ್ಥಾನಗಳೂ ಭೂಲೋಕವಾಸಿಗಳಿಗೆ ಅಬ್ಬತಕ್ಕವಲ್ಲ. ಮುಕ್ತರಿಗೂ ನಿತ್ಯಸೂರಿಗಳಿಗೂ ಪರಮಪದದಲ್ಲಿ ಭಗವತ್ಸೇವೆ ಲಭ್ಯವಾದರೆ, ಬ್ರಹ್ಮಾದಿದೇವತೆಗಳಿಗೂ ಮಹರ್ಷಿಗಳಿಗೂ ಸಿದ್ಧಸಾಧ್ಯರಿಗೂ ಪಾಲ್ಗಡಲಲ್ಲಿ ಭಗವತ್ಸೇವೆ ಲಭಿಸುವುದು. ಭೂಲೋಕವಾಸಿಗಳಿಗೆ ತನ್ನ ತಿರುವಡಿಸೇವೆ ಒದಗಿ ಬರಲೆಂದು ಭಗವಂತನೇ ಕೆಲವು ಪವಿತ್ರಸ್ಥಳಗಳಲ್ಲಿ ಅರ್ಚಾವತಾರಿಯಾಗಿ ಆಶೆಯಿಂದ ಬಂದು ನೆಲಸಿದ್ದಾನೆ. ಅಂಥ ತಿರುಪತಿಗಳಲ್ಲಿ ಕೆಲವನ್ನು ಈ ಎರಡು ಪಾಶುರಗಳಲ್ಲಿ ಆಳ್ವಾರರು ಸೂಚಿಸಿದ್ದಾರೆ. ತಿರುವೆಂಕಟಗಿರಿ, ತಿರುವಿಣ್ಣಹರಮ್, ತಿರುವೇಳುಕ್ಕೈ, ಕುಂಭಕೋಣ, ಶ್ರೀರಂಗ, ತಿರುಕ್ಕೋಟ್ಟಿಯೂರು – ಎಂದು ಕೆಲವನ್ನು ಹೇಳುತ್ತಾರೆ. 



೬೩. ತಾಱ್ ಶಡೈಯುಮ್ ನೀಣ್ ಮುಡಿಯು ಮೊಣ್ ಮೞುವುಮ್

ಶೂೞರವುಮ್ ಪೊನ್ನಾಣುಮ್ ತೋನ್ ಱುಮಾಲ್, - ಶೂಮಿಮ್

ತಿರಣ್ಡರುವಿ ಪಾಯುಮ್ ತಿರುಮಲೈಮೇಲೆನ್ದೈಕ್ಕೂ,

ಇರಣ್ಡುರುವು ಮೊನ್ ಱಾಯಿಶೈನ್ದು. 



ತಾೞ್ = ತಂಗಿರುವ, ಶಡೈಯುಮ್ = ಜಡೆಯೂ, ನೀಳ್ = ಉನ್ನತವಾದ, ಮುಡಿಯುಮ್ = ಕಿರೀಟವೂ, ಒಣ್ = ಸಾಟಿಯಿಲ್ಲದ \(ಸುಂದರವಾದ\), ಮೞುವುಮ್ = ಪರುಶುವೂ, ಶಕ್ಕರಮುಮ್ = ಚಕ್ರಾಯುಧವೂ ಶೂೞ್ = ಸುತ್ತಿಕೊಂಡಿರುವ, ಅರವುಮ್ = ಸರ್ಪವೂ \(ನಾಗಾಭರಣವೂ\), ಪೊನ್ = ಚಿನ್ನದ, ನಾಣುಮ್ = ಉಡಿದಾರವೂ, \(ಕೂಡಿ\) ತೋನ್ ಯಿಮ್ = ಶೋಭಿಸುವ, ಮಾಲ್ = ಸರ್ವೇಶ್ವರನಾದ, ಶೂೞುಮ್ = ಸುತ್ತಮುತ್ತಲೂ, ತಿರಣ್ಡು = ವಕ್ರವಕ್ರವಾಗಿ, ಅರುವಿ = ಬೆಟ್ಟದ ಝರಿಗಳು, ಪಾಯುಮ್ = ಹರಿಯುತ್ತಿರುವ, ತಿರುಮಲೈ ಮೇಲ್ = ತಿರುಮಲೆಯ ಶಿಖರದಲ್ಲಿರುವ, ಎನ್ದೈಕ್ಕೂ = ನನ್ನ ತಂದೆಗೆ \(ಸ್ವಾಮಿಗೆ\), ಇರಣ್ಡು ಉರುವಮ್ = ಎರಡು ರೂಪಗಳೂ, ಒನ್ ಱು ಆಯ್ = ಒಂದೇ ರೂಪವಾಗಿ, ಇಶೈನ್ದು = ಒಂದುಗೂಡಿ, ತೋನ್ ಱುಮ್ = ತೋರುತ್ತದೆ.



ತಂಗಿರುವ ಜಡೆಯೂ, ಎತ್ತರವಾದ ಕಿರೀಟವೂ, ಸಾಟಿಯಿಲ್ಲದ ಪರುಶುವೂ, ಚಕ್ರಾಯುಧವೂ, ಸುತ್ತಿಕೊಂಡಿರುವ ನಾಗಾಭರಣವೂ, ಚಿನ್ನದ ಉಡಿದಾರವೂ ಕೂಡಿ ಶೋಭಿಸುವ ಸರ್ವೇಶ್ವರನಾದ, ಸುತ್ತಮುತ್ತಲೂ ವಕ್ರವಕ್ರವಾಗಿ ಹರಿಯುತ್ತಿರುವ ತಿರುಮಲೆಯ ಶಿಖರದಲ್ಲಿರುವ ನನ್ನ ಸ್ವಾಮಿಗೆ ಎರಡು ರೂಪಗಳೂ ಒಂದಾಗಿ ಕೂಡಿ ತೋರುತ್ತದೆ.



ಈ ಪಾಶುರದಲ್ಲಿ ತಿರುಮಲೆಯಲ್ಲಿ ನೆಲಸಿರುವ ಸ್ವಾಮಿಯ ರೂಪದ ವೈಶಿಷ್ಟ್ಯವನ್ನು ಎತ್ತಿ ತೋರಿಸಲಾಗಿದೆ. ಆ ಸ್ವಾಮಿಗೆ ಎರಡು ರೂಪಗಳು ಕೂಡಿಕೊಂಡು ಒಂದೇ ಆಗಿ ಶೋಭಿಸುವುದಂತೆ. ಒಂದು ರೂಪ ಹರಿಯದು. ಮತ್ತೊಂದು ಹರನದು. ಹರಿಯರೂಪವೆಂದು ತೋರಿಸುವುದಕ್ಕೆ ಎತ್ತರವಾದ ಕಿರೀಟ, ಚಕ್ರಾಯುಧ, ಚಿನ್ನದ ಉಡಿದಾರ- ಇವು ಲಾಂಛನಗಳು. ಹರನ ರೂಪವೆಂದು ತೋರಿಸುವುದಕ್ಕೆ ಸುತ್ತಿದ ಜಡೆ, ಖಂಡ ಪರಶು, ಮತ್ತು ಕೈಗೆ ಸುತ್ತಿರುವ ನಾಗಾಭರಣ – ಇವು ಲಾಂಛನಗಳು. ಹೀಗೆ, ಹರಿ, ಹರ ರೂಪಗಳೆರಡೂ ಒಂದಾದ ಹರಿಹರನೇ ಆ ತಿರುಮಲೆಯಸ್ವಾಮಿ ಎನ್ನುತ್ತಾರೆ ಆಳ್ವಾರರು. 



\(ಸೂಚನೆ: ಆಳ್ವಾರರ ಕಾಲದಲ್ಲಿ ಪಾಶುರದಲ್ಲಿ ವಿವರಿಸಿದ ರೂಪ ಇದ್ದಿರಬಹುದು.. ರಾಮಾನುಜಾಚಾರ್ಯರ ಕಾಲದಿಂದಲೂ ಸ್ವಾಮಿಯನ್ನು ವಿಷ್ಣುರೂಪಿ ಎಂದೇ ಪೂಜಿಸುತ್ತಾರೆ. ಸ್ವಾಮಿಯ ಕೈಗೆ ನಾಗಾಭರಣವಿರುವುದನ್ನು ಈಗಲೂ ಕಾಣಬಹುದು. ಒಂದು ವೇಳೆ ಆಳ್ವಾರರ ಮಾತನ್ನೇ ಗಮನಿಸುವುದರಿಂದಜ್ ಒಂದು ಸತ್ಯಪ್ರತಿಪಾದನೆ ಆದೀತು ಎನಿಸುತ್ತದೆ.\)



೬೪. ಇಶೈನ್ದರವಮುಮ್ ವೆಱ್ ಪುಙ್ಗಡಲುಮ್,

ಪಶೈನ್ದಙ್ಗಮುದು ಪಡುಪ್ಪ, - ಅಶೈನ್ದು

ಕಡೈನ್ದ ವರುತ್ತಮೋ ಕಚ್ಚಿ ವೆಹ್ ಕಾವಿಲ್,

ಕಡನ್ದಿರುನ್ದು ನಿನ್ ಱದುವು ಮಙ್ಗು. 



ಇಶೈನ್ದ = ಹೊಂದಿಕೊಂಡಿರುವ \(ಕಡೆಯಲು ತಕ್ಕದ್ದಾಗಿರುವ\) ಅರವಮುಮ್ = ಸರ್ಪವೂ, ವೆಱ್ ಪುಮ್ = ಪರ್ವತವೂ, ಕಡಲು, = ಪಾಲ್ಗಡಲೂ, ಪಶೈನ್ದು = ಒಂದುಗೂಡಿ, ಅಙ್ಗು = ಅಲ್ಲಿ, ಅಮುದು = ಅಮೃತವನ್ನು, ಪಡುಪ್ಪ = ಪಡೆಯುವುದಕ್ಕಾಗಿ, ಅಶೈನ್ದು = ಅಲುಗಾಡಿ, ಕಡೈನ್ದ = ಕಡೆದ, ವರುತ್ತಮೋ = ಕಷ್ಟದಿಂದಲೋ, ಕಚ್ಚಿ = ಕಾಂಚೀಪುರದಲ್ಲಿ, ವೆಹ್ ಕಾವಿಲ್ = ತಿರುವೆಹ್ ಕಾವಿನಲ್ಲಿ, ಕಿಡನ್ದು = ಪವಡಿಸಿ, ಇರುನ್ದು = ಕುಳಿತು, ನಿನ್ ಱದುವುಮ್ = ನಿಂತಿರುವುದೂ, ಅಙ್ಗು = ಅಲ್ಲಿ, 



ಕಡೆಯಲು ತಕ್ಕದಾಗಿರುವ ಸರ್ಪವನ್ನೂ ಪರ್ವತವನ್ನೂ ಕಡಲನ್ನೂಒಂದುಗೂಡಿಸಿ, ಅಲ್ಲಿ, ಅಮೃತವನ್ನು ಪಡೆಯುವುದಕ್ಕಾಗಿ ಅಲುಗಾಡಿ ಕಡೆದ ಕಷ್ಟದಿಮ್ದಲೋ ಕಾಂಚೀಪುರದಲ್ಲಿ, ತಿರುವೆಹ್ ಕಾವಿನಲ್ಲಿ ಪವಡಿಸಿ, ಕುಳಿತು ನಿಂತಿರುವುದು ಅಲ್ಲಿ? 



ಈ ಪಾಶುರದಲ್ಲಿ ತಿರುಮಲೆಸ್ವಾಮಿಯ ರೂಪದ ವೈಶಿಷ್ಟ್ಯವನ್ನು ವಿವರಿಸಲಾಗಿದೆ. ಭಗವಂತನ ಎರಡು ರೂಪಗಳು ಅಲ್ಲಿ ಕೂಡಿಕೊಂಡು ಒಂದಾಗಿವೆಯಂತೆ. ಒಂದು ರೂಪ ಹರಿಯದು, ಮತ್ತೊಂದು ಹರನದು. ಹರಿಯ ರೂಪವೆಂದು ತೋರಿಸುವ ಎತ್ತರವಾದ ಕಿರೀಟ, ಚಕ್ರಾಯುಧ, ಚಿನ್ನದ ಉಡಿದಾರ – ಇವು ತಿರುಮಲೆ ಸ್ವಾಮಿಯಲ್ಲಿ ಕಂಡು ಬರುತ್ತವೆ ಮತ್ತು ಹರನ ರೂಪ ಅದೆಂದು ತೋರ್ಪಡಿಸಲು ಬೆಳೆದು ನಿಂತ ಜಡೆ, ಖಂದ ಪರಶು ಕೈಗೆ ನಾಗಾಭರಣ – ಇವೂ ಸ್ವಾಮಿಯಲ್ಲಿ ಕಂಗೊಳಿಸುವುವು. ಹೀಗೆ ತಿರುಮಲೈಸ್ವಾಮಿಯು ಈ ಎರಡು ರೂಪಗಳೂ ಕೂಡಿಕೊಂಡಿರುವ ’ಹರಿಹರ’ನೇ ಆಗಿ ಮೆರೆಯುತ್ತಿದ್ದಾನೆ ಎನ್ನುತ್ತಾರೆ ಆಳ್ವಾರರು. 



\(ಸೂಚನೆ: ಆಳ್ವಾರರ ಕಾಲದಲ್ಲಿ ಮೇಲೆ ವಿವರಿಸಲಾದ ರೂಪ ಇದ್ದಿರಬಹುದು. ಭಗವದ್ರಾಮಾನುಜರ ಕಾಲದಿಂದಲೂ ಸ್ವಾಮಿಯು ವಿಷ್ಣುಸ್ವರೂಪಿಯೋ ಎಂದು ಇತ್ಯರ್ಥ ಮಾಡಿ, ಪೂಜಿಸಲಾಗುತ್ತಿದೆ. ಈಗಲೂ ಸ್ವಾಮಿಯ ಕೈಗೆ ತೊಡಿಸಿರುವ ನಾಗಾಭರಣವನ್ನು ಗಮನಿಸಿದರೆ, ಆಳ್ವಾರರ ವಿವರಣೆಯ ಬಗೆಗೆ ಒಂದು ರೀತಿಯಲ್ಲಿ ಪುಷ್ಟಿಕೊಟ್ಟಂತೆಯೇ ಎನಿಸುತ್ತದೆ\) 



೬೫. ಅಙ್ಗಱ್ ಕಿಡರಿನ್ ಱಿ ಯನ್ದಿ ಪ್ಪೊಮಿದತ್ತು,

ಮಙ್ಗ ವಿರಣಿಯನ ದಾಹತ್ತೈ, - ಪೊಙ್ಗಿ

ಅರಿಯುರುವ ಮಾಯ್ ಪ್ಪಿಳನ್ದ ವಮ್ಮಾನವನೇ,

ಇಅರಿಯುರುವಮ್ ಕೊಂಬೊಶಿತ್ತಾನ್ ಕಾಯ್ ನ್ದು.



ಅಙ್ಗಱ್ ಕು = ಬಾಲಕನಿಗೆ, ಇಡರ್ ಇನ್ ಱಿ = ಕಷ್ಟ ಸಂಕಟಗಳು ಇಲ್ಲದಂತೆ, \(ಮಾಡಲು\), ಅನ್ದಿ ಪೊಮಿದತ್ತು = ಸಂಜೆಯ ಸಮಯದಲ್ಲಿ \(ಮುಚ್ಚಂಜೆಯಲ್ಲಿ\), ಇರಣಿಯನದು = ಹಿರಣಕಶಿಪುವಿನ, ಆಹತ್ತೈ = ಎದೆಯನ್ನು \(ದೇಹವನ್ನು\), ಮಙ್ಗ = ಹಾಳಾಗುವಂತೆ, ಅರಿ ಉರುವಮ್ ಆಯ್ = ನರಹರಿಯ ರೂಪವನ್ನು ಧರಿಸಿ, ಪೊಙ್ಗಿ = ಕೋಪಗೊಂಡು, ಬಳನ್ದ = ಸೀಳಿದ, ಅಮ್ಮಾನ್ ಅವನೇ = ಆ ಸ್ವಾಮಿಯೇ, ಕರಿ ಉರುವಮ್ = ಆನೆಯ ರೂಪದ \(ಮೃತ್ಯುವಿನ\), ಕೊಮ್ಬು = ದಂತವನ್ನು, ಒಶಿತ್ತಾನ್ = ಮುರಿದು ಹಾಕಿದನು. ಕಾಯ್ ನ್ದು = ಕೋಪಗೊಂಡು. 



ಬಾಲಕನಿಗೆ ಕಷ್ಟ ಸಂಕಟಗಳು ಇಲ್ಲದ ಹಾಗೆ ಮಾಡಲು, ಮುಚ್ಚಂಜೆಯಲ್ಲಿ ಹಿರಣ್ಯಕಶಿಪುವಿನ ದೇಹವನ್ನು ಅದು ನಾಶವಾಗುವಂತೆ ನರಹರಿರೂಪವನ್ನು ಧರಿಸಿ, ಕೋಪದಿಂದ ಸೀಳಿದ ಆ ಸ್ವಾಮಿಯೋ ಆನೆಯ ರೂಪದ \(ಮೃತ್ಯುವಿನ\) ದಂತವನ್ನು ಕೋಪದಿಂದ ಮುರಿದುಹಾಕಿದನು. 



ಎರಡು ರೂಪಗಳನ್ನು ಕೂಡಿಸಿಕೊಂಡು ಒಂದು ರೂಪವಾಗಿ ಭಗವಂತನು ಕಂಗೊಳಿಸುವನೆಂಬ ಹಿಂದಿನ ಪಾಶುರದ ವಿಷಯಕ್ಕೆ ಪುಷ್ಟಿಕೊಡುವುದಕ್ಕಾಗಿ, ಇಲ್ಲಿ ನರಹರಿಯು ಅವತಾರದ ವಿವರಣೆ ಬಂದಿದೆ. 



ಹರಿಭಕ್ತನಾದ ಬಾಲಕ ಪ್ರಹ್ಲಾದನಿಗೆ ಬಹಳ ಕಷ್ಟ ಸಂಕಟಗಳನ್ನು ಕೊಡುತ್ತಿದ್ದವನು ಅವನ ತಂದೆಯೋ ಆದ ಹಿರಣ್ಯಕಶಿಪು. ಆಶ್ರಿತರನ್ನು ರಕ್ಷಿಸುವುದೂ, ಆಶ್ರಿತ ವಿರೋಧಿಗ್ಳನ್ನು ಶಿಕ್ಷಿಸುವುದೂ ತನ್ನ ಕರ್ತವ್ಯವೆಂದು ತೋರ್ಪಡಿಸಲು, ಆಶ್ಚರ್ಯಕಾರಕವಾದ ನರಹರಿಯ ರೂಪವನ್ನು ಭಗವಂತನು ತಳೆದು, ತನ್ನ ಕೈ ಉಗುರುಗಳಿಂದಲೇ ಆ ದುಷ್ಟನ ದೇಹವನ್ನು ಸೀಳಿ ಹಾಕಿದನು. 



ಆಳ್ವಾರರು ಹೇಳುತ್ತಾರೆ: ಪ್ರಹ್ಲಾದನ ರಕ್ಷಣೆಗಾಗಿ ನರಹರಿ ರೂಪಗೊಂಡವನೂ, ಬಾಲಕನಾದ ತನ್ನನ್ನು ಕೊಲ್ಲಲು ಮುನ್ನುಗ್ಗಿದ ಕುವಲಯಾಪೀಡದ ದಂತವನ್ನು ಮುರಿದು ಅದನ್ನು ಕೊಂಡವನೂ ಆ ಸ್ವಾಮಿಯೋ\! 



ತನ್ನದೇ ಆದ ಎರಡು ಒಂದುಗೂಡುವುದರಲ್ಲಿ ಮಹತ್ವವೇನು? ಮನುಷ್ಯನೂ ಪ್ರಾಣಿಯೂ ಕೂಡಿ ಒಂದಾದ ವಿಚಿತ್ರರೂಪದಿಂದ ತೋರಿಕೊಂಡು, ತನ್ನ ಕೈಉಗುರುಗಳಿಂದಲೇ ಮಹಾಬಲಿಷ್ಠನಾದ ಹಿರಣ್ಯಕಶಿಪುವಿನ ದೇಹವನ್ನು ಸೀಳಿಕೊಂದದ್ದು ಒಂದುವಿಶೇಷ ಕಂಡಿರಾ ಎಂಬುದು ಇಲ್ಲಿನ ಧ್ವನಿ ಇರಬಹುದೇ? 



ಭಗವಂತನಿಗೆ ಯಾವುದು ಅಸಾಧ್ಯ?



೬೬. ಕಾಯ್ ನ್ದ ತಿರುಳೈ ಮಾಟ್ರಿಕ್ಕದಿರಿಲಹು ಮಾಮಣಿಗಳ್,

ಏಯ್ ನ್ದ ಪಣಕ್ಕದಿರ್ ಮೇಲ್ವೆವ್ವುಯಿರ್ ಪ್ಪ, - ವಾಯ್ ನ್ದ

ಮದುಕೈಟಬರುಮ್ ವೞುಱುರುಹಿ ಮಾಣ್ಡಾರ್,

ಅದುಕೇಡವರ್ ಕ್ಕಿಱುದಿ ಯಾಙ್ಗು.



ಕಾಯ್ ನ್ದದು = ಕಡುಕೋಪಗೊಂಡು, ಇರುಳೈ = ಕತ್ತಲೆಯನ್ನು, ಮಾಟ್ರಿ = ಬದಲಾಯಿಸಿ \(ಹೋಗಿಸಿ\) ಕದಿರ್ ಇಲಹು = ಕಿರ್ಣಗಳನ್ನು ಪ್ರಸರಿಸುವ, ಮಾ ಮಣಿ ಹಳ್ = ಶ್ರೇಷ್ಠವಾದ ರತ್ನಗಳನ್ನು, ಏಯ್ ನ್ದ = ಧರಿಸಿರುವ, ಪಣಮ್ = ಹೆಡೆಗಳು, ಕದಿರ್ ಮೇಲ್ = ಪ್ರಕಾಶದ ಮೇಲೆ, ವೆವ್ವುಯಿ ರ್ ಪ್ಪ = ನಿಟ್ಟುಸಿರು ಬಿಡುತ್ತಿರಲು, ವಾಯ್ ನ್ದ = ಸಮೀಪಿಸಿದ, ಮದುಕೈಟಭರುಮ್ = ಮಧುಕೈಟಭರು, ವಯಿಱು = ಹೊಟ್ಟೆ, ಉರುಹಿ = ಕರಗಿ, ಮೂಣ್ಡಾರ್ = ಸತ್ತರು, ಅದು ಆಙ್ಗು = ಅದು ಅಲ್ಲಿ, ಅವರ್ ಕ್ಕೂ = ಅವರಿಗೆ, ಇಱು ದಿ ಕೇಡು = ಪ್ರಾಣವಿನಾಶವಾಗುವ ಕೆಡಕು. 



ಕಡುಕೋಪಗೊಂಡು, ಕತ್ತಲೆಯನ್ನು ತೊಲಗಿಸಿ, ಕಿರಣಗಳನ್ನು ಪ್ರಸರಿಸುವ ಶ್ರೇಷ್ಠವಾದ ರತ್ನಗಳನ್ನು ಧರಿಸಿರುವ ಹೆಡೆಗಳು ಪ್ರಕಾಶದ ಮೇಲೆ ನಿಟ್ಟುಸಿರುಬಿಡುತ್ತಿರಲು, ಸಮೀಪಿಸಿದ ಮಧುಕೈಟಭರು ಹೊಟ್ಟೆ ಕರಗಿ ಸತ್ತರು. ಅದು ಅಲ್ಲಿ ಅವರಿಗೆ ಪ್ರಾಣವಿನಾಶವಾಗುವ ಕೆಡಕು. 



ಕಡುಕೋಪಗೊಂಡು, ಕತ್ತಲೆಯನ್ನು ತೊಲಗಿಸಿ, ಕಿರಣಗಳನ್ನು ಪ್ರಸರಿಸುವ ಶ್ರೇಷ್ಠವಾದ ರತ್ನಗಳನ್ನು ಧರಿಸಿರುವ ಹೆಡೆಗಳು ಪ್ರಕಾಶದ ಮೇಲೆ ನಿಟ್ಟುಸಿರುಬಿಡುತ್ತಿರಲು, ಸಮೀಪಿಸಿದ ಮಧುಕೈಟಭರು ಹೊಟ್ಟೆ ಕರಗಿ ಸತ್ತರು. ಅದು ಅಲ್ಲಿ ಅವರಿಗೆ ಅವರಿಗೆ ಪ್ರಾಣವಿನಾಶವಾಗುವ ಕೆಡಕು. 



ಈ ಪಾಶುರ ಮಧುಕಟಭರೆಂಬ ರಾಕ್ಷಸರನ್ನು ವಿನಾಶ ಮಾಡತಕ್ಕ ಭಗವಂತನ ಸಾಮರ್ಥ್ಯವನ್ನು ವಿವರಿಸುವುದಕ್ಕೆ ಮೀಸಲು. 



ಬ್ರಹ್ಮನ ಒಂದು ದೈನಂದಿನ ಪ್ರಳಯದಲ್ಲಿ ಎಲ್ಲೆಲ್ಲಿಯೂ ಕತ್ತಲೆ ಕವಿದಿತ್ತು, ಜಲಮಯವಾಗಿತ್ತು. ಅಂಥ ಕಗ್ಗತ್ತಲೆಯಲ್ಲಿ ಮಧುಕೈಭಟಭರೆಂಬ ರಾಕ್ಷಸರು ಬ್ರಹ್ಮನ ಬಳಿ ಸಾರಿ, ನಾಲ್ಕು ವೇದಗಳನ್ನು ಅಪಹರಿಸಿಕೊಂಡು ಹೋಗಿ ಕತ್ತಲೆಯ ಕಡಲಲ್ಲಿಎಲ್ಲಿಯೋ ಅಡಗಿಸಿಟ್ಟು, ಅವುಗಳೊಡನೆ ಅವರೂ ಅಡಗಿಕೊಂಡರು. ಬ್ರಹ್ಮನಿಗೆ ದಿಕ್ಕು ತೋಚದಂತಾಯಿತು. ಪಾಲ್ಗಡಲಲ್ಲಿ ಶೇಷಶಯನನಾಗಿ ಪವಡಿಸಿರುವ ಭಗವಂತನನ್ನು ಬ್ರಹ್ಮನು ಸಮೀಪಿಸಿ, ತನಗುಂಟಾದ ಸಂಕಟವನ್ನು ವಿವರಿಸಿದನು. ಭಗವಂತನು ಹಯಗ್ರೀವನಾಗಿ ಅವತರಿಸಿ, ಕಡಲಲ್ಲಿಳಿದು, ವಿಚಿತ್ರವಾದ ರೀತಿಯಲ್ಲಿ ಘುಡುಘುಡಿಸಿದನು. ಆ ಶಬ್ದ ಎಲ್ಲಿಂದ ಬಂತೆಂದು ಹೇಗೆ ಬಂತೆಂದು ತಿಳಿದುಕೊಳ್ಳಲು ಮಧುಕೈಟಭರು ಕುತೂಹಲಗೊಂಡರು. ತಾವು ಅಡಗಿಕೊಂಡಿದ್ದ ಸ್ಥಳದಿಂದ ಹೊರಕ್ಕೆ ಬಂದರು. ಆ ಸಮಯದಲ್ಲೇ ಸ್ವಾಮಿಯು ಅವರು ಬಚ್ಚಿಟ್ಟಿದ್ದ ವೇದಗಳನ್ನು ತೆಗೆದುಕೊಂಡು ಹೋಗಿ ಬ್ರಹ್ಮನಿಗೆ ಕೊಟ್ಟು, ಏನೂ ಅರಿಯದವನಂತೆ ಪಾಲ್ಗಡಲಲ್ಲಿ ಪವಡಿಸಿದನು. ಇತ್ತ ಮಧುಕೈಟಭರಿಗೆ ಆ ವಿಚಿತ್ರಶಬ್ದ ಎಲ್ಲಿಂದ ಬಂತೆಂದು ತಿಳಿಯದೆ, ತಾವು ಬಚ್ಚಿಟ್ಟ ವೇದಗಳೂ ಅಲ್ಲಲ್ಲಿಗೆ ಹೋದ್ದರಿಂದ, ಇದೆಲ್ಲವೂ ಸರ್ವೇಶ್ವರನಾದ ಭಗವಂತನ ಕೆಲಸವೇ ಎಂದು ಬಗೆದು, ಪಾಲ್ಗಡಲಲ್ಲಿ ಅವನನ್ನು ಸಮೀಪಿಸಿದರು. ಭಗವಂತನು ಅವರ ಸಾಹಸಕ್ಕೆ ಮೆಚ್ಚಿ ಬೇಕಾದ ವರವನ್ನು ಬೇಡೆಂದನು. ಅದಕ್ಕೆ ಅವರೆಂದರು” ನಮ್ಮ ಸಾಮರ್ಥ್ಯಕ್ಕೆ ನೀನೊಬ್ಬನೇ ಸಾಟಿ. ನೀನು ನಮ್ಮೊಡನೆ ನಿರಾಯುಧನಾಗಿ ಹೋರಾಡಿ ನಮ್ಮನ್ನು ಕೊಲ್ಲಬೇಕು. ನಿನ್ನಿಂದಲೇ ನಾವು ಸಾವನ್ನು ಬಯಸುವುದು”. ಭಗವಂತನು ಅದಕ್ಕೆ ಸಮ್ಮತಿಸಿ, ಅವರೊಡನೆ ಹೋರಾಡಿ, ತನ್ನ ಸಾಮರ್ಥ್ಯದಿಂದ ತನ್ನ ತೊಡೆಗಳ ನಡುವೆ ಅವರನ್ನು ಇರುಕಿಸಿಕೊಂಡು, ನಲುಗಿಸಿ ಕೊಂದನು. ಅವರ ಹೊಟ್ಟೆ, ಕರುಳುಗಳು ಕರಗಿ ಹೋಗಿ ಅವರು ಮಡಿದರು. ಇದು ಕತೆ. 



ಹಿಂದಿನ ಎರಡು ಪಾಶುರಗಳಲ್ಲಿ ಹೇಳಿದ ಹಾಗೆಯೇ, ಭಗವಂತನು ತನಗೆ ಇಷ್ಟಬಂದ ಹಾಗೆ, ಸಂದರ್ಭಕ್ಕೆ ತಕ್ಕಂತೆ, ವಿಚಿತ್ರ ವೇಷಗಳನ್ನು ಧರಿಸುತ್ತಾನೆಂದು ಇಲ್ಲಿಯೂ ತೋರಿಸಲಾಗಿದೆ. ಹಯಗ್ರೀವ ಅವತಾರದಲ್ಲಿ ತಲೆಯಿಂದ ಕುತ್ತಿಗೆಯವರೆಗೆ ಕುದುರೆಯ ರೂಪ, ಮಿಕ್ಕಭಾಗವೆಲ್ಲ ಭಗವಂತನೇ. 



೬೭. ಆಙ್ಗು ಮಲರುಮ್ ಕುವಿಯು ಮಾಲುನ್ದಿವಾಯ್,

ಓಙ್ಗು ಕಮಲತ್ತಿನೊಣ್ ಪೋದು, - ಆಙ್ಗೈ

ತ್ತಿಹಿರಿ ಶುಡರೆನ್ ಱುಮ್ ವೆಣ್ ಶಙ್ಗಮ್, ವಾನಿಲ್

ಪಹರುಮದಿ ಯೆನ್ ಱುಮ್ ಪಾರ್ ತ್ತು. 



ಮಾಲ್ = ಸರ್ವೇಶ್ವರನ, ಉನ್ದಿವಾಯ್ = ನಾಭಿಯಲ್ಲಿ, ಓಙ್ಗು = ಎತ್ತರವಾಗಿ ಬೆಳೆದಿರುವ, ಕಮಲತ್ತಿನ್ = ಕಮಲದ, ಒಣ್ = ಸುಂದರವಾದ, ಪೋದು = ಪುಷ್ಪವು, ಅಮ್ ಕೈ = ಕೈಯಲ್ಲಿರುವ, ತಿಹಿರಿ = ಚಕ್ರಾಯುಧವನ್ನು, ಶುಡರ್ \+ ಸೂರ್ಯ, ಎನ್ ಱುಮ್ = ಎಂದೂ, ವೆಣ್ ಶಙ್ಗಮ್ = ಬಿಳಿಯ ಶಂಕವನ್ನು, ವಾನಿಲ್ = ಆಕಾಶದಲ್ಲಿ, ಪಹರುಮ್ = ಪ್ರಕಾಶಿಸುವ, ಮದಿ ಎನ್ ಱುಮ್ = ಚಂದ್ರನೆಂದೂ, ಪಾರ್ ತ್ತು = ಗಮನಿಸಿ, ಆಙ್ಗು = ಅಲ್ಲಿಯೇ, ಮಲರುಮ್ = ಅರಳುವುದು, ಕುವಿಯುಮ್ = ಮುಚ್ಚಿಕೊಳ್ಳುವುದು. 



ಸರ್ವೇಶ್ವರನ ನಾಭಿಯಲ್ಲಿ ಎತ್ತರವಾಗಿ ಬೆಳೆದಿರುವ ಕಮಲದ ಸುಂದರವಾದು ಹೂವು, \(ಅವನ\) ಕೈಯಲ್ಲಿರುವ ಚಕ್ರಾಯುಧವನ್ನು ಸೂರ್ಯನೆಂದೂ, ಬಿಳಿಯ ಶಂಖವನ್ನು ಆಕಾಶದಲ್ಲಿ ಬೆಳಗುವ ಚಂದ್ರನೆಂದೂ ಗಮನಿಸಿ \(ಭ್ರಮಿಸಿ\), ಅಲ್ಲಿಯೇ ಅರಳುವುದು, ಮುಚ್ಚಿಕೊಳ್ಳುವುದು.



ಈ ಪಾಶುರದಲ್ಲಿ ಭಗವಂತನ ಎರಡು ದಿವ್ಯಾಯುಧಗಳ ವಿಷಯ ಬರುತ್ತದೆ. ಅದನ್ನು ಆಳ್ವಾರರು ಬಲು ಚಮತ್ಕಾರವಾಗಿ ವರ್ಣಿಸಿ ಹೇಳಿದ್ದಾರೆ. 



ಪಾಲ್ಗಡಲಲ್ಲಿ ಸ್ವಾಮಿಯು ಶೇಷಶಯನನಾಗಿ ಪವಡಿಸಿರುವಾಗ, ಅವನ ಬಲಗೈಯಲ್ಲಿ ಚಕ್ರಾಯುಧವೂ, ಎಡಗೈಯಲ್ಲಿ ಬಿಳಿಯ ಶಂಖವೂ ಶೋಭಿಸುವುವು. ಅವನ ನಾಭಿಯಲ್ಲಿ ಎತ್ತರಕ್ಕೆ ಬೆಳೆದಿರುವ ಕಮಲದ ಹೂಕಂಗೊಳಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಆ ಕಮಲದ ಹೂವಿಗೆ ಚಕ್ರಾಯುಧವು ಸೂರ್ಯನಂತೆ ಪ್ರಜ್ವಲಿಸುತ್ತಲೂ, ಬಿಳಿಯ ಶಂಕವು ಪೂರ್ಣಚಂದ್ರನಂತೆ ತಂಪಾದ ಕಿರಣಗಳಿಂದ ಶೋಭಿಸುತ್ತಲೂ ಇರುವಂತೆ ಕಂಡುಬಂತಂತೆ. ಏಕಕಾಲದಲ್ಲಿಯೇ ಸೂರ್ಯನ ದೆಸೆಯಿಂದ ಅದು ಅರಳುವಂತೆಯೂ, ಚಂದ್ರನ ದೆಸೆಯಿಂದ ಮೊಗ್ಗಾಗುವಂತೆಯೂ ಆಯಿತಂತೆ. ಎಂಥ ವಿಚಿತ್ರವಿದು\! 



ಭಗವಂತನ ನಾಭಿಯಲ್ಲೇ ಬೆಳೆದಿರುವ ಕಮಲಕ್ಕೆ ಈ ಗತಿಯಾದರೆ,ಮಿಕ್ಕವರ ಪಾಡೇನು\!



೬೮. ಪಾರ್ ತ್ತ ಕಡುವನ್ ಶುನೈ ನೀರ್ ನೀೞಱ್ ಕಣ್ಡು,

ಪೇರ್ ತ್ತೋರ್ ಕಡುವನೆನ ಪ್ಪೇರ್ ನ್ದು, - ಕಾರ್ ತ್ತ

ಕಳಙ್ಗನಿಕ್ಕೂ ಕ್ಕೈನೀಟ್ಟು ವೇಙ್ಗಡಮೇ, ಮೇನಾಳ್

ವಿಳಙ್ಗನಿಕ್ಕೂ ಕನ್ ಱೆಱಿನ್ದಾನ್ ವೇಱ್ ಪು. 



ಶುನೈ ನೀರ್ = ಸರೋವರದ ನೀರಿನಲ್ಲಿ, ಪಾರ್ ತ್ತ = ನೋಡುತ್ತಿದ್ದ, ಕಡುವನ್ = ಗಡವನು, ನಿೞಲ್ ಕಣ್ಡು = ತನ್ನ ನೆರಳನ್ನೇ ಕಂಡು, ಪೇರ್ ತ್ತು = ದೊಡ್ಡದಾದ, ಓರ್ ಕಡುವನ್ ಎನ = ಮತ್ತೊಂದು ಗಡವನೆಂದು, \(ಬಗೆದು\), ಪೇರ್ ನ್ದು = ಬೇರೆ ಕಡೆಯಲ್ಲಿ, ಕಾರ್ ತ್ತ = ಕಪ್ಪನೆಯ, ಕಳಙ್ಗನಿಕ್ಕೂ = ಕವಳೆಹಣ್ಣಿಗೆ, ಕೈನೀಟ್ಟುಮ್ = ಕೈಚಾಚುವ, ವೇಙ್ಗಡಮೇ = ತಿರುವೆಂಕಟಗಿರಿಯೇ, ಮೇಲ್ ನಾಳ್ = ಹಿಂದೆ ಒಂದು ಕಾಲದಲ್ಲಿ, ವಿಳಙ್ಗನಿಕ್ಕೂ = ಬೇಲದ ಹಣ್ಣಿಗೆ, ಕನ್ ಱು = ಕರುವನ್ನು, ಎಱುನ್ದಾನ್ = \(ಬೀಸಿ\) ಎಸೆದವನ, ವೆಱ್ ಪು = ಪರ್ವತ. 



ಸರೋವರದ ನೀರಿನಲ್ಲಿ ನೋಡುತ್ತಿದ್ದ ಗಡವನು ತನ್ನ ನೆರಳನ್ನೇ ಕಂಡು, ದೊಡ್ಡದಾದ ಬೇರೊಂದು ಗಡವನೆಂದು ಬಗೆದು, ಬೇರೆ ಕಡೆಯಲ್ಲಿ ಕಪ್ಪನೆಯ ಕವಳೆ ಹಣ್ಣುಗಳಿಗೆ ಕೈಚಾಚುವ ತಿರುವೆಂಕಟಗಿರಿಯೇ ಹಿಂದೆ ಒಂದು ಕಾಲದಲ್ಲಿ ಬೇಲದ ಹಣ್ಣಿಗೆ ಕರುವನ್ನೆಸೆದವನ ಪರ್ವತ. 



ಆಳ್ವಾರರಿಗೆ ತಿರುವೆಂಕಟಗಿರಿಯ ನೆನಪು ಬಂದ ಕೂಡಲೇ ಗಡವ ಕೋತಿಗಳ ನೆನಪು ಬರುವುದೇನೋ\! ಆ ಬೆಟ್ಟದ ಮೇಲೆ ಕೋತಿಗಳು ಅಷ್ಟು ಹೇರಳವಾಗಿವೆ ಎಂಬುದು ದಿಟ. ಆ ಕೋತಿಗಳು ಸಾದುವಾಗಿವೆಯೋ, ಅದು ಕೋತಿಯ ಸ್ವಭಾವವೋ ಅಥವಾ, ಅಲ್ಲಿ ನೆಲಸಿರುವ ಭಗವಂತನ ಪ್ರಭಾವವೋ ಕಾಣೆ. 



ಒಂದು ಗಡವ ಕೋತಿ ಬೆಟ್ಟದ ಮೇಲಣ ಸರೋವರದ ನೀರಿನಲ್ಲಿ ನೋಡುತ್ತಿದ್ದ ಹಾಗೆಯೇ ಸ್ವಚ್ಛವಾದ ಆ ನೀರಿನಲ್ಲಿ ತನ್ನ ಪ್ರತಿಬಿಂಬವನ್ನು ಕಂಡಿತಂತೆ. ಅಲ್ಲಿ ಬೇರೊಂದು ಗಡವ ಇದೆಯೆಂದು ಭಾವಿಸಿ, ಅದು ಆ ಸ್ಥಳವನ್ನು ಬಿಟ್ಟು ಬೇರೊಂದು ಕಡೆಗೆ ಹೋಯಿತಂತೆ. ಅಲ್ಲಿ ಅದು ಸಮೃದ್ಧಿಯಾಗಿ ಬೆಳೆದಿದ್ದ ಕಪ್ಪನೆಯ ಕವಳೆ ಹಣ್ಣುಗಳನ್ನು ಬಿಡಿಸಿ ತಿನ್ನಲು ಕೈಚಾಚಿತಂತೆ. ಇದನ್ನು ಹೇಳುತ್ತಿರುವ ಹಾಗೆಯೇ ಆಳ್ವಾರರ ಮನಸ್ಸಿಗೆ ಭಗವಂತನ ಶ್ರೀಕೃಷ್ಣಾವತಾರದ ನೆನಪು ಬಂದಿರಬೇಕು. ಬಾಲಕನಾಗಿ ಕೃಷ್ಣನು ಕರುವಿನ ರೂಪದಲ್ಲಿ ಕೊಲ್ಲಲು ಬಂದ ವತ್ಸಾಸುರನ ಹಿಂಗಾಲುಗಳನ್ನು ಹಿಡಿದು, ತಿರುಗಿಸಿ, ಕವಣೆಯಂತೆ ಬೀಸಿ ಎಸೆದು ಅವನನ್ನು ಕೊಂದದ್ದಲ್ಲದೆ, ಬೇಲದ ಹಣ್ಣುಗಳನ್ನು ಹೇರಳವಾಗಿ ಉದುರಿಸಿ, ಎಲ್ಲ ಗೋವಳ ಬಾಲಕರೂ ತಿಂದು ಆನಂದಿಸುವಂತೆ ಮಾಡಿದನು.



ಆಳ್ವಾರರು ಹೇಳುತ್ತಾರೆ: ಹಿಂದೆ ಗೋಪಾಲಕನಾಗಿ, ದುಷ್ಟಕರುವನ್ನು ಬೇಲದ ಮರಗಳ ಮೇಲಕ್ಕೆ ಎಸೆದ ಭಗವಂತನೇ ಈಗ ತಿರುವೆಂಕಟಗಿರಿಯ ಮೇಲೆ ನಿತ್ಯವಾಸ ಮಾಡುತ್ತಿದ್ದಾನೆ.



೬೯. ವೆಱ್ ಪೆನ್ ಱು ವೇಙ್ಗಡಮ್ ಪಾಡುಮ್, ವಿಯನ್ತುಮೀಯ್

ಕಱ್ ಪೆನ್ ಱು ಶೂಡುಮ್ ಕರುಙ್ಗವಿಲ್ ಮೇಲ್, - ಮಱ್ ಪೊನ್ ಱ

ನೀಣ್ಡ ತೋಳ್ ಮಾಲ್ ಕಿಡನ್ದ ನೀಳ್ ಕಡಲ್ ನೀರಾಡುವಾನ್,

ಪೂಣ್ಡ ನಾಳೆಲ್ಲಾಮ್ ಪುಹುಮ್.



ವೆಱ್ ಪು = ಪರ್ವತ, ಎನ್ ಱು = ಎಂದು, ವೇಙ್ಗಡಮ್ = ತಿರುವೆಂಕಟಾದ್ರಿಯನ್ನೇ, ಪಾಡುಮ್ = \(ಕುರಿತು\) ಹಾಡಿರಿ, ವಿಯನ್ ತುೞಾಯ್ = ಸೊಬಗಿನ ತುಲಸಿಯನ್ನು, ಕಱ್ ಪು ಎನ್ ಱು = ಆಜ್ಞೆ ಎಂದು, ಶೂಡುಮ್ = ಮುಡಿಯಿರಿ. ಕರು ಕೞಲ್ ಮೇಲ್ = ಕಪ್ಪನೆಯ ಕೂದಲಿನ ಮೇಲೆ, ಮಲ್ = ಮಲ್ಲರನ್ನು, ಪೊನ್ ಱ = ನಾಶಪಡಿಸಿದ, ನೀಣ್ಡ = ಉದ್ದನಾದ ತೋಳ್ = ತೋಳುಗಳ, ಮಾಲ್ = ಸರ್ವೇಶ್ವರನು, ಕಿಡನ್ದ = ಪವಡಿಸುವ, ನೀಳ್ ಕಡಲ್ = ವಿಸ್ತಾರವಾದ ಕಡಲಿನಲ್ಲಿ. ನೀರಾಡುವಾನ್ = ನೀರಾಡುವುದಕ್ಕೆ, ಪೂಣ್ಡ = ಪ್ರಯತ್ನಿಸಿದ, ನಾಳೆಲ್ಲಾಮ್ = ದಿನಗಳಲ್ಲೆಲ್ಲಾ, ಪುಹುಮ್ = ಪ್ರವೇಶಿಸಿ. 



ಬೆಟ್ಟವನ್ನು ವರ್ಣಿಸುವುದಾದರೆ \(ಬೆಟ್ಟ ಎಂದರೆ\) ತಿರುವೆಂಕಟಾದ್ರಿಯನ್ನೇ ಕುರಿತು ಹಾಡಿರಿ. ಸೊಬಗಿನ ತುಲಸಿಯನ್ನು ಕಪ್ಪನೆಯ ಕೂದಲಿನ ಮೇಲೆ, ಭಗವದಾಜ್ಞೆ ಎಂದು ಮುಡಿಯಿರಿ. ಮಲ್ಲರನ್ನು ನಾಶಪಡಿಸಿದ ಉದ್ದವಾದ ತೋಳುಗಳ ಸರ್ವೇಶ್ವರನು ಪವಡಿಸುವ ವಿಸ್ತಾರವಾದ ಕಡಲಿನಲ್ಲಿ, ನೀರಾಡುವುದಕ್ಕೆ ಪ್ರಯತ್ನಿಸಿದ ಕಾಲದಲ್ಲೆಲ್ಲಾ, ಪ್ರವೇಶಿಸಿ. 



ಈ ಪಾಶುರದಲ್ಲಿ ಆಳ್ವಾರರು ಜನಸಾಮನ್ಯಕ್ಕೆ ಒಳ್ಳೆಯ ಉಪದೇಶವನ್ನು ಕೊಡುತ್ತಿದ್ದಾರೆ. ಅದಕ್ಕೆ ಅವರು ಪರಮ ಪವಿತ್ರವಾದ ಮೂರು ವಸ್ತುಗಳನ್ನು ಆರಿಸಿಕೊಂಡಿದ್ದಾರೆ. ಅವು ಬೆಟ್ಟ, ತುಲಸಿ, ಮತ್ತು ಪಾಲ್ಗಡಲು. 



ಬೆಟ್ಟ ಎಂದರೆ ತಿರುಮಲೈಯೇ. ಏಕೆಂದರೆ, ಅಲ್ಲಿ ಸ್ವಾಮಿಯು ಭೂಲೋಕವಾಸಿಗಳ ಉದ್ಧಾರಕ್ಕಾಗಿಯೇ ನಿತ್ಯವಾಸ ಮಾಡುತ್ತಿದ್ದಾನೆ. ಬೆಟ್ಟ ಸಮೇಲಣ ಆ ಸ್ವಾಮಿಯನ್ನು ಸಂದರ್ಶಿಸಿ, ಮುಕ್ತರಾಗಬಹುದು. ತಲೆಗೆ ಮುಡಿಯುವ ವಸ್ತು ಎಂದರೆ, ತುಲಸಿಯೇ, ಏಕೆಂದರೆ, ಅದು ಭಗವಂತನ ತಲೆಯನ್ನೂ, ವಕ್ಷವನ್ನೂ, ತಿರುವಡಿಗಳನ್ನೂ ಸದಾ ಅಲಂಕರಿಸಿರುವುದು. ಭಗವತ್ಪ್ರಸಾದವೆಂದಾಗಲಿ, ಭಗವದಾಜ್ಞೆ ಎಂದಾಗಲಿ, ಭಕ್ತನ ಒಳ್ಳೆಯ ನಡತೆ ಎಂದಾಗಲಿ ಅದನ್ನು ಮುಡಿಯಬೇಕು. ಪವಿತ್ರತೀರ್ಥದಲ್ಲಿ ಮೀಯಬೇಕೆಂಬ ಮನಸ್ಸಾದಾಗಲೆಲ್ಲ, ಪಾಲ್ಗಡಲಲ್ಲಿಯೇ ನೀರಾಡಬೇಕು. ಏಕೆಂದರೆ, ಭಗವಂತನು ತನ್ನನ್ನು ಕೊಲ್ಲಲು ಬಂದ ಮಲ್ಲರನ್ನು ಸದೆಬಡಿದ ನೀಳ್ಗೈಗಳನ್ನು ವಿಸ್ತರಿಸಿ, ಆಶ್ರಿತರಕ್ಷಣೆಗಾಗಿಯೇ ಫಣತೊಟ್ಟು ಪಾಲ್ಗಡಲಲ್ಲಿ ಪವಡಿಸಿರುವುದರಿಂದ, ಸ್ವಾಮಿಯು ಪವಡಿಸಿರುವ ಪಾಲ್ಗಡಲು ಪರಮಪವಿತ್ರವಾಗಿ, ಮೀಯಲು ಶ್ರೇಷ್ಠವಾದದ್ದು. 



ಆಳ್ವಾರರು ಹೇಳಿರುವ ಮೂರು ವಸ್ತುಗಳಲ್ಲಿ. ತಿರುಮಲೈಯನ್ನು ಅಲ್ಲಿ ಭಗವಂತನನ್ನು ಅರ್ಚಿಸಿದ ತುಲಸಿಯನ್ನು, ಭೂಮಿಯ ಮೇಲೆ ಬದುಕಿರುವಾಗಲೇ, ಹೇಗಾದರೂ, ಪಡೆದುಕೊಳ್ಳಬಹುದು. ಆದರೆ, ಮೀಯಲು ಪಾಲ್ಗಡಲನ್ನು ಪಡೆದುಕೊಳ್ಳುವುದಾದರೂ ಹೇಗೆ? ಇದುಇಲ್ಲಿ ಬರುವ ಪ್ರಶ್ನೆ. ಬದುಕಿರುವಾಗ ಅದರ ಸ್ಮರಣೆಯಿಂದ ಮತ್ತು ಗತಿಸಿದ ಮೇಲೆ ಭಾಗವತ್ಕೃಪೆಯಿಂದ ಹೌದೇ? 



೭೦. ಪುಹುಮದತ್ತಾಲ್ ವಾಯ್ ಪೂಶಿಕ್ಕೀಳ್ ತಾೞ್ ನ್ದು, ಅರುವಿ 

ಉಹು ಮದತ್ತಾಲ್ ಕಾಲ್ ಕಮಿವಿ ಕ್ಕೈಯಾಲ್, - ಮಿಹುಮದತ್ತೇನ್

ವಿಣ್ಡ ಮಲರ್ ಕೊಣ್ಡು ವಿಱಲ್ ವೇಙ್ಗಡವನೈಯೇ,

ಕಣ್ಡು ವಣಙ್ಗುಮ್ ಕಳಿಱು. 



ಪುಹು = ಪ್ರವೇಶಿಸುತ್ತಿರುವ, ಮದಜಲತ್ತಾಲ್ = ಮದಜಲದಿಂದ, ವಾಯ್ ಪೂಶಿ = ಬಾಯನ್ನು ತೊಯಿಸಿಕೊಂಡು, ಕೀೞ್ = ಕೆಳಕ್ಕೆ, ತಾೞ್ ನ್ದು = ನಿಧಾನವಾಗಿ ಅರುವಿ = ಬೆಟ್ಟದ ಝರಿಯಂತೆ, ಉಹು = ಹರಿದುಬರುತ್ತಿರುವ, ಮದಜಲತ್ತಾಲ್ = ಮದಜಲದಲ್ಲಿ, ಕಾಲ್ ಕೞುವಿ = ಕಾಲನ್ನು ತೊಳೆದು, ಕೈಯಾಲ್ = ಕೈಯಲ್ಲಿ, ಮಿಹು = ಬಹಳ\(ಒಳ್ಳೆಯ\), ಮದಮ್ = ಮದವನ್ನುಂಟುಮಾಡುವ, ತೇನ್ = ಜೇನನ್ನೂ, ವಿಣ್ಡ = ಅರಳಿರುವ, ಮಲರ್ = ಹೂವನ್ನೂ, ಕೊಣ್ಡು = ತೆಗೆದುಕೊಂಡು, ವಿಱಲ್ = ಹೂವನ್ನೂ, ಕೊಣ್ಡು = ತೆಗೆದುಕೊಂಡು, ವಿಱಲ್ = ಪರಾಕ್ರಮಿಯಾದ, ವೇಙ್ಗಡವನೈಯೇ = ತಿರುಮಲೈಸ್ವಾಮಿಯನ್ನೇ, ಕಣ್ಡು = ದರ್ಶನಮಾಡಿ, ವಣಙ್ಗುಮ್ = ನಮಸ್ಕರಿಸುವುದು\(ಪೂಜಿಸುವುದು\), ಕಳಿಱು = ಆನೆಯು \(ಸಲಗವು\).



ತಿರುಮಲೆಯಲ್ಲಿರುವ ಸಲಗವು ಇಳಿದು ಬರುತ್ತಿರುವ \(ತನ್ನ\) ಮದಜಲದಿಂದ ಬಾಯನ್ನು ತೊಯಿಸಿಕೊಂಡು, ಕೆಳಗೆ ನಿಧಾನವಾಗಿ ಬೆಟ್ಟದ ಝರಿಯಂತೆ ಬರುತ್ತಿರುವ ಮದಜಲದಲ್ಲಿ ಕಾಲನ್ನು ತೊಳೆದುಕೊಂಡು, ಕೈಯಲ್ಲಿ ಬಹಳ ಒಳ್ಲೆಯ ಮದವನ್ನುಂಟು ಮಾಡುವ ಜೇನನ್ನೂ, ಅರಳಿರುವ ಹೂವನ್ನೂ ತೆಗೆದುಕೊಂಡು ಪರಾಕ್ರಮಿಯಾದ ತಿರುಮಲೈಸ್ವಾಮಿಯನ್ನೇ ದರ್ಶನ ಮಾಡಿ ನಮಸ್ಕರಿಸುವುದು\(ಪೂಜಿಸುವುದು\). 



ತಿರುಮಲೆಯ ವೈಶಿಷ್ಟ್ಯವನ್ನು ಈ ಪಾಶುರವೂ ಮುಂದುವರಿಸುವುದು.



ಹಿಂದಿನ ಒಂದು ಪಾಶುರದಲ್ಲಿ ಕೋತಿಗಳು ತಿರುಮಲೆಯಲ್ಲಿ ತಮ್ಮ ಚೇಷ್ಟೆಯ ಸ್ವಭಾವವನ್ನು ಬಿಟ್ಟು ಸಾಧುವಾಗಿ ವರ್ತಿಸುತ್ತವೆ ಎಂದು ಹೇಳಲಾಯಿತು. ಇಲ್ಲಿ ಮದ್ದಾನೆ ಹೇಗೆತನ್ನ ಸಹಜ ಸ್ವಭಾವವನ್ನು ಬಿಟ್ಟು ನಮ್ರತೆಯಿಂದ ವರ್ತಿಸುತ್ತದೆ ಎಂದು ಹೇಳಲಾಗುತ್ತಿದೆ.



ಭಗವಂತನ ದರ್ಶನಕ್ಕೆ ಹೋಗುವ ಮುನ್ನ ಭಕ್ತನಾದವನು ತನ್ನ ಕೈಕಾಲುಗಳನ್ನು ತೊಳೆದು, ಆಚಮನ ಮಾಡಿ, ಶುದ್ಧನಾಗಿ, ಬಳಿಕ ಕೈಯಲ್ಲಿ ಭಗವತ್ಸನ್ನಿಧಿಯಲ್ಲಿ ಅರ್ಪಿಸತಕ್ಕ ಸ್ವಾದು ವಸ್ತುಗಳನ್ನು ತೆಗೆದುಕೊಂಡು ಸಿದ್ಧವಾಗುವುದು ಸಹಜವಷ್ಟೇ. 



ಆಳ್ವಾರರು ಹೇಳುತ್ತಾರೆ: ತಿರುಮಲೆಯ ಮೇಲಿರುವ ಮದ್ದಾನೆಯು ತನ್ನ ಮದಜಲದಿಂದಲೇ ಬಾಯನ್ನು ತೊಳೆಯುವುದು, ಆಚಮನ ಮಾಡುವುದು. ಆ ಮದಜಲದಿಂದಲೇ ಕಾಲನ್ನು ತೊಳೆಯುವುದು. ಕೈಯಲ್ಲಿ \(ಸೊಂಡಿಲಲ್ಲಿ\) ಉತ್ತಮವಾದ ಜೇನನ್ನೂ ಅರಳಿದ ಹೂವನ್ನೂ ತೆಗೆದುಕೊಳ್ಳುವುದು. ತಿರುಮಲೆಸ್ವಾಮಿಯ ಸನ್ನಿಧಿಯಲ್ಲಿ ಅವುಗಳನ್ನು ಸಮರ್ಪಿಸುವುದು. ಮತ್ತು ಪೂಜಿಸಿ ನಮಸ್ಕರಿಸುವುದು. 



೭೧. ಕಳಿಱು ಮುಹಿಲ್ ಕುತ್ತ ಕ್ಕೈಯೆಡುತ್ತೋಡಿ,

ಒಳಿಱು ಮರುಪ್ಪೊಶಿಕೈ ಯಾಳಿ – ಪಿಳಿಱಿ

ವಿೞಿ, ಕೊನ್ ಱು ನಿನ್ ಱದಿರುಮ್ ವೇಙ್ಗಡಮೇ, ಮೇನಾಳ್

ಕುಲುಕ್ಕನ್ ಱು ಕೊಣ್ಡಿಱೆನ್ದಾನ್ ಕುನ್ ಱು. 



ಕಳಿಱು = ಸಲಗವು, ಮುಹಿಲ್ = ಮುಗಿಲನ್ನು, ಕುತ್ತ = ಚುಚ್ಚುವುದಕ್ಕಾಗಿ, ಕೈ ಎಡುತ್ತು = ತನ್ನ ಸೊಂಡಿಲನ್ನು ಎತ್ತಿ, ಓಡಿ = ಓಡಿದಾಗ, ಯಾಳಿ = ಶಾರ್ದೂಲವು, ಬಳಿಱು = ಬೆಳಗುವ \(ಬೆಳ್ಲಗಿರುವ\), ಮರುಪ್ಪು = ದಂತವನ್ನು, ಒಶಿ = ಮುರಿದು, ಕೈ = ತನ್ನ ಸೊಂಡಿಲಲ್ಲಿ ಹಿಡಿದು, \(ಮೇಲೆರಗಿ\) ಪಿಳಿಱಿ = ಅಬ್ಬರಿಸುತ್ತಾ, ವಿೞಿ = ಬೀಳುವ ಹಾಗೆ ಮಾಡಿ \(ಬೀಳಿಸಿ\), ಕೊನ್ ಱು \(ಆ ಆನೆಯನ್ನು\) ಕೊಂದು ಹಾಕಿ, ನಿನ್ ಱು = ನಿಂತು, ಅದಿರುಮ್ = ಆರ್ಭಟಿಸುವ, ವೇಙ್ಗಡಮೇ = ತಿರುಮಲೈಯೇ, ಮೇಲ್ ನಾಳ್ = ಹಿಂದೆ ಒಂದು ಕಾಲದಲ್ಲಿ, ಕುೞಕನ್ ಱು = ಎಳೆಗರುವನ್ನು, ಕೊಣ್ಡು = ಹಿಡಿದುಕೊಂಡು, ಎಱಿನ್ದಾನ್ = ಎಸೆದವನ, ಕುನ್ ಱು = ಪರ್ವತ.



ಸಲಗಲು ಕಾರ್ಮುಗಿಲನ್ನು ಚುಚ್ಚುವುದಕ್ಕಾಗಿ ಸೊಂಡಿಲನ್ನು ಎತ್ತಿಕೊಂಡು ಓಡಿದಾಗ, ಶಾರ್ದೂಲವು ಅದರ ಮೇಲೆರಗಿ ಅದರ ದಂತವನ್ನು ಮುರಿದು, ಅದನ್ನು ಸೊಂಡಿಲಲ್ಲಿ ಹಿಡಿದು ಆ ಆನೆಯು ಚೀರುತ್ತಾ ಬೀಳುವಂತೆಯೂ ಸಾಯುವಂತೆಯೂ ಮಾಡಿ ಆರ್ಭಟಿಸಿದ ತಿರುಮಲೈಯೇ ಹಿಂದೆ ಒಂದು ಕಾಲದಲ್ಲಿ ಎಳೆಗರುವನ್ನು ಹಿಡಿದು ಎಸೆದವನ ಪರ್ವತ. 



ಇಲ್ಲಿ, ತಿರುಮಲೈ ಬೆಟ್ಟವು ಎಷ್ಟು ಪುರಾತನವಾದದ್ದು ಎಂಬುದನ್ನು ಸೂಚಿಸಲಾಗಿದೆ. ಬೆಟ್ಟದಲ್ಲಿ ಆನೆಯೂ ಅದರ ಕಡುಶತ್ರುಗಳಾದ ಸಿಂಹಶಾರ್ದೂಲಗಳೂ ವಾಸಿಸುತ್ತವೆ ಎಂಬ ವಿವರಣೆ ಇದೆ. 



ಮದಿಸಿರುವ ಆನೆ, ಬೆಟ್ಟವನ್ನು ತಾಕುವಂತೆ ಚಲಿಸುವ ಕಾರ್ಮುಗಿಲನ್ನು ಕಂಡು, ಅದು ಮತ್ತೊಂದು ಸಲಗವೆಂದು ಭ್ರಮಿಸುವುದಂತೆ.ಕೂಡಲೇ ಅದರ ಮೇಲೆ ಕೈಮಾಡಲೆಂದು ತನ್ನ ಸೊಂಡಿಲನ್ನು ಎತ್ತಿ ಅದನ್ನು ಚುಚ್ಚಲು ಯತ್ನಿಸುವುದಂತೆ. ಅದರ ಅಬ್ಬರವನ್ನು ಕೇಳಿ ಅಲ್ಲಿರುವ ಶಾರ್ದೂಲವು ಮುನ್ನನುಗ್ಗಿ ಬಂದು, ಅದರ ಮೇಲೆ ಬಿದ್ದು, ಅದರ ದಂತವನ್ನು ಮುರಿದು, ಆ ದಂತದಿಂದಲೇ ಆನೆಯನ್ನು ಹೊಡೆದು ಬೀಳಿಸಿ ಬಿಡುವುದಂತೆ. ಆನೆ ಚೀರುತ್ತಾ ಬಿದ್ದು ಸಾಯುವುದಂತೆ. 



ಆಳ್ವಾರರು ಹೇಳುತ್ತಾರೆ : ಆನೆ ಶಾರ್ದೂಲಗಳಿರುವ ಬೆಟ್ಟವೇ ತಿರುವೆಂಕಟಾಗಿರಿ ಎಂಬುದು. ಅಲ್ಲಿ ಸರ್ವೇಶ್ವರನಾದ ಭಗವಂತನು ನೆಲಸಿದ್ದಾನೆ. ಹಿಂದೆ ಒಂದು ಕಾಲದಲ್ಲಿ, ಸ್ವಾಮಿಯು ಶ್ರೀಕೃಷ್ಣನಾಗಿ ಅವತರಿಸಿದಾಗ, ಎಳೆಯ ಕರುವನ್ನು ಹಿಡಿದು ಬೇಲದ ಮರದ ಮೇಲಕ್ಕೆ ಎಸೆದು, ಅದನ್ನು ಕೊಂದನು. 



ವತ್ಸಾಸುರ, ಕಪಿತ್ಥಾಸುರ ಎಂಬ ಇಬ್ಬರು ರಾಕ್ಷಸರನ್ನು ಶ್ರೀಕೃಷ್ಣನು ಕೊಂದುದರೆ ಸೂಚನೆ ಇಲ್ಲಿ ಬಂದಿದೆ.



೭೨. ಕುನ್ ಱೆ ನಾಯ ಕುಱಮಹಳಿರ್ ಕೋಲ್ವಳೈಕ್ಕೈ,

ಶೆನ್ ಯಿ ವಿಳೈಯಾಡುಮ್ ಶೀಙ್ಗವೈಪೋಯ್- ವೆನ್ ಱು,

ವಿಳಙ್ಗು ಮದಿ ಕೋಳ್ ವಿಡುಕ್ಕೂಮ್ ವೇಙ್ಗಡಮೋ ಮೇಲೈ

ಇಳಙ್ಗುವಾರರ್ ಕೋಮಾನಿಡಮ್.



ಕುನ್ ಱು = ಬೆಟ್ಟ, ಒನ್ ಱಿನಾಯ = ಬೇರೊಂದಿಲ್ಲದ, ಕುಱಮಹಳಿರ್ = ಕುರವರುಗಳು \(ಕುರವಸ್ತ್ರೀಯರು\), ಕೋಲ್ ವಳೈಕೈ = ಸುಂದರವಾದ ಬಳೆಯುಳ್ಳ ಕೈಗಳಿಂದ, ಶೆನ್ ಱು = ಬೆಟ್ಟದ ಮೇಲೇರಿ, ವಿಳೈಯಾಡುಮ್ = ಆಟವಾಡುವ, ಶೀಮ್ ಕಱೈ = ಸೊಬಗಿನ ಬಿದಿರುಗಳು, ಪೋಯ್ = \(ಆಕಾಶಕ್ಕೆ\) ಬೆಳೆದು, ವೆನ್ ಱು = ಜಯಿಸಿ, ವಿಳಙ್ಗಂ = ಬೆಳಗುವ, ಮದಿ =ಚಂದ್ರನ, ಕೋಳ್ = ಸಂಕಟವನ್ನು, ವಿಡುಕ್ಕೂಮ್ = ಬಿಡಿಸುವ, ವೇಙ್ಗಡಮೇ = ತಿರುವೆಂಕಟಗಿರಿಯೇ, ಮೇಲೈ = ಮೇಲಿರುವ, ಇಳಕುಮರರ್ ಕೋಮಾನ್ =ನಿತ್ಯಯೌವನನಂತರ \(ನಿತ್ಯಸೂರಿಗ್ಳ\) ಒಡೆಯನ, ಇಡಮ್ = ಸ್ಥಳವಾಗಿದೆ. 



ತಿರುಮಲೆ ಬೆಟ್ಟವೊಂದನ್ನು ಬಿಟ್ಟು ಬೇರೊಂದನ್ನರಿಯದ ಕುರವಸ್ತ್ರೀಯರು ಸುಂದರವಾದ ಬಳೆಗಳನ್ನು ಧರಿಸಿದ ಕೈಗಳಿಂದ ಆಟವಾಡುವ ಸೊಬಗಿನ ಬಿದಿರುಗಳು \(ಆಕಾಶಕ್ಕೆ\) ಬೆಳೆದುಹೋಗಿ, ಜಯಿಸಿ, ಬೆಳಗುವ ಚಂದ್ರನ ಗೋಳನ್ನು ಬಿಡಿಸುವ ತಿರುವೆಂಕಟಗಿರಿಯೇ ಮೇಲಿರುವ ನಿತ್ಯಯೌವನವಂಶರ ಒಡೆಯನ ಸ್ಥಳವಾಗಿದೆ.



ತಿರುಮಲೆಯ ಮೇಲೆ ಬೆಳೆಯುವ ಬಿದಿರು ಬಲುಸೊಂಪಾಗ್ ಮುಗಿಲು ಮುಟ್ಟುವಂತೆ ಬೆಳೆಯುತ್ತದೆ ಎಂಬಂಶವನ್ನು ವಿವರಿಸಲು ಆಳ್ವಾರರು ಉತ್ತಮವಾಡ ಉತ್ಪ್ರೇಕ್ಷೆಯ ಅಲಂಕಾರವನ್ನು ಬಳಸಿಕೊಂಡಿದ್ದಾರೆ. 



ಚಂದ್ರನಿಗೆ ಆಗಾಗ್ಗೆ ಬರುವ ಸಂಕಟ ಎಂಬುದು ರಾಹುಕೇತುಗಳಿಂದ ಉಂಟಾಗುವ ಗ್ರಹಣ. ಆ ಸಂಕಟದಿಂದ ಚಂದ್ರನಿಗೆ ಬಿಡುಗಡೆಯಾಗುವುದಕ್ಕೆ ತಿರುಮಲೆ ಬೆಟ್ಟದ ಮೇಲೆ ಬ್ಳೆಯುವ ಬಿದಿರು ಆಕಾಶದಷ್ಟು ಎತ್ತರವಾಗಿ ಬೆಳೆದು, ರಾಹುಕೇತುಗಳೊಂದಿಗೆ ಸೆಣಸಿ. ಅವರನ್ನು ಓಡಿಸಿಬಿಡುವುದಂತೆ. ಇದರಿಂದ ಚಂದ್ರನು ಮತ್ತೆ ಬೆಳಗುವಂತಾಗುತ್ತದೆ. ಅಂಥ ಬಿದಿರಿನಲ್ಲಿ ಆಟವಾಡುವವರು ಕುರವಸ್ತ್ರೀಯರು. ಆ ಸೊಬಗಿನ ಸ್ಥಳವನ್ನೇ ಭಗವಂತನು ತನ್ನನಿತ್ಯವಾಸವನ್ನಾಗಿ ಮಾಡಿಕೊಂಡಿದ್ದಾನೆ. 



೭೩. ಇಡಮ್ ವಲಮೇೞ್ ಪೂಣ್ಡ ಇರವಿತ್ತೇರೋಟ್ಟಿ,

ವಡಮುಹ ವೇಙ್ಗಡತ್ತು ಮನ್ನುಮ್- ಕುಡಾನಯನ್ದ

ಕೂತ್ತನಾಯ್ ನಿನ್ ಱೂನ್ ಕುರೈಕೞಲೇ ಕೂಱುವದೇ,

ನಾತ್ತನಾಲುಳ್ಳ ನಲಮ್.



ಇಡಮ್ = ಎಡಗಡೆಯೂ, ವಲಮ್ = ಬಲಗಡೆಯೂ, ಏೞ್ ಪೂಣ್ಡ = ಏಳನ್ನು ಹೂಡಿರುವ, ಇರವಿ = ಸೂರ್ಯನ, ತೇರ್ = ರಥವನ್ನು , ಓಟ್ಟಿ = ಓಡಿಸುತ್ತಾ ಇರುವ, ವಡಮುಹಮ್ = ಉತ್ತರದ ಭಾಗದಲ್ಲಿ, ವೇಙ್ಗಡತ್ತು = ತಿರುವೇಂಗಡದಲ್ಲಿ, ಮನ್ನುಮ್ = ನೆಲಸಿರುವ, ಕುಡಮ್ ನಯನ್ದ ಕೂತ್ತನಾಯ್ = ಆಶೆಯಿಂದ ಕೊಡದ ಕುಣಿತದ ನಿಪುಣನಾಗಿ, ನಿನ್ ಱೂನ್ = ಇರುವವನ, ಕುರೈಕೞಲೇ = ಅಲಂಕೃತವಾದ ತಿರುವಡಿಗಳನ್ನೇ, ಕೂೞುವದೇ = ಹೇಳುವುದೇ, ನಾ ತನ್ನಾಲ್ = ನಾಲಗೆಗೆ, ಉಳ್ಳ = ಇರುವ, ನಲಮ್ = ಪ್ರಯೋಜನ.



ಎಡಗಡೆಯೂ ಬಲಗಡೆಯೂ ಏಳು ಕುದುರೆಗಳನ್ನು ಹೂಡಿರುವ ಸೂರ್ಯನ ರಥವನ್ನು ಓಡಿಸುವ ಉತ್ತರ ಭಾಗಾಲ್ಲಿ, ತಿರುವೇಂಗಡದಲ್ಲಿ, ನೆಲಸಿರುವ, ಕೊಡದ ಕುಣಿತದ ಆಶೆಯ ನಿಪುಣನಾಗಿರುವವನ ಅಲಂಕೃತವಾದ ತಿರುವಡಿಗಳನ್ನು ಕುರಿತು ಹೇಳುವುದೇ ನಾಲಗೆಗೆ ಇರುವ ಪ್ರಯೋಜನ.



ಇಜ್ಜೊಡಿ ಕುದುರೆಗಳನ್ನು ಹೂಡಿರುವ ರಥದಲ್ಲಿ ಸೂರ್ಯನು ಕುಳಿತು ಮೇರು ಪರ್ವತದ ಬಲಭಾಗದಲ್ಲೂ, ಅದರ ಎಡಭಾಗದಲ್ಲೂ, ಕಾಲಕ್ರಮವರಿತು ಚಲಿಸುತ್ತಿರುತ್ತಾನೆ. ಸೂರ್ಯಮಂಡಲದ ಮಧ್ಯಸ್ಥನಾಗಿರುವವನು ಭಗವಂತ. ಹೀಗೆ ಭಗವಂತನು ಸದಾ ಜಗದ್ರಕ್ಷಕನಾಗಿದ್ದಾನೆ. 



ಶ್ರೀಕೃಷ್ಣನಾಗಿ ಭಗವಂತನು ಅವತರಿಸಿದಾಗ, ಗೋವಳರಿಗೆ ಬಹಳ ಇಷ್ಟವಾದ ಕೊಡದ ಕುಣಿತನ್ನು ತಾನೂ ಬಹಳ ಆಸಕ್ತಿಯಿಂದ ಆಡುತ್ತಾ ಅದರಲ್ಲಿ ನಿಪುಣನೆನಿಸಿಕೊಂಡು ಹೊಗಳಿಸಿಕೊಂಡವನು ಭಗವಂತನೇ. 



ಆಳ್ವಾರರು ಹೇಳುತ್ತಾರೆ: ಮೇರುಪರ್ವತದ ಎಡಬಲಭಾಗಗಳಲ್ಲಿ ಚಲಿಸುವ ಸೂರ್ಯಮಂಡಲಮಧ್ಯದಲ್ಲಿರುವ ಭಗವಂತನೇ ಈಗ ತಿರುಮಲೈಯಲ್ಲಿ ನಿತ್ಯವಾಸಮಾಡುತ್ತಾನೆ. ಅವನ ದಿವ್ಯಾಲಂಕೃತವಾದ ತಿರುವಡಿಗಳನ್ನು ಎಡೆಬಿಡದೆ ಭಜಿಸುತ್ತಿರುವುದೇ ನಾಲಗೆಗೆ ಉಚಿತವಾದ ಕೆಲಸ. 



೭೪. ನಲಮೇ ವಿಲಹುಕೊಲ್ ನಂಜೂಟ್ಟು ವನ್ ಪೇಯ್, 

ನಿಲಮೇ ಪುರಣ್ಡು ಪೋಯ್ ವೀೞ, - ಶಲಮೇದಾನ್

ವೆಙ್ಕೊಙ್ಗೈ ಯುಣ್ಡಾನೈ ಮೀಟ್ಟಾಯ್ಚ್ಚಿಯೂಟ್ಟುವಾನ್,

ತನ್ ಕೊಙ್ಗೈ ವಾಯ್ ವೈತ್ತಾನ್ ಶಾರ್ ನ್ದು.



ನಲಮೇ = ಒಳ್ಳೆಯ ಸ್ವಭಾವವೇ, ವಿಲಹು ಕೊಲ್ = ಪ್ರಕಾಶಿಸುವುದಲ್ಲವೆ? ನಂಜು = ವಿಷವನ್ನು, ಊಟ್ಟು = ಉಣಿಸುವುದಕ್ಕೆ \(ಬಂದ\), ವನ್ ಪೇಯ್ = ದುಷ್ಟರಾಕ್ಷಸಿಯು, ನಿಲಮೇ = ನೆಲದಲ್ಲಿ, ಪುರಣ್ಡು ಪೋಯ್ = ಹೊರಳಾಡಿ, ವೀೞ = ಸತ್ತುಬೀಳುವಂತೆ, ವೆಮ್ ಕೊಙ್ಗೈ ಉಣ್ಡಾನೈ = ಕ್ರೂರವಾದ ಮೊಲೆಯನ್ನುಂಡವನನ್ನು, ಮೀಟ್ಟು = ರಕ್ಷಿಸುವುದಕ್ಕಾಗಿ, ಆಯ್ ಚ್ಚಿ= ಗೊಲ್ಲತಿಯು \(ಯಶೋದೆಯು\), ಉಟ್ಟುವಾನ್ = ಉಣಿಸುವುದಕ್ಕಾಗಿ, ತನ್ ಕೊಙ್ಗೈ = ತನ್ನ ಮೊಲೆಗೆ, ವಾಯ್ ವೈತ್ತಾನ್ = ಬಾಯಿಹಚ್ಚಿದನು, ಶಾರ್ ನ್ದು = ಹತ್ತಿರಸೇರಿ. 



\(ಇದರಲ್ಲಿ\) ಒಳ್ಳೆಯ ಸ್ವಭಾವವೇ ಪ್ರಕಾಶಿಸುವುದಲ್ಲವೆ? ವಿಷವನ್ನುಣಿಸುವುದಕ್ಕೆ ಬಂದ ದುಷ್ಟರಾಕ್ಷಸಿಯು ನೆಲದಲ್ಲಿ ಹೊರಳಾದಿ ಬಿದ್ದು ಸಾಯುವಂತೆ \(ಅವಳ\) ಕ್ರೂರವಾದ ಮೊಲೆಯನ್ನುಂಡವನನ್ನು ರಕ್ಷಿಸುವುದಕ್ಕಾಗಿ ಗೊಲ್ಲತಿಯು \(ಯಶೋದೆಯು\) ತನ್ನಹತ್ತಿರ ಕರೆದಾಗ, ತನ್ನ \(ಅವಳ\) ಮೊಲೆಗೆ ಬಾಯಿ ಹಚ್ಚಿದನು. 



ಭಗವಂತನ ಸ್ವಭಾವ ಮತ್ತು ನಡತೆ ಎಷ್ಟು ವಿಚಿತ್ರವಾದವು ಎಂದು ಆಳ್ವಾರರು ಒಂದು ನಿದರ್ಶನ ಕೊಡುತ್ತಾರೆ. 



ಯಾವುದನ್ನು ಜನ ಒಳ್ಳೆಯಸ್ವಭಾವ, ಒಳ್ಳೆಯನಡತೆ, ಎನ್ನುತ್ತಾರೆ? ದುಷ್ಟರಾಕ್ಷಸಿಯಾದ ಪೂತನಿಯು ಹಸುಳೆಯಾದ ಶ್ರೀಕೃಷ್ಣನನ್ನುಕೊಲ್ಲಲು ಯಶೋದೆಯ ಹಾಗೆಯೇ ಮೂರು ವೇಷಧರಿಸಿ ನಂದಗೋಕುಲಕ್ಕೇ ಬಂದಳು. ಹಸುಳೆಯು ಬಳಿ ಯಾರೂ ಇಲ್ಲದ ಸಮಯವನ್ನು ಹೊಂದಿದಳು. ಹಸುಳೆಯನ್ನು ಎತ್ತಿಕೊಂಡಳು. ವಿಷದ ಮೊಲೆಯನ್ನೂಡಿಸಿದಳು. ಪಾಪ, ಆ ಹಸುಳೆಗೇನು ಗೊತ್ತು ಅವಳು ತನ್ನ ತಾಯಿ ಯಶೋದೆ ಅಲ್ಲವೆಂದು? ಮೊಲೆಯನ್ನು ಚಪ್ಪರಿಸುತ್ತಾ ಹಸುಳೆ ಹಾಲನ್ನು ಕುಡಿದನು. ಆದರೆ, ಆದದ್ದೇನು? ಮೊಲೆ ಚಪ್ಪರಿಸುತ್ತಾ ಹಸುಳೆ ಹಾಲನ್ನು ಕುಡಿದನು. ಆದರೆ, ಆದದ್ದೇನು? ಮೊಲೆಯೂಡಿಸಿದವಳೇ ನೆಲದಲ್ಲಿ ಬಿದ್ದು, ಹೊರಳಾಡಿ, ಸಂಕಟಪಟ್ಟು, ಸತ್ತಳು. ಅವಲು ಸಾಯುವ ತನಕ, ಹಸುಳೆಯು ಅವಳ ಮೊಲೆಯನ್ನು ಕಚ್ಚಿಯೇ ಇದ್ದ. ಸತ್ತಾಗ ಅವಳ ನಿಜರೂಪ ಬಯಲಿಗೆ ಬಂತು\! ನಿಜವಾದ ಯಶೋದೆ ಅಲ್ಲಿಗೆ ಬಂದಳು. ದೃಶ್ಯವನ್ನು ನೋಡಿ ನಡುಗಿದಳು. ಮಗುವಿಗೆ ಇನ್ನೆಷ್ಟು ಭಯವಾಯಿತೋ ಎಂದು ಬಗೆದು, ಅವನನ್ನು ಬಾಚಿ ಎದೆಗೆ ಅಪ್ಪಿಕೊಂಡಾಗ, ಮತ್ತೆ ಅವಳ ಮೊಲೆಗೆ ಆ ಹಸುಳೆ ಬಾಯಿ ಹಚ್ಚುವುದೇ? ಇದುವರೆಗೆ ಕುಡಿದದ್ದು ಸಾಲದೇ? ತೃಪ್ತಿಯಿಲ್ಲವೇ? ಇನ್ನೂ ಹಸಿವೇ? ಇದು ಹೊಟ್ಟೆಬಾಕತನವಲ್ಲವೇ? ಅಥವಾ ಇದಕ್ಕೆ ಬೇರೇನು ಕಾರಣ? 



೭೫. ಶಾರ್ ನ್ದಹಡು ತೇಯ್ ಪ್ಪತ್ತಡಾವಿಯಕೋಟ್ಟುಚ್ಚಿ ವಾಯ್,

ಊರ್ ನ್ದಿಯಙ್ಗುಮ್ ವಣ್ ಮದಿಯಿನೊನ್ ಮುಯಲೈ, - ಶೇರ್ ನ್ದು

ಶಿನ ವೇಙ್ಗೈಪಾರ್ಕ್ಕುಮ್ ತಿರುಮಲೈಯೇ, ಆಯನ್

ಪುನ ವೇಙ್ಗೈ ನಾಱುಮ್ ಪೊರುಪ್ಪು.



ಶಾರ್ ನ್ದು = ಸೇರಿ, ಅಹಡು = ಹೊಟ್ಟೆಯ ಕಳವನ್ನು, ಶೇಯ್ ಪ್ಪ = ತೇಯುವಂಥ, ತ್ತದಾವಿಯ = ವಿಸ್ತಾರವಾದ, ಕೋಟ್ಟು = ಶಿಖರಗಳ, ಉಚ್ಚಿವಾಯ್ = ತುತ್ತತುದಿಯಲ್ಲಿ, ಊರ್ ನ್ದು = ಮೃದುವಾಗಿ, ಇಯಙ್ಗುಮ್ =ಸಂಚರಿಸುವ, ವಣ್ = ಸುಂದರವಾದ, ಮದಿಯಿನ್ = ಚಂದ್ರನ,ಒಣ್ ಮುಯಲೈ = ಸುಂದರವಾದ ಮೊಲವನ್ನು, ಶೇರ್ ನ್ದು = \(ಶಿಖರವನ್ನು\) ಸೇರಿ, ಶಿನಮ್ = ಕೋಪಗೊಂಡ, ವೇಙ್ಗೈ = ಪಟ್ಟೆಹುಲಿಯು, ಪಾರ್ ಕ್ಕೂಮ್ = ನೋಡುವಂಥ, ತಿರುಮಲೈಯೇ = ತಿರುಮಲೆಬೆಟ್ಟವೇ, ಆಯನ್ =ಗೋವಳನ \(ಶ್ರೀಕೃಷ್ಣನ\), ಪುನಮ್ = ಬೆಟ್ಟದ ತಪ್ಪಲಿನಲ್ಲಿನ, ವೇಙ್ಗೈ = ಹೊಂಗೆ ಮರಗಳು, ನಾಱುಮ್ = ಪರಿಮಳಿಸುವ, ಪೊರುಪ್ಪು = ಪರ್ವತ. 



ಸೇರಿ ಹೊಟ್ಟೆಯ ತಳವನ್ನು \(ಕೆಳಹೊಟ್ಟೆಯನ್ನು\) ತೇಯುವಂಥ ಶಿಖರಗಳ ತುತ್ತ ತುದಿಯಲ್ಲಿ ಮೆಲ್ಲಮೆಲ್ಲನೆ ಸಂಚರಿಸುವ ಸೊಬಗಿನ ಚಂದಿರನ ಸುಂದರವಾಡ ಮೊಲವನ್ನು \(ಕಂಡು\), ಶಿಖರವನ್ನು ಸೇರಿ ಕೋಪಗೊಂಡ ಪಟ್ಟೆ ಹುಲಿಯು ನೋಡುವಂಥ ತಿರುಮಲೈಬೆಟ್ಟವೇ, ಗೋವಳನ ಬೆಟ್ಟದ ತಪ್ಪಲಿನ ಹೊಂಗೆ ಮರಗಳು ಪರಿಮಳಿಸುವ ಪರ್ವತ.



ತಿರುಮಲೆಯ ವೈಶಿಷ್ಟ್ಯವನ್ನು ಕುರಿತ ಮತ್ತೊಂದು ಪಾಶುರ ಇದು. ಇದರಲ್ಲಿ ಕವಿಯಾಗಿ ಆಳ್ವಾರರು ಸುಂದರವಾದ ಉತ್ಪ್ರೇಕ್ಷೆಯನ್ನು ಬಳಸಿಕೊಂಡಿದ್ದಾರೆ.



ತಿರುಮಲೆ ಬೆಟ್ಟದ ಶಿಖರಗಳನ್ನು ಗಗನದಲ್ಲಿ ಬೆಳಗುವ ಚಂದ್ರನು ಸವರಿಕೊಂಡು ಹೋಗುವಷ್ಟು ಎತ್ತರವಂತೆ. ಬೆಟ್ಟದ ಶಿಖರದ ತುತ್ತ ತುದಿಯುವರೆಗೆ ಪಟ್ಟೆ ಹುಲಿಗಳು ಓಡಾಡುತ್ತಿರುವಂತೆ. ಚಂದ್ರನಲ್ಲಿ ಕಾಣಿಸುವ ಸುಂದರವಾದ ಮೊಲವನ್ನು ಹಿಡಿದುಕೊಳ್ಳಲು ಅವು ಯತ್ನಿಸುವುವಂತೆ. ಅದರಲ್ಲಿ ವಿಫಲಗೊಂಡಾಗ ಅವಕ್ಕೆ ಕೋಪ ಬರುವುದಂತೆ. ನಿಲುಕಲಾರದ್ದಕ್ಕೆ ಕೈಚಾಚಿ ಪ್ರಯೋಜನವೇನು? ಆ ಬೆಟ್ಟದ ತಪ್ಪಲಿನಲ್ಲಿ ಎಲ್ಲೆಲ್ಲೂ ಹೊಂಗೆ ಮರಗಳು ಬೆಳೆದಿರುವುವಂತೆ. ಆ ಮರಗಳ ತಂಪು ಚಿತ್ತಾಕರ್ಷಕವಂತೆ. ಅಂಥ ಸ್ಥಳದಲ್ಲೇ ಶ್ರೀಕೃಷ್ಣಾವತಾರಿಯಾದ ಭಗವಂತನು ನಿತ್ಯವಾಸಮಾಡುತ್ತಾನೆ ಎನ್ನುತ್ತಾರೆ ಆಳ್ವಾರರು. 



೭೬. ಪೊರುಪ್ಪಿಡೈಯೇ ನಿನ್ ಱುಮ್ ಪುನಲ್ ಕುಳಿತ್ತುಮ್, ಐನ್ ದು

ನೆರುಪ್ಪಿಡೈಯೋ ನಿಱ್ ಕವುಮ್ ನೀರ್ ವೇಣ್ಡಾ, - ವಿರುಪ್ಪುಡೈಯ

ವೆಹ್ ಕಾವೇ ಶೇರ್ ನ್ದಾನೈ ಮೆಯ್ ಮ್ಮಾಲರ್ ತೂಯ್ ಕ್ಕೈತೊಮಿದಾಲ್,

ಅಹ್ ಕಾವೇ ಶೀವಿನೈಹಳಾಯ್ ನ್ದು.



ಪೊರುಪ್ಪು ಇಡೈಯೋ = ಬೆಟ್ಟದ ನಡುವೆ, ನಿನ್ ಱುಮ್ = ನಿಂತಿದ್ದು, \(ಇದ್ದು\), ಪುನಲ್ ಕುಳೀತ್ತುಮ್ = \(ಬೆಟ್ಟದ\) ನೀರ್ ನೆಲೆಗಳಲ್ಲಿ ಮಿಂದು, ಐನ್ದು ನೆರುಪ್ಪು ಇಡೈಯೋ =ಐದು ಬೆಂಕಿಗಳ ನಡುವೆ, ನಿಱ್ ಕವುಮ್ = ನಿಲ್ಲುವುದೂ, ನೀರ = ನೀವು, ವೇಣ್ಡಾ = ಬೇಕಾಗಿಲ್ಲ, ವಿರುಪ್ಪು ಉಡೈಯ ಆಶಿಸಲಾಗುವ \(ಆಶೆಯಿಂದ ತುಂಬಿರುವ\), ವೆಹ್ಕಾವೇ = ತಿರುವೆಹ್ ಕಾವನ್ನು, ಶೇರ್ ನ್ದಾನೈ = ಸೇರಿರುವವನನ್ನೂ, ಮೆಯ್ = ಸತ್ಯವಾದ \(ನಿಜವಾದ\), ಮಲರ್ ತೂಯ್ = ಹೂಗಳನ್ನು ಸಮರ್ಪಿಸಿ, ಕೈ ತೊಮಿದಾಲ್ = ಕೈಮುಗಿದರೆ, ಅಹ್ ಕಾವೇ = ನಾಶವಾಗವೇ ಶೀವಿನೈಹಳ್ = ಪಾಪಕರ್ಮಗಳೆಲ್ಲವೂ, ಆಯ್ ನ್ದು = ತಿಳಿದು ತಿಳಿದು \(ಆಯ್ಕೆಗೊಂಡು\),



ನೀವು ಬೆಟ್ಟದ ನಡುವೆ ನಿಂತು, ನೀರ್ನೆಲೆಗಳಲ್ಲಿ ಮಿಂದು, ಪಂಚಾಗ್ನಿಗಳ ನಡುವೆ ಇರುವುದು ಬೇಡ. ಆಶೆಯಿಂದ ಕೂಡಿರುವ ತಿರುವೆಹ್ ಕಾವಿನಲ್ಲಿ ನೆಲಸಿರುವವನನ್ನು ನಿಜವಾದ \(ಸತ್ಯ ಮುಂತಾದ\) ಹೂಗಳನ್ನು ಸಮರ್ಪಿಸಿ ಕೈಮುಗಿದರೆ, ನಿಮ್ಮ ಪಾಪಕರ್ಮಗಳೆಲ್ಲವೂ ತಿಳಿದು ತಿಳಿದು \(ಆಯ್ಕೆಗೊಂಡು\) ನಾಶವಾಗವೇ? 



ಭಗವಂತನನ್ನು ಒಲಿಸಿಕೊಳ್ಳಬಹುದಾದ ಸುಲಭವಾದ ಮಾರ್ಗವೊಂದನ್ನು ಇಲ್ಲಿ ಜನತೆಯ ಮುಂದೆ ಇರಿಸಲಾಗಿದೆ. 



ಬೆಟ್ಟಗಳ ನಡುವೆ, ನಿರ್ಜನವಾದ ಭಯಂಕರ ಸ್ಥಳದಲ್ಲಿದ್ದುಕೊಂಡು, ಅಲ್ಲಿನ ನೀರ್‍ನೆಲೆಗಳ ಕೊರೆಯುವ ನೀರಿನಲ್ಲಿ ಕಾಲಕಾಲಕ್ಕೆ ಛಳಿ ಬಿಸಿಲೆನ್ನದೆ ಮೀಯುತ್ತಾ, ಪಂಚಾಗ್ನಿಗಳ ನಡುವೆ ಇರುತ್ತಾ ಕಠಿಣರಾಡ ತಪಸ್ಸನ್ನಾಚರಿಸುವುದರಿಂದಲೇ ಭಗವಂತನನ್ನು ಒಲಿಸಿಕೊಳ್ಳಬಹುದೆಂದು ಜನ ತಿಳಿಯಬಾರದು. ಪುರಾತನಕಾಲದಿಂದಲೂ ನಡೆದು ಬಂದದ್ದು ಹಾಗೆಯೇ ದಿಟ. ಆದರೆ, ಭಗವಂತನನ್ನು ಅತ್ಯಂತ ಸುಲಭವಾದ ಮಾರ್ಗವೊಂದಿದೆ. ತಿರುವೆಹ್ ಕಾ ಮುಂತಾದ ತಿರುಪತಿಗಳಲ್ಲಿ ನಿತ್ಯವಾಸ ಮಾಡುವ ಭಗವಂತನ ತಿರುವಡಿಗಳಿಗೆ ಭಕ್ತಿಯ ಪುಷ್ಪಗಳನ್ನು ಸಮರ್ಪಿಸಿ, ಪೂಜಿಸಿ, ಕೈಮುಗಿಯುವುದರಿಂದ ಸುಲಭವಾಗಿ ಒಲಿಸಿಕೊಳ್ಳಬಹುದು ಎನ್ನುತ್ತಾರೆ ಆಳ್ವಾರರು.



೭೭. ಆಯ್ ನ್ದ ವರುಮಱೈಯೋನ್ ನಾನ್ ಮುಹತ್ತೋನ್ ನಙ್ಗುಱಙ್ಗಲ್

ವಾಯ್ ನ್ದ ಕುೞವಿಯಾಯ್ ವಾಳರಕ್ಕನ್, - ಏಯ್ ನ್ದ

ಮುಡಿಪ್ಪೋದು ಮೂನ್ ಱೇ ೞೆನ್ ೞೆಣ್ಣಿನಾನ್, ಆರ್ ನ್ದ

ಅಡಿಪ್ಪೋದು ನಙ್ಗಟ್ಕರಣ್.



ಆಯ್ ನ್ದ = ಆರಿಸಿಕೊಂಡ, ಅರು ಮಱೈಯೋನ್ = ಅತಿಶಯವಾದ ವೇದಗಳುಳ್ಳವನಾದ, ನಾನ್ ಮುಹತ್ತೋನ್ = ನಾಲ್ಮುಖನು \(ಬ್ರಹ್ಮನು\), ನನ್ ಹು = ಚೆನ್ನಾಗಿ, ಉಱಙ್ಗಿಲ್ = ವಾಸಿಸಲಾಗದ, ವಾಯ್ ನ್ದ = ಸೊಬಗಿನ, ಕುೞವಿ = ಹಸುಗೂಸಾಗಿ, \(ಇದ್ದುಕೊಂಡು\), ವಾಳ್ ಅರಕ್ಕನ್ = ಕತ್ತಿಯನ್ನು ಧರಿಸಿದ ರಾಕ್ಷಸನ \(ರಾವಣಾಸುರನ\), ಏಯ್ ನ್ದ = ಧರಿಸಿದ \(ಮುಡಿದ\), ಮುಡಿ ಪೋದು = ತಲೆಯ ಹೂವು, ಮೂನ್ ಱು ಏೞ್ ಎನ್ ಱು = \(ಮೂರು ಏಳು ಎಂದು\) ಹತ್ತು ಎಂದು, ಎಣ್ಣಿನಾನ್ = ಎಣಿಕೆ ಮಾಡಿಕೊಂಡವನ, ಆರ್ ನ್ದ = ಸಾಟಿಯಿಲ್ಲದ ಅಡಿ ಪೋದು = ಪಾದಕಮಲಗಳು, ನಙ್ಗಟ್ಕೂ = ನಮಗೆ, ಅರಣ್ = ಶರಣ್ಯವಾದವು. 



ಆರಿಸಿಕೊಂಡ ಅತಿಶಯವಾದ ವೇದಗಳುಳ್ಳವನಾದ ಚತುರ್ಮುಖ ಬ್ರಹ್ಮನು ಚೆನ್ನಾಗಿ ವಾಸಿಸಲಾಗದ ಸೊಬಗಿನ ಹಸುಗೂ ಸಾಗಿದ್ದುಕೊಂಡು, ಖಡ್ಗಧಾರಿಯಾದ ರಾಕ್ಷಸನ ಹೂಮುಡಿದ ಹತ್ತು ತಲೆಗಳು ಎಂದು ಎಣಿಕೆ ಮಾಡಿಕೊಂಡವನ ಪಾದಕಮಲಗಳು ನಮಗೆ ಶರಣ್ಯವಾದವು.



ಭಗವಂತನು ಪಾಲ್ಗಡಲಲ್ಲಿ ಎಳೆ ಶಿಶುವಿನ ರೂಪ ತಳೆದು ಆಲದೆಲೆಯ ಮೇಲೆ ಪವಡಿಸಿ ಯೋಗನಿದ್ದೆಯಲ್ಲಿರುವ ಕಾಲದಲ್ಲಿ, ಬ್ರಹ್ಮಾದಿದೇವತೆಗಳು ಅಲ್ಲಿಗೆ ಬಂದು, ರಾವಣನೇ ಮುಂತಾದ ದುಷ್ಟರಾಕ್ಷಸರ ಹಾವಳಿಯನ್ನು ಕುರಿತು ಬಿನ್ನಹ ಮಾಡಿಕೊಂಡಾಗ, ಸ್ವಾಮಿಯು ತಾನುಶ್ರೀರಾಮನಾಗಿ ಅವತರಿಸಿ ರಾವಣನ ಹತ್ತು ತಲೆಗಳನ್ನು ತುಂಡರಿಸುವುದಾಗಿ ವಾಗ್ದಾನ ಮಾಡಿದಂತೆ ನಡೆದು ತೋರಿಸಿದನು. 



ಆಳ್ವಾರರು ಹೇಳುತ್ತಾರೆ: ಸತ್ಯವಾಕ್ಕೂ, ಸತ್ಯಸಂಕಲ್ಪಗಳನ್ನುಳ್ಳವನಾದ ಭಗವಂತನ ಸಾಟಿಯಿಲ್ಲದ ಕೋಮಲವಾದ ತಿರುವಡಿಗಳೇ ನಮಗೆ ದೃಢವಾದ ಆಶ್ರಯ. ಅವುಗಳನ್ನು ಪಟ್ಟಾಗಿ ಹಿಡಿದೇ ನಾವು ನಾವು ಉದ್ಧಾರಗೊಳ್ಳತಕ್ಕದ್ದು.



೭೮. ಅರಣಾಮ್ ನಮಕ್ಕೆ ನ್ ಱು ಮಾೞಿವಲವನ್

ಮುರನಾಳ್ ವಲಮ್ ಶುೞಿನ್ದ ಮೊಯ್ ಮ್ ಪನ್, - ಶರಣಾಮೇಲ್

ಏದುಗತಿ, ಯೋದುನಿಲೈ ಯೋದು ಪಿಱಪ್ಪೆನ್ನಾದೇ,

ಓದುಗತಿ ಮಾಯನೈಯೋ ಯೋರ್ ತ್ತು. 



ಅರಣ್ ಆಮ್ = ರಕ್ಷಕನಾಗುತ್ತಾನೆ, ನಮಕ್ಕೂ = ನಮಗೆ, ಎನ್ ಱುಮ್ = ಎಲ್ಲ ಕಾಲಕ್ಕೂ, ಆಱಿ = ಚಕ್ರಾಯುಧವನ್ನು, ವಲವನ್ = ಬಲಗೈಯಲ್ಲಿ ಧರಿಸಿದವನು, ಮುರನ್ = ಮುರಾಸುರನ, ನಾಳ್ ವಲಮ್ = ಆಯುಸ್ಸನ್ನೂ ಬಲವನ್ನೂ, ಶುೞಿನ್ದ = ನಾಶಪಡಿಸಿದ, ಮೊಯ್ ಮಾಪನ್ = ಪರಾಕ್ರಮಿಯು, ಶರಣ್ ಆಮ್ = ನಾವು ಶರುಣು ಹೊಂದಿದರೆ, ಏದುಗತಿ = ನಮಗೆ ದಾರಿಯಾವುದು, ಏದು ನಿಲೈ = ನೆಲೆ ಯಾವುದು, ಏದು ಪಿಱಪ್ಪು = ಜನ್ಮ ಯಾವುದು, ಎನ್ನಾದೇ = ಎನ್ನಬೇಡ, ಮಾಯನೈಯೋ = ಮಾಯನನ್ನೇ, ಓರ್ ತ್ತು = \(ಚೆನ್ನಾಗಿ\) ಅರಿತುಕೊಂಡು, ಮಾರ್ಗವನ್ನು ಓಡು = ತಿಳಿ. 



ಚಕ್ರಾಯುಧವನ್ನು \(ತನ್ನ\) ಬಲಗೈಯಲ್ಲಿ ಹಿಡಿದವನೂ, ಮುರಾಸುರನ ಆಯುಸ್ಸನ್ನೂ ಶಕ್ತಿಯನ್ನೂ ನಾಶಪಡಿಸಿದವನೂ ಆದ ಪರಾಕ್ರಮಿಯು ನಮಗೆ ಎಲ್ಲ ಕಾಲಕ್ಕೂ ರಕ್ಷಕನಾಗುತ್ತಾನೆ. \(ಅವನಲ್ಲಿ\)ಶರಣಾದ ಬಳಿಕ ದಾರಿಯಾವುದು, ನೆಲೆಯಾವುದು, ಜನ್ಮಯಾವುದು ಎನ್ನಬೇಡ. ಆ ಮಾಯನನ್ನೇ ಚೆನ್ನಾಗಿ ಅರಿತುಕೊಂಡು, \(ನಿಜ\) ಮಾರ್ಗವನ್ನು ತಿಳಿ. 



’ಭಗವಂತನಲ್ಲಿ ಶರಣಾಗುವುದು’ ಎಂಬುದರಲ್ಲಿ ಎಳ್ಳಷ್ಟೂ ಸಂದೇಹ ಇರಬಾರದು – ಹಾಗೆ ಶರಣಾಗುವುದರಿಂದ ಬರುವ ಫಲವೇನುಎಂಬುದನ್ನು ಇಲ್ಲಿ ವಿವರಿಸಲಾಗಿದೆ. 



“ಆಱಿ ವಲವನ್” – ಭಗವಂತನು ಚಕ್ರಾಯುಧವನ್ನು ತನ್ನ ಬಲಗೈಯಲ್ಲಿ ಹಿಡಿದಿದ್ದಾನೆ. ತನ್ನ ಆಶ್ರಿತರನ್ನು ರಕ್ಷಿಸುವುದೇ ಅದರ ಕೆಲಸ, ಅವರಿಗೆ ವಿರೋಧಿಗಳನ್ನು ನಾಶಮಾಡುವುದಕ್ಕೆ ಅದು ಸದಾ ಹಾತೊರೆಯುತ್ತಿರುತ್ತದೆ. ಅಂಥ ಪ್ರಬಲ ರಕ್ಷಣೆಗೆ ಒಳಪಟ್ಟ ಭಕ್ತನಿಗೆ ಯಾರ ಭಯವಿದೆ? 



“ಮುರನಾಳ್ ವಲಮ್ ಶುಱಿನ್ದ ಮೊಯ್ ಮ್ ಪನ್” – ನರಕಾಸುರನಿಗೆ ಬಲಗೈಯಂತೆ ಇದ್ದವನು, ಅವನ ಮಂತ್ರಿಯಾದ ಮುರಾಸುರ, ಭಗವಂತನು ಶ್ರೀಕೃಷ್ಣನಾಗಿ ಅವತರಿಸಿದಾಗ, ಆ ನರಕಾಸುರನ ದುರ್ದರ್ಪವನ್ನೂ ಬಲವನ್ನೂ ನಾಶಗೊಳಿಸಿ, ನರಕಾಂತಕನೆಂಬ ಹೆಸರು ಪಡೆದನು. ಆಗಲೇ ಅವನ ಮಂತ್ರಿಯಾದ ಮುರಾಸುರನನ್ನೂ ನಾಶಪಡಿಸಿದನು. 



ಆಳ್ವಾರರು ಹೇಳುತ್ತಾರೆ: ಭಗವಂತನು ಸಾಟಿಯಿಲ್ಲ ಪರಾಕ್ರಮಿ ಅವನ ಶಕ್ತಿಗೂ ಪರಾಕ್ರಮಕ್ಕೂ ಯಾರೂ ಎದುರಾಗಲಾರರು. ಅವನ ಬಲಗೈಯಲ್ಲಿ ಚಕ್ರಾಯುಧವಿದೆ. ಅದು ಸ್ವಾಮಿಯ ಆಶ್ರಿತರನ್ನು ರಕ್ಷಿಸುವುದು ಮತ್ತು ಅವರ ವಿರೋಧಿಗಳನ್ನು ನಾಶಪಡಿಸುವುದು. ಭಗವಂತನಲ್ಲಿ ಅನನ್ಯಭಾವದಿಂದ ಶರಣಾದವರನ್ನು ಅವನು ಎಲ್ಲ ಕಾಲಕ್ಕೂ ರಕ್ಷಿಸುತ್ತಾನೆ. ಅದರಲ್ಲಿ ಶಿಲ ಮಾತ್ರವೂ ಸಂಶಯಪಡಬೇಕಾದ್ದಿಲ್ಲ. ಶರಣಾಗತನನ್ನು ನಿಜವಾದ ದಾರಿಯಲ್ಲಿ ಕೊಂಡೊಯ್ದು, ಶಾಶ್ವತವೂ ಪುನರ್ಜನ್ಮವಿಲ್ಲದ್ದೂ ಆದ ನೆಲೆಯಲ್ಲಿ ಸೇರಿಸುವುದು ಭಗವಂತನ ಕರ್ತವ್ಯ. ಅವನೇ ಅದಕ್ಕೆ ಉಪಾಯ. ಅವನೇ ಮಾರ್ಗದರ್ಶಕ. ಅವನೇ ಅಂತಿಮ ನೆಲೆಯೂ, ಹೀಗೆ ದೃಢವಾಗಿ ನಂಬಿ ಅವನಲ್ಲಿ ಶರಣುಹೋಗಬೇಕು.



೭೯. ಓರ್ ತ್ತ ಮನತ್ತರಾ ಯೈನ್ದಡಕ್ಕಿ ಯಾರಾಯ್ ನ್ದು,

ಏರ್ ತ್ತಾಲ್ ಪಿಱಪ್ಪೇೞುಮ್ ಪೇರ್ ಕ್ಕಲಾಮ್, - ಕಾರ್ ತ್ತ

ವಿರೈಯಾರ್ ನಱುನ್ದುೞಾಯ್ ವೀಙ್ಗೋದ ಮೇನಿ,

ನಿರೈಯಾರ್ ಮಾರ್ ವನೈಯೇ ನಿನ್ ಱು.



ಓರ್ ತ್ತ = ಅಭ್ಯಾಸಮಾಡಿ\) ಅರಿತುಕೊಂಡು, ಮನತ್ತಾರ್ = ಮನವುಳ್ಳವರು. ಆಯ್ = ಆಗಿ, ಐನ್ದು ಅಡಕ್ಕಿ = ಪಂಚೇಂದ್ರಿಯಗಳನ್ನು ಅಡಗಿಸಿಟ್ಟುಕೊಂಡು, ಆರಾಯ್ ನ್ದು = \(ಬಾಳನ್ನು\) ವಿಮರ್ಶಿಸಿ, ಪೇರ್ ತ್ತಾಲ್ = \(ಸಂಸಾರದಲ್ಲಿ\) ವಿರಕ್ತಿಯನ್ನು ಪಡೆದರೆ, ಪಿಱಪ್ಪು = ಜನ್ಮಗಳು, ಏೞುಮ್ =ಏಳನ್ನೂ, ಪೇರ್ ಕ್ಕಲಾಮ್ = ನೀಗಿಸಬಹುದು, ವಿರೈ ಆರ್ = ಪರಿಮಳ ತುಂಬಿರುವ, ನಱು ತುೞಾಯ್ = ಸೊಗಸಾದ ತುಲಸಿಯನ್ನು ಧರಿಸಿದವನೂ, ವೀಙ್ಗು = ಉಕ್ಕುವ, ಓದಮ್ = ಸಾಗರದಹಾಗೆ, ಮೇನಿ = ದೇಹಕಾಂತಿಯುಳ್ಳವನೂ, ನಿರೈ ಆರಮ್ = ತುಂಬಿದ ಹಾರಗಳ, ಮಾರ್ ವನೈಯೇ = ಎದೆಯುಳ್ಳನನ್ನು, ನಿನ್ ಱು = \(ಮನದಲ್ಲಿ\) ದೃಢವಾಗಿ ನಿಲ್ಲಿಸಿಕೊಂಡು



ಪರಿಮಳ ತುಂಬಿರುವ ಸೊಗಸಾದ ತುಲಸಿಯನ್ನು ಧರಿಸಿದವನೂ, ಉಕ್ಕುವ ಸಾಗರದ ಹಾಗೆ ದೇಹಕಾಂತಿಯುಳ್ಳವನೂ, ತುಂಬಿದ ಹಾರಗಳ ಎದೆಯುಳ್ಳವನೂ ಆದ ಭಗವಂತನನ್ನ ಮನದಲ್ಲಿ ದೃಢವಾಗಿ ನಿಲ್ಲಿಸಿಕೊಂಡು, \(ಅಭ್ಯಾಸ ಮಾಡಿ\) ಅರಿತುಕೊಂಡು ಇರುವ ಮನಸ್ಸುಳ್ಳವರಾಗಿ, ಪಂಚೇಂದ್ರಿಯಗಳನ್ನು ಅಡಗಿಸಿಟ್ಟುಕೊಂಡು, \(ಸಂಸಾರದಲ್ಲಿ\) ಬಾಳ್ವೆಯನ್ನು ವಿಮರ್ಶಿಸಿ ವಿರಕ್ತಿಯನ್ನು ಪಡೆದರೆ, ಏಳು ಜನ್ಮಗಳನ್ನೂ ನೀಗಿಸಬಹುದು. 



ಈ ಪಾಶುರದಲ್ಲಿ ಭಗವಂತನನ್ನು ಪಡೆದುಕೊಳ್ಳುವುದಕ್ಕೆ ಮತ್ತೇನು ಮಾಡಬೇಕೆಂದು ಹೇಳಲಾಗಿದೆ.



ಅಭ್ಯಾಸದ ಮೂಲಕ, ಭಗವಂತ ದಿವ್ಯಸುಂದರರೂಪವನ್ನೂ, ಅವನ ಗುಣಸ್ವಭಾವಗಳನ್ನೂ ಜ್ಞಾನದಿಂದ ಅರಿತುಕೊಳ್ಳುವುದು. ಆ ರೂಪವನ್ನು ಮನಸ್ಸಿನಲ್ಲಿ ದೃಢವಾಗಿ ನಿಲ್ಲಿಸಿಕೊಳ್ಳುವುದು, ಪಂಚೇಂದ್ರಿಯಗಳನ್ನು ತಮ್ಮ ಹತೋಟಿಯಲ್ಲಿಟ್ಟುಕೊಳ್ಳುವುದು, ಸಂಸಾರದಲ್ಲಿ ಆಸಕ್ತಿಯನ್ನು ಬಿಡುವುದು, ತಮ್ಮ ಈ ಜನ್ಮದ ಬಾಳ್ವೆಯನ್ನು ವಿಮರ್ಶಿಸಿ ಅರಿತುಕೊಳ್ಳುವುದು – ಹೀಗೆ ಮಾಡುವುದರಿಂದ ಮನುಷ್ಯನು ತಾನು ಅನುಭವಿಸಬೇಕಾದ ಏಳು ಜನ್ಮಗಳನ್ನೂ ನಾಶಮಾಡಿ \(ನೀಗಿಸಿ\) ಭಗವತ್ಕೃಪೆಗೆ ಪಾತ್ರರಾಗಬಹುದು- ಎನ್ನುತ್ತಾರೆ ಆಳ್ವಾರರು. 



೮೦. ನಿನ್ ಱೆದಿಯಾಯ ನಿರೈಮಣಿತ್ತೇರ್ ವಾಣನ್ ತೋಳ್,

ಒನ್ ಱೆಯ ವೀರೈಞ್ಞೂರುಡನ್ ಕುಣಿಯ, - ವೆನ್ ಱೆಲಙ್ಗುಮ್

ಆರ್ ಪಡುವಾನ್ ನೇಮಿ ಯರವಣೈಯಾನ್ ಶೇವಡಿಕ್ಕೇ,

ನೇರ್ ಪಡುವಾನ್ ತಾನ್ ಮುಯಲುಮ್ ನೆಂಜು.



ನಿನ್ ಱು = ನಿಂತು, ಎದಿರ್ ಆಯ = \(ಶತ್ರುವಾಗಿ\) ಇದಿರುಬಂದವನೂ, ನಿರೈಮಣಿತ್ತೇರ್ = ಪೂರ್ಣವಾಗಿ ಹುದುಗಿದ ರತ್ನಗಳಿಂದ ಕೂಡಿದ ತೇರನ್ನೇರಿದವನೂ, ಆದ, ವಾಣನ್ = ಬಾಣಾಸುರನ, ಒನ್ ಱಿಯ ತೋಳ್ = ಅಪ್ರತಿಮವಾದ, ಈರೈಞ್ಞೂರು = ಒಂದು ಸಾವಿರವನ್ನು, ಉಡನ್ = ಒಟ್ಟಿಗೆ \(ಏಕಕಾಲದಲ್ಲಿ\), ತುಣಿಯ = ಕತ್ತರಿಸಿ ಹಾಕಲು \(ತುಂಡರಿಸಿ\), ಇಲಙ್ಗುಮ್ = ಹೊಳೆಯುವ, ಆರ್ ಪಡುವಾನ್ = ಹರಿತವಾದ ಮತ್ತು ದಿವ್ಯವಾದ, ನೇಮಿ = ಚಕ್ರಾಯುಧವನ್ನುಳ್ಳ, ಅರವು ಅಣೈಯಾನ್= ಶೇಷನನ್ನು ಹಾಸುಗೆಯಾಗಿ ಉಳ್ಳವನ, ಶೇ ಅಡಿಕ್ಕೇ = ಕೆಂಪಗೆ ಕೋಮಲವಾದ ತಿರುವಡಿಗೇಯೇ, ನೇರ್ ಪಡುವಾನ್ = ಆಶ್ರಯಿಸುವುದಕ್ಕಾಗಿ, ನೆಂಜುತಾನ್ = ಮನಸ್ಸು ತಾನಾಗಿಯೋ, ಮುಯಲುಮ್ = ಉತ್ಸಾಹಗೊಳ್ಳುತ್ತದೆ. 



ನಿಂತು, \(ಶತ್ರುವಾಗಿ\) ಇದಿರುಬಂದವನೂ, ಪೂರ್ಣವಾಗಿ ಹುದುಗಿದ ರತ್ನಗಳಿಂದ ಕೂಡಿದ ತೇರನ್ನೇರಿದವನೂ ಆದ ಬಾಣಾಸುರನ ಅಪ್ರತಿಮವಾದ ಒಂದು ಸಾವಿರ ತೋಳುಗಳನ್ನು ಏಕಕಾಲದಲ್ಲಿ ತುಂಡರಿಸಲು, ಹೊಳೆಯುವ ಹರಿತವಾದ ಮತ್ತು ದಿವ್ಯವಾದ ಚಕ್ರಾಯುಧವನ್ನುಳ್ಳ ಶೇಷನನ್ನು ಹಾಸುಗೆಯಾಗಿ ಉಳ್ಳವನ ಕೆಂಪಗೆ ಕೋಮಲವಾದ ತಿರುವಡಿಯನ್ನೇ ಆಶ್ರಯಿಸುವುದಕ್ಕಾಗಿ ಮನಸ್ಸು ತಾನಾಗಿ ಉತ್ಸಾಹಗೊಳ್ಳುತ್ತದೆ.



ಚಕ್ರಾಯುಧದ ವೈಶಿಷ್ಟ್ಯವೇನೆಂಬುದನ್ನು ಇಲ್ಲಿ ವಿವರಿಸುತ್ತಾ, ಅದನ್ನು ಹಿಡಿದ ಸ್ವಾಮಿಯ ತಿರುವಡಿಯನ್ನು ಆಶ್ರಯಿಸಿ ಉದ್ಧಾರಗೊಳ್ಳುವಂತೆ ಮನಸ್ಸಾಗಿರುವುದನ್ನು ಇಲ್ಲಿ ಹೇಳಲಾಗಿದೆ. 



“ನಿನ್ ಱೆದಿರಾಯ ............................... ತುಣಿಯ” – ಇದು ಬಾಣಾಸುರನ ಪ್ರಸಂಗ. ಬಲಿಚಕ್ರವರ್ತಿಯ ಹಿರಿಯ ಮಗನೇ ಬಾಣಾಸುರ. ರಾಕ್ಷಸನಾದರೂ ಅವನಿಗೆ ರುದ್ರನಲ್ಲಿ ಪರಮಭಕ್ತಿ. ತನ್ನ ಭಕ್ತಿಯಿಂದ ಬಾಣನು ರುದ್ರನನ್ನು ಒಲಿಸಿಕೊಂಡು, ಅವನನ್ನೇ ತನ್ನ ಎಡೆಬಿಡದ ರಕ್ಷಕನಾಗಿ ಮಾಡಿಕೊಂಡಿದ್ದನು. ಬಾಣನಿಗೆ ಒಬ್ಬ ಮಗಳು. ಅವಳು ಉಷೆ. ಒಂದು ದಿನ ಕನಸಿನಲ್ಲಿ ಕಂಡು ಹರ್ಷಿಸಿದವನಲ್ಲೇ ಮಿತಿ ಮೀರಿ ಮೋಹಗೊಂಡಳು ಆ ಉಷೆ. ಅವಳ ಪ್ರಿಯಸಖಿಯಾದ ಚಿತ್ರಲೇಖೆಯು ಬೇರೆಬೇರೆ ರಾಜಕುಮಾರರ ಚಿತ್ರಗಳನ್ನು ಬರೆದು, ಅವಳ ಮುಂದಿಟ್ಟು, ಅವುಗಳಲ್ಲಿ ಉಷೆಯು ಮೋಹಿಸಿದವನಾದ ಅನಿರುದ್ಧನನ್ನು ಕಂಡುಕೊಂಡಳು. ಮತ್ತು ತನ್ನ ಮಾಯಾಶಕ್ತಿಯಿಂದ ಅವನು ಮಲಗಿ ನಿದ್ರಿಸುತ್ತಿದ್ದ ಮಂಚದೊಂದಿಗೆ ಅವನನ್ನು ಉಷೆಯ ಅಂತಃಪುರದಲ್ಲಿ ಸೇರಿಸಿದಳು. ಉಷೆ ಅನಿರುದ್ಧರು ಆನಂದದಿಂದ ಕಾಲಕಳೆಯುತ್ತಿರುವುದು ಬಾಣನಿಗೆ ತಿಳಿಯಿತು. ಬಾಣನು ಅನಿರುದ್ಧನನ್ನು ನಾಗಪಾಶದಿಂದ ಬಂಧಿಸಿಟ್ಟನು. ಈ ಸಂಗತಿಯು ಶ್ರೀಕೃಷ್ಣನಿಗೆ ತಿಳಿಯಿತು. ಕೂಡಲೇ ಭಾರಿಸೈನ್ಯದೊಂದಿಗೆ ಶ್ರೀಕೃಷ್ಣನು ಬಾಣನ ಮೇಲೆ ಯುದ್ಧಹೂಡಿದನು. ತನ್ನೆದುರು ಬಂದು ನಿಂತವರೆಲ್ಲರನ್ನೂ ನಾಶಗೊಳಿಸಿದನು. ಕಡೆಗೆ ಬಾಣನೇ ಅವನೆದುರು ನಿಲ್ಲಬೇಕಾಯಿತು. ಕೃಷ್ಣನು ತನ್ನ ಚಕ್ರಾಯುಧವನ್ನು ಪ್ರಯೋಗಿಸಿ, ಬಾಣನ ತೋಳುಗಳನ್ನು ತುಂಡರಿಸುತ್ತಾ ಬಂದನು. ರುದ್ರನು ಅವನಿಗೆ ರಕ್ಷಕನಾಗಿದ್ದದ್ದರಿಂದ, ಅವನ ಪ್ರಾರ್ಥನೆಯಂತೆ, ನಾಲ್ಕು ತೋಳುಗಳನ್ನುಳಿದು ಮಿಕ್ಕೆಲ್ಲ ತೋಳುಗಳನ್ನು ತುಂಡರಿಸಲಾಯಿತು. ಬಾಣನೂ ಕೃಷ್ಣನಿಗೆ ಶರಣಾಗಿ ಉಷೆ ಅನಿರುದ್ಧರ ವಿವಾಹವನ್ನು ನಡೆಸಿ, ಅವರನ್ನು ಕೃಷ್ಣನೊಡನೆ ದ್ವಾರಕೆಗೆ ಬೀಳ್ಕೊಟ್ಟನು – ಇದು ಕತೆ. 



೮೧. ನೆಂಜಾಲ್ ನಿನೈಪ್ಪರಿಯ ನೇಲುಮ್, ನಿಲೈಪ್ಪೆಟ್ರೆನ್

ನೆಂಜಮೇ ಪೇಶಾಯ್ ನಿನೈಕ್ಕೂಙ್ಗೂಲ್, - ನೆಂಜತ್ತು

ಪ್ಪೇರಾದು ನಿಱ್ ಕುಮ್ ಪೆರುಮಾನೈಯೆನ್ಕೊಲೋ,

ಓರಾದು ನಿಱ್ ಪದುಣರ್ ವು.



ನೆಂಜಾಲ್ = ಮನಸ್ಸಿನಿಂದ, ನಿನೈಪ್ಪು = ನೆನೆಯುವುದಕ್ಕೆ, ಅರಿಯನ್ = ಅಸಾಧ್ಯನು, ಏಲುಮ್ = ಆದರೂ, ನಿಲೈಪ್ಪೆಟ್ರು = ನಿಲ್ಲಿಸಿಕೊಂಡ, ಎನ್ ನೆಂಜಲೋ = ನನ್ನ ಮನಸ್ಸೇ, ಪೇಶಾಯ್ = ಮಾತನಾಡು, ನಿನ್ನೈಕ್ಕೂಮ್ ಕಾಲ್ = ನೆನೆಯುವಾಗ, ನೆಂಜತ್ತು = ಮನದಲ್ಲಿ, ಪೇರಾದು = ಅಗಲಿ ಹೋಗದಂತೆ, ನಿಱ್ ಕುಮ್ = ನೆಲಸಿರುವ, ಪೆರುಮಾನೈ = ಸ್ವಾಮಿಯನ್ನು ಕುರಿತು, ಎನ್ ಕೊಲೋ = ಏನು ಕಾರಣದಿಂದಲೋ, ಓರಾದು = ಅಭ್ಯಾಸವಿಲ್ಲದೆಯೇ, ನಿಱ್ ಪದು = ನಿಂತಿರುವುದು, ಉಣರ್ ವು = ಬುದ್ಧಿಯು \(ಜ್ಞಾನವು\).



ನನ್ನ ಮನಸ್ಸೇ, ಭಗವಂತನು ಮನಸ್ಸಿನಿಂದ ನೆನೆಯುವುದಕ್ಕೆ ಅಸಾಧ್ಯನಾದರೂ ಸಹ ಅವನನ್ನು ಕೂತು ಮಾತನಾಡು. \(ಹಾಗೆ\) ನೆನೆಯುವಾಗ, ಅಗಲಿಹೋಗದಂತೆ ನೆಲಸಿರುವ ಸ್ವಾಮಿಯನ್ನು ಕುರಿತು ಅಭ್ಯಾಸವಿಲ್ಲದೆಯೋ ಬುದ್ಧಿಯು ನಿಲ್ಲುವುದಕ್ಕೆ \(ಇರುವುದಕ್ಕೆ\) ಏನು ಕಾರಣವೋ? 



ಈ ಪಾಶುರದಲ್ಲಿ ಮನಸ್ಸು, ಬುದ್ಧಿ – ಇವುಗಳ ಕಾರ್ಯಗಳನ್ನು ಕುರಿತು ಹೇಳಲಾಗಿದೆ. ಮನಸ್ಸು ಚಂಚಲ, ಅದನ್ನು ಸ್ಥಿರಗೊಳಿಸುವುದಕ್ಕೆ ಸಾಧನೆ. ಅಭ್ಯಾಸಗಳು ಅತ್ಯಗತ್ಯ. ಬುದ್ಧಿಯು ಹಾಗಲ್ಲ. ಜ್ಞಾನ ಅಜ್ಞಾನಗಳ ನಡುವಣ ತಾರತಮ್ಯವನ್ನರಿತುಕೊಂಡರೆ ಸಾಕು. ಅದು ಸ್ಥಿರಪಡುತ್ತದೆ. 



ಭಗವಂತನು ಮನಸ್ಸಿಗೂ ಮಾತಿಗೂ ಅತೀತ. ಅದು ಅವನ ’ಪರತ್ವ’ ಎಂಬ ಸ್ವಭಾವ. ಅವನು ’ಅಂತರ್ಯಾಮಿ’ಯಾಗಿ ಎಲ್ಲರ ಹೃದಯದಲ್ಲಿ ಸ್ಥಿರವಾಗಿ ನೆಲಸಿದ್ದಾನೆ. ಅದು ಅವನ ಮತ್ತೊಂದು ಸ್ವಭಾವ – ’ಅಂತರ್ಯಾಮಿತ್ವ’, ಕೈಗೆ, ಮನಸ್ಸಿಗೆ ಎಟುಕದಂತೆಯೇ ಇರುವವನನ್ನು ಹೇಗಾದರೂ ಮಾಡಿ ಮನಸ್ಸಿನಲ್ಲಿ ನೆಲೆಗೊಳಿಸಿಕೊಳ್ಳಲು ಸರ್ವಪ್ರಯತ್ನ ಮಾಡಬೇಕೇ? ಅಥವಾ, ಚೇತನನ ಹೃದಯದಲ್ಲಿಯೇ ಸ್ಥಿರವಾಗಿರುವವನನ್ನು ಬುದ್ಧಿಯಿಂದ ಕಂಡುಕೊಳ್ಳಲು ಯತ್ನಿಸಬೇಕೇ? ಇದು ಇಲ್ಲಿಯ ಸಮಸ್ಯೆ.



ಆಳ್ವಾರರು ಹೇಳುತ್ತಾರೆ: ನನ್ನ ಮನಸ್ಸೇ, ಭಗವಂತನು ಮಾತಿನಿಂದ ವರ್ಣಿಸಿ ಹೇಳಲಾಗದವನು. ಮನಸ್ಸಿನಿಂದ ಅರಿತುಕೊಳ್ಳಲಾಗದವನು. ಆದರೂ ಸಹ, ನೀನು ಅವನ ಸೌಶೀಲ್ಯ, ಸೌಲಭ್ಯಾದಿ ಗುಣಸ್ವಭಾವಗಳನ್ನು ಕುರಿತು ಚಿಂತಿಸುತ್ತಲೇ ಇರು. ಸ್ವಾಮಿಯು ನಿನ್ನಲ್ಲೇ ಅಂತರ್ಯಾಮಿಯಾಗಿ ಸ್ಥಿರವಾಗಿ ನೆಲೆಗೊಂಡಿದ್ದಾನಲ್ಲ\! ಅದನ್ನು ತಿಳಿಯುವುದಕ್ಕೆ ಸಾಧನೆಯಾಗಲಿ, ಅಭ್ಯಾಸವಾಗಲಿ ಬೇಡ. ಬುದ್ಧಿಯು ಇದನ್ನೇಕೆ ಅರಿತುಕೊಳ್ಳಲಿಲ್ಲವೋ? ಇದಕ್ಕೇನು ಕಾರಣವೋ ಕಾಣೆನಲ್ಲ? 



೮೨. ಉಣರಿಲುಣರ್ವರಿಯನುಳ್ಳಮ್ ಪುಹುನ್ದು,

ಪುಣರಿಲುಮ್ ಕಾಣ್ಬರಿಯನುಣ್ಮೈ, - ಇಣರಣೈಯ

ಕ್ಕೊಙ್ಗಣೈನ್ದು ವಣ್ಡಱೈಯುಮ್ ಕಣ್ಡುೞಾಯ್ ಕ್ಕೋಮಾನೈ,

ಎಙ್ಗಣೈನ್ದು ಕಾಣ್ಡು ಮಿನಿ.



ಉಣರಿಲ್ = ಬುದ್ಧಿಯಿಂದ, \(ಮನಸ್ಸಿನಿಂದ\), ಉಣರ್ ವು = ಅರಿತುಕೊಳ್ಳುವುದಕ್ಕೆ, ಅರಿಯನ್ = ಅಸಾಧ್ಯನಾದವನು, ಉಳ್ಳಮ್ = ಅಂತರಂಗವನ್ನು, ಪುಹುನ್ದು = ಪ್ರವೇಶಿಸಿ, ಪುಣರಿಲುಮ್ = ಸೇರಿದರೂ, ಉಣ್ಮೈ = ಸತ್ಯವನ್ನು, ಕಾಣ್ಬು= ತಿಳಿಯಲು \(ಕಾಣಲು, ಕಂಡುಕೊಳ್ಳಲು\), ಅರಿಯನ್ = ಅಸಾಧ್ಯವಾದವನು, ಇಣರ್ = ಹೂವಿನ ಗೊಂಚಲುಗಳಲ್ಲಿ ಅಣೈಯ = ಒಟ್ಟುಗೂಡಿರುವ, ಕೊಙ್ಗು = ಜೇನಿನಲ್ಲಿ, ವಣ್ಡು = ದುಂಬಿಗಳು, ಅಣೈನ್ದು = ಕೂಡಿಕೊಂಡು, ಅಱೈಯುಮ್ = ಝೇಂಕರಿಸುವ, ತಣ್ ಶುೞಾಯ್ = ತಂಪಾದ ತುಲಸಿಯನ್ನು \(ಧರಿಸಿದ\), ತೋಮಾನ್ = ಸ್ವಾಮಿಯನ್ನು ಎಙ್ಗು = ಎಲ್ಲಿ, ಅಣೈನ್ದು = ಸೇರಿ, \(ಸಮೀಪಿಸಿ\), ಕಾಣ್ಡುಮ್ ಇನಿ = ಕಾಣಬಹುದು, ಇನ್ನು? 



ಬುದ್ಧಿಯಿಂದ \(ಮನಸ್ಸಿನಿಂದ\), ಅರಿತುಕೊಳ್ಳುವುದಕ್ಕೆ ಅಸಾಧ್ಯನಾದವನೂ, ಅಂತರಂಗವನ್ನು ಪ್ರವೇಶಿಸಿ \(ಅಲ್ಲಿ\) ಸೇರಿದರೂ ಸತ್ಯವನ್ನು ಕಂಡುಕೊಳ್ಳಲು ಅಸಾಧ್ಯನಾದವನೂ, ಹೂವಿನಗೊಂಚಲುಗಳಲ್ಲಿ ತುಂಬಿರುವ ಜೇನಿನಲ್ಲಿ ದುಂಬಿಗಳು ಕೂಡಿಕೊಂಡು ಝೇಂಕರಿಸುವ ತಂಪಾದ ತುಲಸಿಯನ್ನು ಧರಿಸಿರುವ ಸ್ವಾಮಿಯನ್ನು ಇನ್ನು ಇನ್ನೆಲ್ಲಿ ಸಮೀಪಿಸಿ ಕಾಣಬಹುದು? 



ಹಿಂದಿನ ಪಾಶುರದ ವಿಷಯವನ್ನೇ ಇಲ್ಲಿ ಮುಂದುವರಿಸಲಾಗಿದೆ. 



ಆಳ್ವಾರರು ಹೇಳುತ್ತಾರೆ:- ಮನಸ್ಸಿಗೂ ಮಾತಿಗೂ ನಿಲುಕದ ಭಗವಂತನು ನಮ್ಮ ಅಂತರಂಗವನ್ನು ಪ್ರವೇಶಿಸಿ, ಅಲ್ಲಿಯೇ ಸ್ಥಿರಆಗಿ ನೆಲಸಿದ್ದರೂ ಸಹ, ನಾವು ಅಜ್ಞಾನಿಗಳಾಗಿ ಈ ಸತ್ಯಾಂಶವನ್ನು ಕಂಡುಕೊಳ್ಳಲಾರೆವಲ್ಲ\! ಹೀಗಿರುವಾಗ, ಹೂವಿನಗೊಂಚಲುಗಳಿಂದ ಜೇನನ್ನು ಝೇಂಕರಿಸುತ್ತಾ ಸವಿಯುತ್ತಿರುವ ದುಂಬಿಗಳಿಂದ ಕೂಡಿದ ತಂಪಾದ ತುಲಸಿಯ ಹಾರವನ್ನು ಧರಿಸಿರುವ ಆ ಸ್ವಾಮಿಯನ್ನು ಇನ್ನೆಲ್ಲಿ ತಾನೇ ಹುಡುಕ ಹೋಗುವುದು? 



೮೩. ಇನಿಯವನ್ ಮಾಯನೆನ ವುರೈಪ್ಪರೇಲುಮ್,

ಇನಿಯವನ್ ಕಾಣ್ಬರಿಯ ನೇಲುಮ್, - ಇನಿಯವನ್

ಕಳ್ಳತ್ತಾಲ್ ಮಣ್ ಕೊಣ್ಡು ವಿಣ್ ಕಡನ್ದ ಪೈಙ್ಗಲುಲಾನ್,

ಉಳ್ಳ್ತ್ತಿನುಳ್ಳೇ ಯುಳನ್.



ಇನಿ = ಈಗಲೂ, ಅವನ್ = ಅವನು, ಮಾಯನ್ ಎನ = ಮಾಯನು \(ಮಾಯಾವಿ\) ಎಂದು, ಉರೈಪ್ಪಾರ್ ಏಲುಮ್ = ಹೇಳುತ್ತಾರೆ ಆದರೂ, ಇನಿ = ಈಗಲೂ, ಅವನ್ = ಅಸಾಧ್ಯನು, ಏಲುಮ್ = ಆದರೂ, ಇನಿ = ಈಗಲೂ, ಅವನ್ = ಅವನು, ಕಳ್ಳತ್ತಾಲ್ = ಕಪಟದಿಂದ, ಮಣ್ ಕೊಣ್ಡು = ನೆಲವನ್ನು \(ಯಾಚಿಸಿ\) ಪಡೆದು, ವಿಣ್ = ಆಕಾಶವನ್ನು, ಕಡನ್ದ = ದಾಟಿದ, ಪೈ = ಸೊಬಗಿನ, ತಿರುವಡಿಯುಳ್ಳವನು, ಉಳ್ಳತ್ತಿನ್ ಉಳ್ಳೇ = ನನ್ನ ಹೃದಯ ಮಧ್ಯದಲ್ಲಿ, ಉಳನ್ = ಇದ್ದಾನೆ. 



ಈಗಲೂ ಅವನನ್ನು ಮಾಯಾವಿ ಎನ್ನುತ್ತಾರಾದರೂ, ಈಗಲೂ ಅವನು ನೋಟಕ್ಕೆ ಅಸಾಧ್ಯನಾದರೂ, ಈಗಲೂ ಅವನು ಕಪಟದಿಂದ ನೆಲವನ್ನು ಯಾಚಿಸಿಪಡೆದು ಆಕಾಶವನ್ನು ದಾಟಿದ ಸೊಬಗಿನ ತಿರುವಡಿಯುಳ್ಳವನು \(ಆದರೂ\) ನನ್ನ ಹೃದಯ ಮಧ್ಯದಲ್ಲಿಯೇ ಇದ್ದಾನೆ. 



“ಇನಿ ಅವನ್ ಮಾಯಾನ್ ಎನ್ ಉರೈಪ್ಪನ್”- ಭಗವಂತನು ತನ್ನ ವಿವಿಧ ಅವತಾರಗಳಲ್ಲಿ ಮಾಡಿದ ಅಸಾಧಾರಣ ಕೆಲಸಗಳನ್ನು ಗಮನಿಸಿ ನೋಡಿದರೆ, ಅವನಿಗೆ ನಿಜವಾಗಿಯೂ ’ಮಾಯನ್’ – ’ಮಾಯಾವಿ’ ಎಂಬ ಹೆಸರು ಅನ್ವರ್ಥವೇ ಸರಿ. ವಾಮನನು ತ್ರಿವಿಕ್ರಮನಾದಾಗಲೂ, ಶ್ರೀಕೃಷ್ಣನಾಗಿ ನಡೆಸಿದ ನಾನಾ ವಿದ್ಯಮಾನಗಳು ಇದಕ್ಕೆ ಪ್ರತ್ಯಕ್ಷ ನಿದರ್ಶನ\! 



“ಇನಿ ಅವನ್ ಕಳ್ಳತ್ತಾಲ್ ಮಣ್ ಕೊಣ್ಡು ವಿಣ್ ಕಡನ್ದ ಪೈಙ್ಗವಿಲಾನ್” – ಬಲಿಚಕ್ರವರ್ತಿಯ ಯಾಗಶಾಲೆಗೆ ಭಗವಂತನು ಬಂದದ್ದು ದಿವ್ಯಸುಂದರನಾದ ವಾಮನ ವಟುವಾಗಿ. ಅವನನ್ನು ಬೇಡಿದ್ದು ತನ್ನ ಹೆಜ್ಜೆಯಲ್ಲಿ ಮೂರೇ ಹೆಜ್ಜೆಗಳ ನೆಲವನ್ನು. ಆದರೆ, ಅದನ್ನು ಅಳೆದುಕೊಂಡದ್ದು ಮಹಾದ್ಭುತ ತ್ರಿವಿಕ್ರಮನಾಗಿ. ಆಗ ಅವನ ಒಂದೇ ಹೆಜ್ಜೆ ಭೂಮಂಡಲವನ್ನೆಲ್ಲಾ ಪ್ರಸರಿಸಿತು. ಮತ್ತೊಂದು ಹೆಜ್ಜೆ ಮೇಲಣ ಏಳು ಲೋಕಗಳನ್ನೂ ವ್ಯಾಪಿಸಿತು. 



ಆಳ್ವಾರರು ಹೇಳುತ್ತಾರೆ; ಭಗವಂತನನ್ನು ಯಾವ ಮಾತಿನಲ್ಲೇ ವಿವರಿಸಿ ಹೇಳಿದರೂ, ಯಾವ ರೀತಿ ಕರೆದರೂ, ಅವನು ಅತ್ಯಂತ ಸುಲಭನಾಗಿ ನಮ್ಮ ಹೃದಯಮಧ್ಯದಲ್ಲೇ ನೆಲಸಿದ್ದಾನೆ. 



೮೪. ಉಳನಾಯ ನಾನ್ ಮಱೈಯಿನುಟ್ ಪೊರುಳೈ, ಉಳ್ಳ

ತ್ತುಳನಾಹ ತ್ತೇರ್ ನ್ದುಣರ್ ವರೇಲುಮ್, - ಉಳನಾಯ

ವಣ್ಡಮರೈ ನೆಡುಙ್ಗಣ್ ಮಾಯವನೈ ಯಾವರೇ,

ಕಣ್ಡಾರುಹಪ್ಪರ್ ಕವಿ. 



ಉಳನಾಯ = \(ಎಲ್ಲೆಲ್ಲಿಯೂ\) ಇರುವವನಾದ, ನಾನ್ ಮಱೈಯಿನ್ = ನಾಲ್ಕು ವೇದಗಳ, ಉಳ್ ಪೊರಳೈ = ಮೂಲವಸ್ತುವಾದವನನ್ನು, ಉಳ್ಳತ್ತು = ಅಂತರಂಗದಲ್ಲಿ, ಉಳನ್ ಆಹ = ಇರುವನೆಂದು, ತೇರ್ ನ್ದು = ವಿಮರ್ಶಿಸಿ \(ವಿಶ್ಲೇಷಿಸಿ\), ಉಣರ್ ವರ್ ಏಲುಮ್ = ಅರಿತುಕೊಳ್ಳುತ್ತಾರಾದರೂ, ಉಳನಾಯ = ಇರುವವನಾದ, ವಣ್ = ಸೊಬಗಿನ, ತಾಮರೈ = ತಾವರೆಯಂತೆ, ನೆಡುಙ್ಗಣ್ = ವಿಶಾಲವಾದ ಕಣ್ಣುಗಳ, ಮಾಯವನೈ = ಮಾಯಕಾರನ್ನು, ಯಾವರೇ = ಯಾರಾದರೂ, ಕಣ್ಡಾರ್ = ಕಂಡುಕೊಂಡಿದ್ದಾರೆ? \(ಕಂಡುಕೊಂಡರೆ\), ಉಹಪ್ಪರ್ = ಆನಂದಿಸುತ್ತಾರೆ, ಕವಿ = ಕವಿಗಳಾಗುತ್ತಾರೆ. 



ಎಲ್ಲೆಲ್ಲಿಯೂ ಇರುವವನಾದ ನಾಲ್ಕುವೇದಗಳ ಮೂಲವಸ್ತುವಾದವನನ್ನು ಅಂತರಂಗದಲ್ಲಿ ಇರುವವನೆಂದು ವಿಮರ್ಶಿಸಿ ಅರಿತುಕೊಳ್ಳುವವರಾದರೂ, ಇರುವವನಾದ ಸೊಬಗಿನ ತಾವರೆಯಂತೆ ವಿಶಾಲವಾದ ಕಣ್ಣುಗಳುಳ್ಳ ಮಾಯಕಾರನನ್ನು ಯಾರಾದರೂ ನೋಡಿದರೆಂದರೆ ಆನಂದಿಸುತ್ತಾರೆ, ಕವಿಗಳಾಗುತ್ತಾರೆ. 



ಆಳ್ವಾರರು ಹೇಳುತ್ತಾರೆ, ಭಗವಂತನು ನಾಲ್ಕು ವೇದಗಳ ಮೂಲವಸ್ತುವಾಗಿ, ಅವುಗಳಿಂದ ಪ್ರತಿಪಾದ್ಯನಾಗಿದ್ದಾನೆ ಎಂತಲೂ ನಮ್ಮೆಲ್ಲರ ಅಂತರಂಗದಲ್ಲಿಯೇ ನೆಲಸಿದ್ದಾನೆ ಎಂತಲೂ ಪ್ರತಿಯೊಬ್ಬರೂ ವಿಮರ್ಶನೆಮಾಡಿ ಅರ್ಥಮಾಡಿಕೊಂಡು ತಿಳಿದಿರುವುದು ಸರಿಯೆ. ಆದರೆ ದಿವ್ಯಸುಂದರಮೂರ್ತಿಯೂ, ಕೆಂದಾವರೆಯಂತೆ ವಿಶಾಲವಾದ ಆಕರ್ಷಕವಾದ ಕಣ್ಣುಗಳುಳ್ಳ ಆ ಸ್ವಾಮಿಯನ್ನು ಯಾರಾದರೂ ಕಣ್ಣಾರ ಕಂಡಿದ್ದಾರೆಯೇ? ಹಾಗೆ, ನೋಡಿದರೆಂದರೆ, ಅವರ ಆನಂದಕ್ಕೆ ಕೊನೆ ಮೊದಲಿಲ್ಲ. ಅವರ ಭಗವಂತನನ್ನು ವಿಧವಿಧವಾಗಿ ವರ್ಣಿಸುತ್ತಾ ಕವಿಗಳೇ ಆಗುತ್ತಾರೆ.



೮೫. ಕವಿಯಿನಾರ್ ಕೈಪುನೈನ್ದು ಕಣ್ಣಾರ್ ಕೞಲ್ ಪೋಯ್,

ಶೆವಿಯಿನಾರ್ ಕೇಳ್ವಿಯರಾಯ್ ಚ್ಚೇರ್ ನ್ದಾರ್, - ಪುವಿಯಿನಾರ್

ಪೋಟ್ರಿಯುರೈಕ್ಕ ಪ್ಪೊಲಿಯುಮೇ, ಪಿನ್ನೈಕ್ಕಾಯ್

ಏಟೃಯಿರೈ ಯಟ್ಟಾನೆೞಿಲ್



ಕವಿಯಿನಾರ್ = ಕವಿಗಳಾಗಿ, ಕೈ ಪುನೈನ್ದು = ಕೈಮುಗಿದು, ಕಣಾರ್ = ಕಣ್ಣುತುಂಬ, ಕೞಲ್ = ತಿರುವಡಿಗಳಲ್ಲಿ, ಪೋಯ್ = ಸೇರಿಸಿ, ಶೆವಿಯಿನ್ ಆರ್ = ಕಿವಿಯ ತುಂಬ, ಕೇಳ್ವಿಯರ್ ಆಯ್ = ಕೇಳುತ್ತಾ ಇರುವವರಾಗಿ, ಶೇರ್ ನ್ದಾರ್ = ಸಮೀಪಿಸಿದವರಾದ, ಪುವಿಯಿನಾರ್ = ಭೂಮಿಯವರೆಲ್ಲರೂ, ಪೋಟ್ರಿ = ಸ್ತೋತ್ರಗಳನ್ನು, ಉರೈಕ್ಕ = ಹೇಳಿದರೂ, ಪೊಲಿಯುಮೇ = ಫಲಿಸುವುದೇ \(ಬೆಳಗುವುದೇ\), ಪಿನ್ನೈಕ್ಕಾಯ್ = ನಪ್ಪಿನ್ನೈದೇವಿಗಾಗಿ, ಏಱು = ವೃಷಭಗಳ, ಉಯಿರೈ = ಪ್ರಾಣಗಳನ್ನು, ಅಟ್ಟಾನ್ = ನಾಶಪಡಿಸಿದವನ, ಎಱಿಲ್ = ಸೊಬಗು. 



ಕವಿಗಳಾಗಿ, ಕೈಮುಗಿದು, ಕಣ್ಣುತುಂಬ ತಿರುವಡಿಗಳಲ್ಲಿ ಸೇರಿಸಿ, ಕಿವಿಯ ತುಂಬ ಕೇಳುತ್ತಾ ಇರುವವರಾಗಿ ಸಮೀಪಿಸಿದವರಾದ ಭೂಮಿಯವರೆಲ್ಲರೂ ಸ್ತೋತ್ರಗಳನ್ನು ಹೇಳಿದರೂ ಬೆಳಗುವುದೇ ನಪ್ಪಿನ್ನೈದೇವಿಗಾಗಿ ವೃಷಭಗಳ ಪ್ರಾಣಗಳನ್ನು ನಾಶಪಡಿಸಿದವನ ಸೊಬಗು? 



ಭಗವಂತನು ಅದ್ವಿತೀಯ ಸುಂದರ. ಅವನ ಸೌಂದರ್ಯವನ್ನು ಬಾಯಿಂದ ವರ್ಣಿಸಿ ಹೇಳಲು ಸಾಧ್ಯವಿಲ್ಲ. ಕಣ್ಣುತುಂಬ ನೋಡಿ, ಮನಸಾರ ಮೆಚ್ಚಿ, ಆನಂದಿಸಬೇಕಾದದ್ದು ಅದು. 



ಆಳ್ವಾರರು ಹೇಳುತ್ತಾರೆ: ಕವಿಗಳಾಗಿ, ಭಗವಂತನ ಮುಂದೆ ನಿಂತು, ಕೈಮುಗಿದು, ಕಣ್ಣುಗಳನ್ನು ತಿರುವಡಿಗಳಲ್ಲಿ ಕೀಲಿಸಿ, ಬಾಯಿತುಂಬ ಸ್ತುತಿಸುತ್ತಾ, ಅವುಗಳನ್ನು ಕಿವಿಗಳಲ್ಲಿ ತುಂಬಿಕೊಂಡು ಕೇಳುತ್ತಿದ್ದರೂ ಸಹ, ಸ್ವಾಮಿಯ ಸೌಂದರ್ಯಕ್ಕೆ ಅದು ಸಾಟಿಯಾಗುವುದೇ? 



“ಪಿನ್ನೈಕ್ಕಾಯ್ ಏಟ್ರುಯಿರೈ ಅಟ್ಟಾನ್” ಇದು ಕೃಷ್ಣಾವತಾರದ ಪ್ರಸಂಗ, ನಪ್ಪಿನ್ನೈದೇವಿಯನ್ನು ಮದುವೆಯಾಗಲು ಆಕೆಯ ತಂದೆ ಒಂದು ಫಣವನ್ನು ಒಡ್ಡಿದ್ದನು. ತನ್ನಲ್ಲಿ ಕೊಬ್ಬಿ ಬೆಳೆದಿರುವ ಏಳು ಗೂಳಿಗಳನ್ನು ಯಾರು ಒಂಟಿಯಾಗಿ ಎದುರಿಸಿ, ಅವುಗಳನ್ನು ಪಳಗಿಸಿ ಕಟ್ಟಿಹಾಕುವನೋ ಅವನಿಗೇ ತನ್ನ ಮಗಳು ಎಂಬುದು ಆಫಣ. ಶ್ರೀಕೃಷ್ಣನು ಅದನ್ನು ಸಾಧಿಸಿ, ನಪ್ಪಿನ್ನೈದೇವಿಯನ್ನು ಮದುವೆಯಾದನು. 



೮೬. ಎೞಿಲ್ ಕೊಣ್ಡ ಮಿನ್ನುಕ್ಕೊಡಿಯೆಡುತ್ತು, ವೇಹ

ತ್ತೊಮಿಲ್ ಕೊಣ್ಡು ತಾನ್ ಮುೞಙ್ಗಿತ್ತೋನ್ ಱುಮ್, - ಎೞಿಲ್ ಕೊಣ್ಡ

ನೀರ್ ಮೇಹಮನ್ನ ನೆಡುಮಾಲ್ ನಿಱಮ್ ಪೋಲ,

ಕಾರ್ ವಾನಮ್ ಕಾಟ್ಟುಮ್ ಕಲನ್ದು. 



ಎೞಲ್ ಕೊಣ್ಡ =ಸೌಂದರ್ಯತುಂಬಿದ, ಮಿನ್ ಕೊಡಿಎಡುತ್ತು = ಮಿಂಚಿನ ಬಳಿಯನ್ನು ಹಬ್ಬಿಸಿ, ವೇಹಮ್ = ವೇಗವನ್ನು, ತೊೞಿಲ್ ಕೊಣ್ಡು = ಕೆಲಸವನ್ನಾಗಿ ಮಾಡಿಕೊಂಡು, ತಾನ್ = ತಾನು, ಮುೞಙ್ಗಿ = ಘರ್ಜಿಸುತ್ತಾ, ತೋನ್ ಱುಮ್ = ಬೆಳಗುವ \(ಕಾಣಿಸಿಕೊಳ್ಳುವ\), ಎೞಲ್ ಕೊಣ್ಡ = ಸುಂದರವಾದ, ನೀರ್ ಮೇಹಮ್ = ನೀರು ತುಂಬಿದ ಮೇಘದ ಹಾಘೆ, ನೆಡುಮಾಲ್ = ಸರ್ವೇಶ್ವರನ, ನಿಱುಮ್ ಪೋಲ = ಬಣ್ಣದ ಹಾಗೆ, ಕಾರ್ ವಾನಮ್ = ಕಾರ್ಮುಗಿಲು, ಕಲನ್ದು = ಕೂಡಿಕೊಂಡು, ಕಾಟ್ಟುಮ್ = ತೋರಿಸುತ್ತದೆ. 



ಸೌಂದರ್ಯ ತುಂಬಿದ ಮಿಂಚಿನ ಬಳ್ಳಿಯನ್ನು ಹಬ್ಬಿಸಿ, ವೇಗವನ್ನು ತನ್ನ ಕೆಲಸವನ್ನಾಗಿ ಮಾಡಿಕೊಂಡು, ತಾನು, ಘರ್ಜಿಸುತ್ತಾ, ಕಾಣಿಸಿಕೊಳ್ಳುವ ಸುಂದರವಾದ ನೀರುತುಂಬಿದ ಮೇಘದ ಹಾಗೆ ಕಾರ್ಮುಗಿಲು ಕೂಡಿಕೊಂಡು ಸರ್ವೇಶ್ವರನ ಬಣ್ಣದ ಹಾಗೆ ತೋರುತ್ತದೆ. 



ಭಗವಂತನ ಸೌಂದರ್ಯಕ್ಕೆ ಸಾಟಿಯೇ ಇಲ್ಲ, ದಿಟ. ಆದರೂ ಸಹ, ಜನ ಅವನ ಸೊಬಗನ್ನು ವರ್ಣಿಸುವುದಿಲ್ಲವೇ? ನಾನಾ ರೀತಿಯ ಹೋಲಿಕೆಗಳ ಮೂಲಕ ಅದನ್ನು ವಿವರಿಸ ಬಯಸುವುದಿಲ್ಲವೇ? ಎಷ್ಟು ಮಾತ್ರ ಹೋಲಿಕೆಯ ಮೂಲಕ ಭಗವಂತನ ಸೊಬಗನ್ನು ವರ್ಣಿಸಿ ಹೇಳಲು ಸಾಧ್ಯವೋ ಅಷ್ಟನ್ನಾದರೂ ಹೇಳುವುದರಿಂದ ಸಂತೋಷ, ತೃಪ್ತಿ. ಇದನ್ನೇ ಆಳ್ವಾರರು ಇಲ್ಲಿ ಮಾಡುತ್ತಾರೆ. 



ಮಳೆಗಾಲದ ಮುಗಿಲು ಸಮೃದ್ಧಿಯಾಗಿ ನೀರನ್ನು ತುಂಬಿಕೊಳ್ಳುತ್ತದೆ. ಆಕಾಶಕ್ಕೇರುತ್ತದೆ. ಒತ್ತಾಗಿ ಕೂಡಿಕೊಳ್ಳುತ್ತದೆ. ನಡುನಡುವೆ ಮಿಂಚಿನ ಬಳ್ಳಿಯೊಂದನ್ನು ಹರಿಸುತ್ತದೆ. ಕ್ಷಣಕಾಲ ತನ್ನನ್ನುತಾನು ಬೆಳಗಿಸಿಕೊಳ್ಳುತ್ತದೆ. ಆರ್ಭಟಿಸುತ್ತಾ ವೇಗವಾಗಿ ಚಲಿಸುತ್ತಿರುವುದೇ ಅದರ ಕೆಲಸ, ಭಗವಂತನ ಬಣ್ಣವೂ ಕಾರ್ಮುಗಿಲ ಹಾಗೆಯೇ ಚಿತ್ತಾಕರ್ಷಕವಾಗಿ ತೋರಿಬರುತ್ತದೆ. 



೮೭. ಕಲನ್ದು ಮಣಿಯಿಮೈಕ್ಕೂಮ್ ಕಣ್ಣಾ: ನಿನ್ ಮೇನಿ

ಮಲರ್ ನ್ದು ಮರತಹಮೇ ಕಾಟ್ಟುಮ್, - ನಲನ್ತಿಹಮಿಮ್

ಕೊನ್ದಿನ್ ವಾಯ್ ವಣ್ಡಱೈಯುಮ್ ತಣ್ಡುಮೀಯ್ಕ್ಕೋಮಾನೈ,

ಅನ್ದಿವಾನ್ ಕಾಟ್ಟುಮದು.



ಕಲನ್ದು = \(ನಿನ್ನ ಮೈಬಣ್ಣದೊಡನೆ\) ಕೂಡಿಕೊಂಡಿರುವ, ಮಣಿ = ಕೌಸ್ತುಭಮಣಿಯು, ಇಮೈಕ್ಕೂಮ್ = ಹೊಳೆಯುತ್ತಿರುವ, ಕಣ್ಣಾ = ಆಕರ್ಷಕನೇ, ನಿನ್ ಮೇನಿ = ನಿನ್ನ ದೇಹವು \(ರೂಪವು\), ಮಲರ್ ನ್ದು = ಪ್ರಜ್ವಲಿಸುವ, ಮರತಹಮೇ = ಮರಕಶವನ್ನೇ, ಕಾಟ್ಟುಮ್ = ತೋರಿಸುತ್ತದೆ, ನಲಮ್ = ಸೊಬಗನ್ನೇ, ಶಿಹಮಿಮ್ = ಪ್ರಕಾಶಿಸುವ, ಕೊನ್ದಿವಾಯ್ = ಗೊಂಚಲುಗಳಲ್ಲಿ, ವಣ್ಡು = ದುಂಬಿಗಳು, ಅಱೈಯುಮ್ = ಅಬ್ಬರಿಸುವ, ತಣ್ ತುೞಾಯ್ = ತಂಪಾದ ತುಲಸಿಯನ್ನು ಧರಿಸಿರುವ, ಕೋಮಾನೈ = ಸರ್ವೇಶ್ವರನಾದ ನಿನ್ನನ್ನು, ಅನ್ದಿ = ಸಂಧ್ಯಾಕಾಲದ, ವಾನ್ ಅದು = ಆಕಾಶವು, ಕಾಟ್ಟುಮ್ = ತೋರಿಸುತ್ತದೆ \(ಹೋಲುತ್ತದೆ\). 



ನಿನ್ನ ಮೈಬಣ್ಣದೊಂದಿಗೆ ಹೊಂದಿಕೊಂಡಿರುವ ಕೌಸ್ತುಭಮಣಿಯು ಹೊಳೆಯುತ್ತಿರುವ ಆಕರ್ಷಕನೇ, ನಿನ್ನ ದೇಹವು \(ರೂಪವು\) ಪ್ರಜ್ವಲಿಸುವ ಮರಕತರತ್ನವನ್ನೇ ಸೂಚಿಸುತ್ತದೆ. ಸೊಬಗನ್ನೇ ಪ್ರಕಾಶಿಸುವ ಗೊಂಚಲುಗಳಲ್ಲಿ ದುಂಬಿಗಳುಅಬ್ಬರಿಸುವ ತಂಪಾದ ತುಲಸಿಯ ಹಾರವನ್ನು ಧರಿಸಿರುವ ಸರ್ವೇಶ್ವರನಾದ ನಿನ್ನನ್ನು ಸಂಧ್ಯಾಕಾಲದ ಆಕಾಶವು ತೋರಿಸುತ್ತದೆ. 



ಭಗವಂತನ ದಿವ್ಯಸೌಂದರ್ಯದ ವಿವರಣೆ ಇಲ್ಲಿ ಮುಂದುವರಿಯುತ್ತದೆ. 



ಭಗವಂತನ ಮೈಬಣ್ಣ ಎಂಥಾದ್ದು? ಇದನ್ನು ವಿವರಿಸುವುದಕ್ಕೆ ಆಳ್ವಾರರು ಉಪಮಾನಗಳನ್ನು ಬಳಸಿದ್ದಾರೆ. ಸ್ವಾಮಿಯು ಧರಿಸಿರುವ ಕೌಸ್ತುಭಮಣಿಯ ಬಣ್ನವೂ ಹೊಳಪೂ ಅವನ ಮೈಬಣ್ಣವೂ ಪರಸ್ಪರ ಹೊಂದಿಕೊಳ್ಳುತ್ತವೆ. ಮರಕತರತ್ನ ಹಸುರುಬಣ್ಣದ್ದು. ಅದು ತನ್ನ ಬಣ್ಣವನ್ನು ಎಲ್ಲ ಕಡೆಯೂ ಹರಡುವುದಾದರೆ ಹೇಗೆ ಕಂಡುಬರುವುದೋ ಹಾಗೆಯೇ ಭಗವಂತನ ಮೈಬಣ್ಣವು ಪ್ರಕಾಶಿಸುವುದು. ಅವನು ಹೊಸದಾದ \(ಎಂದೆಂದಿಗೂ ಬಾಡದೆ ಇರುವ\) ತುಲಸಿಯ ಹಾರವನ್ನು ಧರಿಸಿದ್ದಾನೆ. ಗೊಂಚಲು ಗೊಂಚಲಾದ ಅದರ ಹೂಗಳಲ್ಲಿ ದುಂಬಿಗಳು ಮೊರೆಯುತ್ತವೆ. ಅಂಥವನ ದೇಹಕಾಂತಿಯನ್ನು ಸಂಧ್ಯಾಕಾಲದ ಆಕಾಶವು ವ್ಯಕ್ತಪಡಿಸುತ್ತದೆ. 



ಪ್ರಕೃತಿಯ ಸೊಬಗು ಭಗವಂತನ ಸೊಬಗಿನ ಒಂದಂಶವಲ್ಲವೇ? 



೮೮. ಅದು ನನ್ ಱಿದುತೀದೆನ್ ಱೈಯಪ್ಪಡಾದೇ,

ಮದುನಿನ್ ಱ ತಣ್ಡುಮೀಯ್ ಮಾರ್ ವನ್, - ಪೊದುನಿನ್ ಱ

ಪೊನ್ನಙ್ಗೞಲೇ ತೊಮಿಮಿನ್, ಮುೞುವಿನೈಹಳ್

ಮುನ್ನಙ್ಗೞಲುಮ್ ಮುಡಿನ್ದು. 



ಅದು ನನ್ ಱು = ಅದು ಒಳ್ಳೆಯದು. ಇದು ತೀದು= ಇದು ಕೆಟ್ಟದ್ದು, ಎನ್ ಱು = ಎಂದು, ಐಯಮ್ = ಸಂದೇಹ, ಪಡಾದೇ = ಪಡದಂತೆ, ಮದುನಿನ್ ಱ = ಜೇನುತುಂಬಿರುವ, ತಣ್ ತುೞಾಯ್ = ತಂಪಾದ ತುಲಸಿಯ, ಮಾರ್ ವನ್ = ಎದೆಯುಳ್ಳವನ, ಪೊದು ನಿನ್ ಱ = ಮಧ್ಯಸ್ಥವಾಗಿರುವ, ಪೊನ್ = ಆಶಿಸತಕ್ಕ, ಅಮ್ =ಸೊಬಗಿನ, ಕೞಲೇ = ತಿರುವಡಿಗಳನ್ನೇ, ತೊೞುಮಿನ್ = ಆಶ್ರಯಿಸಿ \(ಪೂಜಿಸಿರಿ\), ಮುೞು ವಿನೈಹಳ್ = ಎಲ್ಲಾ ಪಾಪಗಳೂ, ಮುನ್ನಮ್ = ಪ್ರಾರಂಭದಲ್ಲಿಯೇ, ಮುಡಿನ್ದು = ಮುಗಿದು, ಕೞಲುಮ್ = ಬಿಟ್ಟು ಹೋಗುವುವು. 



ಅದು ಒಳ್ಳೆಯದು ಇದು ಕೆಟ್ಟದ್ದು ಎಂದು ಸಂದೇಹಪಡದಂತೆ ಜೇನು ತುಂಬಿರುವ ತಂಪಾದ ತುಲಸಿಯ ಎದೆಯುಳ್ಳವನ ಮಧ್ಯಸ್ಥವಾಗಿರುವ ಆಶಿಸತಕ್ಕ ಸೊಬಗಿನ ತಿರುವಡಿಗಳನ್ನೇ ಆಶ್ರಯಿಸಿ ಪೂಜಿಸಿ. ಮೊದಲಲ್ಲಿಯೇ ಎಲ್ಲಾ ಪಾಪಗಳು ಮುಗಿದುಬಿಟ್ಟು ಹೋಗುವುವು. 



ಆಳ್ವಾರರು ಹೇಳುತ್ತಾರೆ: ಜನರೇ, ಯಾವುದು ಒಳ್ಳೆಯದು, ಯಾವುದು ಕೆಟ್ಟದ್ದು, ಯಾವುದನ್ನು ಮಾಡಿದರೆ ನನಗೆ ಒಳ್ಳೆಯದಾಗುತ್ತದೆ. ಯಾವುದರಿಂದ ನಾನು ಪಾಪಮುಕ್ತನಾಗುತ್ತೇನೆ, ಎಂದು ಮುಂತಾಗಿ ಯೋಚಿಸುತ್ತಾ, ಸಂಶಯಪಡುತ್ತಾ, ಕಾಲವನ್ನು ವ್ಯರ್ಥವಾಗಿ ಕಳೆದುಬಿಡಬೇಡಿ. ಒಳ್ಳೆಯದು, ಕೆಟ್ಟದ್ದು ಎರಡೂ ಅಲ್ಲದ, ಯಾವಾಗಲೂ ಆಶ್ರಯಕ್ಕೆ ಯೋಗ್ಯವಾಗಿರುವ ಭಗವಂತನ ದಿವ್ಯಸುಂದರವಾದ ತಿರುವಡಿಗಳನ್ನು ಒಮ್ಮಾನದಿಂದಲೂ ಆಶೆಯಿಂದಲೂ ಆಶ್ರಯಿಸಿ ಪೂಜಿಸಿ. ಅದು ನಿಮ್ಮ ಪಾಪಗಳೆಲ್ಲವನ್ನೂ ಪರಿಪೂರ್ಣವಾಗಿ ತೊಲಗಿಸಿಬಿಡುತ್ತದೆ. 



೮೯. ಮುಡಿನ್ದ ಪೊೞುದಿಲ್ ಕುಱವಾಣರ್, ಏನಮ್

ಪಡಿನ್ದುೞುಶಾಲ್ ಪೈನ್ದಿನೈಹಳ್ ವಿತ್ತ, - ತಡಿನ್ದೆೞುನ್ದ

ವೇಯ್ ಙ್ಗಱೈಪೋಯ್ ವಿಣ್ತಿಱಕ್ಕೂಮ್ ವೇಙ್ಗಡಮೇ, ಮೇಲೊರುನಾಳ್

ತೀಙ್ಗುೞಲ್ ವಾಯ್ ವೈತ್ತಾನ್ ಶಿಲಮ್ಬು.



ಮುಡಿನ್ದ ಪೊೞುದಿಲ್ = ಮುದಿಕಾಲದಲ್ಲಿ \(ಸಾಯುವ ಕಾಲದಲ್ಲಿ\), ಕುಱವಾಣರ್ = ಕುರವ ಮುದುಕರು, ಏನಮ್ = \(ಕಾಡು\) ಹಂದಿಯು, ಪಡಿನ್ದು = ಕೆಡವಿ \(ಬಿದ್ದು\) ಉೞುಶಾಲ್ = ಉತ್ತಿದ ಸಾಲುಗಳಲ್ಲಿ, ಪೈ ತಿನೈಹಳ್ = ಹೊಸ ತೆನೆಗಳನ್ನು, ವಿತ್ತ = ಬಿತ್ತಲು, ಕಡಿನ್ದು = ಕಡಿದ ಬಳಿಕಲೂ, ಎಮಿನ್ದ = ಬೆಳೆದ, ವೇಯ್ ಕಱೈ = ಬಿದಿರಿನ ಕಳೆಗಳು, ಪೋಯ್ = ಬೆಳೆದು, ವಿಣ್ = ಆಕಾಶವನ್ನು, ತಿಱಕ್ಕೂಮ್ = ತೆರೆಯುವ, ವೇಙ್ಗಡಮೇ= ತಿರುಮಲೈಯೇ, ಮುನ್ ಒರು ನಾಳ್ = ಹಿಂದೆ ಒಂದು ಕಾಲದಲ್ಲಿ, ತೀಮ್ = ಮಧುರವಾದ, ಕುೞಲ್ = ಕೊಳಲನ್ನು, ವಾಯ್ ವೈತ್ತಾನ್ = ಬಾಯಿಗೆ ಹಚ್ಚಿದವನ, ಶಿಲಮ್ಬು = ಪರ್ವತ. 



ಮುದಿಕಾಲದಲ್ಲಿ ಕುರವ ಮುದುಕರು, ಕಾಡುಹಂದಿಯು ಬೀಳಿಸಿದ ಉತ್ತಿದ ಸಾಲುಗಳಲ್ಲಿ ಹೊಸತೆನೆಗಳನ್ನು ಬಿತ್ತಲು, ಕಡಿದ ಬಳಿಕಲೂ ಬೆಳೆದ ಬಿದಿರಿನ ಕಳೆಗಳು ಆಕಾಶವನ್ನು ತೆರೆಯುವ ತಿರುಮಲೈಯೇ ಹಿಂದೆ ಒಂದು ಕಾಲದಲ್ಲಿ ಮಧುರವಾದ ಕೊಳಲನ್ನು ಬಾಯಿಗೆ ಹಚ್ಚಿದವನ ಪರ್ವತ. 



ಈ ಪಾಶುರ ಮತ್ತೆ ತಿರುಮಲೈಯ ಹಿರಿಮೆಯನ್ನು ಹೇಳುವಂಥಾದ್ದು. ತಿರುಮಲೈಯಲ್ಲಿ ಕಾಡುಕುರುಬರು ಜೀವಿಸುತ್ತಾರಷ್ಟೆ. ಅವರಲ್ಲಿ ವಯಸ್ಕರೂ ಯುವಕರೂ ಬೆಟ್ಟದ ತಪ್ಪಲಲ್ಲಿ ಉತ್ತು ಬಿತ್ತಿ ಬೆಳೆ ತೆಗೆದು ಜೀವಿಸುತ್ತಾರೆ. ಕಷ್ಟಪಟ್ಟು ಕೆಲಸ ಮಾಡಲಾರದ ಮುದುಕರಾದರೋ ಅಲ್ಲಿನ ಕಾಡುಹಂದಿಗಳು ಬಿದಿರಿನ ಕಳೆಗಳಿಗಾಗಿ ನೆಲವನ್ನು ಗುದ್ದರಿಸಿ ಮಾಡಿರುವ ಸ್ಥಳಗಳಲ್ಲಿ ಬೀಜಗಳನ್ನು ಬಿತ್ತಿ ಬೆಳೆದು ಉಣ್ಣುವ ಸ್ಥಳದಲ್ಲೇ ಬಿದಿರಿನ ಕಳೆಗಳು ಮತ್ತೆ ಬೆಳೆದು ಆಕಾಶವನ್ನು ಮುಟ್ಟುತ್ತವೆ. ಹೀಗಾಗಿ, ಬೆಳೆಯುವ ಬಿದಿರಿಗೂತೊಂದರೆಯಿಲ್ಲ; ಮುದುಕರ ಜೀವನಕ್ಕೂ ತೊಂದರೆಯಿಲ್ಲ. ಅಂಥಾದ್ದು ತಿರುಮಲೈಬೆಟ್ಟ. 



ಆಳ್ವಾರರು ಹೇಳುತ್ತಾರೆ:- ಎಲ್ಲ ಬಗೆಯ ಜೀವಿಗಳಿಗೂ ಉಣಿಸನ್ನು ನೀಡುವ ಸ್ಥಳವಾದ ತಿರುಮಲೈ ಪರ್ವತವು ಭಗವಂತನು ನೆಲಸಿರುವ ಪವಿತ್ರಸ್ಥಳ. ಆ ಸ್ವಾಮಿಯೇ, ಹಿಂದೆ, ಶ್ರೀಕೃಷ್ಣನಾಗಿ ಅವತರಿಸಿ, ಮಧುರವಾದ ಕೊಳಲನ್ನು ನುಡಿಸಿ ಭಕ್ತರನ್ನು ಆಕರ್ಶಿಸಿದನಲ್ಲವೇ? 



೯೦. ಶಿಲಮ್ಬುಮ್ ಶೆಱಿಕೞಲುಮ್ ಶೆನ್ ಱೆಶೈಪ್ಪ, ವಿಣ್ಣಾ

ಱಲಮ್ಬಿಯ ಶೇವಡಿ ಪೋಯ್, ಅಣ್ಡಮ್ – ಪುಲಮ್ಬಿಯ ತೋಳ್

ಎಣ್ಡಿಶೈಯುಮ್ ಶೂೞ ಇಡಮ್ ಪೋದಾದೆನ್ ಕೊಲೋ,

ವಣ್ಡುೞಾಯ್ ಮಾಲಳನ್ದ ಮಣ್. 



ಶಿಲಮ್ಬುಮ್ = ಗೆಜ್ಜೆಗಳೂ, ಶೆಱೆ = ಹೊಂದಿಕೊಂಡಿರುವ, ಕೞಲುಮ್ = \(ವೀರ\) ಕಾಲಂದುಗೆಗಳೂ, ಶೆನ್ ಱು = ಹೋಗಿ, ಇಶೈಪ್ಪ = ಸದ್ದುಮಾಡುತ್ತಿರಲು, ವಿಣ್ ಆಱು = ದೇವಗಂಗೆಯು, ಅಲಮ್ಬಿಯ = ತೊಳೆದ, ಶೇ ಅಡಿ = ಕೋಮಲಪಾದವು, ಪೋಯ್ = ಬೆಳೆದು ಹೋಗಿ, ಅಣ್ಡಮ್ = ಬ್ರಹ್ಮಾಂಡವನ್ನು ಆವರಿಸಲು \(ಮುಟ್ಟಲು\), ಪುಲಮ್ಬಿಯ= ಒಂಟಿಯಾಗಿ ತೋಳ್ = ತೋಳುಗಳು, ಎಣ್ದಿಶೈಯುಮ್ = ಎಂಟು ದಿಕ್ಕುಗಳಲ್ಲೂ, ಶೂೞ = ವಿಸ್ತರಿಸಲು, ಇಡಮ್ = ಅವಕಾಶವು, ಪೋದಾದು ಎನ್ ಕೊಲೋ = ಸಾಲದೋ ಏನೋ, ವಣ್ = ಸೊಬಗಿನ, ತುೞಾಯ್ = ತುಲಸಿಯನ್ನು ಧರಿಸಿದ, ಮಾಲ್ = ಸರ್ವೇಶ್ವರನು \(ಸ್ವಾಮಿಯು\), ಅಳನ್ದ = ಅಳೆದುಕೊಂಡ, ಮಣ್ = ನೆಲ. \(ಎನ್ ಕೊಲೋ = ಏನು ವಿಚಿತ್ರವೋ\) 



ಕಾಲ್ಗೆಜ್ಜೆಗಳೂ, ಹೊಂದಿಕೊಂಡಿರುವ \(ವೀರ\) ಕಾಲಂದುಗೆಗಳೂ ಹೋಗಿ ಸದ್ದುಮಾಡುತ್ತಿರಲು, ದೇವಗಂಗೆಯು ತೊಳೆದ ಕೋಮಲ ಪಾದವು ಬ್ರಹ್ಮಾಂಡವನ್ನು ಬೆಳೆದು ಹೋಗಿ ಮುಟ್ಟಲು, ಒಂಟಿಯಾಗಿ ತೋಳುಗಳು ಎಂಟು ದಿಕ್ಕುಗಳಲ್ಲೂ ವಿಸ್ತರಿಸಲು \(ಸುತ್ತಿಕೊಳ್ಳಲು\), ಅವಕಾಶವು ಸಾಲದೋ ಏನೋ, ಸೊಬಗಿನ ತುಲಸಿಯನ್ನು ಧರಿಸಿದ ಸ್ವಾಮಿಯು ಅಳೆದುಕೊಂಡ ನೆಲ ಏನು ವಿಚಿತ್ರವೋ\! 



ಭಗವಂತನು ವಾಮನವಟುವಾಗಿ ಬಲಿಚಕ್ರವರ್ತಿಯಲ್ಲಿ ಮೂರು ಹೆಜ್ಜೆಗಳ ನೆಲವನ್ನು ಯಾಚಿಸಿಪಡೆದುಕೊಂಡನಷ್ಟೆ. ಅದನ್ನು ಅಳೆದುಕೊಂಡ ಬಗೆಯನ್ನು ಇಲ್ಲಿ ಹೇಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನು ತ್ರಿವಿಕ್ರಮವಾಗಿ ಬೆಳೆದನು. ತನ್ನ ಒಂದು ಹೆಜ್ಜೆಯನ್ನು ಭೂಮಂಡಲವೆಲ್ಲ ಹರಡಿದನು. ಮತ್ತೊಂದು ಕಾಲನ್ನು ಮೇಲಕ್ಕೆ ಎತ್ತಿ ಹಿಡಿದನು. ಅದು ಬೆಳೆಯುತ್ತಾ ಹೋಯಿತು. ಮೇಲಣ ಲೋಕಗಳನ್ನೆಲ್ಲಾ ಆವರಿಸಿಕೊಂಡು, ಅವುಗಳನ್ನೂ ದಾಟಿ ಬ್ರಹ್ಮಾಂಡದ ಮೇಲ್ಛಾವಣಿಯನ್ನೂ ಮುಟ್ಟಿತು. ಕಾಲಿಗೆ ಹೊಂದಿಕೊಂಡ ಕಾಲ್ಗೆಜ್ಜೆಗಳೂ, ಕಾಲಂದುಗೆಯೂ ಅಲ್ಲಿ ಸದ್ದುಮಾಡಿದವು. ಬ್ರಹ್ಮದೇವನು ಆ ಪಾದವನ್ನು ಭಯಭಕ್ತಿಗಳಿಂದ ತೊಳೆದು ಪೂಜಿಸಿದನು. ಆ ಶ್ರೀಪಾದತೀರ್ಥವೇ ದೇವಗಂಗೆಯಾಗಿ ಹರಿಯತೊಡಗಿತು. ಹೀಗೆ ಊರ್ಧ್ವ, ಅಧೋ ದಿಕ್ಕುಗಳು ತುಂಬಿಕೊಂಡವು. ಇನ್ನು ಮಿಕ್ಕ ಎಂಟು ದಿಕ್ಕುಗಳನ್ನು ಭಗವಂತನ ತೋಳುಗಳು ಹರಡಿಕೊಂಡು ತುಂಬಿದವು. ಭಗವಂತನ ದೇಹವು ಎಲ್ಲೆಲ್ಲೂ ಹರಡಿಕೊಂಡದ್ದರಿಂದ, ತನಗೆ ಸಲ್ಲಬೇಕಾದ ಇನ್ನೆರಡು ಹೆಜ್ಜೆಗಳನ್ನು ಅಳೆದುಕೊಳ್ಳುವುದಕ್ಕೆ ಅವಕಾಶವೇ ಇಲ್ಲವೋ ಎಂಬಂತೆ ಪರಿಸ್ಥಿತಿಕಂಡು ಬಂತು. 



೯೧. ಮಣ್ಣುಣ್ಡುಮ್ ಪೇಯ್ ಚ್ಚಿ ಮುಲೈಯುಣ್ಡು ಮಾಟ್ರಾದಾಯ್,

ವೆಣ್ಣೆಯ್ ವಿೞುಙ್ಗವೆಹುಣ್ಡು, ಆಯ್ ಚ್ಚಿ- ಕಣ್ಣಿ

ಕ್ಕಯಿಟ್ರಿನಾಲ್ ಕಟ್ಟ ತ್ತಾನ್ ಕಟ್ಟುಣ್ಡಿರುನ್ದಾನ್,

ವಯಿಟ್ರ್‍ಇನೋಡಾಟ್ರಾ ಮಹನ್.



ಮಣ್ ಉಣ್ಡುಮ್ = ಮಣ್ಣನ್ನು ತಿಂದೂ, ಪೇಯ್ ಚ್ಚಿ = ರಾಕ್ಷಸಿಯ, ಮುಲೈ ಉಣ್ಡುಮ್ = ಮೊಲೆಯನ್ನುಂಡೂ, ಆಟ್ರಾದಾಯ್ = ತೃಪ್ತಿಪಡದೆ, ವೆಣ್ಣೆಯ್ = ಬೆಣ್ಣೆಯನ್ನು, ವಿೞುಙ್ಗ = ನುಂಗಲು, ವೆಹುಣ್ಡ = ಕೋಪಗೊಂಡ, ಆಯ್ ಚ್ಚಿ = ಗೊಲ್ಲತಿಯು, ಕಣ್ಣಿ ಕಯಿಟ್ರಿನಾಲ್ = ಗಂಟುಗಳ ಹಗ್ಗದಿಂದ,ಕಟ್ಟ = ಕಟ್ಟಲು, ತಾನ್ = ತಾನು, ಕಟ್ಟುಣ್ಡು ಇರುನ್ದಾನ್ = ಕಟ್ಟಿಸಿಕೊಂಡಿದ್ದನು, ವಯಿಟ್ರಿನೋಡು= ಹೊಟ್ಟೆಯೊಡನೆ, ಆಟ್ರಾ = ತೃಪ್ತಿಯಿಲ್ಲದ, ಮಹನ್ = ಮಗನು.



ಹೊಟ್ಟೆಯ ವಿಷಯದಲ್ಲಿ ತೃಪ್ತಿಯಿಲ್ಲದ ಮಗನು ಮಣ್ಣನ್ನು ತಿಂದೂ, ರಾಕ್ಷಸಿಯ ಮೊಲೆಯನ್ನುಂಡೂ ತೃಪ್ತಿಪಡದೆ, ಬೆಣ್ಣೆಯನ್ನು ನುಂಗಲು, ಕೋಪಗೊಂಡ ಗೊಲ್ಲತಿಯು ಗಂಟುಗಳ ಹಗ್ಗದಿಂದ ಕಟ್ಟಲು, ಅವನು, ಕಟ್ಟಿಸಿಕೊಂಡಿದ್ದನು. 



ಶ್ರೀಕೃಷ್ಣಾವತಾರದ ಬಾಲಲೀಲೆಗಳನ್ನು ಕುರಿತು ಆಳ್ವಾರರು ಹರ್ಷಿಸುತ್ತಿದ್ದಾರೆ.



ನಂದಗೋಕುಲದಲ್ಲಿ ಶ್ರೀಕೃಷ್ಣನು ಎಳೆಯ ಮಗುವಾಗಿದ್ದಾಗಲೇ, ಪೂತನಿಯೆಂಬ ರಾಕ್ಷಸಿಯು ಉಣಿಸಿದ ವಿಷದಮೊಲೆ ಹಾಲನ್ನುಂಡು ಅವಳ ಪ್ರಾಣಗಳನ್ನೂ ಹೀರಿ ಹಾಕಿದನು. ಮಕ್ಕಳ ಸ್ವಭಾವಕ್ಕೆ ಸರಿಯಾಗಿ ಮಣ್ಣನ್ನು ತಿಂದನು. ಅಷ್ಟರಿಂದ ತೃಪ್ತಿಯಿಲ್ಲದಂತೆ, ಯಶೋದೆಯು ಕೂಡಿಟ್ಟಿದ್ದ ಬೆಣ್ಣೆಯನ್ನೂ ತಿನ್ನುತ್ತಿದ್ದನು. ಅದೆಷ್ಟು ದೊಡ್ಡಹೊಟ್ಟೆ\! ಎಂಥ ಹಸಿವು\! ಅದನ್ನು ಕಂಡ ಯಶೋದೆಗೆ ಕೋಪವುಂಟಾಯಿತ್. ಆಕೆ ಗಂಟುಗಂಟಾಗಿರುವ ಹಗ್ಗದಿಂದ ಅವನನ್ನುಕಟ್ಟಿಹಾಕಿದಳು. ಹಾಗೆ ಕಟ್ಟಿಸಿಕೊಂಡನಲ್ಲ ಭಗವಂತ\! 



ಯಾರ ಕಟ್ಟಿಗೂ ಸಿಕ್ಕಿದವನು ತನ್ನ ತಾಯಿಯ ಕಟ್ಟಿಗೆ ಸಿಕ್ಕಿಬಿದ್ದನಲ್ಲ\! 



೯೨. ಮಹನೊರುವಱ್ ಕಲ್ಲಾದ ಮಾಮೇನಿ ಮಾಯನ್,

ಮಹನಾಮವನ್ ಮಹನ್ ಱನ್ ಕಾದಲ್ – ಮಹನೈ,

ಶಿಱೈಶೆಯ್ ದ ವಾಣನ್ ತೋಳ್ ಶೆಟ್ರಾನ್ ಕೞಲೇ,

ನಿಱೈಶೆಯ್ ದೆನ್ ನೆಂಜೇ ನಿನೈ.



ಮಹನ್ ಒರುವಱ್ ಕು ಅಲ್ಲಾದ = ಯಾರೊಬರಿಗೂ ಮಗನಾಗದ, ಮಾ ಮೇನಿ = ದಿವ್ಯವಾದ ದೇಹವುಳ್ಳವನೂ \(ರೂಪವುಳ್ಳವನೂ\), ಮಾಯನ್ = ಮಾಯನೂ, ಆದ, ಮಹನ್ ಆಮ್ = ಅವನು \(ಒಬ್ಬನ\) ಮಗನೂ ಆದನು, ಮಹನ್ ತನ್ = ಮಗನ, ಕಾದಲ್ ಮಹನೈ = ಪ್ರೀತಿಯ ಮಗನನ್ನು, ಶಿಱೈ ಶೆಯ್ದ = ಸೆರೆಯಲ್ಲಿಟ್ಟ, ವಾಣನ್ ತೋಳ್ = ಬಾಣಾಸುರನ ತೋಳುಗಳನ್ನು, ಶೆಟ್ರಾನ್ = ತುಂಡರಿಸಿದವನ, ಕೞಲೇ = ತಿರುವಡಿಗಳನ್ನೇ, ನಿಱೈ ಶೆಯ್ದು = ಪೂರ್ತಿಯಾಗಿ ಆಶಿಸಿ, ಎನ್ ನೆಂಜೇ = ನನ್ನ ಮನಸ್ಸೇ, ನಿನೈ = ಸ್ಮರಿಸು.



ಯಾರೊಬ್ಬರಿಗೂ ಮಗನಾಗದವನೂ, ದಿವ್ಯವಾದ ರೂಪವುಳ್ಳವನೂ, ಮಾಯನೂ ಆದವನು \(ಒಬ್ಬನ\) ಮಗನೂ ಆದನು. ತನ್ನ ಮಗನ ಪ್ರೀತಿಯ ಮಗನನ್ನು ಸೆರೆಯಲ್ಲಿಟ್ಟ ಬಾಣಾಸುರನ ತೋಳುಗಳನ್ನು ತುಂಡರಿಸಿದವನ ತಿರುವಡಿಗಳನ್ನೇ ಪೂರ್ತಿಯಾಗಿ ಆಶಿಸಿ, ನನ್ನ ಮನಸ್ಸೇ, ಸ್ಮರಿಸು. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಭಗವಂತನೇ ಸೃಷ್ಟಿಯ ಎಲ್ಲಕ್ಕೂ ತಂದೆ. ಅವನನ್ನು ’ಸರ್ವಲೋಕಪಿತಾ’ ಎನ್ನುತ್ತಾರೆ. ಅಂಥವನು ವಸುದೇವನ ಮಗನಾಗಿ ಅವತರಿಸಿದನು. ಸಾಮಾನ್ಯರಂತೆ ಸಂಸಾರಿಯೂ ಆದನು. ತನ್ನ ಮಗ ಪ್ರದ್ಯುಮ್ನನ ಮಗನಾದ ಅನಿರುದ್ಧನನ್ನು ಸೆರೆಯಲ್ಲಿಟ್ಟಿದ್ದ ಬಾಣಾಸುರನ ಸಾವಿರ ತೋಳುಗಳನ್ನು ತುಂಡರಿಸಿಹಾಕಿದನು. ಪರಮ ಸಮರ್ಥನೂ, ಸರ್ವಲೋಕ ರಕ್ಷಕನೂ ಆದ ಅವನ ತಿರುವಡಿಗಳನ್ನೇ ದೃಢವಾಗಿ, ಪೂರ್ತಿಯಾಗಿ ಆಶ್ರಯಿಸಿ ಅವುಗಳನ್ನು ಎಡೆಬಿಡದಂತೆ ಸ್ಮರಿಸುತ್ತಾ, ಉದ್ಧಾರಗೊಳ್ಳು.



೯೩. ನಿನೈತ್ತುಲಹಿಲಾರ್ ತೆಳಿವಾರ್ ನೀಣ್ಡ ತಿರುಮಾಲ್,

ಅನೈತ್ತುಲಹು ಮುಳ್ಳೊಡುಕ್ಕಿ ಯಾಲ್ ಮೇಲ್, - ಕನೈತ್ತುಲವು

ವೆಳ್ಳತ್ತೋರ್ ಪಿಳ್ಳೈಯಾಯ್ ಮೆಳ್ಳತ್ತುಯಿನ್ ಱಾನೈ,

ಉಳ್ಳತ್ತೇ ವೈ ನೆಂಜೇ ಯುಯ್ ತ್ತು.



ನಿನೈತ್ತು = ಚಿಂತನೆಯ ಮೂಲಕ, ಉಲಹಿಲ್ = ಲೋಕದಲ್ಲಿ, ತೆಳಿವಾರ್ ಆರ್ = ತಿಳಿದುಕೊಳ್ಳುವವರು ಯಾರು? ನೀಣ್ಡ = ಎತ್ತರವಾಗಿ ಬೆಳೆದ, ತಿರುಮಾಲ್ = ಸರ್ವೇಶ್ವರನು, ಅನೈತ್ತು ಉಲಹುಮ್ = ಎಲ್ಲಾ ಲೋಕಗಳನ್ನೂ, ಉಳ್ ಒಡುಕ್ಕಿ = ತನ್ನೊಳಗೆ ಅಡಗಿಸಿಟ್ಟು, ಆಲ್ ಮೇಲ್ = ಆಲದೆಲೆಯ ಮೇಲೆ, ಕನೈತ್ತು = ಅಬ್ಬರಿಸುತ್ತಾ, ಉಲವು = ಹರಡುವ, ವೆಳ್ಳತ್ತು = ಪ್ರವಾಹದಲ್ಲಿ, ಓರ್ = ಸಾಟಿಯಿಲ್ಲದ, ಪಿಳ್ಳೈ ಆಯ್ =ಶಿಶುವಾಗಿ, ಮೆಳ್ಳ = ಮೃದುವಾಗಿ, ತುಯಿನ್ ಱಾನೈ = ನಿದ್ರಿಸುವವನನ್ನು, ಉಳ್ಳತ್ತೇ = ಮನದಲ್ಲಿ \(ಹೃದಯದಲ್ಲಿ\),ವೈ ನೆಂಜೇ = ಇರಿಸಿಕೋ ಮನಸ್ಸೇ, ಉಯ್ ತ್ತು = ಶರಣೆಂದು ಭಾವಿಸಿ.



ಮನಸ್ಸೇ, ಚಿಂತನೆಯ ಮೂಲಕ ಲೋಕದಲ್ಲಿ ತಿಳಿದುಕೊಳ್ಳುವವರು ಯಾರು? ಎತ್ತರವಾಗಿ ಬೆಳೆದ ಸರ್ವೇಶ್ವರನು ಎಲ್ಲಾ ಲೋಕಗಳನ್ನೂ ತನ್ನೊಳಗೆ ಅಡಗಿಸಿಟ್ಟು, ಅಬ್ಬರಿಸುತ್ತಾ ಹರಡುವ ಪ್ರವಾಹದಲ್ಲಿ ಸಾಟಿಯಿಲ್ಲದ ಶಿಶುವಾಗಿ ನಿದ್ರಿಸುವವನನ್ನು ಶರಣೆಂದು ಭಾವಿಸಿ ಮನದಲ್ಲಿ \(ಹೃದಯದಲ್ಲಿ\) ಇರಿಸಿಕೋ. 



ಆಳಾರರು ಹೇಳುತ್ತಾರೆ: ಭಗವಂತನು ತ್ರಿವಿಕ್ರಮನಾಗಿಯೂ ಬೆಳೆಯಬಹುದು. ಅಣುಸ್ವರೂಪನಾಗಿಯೂ ಆಗಬಹುದು. ತನ್ನ ಕರ್ತವ್ಯಕ್ಕೆ ಯಾವ ರೂಪಬೇಕೋ ಅದನ್ನು ಅವನು ಪಡೆದುಕೊಳ್ಳಬಹುದು. ಮನಸ್ಸೇ, ತ್ರಿವಿಕ್ರಮಗನಾಗಿ ಬೆಳೆದ ಭಗವಂತನನ್ನು ಚಿಂತಿಸಿ ತಿಳಿದುಕೊಳ್ಳುವುದಕ್ಕೆ ಆದೀತೇ? ಆ ರೂಪವನ್ನು ಹೃದಯದಲ್ಲಿರಿಸಿಕೊಳ್ಳಲು ಸಾಧ್ಯವಾದೀತೇ? ಪ್ರಳಯಕಾಲ ಬಂದಾಗ, ಆ ಸರ್ವೇಶ್ವರನು ಎಲ್ಲಾ ಲೋಕಗಳನ್ನೂ ತನ್ನಲ್ಲಿ ಅಡಗಿಸಿಟ್ಟುಕೊಂಡು ಅವುಗಳನ್ನು ರಕ್ಷಿಸುತ್ತಾ, ಅಬ್ಬರಿಸಿ ಹರಿಯುತ್ತಾ ಎಲ್ಲೆಲ್ಲೂ ಹರಡುತ್ತಿರುವ ಪ್ರಳಯ ಪ್ರವಾಹದಲ್ಲಿ ಆಲದೆಲೆಯಮೇಲೆ ಪುಟ್ಟ ಶಿಶುವಾಗಿ ಪವಡಿಸಿ ಯೋಗನಿದ್ದೆಯಲ್ಲಿರುತ್ತಾನೆ. ಆ ಶಿಶುಸ್ವರೂಪವನ್ನು ನೀನು ಶರಣೆಂದು ಭಾವಿಸಿ, ನಿನ್ನ ಹೃದಯದಲ್ಲಿಟ್ಟುಕೋ. 



೯೪. ಉಯ್ ತ್ತುಣರ್ ವೆನ್ನು ಮೊಳಿಕೊಳ್ ವಿಳಕ್ಕೇಟ್ರಿ,

ವೈತ್ತವನೈ ನಾದಿ ವಲೈಪಡುತ್ತೇನೆ, - ಮೆತ್ತನವೇ

ನಿನ್ ಱಾ ನಿರುನ್ದಾನ್ ಕಿಡನ್ದಾನೆನ್ನೆಂಜತ್ತು,

ಪೊನ್ ಱಾಮೈ ಮಾಯನ್ ಪುಹುನ್ದು.



ಉಯ್ ತ್ತು = ಅನುಭವಿಸಿ, ಉಣರ್ ವು ಎನ್ನುಮ್ = ತಿಳಿವಳಿಕೆ ಎಂಬ, ಒಳಿಕೊಳ್ = ಉಜ್ವಲವಾದ, ವಿಳಕ್ಕೂ= ದೀಪವನ್ನು, ಏಟ್ರಿ = ಹೊತ್ತಿಸಿ, ವೈತ್ತು = ಇರಿಸಿಕೊಂಡು, ಅವನೈ = ಅವನನ್ನು, ನಾಡಿ = ಹುಡುಕಿ, ವಲೈಪಡುತ್ತೇನ್ = ಸ್ವಾಧೀನಪಡಿಸಿಕೊಂಡಿದ್ದೇನೆ, ಮೆತ್ತನವೇ = ಮೃದುವಾಗಿಯೇ, ನಿನ್ ಱಾನ್ = ನಿಲ್ಲುತ್ತಾನೆ, ಇರುನ್ದಾನ್ = ಕುಳಿತಿರುತ್ತಾನೆ, ಕಿಡನ್ದಾನ್ = ಮಲಗಿರುತ್ತಾನೆ, ಎನ್ ನೆಂಜತ್ತು = ನನ್ನಮನದಲ್ಲಿ \(ಹೃದಯದಲ್ಲಿ\), ಪೊನ್ ಱಾಮೈ = ಕೊರತೆಯಿಲ್ಲದಂತೆ, ಮಾಯನ್ = ಮಾಯಕಾರಿಯು, ಪುಹುನ್ದು = ಪ್ರವೇಶಿಸಿ. 



ಅನುಭವದಿಂದ ತಿಳಿವಳಿಕೆ ಎಂಬ ಉಜ್ವಲವಾದ ದೀಪವನ್ನು ಹೊತ್ತಿಸಿ ಇರಿಸಿಕೊಂಡು ಅವನನ್ನು ಹುಡುಕಿ ಸ್ವಾಧೀನಪಡಿಸಿಕೊಂಡಿದ್ದೇನೆ. ಮಾಯಕಾರಿಯಾದ ಅವನು ನನ್ನ ಮನದಲ್ಲಿ ಪ್ರವೇಶಿಸಿ, ಕೊರತೆಯಿಲ್ಲದಂತೆ ಮೃದುವಾಗಿ ನಿಲ್ಲುತ್ತಾನೆ, ಕುಳಿತಿರುತ್ತಾನೆ ಮತ್ತು ಮಲಗುತ್ತಾನೆ.



ಆಳ್ವಾರರು ಹೇಳುತ್ತಾರೆ: ಅನುಭವದಿಂದ, ವಿವೇಚನೆ ವಿವೇಕಗಳಿಂದ ಪಡೆದುಕೊಂಡ ತಿಳಿವಳಿಕೆ ಎಂದೆಂದಿಗೂ ಮಲಿನಗೊಳ್ಳುವುದಿಲ್ಲ. ಅಂಥ ನನ್ನ ಅನುಭವದಿಂದ ನಾನು ಭಗವಂತನನ್ನು ಹುಡುಕಲು ಯತ್ನಿಸಿದೆ. ತಿಳಿವಳಿಕೆ ಎಂಬ ಉಜ್ವಲವಾದ ದೀಪವನ್ನು ಹೊತ್ತಿಸಿಕೊಂಡೆ. ಜ್ಞಾನದ ಬೆಳಕಿನಲ್ಲಿ ಭಗವಂತನನ್ನು ಹುಡುಕಿ ಕಂಡುಕೊಂಡೆ. ಅವನನ್ನು ನನ್ನವನನ್ನಾಗಿ ಮಾಡಿಕೊಂಡೆ. ಮಾಯಕಾರನಾದ ಸ್ವಾಮಿಯು ಮೃದುವಾಗಿ ನನ್ನ ಅಂತರಂಗವನ್ನು ಪ್ರವೇಶಿಸಿದನು. ಅಲ್ಲಿ, ನನಗೆ ಯಾವ ಕೊರತೆಯನ್ನೂ ಉಂಟುಮಾಡದ ಹಾಗೆ, ತನಗೆ ಬೇಕಾದ ರೀತಿಯಲ್ಲಿ, ನಿಂತೋ, ಕುಳಿತೂ, ಮಲಗಿಯೋ ಸ್ವಾಮಿಯು ಸ್ವಸ್ಥನಾಗಿರುತ್ತಾನೆ. 



೯೫. ಪುಹುನ್ದಿಲಙ್ಗು ಮನ್ದಿ ಪ್ಪೊಮಿದತ್ತು, ಅರಿಯಾ

ಯಿಹಱ್ ನ್ದ ವಿರಣಿಯನ ದಾಹಮ್, -ಶುಹಿರ್ ನ್ದೆಙ್ಗುಮ್

ಶಿನ್ದ ಪ್ಪಿಳನ್ದ ತಿರುಮಾಲ್ ತಿರುವಡಿಯೇ,

ವನ್ದಿತ್ತೆನ್ ನೆಂಜಮೇ ವಾಱ್ ತ್ತು. 



ಪುಹುನ್ದು = ಪ್ರವೇಶಿಸಿ, ಇಲಙ್ಗುಮ್ = ಬೆಳಗುವ, ಅನ್ದಿಪೊೞುದತ್ತು = ಸಂಜೆಯ ಕಾಲದಲ್ಲಿ, ಅರಿ ಆಯ್ = ನರಹರಿಯಾಗಿ, ಇಹೞ್ ನ್ದ = ನಿಂದಿಸುತ್ತಿರುವ, ಇರಣಿಯನದು = ಹಿರಣ್ಯಕಶಿಪುವಿನ, ಆಹಮ್ \+ ದೇಹವನ್ನು, ಶುಹಿರ್ ನ್ದು = ತುಂಡುತುಂಡಾಗಿ, ಎಙ್ಗುಮ್ = ಎಲ್ಲೆಲ್ಲಿಯೂ, ಶಿನ್ದ = ಚೆಲ್ಲುವಂತೆ, ಪಿಳನ್ದ = ಸೀಳಿ ಹಾಕಿದ, ತಿರುಮಾಲ್ = ಸರ್ವೇಶ್ವರನ, ತಿರುವಡಿಯೇ = ತಿರುವಡಿಗಳನ್ನೇ, ವಂದಿತ್ತು = ನಮಸ್ಕರಿಸಿ, ಎನ್ ನೆಂಜಮೇ = ನನ್ನ ಮನಸ್ಸೇ, ವಾೞ್ ತ್ತು = ಹೊಗಳು \(ಮಂಗಳಹಾಡು\).



ಪ್ರವೇಶಿಸಿ ಬೆಳಗುವ ಸಂಜೆಯ ಕಾಲದಲ್ಲಿ ನರಹರಿಯಾಗಿ \(ಅವತರಿಸಿ\), ನಿಂದಿಸುತ್ತಿರುವ ಹಿರಣ್ಯಕಶಿಪುವಿನ ದೇಹವನ್ನು ತುಂಡುತುಂಡಾಗಿ ಎಲ್ಲೆಲ್ಲೂ ಚೆಲ್ಲುವ ಹಾಗೆ ಸೀಳಿ ಹಾಕಿದ ಸರ್ವೇಶ್ವರನು ತಿರುವಡಿಗಳನ್ನೇ ನಮಸ್ಕರಿಸಿ, ನನ್ನ ಮನವೇ, ಹೊಗಳು \(ಕೀರ್ತಿಸು\).



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಹಗಲುರಾತ್ರಿಗಳ ನಡುವೆ ಪ್ರವೇಶಿಸಿ ವರ್ಣರಂಜಿತವಾಗಿ ಬೆಳಗುವ ಮುಚ್ಚಂಜೆಯಲ್ಲಿ ಭಗವಂತನು ನರಹರಿಯಾಗಿ ಅವತರಿಸಿದನು. ತನಗೆ ಮರಣವೆಂಬುದೇ ಇಲ್ಲವೆಂದೂ ಯಾರಿಂದಲೂ ಯಾವ ಆಯುಧದಿಂದಲೂ ತಾನು ಸಾಯುವುದಿಲ್ಲವೆಂದೂ ಕೊಬ್ಬಿ, ಹರಿಯನ್ನು ನಿಂದಿಸುತ್ತಾ, ಹರಿಭಕ್ತನಾದ ಪ್ರಹ್ಲಾದನನ್ನು ಚಿತ್ರ ಹಿಂಸೆಗೆ ಗುರಿಮಾಡಿದ್ದ ಹಿರಣ್ಯಕಶಿಪುವನ್ನು ನರಹರಿಯು ತನ್ನ ಕೈಉಗುರುಗಳಿಂದಲೇ ಬಗೆದು, ಸೀಳಿ, ತುಂಡುತುಂಡುಮಾಡಿದನು. ಪರಮಸಮರ್ಥನಾದ ಆ ಸರ್ವೇಶ್ವರನ ತಿರುವಡಿಗಳನ್ನೇ ದೃಢವಾಗಿ ಆಶ್ರಯಿಸಿ, ನಮ್ರತೆಯಿಂದ ನಮಸ್ಕರಿಸಿ, ಕೀರ್ತಿಸುತ್ತಾ, ಉದ್ಧಾರಗೊಳ್ಳು. 



೯೬. ವಾೞ್ ತ್ತಿಯ ವಾಯರಾಯ್ ವಾನೋರ್ ಮಣಿಮಹುಡಮ್,

ತಾೞ್ ತ್ತಿ ವಣಙ್ಗತ್ತೞುಮ್ ಬಾಮೇ, - ಕೇೞ್ ತ್ತ

ಅಡಿತ್ತಾಮರೈ ಮಲರ್ ಮೇಲ್ ಮಙ್ಗೈಮಣಾಳನ್,

ಅಡಿತ್ತಾಮರೈಯಾ ಮಲರ್. 



ವಾೞ್ ತ್ತಿಯ = ಸ್ತುತಿಸುವ, ವಾಯರ್ ಆಯ್ = ಬಾಯುಳ್ಳವರಾಗಿ, ವಾನೋರ್ = ದೇವತೆಗಳು, ಮಣಿಮಹುಡಮ್ = ರತ್ನಖಚಿತವಾದ ಕಿರೀಟಗಳನ್ನು, ತಾೞ್ ತ್ತಿ = \(ತಿರುವಡಿಗಳ ಮೇಲೆ\) ಬಾಗಿ, ವಣಙ್ಗ = ನಮಸ್ಕರಿಸುವ, ತಮಿಮ್ಬು ಆಮೇ = ಅಭ್ಯಾಸ ಮಾಡಿಲ್ಲವೇ \(ಅಭ್ಯಾಸ ಆಗಿರುವುದಲ್ಲ\), ಕೇೞ್ ತ್ತ = ಪ್ಪತಕ್ಕ \(ವರ್ಣರಂಜಿತವಾದ\), ಅಡಿತಾಮರೈ = ಪೀಠವಾಗಿರುವ ತಾಅರೆಯ, ಮಲರ್ ಮೇಲ್ = ಹೂವಿನಲ್ಲಿ\(ಹುಟ್ಟಿದ\), ಮಙ್ಗೈ = ಶ್ರೀದೇವಿಯ, ಮಣಾಳಾನ್ = ಪತಿಯ, ಅಡಿ ತಾಮರೈ ಆ = ಪಾದದಲ್ಲಿ ತಾವರೆಯ ಹೂ ಆಗಿ, ಮಲರ್ = ಅರಳು.



ಸ್ತುತಿಸುವ ಬಾಯುಳ್ಳವರಾಗಿ ದೇವತೆಗಳು \(ತಮ್ಮ\) ರತ್ನಖಚಿತವಾದ ಕಿರೀಟಗಳನ್ನು \(ತಿರುವಡಿಗಳ ಮೇಲೆ\) ಬಾಗಿ ತಾಕಿಸಿ ನಮಸ್ಕರಿಸುವ ಅಭ್ಯಾಸಮಾಡಿಲ್ಲವೇ? ಒಪ್ಪತಕ್ಕ \(ವರ್ಣರಂಜಿತವಾದ\) ಪೀಠವಾಗಿರುವ ತಾವರೆಯ ಹೂವಿನಲ್ಲಿ ಹುಟ್ಟಿದ ಶ್ರೀದೇವಿಯ ಪತಿಯಪಾದದಲ್ಲಿ ತಾವರೆಯ ಹೂವಾಗಿ ಅರಳು.



ಇಲ್ಲಿ ಆಳ್ವಾರರು ತಮ್ಮ ಮನಸ್ಸಿಗೆ ಒಂದು ನಿದರ್ಶನವನ್ನು ಕೊಡುತ್ತಾರೆ.



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಸುಂದರವಾದ ಕಮಲದ ಹೂವಿನಲ್ಲಿ ಹುಟ್ಟಿದ ಶ್ರೀದೇವಿಯ ಪತಿಯಾದ ಭಗವಂತನ ತಿರುವಡಿಗಳ ಮೇಲೆ ಬಾಗಿ, ತಮ್ಮರತ್ನ ಕಿರೀಟಗಳನ್ನು ತಾಕಿಸಿ, ನಮಸ್ಕರಿಸುವ ಅಭ್ಯಾಸ ದೇವತೆಗಳಿಗೆ ಬಂದಿದೆ. ನಾವೂ ಸಹ ಆ ಪಾದಗಳಲ್ಲಿ ತಾವರೆಯ ಹೂ ಆಗಿ ಅರಳೋಣ.



ಶ್ರೇಷ್ಠರು ನಡೆಯುವ ಮಾರ್ಗ ಶ್ರೇಷ್ಠವಾದದ್ದು. ಅವರು ನಡೆದ ಹಾಗೆ ನಾವೂ ನಡೆಯುವುದು ವಿಹಿತವಾದದ್ದು. ಆ ಅಭ್ಯಾಸವನ್ನು ನಾವು ಮಾಡಲೇಬೇಕು. 



೯೭. ಅಲರೆಡುತ್ತ ವುನ್ದಿಯಾ ನಾಙ್ಗೆೞಿ ಲಾಯ,

ಮಲರೆಡುತ್ತ ಮಾಮೇನಿ ಮಾಯನ್, - ಅಲರೆಡುತ್ತ

ವಣ್ಣತ್ತಾನ್ ಮಾಮಲರಾನ್ ವಾರ್ ಶಡೈಯಾನ್, ಎನ್ ಱಿವರ್ ಕಟ್

ಕೆಣ್ಣತ್ತಾ ನಾಮೇ ವಿಮೈ.



ಅಲರ್ = ಕಮಲದ ಹೂ, ಎಡುತ್ತ = ಎತ್ತರವಾಗಿ ನಿಂತಿರುವ \(ಪಡೆದಿರುವ\), ಉನ್ದಿಯಾನ್ = ನಾಭಿಯುಳ್ಳವನೂ, ಆಙ್ಗು = ಅಲ್ಲಿಯೇ, ಎೞಿಲಾಯ = ಸುಂದರವಾದ, ಮಲರ್ ಎಡುತ್ತ = ಕಮಲವನ್ನುಹೋಲುವ ಮಾ ಮೇನಿ = ಸುಂದರವಾದ \(ಕರಿಯ\) ರೂಪವುಳ್ಳವನೂ, ಮಾಯನ್ = ಮಾಯಕಾರಿಯೂ ಆದ ಭಗವಂತನು, ಅಲರ್ ಎಡುತ್ತ ವಣ್ಣತ್ತಾನ್ = ಹೂವಿನ ಹಾಗೆ ಬಣ್ನವುಳ್ಳವನು, ಮಾ ಮಲರಾನ್ = ಶ್ರೇಷ್ಠವಾದ ಹೂವಿನವನು, ವಾರ್ ಶಡೈಯಾನ್ = ಉದ್ದನಾದ ಜಡೆಯವನು, ಎನ್ ಱು ಇವರ್ ಕಟ್ಟೂ = ಎಂಬ ಇವರುಗಳಿಗೆ, ಇಮೈ = ರೆಪ್ಪೆಹೊಡೆಯುವಷ್ಟು ಕಾಲವಾದರೂ, ಎಣ್ಣತ್ತಾನಾಮೇ = ಯೋಚಿಸುವವನಾಗುತ್ತಾನೆಯೇ\! \(ಯೋಚನೆಗೆ ಬರುತ್ತಾನೆಯೇ\!\) 



ಕಮಲದ ಹೂವನ್ನು ಪಡೆದಿರುವ ನಾಭಿಯುಳ್ಳವನೂ, ಅಲ್ಲಿಯೇ \(ಅಷ್ಟೇ\) ಸುಂದರವಾದ ಕಮಲವನ್ನು ಹೋಲುವ ಸುಂದರವಾದ \(ಕರಿಯ\) ರೂಪವುಳ್ಳವನೂ, ಮಾಯಕಾರಿಯೂ ಆದ ಭಗವಂತನು ’ಹೂವಿನ ಹಾಗೆ ಬಣ್ಣವುಳ್ಳವನು’, ’ಶ್ರೇಷ್ಠವಾದ ಹೂವಿನವನು’, ’ಉದ್ದನಾದ ಜಡೆಯವನು’ ಎಂಬ ಇವರುಗಳಿಗೆ ತಿಪ್ಪೆಹೊಡೆಯುವಷ್ಟು ಕಾಲವಾದರೂ ಯೋಚನೆಗೆ ಬರುತ್ತಾನೆಯೇ\! 



ಇಲ್ಲಿ ಆಳ್ವಾರರು ಭಗವಂತನು ದೇವಾದಿದೇವತೆಗಳಿಗೆ ಅರಿದಾಗಿ ಅವರ ಚಿಂತನೆಗೆ ಎಟುಕದವನಾಗಿದ್ದಾನೆ ಎನ್ನುತ್ತಾರೆ.



’ಅಲರ್ ಎಡುತ್ತ ವಣ್ಣತ್ತಾನ್’ – ಇಂದ್ರ ’ಮಾಮಲರಾನ್’ – ಬ್ರಹ್ಮ, ’ವಾರ್ ಶಡೈಯಾನ್’ – ರುದ್ರ. 



ಆಳ್ವಾರರು ಹೇಳುತ್ತಾರೆ: ಮನಸ್ಸೇ, ಬ್ರಹ್ಮ, ರುದ್ರ, ಇಂದ್ರಾದಿಗಳ ಚಿಂತನೆಗೆ ಎಟುಕದ ಮಾಯಕಾರಿಯಾದ ಅಪರೂವಸುಂದರನಾದ ಭಗವಂತನ ತಿರುವಡಿಗಳನ್ನೇ ಆಶ್ರಯಿಸಿ, ಉದ್ಧಾರಗೊಳ್ಳೋಣ. 



೯೮. ಇಮಂಜೂೞ್ ಮಲೈಯು ಮಿರುವಿಶುಮ್ಬುಮ್ ಕಾಟೄಮ್,

ಅಮಂಜೂೞ್ ನ್ದಱ ವಿಳಙ್ಗಿತ್ತೋನ್ ಱುಮ್, - ನಮಂಜೂೞ್

ನರಹತ್ತು ನಮ್ಮೈನಣುಹಾಮಲ್ ಕಾಪ್ಪಾನ್,

ಕುರಹತ್ತೈ ವಾಯ್ ಪಿಳನ್ದಾನ್ ತೊಟ್ಟು.



ಇಮಮ್ = ಹಿಮದಿಂದ ಮುಚ್ಚಿರುವ \(ಸುತ್ತುವರಿದಿರುವ\), ಮಲೈಯುಮ್ = ಪರ್ವತವನ್ನೂ, ಇರು ವಿಶುಮ್ಬುಮ್ = ವಿಸ್ತಾರವಾದ ಆಕಾಶವನ್ನೂ, ಕಾಟ್ರುಮ್ = ವಾಯುವನ್ನೂ, ಅಮಮ್ ಶೂೞ್ ನ್ದು = ಸಂಕಟವನ್ನೂ ಮೀರಿಸಿ, ಅಱ = ಬಹಳವಾಗಿ, ವಿಳಜ್ಙ್ಗಿ ತೋನ್ಱುಮ್ = ಬೆಳಗುತ್ತಾ ಕಾಣುವ, ತುರಹತ್ತೈ = ಕುದುರೆಯನ್ನು, ತೊಟ್ಟು = ಮುಟ್ಟಿ, ವಾಯ್ ಪಿಳನ್ದಾನ್ = ಬಾಯನ್ನು ಸೀಳಿದವನು, ನಮನ್ ಶೂೞ್ = ಯಮನು ಸಂಚರಿಸುವ, ನರಹತ್ತು = ನರಕದಿಂದ, ನಮ್ಮೈ = ನಮ್ಮನ್ನು, ನಣುಹಾಮಲ್ = ಸೇರಿ ಸಂಕಟಪಡದಂತೆ, ಕಾಪ್ಪಾನ್ = ರಕ್ಷಿಸುತ್ತಾನೆ. 



ಹಿಮದಿಂದ ಮುಚ್ಚಿರುವ ಪರ್ವತವನ್ನೂ, ವಿಸ್ತಾರವಾದ ಆಕಾಶವನ್ನೂ, ವಾಯುವನ್ನೂ ಸಂಕಟವನ್ನೂ ಮೀರಿಸಿ, ಬಹಳವಾಗಿ ಬೆಳಗುತ್ತಾ ಕಾಣುವ ಕುದುರೆಯನ್ನು ಮುಟ್ಟಿ, \(ಅದರ\) ಬಾಯನ್ನು ಸೀಳಿದವನು ಯಮನು ಸಂಚರಿಸುವ \(ಅಧಿಕಾರಮಾಡುವ\) ನರಕದಿಂದ ನಮ್ಮನ್ನು ಸಂಕಟಪಡದಂತೆ ರಕ್ಷಿಸುತ್ತಾನೆ. 



ಪರಮಸಮರ್ಥನಾದ ಭಗವಂತನ ದಿವ್ಯರಕ್ಷಣೆಯ ಬಗೆಗೆ ಆಳ್ವಾರರು ಇಲ್ಲಿ ಭರವಸೆ ನೀಡುತ್ತಿದ್ದಾರೆ. 



ಕೇಶಿ ಎಂಬ ರಾಕ್ಷಸನು ಸುಂದರವಾದ ಕುದುರೆಯ ರೂಪದಲ್ಲಿ ಬಾಲಕೃಷ್ಣನನ್ನು ಕೊಲ್ಲುವುದಕ್ಕಾಗಿ ತೆರೆದ ದೊಡ್ಡ ಬಾಯಿಂದ ಮುನ್ನುಗ್ಗಿ ಬಂದಾಗ, ಕೃಷ್ಣನು ಆ ಕುದುರೆಯ ಎರಡು ದವಡೆಗಳನ್ನೂ ಎರಡು ಕೈಗಳಿಂದ ಹಿಡಿದು, ಅಗಲಿಸಿ, ಹಿಗ್ಗಿ, ಸೀಳಿಹಾಕಿದನು. ಕೇಶಿಸಂಹಾರದ ಕತೆ ಇದು. 



ಕುದುರೆಯ ವರ್ಣನೆಯ ವೈಖರಿಯನ್ನು ಇಲ್ಲಿ ನೋಡಬಹುದು. ಹಿಮಮುಚ್ಚಿದ ಬೆಟ್ಟವನ್ನು ಮೀರಿಸಿದ ಅದರ ದೇಹ, ಎತ್ತರ, ವಿಸ್ತಾರವಾದ ಆಕಾಶದಹಾಗೆ ಅದರ ವಿಸ್ತಾರವಾಗಿ ಬೆನ್ನು ಮತ್ತು ಬಣ್ಣ. ವಾಯುವನ್ನು ಮೀರಿಸಿದ ಅದರ ವೇಗ. ಆಯಾಸವನ್ನೂ ಸಂಕಟವನ್ನೂ ತರದಂಥ ಅದರ ನಡಗೆಯು ಚಾತುರ್ಯ – ಇವೆಲ್ಲವುಗಳಿಂದ ಕುದುರೆ ತುಂಬ ಆಕರ್ಷಕವಾಗಿತ್ತು. 



ಆಳ್ವಾರರು ಹೆಳುತ್ತಾರೆ: ಮನಸ್ಸೇ, ಕೇಶಿರಾಕ್ಷಸನ ಬಾಯನ್ನು ಸೀಳಿಕೊಂದು ಹಾಕಿದ ಸರ್ವೇಶ್ವರನು ನಮ್ಮನ್ನು ಯಮಬಾಧೆಯಿಂದ \(ನರಕ ಬಾಧೆಯಿಂದ\) ತಪ್ಪದೆ ರಕ್ಷಿಸುತ್ತಾನೆ.



೯೯. ತೊಟ್ಟ ಪಡೈಯೆಟ್ಟುಮ್ ತೋಲಾದ ವೆನ್ ಱಿಯಾನ್,

ಅಟ್ಟ ಪುಯಹರತ್ತಾ ನನ್ನಾನ್ ಱು, - ಕುಟ್ಟತ್ತು

ಕ್ಕೋಳ್ ಮುದಲೈ ತುಂಜ ಕ್ಕೂಱಿತ್ತೆಱಿನ್ದ ಶಕ್ಕರತ್ತಾನ್,

ತಾಳ್ ಮುದಲೇ ನಙ್ಕಟ್ಟು ಶ್ಶಾರ್ ವು.



ತೊಟ್ಟ = ಧರಿಸಿದ, ಪಡೈಎಟ್ಟುಮ್ = ಎಂಟು ದಿವ್ಯಾಯುಧಗಳೂ, ತೋಲಾದ = ಸೋಲದಂಥ, ವೆನ್ ಱಿಯಾನ್ = ಜಯಗಳಿಸಿರುವವನೂ, ಅಟ್ಟಪುಯಕರತ್ತಾನ್ = ಎಂಟುಭುಜಗಳಿಂದ ಶೋಭಿಸುವವನೂ, = ಹಿಂದೆ ಒಂದು ಕಾಲದಲ್ಲಿ, ಕುಟ್ಟತ್ತು = ಸರೋವರದ, ಕೋಳ್ ಮುದಲೈ \+ ಕ್ರೂರ ಮೊಸಳೆಯನ್ನು, ಕುಂಜ = ತುಂಡರಿಸಲು, ಕುಱಿತ್ತು = ಗುರಿಯಿಟ್ಟು, ಎಱನ್ದ = ಎಸೆದ, ಚಕ್ಕರತ್ತಾನ್ = ಚಕ್ರಾಯುಧವುಳ್ಳವನೂ, \(ಆದ ಸರ್ವೇಶ್ವರನ\) ತಾಳ್ ಮೊದಲೇ = ಪಾದ ಮೂಲವೇ, ನಙ್ಗಟ್ಕೂ = ನಮಗೆ, ಶಾರ್ ವು = ಶರಣ್ಯವು. 



ಧರಿಸಿದ ಎಂಟು ದಿವ್ಯಾಯುಧಗಳಿಂದಲೂ ಸೋಲದಂಥ ಜಯಗಳಿಸಿರುವವನಾದ, ಎಂಟು ಭುಜಗಳಿಂದ ಶೋಭಿಸುವವನಾದ, ಹಿಂದೆ ಒಂದು ಕಾಲದಲ್ಲಿ ಕ್ರೂರವಾದ ಮೊಸಳೆಯನ್ನು ತುಂಡರಿಸಲು ಗುರಿಯಿಟ್ಟು ಎಸೆದ ಚಕ್ರಾಯುಧವುಳ್ಳವನಾದ ಸರ್ವೇಶ್ವರನ ಪಾದಮೂಲವೇ ನಮಗೆ ಶರಣ್ಯವು \(ಸಾಧನವು\).



ಸಾಮಾನ್ಯವಾಗಿ ಶ್ರೀಮನ್ನಾರಾಯಣನು ಚತುರ್ಭುಜವುಳ್ಳವನೆಂದೂ ಅವುಗಳಲ್ಲಿ ಶಂಖ, ಚಕ್ರ, ಗದೆ, ಪದ್ಮಗಳನ್ನು ಹಿಡಿದಿರುವನೆಂದೂ ವರ್ಣಿಸುವುದು ವಾಡಿಕೆ. ಭಗವಂತನ ದಿವ್ಯಾಯುಧಗಳು ಐದು; ಅವು ಕೌಮೋದಕೀ ಎಂಬ ಗದೆ, ಶಾರ್ಙ್ಗ ಎಂಬ ಬಿಲ್ಲು, ಪಾಂಚಜನ್ಯ ಎಂಬ ಶಂಖ, ಸುದರ್ಶನ ಎಂಬ ಚಕ್ರ, ಮತ್ತು ನಂದಕೀ ಎಂಬ ಖಡ್ಗ, ಆದರೆ, ಈ ಪಾಶುರದಲ್ಲಿ ಭಗವಂತನಿಗೆ ಎಂಟು ಭುಜಗಳೆಂದೂ, ಎಂಟು ದಿವ್ಯಾಯುಧಗಳೆಂದೂ ಬಾಣ, ಕವಚ, ಪದ್ಮ ಎಂಬವುಗಳನ್ನೂ ಮಿಕ್ಕ ಐದು ಆಯುಧಗಳನ್ನೂ ಧರಿಸಿ, ಭಗವಂತನು ಕಾಂಚೀಪುರದಲ್ಲಿ ಅರ್ಚರೂಪಿಯಾಗಿ ಶೋಭಿಸುವನೆಂದೂ ಹೇಳಲಾಗಿದೆ. 



“ಕುಟ್ಟತ್ತು ಕ್ಕೋಳ್ ಮುದಲೈ ತುಂಜಕ್ಕುಱೆತ್ತೆಱಿನ್ದ ಶಕ್ಕರತ್ತಾನ್” – ಇದು ಗಜೇಂದ್ರಮೋಕ್ಷದ ವಿಷಯ. ಸರೋವರದಲ್ಲಿ ಗಜೇಂದ್ರನ ಕಾಲನ್ನು ಹಿಡಿದು ಸೆಣಸಾಟಕ್ಕೆ ಪ್ರಾರಂಭಿಸಿದ ಕ್ರೂರಮೊಸಳೆಯನ್ನು ಭಗವಂತನು ತನ್ನ ಚಕ್ರಾಯುಧವನ್ನು ಪ್ರಯೋಗಿಸಿ, ತುಂಡರಿಸಿದನು. 



ಆಳ್ವಾರರು ಹೇಳುತ್ತಾರೆ: ಎಂತು ಭುಜಗಳುಳ್ಳವನಾಗಿ, ಅವುಗಳಲ್ಲಿ ಎಂದೆಂದಿಗೂ ಸೋಲಿಲ್ಲದ ಎಂಟು ದಿವ್ಯಾಯುಧಗಳನ್ನು ಧರಿಸಿರುವ ಭಗವಂತ ಪಾದಮೂಲವೇ ನಮ್ಮ ಉದ್ಧಾರಕ್ಕೆ ಸಾಧನ. ಅವುಗಳನ್ನು ನಾವು ಶರಣ್ಯವೆಂದು ಆಶ್ರಯಿಸತಕ್ಕದ್ದು. 



೧೦೦. ಶಾರ್ ವು ನಮಕ್ಕೆನ್ ಱುಮ್ ಶಕ್ಕರತ್ತಾನ್, ತಣ್ಡುೞಾಯ್

ತ್ತಾರ್ ವಾೞ್ ವರೈಮಾರ್‍ ಬನ್ ತಾನ್ ಮುಯಙ್ಗುಮ್, - ಕಾರಾರ್ ನ್ದ

ವಾನಮರು ಮಿನ್ನಿಮೈಕ್ಕೂಮ್ ವಣ್ಡಾಮರೈನೆಡುಙ್ಗಣ್,

ತೇನಮರುಮ್ ಪೂಮೇಲ್ ತಿರು. 



ಶಾರ್ ವು = ಆಶ್ರಯವು, ನಮಕ್ಕೂ = ನಮಗೆ, ಎನ್ ಱುಮ್ = ಎಲ್ಲ ಕಾಲಕ್ಕೂ, ಶಕ್ಕರತ್ತಾನ್ = ಚಕ್ರಾಯುಧವನ್ನು ಧರಿಸಿರುವವನೂ, ತಣ್ = ತಂಪಾದ, ತುೞಾಯ್ ತಾರ್ ವಾೞ್ = ತುಲಸಿಯ ಹಾರದಿಂದ ಶೋಭಿಸುವ, ವರೈ ಮಾರ್ ಬನ್ = ಬೆಟ್ಟದ ಹಾಗೆ \(ವಿಶಾಲ\) ವಕ್ಷಸ್ಥಲವುಳ್ಳವನೂ, ಆದ, ತಾನ್ = ಸ್ವಾಮಿಯು ಮುಯಙ್ಗುಮ್ = ಅಪ್ಪಿಕೊಂಡಿರುವ, ಕಾರ್ ಆರ್ ನ್ದ = ಕಾರ್ಮುಗಿಲು ತುಂಬಿರುವ, ವಾನ್ = ಆಕಾಶದಲ್ಲಿ, ಅಮರುಮ್ = ದಟ್ಟವಾಗಿ ಕೂಡಿ, ಮಿನ್ = ಮಿಂಚಿನ ಹಾಗೆ, ಇಮೈಕ್ಕುಮ್ = ಬೆಳಗುತ್ತಿರುವ, ವಣ್ ತಾಮರೈ = ಸೊಬಗಿನ ಕಮಲದಂತೆ, ನೆಡು = ವಿಶಾಲವಾದ, ಕಣ್ = ಕಣ್ಣುಗಳುಳ್ಳ, ತೇನ್ ಅಮರುಮ್ ಪೂಮೇಲ್ = ಜೇನು ತುಂಬಿರುವ ಕಮಲದ ಮೇಲಿರುವ, ತಿರು = ಶ್ರೀದೇವಿಯೂ. 



ಚಕ್ರಾಯುಧವನ್ನು ಧರಿಸಿರುವವನೂ, ತಂಪಾದ ತುಲಸಿಯ ಹಾರದಿಂದ ಶೋಭಿಸುವ ಬೆಟ್ಟದ ಹಾಗೆ \(ವಿಶಾಲ\) ವಕ್ಷಸ್ಥಲವುಳ್ಳವನೂ ಆದ ಸ್ವಾಮಿಯು ಅಪ್ಪಿಕೊಂಡಿರುವ ಕಾರ್ಮುಗಿಲು ದಟ್ಟವಾಗಿ ಕೂಡಿರುವ ಆಕಾಶದಲ್ಲಿ ಮಿಂಚಿನ ಹಾಗೆ ಬೆಳಗುತ್ತಿರುವ ಸೊಬಗಿನ ಕಮಲದಂತೆ ವಿಶಾಲವಾದ ಕಣ್ಣುಗಳುಳ್ಳ ಜೇನು ತುಂಬಿರುವ ಕಮಲದ ಮೇಲಿರುವ ಶ್ರೀದೇವಿಯೂ ನಮಗೆ ಎಲ್ಲ ಕಾಲಕ್ಕೂ ಆಶ್ರಯವು.



ಸರ್ವೇಶ್ವರನಾದ ಭಗವಂತನ ತಿರುವಡಿಗಳೇ ನಮಗೆ ಶರಣ್ಯವೆಂದು ಹಿಂದಿನ ಪಾಶುರದಲ್ಲಿ ಹೇಳಲಾಯಿತು. ಇಲ್ಲಿ ಶ್ರೀದೇವಿಯಿಂದ ಕೂಡಿದ ಶ್ರೀಮನ್ನಾರಾಯಣನ ತಿರುವಡಿಗಳು ಶರಣ್ಯವೆಂದು ಹೇಳಲಾಗುತ್ತದೆ.



ಭಗವಂತನನ್ನು ಕ್ಷಣಕಾಲವೂ ಅಗಲದೆ, ಅವನ ವಕ್ಷಸ್ಥಲದಲ್ಲಿ ವಾಸಿಸುವ, ಸೊಬಗಿನ ಕಮಲದಂತೆ ವಿಶಾಲವಾದ ಕಣ್ಣುಗಳುಳ್ಳ, ಜೇನು ತುಂಬಿರುವ ಕಮಲದ ಮೇಲಿರುವ ಶ್ರೀದೇವಿಯ ತಿರುವಡಿಗಳು ನಮಗೆ ಶರಣ್ಯ ಎನ್ನುತ್ತಾರೆ ಆಳ್ವಾರರು. 



ಕಾರ್ಮುಗಿಲು ದಟ್ಟವಾಗಿ ಕೂಡಿರುವ ಆಕಾಶದಲ್ಲಿ ಬಳ್ಳಿಯ ಮಿಂಚು ಹೇಗೆ ಕಂಗೊಳಿಸಿ ಶೋಭಿಸುವುದೋ ಹಾಗೆಯೇ ಭಗವಂತನ ವಿಶಾಲವಕ್ಷಸ್ಥಲದಲ್ಲಿ ಸಾಟಿಯಿಲ್ಲದ ಸೌಂದರ್ಯದಿಂದ ಶ್ರೀದೇವಿ ಬೆಳಗುತ್ತಿದ್ದಾಳೆ ಎಂಬುದು ಇಲ್ಲಿನ ಸುಂದರವಾದ ಉಪಮಾನ. 



\*\*\*\*\*\*\*\*\*\*\*\*\*\*\*\*



ಅಡಿಯ ನಡೆ



೧. ತಿರುವಿನ್ ಱೇ ಮನಮ್ ಮರುನ್ದು ಮಡಿವಣ್ಣಮ್

ಅವಿಹನ್ ಕವಿಲ್ ತೊಮಿ ನಾಮಙ್ಗಣ್ಣುಮ್

ತೇಶುನ್ದಿಱಲು ನನ್ ಕೋದು.



೨. ನನ್ಹಱಿವೆನ್ನುಮ್ ಪಡಿವಟ್ಟ ಮಾಱ್ ಪಾಲ್

ಪಣಿನ್ದುಯರ್ ವನ್ದುದೈ ಶೆನ್ ಱ ನಾಳ್ ವಾಯ್ ಮೊೞಿ

ಅರುಳಾದೊೞಿಯುಮ್ಮುನ್ನುಲಹಮ್ ಪೇಶುವಾರ್



೩. ಪೇಶುವಾರ್ ಪಡಿವಾರ್ ಬಿರುಮ್ಬಿ ವರುಙ್ಗೂಲ್

ತೊಮಿದಾಲ್ ಶಿಱನ್ದವೆನ್ ಆರೇ ಅಡೈನ್ದದು

ಪೇಯ್ ಚ್ಚಿಯಾಲ್ ಶೇರ್ ನ್ದ ತಿರುಮಾಲಿವೈಯವನ್.



೪. ಇವೈ ಪಾಱ್ ಕಡಲುಮ್ ಪಾಲಹ ನನ್ ಱಿವ್ವುಲಹಮ್

ಕಾಣ್ ಕಾಣ್ ಕೈಯಹನ ಲವಙ್ಗಡಿ ಮೈತಾನುವಮನ್

ಇಮೈಯಾ ಯುಳನ್ ವಿಣ್ ಮನ್ನು ಮಣಿಮುಡಿ. 



೫. ಮನ್ನು ಕೋವಲನಾಯ್ ಶಿನಮಾ ವುಲಹಮುಮ್

ಪುರಿನ್ದು ಮದ ಮಲೈ ಮುಹಡು ನಿನ್ ಱ ಪೆರುಮಾನೇ,

ನೀಯನ್ ಱೇ ಶೆಟ್ರದುವುಮ್ ಶೂೞ್ ನ್ದದುಮೀಯವನೇ



೬. ಅವನೇ ಯೆಯ್ ದಾನ್ ಮುಯನ್ ಱು ತಾಳರಱ್ ಶಹಡಮ್

ಪೆರಿಯವರೈ ನಿಱಮ್ ವೆಳಿದು ಪೊಲಿನ್ದಿರುಳ್ ತೆಳಿನ್ದ

ವಾೞುಮ್ ವಹೈ ಪೆಟ್ರಮ್ ಪಿಣೈಮರುದಮ್ ಪಣ್ಡೆಲ್ಲಾಮ್



೭.  ಪಣ್ಡು ವಿಣ್ಣಹರಮ್ ತಾವ್ ಶಡೈಯಿಶೈನ್ದ

ಅಙ್ಗಱ್ ಕಿಡರ್ ಕಾಯ್ ನ್ದಿರುಳೈ ಆಙ್ಗು ಮಲರ್ ಪಾರ್ ತ್ತ

ವೆಱ್ ಪೆನ್ ಱು ಪಾಡುಮ್ ಪುಹು ಮದಕ್ಕಳಿಱು



೮. ಕಳಿಱು ಕುನ್ ಱೊ ಱೆನ್  ಇಡಮ್ ವಲಮ್ ನಲಮೇ

ಶಾರ್ ನ್ದಹಡು ಪೊರುಪ್ಪಿಡೈ ಆಯ್ ನ್ದವರು ಅರಣಾಮ್

ಓರ್ ತ್ತಮನ ನಿನ್ ಱೆದಿರ್ ನೆಂಜಾಲ್ ನಿನೈಪ್ಪಾರ್



೯.  ನೆಂಜಾಲುಣರಿಲ್ ಇನಿಯವನು ಳನಾಯ

ಕವಿಯಿನಾರೆೞಿಲ್ ಕೊಣ್ಡು ಕಲನ್ದು ಮಣಿಯದುನನ್ ಱು

ಮುಡಿನ್ದ ಪೊೞುದಿಱ್ ಶಿಲಮ್ಬುಮ್ ಮಣ್ಣುಣ್ಡುಮ್



೧೦. ಮಣ್ಣುಣ್ಡುಮ್ ಮಹನೊರುವರ್ ನಿನೈತ್ತುಲಹಿಲುಯ್ ತ್ತುಣರ್

ಪುಹುನ್ದಿಲಙ್ಗು ವಾೞ್ ತ್ತಿಯ ವಾಯ್ ಅಲಶಿಡುತ್ತಿಮಂಜೂೞ್

ತೊಟ್ಟ ಪಡೈಯೆಟ್ಟುಮ್ ಶಾರ್ ವು ತಿರುಕ್ಕಣ್ಡೇನ್.



\*\*\*\*\*\*\*\*\*\*\*\*\*



ಪೇಯಾಳ್ವಾರ್ ತಿರುವನ್ದಾದಿ ಮುಗಿದುದು.



