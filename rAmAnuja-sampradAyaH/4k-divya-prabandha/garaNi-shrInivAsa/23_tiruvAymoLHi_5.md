**ಪುಸ್ತಕದ ಸಂಖ್ಯೆ – ೩೬**

**ಶ್ರೀಃ**



**ಶ್ರೀಯೈ ನಮಃ**



**ನಾಲಾಯಿರ ದಿವ್ಯಪ್ರಬನ್ದಮ್**

**\(ನಾಲ್ಕನೆಯ ಸಾವಿರ\)**



**ತಿರುವಾಯ್ ಮೊೞಿ**

**\(ತಿರುಕ್ಕುರುಹೂರಿನ ಶಠಗೋಪನ್ \(ನಮ್ಮಾಳ್ವಾರರ ವಿರಚಿತ\)**



**\(ಐದನೆಯ ಶತಕ\)**



**\(ತಮಿಳಿನಲ್ಲಿ ಮೂಲ, ಕನ್ನಡದಲ್ಲಿ ಪ್ರತಿಪದಾರ್ಥ, ತಾತ್ಪರ್ಯ ಮತ್ತು ವಿವರಣೆಯೊಡನೆ ಕೂಡಿದ ’ಸರಳಸೋಪಾನ’\)**



**ಸಂಪುಟ : ೧೬**



**ಭಾಗ : ೫**

















**ವಿಷಯಸೂಚಿ**



**ಸಂ.**** ****ವಿಷಯ**** **** **** **** **** ಪಾಶುರ**** **** ಪುಟ**** **



೧. ಕೈಯಾರ್ ಶಕ್ಕರತ್ತು  ೧೧ 

೨. ಪೊಲಿಹ ಪೊಲಿಹ ಪೊಲಿಹ  ೧೧

೩. ಮಾಶಱು ಶೋದಿ  ೧೧   

೪. ಊರೆಲ್ಲಾಮ್ ತುಂಜಿ      ೧೧

೫.  ಎಙ್ಙ್ಗನೈಯೋವನ್ನೈಮೀರ್ ಹಾಳ್  ೧೧

೬. ಕಡಲ್ ಞಾಲಮ್ ಶೆಯ್ದೇನುಮ್  ೧೧

೭. ನೋಟ್ರನೋನ್ಬು    ೧೧

೮. ಆರಾವಮುದೇ    ೧೧

೯. ಮಾನೇಯ್ ನೋಕ್ಕುನಲ್ಲೀರ್  ೧೧

೧೦. ಪೊಱನ್ದವಾಱುಮ್  ೧೧

 ಒಟ್ಟು ಪಾಶುರಗಳು  ೧೧೦





























ತಿರುವಾಯ್ ಮೊೞಿ ಐದನೆಯ ಶತಕ ಮೊದಲ ತಿರುವಾಯ್ಮೊೞಿ



ಕೈಯಾರ್ ಶಕ್ಕರತ್ತು



೧. ಕೈಯಾರ್ ಶಕ್ಕರತ್ತು ಎನ್ ಕರುಮಾಣಿಕ್ಕ ಮೇಯೆನ್ ಱಿನ್ ಱು,

ಪೊಯ್ಯೇ ಕೈಮ್ಮೈ ಶೊಲ್ಲಿಪ್ಪುಱಮೇ ಪುಱಮೇ ಯಾಡಿ,

ಮೆಯ್ಯೇ ಪೆಟ್ರೊೞಿನ್ದೇನ್ ವಿದಿವಾಯ್ ಕ್ಕಿನ್ ಱು ಕಾಪ್ಪಾರಾರ್?

ಐಯ್ಯೋ\! ಕಣ್ಣಪಿರಾನ್\! ಅಱೈಯೋ ನಿನಿಪ್ಪೋನಾಲೇ.



ಕೈ= ಕೈಯಲ್ಲಿ, ಆರ್ = ಹರಿತವಾದ, ಶಕ್ಕರತ್ತು = ಚಕ್ರಾಯುಧವುಳ್ಳ, ಎನ್ = ನನ್ನ, ಕರುಮಾಣಿಕ್ಕಮೇ = ಕರಿಯ ಮಾಣಿಕ್ಯವೇ, ಎನ್ ಱು ಎನ್ ಱು = ಎಂದು ಹೇಳುತ್ತ ಹೇಳುತ್ತಲೇ, ಪೊಯ್ಯೋ = ಸುಳ್ಳಾಗಿಯೇ, ಕೈಮ್ಮೈ = ಕಪಟದ ಮಾತನ್ನು, ಶೊಲ್ಲಿ = ಹೇಳುತ್ತ, ಪುಱಮೇ ಪುಱಮೇ ಆಡಿ = ಬಾಹ್ಯವಿಷಯಗಳಲ್ಲಿ ಆಡುತ್ತಾ, ಮೆಯ್ಯೇ = ಯಥಾರ್ಥವಾದದ್ದನ್ನೇ \(ಸತ್ಯವಾದದ್ದನ್ನೇ, ಪೆಟ್ರು = ಪಡೆದು, ಒೞಿನ್ದೇನ್ = ಮುಗಿಸಿದ್ದೇನೆ, ವಿದಿ = \(ವಿಧಿಯ\) ಭಗವಂತನ, ವಾಯ್ ಕ್ಕು = ಅನುಗ್ರಹಕ್ಕೆ ಇನ್ ಱು = ಇಂದು \(ಈಗ\), ಕಾಪ್ಪಾರ್ = ತಡೆಗಟ್ಟುವವರು. ಆರ್ = ಯಾರು? ಐಯೋ = ಅಯ್ಯೋ, ಕಣ್ಣಪಿರಾನ್ = ಕೃಷ್ಣಪರಮಾತ್ಮ, ಅಱೈಯೋ = ಸಡ್ಡು ಹೊಡೆಯುತ್ತೇನೆ\(ಕೂಗಿ ಹೇಳುತ್ತೇನೆ\) ಇನಿ = ಇನ್ನು, ಪೋನಾಲೇ = ಹೋದರೆ \(ಹೋಗುವುದಾದರೆ\).



ಕೈಯಲ್ಲಿ ಹಂತವಾದ ಚಕ್ರಾಯುಧವುಳ್ಳ ನನ್ನ ಕರಿಯ ಮಾಣಿಕ್ಯವೇ ಎಂದು ಹೇಳುತ್ತ ಹೇಳುತ್ತಲೇ, ಸುಳ್ಳಾಗಿಯೇ, ಕಪಟದ ಮಾತುಗಳನ್ನಾಡುತ್ತಾ, ಬಾಹ್ಯವಿಷಯಗಳಲ್ಲಿ ನಲಿದಾಡುತ್ತಾ, ಯಥಾರ್ಥವಾದದ್ದನ್ನೇ \(ಸತ್ಯವಾದದ್ದನ್ನೇ\) ಪಡೆದುಕೊಂಡಿದ್ದೇನೆ. ವಿಧಿಯ \(ಭಗವಂತನ\) ಅನುಗ್ರಹವನ್ನು ಈಗ ತಡೆಗಟ್ಟುವವರು ಯಾರು? ಅಯ್ಯೋ, ಕೃಷ್ಣ ಪರಮಾತ್ಮ, ಸಡ್ಡು ಹೊಡೆದು ಹೇಳುತ್ತೇನೆ, ಇನ್ನು \(ನೀನು\) ಹೋಗುವುದಾದರೆ? 



ಈ ಪಾಶುರ ಅರ್ಥಪೂರ್ಣವಾಗಿದೆ. ಭಗವಂತನು ಎಂಥ ಕೃಪಾಳು\! ಅವನೆಷ್ಟು ಸುಲಭಸಾಧ್ಯ ಎಂಬುದನ್ನು ಸ್ಪಷ್ಟಪಡಿಸುತ್ತದೆ. ಒಂದು ಸಲ ಭಗವದನುಗ್ರಹವುಂಟಾಯಿತೆಂದರೆ, ಅದನ್ನು ತಡೆಗಟ್ಟುವುದು ಯಾರಿಗೂ ಸಾಧ್ಯವಿಲ್ಲ ಎಂಬುದನ್ನೂ ಸ್ಪಷ್ಟಪಡಿಸುತ್ತದೆ.



ಭಗವಂತನ ರೂಪಸೌಂದರ್ಯಗಳನ್ನೂ, ಅವನ ದಿವ್ಯಾಯುಧಗಳ ಸಾಮರ್ಥ್ಯವನ್ನೂ ಕುರಿತು ಮನಸಾರ ಹೊಗಳಿ ಹಾಡುತ್ತಾ ಆನಂದಿಸುವುದು ನಿಜಭಕ್ತನ ಕೆಲಸ. ಭಕ್ತಿಯ ಸುಳಿವೇ ಇಲ್ಲದೆ, ಮನಸ್ಸಿನಲ್ಲಿ ವಿಷಯ ವಾಸನೆಯನ್ನು ತುಂಬಿಕೊಂಡು, ಎಡೆಬಿಡದಂತೆ ಬಾಹ್ಯವಿಷಯಗಳಲ್ಲಿಯೇ ತೊಳಲುತ್ತಾ, ಅದನ್ನೇ ಆನಂದವೆಂದು ತಿಳಿದು ತೃಪ್ತಿಪಡುವವನಾದರೂ, ನಟನೆಗಾಗಿಯಾದರೂ ಉತ್ತಮಭಕ್ತನಂತೆ ಬಾಯಲ್ಲಿ ಭಗವಂತನ ನಾಮಗಳನ್ನು ಉಚ್ಚರಿಸುತ್ತಿರುವವನನ್ನೂ ಸಹ ಭಗವಂತನು ಕಡೆಗಣಿಸುವುದಿಲ್ಲ. ಅವನಿಗೂ ಸಹ ನಿಜಭಕ್ತನ ಹಾಗೆಯೇ ಭಗವಂತನು ತನ್ನ ಕೃಪೆಯನ್ನು ಅನುಗ್ರಹಿಸುತ್ತಾನೆ. ತನ್ನನ್ನು ಚೇತನನು ಮರೆಯಬಾರದು. ಅವನು ಹೇಗೆ ಯಾವ ರೀತಿಯಲ್ಲಿ ತನ್ನನ್ನು ಸ್ಮರಿಸಿದರೂ ತನಗೆ ಸಂತೋಷವೇ. ಇದೇ ಭಗವಂತನಿಗೆ ಬೇಕಾದದ್ದು. 



ಆಳ್ವಾರರು ಹೇಳುತ್ತಾರೆ: ಉತ್ತಮ ಭಕ್ತನಂತೆ ನಟಿಸುತ್ತಾ, ಬೂಟಾಟಿಕೆಯ ರೀತಿಯಲ್ಲಿ ಭಗವನ್ನಾಮವನ್ನು ಪಠಿಸುತ್ತಾ, ಸದಾ ಬಾಹ್ಯವಿಷಯಗಳಲ್ಲಿ ಮುಳುಗಿ ತೇಲುತ್ತಾ ಇರುವ ನನಗೆ, ನಿಜವಾಗಿಯೂ ಭಗವಂತನ ಅನುಗ್ರಹವುಂಟಾಯಿತಲ್ಲ\! ಇನ್ನು ಸ್ವಾಮಿಯು ನನ್ನಿಂದ ಅಗಲುವುದಕ್ಕೆ ಸಾಧ್ಯವಾದೀತೇ? ಖಂಡಿತ ಇಲ್ಲ. 



ಭಗವಂತನನ್ನು ಯಾವ ದೆಶೆಯಲ್ಲಾದರೂ, ಯಾವ ರೀತಿಯಲ್ಲಾದರೂ ಸ್ಮರಿಸಲಿ. ಅದು ಕಪಟವಾಗಿರಲಿ. ಆತ್ಮವಂಚನೆಯಾಗಿರಲಿ. ನಟನೆಯಾಗಿರಲಿ. ಆಡಂಬರವಾಗಿರಲಿ. ಇತರರನ್ನು ಮೋಸಗೊಳಿಸುವುದೇ ಆಗಿರಲಿ. ಅದು ಹೇಗೆ ಇದ್ದರೂ, ಭಗವಂತನು ಅದನ್ನು ಸ್ವೀಕರಿಸಿ, ನಿಜವಾದ ರೀತಿಯಲ್ಲೇ ಫಲವನ್ನಿತ್ತು, ಅವನನ್ನು ತನ್ನವನನ್ನಾಗಿ ಮಾಡಿಕೊಳ್ಳುತ್ತಾನೆ. 



೨. ಪೋನಾಯ್ ಮಾಮರುದಿನ್ ನಡುವೇ ಎನ್ ಪೊಲ್ಲಾಮಣಿಯೇ,

ತೇನೇ\! ಇನ್ನಮುದೇ\! ಎನ್ ಱಿನ್ ಱೇ ಶಿಲಕೂತ್ತು ಚ್ಚೊಲ್ಲ,

ತಾನೇಲೆಮ್ಬೆರುಮಾನ್ ಅವನೆನ್ನಾಹಿಯೊೞಿನ್ದಾನ್,

ವಾನೇ ಮಾ ನಿಲಮೇ ಮಟ್ರುಮುಟ್ರುಮೆನ್ನುಳ್ಳವವೇ. 



ಪೋನಾಯ್ = ಹೋದವನೇ \(ನುಸುಳಿದವನೇ\), ಮಾ ಮರುದಿನ್ ನಡುವೇ = ದೊಡ್ಡ ಮತ್ತೀಮರಗಳ ನಡುವೆ, ಎನ್ = ನನ್ನ, ಪೊಲ್ಲಾ ಮಣಿಯೇ = ರಂಧ್ರವಿಲ್ಲದ \(ಪರಿಶುದ್ಧವಾದ\) ರತ್ನವೇ, ತೇನೇ = ಜೇನಿನಂತೆ ಮಧುರವಾದವನೇ, ಇನ್ = ಇನಿದಾಗಿ, ಅಮುದೇ = ಅಮೃತಸ್ವರೂಪಿಯೇ, ಎನ್ ಱು ಎನ್ ಱು = ಎಂದು ಎಂದು \(ಎಂದು ಮುಂತಾಗಿ\), ಶಿಲ ಕೂತ್ತು= ಕೆಲವು ಕೂಗುಗಳನ್ನು, ಶೊಲ್ಲ = ಹೇಳಿದ್ದರಿಂದ, ತಾನ್ = ತಾನು, ಏಲ್ = ವಿಶ್ವಾಸದಿಂದ, ಎಮ್ಬೆರುಮಾನ್ = ಸರ್ವೇಶ್ವರನು, ಅವನ್ = ಅವನು, ಎನ್ ಆಹಿ ಒೞಿನ್ದಾನ್ = ನನಗೆ ಒದಗಿ ಬಂದಿದ್ದಾನೆ, ವಾನೇ = ಮೇಲಣ ಲೋಕಗಳೇ, ಮಾ ನಿಲಮೇ = ವಿಶಾಲವಾದ ಭೂಲೋಕವೇ, ಮಟ್ರು = ಮತ್ತು, ಮುಟ್ರುಮ್ = ಎಲ್ಲಾ ವಸ್ತುಗಳೂ, ಎನ್ = ನನ್ನ, ಉಳ್ಳನವೇ =ಅಂತರಂಗದವೇ ಆಗಿವೆ.



ದೊಡ್ಡ ಮತ್ತೀಮರಗಳ ನಡುವೆ ನುಸುಳಿದವನೇ, ನನ್ನ ಪರಿಶುದ್ಧವಾದ ರತ್ನವೇ, ಜೇನಿನಂತೆ ಮಧುರವಾದವನೇ, ಇನಿದಾದ ಅಮೃತವೇ, ಎಂದು ಮುಂತಾಗಿ ಕೆಲವು ಕೂಗುಗಳನ್ನು ಕೂಗಿದ್ದರಿಂದ, ಸರ್ವೇಶ್ವರನಾದ ಅವನು ಸ್ವತಃ ವಿಶ್ವಾಸದಿಂದ ನನಗೆ ಒದಗಿ ಬಂದಿದ್ದಾನೆ. ಮೇಲಿನ ಲೋಕಗಳೂ, ವಿಶಾಲವಾದ ಭೂಲೋಕವೂ ಮತ್ತು \(ಅವುಗಳ\) ಎಲ್ಲಾ ವಸ್ತುಗಳು ನನ್ನ ಒಳಗಡೆಯವೇ \(ಅಂತರಂಗದವೇ\) ಆಗಿವೆ. 



ಈ ಪಾಶುರದಲ್ಲಿ ಭಗವಂತನ ಅಪಾರವಾದ ವಾತ್ಸಲ್ಯವನ್ನೂ ಔದಾರ್ಯವನ್ನೂ ಕುರಿತು ಹೇಳಲಾಗುತ್ತದೆ. 



“ಪೋನಾಯ್................ನಡುವೇ” – ಇದು ಭಗವಂತನು ಶ್ರೀಕೃಷ್ಣನಾಗಿ ನಡೆಸಿದ ಒಂದು ಆಶ್ಚರ್ಯಕಾರಕ ಪ್ರಸಂಗ. ನಂದಗೋಕುಲದಲ್ಲಿ ಬಾಲಕೃಷ್ಣನು ಬೆಳೆಯುತ್ತಿದ್ದಾಗ, ಅವನು ಮನೆಮನೆಯಲ್ಲೂ ಮಾಡಿದ ನಾನಾ ಚೇಷ್ಟೆಗಳನ್ನು ಕುರಿತು ಗೊಲ್ಲತಿಯರು ತಾಯಿ ಯಶೋದೆಗೆ ದೂರು ಹೇಳಿದರು. ಇದರಿಂದ ಯಶೋದೆಗೆ ಕಡುಕೋಪ ಬಂತು. ಬಾಲಕೃಷ್ಣನನ್ನು ಮನೆಯ ಮುಂದಿನ ಒಂದು ಒರಳಿಗೆ ಕಟ್ಟಿ ಹಾಕಿ, ಆಕೆ ತನ್ನ ಕೆಲಸಕ್ಕೆ ಮನೆಯೊಳಕ್ಕೆ ಹೋದಳು. ಬಾಲಕೃಷ್ಣನು ಆ ಒರಳನ್ನೂ ಎಳೆದುಕೊಂಡು, ಮೆಲ್ಲಮೆಲ್ಲಗೆ ಅಂಬೆಗಾಲಿಡುತ್ತಾ ಎದುರಲ್ಲಿದ್ದ ಅವಳ ಜವಳಿ ಭಾರಿ ಮತ್ತೀಮರಗಳ ಬಳಿಗೆ ಹೋದನು. ತಾನು ಅವುಗಳ ನಡುವಣ ಸಂದಿನಲ್ಲಿ ನುಸುಳಿದನು. ಒರಳನ್ನೂ ತನ್ನ ಕಡೆಗೆ ಎಳೆದುಕೊಳ್ಳುವುದಕ್ಕಾಗಿ ಅದನ್ನು ಜಗ್ಗಿ ಎಳೆದನು. ಕೂಡಲೇ ಆ ಭಾರೀಮತ್ತೀ ಮರಗಳು ಪಟಪಟನೆ ಮುರಿದುಬಿದ್ದವು. ಆ ಸದ್ದಿಗೆ ಹೆದರಿ, ನಂದಗೋಕುಲವೇ ನೋಡಲು ಬಂದಿತು. ಯಶೋದೆಯೂ ಹೊರಕ್ಕೆ ಬಂದು ನೋಡುತ್ತಾಳೆ-ಏನಾಶ್ಚರ್ಯ ಅದು\! ಕಿಲಕಿಲನೆ ನಗುತ್ತಾ ಕೃಷ್ಣನು ನೋಡುತ್ತಿದ್ದಾನೆ. ಕೂಡಲೇ ಯಶೋದೆ ಅವನನ್ನು ಬಾಚಿ, ಎತ್ತಿ ಮುದ್ದಾಡಿದಳು. 



“ಅವನೆನ್ನಾಹಿಯೊೞಿನ್ದಾನ್” – ಭಗವಂತನ ಅಪರಿಮಿತ ಸೌಲಭ್ಯ ವಾತ್ಸಲ್ಯ. ಔದಾರ್ಯಗಳನ್ನು ಇದು ಹೇಳುತ್ತದೆ. ಅವನ ಕೆಲವು ನಾಮಗಳನ್ನು ಉಚ್ಚರಿಸುತ್ತಿದ್ದ ಮಾತ್ರಕ್ಕೇ ಸ್ವಾಮಿ ಒಲಿದು ಬರುವುದೇ? ಅಂತರಂಗದಲ್ಲಿ ನೆಲಸುವುದೇ\! ಅವನೆಷ್ಟು ಸುಲಭ\! 



“ವಾನೇ........................ಉಳ್ಳನವೇ” – ಭಗವಂತನು ಆಳ್ವಾರರಿಗೆ ಒಲಿದು, ಅವರ ಅಂತರಂಗದಲ್ಲಿ ನೆಲಸಿದ್ದರ ಪರಿಣಾಮ ಇದು: ಸ್ವರ್ಗಾದಿ ಮೇಲಣಲೋಕಗಳೂ, ಭೂಲೋಕವೂ, ಅವುಗಳಲ್ಲಿನ ಎಲ್ಲಾ ವಸ್ತುಗಳು ಅಂತರಂಗದಲ್ಲಿ ನೆಲಸಿದಂತೆಯೇ ಆಯಿತಷ್ಟೆ. 



ಆಳ್ವಾರರು ಹೇಳುತ್ತಾರೆ: ನಾನು ಮಾಡಿದ್ದು ಬಹಳ ಅಲ್ಪವೇ- ಭಗವಂತನ ಹಲಕೆಲವು ನಾಮಗಳನ್ನು ಉಚ್ಚರಿಸಿದ್ದು ಮಾತ್ರವೇ. ಅದಕ್ಕ್ ಪ್ರತಿಫಲವಾಗಿ ಕಂಡ ಭಗವಂತನ ಔದಾರ್ಯವೆಷ್ಟು\! ಅವನೇ ಒಲಿದು ಬಂದು ನನ್ನಲ್ಲಿ ವಾತ್ಸಲ್ಯ ಕೋರಿದ್ದಾನೆ. ಅವನು ನನ್ನ ಅಂತರಂಗದಲ್ಲಿ ನೆಲಸಿದ್ದರಿಂದ, ಅವನ ಇಡಿಯ ಸೃಷ್ಟಿಯೇ ನನ್ನ ಅಂತರಂಗವನ್ನು ಸೇರಿದೆಯಲ್ಲ\! 



೩. ಉಳ್ಳನ ಮಟ್ರುಳವಾಪ್ಪುಱಮೇ ಶಿಲಮಾಯಮ್ ಶೊಲ್ಲಿ,

ವಳ್ಳಲ್ ಮಣಿವಣ್ನನೇ\! ಎನ್ ಱಿನ್ ಱೇಯುನ್ನೈಯುಮ್ ವಂಜಿಕ್ಕುಮ್,

ಕಳ್ಳಮನಮ್ ತವಿರ್ ನ್ದೇ ಉನ್ನೈಕ್ಕಣ್ಡುಕೊಣ್ಡುಯ್ ನ್ದೊೞಿನ್ದೇನ್,

ವೆಳ್ಳತ್ತಣೈಕ್ಕಿಡನ್ದಾಯ್\! ಇನಿಯುನ್ನೈವಿಟ್ಟೆನ್ ಕೊಳ್ವನೇ. 



ಉಳ್ಳನ = ಮನಸ್ಸಿನಲ್ಲಿರುವುದು, ಮಟ್ರು = ಇತರ ಎಲ್ಲವೂ, ಉಳ ಆ = ಹಾಗೆಯೇ ಇರುವಂತೆಯೇ, ಪುಱಮೇ = ಹೊರಗೆ \(ತೋರಿಕೆಗಾಗಿ\), ಶಿಲ ಮಾಯಮ್ ಶೊಲ್ಲಿ = ಕೆಲವು ವಂಚನೆಯ \(ಕಪಟದ\) ಮಾತನ್ನಾಡಿ, ವಳಲ್ = ಉದಾರಿಯೇ, ಮಣಿವಣ್ನನೇ = ನೀಲಮಣಿವಣ್ಣಾ, ಎನ್ ಱು ಎನ್ ಱೇ = ಎಂದು ಹೇಳುತ್ತಲೇ, ಉನ್ನೈಯುಮ್ = ನಿನ್ನನ್ನೂ, ವಂಜಿಕ್ಕುಮ್ = ವಂಚಿಸುವ \(ಮೋಸಗೊಳಿಸುವ\), ಕಳ್ಳಮ್ ಮನಮ್ = ಕಳ್ಳ ಮನಸ್ಸನ್ನು, ತವಿರ್ ನ್ದೇ = ಬಿಟ್ಟುಕೊಟ್ಟು, \(ದೂರೀಕರಿಸಿಯೇ\), ಉನ್ನೈ = ನಿನ್ನನ್ನು, ಕಣ್ಡುಕೊಣ್ಡು = ಕಂಡುಕೊಂಡು \(ಅನುಭವಿಸಿ ಅರಿತುಕೊಂಡು\), ಉಯ್ ನ್ದು ಒೞಿನ್ದೇನ್ = ಉಜ್ಜೀವನಗೊಂಡಿದ್ದೇನೆ, ವೆಳ್ಳತ್ತು = ಪಾಲ್ಗಡಲಲ್ಲಿ, ಅಣೈ = \(ಶೇಷನ\) ಹಾಸುಗೆಯಲ್ಲಿ, ಕಿಡನ್ದಾಯ್ = ಪವಡಿಸಿರುವವನೇ, ಇನಿ = ಇನ್ನು, ಉನ್ನೈ =ನಿನ್ನನ್ನು, ವಿಟ್ಟು = ಬಿಟ್ಟು, ಎನ್ ಕೊಳ್ವನೇ = ಏನನ್ನು ಕೈಗೊಳ್ಳಬಲ್ಲೆನು? 



ಮನಸ್ಸಿನಲ್ಲಿರುವುದು ಇತರ ಎಲ್ಲವೂ ಹಾಗೆಯೇ ಇರುವಂತೆಯೇ, ಹೊರಗೆ ಕೆಲವು ಕಪಟದ ಮಾತುಗಳನ್ನಾಡಿ, ಉದಾರಿಯೇ, ಮಣಿವಣ್ಣಾ ಎಂದುಹೇಳುತ್ತಲೇ ನಿನ್ನನ್ನೂ ಮೋಸಗೊಳಿಸುವ ಕಳ್ಳಮನಸ್ಸನ್ನು ದೂರೀಕರಿಸಿ, ನಿನ್ನನ್ನು ಕಂಡುಕೊಂಡು \(ಅನುಭವಿಸಿ ಅರಿತುಕೊಂಡು\) ಉಜ್ಜೀವನಗೊಂಡಿದ್ದೇನೆ. ಪಾಲ್ಗಡಲಲ್ಲಿ ಶೇಷನ ಹಾಸುಗೆಯಲ್ಲಿ ಪವಡಿಸಿರುವವನೇ, ಇನ್ನು ನಿನ್ನನ್ನು ಬಿಟ್ಟು ಏನನ್ನು ಕೈಗೊಳ್ಳಬಲ್ಲೆ? 



ಈ ಪಾಶುರದಲ್ಲಿ ಭಗವಂತನಲ್ಲಿ ಭಕ್ತಿಮಾಡುವ ಬಗೆಯನ್ನು ಹೇಳಲಾಗುತ್ತದೆ. 



ಮನಸ್ಸು ಶುದ್ಧಿಗೊಳ್ಳದಿದ್ದರೂ ಚಿಂತೆಯಿಲ್ಲ. ವಿಷಯ ವಾಸನೆ ಅದರಲ್ಲಿ ತುಂಬಿದ್ದರೂ ಸರಿಯೆ. ಹೊರಗೆ, ತೋರಿಕೆಗಾಗಿಯಾದರೂ ಭಗವನ್ನಾಮಸ್ಮರಣೆ ಮಾಡುತ್ತಾ ಬರುವುದರಿಂದ, ಬರಬರುತ್ತಾ ಅದು ಅಭ್ಯಾಸವಾಗುತ್ತದೆ. ಆ ಅಭ್ಯಾಸ ಭಕ್ತಿಯನ್ನು ಮೂಡಿಸುತ್ತದೆ. ಭಗವಂತನನ್ನು ಅರಿತುಕೊಳ್ಳುವ ಆಸಕ್ತಿಯನ್ನು ತರುತ್ತದೆ ಮತ್ತು ಕಾಲಕ್ರಮದಲ್ಲಿ ಅವನನ್ನು ಕುರಿತು ಅನುಭವವುಂಟಾಗುತ್ತದೆ. ಭಕ್ತಿ ದೃಢಪಡುತ್ತದೆ. ಅವನಿಲ್ಲದೆ ತನಗೆ ಯಾವುದೂ ಸಾಧ್ಯವಿಲ್ಲವೆಂದು ಮನವರಿಕೆಯನ್ನುಂಟು ಮಾಡುತ್ತದೆ. ಹೀಗೆ ಉಜ್ಜೀವನ ಮಾರ್ಗವಿದೆ ಎನ್ನಲಾಗುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನನ್ನ ಮನದಲ್ಲಿ ತುಂಬಿ, ಸುಳಿದಾಡುತ್ತಿರುವ ಭಾವನೆಗಳೇ ಬೇರೆ. ಅವೆಲ್ಲ ವಿಷಯ ವಾಸನೆಯಿಂದ ಕೂಡಿದವು. ನಿನ್ನನ್ನು ಕುರಿತು ಈಷತ್ತೂ ಭವನೆಯಿಲ್ಲ. ಆದರೂ, ಹೊರಗೆ, ತೋರಿಕೆಗಾಗಿ, ನಿನ್ನ ಗುಣಸ್ವಭಾವಗಳನ್ನು ಪರಿಪೂರ್ಣವಾಗಿ ಅನುಭವಿಸಿ ಅರಿತುಕೊಂಡವನಂತೆ, ’ಉದಾರಿಯೇ, ಮಣಿವಣ್ಣಾ’ ಎಂದು ಮುಂತಾಗಿ ನಿನ್ನನ್ನು ಕುರಿತು ಹೇಳುತ್ತಲೇ ಇದ್ದೇನೆ. ನಿನ್ನನ್ನೂ ಸಹ ವಂಚಿಸಿ ಬಿಡುವಂಥ ನನ್ನಕಳ್ಳ ಮನಸ್ಸನ್ನು ಬದಿಗೊತ್ತಿದ್ದೇನೆ. ಈ ದಾರಿಯಿಂದಲೇ ನಿನ್ನನ್ನು ಅನುಭವಿಸಿ ಕಂಡುಕೊಂಡಿದ್ದೇನೆ ಮತ್ತು ಪರಿಪೂರ್ಣವಾಗಿ ಉಜ್ಜೀವನಗೊಂಡಿದ್ದೇನೆ. ಶೇಷಶಯನನಾದ ಭಗವಂತ, ನಿನ್ನ ಹೊರತು ನಾನೇನೂ ಮಾಡಲಾರೆನಲ್ಲ\! ನಿನ್ನ ಕೃಪಾಶ್ರಯವೇ ನನಗೆ ಮುಖ್ಯ. 



೪. ಎನ್ ಕೊಳ್ವನುನ್ನೈ ವಿಟ್ಟೆನ್ನುಮ್ ವಾಶಹಙ್ಗಳ್ ಶೊಲ್ಲಿಯುಮ್,

ವನ್ಕಳ್ವನೇನ್ ಮನತ್ತೈ ವಲಿತ್ತು ಕ್ಕಣ್ಣ ನೀರ್ ಕರನ್ದು,

ನಿನ್ ಕಣ್ ನೆರುಙ್ಗವೈತ್ತೇ ಎನ್ದಾವಿಯೈ ನೀಕ್ಕಹಿಲ್ಲೇನ್,

ಎನ್ ಹಣ್ ಮಲಿನ ಮಱುತ್ತು ಎನ್ನೈಕ್ಕೂವಿಯರುಳಾಯ್ ಕಣ್ಣನೇ\! 

ಎನ್ ಕೊಳ್ವನ್ = ಏನನ್ನು ಕೈಗೊಳ್ಳಲಿ, ಉನ್ನೈವಿಟ್ಟು = ನಿನ್ನನ್ನು ಬಿಟ್ಟು, ಎನ್ನುಮ್ = ಎನ್ನುವ, ವಾಶಹಙ್ಗಳ್ = ಮಾತುಗಳನ್ನು, ಶೊಲ್ಲಿಯುಮ್ = ಆಡಿಯೂ ಸಹ, ವನ್ ಕಳ್ವನೇನ್ = ಬಲುಕೆಟ್ಟ ಕಳ್ಳ ನಾನು \(ಕಪಟಿ ನಾನು\), ಮನತ್ತೈ = ಮನಸ್ಸನ್ನು, ವಲಿತ್ತು = ಬಲಗೊಳಿಸಿ, ಕಣ್ಣ ನೀರ್ ಕರನ್ದು = ಕಣ್ಣಿರು ಸುರಿಸಿ, ನಿನ್ ಕಣ್ = ನಿನ್ನಲ್ಲಿ, ನೆರುಙ್ಗ = ದೃಢವಾಗಿ, ವೈತ್ತೇ = ಇರಿಸಿಯೇ, ಎನದು ಆವಿಯೈ = ನನ್ನ ಆತ್ಮವನ್ನು \(ಪ್ರಾಣವನ್ನು\), ನೀಕ್ಕಕಿಲ್ಲೇನ್ = ನೀಗಲಾರೆ, ಎನ್ ಕಣ್ = ನನ್ನಲ್ಲಿನ, ಮಲಿನಮ್ = ಕೊಳೆಯನ್ನು, ಅಱುತ್ತು = ನೀಗಿಸಿ \(ಕಡಿದು ಹಾಕಿ\), ಎನ್ನೈ = ನನ್ನನ್ನು, ಕೂವಿ = ಕೂಗಿ ಕರೆದು, ಅರುಳಾಯ್ = ಕೃಪೆಮಾಡು, ಕಣ್ಣನೇ = ಅತ್ಯಾಕರ್ಷಕನೇ. 



’ನಿನ್ನನ್ನು ಬಿಟ್ಟು ಏನನ್ನು ಕೈಗೊಳ್ಳಬಲ್ಲೆ’ ಎಂಬ ಮಾತುಗಳನ್ನುಆಡಿಯೂ ಸಹ, ಬಲು ಕೆಟ್ಟ ಕಪಟಿ ನಾನು. ಮನಸ್ಸನ್ನು ಬಲಗೊಳಿಸಿ, ಕಣ್ಣೀರು ಸುರಿಸಿ, ನಿನ್ನಲ್ಲಿ ದೃಢವಾಗಿ ಇರಿಸಿಯೇ ನನ್ನ ಪ್ರಾಣವನ್ನು ನೀಗಲಾರೆ. ನನ್ನಲ್ಲಿನ ಕೊಳೆಯನ್ನು ತೊಡೆದುಹಾಕಿ, ನನ್ನನ್ನು ಕೂಗಿ ಕರೆದು ಕೃಪೆಮಾಡು ಅತ್ಯಾಕರ್ಷಕನೇ. 



ಹಿಂದಿನ ಪಾಶುರದಲ್ಲಿ ’ನಿನ್ನನ್ನು ಬಿಟ್ಟು ನಾನೇನನ್ನೂ ಮಾಡಲಾರೆ’ ಎಂದು ಆಳ್ವಾರರು ಹೇಳಿಕೊಂಡರಷ್ಟೆ. ಅದೇ ವಿಷಯವನ್ನು ಇನ್ನಷ್ಟು ವಿವರವಾಗಿ ಇಲ್ಲಿ ಹೇಳುತ್ತಿದ್ದಾರೆ. 



“ವನ್ಕಳ್ವನೇನ್...............” – ಭಗವಂತ, ನಾನು ನಡೆಸುವ ಎಲ್ಲ ಕರ್ಮಗಳಲ್ಲಿಯೂ ನಿನ್ನ ಒತ್ತಾಸೆ ಇಲ್ಲದೆ ನಾನೇನೂ ಮಾಡಲಾರೆ. ಎಲ್ಲ ವಿಧದಲ್ಲೂ ನನಗೆ ನಿನ್ನ ಬೆಂಬಲ ಬೇಕೇಬೇಕು’ – ಎಂದು ನಾನಾಡಿದ ಮಾತುಗಳಲ್ಲಿ ಸತ್ಯತೆ ಇಲ್ಲವಾಗಿದೆ. ಅದಕ್ಕೆ ನನ್ನ ಕೆಟ್ಟ ಮನಸ್ಸೇ ಕಾರಣ. ಪ್ರಕೃತಿ ಸಂಬಂಧವಾದ ವಿಷಯಗಳ ಕಡೆಗೇ ಅದು ನನ್ನನ್ನು ಸೆಳೆದೊಯ್ಯುತ್ತದೆ. ಆ ಪ್ರಕೃತಿ ಬಂಧನದಿಂದ ಬಿಡಿಸಿಕೊಳ್ಳುವುದು ನನ್ನಿಂದ ಆಗದೆ ಹೋಗಿದೆ. ಅಷ್ಟು ಹೆಚ್ಚಾಗಿ ನನ್ನ ಮನಸ್ಸು ವಿಷಯಾಧೀನವಾಗಿದೆ. ನಾನೇನು ಬಗೆದರೂ, ಹೇಗೆ ನಡೆದುಕೊಳ್ಳಬೇಕೆಂದರೂ ಅದು ಅದನ್ನು ಸುಳ್ಳುಮಾಡುತ್ತದೆ. ನನ್ನ ಮನಸ್ಸು ಕಪಟತುಂಬಿದ್ದು, ಅದನ್ನು ಬಲಗೊಳಿಸಲು ನನಗೆ ಶಕ್ತಿ ಸಾಲದು. 



“ಮನತ್ತೈ ವಲಿತ್ತು, ಕಣ್ಣ ನೀರ್ ಕರನ್ದು, ನಿನ್ ಕಣ್ ನೆರುಙ್ಗವೈತ್ತು, ಎನ ದಾವಿಯೈ ನೀಕ್ಕಹಿಲ್ಲೇನ್” – ಈಗಿನ ನನ್ನ ಸ್ಥಿತಿಯಲ್ಲಿ, ನನ್ನ ಮನಸ್ಸು ಬಲಹೀನವಾಗಿದೆ. ಅದನ್ನು ಬಲಗೊಳಿಸುವುದಕ್ಕೆ ಆಗಲಿ, ನಿನ್ನನ್ನು ಸೇರಲೇಬೇಕೆಂದು ಕಣ್ಣೀರು ಸುರಿಸುವುದಕ್ಕೆ, ನಿನ್ನಲ್ಲಿ ದೃಢವಾದ ಭಕ್ತಿಯಿಂದ ಪ್ರಾಣವನ್ನು ತ್ಯಜಿಸುವುದಕ್ಕೆ ನನಗೆ ಸಾಧ್ಯವಿಲ್ಲ. ಇದಕ್ಕೆಲ್ಲ ನನ್ನ ಮನಸ್ಸಿನಲ್ಲಿ ತುಂಬಿಕೊಂಡಿರುವ ಕಶ್ಮಲವೇ ಕಾರಣ. 



“ಎನ್ಕಣ್ ಮಲಿನಮ್ ಅಱುತ್ತು” – ಪ್ರಕೃತಿ ಸಂಬಂಧವಾದ ದೋಷಗಳು ನನ್ನ ಮನದಲ್ಲಿ ತುಂಬಿಕೊಂಡಿದೆ. ಇವೇ ನಿನ್ನ ಕಡೆಯ ಗಮನಕ್ಕೆ ಅಡ್ಡಿಯಾಗಿರತಕ್ಕವು. ಆದ್ದರಿಂದ ಈ ಮಲಿನವನ್ನು \(ಕೊಳೆಯನ್ನು\) ತೊಡೆದುಹಾಕು. ಮನಸ್ಸನ್ನು ಪರಿಶುದ್ಧಗೊಳಿಸು. ನಿನ್ನನ್ನು ಒಮ್ಮನದಿಂದ ಆಶ್ರಯಿಸುವಂತೆ ಮಾಡು.



ಆಳ್ವಾರರು ಹೇಳುತ್ತಾರೆ: ಭಗವಂತ, ನಾನಾಡುವ ಮಾತುಗಳು ಒಳ್ಳೆಯದಾಗಿ ಕಂಡುಬಂದರೂ, ನಾನು ಕಪಟಿಯೇ. ನನ್ನ ಮನಸ್ಸು ವಿಷಯ ವಾಸನೆಯಿಂದ ತುಂಬಿದೆ. ನಿನ್ನನ್ನು ಭಕ್ತಿ ಮಾಡುವುದಕ್ಕೆ ಅದು ಅಡ್ಡಿಯಾಗಿದೆ. ನನ್ನ ಪ್ರಯತ್ನದಿಂದಲೇ ನಿನ್ನ ಬಳಿ ಭಕ್ತಿಮಾಡಿ ಬರುವುದಕ್ಕೆ ಆಗದು. ಅಂಥ ಶಕ್ತಿಯನ್ನು ನಾನು ಕಳೆದುಕೊಂಡಿದ್ದೇನೆ. ಬಲಗುಂದಿದವನಾಗಿದ್ದೇನೆ. ಈ ಕಾರಣದಿಂದ ನನ್ನ ಮನಸ್ಸನ್ನು ನೀನೇ ಶುದ್ಧಗೊಳಿಸಿ, ನನ್ನನ್ನು ನಿನ್ನ ಬಳಿಗೆ ಕೂಗಿ ಕರೆದುಕೋ. ಆಕರ್ಷಣಕಾರಿಯಾಗಿ ನೀನು ನನಗೆ ಅಷ್ಟನ್ನು ಕೃಪೆಮಾಡು.



೫. ಕಣ್ಣಪಿರಾನೈ ವಿಣ್ಣೋರ್ ಕರುಮಾಣಿಕ್ಕತ್ತೈಯಮುದೈ,

ನಣ್ಣಿಯುಮ್ ನಣ್ಣಹಿಲ್ಲೇನ್ ನಡುವೇಯೋರುಡಮ್ಬಿಲಿಟ್ಟು,

ತಿಣ್ಣಮೞುನ್ದಕ್ಕಟ್ಟಿಪ್ಪಲಶೆಯ್ ವಿನೈ ವನ್ ಕಯಿಟ್ರಾಲ್,

ಪುಣ್ಣೈಮಱೈಯವರಿನ್ದು ಎನ್ನೈಪ್ಪೋರವೈತ್ತಾಯ್ಪುಱಮೇ. 



ಕಣ್ಣಪಿರಾನೈ = ಶ್ರೀಕೃಷ್ಣಾವತಾರಿಯಾದ ಸರ್ವೇಶ್ವರನನ್ನು, ವಿಣ್ಣೋರ್ = ನಿತ್ಯಸೂರಿಗಳ ಮತ್ತು ದೇವತೆಗಳ, ಕರುಮಾಣಿಕ್ಕತ್ತೈ = ಮಾಣಿಕ್ಯದಂಥ ಅನರ್ಘ ಅಂತರಂಗ ವಸ್ತುವನ್ನು, ಅಮುದೈ = ದಿವ್ಯವಾದ ಅಮೃತವನ್ನು, ನಣ್ಣಿಯುಮ್ = ಸಮೀಸಿಯೂ, ನಣ್ಣ ಹಿಲ್ಲೇನ್ = ಆಶ್ರಯಿಸಲಾರದವನಾಗಿದ್ದೇನೆ, ನಡುವೇ = ನಡುವಲ್ಲಿ, ಓರ್ = ಒಂದು, ಉಡುಮ್ಬಿಲ್ ಇಟ್ಟು = ದೇಹದಲ್ಲಿ \(ನನ್ನನ್ನು\) ಸೇರಿಸಿ, ತಿಣ್ಣಮ್ = ಬಲವಾಗಿ \(ದೃಢವಾಗಿ\), ಅೞುನ್ದ = ಮುಳುಗುವಂತೆ \(ಅದ್ದುವಂತೆ\), ಕಟ್ಟಿ = ಕಟ್ಟಿಹಾಕಿ, ಪಲ = ಅನೇಕ, ಶೆಯ್ವಿನೈ = ಕರ್ಮಗಳೆಂಬ, ವಲ್ ಕಯಿಟ್ರಾಲ್ = ಬಲವಾದ ಹಗ್ಗದಿಂದ, ಪುಣ್ಣೈ = ಅದರಿಂದಾದ ಹುಣ್ಣನ್ನು, ಮಱೈಯ = ಮರೆಯಾಗಿರುವಂತೆ \(ಕಾಣದೆ ಇರುವಂತೆ\), ವರಿನ್ದು = ಕಟ್ಟಿ ಮರೆಮಾಡಿ ಎನ್ನೈ = ನನ್ನನ್ನು, ಪೋರವೈತ್ತಾಯ್ = ಹೋರಾಡುವಂತೆ ಮಾಡಿದ್ದೀ, ಪುಱಮೇ = ಹೊರಗಿನ ವಿಷಯಗಳಲ್ಲಿಯೇ. 



ಶ್ರೀಕೃಷ್ಣಾವತಾರಿಯಾದ ಸರ್ವೇಶ್ವರನನ್ನು, ನಿತ್ಯಸೂರಿಗಳ ಮತ್ತು ದೇವತೆಗಳ ಮಾಣಿಕ್ಯದಂಥ ಶ್ರೇಷ್ಠ ಅಂತರಂಗ ವಸ್ತುವನ್ನು, ದಿವ್ಯಾಮೃತವನ್ನು, ಸಮೀಪಿಸಿಯೂ ಆಶ್ರಯಿಸಲಾರದವನಾಗಿದ್ದೇನೆ. ನಡುವೆ ಒಂದು ದೇಹದಲ್ಲಿ ನನ್ನನ್ನಿಟ್ಟು, ದೃಢವಾಗಿ ಅದ್ದುವಂತೆ \(ಮುಳುಗುವಂತೆ\) ಕಟ್ಟಿ ಹಾಕಿ, ಅನೇಕ ಬಗೆಯ ಕರ್ಮಗಳೆಂಬ ಬಲವಾದ ಹಗ್ಗದಿಂದ ಆದ ಹುಣ್ಣನ್ನು, ಕಾಣದೆ ಇರುವಂತೆ, ಕಟ್ಟಿ \(ಮರೆಮಾಡಿ\), ನನ್ನನ್ನು ಹೊರಗಿನ ವಿಷಯಗಳಲ್ಲಿ ಹೋರಾಡುವಂತೆ ಮಾಡಿದ್ದೀ. 



ಹಿಂದಿನ ಪಾಶುರದಲ್ಲಿ “ನನ್ನ ಮನದಲ್ಲಿನ ಮಲಿನವನ್ನು ತೊಡೆದು ಹಾಕಿ” – ಎಂದು ಮುಂತಾಗಿ ಹೇಳಲಾಯಿತಷ್ಟೆ. ಆ ’ಮಲಿನ’ವೆಂಬುದೇನೆಂದೂ, ಅದರಿಂದ ಬಂದಿರುವ ಕೆಡಕೇನು ಎಂಬುದನ್ನೂ ಇಲ್ಲಿ ಬಿಡಿಸಿ ಹೇಳಲಾಗುತ್ತದೆ. 



“ಕಣ್ಣಪಿರಾನೈ” – ಭಗವಂತನು ಕೃಷ್ಣಾವತಾರಿಯಾಗಿ ಸಾಮಾನ್ಯಗೋವಳರ ನಡುವೆ ಬೆಳೆದರೂ ತನ್ನ ಹಿರಿಮೆಯನ್ನು ಅನೇಕ ಬಾರಿ ತೋರಿಸಿದ್ದಾನೆ. ತನ್ನ ಆಶ್ಚರ್ಯದ್ಭುತ ಕಾರ್ಯಗಳಿಂದಲೂ, ಅತ್ಯಾಕರ್ಷಕವಾದ ಗುಣಸ್ವಭಾವಗಳಿಂದಲೂ ಎಲ್ಲ ಬಗೆಯ ಜನರನ್ನೂ ಆಕರ್ಷಿಸಿ, ಅವರಿಗೆ ಎಲ್ಲ ಬಗೆಯ ಮಹೋಪಕಾರಗಳನ್ನೂ ಮಾಡಿದನು. 



’ವಿಣ್ಣೋರ್ ಕರುಮಾಣಿಕ್ಕತ್ತೈ” – ಅಪರೂಪವಾದ ದಿವ್ಯಮಾಣಿಕ್ಯವನ್ನು ಜನ ಹೇಗೆ ಭದ್ರವಾಗಿಟ್ಟು ರಕ್ಷಿಸುವ ಹಾಗೆಯೇ, ಮೇಲಣಲೋಕದವರು ಭಗವಂತನನ್ನು ತಮ್ಮ ಅಂತರಂಗದಲ್ಲಿ, ಅಲ್ಲಿಂದ ಸ್ವಾಮಿಯು ಜಾರಿ ಹೋಗದಂತೆ ಆದರದಿಂದ ಭದ್ರಪಡಿಸಿಕೊಂಡಿದ್ದಾರೆ. 



“ನಣ್ಣಿಯುಮ್ ನಣ್ಣಹಿಲ್ಲೇನ್” – ನಾನು ಭಗವಂತನನ್ನು ಕುರಿತು ಜ್ಞಾನವನ್ನು ಪಡೆದುಕೊಂಡಿದ್ದೇನೆ. ಅವನನ್ನು ನನ್ನ ಅಂತರಂಗದಲ್ಲಿಟ್ಟುಕೊಂಡಿರುವುದಕ್ಕೆ ತವಕಪಡುತ್ತೇನೆ. ಹೀಗಿದ್ದರೂ, ಸ್ವಾಮಿಯನ್ನು ಸೇರುವುದಕ್ಕೂ, ಆಶ್ರಯಿಸುವುದಕ್ಕೂ ಒಲಿಸಿಕೊಳ್ಳುವುದಕ್ಕೂ ಸಾಧ್ಯವಿಲ್ಲದೆ ಹೋಗಿದೆ. ಅಡ್ಡಿಪಡಿಸುವವು ಈ ದೇಹ, ಇಂದ್ರಿಯಗಳು, ವಿಷಯ ಸಂಬಂಧವಾಗಿ ಆಕರ್ಶಿತವಾಗಿರುವ ಮನಸ್ಸು. 



“ಪುಣ್ನೈ ಮರೈಯ ವರಿನ್ದು” – ದೇಹ ಸಂಬಂಧವಾದ ಬಂಧನದಲ್ಲಿ, ಬಗೆಬಗೆಯ ಕರ್ಮಗಳೆಂಬ ಬಲವಾದ ಹಗ್ಗದಿಂದ ಬಿಗಿದು, ನನ್ನನ್ನು ಕಟ್ಟಿಹಾಕಿರುವುದರಿಂದ ಬಲವಾದ ಹುಣ್ಣಾಗಿದೆ. ಅದು ತೋರಿಕೊಳ್ಳದಂತೆ, ವಿಷಯ ಸುಖ ಎಂಬುದರಿಂದ ಅದನ್ನು ಮುಚ್ಚಿ ಮರೆಮಾಡಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಿನ್ನನ್ನು ದೃಢವಾಗಿ ಆಶ್ರಯಿಸಿ, ಉದ್ಧಾರಗೊಳ್ಳಬೇಕೆಂಬ ಜ್ಞಾನವನ್ನು ನಾನು ಪಡೆದುಕೊಂಡೆ. ನಿನ್ನ ಆಶ್ರಯವನ್ನು ದೊರಕಿಸಿಕೊಳ್ಳಲು ಆತುರಗೊಂಡೆ. ಅದು ಸಾಧ್ಯವಾಗದೆ ಇರಲೆಂದು ನೀನು ಬಲವಾದ ಅಡ್ಡಿಯೊಂದನ್ನು ತಂದೊಡ್ಡಿದ್ದೀ. ನಿನಗೂ ನನಗೂ ನಡುವೆ ’ದೇಹ’ವೊಂದನ್ನು ತಂದಿಟ್ಟಿದ್ದೀ. ಬಗೆಬಗೆಯ ಕರ್ಮಗಳನ್ನು ಈ ದೇಹದ ಮೂಲಕ ನನ್ನಿಂದ ಮಾಡಿಸುತ್ತೀ. ನನ್ನನ್ನು ದೇಹದಲ್ಲಿ ಬಂಧಿಸಿದ್ದೀ. ಕರ್ಮಗಳಿಂದ ಆಗಿರುವುದು ಕ್ರೂರವಾದ ಮಾಡದೆ ಇರುವ ಹುಣ್ಣು. ಅದು ಕಾಣದಿರಲೆಂದು ವಿಷಯ ಸುಖ ಎಂಬುದರಿಂದ ಅದನ್ನು ಮುಚ್ಚಿ ಮರೆಮಾಡಿದ್ದೀ. ಆದ್ದರಿಂದ ನಿನ್ನನ್ನು ನಾನು ಕೂಡಿಕೊಳ್ಳುವುದಾದರೂ ಹೇಗೆ? 



೬. ಪುಱಮಱಕ್ಕಟ್ಟಿಕ್ಕೊಣ್ಡು ಇರುವಲ್ ವಿನೈಯಾರ್ ಕುಮೈಕ್ಕೂಮ್,

ಮುಱೈಮುಱೈಯಾಕ್ಕೈ ಪುಹಲೊೞಿಯಕ್ಕಣ್ಡುಕೊಣ್ಡೊೞಿನ್ದೇನ್,

ನಿಱಮುಡೈನಾಲ್ ತಡನ್ದೋಳ್ ಶೆಯ್ಯವಾಯ್ ತಾಮರೈಕ್ಕಣ್,

ಅಱಮುಯಲಾೞಿಯಙ್ಗೈಕ್ಕರುಮೇನಿಯಮ್ಮಾನ್ ತನ್ನೈಯೇ. 



ಪುಱಮ್ = ಹೊರಗಡೆ \(ಎಲ್ಲಾ ಕಡೆಯಲ್ಲೂ\), ಅಱ= ಪೂರ್ತಿಯಾಗಿ, ಕಟ್ಟಿಕೊಣ್ಡು = ಹೆಣೆದುಕೊಂಡು \(ಆಲಿಂಗಿಸಿಕೊಂಡು\), ಇರು = ಎರಡು, ವಲ್ ವಿನೈಯಾರ್ = ಬಲಿಷ್ಠವಾದ ಕರ್ಮಗಳು, ಕುಮೈಕ್ಕೂಮ್ = ನಲುಗಿಸುವಂಥ \(ಹಿಂಸಿಸುವಂಥ\), ಮುಱೈಮುಱೈ = ಮತ್ತೆಮತ್ತೆ, \(ಕ್ರಮಾನುಗತವಾಗಿ\) ಬರುವ ಆಕ್ಕೈ = ದೇಹವನ್ನು, ಪುಹಲ್ ಒೞಿಯ = ಹೋಗುವುದನ್ನು ತಪ್ಪಿಸಿಕೊಳ್ಳುವುದಕ್ಕಾಗಿ, ಕಣ್ಡುಕೊಣ್ಡು = ಕಂಡುಕೊಂಡು, ಒೞಿನ್ದೇನ್ = ಮುಗಿರಿಸೆ, ನಿಱಮ್ ಉಡೈ = ಸೌಂದರ್ಯವುಳ್ಳ, ನಾ ತಡತೋಳ್ = ನಾಲ್ಕು ಉದ್ದನಾದ ತೋಳುಗಳ, ಶೆಯ್ಯ = ಕೆಂಪನೆಯ, ವಾಯ್ = ಬಾಯಿ \(ತುಟಿಗಳು\), ತಾಮರೈ ಕಣ್ = ತಾವರೆಯಂತೆ \(ವಿಶಾಲವೂ ಆಕರ್ಷಕವೂ ಆದ\) ಕಣ್ಣುಗಳು, ಅಱಮ್ = ಧರ್ಮಕ್ಕಾಗಿ, ಮುಯಲ್ = ಉತ್ಸಾಹಗೊಳ್ಳುವ, ಆೞಿ = ಚಕ್ರಾಯುಧವುಳ್ಳ, ಅಮ್ ಕೈ= ಸುಂದರವಾದ ಕೈಯ, ಕರುಮೇನಿ = ಕರಿಯ \(ಸೊಬಗಿನ\) ದೇಹದ, ಅಮ್ಮಾನ್ ತನ್ನೈಯೇ = ಸರ್ವೇಶ್ವರನನ್ನೇ. 



ಹೊರಗಡೆ ಎಲ್ಲಾ ಕಡೆಯಲ್ಲೂ ಪೂರ್ತಿಯಾಗಿ ಹೆಣೆದುಕೊಂಡು, ಎರಡು ಬಲವಾದ ಕರ್ಮಗಳು ನಲುಗಿಸುವಂಥ, ಮತ್ತೆ ಮತ್ತೆ ಬರುವ ದೇಹವನ್ನು ಹೋಗುವುದನ್ನು ತಪ್ಪಿಸಿಕೊಳ್ಳುವುದಕ್ಕಾಗಿಯೇ ಸುಂದರವಾದ ನಾಲ್ಕು ಉದ್ದನಾಗಿ ತೋಳುಗಳ, ಕೆಂದುಟಿಯ, ಕೆಂದಾವರೆಯಂತೆ ವಿಶಾಲವೂ ಆಕರ್ಷಕವೂ ಆದ ಕಣ್ಣುಗಳ, ಧರ್ಮಕ್ಕಾಗಿ ಉತ್ಸಹಗೊಳ್ಳುವ ಚಕ್ರಾಯುಧವುಳ್ಳ ಸುಂದರವಾದ ಕೈಯ, \(ಸೊಬಗಿನ\) ಕರಿಯ ದೇಹದ ಸರ್ವೇಶ್ವರನನ್ನೇ ಕಂಡುಕೊಂಡುಬಿಟ್ಟೆ.



“ನನ್ನ ಮತ್ತು ನಿನ್ನ ನಡುವೆ ಈ ದೇಹವನ್ನು ತಂದಿಟ್ಟು, ಅದನ್ನು ಪಾಪಪುಣ್ಯಕರ್ಮಗಳಿಂದ ಚೆನ್ನಾಗಿ ಬಿಗಿದು, ಅದರಿಂದಾದ ಹುಣ್ಣನ್ನು ವಿಷಯಸುಖದಿಂದ ಮುಚ್ಚಿಮರೆಮಾಡಿ, ನನ್ನನ್ನು ಹಿಂಸಿಸುತ್ತಿದ್ದೀ” – ಎಂಬುದು ಹಿಂದಿನ ಪಾಶುರ. ಆ ದೇಹವನ್ನು ಕಳೆದುಕೊಳ್ಳುವುದಕ್ಕಾಗಿ ಮಾಡುವುದೇನು ಎಂಬುದನ್ನು ಕುರಿತು ಇಲ್ಲಿ ಹೇಳಲಾಗುತ್ತಿದೆ. 



ಪಾಶುರದ ಮೊದಲ ಎರಡು ಪಾದಗಳಲ್ಲಿ ಈ ದೇಹದಿಂದ ಆಗಿರುವ ತೊಂದರೆಯೇನು ಎಂದು ಹೇಳಲಾಗುತ್ತದೆ. ದೇಹದಿಂದ ಕರ್ಮ ನಡೆಯುತ್ತದೆ. ಅದು ಪಾಪಪುಣ್ಯಗಳೆಂದು ಎರಡು ಬಗೆಯಾಗಿ ಬೇರ್ಪಡಿಸುತ್ತದೆ. ಎರಡೂ ಒಂದಕ್ಕೊಂದು ಬಲವಾಗಿ ಹೆಣೆದುಕೊಂಡು, ಬಿಡಿಸಿಕೊಳ್ಳಲಾರದ ಬಂಧನವಾಗುತ್ತದೆ. ಇದೇ ಮನುಷ್ಯನು ಮತ್ತೆ ಮತ್ತೆ ಹುಟ್ಟುವಂತೆ ಮಾಡುತ್ತದೆ. ಪ್ರತಿಹುಟ್ಟಿನಲ್ಲೂ ಕರ್ಮಬಂಧನ ಬಲಗೊಳ್ಳುತ್ತಲೇ ಇರುತ್ತವೆ. ಮತ್ತು ಜನ್ಮಗಳು ಲೆಕ್ಕವಿಲ್ಲದಷ್ಟಾಗುತ್ತವೆ. ಇದಕ್ಕೆ ಕೊನೆ ಎಂಬುದುಂಟೇ? 



ಪಾಶುರದ ಕಡೆಯ ಎರಡು ಪಾದಗಳಲ್ಲಿ ಭಗವಂತನ ಸರಳಸುಂದರವಾದ ವರ್ಣನೆ ಇದೆ. ರೂಪವೋ ಸೊಬಗಿನ ಆಕರ್ಷಕವಾದ ಕರಿಯಬಣ್ಣದ್ದು. ತುಟಿಗಳು ಕೆಂಪಗೆ. ಕಣ್ಣುಗಳು ಕೆಂದಾವರೆಯಂತೆ ವಿಶಾಲವೂ ಆಕರ್ಷಕವೂ, ತೋಳುಗಳ ದೀರ್ಘವಾದ ನಾಲ್ಕು. ಧರ್ಮರಕ್ಷಣೆಗಾಗಿಯೇ ತನ್ನ ಸುಂದರವಾದ ಕೈಯಲ್ಲಿ ಹೊಳೆಯುವ ಚಕ್ರಾಯುಧ. ಹೀಗೆ ಶೋಭಿಸುವ ಸರ್ವೇಶ್ವರ. 



ಆಳ್ವಾರರು ಹೇಳುತ್ತಾರೆ: ಪಾಪಪುಣ್ಯಗಳಿಂದ ಬಲವಾದ ಬಂಧನದಿಂದ ಮೇಲಿಂದ ಮೇಲೆ ಹುಟ್ಟುವ ಬಾಧೆಯಿಂದ ಬಿಡಿಸಿಕೊಳ್ಳುವುದಕ್ಕಾಗಿಯೇ, ನಾನು ದಿವ್ಯಸುಂದರನಾದ ಸರ್ವೇಶ್ವರನನ್ನು ಭಜಿಸಿ, ಪೂಜಿಸಿ, ಅನುಭವಿಸಿ, ಕಂಡುಕೊಂಡಿದ್ದೇನೆ. 



೭. ಅಮ್ಮಾನಾೞಿಪ್ಪಿರಾನ್ ಅವನೆವ್ವಿಡತ್ತಾನ್ ಯಾನಾರ್,

ಎಮ್ಮಾ ಪಾವಿಯರ್ಕ್ಕೂಮ್ ವಿದಿವಾಯ್ ಕ್ಕಿನ್ ಱು ವಾಯ್ ಕ್ಕುಮ್ ಕಣ್ಡೀರ್,

ಕೈಮ್ಮಾದುನ್ ಪೊೞಿತ್ತಾಯೆನ್ ಱು ಕೈತಲೈಪೂಚಲಿಟ್ಟೇ,

ಮೆಯ್ ಮ್ಮಾಲ್ಯೊೞಿನ್ದೇನ್ ಎಮ್ಬಿರಾನುಮೆನ್ ಮೇಲಾನೇ. 



ಅಮ್ಮಾನ್ = ಸರ್ವೇಶ್ವರನು, ಆೞಿಪ್ಪಿರಾನ್ = ಚಕ್ರಾಯುಧವನ್ನು ಹಿಡಿದವನು, ಅವನ್ = ಅವನು, ಎವ್ವಿಡತ್ತಾನ್ = ಎಂಥ ಉನ್ನತಸ್ಥಾನದಲ್ಲಿರುವವನು, ಯಾನ್ = ನಾನು, ಆರ್ = ಯಾರು, ಎಮ್ಮಾ = ಎಂಥ ಮಹಾ, ಪಾವಿಯರ್ ಕ್ಕುಮ್ = ಪಾಪಿಗಳಿಗೂ, ವಿದಿ = ದೈವವು, ವಾಯ್ ಕ್ಕಿನ್ ಱು= ಅನುಗ್ರಹಿಸುವ, \(ಅನುಗ್ರಹಿಸುವುದು\) ವಾಯ್ ಕ್ಕುಮ್ = ಕೃಪೆಯನ್ನು \(ಫಲಿಸಿಯೇ ಫಲಿಸುವುದು\), ಕಣ್ಡೀರ್ = ಕಂಡಿರಾ, ಕೈಮ್ಮಾ = ಆನೆಯ, ತುನ್ಬು = \(ಸಂಕಟವನ್ನು\), ಕಷ್ಟವನ್ನು ಒೞಿತ್ತಾಯ್ = ನೀಗಿಸಿದವನೇ, ಎನ್ ಱು = ಎಂದು, ಕೈ ತಲೈ ಪೂಶಲ್ ಇಟ್ಟೇ = ತಲೆಯ ಮೇಲೆ ಕೈಜೋಡಿಸಿಯೇ, ಮೆಯ್ = ವಾಸ್ತವವಾದ, ಮಾಲ್ ಆಹಿ = ವ್ಯಾಮೋಹಕಾರಿ \(ಪ್ರೇಮಿ\), ಆಯ್ ಒೞಿನ್ದೇನ್ = ಆಗಿಬಿಟ್ಟಿದ್ದೇನೆ, ಎಮ್ಬಿರಾನುಮ್ = ಭಗವಂತನೂ, ಎನ್ ಮೇಲಾನೇ = ನನ್ನಲ್ಲಿ ಪ್ರೀತಿಯುಳ್ಳವನೇ. 



ಅವನು ಎಂಥ ಸ್ಥಾನದಲ್ಲಿರುವವನು\! ಚಕ್ರಾಯುಧವನ್ನು ಹಿಡಿದವನು. ನಾನು ಯಾರು\! ಎಂಥ ಮಹಾಪಾಪಿಗಳಿಗೂ ದೈವಾನುಗ್ರಹವು ಫಲಿಸಿಯೇ ಫಲಿಸುವುದು, ಕಂಡಿರಾ\! ಆನೆಯ ಕಷ್ಟ \(ಸಂಕಟವನ್ನು\) ನೀಗಿಸಿದವನೇ ಎಂದು ತಲೆಯ ಮೇಲೆ ಕೈಜೋಡಿಸಿಯೇ, ವಾಸ್ತವವಾದ ಪ್ರೇಮಿಯಾಗಿದ್ದೇನೆ. ಭಗವಂತನೂ ನನ್ನಲ್ಲಿ ಪ್ರೀತಿಯುಳ್ಳವನೇ. 



ಭಗವಂತನಿಗೂ ತಮಗೂ ಇರುವ ಅಂತರವನ್ನೂ, ತಮ್ಮಮೇಲೆ ಭಗವಂತನಿಗಿರುವ ಕೃಪೆ, ಔದಾರ್ಯ, ವಿಶ್ವಾಸವನ್ನೂ ಇಲ್ಲಿ ಆಳ್ವಾರರು ತಿಳಿಸುತ್ತಾರೆ. 



“ಅವನೆವ್ವಿಡತ್ತಾನ್ ಯಾನಾರ್” – ಭಗವಂತನಿಗೂ ನಮಗೂ ಯಾವ ಬಗೆಯ ಸಾಮ್ಯವಿದೆ? ಪಾಲ್ಗಡಲಲ್ಲಿ ಶೇಷಶಯನನಾಗಿರುವ ನಿರ್ಲಿಪ್ತ ಅವನು ಸರ್ವಸಮರ್ಥನಾದ ಚಕ್ರಾಯುಧಧಾರಿ\! ಅಲ್ಪಮಾನವ ನಾನು. ಮಹಾಪಾಪಿ. ನನ್ನ ಸಂಕಟ ನನಗೇ ಸೇರಿದ್ದಲ್ಲವೇ? ನಾನೇ ಅನುಭವಿಸತಕ್ಕದ್ದಲ್ಲವೇ? \(ಈ ಬಗೆಯ ಭಾವನೆಗಳು ನನ್ನಲ್ಲಿ ಮೂಡಿಬಂದರೂ, ಭಗವಂತನ ಬಗೆಗೆ ಇರುವ ನನ್ನ ವ್ಯಾಮೋಹ ಎಂದಿಗಾದರೂ ಕಡಮೆಯಾಗುವುದೇ?\) 



“ಎಮ್ಮಾ ಪಾವಿಯರ್ ಕ್ಕೂಮ್ ವಿದಿವಾಯ್ ಕ್ಕಿನ್ ಱು ವಾಯ್ಕ್ಕೂಮ್ ಕಣ್ಡೀರ್” – ಎಂಥ ಕಡುಪಾಪಿಗೂ ಭಗವಂತನು ಖಂಡಿತವಾಗಿ ಅನುಗ್ರಹಿಸುವನು. ಅದು ಫಲಿಸಿಯೇ ತೀರುವುದು. ಏಕೆಂದರೆ, ಭಗವಂತನು ಪರಮಕೃಪಾಳು, ಉದಾರಿ. ತನ್ನ ಸೃಷ್ಟಿಯ ಬಗೆಗೆ ಅವನಿಗೆ ತುಂಬ ಅನುಕಂಪ, ತನ್ನ ಸೃಷ್ಟಿಗೆ ಒದಗಿ ಬರುವ ಸಂಕಟಗಳನ್ನು ತಪ್ಪಿಸುವುದರಲ್ಲಿ \(ನೀಗಿಸುವುದರಲ್ಲಿ\) ಅವನಿಗೆ ಸದಾ ಆಸಕ್ತಿ. 



“ಕೈಮ್ಮಾ ತುನ್ಬಮ್ ಒೞಿತ್ತಾಯ್” – ಇಲ್ಲಿ ಗಜೇಂದ್ರಮೋಕ್ಷದ ಸೂಚನೆ ಬರುತ್ತದೆ. ಆನೆಯಂಥ ಮೃಗದ ವಿಷಯದಲ್ಲೂ ಭಗವಂತನಿಗೆ ಅತ್ಯಂತ ಕನಿಕರ. ಕಾಡಿನ ಸರೋವರದಲ್ಲಿ ಮೊಸಳೆಯ ಬಾಯಿಗೆ ಸಿಕ್ಕಿಬಿದ್ದ ಗಜೇಂದ್ರನು ಅದರಿಂದ ಬಿಡಿಸಿಕೊಳ್ಳಲು ಸಾಧ್ಯವಿಲ್ಲದೆ. ’ಆದಿಮೂಲಾ, ನೀನೇ ಗತಿ’ ಎಂದು ಭಗವಂತನಲ್ಲಿ ಮರೆಹೊಕ್ಕಾಗ, ಸ್ವಾಮಿಯು ಚಕ್ರಾಯುಧಧಾರಿಯಾಗಿ ಅದರ ಬಳಿಗೆ ಧಾವಿಸಿ ಬಂದು, ಅದನ್ನು ಸಂಕಟದಿಂದ ಪಾರುಮಾಡಿದನಷ್ಟೆ\!



ಆಳ್ವಾರರೂ ತಮ್ಮನ್ನು ಸಂಸಾರ ಕ್ಲೇಶದಿಂದ ಬಿಡುಗಡೆ ಮಾಡೆಂದು ಗಜೇಂದ್ರನ ಹಾಗೆಯೇ, ತಲೆಯ ಮೇಲೆ ಕೈಜೋಡಿಸಿ, ಅಂಗಲಾಚುತ್ತಿದ್ದಾರೆ. 



ಆಳ್ವಾರರು ಹೇಳುತ್ತಾರೆ: ಯಾರೂ ನಿಲುಕದ ಅತ್ಯುನ್ನತ, ಅತಿದೂರದ ಸ್ಥಳದಲ್ಲಿರುವ ಅವನು ಸರಸಮರ್ಥ. ಚಕ್ರಾಯುಧಧಾರಿ. ಕಡುಪಾಪಿಯಾದ ನಾನು ಯಾರು ಎಂದು ಅವನೆಂದಿಗೂ ನಿರ್ಲಕ್ಷಿಸುವುದಿಲ್ಲ. ಎಂಥ ಪಾಪಿಗಾದರೂ ದೈವಾನುಗ್ರಹ ಖಂಡಿತವಾಗಿ ಉಂಟಾಗುವುದು. ಈ ನಂಬಿಕೆ ನನಗೆ ದೃಢವಾಗಿದೆ. ಗಜೇಂದ್ರನ ಸಂಕಟವನ್ನು ಅವನು ಆ ಕೂಡಲೇ ಪರಿಹರಿಸಲಿಲ್ಲವೇ? ನಾನೂ ಹಾಗೆಯೇ ತಲೆಯಮೇಲೆ ಕೈಜೋಡಿಸಿ, ಅವನ ಮರೆಹೊಕ್ಕಿದ್ದೇನೆ. ಅವನಲ್ಲಿ ನಿಜವಾಗಿ ವ್ಯಾಮೋಹಗೊಂಡಿದ್ದೇನೆ. ಅವನಿಗೂ ಅವನ ಸೃಷ್ಟಿಯಲ್ಲಿ, ನನ್ನಲ್ಲಿ, ಅತೀವ ವಾತ್ಸಲ್ಯವಿದೆ. 



೮. ಮೇಲಾತ್ತೇವರ್ ಹಳುಮ್ ನಿಲತ್ತೇವರುಮ್ ಮೇವಿತ್ತೋೞುಮ್,

ಮಾಲಾರ್ ವನ್ದಿನನಾಳ್ ಅಡಿಯೇನ್ ಮನತ್ತೇ ಮನ್ನಿನಾರ್,

ಶೇಲೇಯ್ ಕಣ್ಣಿಯರುಮ್ಪೆರುಂಜೆಲ್ವಮುಮ್ ನನ್ ಮಕ್ಕಳುಮ್,

ಮೇಲಾತ್ತಾಯ್ ತನ್ದೈಯುಮ್ ಅವರೇ ಇನಿಯಾವಾರೇ. 



ಮೇಲ್ ಆಮ್ ತೇವರ್ ಹಳುಮ್ = ಮೇಲಣ ಲೋಕದ ದೇವತೆಗಳೂ, ನಿಲಮ್ ತೇವರ್ ಹಳುಮ್ = ಭೂಲೋಕದ ದೇವತೆಗಳೂ, ಮೇವಿ = ಆದರದಿಂದ, ತೊೞುಮ್ = ಎರಗುವ, ಮಾಲಾರ್ = ಭಗವಂತನು, ವನ್ದು = ನನ್ನ ಬಳಿಗೆ ಬಂದು, ಇನನಾಳ್ = ಈಗ, ಅಡಿಯೇನ್ = ದಾಸನಾದ ನನ್ನ, ಮನತ್ತೇ = ಮನಸ್ಸಿನಲ್ಲಿ \(ಅಂತರಂಗದಲ್ಲಿ\), ಮನ್ನಿನಾರ್ = ನೆಲಸಿದ್ದಾನೆ, ಶೇಲ್ ಏಯ್ = ಮೀನನ್ನು ಹೋಲುವ, ಕಣ್ಣಿಯರುಮ್ = ಕಣ್ಣುಳ್ಳವರೂ, ಪೆರು ಶೆಲ್ವಮುಮ್ = ಮಹದೈಶ್ವರ್ಯವೂ, ನಲ್ ಮಕ್ಕಳುಮ್ = ಒಳ್ಳೆಯ \(ಗುಣವಂತರಾದ\) ಮಕ್ಕಳೂ, ಮೇಲ್ ಆಮ್ ತಾಯ್ ತನ್ದೈಯುಮ್ = ಒಳ್ಳೆಯ \(ಗುಣವಂತರಾದ\) ತಾಯಿತಂದೆಗಳೂ, ಅವರೇ = ಆ ಸ್ವಾಮಿಯೇ, ಇನಿ = ಇನ್ನು, ಆವಾರೇ =ಆಗುವವರು. 



ಮೇಲಣ ಲೋಕದ ದೇವತೆಗಳೂ, ಭೂಲೋಕದ ದೇವತೆಗಳೂ, ಆದರದಿಂದ ಎರಗುವ ಭಗವಂತನು ಬಂದು ಈಗ ದಾಸನಾದ ನನ್ನ ಅಂತರಂಗದಲ್ಲಿ ನೆಲಸಿದ್ದಾನೆ. ಮೀನಿನಂತೆ ಕಣ್ಣುಳ್ಳಾರೂ, ಮಹದೈಶ್ವರ್ಯವೂ, ಒಳ್ಳೆಯ ಗುಣವಂತರಾದ ಮಕ್ಕಳೂ ಒಳ್ಳೆಯ \(ಮೇಲಾದ\) ತಾಯಿತಂದೆಗಳೂ ಇನ್ನು ಆ ಭಗವಂತನೇ ಆಗುತ್ತಾನೆ. 



’ಭಗವಂತನೆಲ್ಲಿ, ನಾನೆಲ್ಲಿ? ಕಡುಪಾಪಿಯಾದ ನನ್ನ ಬಳಿ ಭಗವಂತನು ಸಾರಬೇಕೆಂದು ನಾನು ಅಪೇಕ್ಷಿಸುವುದು ಉಚಿತವೇ’ – ಎಂದು ಮುಂತಾಗಿ ಹಿಂದಿನ ಪಾಶುರಹೇಳಿತು. ಈ ಪಾಶುರದಲ್ಲಿ ಭಗವಂತನ ಅಪಾರ ಕಾರುಣ್ಯವನ್ನು ಹೇಳಲಾಗುತ್ತದೆ.



’ಮೇಲಾತ್ತೇವರ್ ಹಳ್’ – ಮೇಲಣಲೋಕದ ದೇವತೆಗಳು – ಬ್ರಹ್ಮಾದಿ ದೇವತೆಗಳು, ಪರಮಭಕ್ತರಾದ ಮಹರ್ಷಿಗಳು, ನಿತ್ಯಸೂರಿಗಳು ಇತ್ಯಾದಿ ಮೇಲಣ ಲೋಕಗಳಲ್ಲಿರುವವರು.



ನಿಲತ್ತೇವರ್ ಹಳ್- ಭೂಲೋಕದಲ್ಲಿ ವಾಸಿಸುವ ದೇವತೆಗಳು – ಭಗವಂತನನ್ನು ಪಟ್ಟಾಗಿ ಆಶ್ರಯಿಸಿ, ದೃಢಭಕ್ತಿಯಿಂದ ಭಜಿಸಿ ಪೂಜಿಸುವ ಪರಮಸಾತ್ತ್ವಿಕರಾದ ಸದ್ಭಕ್ತರು. 



ಆಳ್ವಾರರು ಹೇಳುತ್ತಾರೆ: ಬ್ರಹ್ಮಾದಿ ದೇವತೆಗಳೂ, ಭೂಲೋಕದ ಸದ್ಭಕ್ತರೂ ಬಿಡದೆ ಭಜಿಸುವ ಸರ್ವೇಶ್ವರನೇ ಬಂದು, ನನ್ನ ಅಂತರಂಗದಲ್ಲಿ ನೆಲಸಿದ್ದಾನೆ. ಇನ್ನು ಮೇಲೆ ನನಗೆ ಸುಂದರಸ್ತ್ರೀಯರಾಗಲಿ,ಅಪಾರ ಸಂಪತ್ತಾಗಲಿ, ಗುಣವಂತರಾದ ಮಕ್ಕಳಾಗಲಿ, ಒಳ್ಲೆಯ ತಾಯಿತಂದೆಯರಾಗಲಿ – ಎಲ್ಲರೂ ಆ ಭಗವಂತನೇ. 



ಭಗವಂತನು ಒಲಿದನೆಂದರೆ, ಭಕ್ತನಿಗೆ ತಾಯಿ-ತಂದೆ, ಬಂಧು-ಬಳಗ, ಮಕ್ಕಳು-ಮರಿ, ಆಳು-ಕಾಳು, ಭೋಗ-ಭಾಗ್ಯಗಳೆಂಬ ಸಾಂಸಾರಿಕವಾದ ವ್ಯಾಮೋಹವು ಅಳಿಯುತ್ತದೆ. ಅವನಿಗೆ ಭಗವಂತನೇ ಎಲ್ಲ ಸಂಪತ್ತು ಎಂದಂತೆ. 



೯. ಆವಾರಾರ್ ತುಣೈಯೆನ್ ಱು ಅಲೈನೀರ್ ಕ್ಕಡಲುಳೞುನ್ದಮ್

ನಾವಾಯ್ ಪೋಲ್, ಪಿಱವಿಕ್ಕಡಲುಳ್ ನಿನ್ ಱು ನಾನ್ದುಳಙ್ಗ,

ತೇವಾರ್ ಕೋಲತ್ತೊಡುಮ್ ತಿರುಚ್ಚಕ್ಕರಮ್ ಶಙ್ಗಿನೊಡುಮ್,

ಆವಾವೆನ್ ಱರುಳ್ ಶೆಯ್ದು ಅಡಿಯೇನೊಡುಮಾನಾನೇ. 



ಆವಾರ್ ಆರ್ = ಆಗುವವರು ಯಾಋ, ತುಣೈ = ಸಹಾಯಕರು, ಎನ್ ಱು = ಎಂದು, ಅಲೈ ನೀರ್ ಕಡಲುಳ್ = ಅಲೆಗಳು ಬಲವಾದ ಕಡಲಲ್ಲಿ, ಅೞುನ್ದುಮ್ = ಮುಳುಗುವ, ನಾವಾಯ್ ಪೋಲ್ = ನಾವೆಯ ಹಾಗೆ, \(ಹಡಗಿನ ಹಾಗೆ\), ಪಿಱವಿ ಕಡಲುಲ್ = ಹುಟ್ಟೆಂಬ ಕಡಲಲ್ಲಿ, ನಿನ್ ಱು = ಇರುತ್ತಾ, ನಾನ್ = ನಾನುತುಳಙ್ಗ = ನಡುನಡುಗುತ್ತಿರಲು, ತೇವು ಆರ್ = ದಿವ್ಯತೆ ತುಂಬಿರುವ \(ದಿವ್ಯವಾದ\), ಕೋಲತ್ತೊಡುಮ್ = ರೂಪಸೌಂದರ್ಯದಿಂದಲೂ, ತಿರು = ಪವಿತ್ರವಾದ, ಚಕ್ಕರಮ್ = ಚಕ್ರಾಯುಧದೊಡನೆಯೂ, ಶಙ್ಗಿನೊಡುಮ್ =ಶಂಖದೊಡನೆಯೂ, ಆ ಆ ಎನ್ ಱು = ಅಯ್ಯೋ ಅಯ್ಯೋ ಎಂದು, ಅರುಳ್ ಶೆಯ್ದು = ಕೃಪೆಮಾಡಿ, ಅಡಿಯೇನೊಡುಮ್ = ಈ ಪಾದಸೇವಕನೊಡನೆ, ಆನಾನೇ = ಜೊತೆಯಾದನಲ್ಲ \(ಒದಗಿ ಬಂದನಲ್ಲ\). 



’ಒದಗಿ ಬರುವವರು ಯಾರು’ ಎಂದು ಅಲೆಗಳು ತುಂಬಿದ ಕಡಲಲ್ಲಿ ಮುಳುಗುವ ಹಡಗಿನ ಹಾಗೆ, ಹುಟ್ಟೆಂಬ ಕಡಲಲ್ಲಿರುತ್ತಾ ನಾನು ನಡುನಡುಗುತ್ತಿರಲು, ದಿವ್ಯವಾದ ರೂಪಸೌಂದರ್ಯದಿಂದಲೂ, ಶ್ರೀಚಕ್ರಾಯುಧ, ಶಂಖಗಳೊಡನೆಯು ಅಯ್ಯೋ ಅಯ್ಯೋ ಎಂದು ಕೃಪೆಮಾಡಿ ಈ ಪಾದಸೇವಕನೊಡನೆ ಒದಗಿ ಬಂದನಲ್ಲ\! \(ಜೊತೆಯಾದನಲ್ಲ\!\) 



ಭಗವಂತನ ಕಾರುಣ್ಯವನ್ನು ಕುರಿತು ಇಲ್ಲಿ ಹೇಳಲಾಗುತ್ತಿದೆ. ಈ ಸಂದರ್ಭದಲ್ಲಿ ಸುಂದರವಾದ ರೂಪಕವನ್ನು ಬಳಸಿಕೊಳ್ಳಲಾಗಿದೆ. 



ಅಲೆಗಳು ತುಂಬಿದ ಕಡಲಲ್ಲಿ ಹಡಗೊಂದು ಸಿಕ್ಕಿಬಿದ್ದಿದೆ. ಅದನ್ನು ಆ ಸಂಕಟದಿಂದ ಬಿಡಿಸುವವರು ಯಾರಾದರೂ ಬೇಕು. ಅದಕ್ಕಾಗಿ ಕಾತರ. ಹಾಗೆಯೇ, ಸಂಸಾರವೆಂಬುದೇ ಒಮ್ದು ಭಯಂಕರವಾದ ಕಡಲು. ಅದರಲ್ಲಿ ಸಿಕ್ಕಿಬಿದ್ದಿರುವವನು ಚೇತನನು. ಅವನನ್ನು ಆ ಸಂಕಟದಿಂದ ಬಿಡಿಸುವವರು ಯಾರಾದರೂ ಉಂಟೇ? ಅದಕ್ಕಾಗಿ \(ಆ ಸಹಾಯಕ್ಕಾಗಿ ಕಾತರ\) – ರೂಪಕದ ವಿಷಯ ಹೀಗಿದೆ. 



“ಆವಾರಾರ್........................ನಾವಾಯ್ ಪೋಲ್” – ಅಲೆಗಳು ಬಲವಾಗಿ ಏಳುತ್ತಿರುವ ಕಡಲಲ್ಲಿ, ಅಲೆಗಳ ಹೊಡೆತಕ್ಕೆ ಹಡಗೊಂದು ಸಿಕ್ಕಿಬಿದ್ದಿದೆ. ತಪ್ಪಿಸಿಕೊಂಡು ಪಾರಾಗಲಾರದೆ ಅದುಮುಳುಗುವ ಸ್ಥಿತಿಯಲ್ಲಿದೆ. ಅದರಲ್ಲಿರುವವರು “ಇನ್ನೇನು ಗತಿ? ನಮಗೆ ಈಗ ಸಹಾಯಕ್ಕೆ ಒದಗುವವರು ಯಾರು? ನಾವು ಈ ಕಷ್ಟದಿಂದ ಪಾರಾಗುವುದಾದರೂ ಹೇಗೆ?” ಎಂದು ಪ್ರಾಣಭಯದಿಂದ ಗೋಳಾಡುವ ಪರಿಸ್ಥಿತಿ. ಇದು ರೂಪಕದ ಒಂದು ಭಾಗ. 



“ಪಿಱವಿ....................................ತುಳಙ್ಗ” – ’ಹುಟ್ಟ” ಎಂಬುದೇ ಒಂದು ಕಡಲು. ಹುಟ್ಟಿನೊಡನೆ ಬರುವುದು ರೋಗ, ಮುಪ್ಪು, ಸಾವುಗಳು. ಮತ್ತೆ ಮರುಹುಟ್ಟು, ಹೀಗೆಯೇ ತಡೆಬಡೆಯಿಲ್ಲದಂತೆ ಹುಟ್ಟು ಒಂದರ ಹಿಂದೆ ಒಂದು ಬರುತ್ತಲೇ ಇರುತ್ತದೆ. ಇವೇ ಕಡಲ ಅಲೆಗಳು. ಅದರಿಂದ ತಪ್ಪಿಸಿಕೊಳ್ಳುವುದೇ ಅಸಾಧ್ಯ. ಅದನ್ನೇ ಅನುಭವಿಸುತ್ತಾ, ಅದರಲ್ಲಿಯೇ ಬಿದ್ದು ಮುಳುಗುತ್ತಾ ತೇಲುತ್ತಾ ಸಂಕಟವನ್ನು ಅನುಭವಿಸುತ್ತಿರಬೇಕಾಗುವುದು. “ಸಂಕಟದ ಬಿಡುಗಡೆಯಾಗುವುದೇ? ಅದು ಕೊನೆಗಾಣುವುದೇ? ಅದಕ್ಕೆ ಯಾರಾದರೂ ಸಹಾಯಕ್ಕೆ ಬರುವರೇ? ಅಂಥವರಿದ್ದಾರೆಯೇ?” – ಇದು ಕಾತರ. ಇದು ರೂಪಕದ ಎರಡನೆಯ ಭಾಗ.



ಒಟ್ಟಿನಲ್ಲಿ, ಕೊನೆಯಿಲ್ಲದ ಹುಟ್ಟು-ಸಾವುಗಳ ಪಟ್ಟಿಗೆ ಸಿಕ್ಕಿಬಿದ್ದು ನರಳುತ್ತಿರುವ ಚೇತನನ ಬಿಡುಗಡೆಗೆ ಏನಾದರೂ ಅವಕಾಶವುಂಟೇ? ಯಾರಾದರೂ ಸಹಾಯಕರು ಒದಗಿ ಬರುತ್ತಾರೆಯೇ? ಎಂದಂತೆ. 



ಆಳ್ವಾರರು ಹೇಳುತ್ತಾರೆ: ಬಲವಾದ ಅಲೆಗಳಿಂದ ಕಲಕಿಹೋದ ಕಡಲಲ್ಲಿ ಸಿಕ್ಕಿಬಿದ್ದು ಮುಳುಗುವ ಸ್ಥಿತಿಯಲ್ಲಿರುವ ಹಡಗಿನ ಹಾಗೆಯೇ ’ಹುಟ್ಟು’ ಎಂಬ ಕಡಲಲ್ಲಿ ನಾನು ಸಿಕ್ಕಿಬಿದ್ದು ಮುಳುಗುವ ಸ್ಥಿತಿಯಲ್ಲಿದ್ದೇನೆ. ಭಯದಿಂದ ತತ್ತರಿಸುತ್ತಿದ್ದೇನೆ. ನನ್ನ ಈ ಸ್ಥಿತಿಯನ್ನು ಕಂಡು ಸರ್ವೇಶ್ವರನು ಅಯ್ಯೋ ಅಯ್ಯೋ ಎಂದು ಕನಿಕರಿಸಿ ಶಂಖಚಕ್ರಗಳೊಡನೆ ದಿವ್ಯಸುಂದರಮೂರ್ತಿಯಾಗಿ ನನ್ನ ಸಹಾಯಕ್ಕೆ ನನ್ನನ್ನು ಉದ್ಧರಿಸುವ ಬಂದನಲ್ಲ\! ನನಗೆ ಜೊತೆಯಾದನಲ್ಲ\! 



೧೦. ಆನಾನಾಳುಡೈಯಾನೆನ್ ಱು ಅಹ್ ದೇಕೊಣ್ಡುಹನ್ದುವನ್ದು,

ತಾನೇ ಇನ್ನರುಳ್ ಶೆಯ್ದು ಎನ್ನೈ ಮುಟ್ರವುಮ್ ತಾನಾನಾನ್,

ಮೀನಾಯಾಮೈಯುಮಾಯ್ ನರಶಿಙ್ಗಮಾಮಾಯ್ ಕ್ಕುಱಳಾಯ್,

ಕಾನಾರೇನಮುಮಾಯ್ ಕ್ಕಱ್ ಕಿಯಾ ಮಿನ್ನಙ್ಗಾರ್ ವಣ್ಣನೇ. 



ಆನಾನ್ = ಆಗಿದ್ದಾನೆ \(ಒದಗಿ ಬಂದಿದ್ದಾನೆ\), ಆಳ್ ಉಡೈಯಾನ್ = ನನ್ನನ್ನುಳ್ಳವನಾಗಿ, ಎನ್ ಱು= ಎಂದು, ಅಹ್ ದೇ = ಅದನ್ನೇ, ಕೊಣ್ಡು = ಸ್ವೀಕರಿಸಿ, ಉಹನ್ದು = ಆಶೆಯಿಂದ \(ಉತ್ಸಾಹದಿಂದ\), ವನ್ದು = ಬಂದು, ತಾನೇ = ತಾನಾಗಿಯೇ, ಇನ್ = ಇನಿದಾದ, ಅರುಳ್ ಶೆಯ್ದು = ಕೃಪೆಮಾಡಿ, ಎನ್ನೈ = ನನ್ನ, ಮುಟ್ರವುಮ್ = ಪೂರ್ತಿಯಾಗಿ, ತಾನ್ ಆನಾನ್ = ತಾನೇ ಆಗಿದ್ದಾನೆ, ಮೀನ್ ಆಯ್ = ಮೀನಾಗಿ, ಆ ಮೈಯುಮ್ ಆಯ್ = ಆಮೆಯೂ ಆಗಿ, ನರಶಿಙ್ಗಮುಮ್ ಆಯ್ = ನರಸಿಂಹನೂ ಆಗಿ, ಕುಱಳ್ = ಕುಳ್ಳ ಬ್ರಹ್ಮಚಾರಿ ಆಗಿ, \(ವಾಮನನಾಗಿ\), ಕಾನ್ ಆರ್ = ಕಾಡಿನಲ್ಲಿ ತುಂಬಿರುವ, ಏನಮುಮ್ ಆಯ್ = ಮಹಾವರಾಹನೂ ಆಗಿ, ಕಱ್ ಕಿ ಆಮ್ = ಕಲ್ಕಿಯೂ ಆಗುತ್ತಾನೆ, ಇನ್ನಮ್ = ಇನ್ನೂ \(ಇವಕ್ಕೆ ಮೇಲೆ\), ಕಾರ್ ವಣ್ಣನೇ = ಕಾರ್ಮುಗಿಲ ಬಣ್ಣದವನೇ. 



ನನ್ನನ್ನುಳ್ಳವನಾಗಿದ್ದಾನೆ ಎಂದು ಅದನ್ನೇ ಸ್ವೀಕರಿಸಿ, ಆಶೆ ಉತ್ಸಾಹಗಳಿಂದ ಬಂದು ತಾನಾಗಿಯೇ ಇನಿದಾದ ಕೃಪೆಮಾಡಿ, ನನ್ನ ಪೂರ್ತಿಯಾಗಿ ತಾನೇ ಆಗಿದ್ದಾನೆ. ಮೀನಾಗಿ, ಆಮೆಯಾಗಿ, ನರಸಿಂಹನಾಗಿ, ವಾಮನನಾಗಿ, ಕಾಡಿನಲ್ಲಿ ತುಂಬಿಕೊಂಡಿರುವ ಮಹಾವರಾಹನೂ ಆಗಿ, ಇನ್ನುಮೇಲೆ ಕಲ್ಕಿಯೂ ಆಗುತ್ತಾನೆ, ಕಾರ್ಮುಗಿಲ ಬಣ್ಣದವನೇ. 



ಆನಾನ್ ಆಳುಡೈಯಾನ್...................ಇನ್ನರುಳ್ ಶೆಯ್ದು” – ಸಂಸಾರ ಸಾಗರದಲ್ಲಿ ಬಿದ್ದು ತೊಳಲಾಡುತ್ತಿದ್ದ ಕಡುಸಂಕಟ ಸಮಯದಲ್ಲಿ ಭಗವಂತನು ನನ್ನಲ್ಲಿ ಕರುಣೆತೋರಿ ನನ್ನನ್ನು ಪಾರುಮಾಡಿದನಲ್ಲ, ನನಗೆ ತಾನಾಗಿಯೇ ಒದಗಿ ಬಂದನಲ್ಲ್ ಎಂದು ನನಗೆ ಅವನಲ್ಲಿ ಕೃತಜ್ಞತೆ ಉಕ್ಕಿ ಬರುತ್ತದೆ. ನಾನು ಆಗ ಏನೇನು ಆಗಿದ್ದೆನೋ ಆ ರೂಪವನ್ನೇ ಸ್ವೀಕರಿಸಿದನು ಭಗವಂತ. ಅಕ್ಕರೆಯಿಂದ ನನ್ನ ಬಳಿಗೆ ತಾನಾಗಿಯೇ ಬಂದ\! ನನ್ನ ಒಳಗೂ ಹೊರಗೂ ಪರಿಪುರ್ಣವಾಗಿ ತುಂಬಿಕೊಂಡು, ನನ್ನನ್ನು ಉದ್ಧಾರಮಾಡಿದ್ದಾನಲ್ಲ\! 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರನು ನನ್ನ ವಿಷಯದಲ್ಲಿ ಎಷ್ಟು ಅಪಾರ ಕೃಪೆ ತೋರಿದ್ದಾನೆ\! ನನ್ನನ್ನು ಉದ್ಧರಿಸುವುದಕ್ಕಾಗಿಯೇ ತಾನಾಗಿಯೇ ನನ್ನ ಅಂತರಂಗದಲ್ಲಿ ಬಂದು ಸೇರಿಕೊಂಡು, ನನಗೆ ಎಡೆಬಿಡದ ಸಂಗಾತಿಯಾಗಿದ್ದಾನೆ. ಹೀಗೆ ನಾನು ಹೇಳಿಕೊಂಡದ್ದುಂಟು. ಆದರೆ, ಭಗವಂತನು, ನನಗೆ ತಿಳಿಯದಂತೆಯೇ, ನನ್ನನ್ನೊಲಿದು ಬಂದಿದ್ದಾನೆ. ಹಿಂದಿನಿಂದ ನಾನು ಯಾವ ಯಾವ ಜನ್ಮವನ್ನು ತಳೆದನೋ, ಮೀನೇ ಆದೆನೋ, ಮೃಗವೇ ಆದೆನೋ, ನರಮೃಗವೇ ಆದೆನೋ, ಮಾನವನೇ ಆದೆನೋ, ಅದೆಲ್ಲವೂ ಆಗಿ, ಆಯಾ ನನ್ನ ಜನ್ಮಕ್ಕೆ ತಕ್ಕ ರೂಪವನ್ನೇ ತಳೆದು, ಅಂದಿನಿಂದಲೂ ನನ್ನನ್ನು ಉದ್ಧರಿಸುತ್ತಲೇ ಬಂದಿದ್ದಾನೆ. ಆ ಅವನ ಅವತಾರಗಳಲ್ಲಿ ಎಂದರೆ, ಮೀನಾಗಿ, ಆಮೆಯಾಗಿ, ಮಹಾವರಾಹನಾಗಿ, ನರಸಿಂಹನಾಗಿ, ವಾಮನವಟುವಾಗಿ, ಇತರ ಮಾನವ ರೂಪಿಯಾಗಿ, ನನ್ನನ್ನು ಉದ್ಧರಿಸುತ್ತಲೇ ಬಂದಿದ್ದಾನೆ. ಇನ್ನು ಮುಂದೆ, ಅವನು ಕಲ್ಕಿಸ್ವರೂಪಿಯೂ ಆಗುತ್ತಾನೆ. ಕಾರ್ಮುಗಿಲವಣ್ಣನಾದ ಭಗವಂತನೇ ನನ್ನಒಳಗೂ ಹೊರಗೂ ತಾನೇ ಆಗಿ ತುಂಬಿಕೊಂಡಿದ್ದಾನೆ\! 



ಎಲ್ಲಕಾಲಕ್ಕು ಭಗವಂತ ಸರ್ವರಕ್ಷಕನಲ್ಲವೇ? ತನ್ನ ಸೃಷ್ಟಿಯ ವಿಷಯದಲ್ಲಿ ಅವನಿಗೆ ಕನಿಕರವಿದೆಯಲ್ಲವೇ? ಆದ್ದರಿಂದಲೇ ಅಲ್ಲವೇ ಅವನು ಎಲ್ಲರ ಕಷ್ಟಗಳನ್ನು ನೀಗಿಸಲು ಕಾತರನಾಗಿರುವುದು? 



೧೧. ಕಾರ್ ವಣ್ನನ್ ಕಣ್ಣಬಿರಾನ್ ಕಮಲತ್ತಡಙ್ಗಣ್ಣನ್ ತನ್ನೈ,

ಏರ್ ವಳವೊಣ್ ಕೞನಿಕ್ಕೂರು ಹೂರ್ ಚ್ಚಡಹೋಪನ್ ಶೊನ್ನ,

ಶೀರ್ ವಣ್ಣವೊಣ್ ತಮಿೞ್ ಹಳ್ ಇವೈಯಾಯಿರತ್ತುಳಿಪ್ಪತ್ತುಮ್,

ಆರ್ ವಣ್ಣತ್ತಾಲುರೈಪ್ಪಾರ್ ಅಡಿಕ್ಕೀೞ್ ಪ್ಪುಹುವಾರ್ ಪೊಲಿನ್ದೇ. 



ಕಾರ್ ವಣ್ಣನ್ = ಕಾರ್ಮುಗಿಲ ಬಣ್ಣದವನೂ, ಕಣ್ಣನ್ = ಶ್ರೀಕೃಷ್ಣಾವತಾರಿಯೂ, ಪಿರಾನ್ = ಸರ್ವೇಶ್ವರನೂ, ಆದ ಕಮಲಮ್ ತಡ ಕಣ್ಣನ್ ತನ್ನೈ = ಕಮಲದಂತೆ ವಿಶಾಲವಾದ ಕಣ್ಣುಳ್ಳವನನ್ನು ಕುರಿತು, ಏರ್ = ನೇಗಿಲುಗಳ, ವಳಮ್ = ವಿಸ್ತಾರವಾದ, ಒಣ್ = ಸುಂದರವಾದ, ಕೞನಿ = ಗದ್ದೆಗಳ, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನು \(ನಮ್ಮಾಳ್ವಾರರು, ಶೊನ್ನ = ಹೇಳಿದ, ಶೀರ್ = ಶ್ರೇಷ್ಠವಾದ, ವಣ್ಣಮ್ = ಗುಣವುಳ್ಳ, ಒಣ್ = ಸುಂದರವಾದ, ತಮಿೞ್ ಹಳ್ = ತಮಿಳಿನ ರಚನೆಯಾದ, ಇವೈ ಆಯಿರತ್ತುಳ್ = ಈ ಸಾವಿರದಲ್ಲಿ \(ಪಾಶುರಗಳಲ್ಲಿ\), ಇಪತ್ತುಮ್ = ಈ ಹತ್ತನ್ನು, ಆರ್ = ಸೂಕ್ಷ್ಮವಾದ, ವಣ್ಣತ್ತಾಲ್ = ರೀತಿಯಲ್ಲಿ, ಉರೈಪ್ಪಾರ್ = ಪಠಿಸತಕ್ಕವರು \(ಓದುವವರು\), ಅಡಿಕ್ಕೀೞ್ = \(ಭಗವಂತನ\) ತಿರುವಡಿಗಳ ಬಳಿಯಲ್ಲಿ, ಪುಹುವಾರ್ = ಹೋಗುವವರು, \(ಪ್ರವೇಶಿಸುವರು\), ಪೊಲಿನ್ದೇ = ಬೆಳಗುವ ಜೀವನದಿಂದಲೇ. \(ಸಮೃದ್ಧಿಯಾದ ಜೀವನದಿಂದಲೇ\). 



ಕಾರ್ಮುಗಿಲ ಬಣ್ಣದವನೂ, ಶ್ರೀಕೃಷ್ಣಾವತಾರಿಯೂ \(ಅತ್ಯಾಕರ್ಷಕನೂ\), ಸರ್ವೇಶ್ವರನೂ ಆದ, ಕಮಲದಂತೆ ವಿಶಾಲವಾದ ಕಣ್ಣುಳ್ಳವನನ್ನು ಕುರಿತು, ನೇಗಿಲುಗಳ ವಿಸ್ತಾರವಾದ ಸೊಬಗಿನ ಗದ್ದೆಗಳ ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ಶ್ರೇಷ್ಠವಾದ ಗುಣವುಳ್ಳ ಸುಂದರವಾದ ತಮಿಳಿನವಾದ ಈ ಸಾವಿರ ಪಾಶುರಗಳಲ್ಲಿ ಈ ಹತ್ತನ್ನು ಸೂಕ್ಷ್ಮವಾದ ರೀತಿಯಲ್ಲಿ ಓದುವವರು, ಭಗವಂತನ ತಿರುವಡಿಗಳ ಬಳಿ ಸಮೃದ್ಧಿಯಾದ ಜೀವನದಿಂದಲೇ ಪ್ರವೇಶಿಸುವರು.



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ ಇದು. ಸಂಸಾರದಲ್ಲಿ ಸಿಕ್ಕಿಬಿದ್ದು ತೊಳಲುತ್ತಿರುವ ಚೇತನನ ಉಜ್ಜೀವನಕ್ಕೆ ಇದರಲ್ಲಿ ಸರಳಸುಂದರವಾದ ಸಲಹೆ ಬರುತ್ತದೆ. ಚೇತನನು ಯಾರೇ ಆಗಲಿ. ಯಾವ ಮಟ್ಟದಲ್ಲೇ ಇರಲಿ. ಭಗವದ್ವಿಷಯವಾದ ಜ್ಞಾನ, ಭಕ್ತಿಗಳು ಅವನಿಗೆ ಇಲ್ಲದಿದ್ದರೂ ಚಿಂತೆಯಿಲ್ಲ. ತೋರಿಕೆಗಾಗಿಯೋ, ನಟನೆಗಾಗಿಯೇ, ಇತರರನ್ನು ಮೆಚ್ಚಿಸುವುದಕ್ಕಾಗಿಯೋ ಭಗವನ್ನಾಮವನ್ನು ಪಠಿಸುತ್ತಾ ಇದ್ದರ ಸಾಕು. ಅದೇ ಅವನಿಗೆ ಬರಬರುತ್ತ ಒಳ್ಳೆಯ ಅಭ್ಯಾಸವಾಗುತ್ತದೆ. ಪರಿಣಾಮದಲ್ಲಿ ಅವನಲ್ಲಿ ದೃಢವಾದ ಭಕ್ತಿಯನ್ನು ತರುತ್ತದೆ. ಕ್ರಮೇಣ ಅವನು ಸದ್ಭಕ್ತನಾಗಿ ಭಗವಂತನ ಅಡಿದಾವರೆಗಳನ್ನು ಸೇರುವುದರಲ್ಲಿ ಸಂದೇಹವೇ ಇಲ್ಲ. 



ಭಗವಂತನಿಗೆ ಚೇತನರ ವಿಷಯದಲ್ಲಿ ಯಾವ ಬಗೆಯ ತಾರತಮ್ಯವೂ ಇಲ್ಲ. ತನ್ನ ಇಡಿಯ ಸೃಷ್ಟಿಯ ಏಳಿಗೆಯನ್ನು ಅವನು ಎಡೆಬಿಡದೆ ಚಿಂತಿಸುತ್ತಾನೆ. ಅಪಾರ ಕಾರುಣ್ಯಮೂರ್ತಿಯೇ ಅವನು. ’ಹುಟ್ಟು’ ಎಂಬ ಘೋರ ಸಂಸಾರವೆಂಬ ಕಡಲಲ್ಲಿ ಸಿಕ್ಕಿಕೊಂಡು ತೊಳಲುತ್ತಿರುವ ಪ್ರತಿಚೇತನನ ಸಂಕಟವನ್ನು ಕಂಡು ಮರುಗುತ್ತಾನೆ. ಅದನ್ನು ನೀಗಿಸಲು ಸದಾ ಸಿದ್ಧನಾಗಿರುತ್ತಾನೆ. ಚೇತನನಿಂದ ದೀನವಾದ ಮೊರೆಯೊಂದು ಬಂದರೆ ಸಾಕು. ಆ ಕೂಡಲೇ ಅವನ ಸಹಾಯಕ್ಕೆ ಸಿದ್ಧವಾಗಿ ಒದಗಿ ಬರುತ್ತಾನೆ. ಅವನನ್ನು ಉದ್ಧರಿಸುತ್ತಾನೆ. 



ಆದ್ದರಿಂದ, ಚೇತನನು ಭಗವಂತನನ್ನು ನಂಬಿ, ಆಶ್ರಯಿಸಿ, ಉದ್ಧಾರಗೊಳ್ಳಲೇಬೇಕು. ಈ ವಿಷಯವನ್ನು ಕುರಿತು ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\) ರಚಿಸಿ ಹಾಡಿರುವ ಸರಳವಾದ ತಮಿಳಿನ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತನ್ನು ಮಾತ್ರವೇ ಯಾರು ಚೆನ್ನಾಗಿ ಓದಿ ಅರಿತುಕೊಳ್ಳುತ್ತಾರೆ, ಅವರಿಗೆ ಭಗವಂತನಲ್ಲಿ ಭಕ್ತಿಜ್ಞಾನಗಳು ದೃಢವಾಗಿ, ಅವರು ಸದ್ಭಕ್ತರೇ ಆಗುತ್ತಾರೆ. ತತ್ಫಲವಾಗಿ, ಅವರು ಭಗವತ್ಕೃಪೆಯಿಂದ ಇಹಜೀವನದಲ್ಲಿ ಸಮೃದ್ಧಿಯನ್ನು ಅನುಭವಿಸಿ, ಅನಂತರ, ಅಮೃತತ್ವವನ್ನು ಪಡೆದು, ಭಗವಂತನ ತಿರುವಡಿಗಳನ್ನು ಸೇರುತ್ತಾನೆ. 



ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*







ತಿರುವಾಯ್ ಮೊೞಿ ಐದನೆಯ ದಶಕ ಎರಡನೆಯ ತಿರುವಾಯ್ಮೊೞಿ



೧. ಪೊಲಿಹ ಪೊಲಿಹ ಪೊಲಿಹ



೧. ಪೊಲಿಹ ಪೊಲಿಹ ಪೊಲಿಹ ಪೋಯಿಟ್ರು ವಲ್ಲುಯಿರ್ ಚ್ಚಾಪಮ್,

ನಲಿಯುಮ್ ನರಹಮುಮ್ ನೈನ್ದ ನಮನುಕ್ಕಿಙ್ಗು ಯಾದೊನ್ ಱುಮಿಲ್ಲೈ

ಕಲಿಯುಮ್ ಕೆಡುಮ್ ಕಣ್ಡುಕೊಣ್ಮಿನ್ ಕಡಲ್ ವಣ್ಣನ್ ಪೂದಙ್ಗಳ್ ಮಣ್ ಮೇಲ್,

ಮಲಿಯಪ್ಪುಹುನ್ದಿಶೈಪಾಡಿ ಆದಿಯುೞಿದರಕ್ಕಣ್ಡೋಮ್,



ಪೊಲಿಹ, ಪೊಲಿಹ, ಪೊಲಿಹ = ಬಾಳಿರಿ, ಶಾಂತಿ ಪಡೆಯಿರಿ, ಅಭಿವೃದ್ಧಿಗೊಳ್ಳಿ, ಪೋಯಿಟ್ರು = ಹೋಯಿಲು, ವಲ್ = ಬಲಿಷ್ಠವಾದ, ಉಯಿರ್ = ಜೀವನ ಮೇಲಣ, ಶಾಖಮ್ = ಶಾಪವು \(ಜೀವನು ಮಾಡಿದ ಪಾಪಗಳು\), ನಲಿಯುಮ್ = ಹಿಂಸಿಸುವ, ನರಹಮ್ = ನರಕವು, ನೈನ್ದ = ನಾಶಗೊಂಡಿತು, ನಮನಕ್ಕು = ಯಮನಿಗೆ, ಇಙ್ಗು = ಇಲ್ಲಿ, ಯಾದು ಒನ್ ಱುಮ್ ಇಲ್ಲೈ = ಏನೊಂದೂ \(ಕೆಲಸ\) ಇಲ್ಲ, ಕಲಿಯುಮ್ = ಕಲಿಪುರುಷನೂ, ಕೆಡುಮ್ = ತೊಲಗಿಹೋಗುವನು, ಕಣ್ಡುಕೊಣ್ಡೇನ್ = ಕಂಡುಕೊಳ್ಳಿರಿ, ಕಡಲ್ ವಣ್ನನ್= ಕಡಲಿನ ಬಣ್ಣದವನ, ಪೂದಙ್ಗಳ್ = ಭಕ್ತರು, ಮಣ್ ಮೇಲ್ = ಭೂಮಿಯಮೇಲೆ, ಮಲಿಯ = ತುಂಬಿರುವಂತೆ, ಪುಹುನ್ದು = ಪ್ರವೇಶಿಸಿ \(ಕೂಡಿಕೊಂಡು\) ಇಶೈಪಾದಿ = ಹಾಡುಗಳನ್ನು ಹಾಡುತ್ತಾ, ಆಡಿ = ಕುಣಿದಾಡಿ, ಉೞಿದರ = \(ಎಲ್ಲೆಲ್ಲೂ\) ಸಂಚರಿಸುವುದನ್ನು ಕಣ್ಡೋಮ್ = ಕಂಡೆವು. 



ಬಾಳಿರಿ, ಶಾಂತಿಪಡೆಯಿರಿ, ಅಭಿವೃದ್ಧಿಗೊಳ್ಳಿ. ಜೀವನ ಮೇಲಣ ಬಲವಾದ ಶಾಪಹೋಯಿತು. ಹಿಂಸಿಸುವ ನರಕವು ನಾಶಗೊಂಡಿತು. ಯಮನಿಗೆ ಇಲ್ಲಿ ಯಾವ ಕೆಲಸವೂ ಇಲ್ಲದಾಯಿತು. ಕಲಿಪುರುಷನೂ ತೊಲಗುವನು. ಕಂಡುಕೊಳ್ಳಿ ಕಡಲವಣ್ಣನ ಭಕ್ತರು ಭೂಮಿಯಮೇಲೆ ತುಂಬಿಕೊಂಡಿರುವಂತೆ ಪ್ರವೇಶಿಸಿ, \(ಹಾಡುಗಳನ್ನು\) ಹಾಡುತ್ತಾ, ಕುಣಿದಾಡುತ್ತಾ \(ಎಲ್ಲೆಲ್ಲೂ\) ಸಂಚರಿಸುವುದನ್ನು ಕಂಡೆವು. 



ಈ ಪಾಶುರದಲ್ಲಿ ಆಳ್ವಾರರ ಹರ್ಷೋದ್ಗಾರವನ್ನು ಕಾಣಬಹುದು. ಭೂಮಿಯ ಮೇಲಣ ಬಲವಾದ ಶಾಪ ಹೋಯಿತು. ಹಿಂಸಿಸುವ ನರಕವು ನಾಶಗೊಂಡಿತು. ಯಮನಿಗೆ ಇಲ್ಲಿ ಯಾವ ಕೆಲಸವೂ ಇಲ್ಲದಾಯಿತು. ಕಲಿಪುರುಷನೂ ತೊಲಗುವನು. ಕಂಡುಕೊಳ್ಳಿ ಕಡಲವಣ್ಣನ ಭಕ್ತರು ಭೂಮಿಯಮೇಲೆ ತುಂಬಿಕೊಂಡಿರುವಂತೆ ಪ್ರವೇಶಿಸಿ, \(ಹಾಡುಗಳನ್ನು\) ಹಾಡುತ್ತಾ, ಕುಣಿದಾಡುತ್ತಾ \(ಎಲ್ಲೆಲ್ಲೂ\) ಸಂಚರಿಸುವುದನ್ನು ಕಂಡೆವು. 



ಈ ಪಾಶುರದಲ್ಲಿ ಆಳ್ವಾರರ ಹರ್ಷೋದ್ಗಾರವನ್ನು ಕಾಣಬಹುದು. ಭೂಮಿಯ ಮೇಲಣ ಜೀವರಾಶಿಯೆಲ್ಲ ಒಟ್ಟಾಗಿ ಉಜ್ಜೀವನಗೊಳ್ಳುವ ಕಾಲ ಬಂತಲ್ಲ ಎಂದು ಅವರಿಗೆ ಅಷ್ಟು ಸಂತೋಷ. 



ಜೀವನು ಉದ್ಧಾರಗೊಳ್ಳುವುದಕ್ಕೆ ಬೇಕಾದದ್ದು ಅವನಿಗೆ ಅಂಟಿರುವ ’ಹುಟ್ಟು-ಸಾವು’ಗಳ ಪುನರಾವರ್ತನೆ ಇಲ್ಲದಿರುವುದು, ನರಕಬಾಧೆ ಇಲ್ಲದಿರುವುದು, ಕಲಿಯ ಪ್ರಾಬಲ್ಯ ಅವರಮೇಲೆ ನಡೆಯದಂತಾಗುವುದು. ಇಂಥ ಒಳ್ಳೆಯಕಾಲ ಬಂದದ್ದಾದರೂ ಹೇಗೆ? ಏತರಿಂದ? ಇವಕ್ಕೆ ಸೂಚನೆಯೂ ಪಾಶುರದಲ್ಲಿದೆ. 



“ಪೊಲಿಹ, ಪೊಲಿಹ, ಪೊಲಿಹ” – ಶಾಶ್ವತವಾದ ಆನಂದದ ಬಾಳ್ವೆಯನ್ನು ಅನುಭವಿಸುವವರಾಗಿ ಎಂಬ ವಿಷಯವನ್ನು, ಒಂದೇ ಮಾತನ್ನು ಮೂರು ಬಾರಿ ಬಳಸುತ್ತಾ, ಒತ್ತಿ ಒತ್ತಿ ಹೇಳುವ ರೀತಿ ಇದು. 



“ಪೊಲಿ” – ಎಂಬುದಕ್ಕೆ ’ಬಾಳು’, ’ಅಭಿವೃದ್ಧಿಗೊಳ್ಳು’, “ಶೋಭಿಸು’, ’ವಿಜೃಂಭಿಸು’, ’ಸಮೃದ್ಧಿಪಡೆ’, ’ಮಂಗಳಾವಾಗು’, ’ಶಾಂತಿಪಡೆ’, ಎಂದು ಮುಂತಾಗಿ ಅರ್ಥವಾಗುವ ಒಳ್ಳೆಯ ಪದ. ಅದರ ಬಹುವಚನ ಕ್ರಿಯಾರೂಪ ’ಪೊಲಿಹ’. 



“ಪೋಯಿಟ್ರು ವಲ್ ಉಯಿರ್ ಶಾಬಮ್” – ಜೀವನಿಗೆ ತಗುಲಿದ್ದ ಬಿಡಿಸಿಕೊಳ್ಳಲಾರದ ಬಲವಾದ ಶಾಪವೆಂದರೆ ’ಪುನರ್ಜನ್ಮ’ ’ಅದು ಹೋಯಿತು’ ಎಂದರೆ, ’ಬಿಡುಗಡೆ ಉಂಟಾಯಿತು’, ಜೀವನು ಕಾತರಪಡಬೇಕಾದದ್ದು ಶ್ರಮಿಸಬೇಕಾದದ್ದು, ಅದಕ್ಕಾಗಿಯೇ – ಬಿಡುಗಡೆಗೋಸ್ಕರವಾಗಿಯೇ. 



“ನಲಿಯುಮ್ ನರಹಮ್ ನೈನ್ದ” – ಪುನರ್ಜನ್ಮದಿಂದ ಜೀವನಿಗೆ ಅವನ ಒಂದೊಂದು ಹುಟ್ಟಿನಲ್ಲೂ ಅವನ ಕರ್ಮಕ್ಕೆ ತಕ್ಕ ಫಲವಾಗಿ, ಅವನಿಗೆ ನರಕವಾಸವೂ ಅಲ್ಲಿಯ ಯಾತನೆಗಳೂ. ’ಹುಟ್ಟು, ಎಂಬುದರಿಂದಲೇ ಬಿಡುಗಡೆಯಾದ ಬಳಿಕ ಅವನಿಗೆ ನರಕವಾಸವೆಲ್ಲಿಯದು? 



“ನಮನುಕ್ಕಿಙ್ಗ್ಜುಯಾದೊನ್ ಱುಮಿಲ್ಲೈ” – ಜೀವನು ಮರಣಿಸಿದ ಬಳಿಕ ಅವನು ಯಮಪಟ್ಟಣಕ್ಕೆ ಹೋಗಿ, ಅಲ್ಲಿ ತನ್ನ ಪಾಪಕರ್ಮಗಳಿಗೆ ತಕ್ಕ ದಂಡನೆಯನ್ನು ಯಮನಿಂದ ಸ್ವೀಕರಿಸಿ, ಹಿಂಸೆಯನ್ನು ಅನುಭವಿಸಬೇಕಾದದ್ದು ಯಮನ ಆಜ್ಞೆಯಂತೆ, ’ಹುಟ್ಟು’ ಎಂಬುದೇ ಇಲ್ಲದಾಗ ’ಸಾವು’ ಎಲ್ಲಿಂದ ಬಂತು? ಕರ್ಮಗಳಿಗೂ ಪಾಪಾನುಭವಕ್ಕೂ ಅವಕಾಶವೆಲ್ಲಿ? ಆದ್ದರಿಂದ, ಯಮನಿಗೇನು ಕೆಲಸ? 



“ಕಲಿಯುಮ್ ಕೆಡುಮ್” – ಕಲಿಯುಗದಲ್ಲಿ ಕಪಟ, ಮೋಸ, ವಂಚನೆ, ಕಳವು, ಕೊಲೆ – ಮುಂತಾದ ದುಷ್ಕೃತಿಗಳೇ ಹೆಚ್ಚು. ಸಜ್ಜನರಿಗೆ ಅವರ ಸತ್ಕಾರ್ಯಗಳಿಗೆ ಎಡೆಯಿಲ್ಲವಾಗುತ್ತದೆ. ಭೂಮಿಯ ಮೇಲೆ ಕೆಟ್ಟದ್ದು ನಡೆಯುವುದಕ್ಕೆ ಅವಕಾಶವೇ ಇಲ್ಲವಾದ ಮೇಲೆ, ಭಗವನ್ನಾಮಸಂಕೀರ್ತನೆ ಎಲ್ಲೆಲ್ಲೂ ಹರಡಿತುಂಬಿದ ಮೇಲೆ, ಕಲಿಯ ಪ್ರಾಬಲ್ಯಕ್ಕೆ ಅವಕಾಶವೆಲ್ಲಿ? 



“ಕಣ್ಡುಕೊಣ್ಮಿನ್...................ಕಣ್ಡೋಮ್” – ಜನರೇ, ಇದಕ್ಕೆಲ್ಲ ಕಾರಣವೇನೆಂಬುದನ್ನು ಕಂಡುಕೊಳ್ಳಿ, ಭಗವಂತನ ಭಕ್ತರು ಎಲ್ಲೆಲ್ಲೂ ತುಂಬಿಕೊಂಡು, ಭಗವಂತನನ್ನು ಕುರಿತು ಹಾಡಿ, ಹೊಗಳಿ, ಕುಣಿದಾಡಿ, ಆನಂದಿಸುತ್ತಿರುವುದನ್ನು, ಅವರ ಗೋಷ್ಟಿಗಳಲ್ಲಿ ಎಲ್ಲ ಕಡೆಯೂ ಸಂಚರಿಸುತ್ತಿರುವುದನ್ನು ನೋಡಿ. ಭಗವನ್ನಾಮ ಸಂಕೀರ್ತನೆಯು ಎಲ್ಲೆಲ್ಲೂ ಹರಡುವುದೂ, ಭಕ್ತರ ಕೂಟಗಳು ಎಲ್ಲೆಲ್ಲೂ ಶೋಭಿಸುವುದೂ ಕಾರಣ, ಕಂಡಿರಾ\! 



ಆಳ್ವಾರರು ಹೇಳುತ್ತಾರೆ: ಭೂಲೋಕವಾಸಿಗಳೇ, ನೀವೆಲ್ಲರೂ ಚಿರಕಾಲ ಆನಂದದಿಂದ ಬಾಳುವ ಕಾಲ ಬಂದಿದೆ\! ಭಗವದ್ಭಕ್ತರ ಕೂಟಗಳು ಎಲ್ಲೆಲ್ಲೂ ಭಗವಂತನನ್ನು ಕುರಿತು ಹಾಡಿ, ಹೊಗಳಿ, ನಲಿಯುವುದನ್ನೂ, ಅವರು ತಂಡಗಳಾಗಿ ದೇಶವೆಲ್ಲ ಸಂಚರಿಸುವುದನ್ನೂ ನೋಡಿ. ಅವರ ಶುಭಕಾರ್ಯ ಎಲ್ಲರ ಮೇಲೂ ಪರಿಣಾಮಕಾರಿಯಾಗುವುದು\! ’ಹುಟ್ಟು’ ಎಂಬ ಘೋರಶಾಪದಿಂದ ಜೀವನು ಮುಕ್ತನಾಗುವನು. ನರಕಬಾಧೆ ತಪ್ಪುವುದು. ಯಮನಿಗೆ ಭೂಲೋಕದಲ್ಲಿ ಕೆಲಸವೇ ಇಲ್ಲದೇ ಹೋಗುವುದು. ಕಲಿಯದೋಷಗಳಿಗೆ ಅವಕಾಶವಿಲ್ಲವಾಗುವುದು. 



೨. ಕಣ್ಡೋಮ್ ಕಣ್ಡೋಮ್ ಕಣ್ಡೋಮ್ ಕಣ್ಡುಕ್ಕಿನಿಯನ ಕಣ್ಡೋಮ್,

ತೊಣ್ಡೀರ್\! ಎಲ್ಲಿರುಮ್ ವಾರೀರ್ ತೊೞುದು ತೊೞುದು ನಿನ್ ಱಾರ್ ತ್ತುಮ್, 

ವಣ್ಡಾರ್ ತಣ್ಣನ್ತುೞಾಯಾನ್ ಮಾದವನ್ ಪೂದಙ್ಗಳ್ ಮಣ್ ಮೇಲ್, 

ಪಣ್ಡಾನ್ ಪಾಡಿನಿನ್ ಱಾಡಿ ಪ್ಪರನ್ದುದಿರಿಹಿನ್ ಱನವೇ. 



ಕಣ್ಡೋಮ್, ಕಣ್ಡೋಮ್, ಕಣ್ಡೋಮ್ = ಕಂಡೆವು, ಕಂಡೆವು, ಕಂಡೆವು, ಕಣ್ಣುಕ್ಕು = ಕಣ್ಣಿಗೆ, ಇನಿಯನ = ಪ್ರಿಯವಾದದ್ದನ್ನು, ಕಣ್ಡೋಮ್ = ಕಂಡೆವು, ತೊಣ್ಡೀರ್ = ಭಕ್ತರೇ \(ಭಾಗವತರೇ\), ಎಲ್ಲೀರುಮ್ = ಎಲ್ಲರೂ, ವಾರೀರ್ = ಬನ್ನಿ, ತೊೞದು ತೊೞದು = ನಮಸ್ಕರಿಸಿ, ಪೂಜಿಸಿ, ನಿನ್ ಱು = ನಿಂತು, ಆರ್ ತ್ತುಮ್ = ಪ್ರಾರ್ಥಿಸೋಣ, ವಣ್ಡುಆರ್ = ದುಂಬಿಗಳು ತುಂಬಿರುವ, ತಣ್ = ತಂಪಾಡ, ಅಮ್ = ಸೊಗಸಾದ, ತುೞಾಯಾನ್ = ತುಲಸಿಯ ಹಾರವನ್ನು ಧರಿಸಿದವನಾದ, ಮಾದವನ್ = ಮಾಧವನ, ಪೂದಙ್ಗಳ್ = ಭಕ್ತರು, ಮಣಿ ಮೇಲ್ = ಭೂಮಿಯ ಮೇಲೆ, ಪಣ್ಡಾನ್ = ಹಾಡುಗಳನ್ನು, ಪಾದಿ = ಹಾಡಿ, ನಿನ್ ಱು = ನಿಂತು, ಆಡಿ = ನಲಿದಾಡಿ, ಪರನ್ದು = ಎಲ್ಲೆಲ್ಲೂ ವಿಸ್ತರಿಸಿ, \(ಹರಡಿಕೊಂಡು\), ತಿರಿಹಿನ್ ಱನವೇ = ಸಂಚರಿಸುತ್ತಿದ್ದಾರೆ. 



ಕಂಡೆವು ಕಂಡೆವು ಕಂಡೆವು. ಕಣ್ಣಿಗೆ ಪ್ರಿಯವಾದದ್ದನ್ನು ಕಂಡೆವು. ಭಕ್ತರೇ ಎಲ್ಲರೂ ಬನ್ನಿ. ನಮಸ್ಕರಿಸಿ, ಪೂಜಿಸಿ, ನಿಂತು, ಪ್ರಾರ್ಥಿಸೋಣ. ದುಂಬಿಗಳು ತುಂಬಿರುವ ತಂಪಾದ ಸೊಗಸಾದ ತುಲಸಿಯ ಹಾರವನ್ನು ಧರಿಸಿದವನಾದ ಮಾಧವನ ಭಕ್ತರು \(ಭಾಗವತರು\) ಭೂಮಿಯ ಮೇಲೆ ಹಾಡುಗಳನ್ನು ಹಾಡಿ, ನಿಂತು ನಲಿದಾಡಿ, ಎಲ್ಲೆಲ್ಲೂ ಹರಡಿಕೊಂಡು, ಸಂಚರಿಸುತ್ತಿದ್ದಾರೆ. 



ಭಕ್ತರ ಕೂಟಗಳು ಭಗವಂತನನ್ನು ಹೊಗಳಿ, ಹಾಡಿ, ನಲಿದು, ಇತರರನ್ನು ನಲಿಸುತ್ತಾರೆ. ಅವರ ಸಹವಾಸದಿಂದ ಎಲ್ಲರೂ ಭಕ್ತರಾಗಬಹುದು – ಎಂಬುದು ಈ ಪಾಶುರದ ವಿಷಯ. 



ಆಳ್ವಾರರು ಹೇಳುತ್ತಾರೆ: ಭಕ್ತಜನರೇ, ಆನಂದದ ನೋಟವೊಂದು ಕಂಡು ಬರುತ್ತಿದೆ. ಎಲ್ಲೆಲ್ಲೂ ಭಕ್ತಜನರ ಕೂಟಗಳು ತುಂಬಿ, ಹರಡುತ್ತಿವೆ. ಪರಿಮಳತುಂಬಿದ ತುಲಸಿಯ ಹಾರವನ್ನು ಧರಿಸಿರುವ ಮಾಧವನಾದ ಸರ್ವೇಶ್ವರನನ್ನು ಕುರಿತು ಕೀರ್ತಿಸಿ, ಹಾಡಿ, ನಲಿದಾಡಿ, ಸಂಚರಿಸುತ್ತಿದ್ದಾರೆ ಭಕ್ತರ ಕೂಟ. ನಾವೂ ಅಲ್ಲಿಗೆ ಹೋಗೋಣ. ಅವರನ್ನು ಎದುರ್ಗೊಳ್ಳೋಣ. ಅವರಿಗೆ ಎರಗೋಣ. ಅವರನ್ನು ಪೂಜಿಸೋಣ. ಅವರೊಡನೆ ಕೂಡಿಕೊಳ್ಳೋಣ. ಭಗವಂತನನ್ನು ಸ್ತುತಿಸಿ, ಪೂಜಿಸಿ, ಆನಂದಿಸೋಣ, ಬನ್ನಿ. ಈ ಸುಸಮಯವನ್ನು ನಾವು ಕಳೆದುಕೊಳ್ಳಬಾರದು. 



ಸಜ್ಜನರ ಸಂಗದಿಂದ ಬರುವುದು ಸತ್ಫಲವೇ ಅಲ್ಲವೇ? 



೩. ತಿರಿಯುಮ್ ಕಲಿಯುಹಮ್ ನೀಙಿತ್ತೇವರ್ ಹಳ್ ತಾಮುಮ್ ಪುಹುನ್ದು,

ಪೆರಿಯ ಕಿತಯುಹಮ್ ಪಟ್ರಪ್ಪೇರಿನ್ಬವೆಳ್ಳಮ್ ಪೆರುಹ,

ಕರಿಯ ಮುಹಿಲ್ ವಣ್ಣನೆಮ್ಮಾನ್ ಕಡಲ್ ವಣ್ಣನ್ ಪೂದಙ್ಗಳ್ ಮಣ್ ಮೇಲ್, 

ಇರಿಯಪ್ಪುಹುನ್ದಿಶೈಪಾಡಿ ಎಙ್ಗುಮಿಡಮ್ ಕೊಣ್ಡನವೇ. 



ತಿರಿಯುಮ್ = ಮುನ್ನುಗ್ಗಿ ಸಂಚರಿಸುವ, ಕಲಿಯುಹಮ್ = ಕಲಿಯುಗವು \(ಕಲಿಪ್ರಭಾವವು\), ನೀಙ್ಗಿ = ಕಡೆಗಡು \(ನೀಗಿ\), ತೇವರ್ ಹಳ್ ತಾಮುಮ್ = ದೇವತೆಗಳೂ \(ಸಾತ್ತ್ವಿಕ ಸ್ವಭಾವದಜನರು\), ಪುಹುನ್ದು = ಭೂಲೋಕವನ್ನು ಸೇರಿ, ಪೆರಿಯ = ಮಹತ್ತಾದ, ಕಿತಯುಹಮ್ = ಕೃತಯುಗವು, ಪಟ್ರಿ= ಉಂಟಾಗಿ, ಪೇರ್ ಇನ್ ಬಮ್ = ಆನಂದದ ಹೆಚ್ಚಾದ, ವೆಳ್ಳಮ್ = ಪ್ರವಾಹವು, ಪೆರುಹ = ತುಂಬಿ ಹರಿಯುವಂತೆ, ಕರಿಯ ಮುಹಿಲ್ ವಣ್ಣನ್ = ಕಾರ್ಮುಗಿಲಬಣ್ಣದವನೂ, ಎಮ್ಮಾನ್ = ನಮ್ಮ ಸ್ವಾಮಿಯೂ, ಕಡಲ್ ವಣ್ಣನ್ = ಕಡಲವಣ್ಣನೂ ಆದವನ, ಪೂದಙ್ಗಳ್ = ಭಕ್ತರು, ಮಣ್ ಮೇಲ್ = ಭೂಲೋಕದಲ್ಲಿ, ಇರಿಯ = ನಿರ್ಭಯವಾಗಿ, ಪುಹುನ್ದು = ಬಂದು \(ಸೇರಿ\), ಇಶೈಪಾಡಿ = \(ಭಗವದ್ಗುಣ\) ಗಾನಮಾಡಿ, ಎಙ್ಗುಮ್ = ಎಲ್ಲೆಲ್ಲಿಯೂ, ಇಡಮ್ ಕೊಣ್ಡನವೇ = ತುಂಬಿಕೊಂಡಿದ್ದಾರಲ್ಲ. 



ಮುನ್ನುಗ್ಗಿ ಸಂಚರಿಸುವ ಕಲಿಯುಗವು \(ಕಲಿಪ್ರಭಾವವು\) ನೀಗಿ, ದೇವತೆಗಳೂ \(ಸಾತ್ತ್ವಿಕ ಸ್ವಭಾವದ ಜನರೂ\) ಭೂಲೋಕವನ್ನು ಸೇರಿ, ಮಹತ್ತಾದ ಕೃತಯುಗವು ಬಂದು ಮಹದಾನಂದದ ಹಳ್ಳವು ತುಂಬಿ ಹರಿಯುವಂತೆ, ಕಾರ್ಮುಗಿಲಬಣ್ಣದವನೂ, ಕಡಲವಣ್ಣನೂ ಆದ ನಮ್ಮ ಸ್ವಾಮಿಯ ಭಕ್ತರು ಭೂಲೋಕದಲ್ಲಿ ನಿರ್ಭಯವಾಗಿ ಬಂದು ಸೇರಿ, \(ಭಗವದ್ಗುಣ\) ಗಾನಮಾಡಿ, ಎಲ್ಲೆಲ್ಲೂ ತುಂಬಿಕೊಂಡಿದ್ದಾರಲ್ಲ\! 



ಭಕ್ತಕೂಟಗಳು ಭೂಮಿಯ ಮೇಲೆ ತುಂಬಿಕೊಂಡಿರುವದರ ಪರಿಣಾಮವೇನೆಂದು ಇಲ್ಲಿ ಸೂಚಿಸಲಾಗುತ್ತದೆ. 



“ತಿರಿಯುಮ್ ಕಲಿಯುಹಮ್ ನೀಙ್ಗ’ – ಕಲಿಯುಗ ಮುನ್ನುಗ್ಗಿ ಬರುತ್ತಿರುವುದು ತಡೆಗೊಳ್ಳುತ್ತದೆ. ಕಲಿಯ ಪ್ರಾಬಲ್ಯವೆಂದರೆ, ಧರ್ಮನಷ್ಟವಾಗುತ್ತದೆ. ಆಚಾರ ವ್ಯವಹಾರಗಳಲ್ಲಿ ಎಲ್ಲಾ ಬಗೆಯ ಮಾರ್ಪಾಡುಗಳು ನಡೆಯುತ್ತವೆ. ವರ್ಣಸಂಕರವಾಗುತ್ತದೆ. ದೇವರು, ಹಿರಿಯರು, ಭಕ್ತರು ಮುಂತಾದ ಸಾತ್ತ್ವಿಕರಿಗೆ ಎಡೆಯೇ ಇಲ್ಲವಾಗುತ್ತದೆ. ಎಲ್ಲೆಲ್ಲೂ ತಾಮಸಗುಣತುಂಬಿ ತಾಂಡವವಾಡುತ್ತದೆ. ಎಲ್ಲಾ ಬಗೆಯ ಕೆಟ್ಟ ಪರಿಣಾಮಗಳೇ ತುಂಬಿತುಳುಕುತ್ತದೆ. ಈ ಬಗೆಯದೆಲ್ಲವೂ ಪರಿಪೂರ್ಣವಾಗಿ ನಾಶವಾಗುವುದು ಭಗವದ್ಭಕ್ತರ ತಂಡಗಳು ನಿರ್ಭಯವಾಗಿ ಹಾಡುತ್ತಾ ಮೈಮರೆತು ನಲಿದಾಡುವುದರಿಂದಲೇ. 



“ತೇವರ್ ಹಳ್ ತಾಮುಮ್ ಪುಹುನ್ದು” – ಕೃತಯುಗ ಭೂಲೋಕದಲ್ಲಿ ಬಂದಿತೆಂದರೆ, ಸುರರೂ ಭೂಸುರರೊಡನೆ ಕಲೆತು ಆನಂದಿಸುವಂತಾಗುತ್ತದೆ. ಆಗ ಭೂಲೋಕವೂ ಸ್ವರ್ಗಸಮಾನವೇ ಆಗುತ್ತದೆ. 



“ಪೆರಿಯ ಕಿತಯುಹಮ್ ಪಟ್ರಿ” – ಭಕ್ತರ ಕೂಟಗಳು ಎಲ್ಲೆಲ್ಲೂ ನಿರ್ಭಯವಾಗಿ ಭಗವನ್ನಾಮಸಂಕೀರ್ತನೆ ಮಾದುತ್ತಾ ಭೂಲೋಕದಲ್ಲಿ ಸಂಚರಿಸುವುದರ ಪರಿಣಾಮವಾಗಿ, ಅಧರ್ಮ, ಕಪಟ, ವಂಚನೆ, ಕ್ರೌರ್ಯ ಮುಂತಾದವಕ್ಕೆ ಸ್ಥಳವಿಲ್ಲದೆ ಹೋಗುತ್ತದೆ. ಮತ್ತೆ ಧರ್ಮನೆಲೆಗೊಳ್ಳುತ್ತದೆ. ದೇವರು, ಗುರು, ಹಿರಿಯರು, ಭಕ್ತರು – ಇವರಲ್ಲಿ ಗೌರವ ಹೆಚ್ಚುತ್ತದೆ. ಸಾತ್ತ್ವಿಕ ಗುಣಕ್ಕೆ ಪ್ರಾಧಾನ್ಯ ಸಿಕ್ಕುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವದ್ಭಕ್ತರ ಕೂಟಗಳು ಭೂಮಿಯ ಮೇಲೆ ಎಲ್ಲ ಕಡೆಯೂ ತುಂಬಿಕೊಂಡು, ಭಕ್ತಿಯ ಹಾಡುಗಳನ್ನು ಹಾಡಿ ನಲಿಯುವುದರ ಫಲವಾಗಿ, ಕಲಿಯ ಪ್ರಭಾವವೇ ಇಲ್ಲದಂತಾಗುತ್ತದೆ. ಧರ್ಮಕ್ಕೆ ಆಧಾರವಾದ ಸತ್ತ್ವಪ್ರಧಾನವಾದ ಕೃತಯುಗ ಬರುತ್ತದೆ. ಎಲ್ಲೆಲ್ಲೂ ಆನಂದದ ಕಡಲು ಹರಿಯುತ್ತದೆ. ತೃಪ್ತಿಯೂ, ಶಾಂತಿಯೂ ನೆಲೆಗೊಳ್ಳುತ್ತವೆ. \(ಭಕ್ತರೇ, ಬನ್ನಿ ನಾವೂ ಅವರೊಡನೆ ಕೂಡಿ, ಆಡಿ, ನಲಿಯೋಣ\). 



೪. ಇಡಙ್ಗೊಳ್ ಶಮಯತ್ತೈಯೆಲ್ಲಾಮ್ ಎಡುತ್ತುಕ್ಕಳೈವನಪೋಲೇ, 

ತಡಙ್ಗಡಲ್ ಪಳ್ಳಿಪೆರುಮಾನ್ ತನ್ನುಡೈಪ್ಪೂದಙ್ಗಳೈಯಾಯ್,

ಕಿಡನ್ದು ಮಿರುನ್ದು ಮೆೞುನ್ದುಮ್ ನೀದಮ್ ಪಲಪಲಪಾಡಿ,

ನಡನ್ದುಮ್ ಪಱನ್ದುಮ್ ಕುನಿತ್ತುಮ್ ನಾಡಹಮ್ ಶೆಯ್ಹಿನ್ ಱನವೇ.



ಇಡಮ್ ಕೊಳ್ = ಆಕ್ರಮಿಸಿಕೊಂಡಿರುವ, ಶಮಯತ್ತೈ ಎಲ್ಲಾಮ್ = ಕಾಲವನ್ನೆಲ್ಲಾ \(ಧರ್ಮಗಳನ್ನೆಲ್ಲಾ\) ಎಡುತ್ತು = ಕಿತ್ತು, ಕಳೈವನ ಪೋಲೇ = ನಾಶಮಾಡುವ ಹಾಗೆ, ತಡಕಡಲ್ = ವಿಸ್ತಾರವಾದ ಕಡಲಲ್ಲಿ, ಪಳ್ಳಿ = ಪವಡಿಸುವ \(ನಿದ್ರಿಸುವ\), ಪೆರುಮಾನ್ = ಸ್ವಾಮಿಯು, ತನ್ನುಡೈ = ತನ್ನ, ಪೂದಙ್ಗಳೈ ಆಯ್ = ಭಕ್ತರೇ ಆಗಿ, ಕಿಡನ್ದುಮ್ = ನಿಂತೂ, ನೀದಮ್ = ಹಾಡುಗಳನ್ನು, ಪಲಪಲ ಪಾದಿ= ಹಲವಾರು ಹಾಡಿ, ನಡನ್ದುಮ್ = ನಡೆದಾಡಿಯೂ, ಪಱನ್ದುಮ್ = ಹಾರಾಡಿಯೂ \(ಆತುರಗೊಂಡೂ\), ಕುನಿತ್ತುಮ್ = ಬಗ್ಗಿಯೂ, ನಾಟಹಮ್ = ನಾಟಕವನ್ನು, ಶೆಯ್ ಹಿನ್ ಱನವೇ = ಮಾಡುತ್ತಿದ್ದಾರಲ್ಲ\!



ಆಕ್ರಮಿಸಿಕೊಂಡಿರುವ \(ಕಾಲವನ್ನೆಲ್ಲಾ\) ಧರ್ಮಗಳನ್ನೆಲ್ಲಾ ಕಿತ್ತು ನಾಶಮಾಡುವ ಹಾಗೆ ವಿಸ್ತಾರವಾದ ಕಡಲಲ್ಲಿ ನಿದ್ರಿಸುವ ಸ್ವಾಮಿಯು ತನ್ನ ಭಕ್ತರೇ ಆಗಿ, ಮಲಗಿಯೂ, ಕುಳಿತೂ, ನಿಂತೂ, ಅನೇಕಾನೇಕ ಹಾಡುಗಳನ್ನು ಹಾಡಿ, ನಡೆದಾಡಿಯೂ, ಹಾರಾಡಿಯೂ, ಬಗ್ಗಿಯೂ, ನಾಟಕವನ್ನು ಮಾಡುತ್ತಿದ್ದಾರಲ್ಲ? 



ಭಗವದ್ಭಕ್ತರು ಇಳೆಯಲ್ಲಿ ಮಾಡುವ ದಿವ್ಯವಾದ ಕೆಲಸಗಳನ್ನೂ, ಅವುಗಳಿಂದಾಗುವ ಪರಿಣಾಮವನ್ನೂ ಇಲ್ಲಿ ಹೇಳಲಾಗುತ್ತಿದೆ. 



ಭಕ್ತರು \(ಭಾಗವತರು\) ಯಾರು? – ಜನಸಾಮಾನ್ಯರನ್ನು ತನ್ನ ಕಡೆಗೆ ಆಕರ್ಷಿಸುವುದಕ್ಕಾಗಿ, ಭಗವಂತನೇ ಸದ್ಭಕ್ತರ ರೂಪ ತಳೆದು, ಭೂಮಿಯ ಮೇಲೆ ಎಲ್ಲೆಲ್ಲು ಹರಡಿಕೊಂಡು, ಭಕ್ತಿಯ ಹಾಡುಗಳನ್ನು ಹಾಡುತ್ತಾ, ಕುಳಿತು, ನಿಂತು, ಮಲಗಿ, ಎದ್ದು, ಬಗ್ಗಿ, ಆಡಿ, ಕುನಿದು – ನಾನಾಬಗೆಯಲ್ಲಿ ನಾಟಕವನ್ನಾಡುತ್ತಿದ್ದಾನೆ. 



ಭಕ್ತರು ಭಗವತ್ಸ್ವರೂಪವೇ ಎಂದೂ, ಭಗವಂತನಿಗೆ ಸಲ್ಲಬೇಕಾದ ಅವರಿಗೆ ಸಲ್ಲಬೇಕೆಂದೂ ಇಲ್ಲಿ ಹೇಳಿದಂತೆ. 



ಆಳ್ವಾರರು ಹೇಳುತ್ತಾರೆ: ಭೂಮಿಯಮೇಲೆ ಜನರು ಬೇಡವಾದ ಕಾರ್ಯಗಳಲ್ಲಿ ಆಸಕ್ತಿವಹಿಸಿ, ವ್ಯರ್ಥವಾಗಿ ಕಾಲವನ್ನು ಕಳೆಯುವುದನ್ನು ತಪ್ಪಿಸುವುದಕ್ಕಾಗಿ, ಭಗವಂತನೇ ಸ್ವತಃ ಭಕ್ತರ ರೂಪದಲ್ಲಿ ಅವತರಿಸುತ್ತಾನೆ. ನೆಲದಮೇಲೆ ಕುಳಿತು, ನಿಂತು, ಮಲಗಿ, ನಡೆದು, ಬಗ್ಗಿ, ಎದ್ದು, ನಾನಾರೀತಿಯಲ್ಲಿ ನಾಟಕವಾಡುತ್ತಾ \(ನಟನೆ ಮಾಡುತ್ತಾ\), ಬಗೆಬಗೆಯಾಗಿ ಭಕ್ತಿಯ ಹಾಡುಗಳನ್ನು ಹಾಡುತ್ತಾ ಇದ್ದಾನೆ. ಅವನೇ ಆದ ಭಾಗವತರನ್ನು \(ಭಕ್ತರನ್ನು\) ಹಿಂಬಾಲಿಸಿ, ಅವರ ಹಾಡುಗಳನ್ನಾಲಿಸಿ, ಆನಂದಿಸಿ, ಉಜ್ಜೀವನಗೊಳ್ಳೋಣ. 



ಪಾಶುರದಲ್ಲಿ ’ಶಮಯಮ್’ ಎಂಬ ಪದ ’ಕಾಲ’ ಎಂದೂ ’ಧರ್ಮ’ ಎಂದೂ ಅರ್ಥ ಕೊಡುತ್ತದೆ. ಆಳ್ವಾರರ ಕಾಲದಲ್ಲಿ ವೈದಿಕ ಮತ ಖಿಲವಾಗಿತ್ತು. ಅವೈದಿಕ ಮತಗಳು ಎಲ್ಲೆಲ್ಲೂ ಹರಡಿಕೊಂಡಿದ್ದವು. ಈ ವಿಷಯವನ್ನು ಮನಸ್ಸಿಗೆ ತಂದುಕೊಂಡರೆ, ಪಾಶುರವನ್ನು ಈ ಬಗೆಯಲ್ಲಿ ವಿವರಿಸಬಹುದು: ವೇದಬಾಹಿರವಾದ ಮತಗಳನ್ನೆಲ್ಲಾ ಬೇರು ಸಹಿತ ಕಿತ್ತುಹಾಕುವುದಕ್ಕಾಗಿ. ವೇದ ಮತವನ್ನು ಉದ್ಧರಿಸುವುದಕ್ಕಾಗಿ, ಭಗವಂತನು ಭಕ್ತರ ರೂಪದಲ್ಲಿ ಭೂಮಿಯಮೇಲೆ ಅವತರಿಸಿ, ಭಕ್ತಿಭಾವವನ್ನು ಎಲ್ಲೆಲ್ಲೂ ಹರಡುವಂತೆ ಮಾಡಿದ್ದಾನೆ” – ಭಗವಂತನ ವಿಚಿತ್ರನಾಟಕವೇ ಇದು”. 



೫. ಶೆಯ್ ಹಿನ್ ಱದೆನ್ ಕಣ್ಣುಕ್ಕೊನ್ ಱೇ ಒಕ್ಕಿನ್ ಱದಿವ್ವುಲಹತ್ತು,

ವೈಹುನ್ದನ್ ಪೂದಙ್ಗಳೇಯಾಯ್ ಮಾಯತ್ತಿನಾಲೆಙ್ಗುಮ್ ಮನ್ನಿ,

ಐಯಮೊನ್ ಱಲ್ಲೈ ಅರಕ್ಕರಶುರರ್ ಪಿಱನ್ದೀರುಳ್ಳೀರೇಲ್,

ಉಯ್ಯುಮ್ ವಹೈಯಿಲ್ಲೈ ತೊಣ್ಡೀರ್\! ಊೞಿಪೆಯರ್ ತ್ತಿಡುಮ್ ಕೊನ್ ಱೇ. 



ಶೆಯ್ ಹಿನ್ ಱದು = \(ಅವರು\) ಮಾಡುತ್ತಿರುವುದು. ಎನ್ ಕಣ್ಣುಕ್ಕು = ನನ್ನ ಕಣ್ಣಿಗೆ, ಒನ್ ಱೇ = ಒಂದೇ ಆಗಿ, ಒಕ್ಕಿನ್ ಱದು = ತೋರಿಬರುತ್ತದೆ, ಇ ಉಲಹತ್ತು = ಈ ಲೋಕದಲ್ಲಿ, ವೈಹುನ್ದನ್ = ಭಗವಂತನು \(ವೈಕುಂಠಪತಿಯು\), ಪೂದಙ್ಗಳೇ ಆಯ್ = ಭಕ್ತರೇ ಆಗಿ \(ಅವತರಿಸಿ\), ಮಾಯತ್ತಿನಾಲ್ = ಮಾಯದಿಂದ ಎಙ್ಗುಮ್ = ಎಲ್ಲಲ್ಲಿಯೂ, ಮನ್ನಿ = ತುಂಬಿ, \(ಇರುತ್ತಾನೆ\) ಐಯಮ್ ಒನ್ ಱು ಇಲ್ಲೈ = ಸಂಶಯವು ಸ್ವಲ್ಪವೂ ಇಲ್ಲ, ಅರಕ್ಕರ್ ಅಶುರರ್ = ರಾಕ್ಷಸರು, ಅಸುರರು, ಪಿಱನ್ದೀರ್ = ಹುಟ್ಟಿದವರು, ಉಳ್ಳೀರ್ = ಆಗಿದ್ದರೆ \(ಉಳ್ಳವರಾಗಿದ್ದರೆ\), ಉಯ್ಯುಮ್ = ಉಜ್ಜೀವನಗೊಳ್ಳುವ, ವಹೈ ಇಲ್ಲೈ = ರೀತಿ ಇಲ್ಲ, ತೊಣ್ಡೀರ್ = ಭಕ್ತರೇ, ಊೞಿ = ಯುಗವು, ಪೆಯರ್ ತ್ತು = ವೃದ್ಧಿಗೊಂಡು, ಇಡುಮ್ ಕೊನ್ ಱೇ = \(ನಿಮ್ಮನ್ನು \) ಕೊಂದೇ ಬಿಡುವುದು. 



\(ಅವರು\) ಮಾಡುತ್ತಿರುವುದು ನನ್ನ ಕಣ್ಣಿಗೆ ಒಂದೇ ಆಗಿ ತೋರಿಬರುತ್ತದೆ. ಈ ಲೋಕದಲ್ಲಿ ವೈಕುಂಠಪತಿಯು ಭಕ್ತರೇ ಆಗಿ ಅವತರಿಸಿ, ತನ್ನ ಮಾಯೆಯಿಂದ ಎಲ್ಲೆಲ್ಲೂ ತುಂಬಿರುತ್ತಾನೆ. ಸಂಶಯ ಸ್ವಲ್ಪವೂ ಇಲ್ಲ. ರಾಕ್ಷಸರು ಅಸುರರು \(ಇವರಿಗೆ\) ಹುಟ್ಟಿದವರು ಉಳ್ಳವರಾಗಿದ್ದರೆ, ಉಜ್ಜೀವನಕ್ಕೆ ಬೇರೆ ರೀತಿಯೇ ಇಲ್ಲ. ಭಕ್ತರೇ, ಯುಗವು ವೃದ್ಧಿಗೊಂಡು ನಿಮ್ಮನ್ನು ಕೊಂದೇಬಿಡುವುದು.



ಹಿಂದಿನ ಪಾಶುರದ ವಿಷಯವಾದ ಭಗವಂತನೇ ಭಕ್ತರರೂಪದಲ್ಲಿ ಧರೆಗಿಳಿದು ಬಂದು ಮಾಡುತ್ತಿರುವ ಕೆಲಸದ ಫಲವೇನೆಂಬುದನ್ನು ಇನ್ನಷ್ಟು ಸ್ಪಷ್ಟಪಡಿಸಲಾಗುತ್ತದೆ. 



“ಶೆಯ್ ಹಿನ್ ಱದೆನ್ ಕಣ್ಣುಕ್ಕೊನ್ ಱೇ ಒಕ್ಕಿನ್ ಱದು” – ಧರೆಯ ಜನರು ಮಾಡುವುದೆಲ್ಲವೂ, ಒಂದೇ ಬಗೆಯದು ಎನಿಸುತ್ತದೆ. ಹುಟ್ಟುವುದು, ಬೆಳೆಯುವುದು, ಲಗ್ನವಾಗುವುದು, ಮಕ್ಕಳನ್ನು ಪಡೆಯುವುದು, ಜೀವನದಲ್ಲಿ ನಾನಾಕ್ಲೇಶಗಳನ್ನು ಅನುಭವಿಸುವುದು. ಬಗೆಬಗೆಯ ಕರ್ಮಗಳನ್ನು ಮಾಡುವುದು, ರೋಗ ಮುಪ್ಪುಗಳನ್ನನುಭವಿಸುವುದು, ಕಡೆಗೆ ಸಾಯುವುದು. ನಿರಂತರವೂ ಸಂಸಾರ ತಾಪತ್ರಯಗಳಲ್ಲಿ ಸಿಕ್ಕಿಬಿದ್ದು ತೊಳಲುತ್ತಲೇ ಇರುವುದು. ಈ ಜನರೂ ಉದ್ಧಾರಗೊಳ್ಳಬೇಡವೇ? ಬಿಡುಗಡೆ ಹೊಂದಬೇಡವೇ? ಬಿಡುಗಡೆ ಹೊಂದಬೇಡವೇ? ಆಳ್ವಾರರಿಗೆ ಇದನ್ನೆಲ್ಲಾ ಕಂಡು ಮರುಕ. 



“ಇವ್ವುಲಹತ್ತು ವೈಹುನ್ದನ್ ಪೂದಙ್ಗಳೆಯಾಯ್ ಮಾಯತ್ತಿನಾಲೆಙ್ಗುಮ್ ಮನ್ನಿ” – ಭಗವಂತನಿಗೆ ಇಂಥ ಅಜ್ಞಾನಿ ಜನರನ್ನು ಕುರಿತು ಮರುಕ. ಅವರನ್ನು ಸನ್ಮಾರ್ಗಕ್ಕೆ ತರಲು ಸಂಕಲ್ಪಿಸುತ್ತಾನೆ. ಅದಕ್ಕಾಗಿ, ಲೋಕದಲ್ಲಿ ಭಗವದ್ಭಕ್ತರ ರೂಪದಲ್ಲಿ ಅವತರಿಸಿ, ಅವನೇ ಎಲ್ಲೆಲ್ಲೂ ಹರಡಿಕೊಂಡಿದ್ದಾನೆ. ನಾಮಸಂಕೀರ್ತನೆಯನ್ನು ನಡೆಸುತ್ತಾನೆ. ಅದನ್ನು ಎಲ್ಲರೂ ಸ್ವೀಕರಿಸುವಂತೆ ಮಾಡುತ್ತಾನೆ. ಹೀಗಿದೆ ಭಗವಂತನ್ ’ಮಾಯ’ – ಅವನ ಸಂಕಲ್ಪ.



“ಅರಕ್ಕರಶುರರ್ ಪಿಱನ್ದೀರುಳ್ಳೀರೇಲ್” – ಜನರೇ, ಅಸುರ, ರಾಕ್ಷಸ ಸ್ವಭಾವದವರು ನೀವಾಗಿದ್ದರೆ, ನಿಮಗೆ ಉದ್ಧಾರಗೊಳ್ಳಲು ಬೇರೆ ಮಾರ್ಗವೇ ಇಲ್ಲ. ಭಗವನ್ನಾಮಸ್ಮರಣೆಯೊಂದೇ ಸರಳಮಾರ್ಗ. 



“ಊೞಿ ಪೆಯರ್ ತ್ತಿಡುಮ್ ಕೊನ್ ಱೇ” – ಮೇಲಣ ಮಾರ್ಗವನ್ನು, ಅಸುರ, ರಾಕ್ಷಸ ಪ್ರಕೃತಿಯವರು ನೀವಾಗಿ, ಹಿಡಿದ ಹೊರತು ನಿಮಗೆ ಉಜ್ಜೀವನಸಾಧ್ಯವಿಲ್ಲ. ಕಲಿಪುರುಷನಿಗೆ ನಿಮ್ಮ ಸ್ವಭಾವದವರಲ್ಲಿ ಬಹಳ ಇಷ್ಟ. ಅವನು ಪ್ರಬಲಗೊಳ್ಳುವುದಕ್ಕೆ ಅನುಕೂಲ. ನಿಮ್ಮನ್ನು ಮತ್ತೆಮತ್ತೆ ಕೊಲ್ಲುವುದಕ್ಕೂ, ಕಡುಪಾಪಿಗಳನ್ನಾಗಿ ಮಾಡುವುದಕ್ಕೂ, ನರಕಭಾಜನ ಮಾಡುವುದಕ್ಕೂ ಅವನಿಗೆ ಸದವಕಾಶ. 



ಆಳ್ವಾರರು ಹೇಳುತ್ತಾರೆ: ನನ್ನ ಕಣ್ಣಿಗೆ ಲೋಕದ ಜನರೆಲ್ಲ ಮಾಡುವುದು ಒಂದೇ ಕೆಲಸ ಎಂದು ತೋರುತ್ತದೆ. ಕಲಿಯು ಪ್ರಬಲಗೊಂಡು ತಾಮಸಪ್ರಕೃತಿ ವೃದ್ಧಿಗೊಳ್ಳುವುದು. ಅದರಿಂದ ಜನರನ್ನು ತಪ್ಪಿಸುವುದಕ್ಕಾಗಿಯೇ ಭಗವಂತನು ಭಕ್ತರ \(ಭಾಗವತರ\) ರೂಪದಲ್ಲಿ ಎಲ್ಲೆಲ್ಲೂ ಹರಡಿಕೊಂಡು, ಅವರ ಉಜ್ಜೀವನಕ್ಕೆ ಸರಳ ಮಾರ್ಗವಾದ ಭಗವನ್ನಾಮ ಸ್ಮರಣೆಮಾಡುವುದನ್ನು ಕಲಿಸುತ್ತಾನೆ. 



೬. ಕೊನ್ ಱುಯಿರುಣ್ಣುಮ್ ವಿಶಾದಿಪಹೈಪಶಿತೀಯನವೆಲ್ಲಾಮ್, 

ನಿನ್ ಱಿವ್ವುಲಹಿಲ್ ಕಡಿವಾನ್ ನೇಮಿಪ್ಪಿರಾನ್ ತಮರ್ ಪೋನ್ದಾರ್,

ನಿನ್ ಱಿ ಶೈಪಾಡಿಯುಮ್ ತುಳ್ಳಿಯಾಡಿಯುಮ್ ಞಾಲಮ್ ಪರನ್ದಾರ್,

ಶೆನ್ ಱುತೊೞುದುಯ್ ಮ್ಮಿನ್ ತೊಣ್ಡೀರ್\! ಶಿನ್ದೈಯೈಚ್ಚೆನ್ನಿಱುತ್ತಿಯೇ. 



ಕೊನ್ ಱು = ಕೊಂದು, ಉಯಿರ್ = ಪ್ರಾಣವನ್ನು, ಉಣ್ಣುಮ್ = ನಲುಗಿಸುವಂಥ \(ಹಿಂಸಿಸಿ ಪೀಡಿಸುವಂತ\), ವಿಶಾದಿ =ವ್ಯಾಧಿ \(ರೋಗ\), ಪಹೈ = ದ್ವೇಷ, ಪಶಿ = ಹಸಿವು, \(ಮುಂತಾದ\), ತೀಯನ ಎಲ್ಲಾಮ್ = ಕೆಟ್ಟವೆಲ್ಲವನ್ನೂ ನಿನ್ ಱು ಇ ಉಲಹಿಲ್ = ಈ ಲೋಕದಿಂದ, \(’ಇ ಉಲಹಿಲ್ ನಿನ್ ಱು’ ಎಂದು ಅನ್ವಯ\), ಕಡಿವಾನ್ = ತೊಲಗಿಸುವುದಕ್ಕಾಗಿಯೇ, ನೇಮಿಪ್ಪಿರಾನ್ ತಮರ್ = ತೊಲಗಿಸುವುದಕ್ಕಾಗಿಯೇ, ನೇಮಿಪ್ಪಿರಾನ್ ತಮರ್ = ಚಕ್ರಧಾರಿಯಾದ ಸ್ವಾಮಿಯ ಭಕ್ತರು \(ದಾಸರು\), ಪೋನ್ದಾರ್ = ಬಂದಿದ್ದಾರೆ, ನಿನ್ ಱು= ನಿಂತು, ಇಶೈಪಾಡಿಯುಮ್ = ಗಾನಮಾಡಿಯೂ, ತುಳ್ಳಿ = ಉತ್ಸಾಹದಿಂದ, ಆಡಿಯುಮ್ = ನಲಿದಾಡಿಯೂ \(ಕುಣಿದಾಡಿಯೂ\), ಞೂಲಮ್ = ಭೂಲೋಕದಲ್ಲೆಲ್ಲಾ, ಪರನ್ದಾರ್ = ಹರಡಿಕೊಂಡಿದ್ದಾರೆ, ಶೆನ್ ಱು = ಹೋಗಿ, ತೊೞುದು = ಎರಗಿ \(ಪೂಜಿಸಿ\), ಉಯ್ ಮ್ಮಿನ್ = ಉಜ್ಜೀವನಗೊಳ್ಳಿ, ತೊಣ್ಡೀರ್ = ಭಕ್ತರೇ, ಶಿನ್ದೈಯೈ = ಮನಸ್ಸನ್ನು, ಶೆಮ್ ನಿಱುತ್ತಿಯೇ = ಚೆನ್ನಾಗಿ \(ಶುದ್ಧವಾಗಿ\) ಇರಿಸಿ \(ನಿಲ್ಲಿಸಿ\)ಯೇ. 



ಕೊಂದು ಪೀಡಿಸುವಂಥ ರೋಗ, ದ್ವೇಷ, ಹಸಿವು ಮುಂತಾದ ಕೆಟ್ಟವೆಲ್ಲವನ್ನೂ ಈ ಲೋಕದಿಂದ ತೊಲಗಿಸುವುದಕ್ಕಾಗಿಯೇ ಚಕ್ರಧಾರಿಯಾದ ಸ್ವಾಮಿಯ ಭಕ್ತರು ಬಂದಿದ್ದಾರೆ. ನಿಂತು ಗಾನ ಮಾಡಿಯೂ, ಉತ್ಸಾಹದಿಂದ ಕುಣಿದಾಡಿಯೂ ಭೂಲೋಕದಲ್ಲೆಲ್ಲಾ ಹರಾಡಿಕೊಂಡಿದ್ದಾರೆ. ಭಕ್ತರೇ, ಹೋಗಿ, ಎರಗು \(ಪೂಜಿಸಿ\), ಉಜ್ಜೀವನಗೊಳ್ಳಿರಿ, ಮನಸ್ಸನ್ನು ಶುದ್ಧವಾಗಿ ಇರಿಸಿಯೇ. 



ಭಗವದ್ಭಕ್ತರಾದ ಭಾಗವತರು ಭೂಲೋಕದಲ್ಲೆಲ್ಲಾ ತುಂಬಿ ಹರಡಿಕೊಂಡಿರುವುದರ ಉದ್ದೇಶವೇನು ಎಂಬುದನ್ನು ಇಲ್ಲಿ ಹೇಳಲಾಗುತ್ತದೆ. 



“ಕೊನ್ ಱುಯಿರುಣ್ಣುಮ್..........................ಯೆಲ್ಲಾಮ್” – ಮನುಷ್ಯನನ್ನು ಹಿಂಸಿಸಿ, ನಲುಗಿಸಿ, ಪೀಡಿಸುವ ಕೆಟ್ಟ ವಿಷಯಗಳು ಹಲವಾರು. ಇಲ್ಲಿ ಮೂರನ್ನು ಮಾತ್ರ ಆರಿಸಿಕೊಳ್ಳಲಾಗಿದೆ – ವ್ಯಾಧಿ, ದ್ವೇಷ, ಹಸಿವು. ಒಂದೊಂದರ ಜೊತೆಗೂ ಇನ್ನೂ ಕೆಲವಿದೆ. ’ವ್ಯಾಧಿ’ಯ ಜೊತೆಗೆ, ಮುಪ್ಪು, ಸಾವು, ಹುಟ್ಟು. ’ದ್ವೇಷ’ದ ಜೊತೆಗೆ ರಾಗ \(ಆಶೆ\), ಕೋಪ, ಕ್ರೋಧ, ಅಸೂಯೆ, ಹಸಿವಿನ ಜೊತೆಗೆ ಬಾಯಾರಿಕೆ ಮತ್ತು ಅವುಗಳನ್ನು ಹೆಚ್ಚಿಸುವ ದಾರಿದ್ರ್ಯ. ಎಲ್ಲವೂ ಮನುಷ್ಯನನ್ನು ಅವನು ಸಾಯುವ ತನಕ ಹಿಂಡಿ ಹಿಪ್ಪಟ್ಟೆಮಾಡಿ, ಗೋಳಾಡಿಸತಕ್ಕವು. ಕಡೆಗೆ, ಅವನಿಗೆ ಮರುಹುಟ್ಟನ್ನೂ ಉಂಟುಮಾಡತಕ್ಕವು. 



ಆಳ್ವಾರರು ಹೇಳುತ್ತಾರೆ: ಭಕ್ತರೇ, ಬದುಕಿರುವಷ್ಟು ಕಾಲವೂ ಮನುಷ್ಯನನ್ನು ನಾನಾರೀತಿಯಲ್ಲಿ ಹಿಂಸಿಸುತ್ತಿರುವ ಕೆಟ್ಟ ವಿಷಯಗಳನ್ನೆಲ್ಲಾ ಈ ಲೋಕದಿಂದ ತೊಲಗಿಸಲು ಭಗವದ್ಭಕ್ತರು \(ಭಾಗವತರು\) ಈ ಲೋಕದಲ್ಲಿ ಅವತರಿಸಿದ್ದಾರೆ. ಅವರು ಎಲ್ಲೆಲ್ಲೂ ಹರಡಿಕೊಂಡಿದ್ದಾರೆ. ಅವರು ಅಲ್ಲಲ್ಲಿ ನಿಂತು, ಭಗವಂತನನ್ನು ಕುರಿತು ಹಾಡುತ್ತಾರೆ. ಮೈಮರೆತು ಕುಣಿಯುತ್ತಾರೆ. ನೀವೂ ಸಹ ನಿಮ್ಮ ಮನಸ್ಸನ್ನು ಶುದ್ಧಗೊಳಿಸಿಕೊಂಡು, \(ಒಳ್ಳೆಯ ಮನಸ್ಸಿನಿಂದ\), ಅವರ ಬಳಿಗೆ ಬನ್ನಿ. ಅವರನ್ನು ಆಶ್ರಯಿಸಿ. ಭಗವಂತನ ಕೀರ್ತನ ಚಿಂತನಗಳಲ್ಲಿ ಪಾಲುಗೊಳ್ಳಿ, ನೀವು ಉಜ್ಜೀವನಗೊಳ್ಳುವ ಬಗೆ ಹೇಗೆ. 



೭. ನಿಱುತ್ತಿನುಮ್ಮುಳ್ಳತ್ತುಕೊಳ್ಳುಮ್ ತೆಯ್ ವಙ್ಗಳುಮ್ಮೈಯುಯ್ಯ

ಮಱುತ್ತುಮವನೋಡೇ ಕಣ್ಡೀರ್ ಮಾರ್ ಕ್ಕಣ್ಡೇಯನುಮ್ ಕ್ಕೋಳ್, ಕರಿಯೇ, 

ಕಱುತ್ತ ಮನಮೊನ್ ಱುಮ್ ವೇಣ್ಡಾ ಕಣ್ಣನಲ್ಲಾಲ್ ತೆಯ್ವಮಿಲ್ಲೈ,

ಇಱುಪ್ಪದೆಲ್ಲಾಮ್ ಅವನ್ ಮೂರ್ ತ್ತಿಯಾಯವರ್ ಕ್ಕೇ ಇಱುಮಿನೇ. 



ನಿಱುತ್ತಿ = ನಿಲ್ಲಿಸಿ \(ಒಮ್ಮೊನೆಯಾಗಿ\) ನುಮ್ = ನಿಮ್ಮ, ಉಳ್ಳತ್ತು = ಮನಸ್ಸನ್ನು, ಕೊಳ್ಳುಮ್ = ಪಡೆದುಕೊಳ್ಳುವ \(ಚಿಂತಿಸಲ್ಪಡುವ\), ತೆಯ್ ವಙ್ಗಳ್ = ದೇವತೆಗಳು, ಉಮ್ಮೈ = ನಿಮ್ಮನ್ನು, ಉಯ್ಯಕ್ಕೊಳ್ = ಉಜ್ಜೀವನಪಡಿಸುವುದು, ಮಱುತ್ತುಮ್ = ಮತ್ತೆ, ಅವನೋಡೇ = ಆ ಸರ್ವೇಶ್ವರನೊಡನೆ, ಕಣ್ಡೀರ್ = ಕಂಡಿರಾ, ಮಾರ್ ಕ್ಕಣ್ಡೇಯನುಮ್ = ಮಾರ್ಕಾಂಡೆಯನೂ, ಕರಿಯೇ = ಸಾಕ್ಷಿಯೇ, ಕಱುತ್ತ = ಕಪ್ಪನೆಯ, ಮನಮ್ = ಮನಸ್ಸು, ಒನ್ ಱುಮ್ = ಸ್ವಲ್ಪವೂ, ವೇಣ್ಡಾ = ಬೇಡ, ಕಣ್ಣ ಅಲ್ಲಾಲ್ = ಶ್ರೀಕೃಷ್ಣರೂಪಿಯಾದ ಅತ್ಯಾಕರ್ಷಕನು, ಹೊರತು, ತೆಯ್ ವಮ್ ಇಲ್ಲೈ = \(ಬೇರೆ\) ದೈವವೇ ಇಲ್ಲ, ಇಱುಪ್ಪದು ಎಲ್ಲಾಮ್ = ಸಲ್ಲಿಸುವುದೆಲ್ಲವನ್ನೂ, ಅವನ್ = ಅವನ, ಮೂರ್ ತ್ತಿ ಯಾಯ = ಸ್ವರೂಪವೇ ಆಗಿರುವ, ಅವರ್ ಕ್ಕೇ = ಅವರಿಗೆ \(ಇತರ ದೈವಗಳಿಗೆ ಸರ್ವೇಶ್ವರನಿಗೇ\) ಇಱುಮಿನೇ = ಸಲ್ಲಿಸಿರಿ. 



ನಿಮ್ಮ ಮನಸ್ಸನ್ನು ಸ್ಥಿರಪಡಿಸಿ \(ಒಮ್ಮೊನೆ ಮಾಡಿ\) ಪಡೆದುಕೊಳ್ಳುವ \(ಚಿಂತಿಸಲ್ಪಡುವ\) ದೇವತೆಗಳು ನಿಮ್ಮನ್ನು ಉಜ್ಜೀವನಗೊಳಿಸುವುದನ್ನು ಮತ್ತೆ ಅವನೊಡನೆ \(ಆ ಸರ್ವೇಶ್ವರನೊಡನೆ\) ಕಂಡಿರಲ್ಲ\! ಮಾರ್ಕಾಂಡೇಯನೂ ಸಾಕ್ಷಿಯೇ. ಕಪ್ಪನೆಯ ಮನಸ್ಸು ಸ್ವಲ್ಪವೂ ಬೇಡ. ಶ್ರೀಕೃಷ್ಣರೂಪಿಯಾದ ಅತ್ಯಾಕರ್ಷಕನನ್ನು ಬಿಟ್ಟರೆ ಬೇರೆ ದೈವವೇ ಇಲ್ಲ. ನೀವು ಸಲ್ಲಿಸುವುದೆಲ್ಲವನ್ನೂ ಅವನ ಸ್ವರೂಪವೇ ಆಗಿರುವ \(ಇತರ ದೈವಗಳಿಗೆ ಸರ್ವೇಶ್ವರನಿಗೇ\) ಸಲ್ಲಿಸಿ. 



ಭಗವದ್ಭಕ್ತರು ಭೂಮಿಯ ಮೇಲೆ ಎಲ್ಲೆಲ್ಲೂ ಹರಡಿಕೊಂಡು, ಸರ್ವೇಶ್ವರನನ್ನು ಕೀರ್ತಿಸುತ್ತಾರೆಂದೂ, ಅವರನ್ನು ಆಶ್ರಯಿಸಿ, ಆ ಮೂಲಕ್ ಉದ್ಧಾರಗೊಳ್ಳಬೇಕೆಂದು ಇದುವರೆಗೆ ಹೇಳಲಾಯಿತು. ಈಗ ಆ ಜನಕ್ಕೆ ಇನ್ನೊಂದು ಸಲಹೆ ನೀಡಲಾಗುತ್ತದೆ. ಜನ ಅನ್ಯದೈವಗಳ ಭಕ್ತರಾಗಿದ್ದರೆ, ಅವರು ತಮ್ಮ ಭಕ್ತಿಯನ್ನು ಕಷ್ಟಪಟ್ಟು ದೃಢಪಡಿಸಿಕೊಂಡವರಾದರೆ, ಅವರು ಮಾಡಬೇಕಾದದ್ದೇನು? 



“ಮಾರ್ ಕ್ಕಣ್ಡೇಯನುಮ್ ಕರಿಯೇ” – ಇದಕ್ಕೆ ಮಾರ್ಕಂಡೇಯನನ್ನು ಒಂದು ನಿದರ್ಶನವಾಗಿ ಎತ್ತಿಕೊಳ್ಳಲಾಗಿದೆ. ಅವನು ಶಿವಭಕ್ತರಲ್ಲಿ ಹೆಸರಾದವನು. ಎಳೆಯ ಹರೆಯದಲ್ಲಿ ಅವನನ್ನು ಯಮನ ಪಾಶ ಬಿದಿಗು ಎಳೆದುಕೊಂಡು ಹೋಗುವ ಸಂದರ್ಭಬಂದಾಗ, ತಾನು ಪೂಜೆ ಮಾಡುತ್ತಿದ್ದ ಶಿವಲಿಂಗವನ್ನೇ ಅವನು ಬಾಚಿ ತಬ್ಬಿಹಿಡಿದನು. ಯಮಪಾಶಬಿಡಲಿಲ್ಲ. ಆ ಲಿಂಗದೊಡನೆಯೇ ಅವನನ್ನು ಸೆಳೆಯತೊಡಗಿತು. ಆಗ ಪರಮಭಕ್ತನಾದ ಶಿವನು ಬಾಚಿ ತಬ್ಬಿಹಿಡಿದನು. ಯಮಪಾಶ ಬಿಡಲಿಲ್ಲ. ಆ ಲಿಂಗದೊಡನೆಯೇ ಅವನನ್ನು ಸೆಳೆಯತೊಡಗಿತು. ಆಗ ಪರಮಭಕ್ತನಾದ ಶಿವನು ಸರ್ವೇಶ್ವರನನ್ನು ಪ್ರಾರ್ಥಿಸಿ, ಅವನ ಸಹಾಯದಿಂದ ಕಾಲನನ್ನು ಗೆದ್ದನು ಎಂಬುದು ಇಲ್ಲಿ ಸಂದರ್ಭ. 



“ಕಱುತ್ತ ಮನಮೊನ್ ಱುಮ್ ವೇಣ್ಡಾ” – ಅನ್ಯದೇವತಾ ಪೂಜಕರಿಗೆ ಹೇಳುವ ಮಾತಿದು – ನಿಮ್ಮ ಮನಸ್ಸು ಕೆಡದಿರಲಿ. ಕೋಪಮಾಡಬೇಡಿ. ನನ್ನಮಾತನ್ನು ಸಮಾಧಾನವಾಗಿ ಕೇಳಿ, ತಿಳಿಯಿರಿ. 



“ಕಣ್ಣನಲ್ಲಾಲ್ ತೆಯ್ವಮಿಲ್ಲೈ” – ಸರ್ವೇಶ್ವರನು ಅತ್ಯಾಕರ್ಷಕ ಸುಂದರ. ಶ್ರೀಕೃಷ್ಣಾವತಾರಿಯಾಗಿ ಅವನು ನಡೆಸಿದ ಆಶ್ಚರ್ಯಾದ್ಭುತ ಕಾರ್ಯಗಳನ್ನು ನೀವು ತಿಳಿದಿರಾದರೆ, ಈ ಮಾತಿನ ಸತ್ಯ ನಿಮಗೆ ತಿಳಿಯುವುದು. ಅವನೇ ಆಶ್ರಯಿಸಿ ಭಜಿಸತಕ್ಕ ಏಕೈಕ ದೈವ. 



“ಇಱುಪ್ಪದೆಲ್ಲಾಮ್.....................ಇಱುಮಿನೇ” – ನೀವು ಕಷ್ಟಪಟ್ಟು, ಮನಸ್ಸನ್ನು ದೃಢಗೊಳಿಸಿ ಅಂತರಂಗದಲ್ಲಿ ಪಡೆದುಕೊಂಡಿರುವ ದೈವವನ್ನೇ ಭಜಿಸಿ, ಪೂಜಿಸಿ, ಆದರೆ, ನೀವು ಪೂಜಿಸುವಾಗ, ನಿಮ್ಮ ದೈವವನ್ನು ಆ ಸರ್ವೇಶ್ವರನ ರೂಪವೆಂದು ಭಾವಿಸಿ, ನಿಮ್ಮ ಭಕ್ತಿಯನ್ನು ಅವನಿಗೇ \(ಆ ಸರ್ವೇಶ್ವರನಿಗೇ\) ಸಲ್ಲಿಸುತ್ತಿರುವುದಾಗಿ ತಿಳಿಯಿರಿ. 



ಆಳ್ವಾರರು ಹೇಳುತ್ತಾರೆ: ಅನ್ಯದೈವಗಳನ್ನು ಪೂಜಿಸುವವರೇ, ಅತ್ಯಾಕರ್ಷಕನಾದ ಸರ್ವೇಶ್ವರನನ್ನೇ ಇತರ ಎಲ್ಲ ದೇವರುಗಳೂ ಆಶ್ರಯಿಸುತ್ತಾರೆ. ನನ್ನ ಈ ಮಾತಿಗೆನೀವು ಕೋಪಗೊಳ್ಳಬೇಡಿ. ನೀವು ಶ್ರಮಪಟ್ಟು ನಿಮ್ಮ ಅಂತರಂಗದಲ್ಲಿ ಕೂರಿಸಿಕೊಂಡಿರುವ ದೈವವನ್ನೇ ಬಿಡದೆ ಭಕ್ತಿಯಿಂದ ಪೂಜಿಸುತ್ತಾ ಬನ್ನಿ. ಮತ್ತು ಆ ದೈವಸರ್ವೇಶ್ವರನ ಒಂದು ರೂಪವೆಂದು ತಿಳಿದು, ನಿಮ್ಮ ಭಕ್ತಿಯನ್ನು ಸಲ್ಲಿಸಿ, ಉಜ್ಜೀವನಗೊಳ್ಳಿ. 



೮. ಇಱುಕ್ಕೂಮಿಱೈಯಿಱುತ್ತುಣ್ಣ ಎವ್ವುಲಹುಕ್ಕೂಮ್ ತನ್ ಮೂರ್ ತ್ತಿ,

ನಿಱುತ್ತಿನಾನ್ ತೆಯ್ವಙ್ಗಳಾಹ ಅತ್ತೆಯ್ ವನಾಯಹನ್ ತಾನೇ,

ಮಱುತ್ತಿರುಮಾರ್ ವನವನ್ ತನ್ ಪೂತಙ್ಗಳ್ ಕೀತಙ್ಗಳ್ ಪಾಡಿ,

ವೆಱುಪ್ಪಿನ್ ಱಿ ಞಾಲತ್ತು ಮಿಕ್ಕಾರ್ ಮೇವಿತ್ತೊೞುದುಯ್ ಮ್ಮಿನೀರೇ. 



ಇಱುಕ್ಕುಮ್ = ನೆಲೆಯಾಗಿರುಅ, ಇಱೈ = ದೇವತೆಗೆ \(ದೇವನಿಗೆ\), ಇಱುತ್ತು = \(ಕಾಣಿಕೆ\) ಸಲ್ಲಿಸಿ, ಉಣ್ಣ = ಅನುಭವಿಸುವುದಕ್ಕಾಗಿ \(ಬಾಳುವುದಕ್ಕಾಗಿ\), ಎವ್ವುಲಹಕ್ಕುಮ್ = ಎಲ್ಲಾ ಲೋಕಗಳಿಗೂ, ತನ್ ಮೂರ್ತ್ತಿ = ತನ್ನ ಮೂರ್ತಿಯನ್ನು, ನಿಱುತ್ತಿನಾನ್ = ನಿಲ್ಲಿಸಿದನು, ತೆಯ್ ವಙ್ಗಳ್ ಆಹ = \(ಆಯಾ ಲೋಕಗಳಿಗೆ\) ದೈವವಾಗಿ \(ಒಡೆಯನಾಗಿ\), ಅತೆಯ್ ವಮ್ ನಾಯಹನ್ ತಾನೇ = ಆ ದೈವಗಳ ನಾಯಕನಾದ \(ಒಡೆಯನಾದ\)ವನೇ, ಮಱು = ಮಚ್ಚೆಯನ್ನು, ತಿರುಮಾರ್ ಬವನ್ ತನ್ = ಪವಿತ್ರವಾದ ಎದೆಯಲ್ಲಿ ಉಳ್ಳವನ, ಪೂತಙ್ಗಳ್ = ಭಕ್ತರು, ಕೀತಙ್ಗಳ್ ಪಾಡಿ = ಕೀರ್ತನಗಳನ್ನು ಹಾಡಿ, ವೆಱುಪ್ಪು ಇನ್ ಱಿ = ಬೇಸರವಿಲ್ಲದೆ, ಞಾಲತ್ತು = ಈ ಲೋಕದಲ್ಲಿ, ಮಿಕ್ಕಾರ್ = ಉತ್ತಮವಾದವರಾಗಿದ್ದಾರೆ. ಮೇವಿ = ಆಶ್ರಯಿಸಿ, ತೊೞುದು = ಎರಗಿ \(ಪೂಜಿಸಿ\), ಉಯ್ ಮ್ಮಿನ್ = ಉಜ್ಜೀವನಗೊಳ್ಳಿರಿ, ನೀರೆ = ನೀವುಗಳೇ. 



ನೆಲೆಯಾಗಿರುವ ದೇವನಿಗೆ ಕಾಣಿಕೆ ಸಲ್ಲಿಸಿ, ಬಾಳುವುದಕ್ಕಾಗಿ ಎಲ್ಲಾ ಲೋಕಗಳಿಗೂ ತನ್ನ ಮೂರ್ತಿಯನ್ನು ಆಯಾಲೋಕಗಳಿಗೆ ಒಡೆಯನಾಗಿ ನಿಲ್ಲಿಸಿದನು, ಆ ದೈವಗಳಿಗೆಲ್ಲಾ ಒಡೆಯನಾದವನೇ ಮಚ್ಚೆಯನ್ನು ಪವಿತ್ರವಾದ ಎದೆಯಲ್ಲಿ ಉಳ್ಳವನ ಭಕ್ತರು ಬೇಸರವಿಲ್ಲದೆ ಗೀತಗಳನ್ನು ಹಾಡಿ, ಈ ಲೋಕದಲ್ಲಿ ಶ್ರೇಷ್ಠರಾಗಿದ್ದಾರೆ. ನೀವೂ ಸಹ \(ಆ ಸ್ವಾಮಿಯನ್ನು\) ಆಶ್ರಯಿಸಿ, ಎರಗಿ ಪೂಜಿಸಿ, ಉಜ್ಜೀವನಗೊಳ್ಳಿ.



ಅನ್ಯದೇವಗಳನ್ನು ಪೂಜಿಸುವವರಿಗೆ ಇಲ್ಲಿ ಮತ್ತೆ ಹಿತವಚನ ನುಡಿಯಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಶಾಶ್ವತವಾಗಿರುವ ಸರ್ವೇಶ್ವರನಿಗೆ ಎಲ್ಲಾ ಲೋಕಗಳ ಜನರೂ ನೇರವಾಗಿ ತಮ್ಮತಮ್ಮ ಕಾಣಿಕೆಗಳನ್ನು ಸಲ್ಲಿಸುವುದು ಸಾಧ್ಯವಾಗುವುದಕ್ಕಾಗಿ, ಸ್ವಾಮಿಯು ಬೇರೆಬೇರೆ ಲೋಕಗಳಿಗೆ ಬೇರೆಬೇರೆ ಒಡೆಯರನ್ನು ನಿಯಮಿಸಿದ್ದಾನೆ. ಅವರೆಲ್ಲರೂ ಆ ಸರ್ವೇಶ್ವರನ ರೂಪಗಳೇ. ಎದೆಯಲ್ಲಿ ಶ್ರೀವತ್ಸವೆಂಬ ಮಚ್ಚೆಯನ್ನುಳ್ಳ ಆ ಸ್ವಾಮಿಯನ್ನು ಈ ಲೋಕದ ಭಕ್ತರು ಆಶ್ರಯಿಸಿ, ಅವನ ಗುಣಗಾನವನ್ನು ಬೇಸರವಿಲ್ಲದಂತೆ ಮಾಡಿದ್ದರಿಂದಲೇ ಮಹನೀಯರೆನಿಸಿಕೊಂಡಿದ್ದಾರೆ. ಜನರೇ, ನೀವೂ ಸಹ ಆ ಭಗವಂತನನ್ನೇ ಆಶ್ರಯಿಸಿ, ಪೂಜಿಸಿ, ಉದ್ಧಾರಗೊಳ್ಳಿ. 



೯. ಮೇವಿತ್ತೊೞುದುಯ್ ಮ್ಮಿನೀರ್ಹಳ್ ವೇದಪ್ಪುನಿದ ವಿರುಕ್ಕೈ,

ನಾವಿಲ್ ಕೊಣ್ಡಚ್ಚುದನ್ ತನ್ನೈ ಞಾನ ವಿದಿಪಿ ೞೈಯಾಮೇ,

ಪೂವಿಲ್ ಪುಹೈಯುಮ್ ವಿಳಕ್ಕೂಮ್ ಶಾನ್ದಮುಮ್ ನೀರುಮ್ ಮಲಿನ್ದು,

ಮೇವಿತ್ತೊೞು ಮಡಿಯಾರುಮ್ ಪಹವರುಮ್ ಮಿಕ್ಕದುಲಹೇ. 



ಮೇವಿ = ಆಶ್ರಯಿಸಿ, ತೊೞುದು = ಪೂಜಿಸಿ, ಉಯ್ ಮ್ಮಿನ್ = ಉಜ್ಜೀವನಗೊಳ್ಳಿ, ನೀರ್ ಹಳ್ = ನೀವುಗಳು, ವೇದಮ್ ಪುನಿದಮ್ ಇರುಕ್ಕೈ = ವೇದಗಳಲ್ಲಿರುವ ಪರಮಪವಿತ್ರವಾದವುಗಳನ್ನು \(ಪುರುಷ ಸೂಕ್ತವೇ ಮುಂತಾದವುಗಳನ್ನು\), ನಾವಿಲ್ ಕೊಣ್ಡು = ನಾಲಗೆಯಿಂದ ಉಚ್ಚರಿಸುತ್ತಾ, ಅಚ್ಚುದನ್ ತನ್ನೈ = ಅಚ್ಯುತನನ್ನು, ಜ್ಞಾನಮ್ \(ಜ್ಞಾನವನ್ನೂ, ವಿದಿ = ಕರ್ಮವನ್ನೂ, ಪಿೞೈಯಾಮೇ = ತಪ್ಪದಂತೆ, ಪೂವಿಲ್ = ಹೂವಿನೊಡನೆ, ಪುಹೈಯುಮ್ = ಹೊಗೆಯನ್ನೂ \(ಧೂಪವನ್ನೂ\), ವಿಳಕ್ಕುಮ್ = ದೀಪವನ್ನೂ, ಶಾನ್ದಮುಮ್ = ಗಂಧವನ್ನೂ \(ಚಂದನವನ್ನೂ\), ನೀರುಮ್ = ನೀರನ್ನೂ, ಮಲಿನ್ದು = ಸಮೃದ್ಧಿಯಾಗಿ ತೆಗೆದುಕೊಂಡು, ಮೇವಿ = \(ಭಗವಂತನನ್ನು\) ಆಶ್ರಯಿಸಿ, ತೊೞುಮ್ = ಪೂಜಿಸುವ, ಅಡಿಯಾರುಮ್ = ಭಕ್ತರೂ, ಪಹವರುಮ್ = ಭಗವದ್ಗುಣಾನುಭಾವಿಗಳು \(ಬ್ರಾಹ್ಮಣರೂ\), ಮಿಕ್ಕದು ಉಲಹೇ = ಲೋಕದಲ್ಲಿ ತುಂಬಿರುತ್ತಾರೆ. 



ವೇದಗಳಲ್ಲಿರುವ ಪರಮಪವಿತ್ರವಾದವುಗಳನ್ನು \(ಪುರುಷ ಸೂಕ್ತವೇ ಮುಂತಾದವನ್ನು\) ಉಚ್ಚರಿಸುತ್ತಾ ಅಚ್ಯುತನನ್ನು ಜ್ಞಾನವನ್ನೂ ಕರ್ಮವನ್ನೂ ತಪ್ಪದಂತೆ ಹೂವು ಧೂಪ, ದೀಪ, ಗಂಧ, ನೀರು- ಇವುಗಳನ್ನು ಸಮೃದ್ಧಿಯಾಗಿ ತೆಗೆದುಕೊಂಡು, ಭಗವಂತನನ್ನು ಆಶ್ರಯಿಸಿ, ಪೂಜಿಸುವ ಭಕ್ತರೂ ಭಗವದ್ಗುಣಾನುಭಾವಿಗಳೂ ಲೋಕದಲ್ಲಿ ತುಂಬಿಕೊಂಡಿರುತ್ತಾರೆ. ನೀವುಗಳೂ ಭಗವಂತನನ್ನು ಆಶ್ರಯಿಸಿ, ಪೂಜಿಸಿ, ಉಜ್ಜೀವನಗೊಳ್ಳಿ.



ಈ ಪಾಶುರದಲ್ಲಿ ಭಗವಂತನನ್ನು ಪೂಜಿಸುವ ಕರ್ಮರೂಪದ ವಿಧಿಯನ್ನು ಸೂಚಿಸಲಾಗಿದೆ. ಮತ್ತು ಭಕ್ತಿ, ಜ್ಞಾನ, ಕರ್ಮಮಾರ್ಗಗಳ ಸಾಮರಸ್ಯವನ್ನೂ ಹೇಳಲಾಗಿದೆ. 



ಭಗವಂತನನ್ನು ಪೂಜಿಸುವುದಕ್ಕೆ ಕೆಲವು ಸಲ ಕರಣೆಗಳನ್ನು, ಎಂದರೆ, ಹೂವು, ಧೂಪ, ದೀಪ, ಚಂದನ ಮತ್ತು ಶುದ್ಧವಾದ ನೀರು, ಇವುಗಳನ್ನು ಸಿದ್ಧಪಡಿಸಿಕೊಳ್ಳಬೇಕು. ಈ ವಸ್ತುಗಳನ್ನು ಹೇಗೆ ಪೂಜೆಯಲ್ಲಿ ಬಳಸಿಕೊಳ್ಳಬೇಕೆಂಬುದು ಕರ್ಮಭಾಗ. ವೇದಗಳಲ್ಲಿ ಹೇಳಿರುವ ಪರಮಪವಿತ್ರವಾದ ಪುರುಷಸೂಕ್ತ ಮುಂತಾದವುಗಳನ್ನು ಹೇಳುವುದು, ಅದರ ಅರ್ಥವನ್ನು ಚೆನ್ನಾಗಿ ಗ್ರಹಿಸುವುದು, ಅವುಗಳನ್ನು ಉಚ್ಚರಿಸುತ್ತಿರುವಾಗ, ಅದರಲ್ಲಿ ವಿವರಿಸಿರುವ ಭಗವಂತನ ವರ್ಣನೆಗೆ ಮನಕೊಡುವುದು, - ಇವು ಜ್ಞಾನಭಾಗಕ್ಕೆ ಸೇರಿದವು. ಕರ್ಮ ಮತ್ತು ವರ್ಣನೆಗೆ ಮನಕೊಡುವುದು, - ಇವು ಜ್ಞಾನಭಾಗಕ್ಕೆ ಸೇರಿದವು. ಕರ್ಮ ಮತ್ತು ಸುಜ್ಞಾನಗಳಿಂದ ಕೂಡಿದ ಪೂಜೆಯಲ್ಲಿ ನೆಲೆಗೊಂಡಿರುವುದು ಭಕ್ತಿಭಾವ. ಭಗವಂತನ ಗುಣಸ್ವಭಾವಗಳನ್ನೂ, ಲೀಲಾವಿಶೇಷಗಳನ್ನು ಅರಿತು ಆಸ್ವಾದಿಸಿತಲ್ಲೀನನಾಗುವವನು ಭಕ್ತ. ಅವನೇ ಭಗವದ್ಗುಣಾನುಭಾವಿ. 



ಭಗವಂತನನ್ನು ಮೂರು ಮಾರ್ಗಗಳಿಂದ ಪೂಜಿಸುತ್ತಾರೆಂದೂ, ಅವು ಕರ್ಮ, ಜ್ಞಾನ, ಮಾರ್ಗಗಳೆಂದೂ ಹೇಳಲಾಗುತ್ತದೆ. ಕರ್ಮಮಾರ್ಗವನ್ನು ಆರಿಸಿಕೊಂಡವರಿಗೆ, ಜ್ಞಾನಭಕ್ತಿಗಳು ಮೊದಲ ಹಂತಗಳು. ಜ್ಞಾನಮಾರ್ಗವನ್ನು ಅವಲಂಬಿಸುವವರಿಗೆ ಕರ್ಮಭಕ್ತಿಗಳು ಮೊದಲ ಹಂತಗಳು. ಹೀಗೆ, ಯಾವೊಂದು ಮಾರ್ಗದಲ್ಲಿ ಪ್ರವರ್ತಿಸಿದರೂ, ಮಿಕ್ಕೆರಡು ಅಲ್ಲಿ ಒತ್ತಾಸೆ ಕೊಡಲೇಬೇಕು. ಆಳ್ವಾರರದು ಭಕ್ತಿಮಾರ್ಗವಾದದ್ದರಿಂದ, ಇಲ್ಲಿ ಕರ್ಮಜ್ಞಾನ ಮಾರ್ಗಗಳನ್ನು ಜೊತೆಗೆ ಅಳವಡಿಸಿಕೊಳ್ಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತನನ್ನು ವಿಧಿವತ್ತಾಗಿ ಪೂಜಿಸುವವರು ತಮ್ಮ ಪೂಜೆಯಲ್ಲಿ ಕರ್ಮ, ಜ್ಞಾನ, ಭಕ್ತಿಗಳನ್ನು ಕೂಡಿಸಿಕೊಂಡಿರುತ್ತಾರೆ. ಭಗವದ್ಗುಣಾನುಭವದಲ್ಲಿ ಆಳಕ್ಕೆ ಮುಳುಗಿರುವ ಭಕ್ತರೂ ಇದ್ದಾರೆ. ಲೋಕದಲ್ಲಿ ಭಕ್ತರು ಬಹುಮಂದಿ. ಅವರ ಹಾಗೆಯೇ, ಜನರೇ, ನೀವೂ ಭಗವಂತನನ್ನು ಆಶ್ರಯಿಸಿ, ಪೂಜಿಸಿ, ಉಜ್ಜೀವನಗೊಳ್ಳಿ. 



೧೦. ಮಿಕ್ಕವುಲಹುಹಳ್ ತೋಱುಮ್ ಮೇವಿಕ್ಕಣ್ಣನ್ ತಿರುಮೂರ್ತ್ತಿ,

ನಕ್ಕಪಿರಾನೋಡು ಅಯನು ಮಿನ್ದಿರನ್ನುಮ್ ಮುದಲಾಹ,

ತೊಕ್ಕವ ಮರರ್ ಕುೞಾಙ್ಗಳ್ ಎಙ್ಗುಮ್ ಪರನ್ದನ ತೊಣ್ಡೀರ್,

ಒಕ್ಕತ್ತೊೞಹಿಟ್ರಿರಾಹಿಲ್ ಕಲಿಯುಹಮೊನ್ ಱುಮಿಲ್ಲೈಯೇ. 



ಮಿಕ್ಕ ಉಲಹುಹಳ್ ತೋಱುಮ್ = ಶ್ರೇಷ್ಠವಾದ \(ಮೇಲಣ\) ಲೋಕಗಳಲ್ಲೆಲ್ಲಾ, ಮೇವಿ = ಆಶ್ರಯಿಸಿ, ಕಣ್ಣನ್ ತಿರುಮೂರ್ತ್ತಿ = ಅತ್ಯಾಕರ್ಷಕನೆಂದ \(ಶ್ರೀಕೃಷ್ಣನೆಂಬ\) ದಿವ್ಯಸ್ವರೂಪಿಯನ್ನು, ನಕ್ಕಪಿರಾನೋಡು = ನನ್ನ ದೇವರೂ \(ಶಿವನೂ\), ಅಯನುಮ್ = ಅಜನೂ \(ಬ್ರಹ್ಮನೂ\), ಇನ್ದಿರನುಮ್ = ಇಂದ್ರನೂ, ಮುದಲ್ ಆಹ = ಮೊದಲಾಗಿ, ತೊಕ್ಕ ಅಮರರ್ = ಒಟ್ಟುಗೂಡಿದ, ದೇವತೆಗಳ, ಕುೞಾಙ್ಗಳ್ = ಕೂಟಗಳು, ಎಙ್ಗುಮ್ = ಎಲ್ಲೆಲ್ಲಿಯೂ, ಪರನ್ದನ = ಹರಡಿಕೊಂಡಿದ್ದಾರೆ. ತೊಣ್ಡೇರ್ = ಭಕ್ತರೇ, ಒಕ್ಕ = ಅವರೊಡನೆ \(ಅವರ ಹಾಗೆಯೇ\), ತೊೞಹಿಟ್ರಿರ್ ಆಹಿಲ್ = \(ನೀವು\) ಪೂಜಿಸುವವರಾದರೆ, ಕಲಿಯುಹಮ್ = ಕಲಿಯುಗವು, ಒನ್ ಱುಮ್ = ಸ್ವಲ್ಪವೂ, ಇಲ್ಲೈಯೇ = ಇಲ್ಲವಾಗುತ್ತದೆ. 



ಶ್ರೇಷ್ಠವಾದ \(ಮೇಲಣ\) ಲೋಕಗಳಲ್ಲೆಲ್ಲಾ ಅತ್ಯಾಕರ್ಷಕನಾದ ದಿವ್ಯಸ್ವರೂಪಿಯನ್ನು ಆಶ್ರಯಿಸಿ ನನ್ನ ದೇವರೂ, ಅಜನೂ, ಇಂದ್ರನೂ ಮೊದಲಾಗಿ ಒಟ್ಟಾಗಿ ದೇವತೆಗಳ ಕೂಟಗಳು ಎಲ್ಲೆಲ್ಲಿಯೂ ಹರಡಿಕೊಂಡಿದ್ದಾರೆ. ಭಕ್ತರೇ, ಅವರ ಹಾಗೆಯೇ ನೀವೂ ಪೂಜಿಸುವವರಾದರೆ, ಕಲಿಯುಗವು ಸ್ವಲ್ಪವೂ ಇಲ್ಲವಾಗುತ್ತದೆ.



ಇಲ್ಲಿ ಎರಡು ವಿಷಯಗಳನ್ನು ಎತ್ತಿಕೊಳ್ಳಲಾಗಿದೆ. ಮೇಲಣ ಲೋಕಗಳವರೂ, ಅವರ ಒಡೆಯರೂ ಭಗವಂತನನ್ನು ಆಶ್ರಯಿಸಿ ಪೂಜಿಸುವಾಗಿ, ಬೋಲೋಕದವರಾದ ನೀವೂ ಅವರಂತೆಯೇ ನಡೆದುಕೊಳ್ಳಬಾರದೇ? ಎಂಬುದು ಒಂದು ವಿಷಯ. ನೀವು ಹಾಗೆಯೇ ಭಗವದಾಶ್ರಯ ಪಡೆದುಕೊಳ್ಳುವುದರಿಂದ, ಕಲಿಗೆ ಭೂಲೋಕದಲ್ಲಿ ಅವಕಾಶವೇ ಇಲ್ಲದಂತಾಗುತ್ತದೆ, 



ಇಲ್ಲಿ ಎರಡು ವಿಷಯಗಳನ್ನು ಎತ್ತಿಕೊಳ್ಳಲಾಗಿದೆ. ಮೇಲಣ ಲೋಕಗಳವರೂ, ಅವರ ಒಡೆಯರೂ ಭಗವಂತನನ್ನು ಆಶ್ರಯಿಸಿ ಪೂಜಿಸುವಾಗಿ, ಭೂಲೋಕದವರಾದ ನೀವೂ ಅವರಂತೆಯೇ ನಡೆದುಕೊಳ್ಳಬಾರದೇ? ಎಂಬುದು ಒಂದು ವಿಷಯ. ನೀವು ಹಾಗೆಯೇ ಭಗವದಾಶ್ರಯ ಪಡೆದುಕೊಳ್ಳುವುದರಿಂದ, ಕಲಿಗೆ ಭೂಲೋಕದಲ್ಲಿ ಅವಕಾಶವೇ ಇಲ್ಲದಂತಾಗುತ್ತದೆ, ಎಂಬುದು ಇನ್ನೊಂದು. 



ಮೇಲಣ ಲೋಕದವರು ಭಗವಂತನನ್ನಾಶ್ರಯಿಸಿ, ತಮ್ಮತಮ್ಮ ಸ್ಥಾನಮಾನಗಳನ್ನು ಉಳಿಸಿಕೊಂಡಿದ್ದಾರೆ. ಬ್ರಹ್ಮ, ರುದ್ರ, ಇಂದ್ರ ಮೊದಲಾದವರು ತಮ್ಮ ಪದವಿಗಳನ್ನು ಪಡೆದುಕೊಂಡಿದ್ದಾರೆ. ಇದೆಲ್ಲ ಭೂಲೋಕದವರಿಗೆ ಒಂದು ಮಾದರಿಯ ನಿದರ್ಶನವಾದಂತೆ.



ಭೂಲೋಕದವರಾದರೋ ಉಜ್ಜೀವನ ಮಾರ್‍ಗ ತಿಳಿಯದವರು. ಕಲಿಯ ಪ್ರಾಬಲ್ಯದ ಫಲವಾಗಿ ಅವರು ನಾನಾರೀತಿಯಲ್ಲಿ ಕೆಟ್ಟುಹೋಗುತ್ತಾರೆ. ಇದೆಲ್ಲ ಅವರನ್ನು ಅಧೋಗತಿಗೆ ತಳ್ಳುವುದು. ಆದ್ದರಿಂದ, ಅವರಿಗೆ ಈ ಉಪದೇಶದ ಆವಶ್ಯಕತೆ ಹೆಚ್ಚು. 



ಆಳ್ವಾರರು ಹೇಳುತ್ತಾರೆ: ಜನರೇ, ಬ್ರಹ್ಮ, ರುದ್ರ, ಇಂದ್ರಾದಿ ದೇವತೆಗಳೂ, ಮಿಕ್ಕ ಎಲ್ಲಾ ದೇವತೆಗಳ ಕೂಟಗಳೂ ಸರ್ವೇಶ್ವರನನ್ನು ಆಶ್ರಯಿಸಿ, ಪೂಜಿಸಿ, ಅವರವರ ಸ್ಥಾನಗಳಲ್ಲಿರುತ್ತಾ, ಉಜ್ಜೀವನಗೊಳ್ಳಲು ಯತ್ನಿಸುತ್ತಾರೆ. ಭೂಲೋಕವಾಸಿಗಳಾಗಿ, ಕಲಿಯ ಪ್ರಾಬಲ್ಯಕ್ಕೆ ಅವಕಾಶಕೊಡುವುದರಿಂದ, ಎಲ್ಲರೂ ಅಧೋಗತಿ ಹೊಂದುತ್ತಾರೆ. ಅದಕ್ಕೆ ಅವಕಾಶಕೊಡದಂತೆ, ದೇವತೆಗಳ ಹಾಗೆಯೇ ಭಗವಂತನನ್ನು ಆಶ್ರಯಿಸಿ, ಪೂಜಿಸಿ, ಉಜ್ಜೀವನಗೊಳ್ಳಬೇಕು. ಇದರಿಂದ ಕಲಿಯು ಪೂರ್ತಿಯಾಗಿ ತಿಳಿದುಹೋಗುತ್ತಾನೆ. ನೀವೂ ಭಗವಂತನನ್ನು ಪೂಜಿಸಲು ತಪ್ಪಬೇಡಿ.



೧೧. ಕಲಿಯುಹಮೊನ್ ಱುಮಿನ್ ಱಿಕ್ಕೇ ತನ್ನಡಿಯಾರ್ ಕ್ಕರುಳ್ ಶೆಯ್ಯುಮ್,

ಮಲಿಯುಮ್ ಶುಡರೊಳಿ ಮೂರ್ತ್ತಿ ಮಾಯಪ್ಪಿರಾನ್ ಕಣ್ಣನ್ ತನ್ನೈ,

ಕಲಿವಯಲ್ ತೆನ್ನನ್ ಕುರುಹೂರ್ ಕ್ಕಾರಿಮಾಱನ್ ಶಡಹೋಪನ್,

ಒಲಿಪುಹೞಾಯಿರತ್ತಿಪ್ಪತ್ತು ಉಳ್ಳತ್ತೈಮಾಶಱುಕ್ಕುಮೇ. 



ಕಲಿಯುಹಮ್ = ಕಲಿಯುಗವು, ಒನ್ ಱುಮ್ = ಸ್ವಲ್ಪವೂ, ಇನ್ ಱಿಕ್ಕೇ = ಇಲ್ಲದಂತೆ ಮಾಡುವುದಕ್ಕಾಗಿಯೇ, ತನ್ ಅಡಿಯಾರ್ ಕ್ಕು = ತನ್ನ ಪಾದಸೇವಕರಿಗೆ, ಅರುಳ್ ಶೆಯ್ಯುಮ್ = ಕೃಪೆಮಾಡುವ, ಮಲಿಯುಮ್ = ಗಾಢವಾದ, ಶುಡರ್ ಒಳಿಮೂರ್ತ್ತಿ = ತೇಜೋಮಯನಾದಮೂರ್ತಿ, ಮಾಯಮ್ ಪಿರಾನ್ = ಅತ್ಯಾಶ್ಚರ್ಯಕಾರಿಯಾದ ಸ್ವಾಮಿಯಾದ, ಕಣ್ಣನ್ ತನ್ನೈ = ಸರ್ವೇಶ್ವರನನ್ನು ಕುರಿತು, ಕಲಿ ವಯಲ್ = ಸಮೃದ್ಧಿಯಾದ ಬೆಳೆಯ ಬಯಲುಗಳುಳ್ಳ, ತೆನ್ = ಸುಂದರವಾದ, ನಲ್ = ಒಳ್ಲೆಯ, ಕುರುಹೂರ್ = ತಿರುಕ್ಕೂರುಹೂರಿನ, ಕಾರಿ ಮಾಱನ್ = ಕಾರಿ ಮಾಱಾ ಮಗನಾದ, ಶಡಹೋಪನ್ = ಶಠಗೋಪನು \(ನಮ್ಮಾಳ್ವಾರರು\), ಒಲಿಪುಹೞ್ = ಕೃಪಾಪೂರ್ಣವಾದ, \(ಕೃಪೆಯನ್ನು ಪ್ರಾರ್ಥಿಸುವ\), ಆಯಿರತ್ತು = ಒಂದು ಸಾವಿರದಲ್ಲಿ, ಇಪತ್ತು = ಈ ಹತ್ತು, ಉಳ್ಳತ್ತೈ = ಮನಸ್ಸಿನಲ್ಲಿನ ಮಾಶು = ಕಲ್ಮಶವನ್ನು, ಅಱುಕ್ಕುಮೇ = ಕಡಿಹಾಕುವುದು. 



ತನ್ನ ಪಾದಸೇವಕರಿಗೆ \(ಭಕ್ತರಿಗೆ\) ಕಲಿಯುಗವು ಸ್ವಲ್ಪವೂ ಇಲ್ಲದಂತೆ ಕೃಪೆಮಾಡುವ ಗಾಢವಾದ ತೇಜೋಮೂರ್ತಿಯಾದ, ಆಶ್ಚರ್ಯಕರ ಸ್ವಾಮಿಯಾದ, ಸರ್ವೇಶ್ವರನನ್ನು ಕುರಿತು ಸಮೃದ್ಧಿಯಾಗಿ ಬೆಳೆಯುವ ಬಯಲುಗಳುಳ್ಳ ಸುಂದರವಾದ ಒಳ್ಳೆಯ ತಿರುಕ್ಕೂರುಹೂರಿನ ಕಾರಿಮಾರರ ಮಗನಾದ ಶಠಗೋಪನು \(ನಮ್ಮಳ್ವಾರರು\) ಕೃಪೆಯನ್ನು ಪ್ರಾರ್ಥಿಸುವ ಒಂದು ಸಾವಿರದಲ್ಲಿ ಈ ಹತ್ತು ಮನಸ್ಸಿನಲ್ಲಿ ನ ಕಶ್ಮಲವನ್ನು ಕಡಿದು ಹಾಕುವುದು.



ಈ ತಿರುವಾಯ್ ಮೊೞಿಗೆ ಇದು ಕಡೆಯ ಪಾಶುರ. ತಿರುವಾಯ್ ಮೊೞಿಯ ಉದ್ದಕ್ಕೂ ಹೇಳಿರುವುದು ಲೋಕದಲ್ಲಿ ಕಲಿಯ ಪ್ರಾಬಲ್ಯವಾಗದಂತೆ ನೋಡಿಕೊಳ್ಳಬೇಕು ಎಂಬುದು. ಲೋಕದ ಜನರು ಅಸುರ ರಾಕ್ಷಸಗುಣಗಳು ತುಂಬಿರುವ ತಾಮಸ ಪ್ರಕೃತಿಯವರಾಗಿ, ತಾವು ಕಟ್ಟುಬಿದ್ದಿರುವ ಸಂಸಾರ್‍ಅವನ್ನೇ ಸುಖಸಂತೋಷಗಳ ಆಕರವೆಂದು ಭಾವಿಸುತ್ತಾ, ಅದರಲ್ಲಿ ಇಳಿಯಮುಳುಗಿದ್ದಾರೆ. ಅಂಥವನ್ನು ಉದ್ಧರಿಸುವುದಕ್ಕಾಗಿಯೇ ಕೃಪಾಸಾಗರನಾದ ಸರ್ವೇಶ್ವರನು ಸ್ವತಃ ಭಕ್ತರ \(ಭಾಗವತರ\) ರೂಪದಲ್ಲಿ ಭೂಲೋಕದಲ್ಲಿ ಅವತರಿಸಿ ಬಂದಿದ್ದಾನೆ. ಈ ಭಾಗವತರು ಗುಂಪುಗುಂಪಾಗಿ ಲೋಕದಲ್ಲಿ ಎಲ್ಲೆಲ್ಲೂ ಹರಡಿಕೊಂಡಿದ್ದಾರೆ ಮತ್ತು ಭಗವಂತನ ಗುಣಸ್ವಭಾವಗಳನ್ನೂ ಲೀಲಾವಿನೋದಗಳನ್ನೂಅದ್ಭುತ ಕಾರ್ಯಗಳನ್ನೂ ಕುರಿತು ಹಾಡುತ್ತಾರೆ, ಭಗವಂತನಿಗೆ ಎರಗುತ್ತಾರೆ, ಅವನನ್ನು ಪೂಜಿಸುತ್ತಾರೆ, ಆನಂದದಿಂದ ನಲಿಯುತ್ತಾರೆ, ಕುಣಿದಾಡುತ್ತಾರೆ, ಹರ್ಷೋದ್ಗಾರಮಾಡುತ್ತಾರೆ. ಭಗವನ್ನಾಮ ಸಂಕೀರ್ತನೆಯನ್ನೂ ಭಕ್ತಿಭಾವವನ್ನೂ ಎಲ್ಲೆಲ್ಲಿಯೂ ತುಂಬಿತುಳುಕುವಂತೆ ಮಾಡುತ್ತಾರೆ. ಭಕ್ತರು \(ಭಾಗವತರು\) ಭಗವಂತನಷ್ಟೇ ಪೂಜ್ಯರು\! ಇದನ್ನರಿತು, ಎಲ್ಲ ಜನರೂ ಆ ಭಕ್ತಕೂಟಗಳೊಡನೆ ಕಲೆಯಬೇಕು. ಅವರ ಕೀರ್ತನೆಗಳಲ್ಲಿ ಪಾಲುಗೊಳ್ಳಬೇಕು. ಮತ್ತು ಹೂ, ಧೂಪ, ದೀಪಾದಿಗಳಿಂದ ಅವನನ್ನು ಅರ್ಚಿಸುತ್ತಾಬರಬೇಕು. ಇದರಿಂದ ಭಕ್ತಿ ದೃಢಪಡುತ್ತದೆ. ಮನಸ್ಸು ನಿರ್ಮಲಗೊಳ್ಳುತ್ತದೆ. ಉಜ್ಜೀವನಕ್ಕೆ ಸುಲಭವಾದ ಮಾರ್ಗ ಇದೇ. 



ಸುಂದರವೂ, ವಿಶಾಲವೂ, ಹುಲುಸಾಗಿ ಬೆಳೆಯನ್ನು ತರುವುದೂ ಆದ ಬಯಲುಗಳುಳ್ಳ ತಿರುಕ್ಕೂರುಹೂರಿನ ನಿವಾಸಿಗಳಾದ ಕಾರಿಮಾರದಂಪತಿಗಳ ಮಗನಾದ ಶಠಗೋಪನು ಕೃಪಾಮೂರ್ತಿಯೂ ಆಶ್ಚರ್ಯಕಾರಿಯೂ ಆದ ಸರ್ವೇಶ್ವರನನ್ನು ಕುರಿತು ರಚಿಸಿ ಹಾಡಿರುವ ಒಂದು ಸಾವಿರ ತಮಿಳು ಪಾಶುರಗಳ ಪೈಕಿ ಈ ಹತ್ತು ಪಾಶುರಗಳನ್ನು ಯಾರೂ ಚೆನ್ನಾಗಿ ಓದಿ, ಅರಿತು, ಆಚರಿಸಲು ಯತ್ನಿಸುತ್ತಾ ಬರುವುದರಿಂದ, ಅಂಥವರ ಮನಸ್ಸು ಪರಿಶುದ್ಧಗೊಂಡು, ನಿಶ್ಚಲವಾದ ಭಕ್ತಿಯು ಅಲ್ಲಿ ಬೇರೂರುತ್ತದೆ. ಅದರ ಮೂಲಕ ಎಲ್ಲರೂ ಉಜ್ಜೀವನಗೊಳ್ಳಬೇಕೆಂಬುದೇ ಆಳ್ವಾರರ ಮಹಾದಾಶಯ. ಅದೇ ಈ ತಿರುವಾಯ್ ಮೊೞಿಗೆ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*







ತಿರುವಾಯ್ ಮೊೞಿ ಐದನೆಯ ದಶಕ ಮೂರನೆಯ ತಿರುವಾಯ್ಮೊೞಿ



ಮಾಶಱುಶೋದಿ.



೧. ಮಾಶಱುಶೋದಿ ಎನ್ ಶೆಯ್ಯವಾಯ್ ಮಣಿಕ್ಕೂನ್ ಱತ್ತೈ,

ಆಶಱುಶೀಲನೈ ಆದಿ ಮೂರ್ತ್ತಿಯೈ ನಾಡಿಯೇ,

ಪಾಶಱವೆಯ್ ದಿ ಅಱಿವಿೞನ್ದೆನೈನಾಳೈಯಮ್?

ಏಶಱು ಮೂರವರ್ ಕವ್ವೈತೋೞೇ\! ಎನ್ ಶೆಯ್ಯುಮೇ? 



ಮಾಶು = ಕತ್ತಲೆಯನ್ನು\(ಎಲ್ಲಾ ಬಗೆಯ ಕಲ್ಮಷವನ್ನು\), ಅಱು = ಕತ್ತರಿಸಿಹಾಕುವಂಥ, ಶೋದಿ = ತೇಜಸ್ಸಿನ, ಎನ್ = ನನ್ನ, ಶೆಯ್ಯವಾಯ್ = ಕೆಂದುಟಿಗಳ, ಮಣಿ ಕುನ್ ಱತ್ತೈ = ಇಂದ್ರನೀಲಮಣಿಯ \(ರತ್ನದ\) ಬೆಟ್ಟದಂಥವನನ್ನು \(ಬೆಟ್ಟವನ್ನು\), ಆಶು ಅಱು = ಕಳಂಕವಿಲ್ಲದ, ಶೀಲನೈ = ಶೀಲವುಳ್ಲವವನನ್ನು, \(ಪರಿಶುದ್ದವಾದ ನಡತೆಯುಳ್ಳವನನ್ನು\), ಆದಿ ಮೂರ್ತ್ತಿಯೈ = ಸಕಲಾದಿ ಸ್ವರೂಪಿಯನ್ನು ನಾಡಿಯೇ = ಹುಡುಕಿಯೇ, ಪಾಶಱವುಎಯ್ದಿ = ವ್ಯಥೆಗೊಂಡು, \(ಬಿಳಿಚಿಕೊಂಡು\), ಅಱಿವು ಇೞನ್ದು = ಅರಿವನ್ನು ಕಳೆದುಕೊಂಡು, ಎನೈ = ಎಷ್ಟೋ, ನಾಳೈಯಮ್ = ದಿನಗಳನ್ನು \(ಕಾಲವನ್ನು\) ಕಳೆಯುವೆವು. ಏಶು ಅಱುಮ್ = ನಿಂದೆ ಮಾಡುವವರಾದ, ಊರವರ್ = ಊರಿನವರ, ಕವ್ವೈ = ದೂಷಣೆಯನ್ನು, ತೋೞಿ ಗೆಳತೀ, ಎನ್ಶೆಯ್ಯುಮೇ = ಏನು ಮಾಡುವುದು?



ಗೆಳತಿ, ಎಲ್ಲಾ ಬಗೆಯ ಕಲ್ಮಷವನ್ನೂ ತೊಡೆದು ಹಾಕುವಂಥ ದಿವ್ಯತೇಜಸ್ಸಿನ, ಕೆಂದುಟಿಗಳ, ನನ್ನ ರತ್ನದ ಬೆಟ್ಟವನ್ನು, ಕಳಂಕವಿಲ್ಲದ ಶೀಲವಂತನನ್ನು, ಆದಿಸ್ವರೂಪಿಯನ್ನು \(ನಾನು\) ಹುಡುಕುತ್ತಲೇ ವ್ಯಥೆಯಿಂದ ಬಿಳಿಚಿಕೊಂಡು, ಅರಿವುಗೆಟ್ಟು ನಿಂದಕರಾದ ಊರಿನವರ ದೂಷಣೆಯ ಮಾತನ್ನು ಕೇಳುತ್ತಾ ಎಷ್ಟು ಕಾಲ ಕಳೆಯಬೇಕು? ಏನು ಮಾಡುವುದು? 



ಇಲ್ಲಿ ಆಳ್ವಾರರು ’ನಾಯಕಿ’ಯಾಗಿದ್ದಾರೆ. ಈ ನಾಯಕಿಗೆ ತನ್ನ ನಲ್ಲನನ್ನು ಕಾಣಬೇಕೆಂದೂ, ಅವನೊಡನೆ ಕಲೆತುಕೊಳ್ಳಬೇಕೆಂದೂ ಮಹದಾಶೆ. ಅವನಿಗಾಗಿ ಹುಡುಕುವುದರಲ್ಲೇ ಕಾಲಕಳೆಯುತ್ತಾ ಕೃಶವಾಗಿದ್ದಾಳೆ. ಅವನಿಗಾಗಿ ಕೊರಗಿನಿಂದ ಅರಿವನ್ನು ಕೆಡಿಸಿಕೊಂಡಿದ್ದಾಳೆ. ಬಿಳಿಚಿಕೊಂಡಿದ್ದಾರೆ. ಇದರ ಮರ್ಮವನ್ನು ಊರಿನ ಜನ ಅರಿಯರು. ಅವಳಿಗೇನಾಗಿದೆ ಎಂದು ತಿಳಿದುಕೊಳ್ಳಲೂ ಅವರು ಯತ್ನಿಸರು. ಇತರನನ್ನು, ಅದರಲ್ಲೂ ಎಳೆಹರೆಯದ ಹೆಣ್ಣುಮಕ್ಕಳ ವಿಷಯದಲ್ಲಿ, ಅವರನ್ನು ಹಳಿದು ಮಾತನಾಡುವುದು ಅವರ \(ಆ ಊರಿನ ಜನದ\) ಸ್ವಭಾವ. ತಮ್ಮ ಬಾಯಿ ಹೋದಂತೆ ಮಾತನಾಡುತ್ತ, ನಾಯಕಿಯನ್ನು ನಿಂದಿಸುತ್ತಾರೆ. ಪಾಪ, ಮೊದಲೇ ನೊಂದು ವ್ಯಥೆಪಡುತ್ತಿರುವ ನಾಯಕಿಗೆ ಅವರ ಚುಚ್ಚು ಮಾತುಗಳು ಇನ್ನಷ್ಟು ತೀಕ್ಷ್ಣವಾಗಿ, ಇನ್ನಷ್ಟು ದುಃಖಪಡಿಸುತ್ತವೆ. ಅವಳೇನು ಮಾಡಿಯಾಳು? ಹೇಗೆ ತನ್ನ ಸಂಕಟವನ್ನು ಕಡಮೆಮಾಡಿಕೊಳ್ಳುವುದು? ಸ್ವಾಭಾವಿಕವಾಗಿ, ಅವಳು ತನ್ನ ಪ್ರಿಯಸಖಿಯಲ್ಲಿ ಅದನ್ನು ತೋಡಿಕೊಳ್ಳುತ್ತಾಳೆ. 



ನಾಯಕಿ ಹೇಳುತ್ತಾಳೆ: ಗೆಳತಿ, ನಾನು ಬಹುಕಾಲದಿಂದ ಅಪರಿಮಿತ ತೇಜಸ್ವರೂಪಿಯಾದ, ಆಕರ್ಷಕ ಕೆಂದುಟಿಗಳ, ನನ್ನ ರತ್ನದ ಬೆಟ್ಟವನ್ನು, ಆದಿಕಾರಣನನ್ನು, ಪರಿಶುದ್ಧವಾದ ಶೀಲವಂತನನ್ನು ಹುಡುಕುತ್ತ ಹುಡುಕುತ್ತ, ಅವನನ್ನು ಕಾಣದ ವ್ಯಥೆಯಿಂದ, ಬಿಳಿಚಿಕೊಂಡಿದ್ದೇನೆ. ದೂಷಿಸುವ ಸ್ವಭಾವದ ಊರಿನವರು ಮಾಡುವ ಪರಿಹಾಸ್ಯದ \(ಅಪಹಾಸ್ಯದ\) ಮಾತುಗಳನ್ನು ಕೇಳುತ್ತಾ, ಹೀಗೆಯೇ ಎಷ್ಟು ಕಾಲ ಕಳೆಯಬೇಕೋ? ಏನು ಮಾಡಲಿ? 



೨. ಎನ್ ಶೆಯ್ಯುಮೂರ್ ವರ್ ಕವ್ವೈ? ತೋೞೇ\! ಇನಿನಮ್ಮೈ,

ಎನ್ ಶೆಯ್ಯ ತಾಮರೈಕ್ಕಣ್ಣನ್ ಎನ್ನೈ ನಿಱೈ ಕೊಣ್ಡಾನ್,

ಮುನ್ ಶೆಯ್ಯ ಮಾಮೈಯಿೞನ್ದು ಮೇನಿ ಮೆಲಿವೆಯ್ದಿ,

ಎನ್ ಶೆಯ್ಯವಾಯುಮ್ ಕರುಙ್ಗಣ್ಣುಮ್ ಪಯಪ್ಪೂರ್ ನ್ದವೇ. 



ಎನ್ ಶೆಯ್ಯುಮ್ = ಏನು ಮಾಡುವುದು, ಊರವರ್ = ಊರಿನವರ, ಇಅವ್ವೈ = ಹಾಸ್ಯ ದೂಷಣೆಗಳು, ತೋೞೀ = ಗೆಳತಿ, ಇನಿ = ಇನ್ನು ಮೇಲೆ, ನಮ್ಮೈ= ನಮ್ಮ ವಿಷಯದಲ್ಲಿ, ಎನ್ = ನನ್ನ, ಶೆಯ್ಯ = ಕೆಂಪನೆಯ, ತಾಮರೈ = ತಾವರೆಯಂತೆ, ಕಣ್ಣನ್ = ಕಣ್ಣನ್ನುಳ್ಳವನಾದ ನನ್ನ ಸ್ವಾಮಿಯು\), ಎನ್ನೈ = ನನ್ನನ್ನು, ನಿಱೈ= ಆಶಾಪೂರ್ಣವಾಗಿ, ಕೊಣ್ಡಾನ್ = ಸ್ವಾಧೀನಪಡಿಸಿಕೊಂಡಿದ್ದಾನೆ. ಮುನ್ = \(ನನ್ನ\) ಮುಂಚಿನ ಶೆಯ್ಯ = ಸುಂದರವಾದ \(ಕೆಂಪಾದ\)ಮಾಮೈ = ದೇಹಕಾಂತಿಯು, ಇೞನ್ದು = ಅಳಿದು ಹೋಗಿ, ಮೇನಿ = ದೇಹವು, ಮೆಲಿವು ಎಯ್ದಿ= ಕೃಶವಾಗಿ, ಎನ್ ಶೆಯ್ಯವಾಯುಮ್ = ನನ್ನ ಕೆಂದುಟಿಗಳೂ, ಕರುಕಣ್ಣುಮ್ = ಕರಿಯಕಣ್ಣುಗಳೂ, ಪಯಪ್ಪು ಊರ್ ನ್ದವೇ = ಹಳದಿಯಾಗಿವೆ. 



ಗೆಳತಿ, ಇನ್ನು ಮೇಲೆ ನಮ್ಮ ವಿಷಯದಲ್ಲಿ ಊರಿನವರ ಹಾಸ್ಯದೂಷಣೆಗಳು ಏನು ಮಾಡುವುವು? ನನ್ನ ಕೆಂದಾವರೆಯಂತೆ ಕಣ್ಣುಳ್ಳ ನಾಯಕನು ನನ್ನನ್ನೂ ಆಶಾಪೂರ್ಣವಾಗಿ ಸ್ವಾಧೀನಪಡಿಸಿಕೊಂಡಿದ್ದಾನೆ. ನನ್ನ ಮುಂಚಿನ ಸುಂದರವಾದ ಕೆಂಪನೆಯ ದೇಹಕಾಂತಿ ಅಳಿದುಹೋಗಿ, ದೇಹವು ಕೃಶವಾಗಿ, ನನ್ನ ಚೆಂದುಟಿಗಳೂ ಕರಿಯ ಕಣ್ಣುಗಳೂ ಹಳದಿಯಾಗಿವೆ. 



ಈ ಪಾಶುರದಲ್ಲಿ ನಾಯಕಿಯು ಊರವರ ಅಪವಾದದ ಮಾತುಗಳಿಗೆ ತಾನು ಲಕ್ಷ್ಯಕೊಡುವುದಿಲ್ಲವೆನ್ನುತ್ತಾಳೆ. ಅದಕ್ಕೆ ಕಾರಣವನ್ನೂ ನಾಯಕಿ ಸ್ಪಷ್ಟಪಡಿಸುತ್ತಾಳೆ. 



ನಾಯಕಿ ಹೇಳುತ್ತಾಳೆ- ಗೆಳತಿ, ಇದುವರೆಗೆ ಊರವರ ಅಪವಾದವನ್ನು ಕುರಿತು ನನಗೆ ಒಂದು ಬಗೆಯ ಅಂಜಿಕೆಯಾಗಿತ್ತು. ಸುಂದರಿಯೂ, ಯುವತಿಯೂ ಶುದ್ಧಳೂ ಆದ ನನ್ನನ್ನು ಕುರಿತು ಜನ ಹಾಗೆಲ್ಲ ಹಳಿದಾಡಬಹುದೇ ಎಂಬ ಕೊರಗು ನನ್ನ ಮನಸ್ಸಿನಲ್ಲಿತ್ತು. ಈಗಲಾದರೋ ಕೆಂದಾವರೆಯ ಕಣ್ಣಿನ ನನ್ನ ನಾಯಕನು ನನ್ನನ್ನು ಆಶೆಯಿಂದ ಪರಿಪೂರ್ಣವಾಗಿ ತನ್ನ ವಶಪಡಿಸಿಕೊಂಡಿದ್ದಾನೆ. ನನ್ನ ಮುಂಚಿನ ದೇಹಕಾಂತಿ ಅಳಿಯಿತು. ನನ್ನ ಮೈಬಡವಾಯಿತು. ಯಾವುದನ್ನು ಕುರಿತು ಊರವರು ಆಡಿಕೊಳ್ಳುತ್ತಿದ್ದರೊ ಆ ಸೌಂದರ್ಯವೇ ನನ್ನ ಪ್ರಿಯತಮನದಾಗಿ, ಅವನ ಪುರ್ಣರಕ್ಷಣೆಯಲ್ಲಿ ಈಗ ನಾನಿರುವಾಗ, ನನಗೆ ಇನ್ನಾರ ಭಯ? 



ಭಕ್ತಿಯಲ್ಲಿ ಇಳಿಯ ಮುಳುಗಿ ತೇಲುವವರಿಗೆ ಯಾರ ಭಯವೂ ಇಲ್ಲ ಎಂಬಂತೆ.



೩. ಊರ್ ನ್ದಶಹಡಮ್ ಉದೈತ್ತಪಾದತ್ತನ್, ಪೇಯ್ ಮುಲೈ,

ಶಾರ್ ನ್ದು ಶುವೈತ್ತ ಶೆವ್ವಾಯನ್ ಎನ್ನೈ ನಿಱೈಕೊಣ್ಡಾನ್,

ಪೇರ್ ನ್ದುಮ್ ಪೆಯರ್ ನ್ದುಮ್ ಅವನೋಡನ್ ಱಿಯೋರ್ ಶೊಲ್ಲಿಲೇನ್,

ತೀರ್ ನ್ದವೆನ್ ತೋೞೇ\! ಎನ್ ಶೆಯ್ಯುಮೂರವರ್ ಕವ್ವೈಯೇ. 



ಊರ್ ನ್ದ = ನುಗ್ಗಿಬಂದ, ಶಹಡಮ್ = \(ಶಕಟಾಸುರನನ್ನು\) ಬಂಡಿಯನ್ನು, ಉದೈತ್ತ = ಒದೆದ, ಪಾದತ್ತನ್ = ಪಾದವನ್ನುಳ್ಳವನು, ಪೇಯ್ ಮುಲೈ = ರಾಕ್ಷಸಿಯ ಮೊಲೆಯನ್ನು, ಶಾರ್ ನ್ದು = ಆಶೆಯಿಂದ = ಆಶೆಯಿಂದ \(ತೃಪ್ತಿಕರವಾಗಿ, ಬಳಿಸಾರಿ\), ಶುವೈತ್ತ = ಉಂಡ, ಶೆಮ್ ವಾಯನ್ = ಕೆಂದುಟಿಗಳವನು, ಎನ್ನೈ = ನನ್ನನ್ನು, ನಿಱೈಕೊಣ್ಡಾನ್ = ಪರಿಪೂರ್ಣವಾಗಿ ಸ್ವಾಧೀನಪಡಿಸಿಕೊಂಡಿದ್ದಾನೆ \(ಸ್ವೀಕರಿಸಿದ್ದಾನೆ\), ಪೇರ್ ನ್ದುಮ್ ಪೆಯರ್ ನ್ದುಮ್ = ಹೇಗಾದರೂ ಮಾಡಿ \(ಯಾವುದಾದರೊಂದು ಬಗೆಯಲ್ಲಿ\), ಅವನೋಡು ಅನ್ ಱಿ = ಅವನೊಡನೆ ಸೇರುವುದಲ್ಲದೆ, ಓರ್ ಶೊಲ್ ಇಲೇನ್ = ಬೇರೊಂದು ಮಾತನ್ನು ಇಲ್ಲದವಳಾಗಿದ್ದೇನೆ, ತೀರ್ ನ್ದ = ಆಪ್ತಳಾದ \(ಅನುಭವವುಳ್ಳ\), ಎನ್ ತೋೞೇ = ನನ್ನ ಗೆಳತಿ, ಎನ್ ಶೆಯ್ಯುಮ್ = ಏನು ಮಾಡುವುದು, ಊರವರ್ = ಊರವರ, ಕವ್ವೈಯೇ = ಅಪವಾದವೇ ಆದರೂ. 



ನುಗ್ಗಿಬಂದ ಬಂಡಿಯನ್ನು ಒದೆದ ಪಾದವನ್ನುಳ್ಳವನು, ರಾಕ್ಷಸಿಯ ಮೊಲೆಯನ್ನು ಆಶೆಯಿಂದ ತೃಪ್ತಿಕರವಾಗಿ ಉಂಡ ಕೆಂದುಟಿಗಳವನು ನನ್ನನ್ನು ಪರಿಪೂರ್ಣವಾಗಿ ಸ್ವೀಕರಿಸಿದ್ದಾನೆ. ಯಾವುದಾದರೊಂದು ಬಗೆಯಲ್ಲಿ ಅವನೊಡನೆ ಸೇರುವುದಲ್ಲದೆ ಬೇರೊಂದು ಮಾತನ್ನು ಇಲ್ಲದವಳಾಗಿದ್ದೇನೆ. ಅನುಭವವುಳ್ಳ ಆಪ್ತ ಗೆಳತಿ, ಊರವರ ಅಪವಾದವೇ ಆದರೂ ನನ್ನನ್ನೇನು ಮಾಡುವುದು? 



ಇಲ್ಲಿ ಭಗವಂತನ ಅದ್ಭುತ ಸಾಮರ್ಥ್ಯವನ್ನು ಎರಡು ನಿದರ್ಶನಗಳಿಂದ ಹೇಳಲಾಗುತ್ತದೆ. 



“ಊರ್ ನ್ದ...........................ಪಾದತ್ತನ್” ಮತ್ತು “ಪೇಯ್ ಮುಲೈ.............ಶೆವ್ವಾಯನ್” – ಈ ಎರಡೂ ಭಗವಂತನ ಶ್ರೀಕೃಷ್ಣಾವತಾರದ ಎರಡು ಅದ್ಭುತ ಪ್ರಸಂಗಗಳು. ನಂದಗೋಕುಲದಲ್ಲಿ ಹಸುಗೂಸಾದ ಕೃಷ್ಣನು ನಂದ ಯಶೋದೆಯರಲ್ಲಿ ಬೆಳೆಯುತ್ತಾಗ ನಡೆದ ಪ್ರಸಂಗಗಳಿವು. ಕೃಷ್ಣನಿಗೆ ಇನ್ನೂ ಎರಡು ತಿಂಗಳು ತುಂಬಿಲ್ಲ. ಆಗ ಬಂದಳು ಪೂತನಿ ಎಂಬ ರಾಕ್ಷಸಿ ನಂದಗೋಕುಲಕ್ಕೆ ಕಂಸನಿಂದ ಪ್ರೇರಿತಳಾಗಿ, ಹುಟ್ಟಿ ಮಕ್ಕಳನ್ನೆಲ್ಲಾ ಕೊಲ್ಲುವ ಉದ್ದೇಶದಿಂದ ನಂದಗೋಕುಲದಲ್ಲಿ ಅವಳು ಯಶೋದೆಯಂತೆ ಮಾರುವೇಷ ಧರಿಸಿದಳು. ತಾಯಿ ಯಶೋದೆ ಇಲ್ಲದ ಸಮಯವನ್ನು ಹೊಂಚಿ, ಮಗುವನ್ನೆತ್ತಿಕೊಂಡು, ಅದಕ್ಕೆ ತನ್ನ ವಿಷದ ಹಾಲನ್ನೂಡಿಸಿದಳು. ಕೃಷ್ಣನು ಆ ಹಾಲನ್ನೇ ಆದರದಿಂದ ತೃಪ್ತಿಯಾಗಿ ಕುಡಿದನು. ಅದರೊಂದಿಗೆ ಪೂತನಿಯು ಪ್ರಾಣವನ್ನು ಹೀರಿಬಿಟ್ಟನು. 



ಇದಾದ ಕೆಲವೇ ದಿನಗಳಲ್ಲಿ ಶಕಟಾಸುರನು ಕಂಸನಿಂದ ಪ್ರೇರಿತನಾಗಿ ನಂದಗೋಕುಲಕ್ಕೆ ಬಂದನು. ಹಸುಳೆ ಕೃಷ್ಣನು ಒಂಟಿಯಾಗಿ ಮಲಗಿರುವಾಗ ಬಂಡಿಯ ರೂಪದಲ್ಲಿ ಅವನ ಮೇಲೆ ನುಗ್ಗಿ ಕೊಲ್ಲುವುದಕ್ಕಾಗಿ ಬಂದನು. ಮಗುವು ತನ್ನಪುಟ್ಟ ಕಾಲುಗಳನ್ನು ಝಾಡಿಸಿ ಆಡುವ ಹಾಗೆಯೇ, ತನ್ನ ಮೇಲೆ ನುಗ್ಗಿ ಬರುವ ಬಂಡಿಯನ್ನು ಕೃಷ್ಣನು ಕಾಲಿನಿಂದ ಒದೆದ ಕೂಡಲೇ, ಅದು ಪುಡಿಪುಡಿಯಾಯಿತು. ಶಕಟ ಸಂಹಾರವಾಯಿತು. 



“ಪೇರ್ ನ್ದುಮ್ ಪೆಯರ್ ನ್ದುಮ್” – ಎಂಬುದೊಂದು ಭಾಷೆಯ ಕಟ್ಟುಪಾಡು. ಎರಡು ಪದಗಳೂ ನಾನಾ ಕ್ರಿಯಿಗಳನ್ನು ಸೂಚಿಸುವುವು: ಮುನ್ನುಗ್ಗಿ, ಅಲೆದಾಡಿ, ತಿರುಗಾಡಿ, ತಲೆಕೆಳಗೂ ಮಾಡಿ, ಕದಲಿ, ನಿಂತು, ಆಡಿ, ಕುಣಿದಾಡಿ ಇತ್ಯಾದಿ ಕ್ರಿಯೆಗಳು. ಆದ್ದರಿಂದ ಅವೆರಡಕ್ಕೆ “ಹೇಗಾದರೂ ಮಾಡಿ, ಯಾವ ರೀತಿಯಲ್ಲಾದರೂ” ಎಂಬ ಅರ್ಥವನ್ನು ಕೊಡಲಾಗಿದೆ. 



ನಾಯಕಿ ಹೇಳುತ್ತಾಳೆ: ಅನುಭವಸ್ಥಳಾದ ಆಪ್ತಗೆಳತಿ, ಸರ್ವಸಮರ್ಥನಾದ ಭಗವಂತನೇ ನನ್ನನ್ನು ಆದರದಿಂದ ಸ್ವೀಕರಿಸಿದ್ದಾನೆ. ಅವನೇ ನನಗೆ ಒಲಿದಿರುವಾಗ, ಇನ್ನು ಊರವರು ನನ್ನನ್ನು ಕುರಿತು ಏನಂದರೇನಂತೆ\! ನನ್ನ ಪ್ರಿಯತಮನಾದ ಭಗವಂತನನ್ನು ಯಾವ ರೀತಿಯಲ್ಲಾದರೂ ಕೂಡಿಕೊಳ್ಳುವುದೊಂದೇ ನನಗೆ ಬೇಕಾದದ್ದು. ಬೇರೆ ಯಾವೊಂದು ಮಾತೂ ಬೇಡ. 



ಪ್ರಪಂಚ ಕಡೆಗೆ ಮನಸ್ಸನ್ನು ಹರಿಸುತ್ತಾ ಹೋದರೆ, ಭಗವಂತನಿಂದ ನಾವು ದೂರವಾದಂತೆಯೇ, ಭಗವಂತನಲ್ಲಿ ನೆಟ್ಟಮನಸ್ಸಿದ್ದರೆ, ಪ್ರಪಂಚದ ಗೊಡವೆ ನಮಗೇಕೆ? ನಮ್ಮನ್ನು ಕುರಿತು ಅವರು ಏನೇನು ಆಡಿಕೊಂಡರೂ ಅದು ನಮಗೆ ದೂರವೇ\! 



೪. ಊರವರ್ ಕವ್ವೈಯೆರುವಿಟ್ಟು ಅನ್ನೈಶೊ ನೀರ್ ಪಡುತ್ತು,

ಈರನೆಲ್ ವಿತ್ತಿ ಮುಳೈತ್ತ ನೆಂಜಪ್ಪೆರುಂಜೆಯುಳ್,

ಪೇರಮರ್ ಕಾದಲ್ ಕಡಲ್ ಪುರೈಯ ವಿಳೈವಿತ್ತ,

ಕಾರಮರ್ ಮೇನಿ ನಮ್ ಕಣ್ಣನ್ತೋೞೇ\! ಕಡಿಯನೇ. 



ಊರವರ್ = ಊರವರ ಕವ್ವೈ = ಅಪವಾದವೆಂಬ, ಎರು ಇಟ್ಟು = ಗೊಬ್ಬರವನ್ನು\(ಎರುವನ್ನು\) ಇಟ್ಟು, ಅನ್ನೈ ಶೊಲ್ = ತಾಯಿಯ ಮಾತೆಂಬ \(ಹಿತವಚನವೆಂಬ\) ನೀರ್ = ನೀರನ್ನು, ಪಡುತ್ತು = ಹಾಯಿಸಿ, ಈರಮ್ = ಭಕ್ತಿ ಎಂಬ \(ಜ್ಞಾನವೆಂಬ\) ನೆಲ್ = ಬತ್ತವನ್ನು, ವಿತ್ತಿ = ಬಿತ್ತಿ, ಮುಳೈತ್ತ = ಮೊಳೆಯಿಸಿದ, ನೆಂಜಮ್ = ಮನಸ್ಸೆಂಬ, ಪೆರುಶಿಯುಳ್ = ವಿಸ್ತಾರವಾದ \(ದೊಡ್ಡ\) ಗದ್ದೆಯ ಬಯಲಲ್ಲಿ, ಪೇರ್ ಅಮರ್ = ಬಲವಾಗಿ ಬೇರುಬಿಟ್ಟ, ಕಾದಲ್ = ಪ್ರೇಮ \(ಭಕ್ತಿ\) ಎಂಬ ಪಯಿರನ್ನು, ಕಡಲ್ ಪುರೈಯ = ಕಡಲಿನಂತೆ \(ಏಕಾಕಾರವಾಗಿ\), ವಿಳೈವಿತ್ತ = ಬೆಳೆಸಿದ, ಕಾರ್ ಅಮರ್ ಮೇನಿ = ಕಾರ್ಮುಗಿಲನ್ನು ಹೋಲುವ ದೇಹಕಾಂತಿಯನ್ನುಳ್ಳ, ನಮ್ ಕಣ್ಣನ್ = ನಮ್ಮ ಅತ್ಯಾಕರ್ಷಕನು \(ನಮ್ಮ ಕಣ್ಣನೆಂಬ ರೈತನು\), ತೋೞೀ = ಗೆಳತಿ, ಕಡಿಯನೇ = ಕಠಿಣನೇ? 



ಊರವರ ಅಪವಾದವೆಂಬ ಎರುವನ್ನಿಟ್ಟು, ತಾಯ ಹಿತವಚನವೆಂಬ ನೀರನ್ನು ಹರಿಸಿ, ಪ್ರೇಮ\(ಜ್ಞಾನ\)ವೆಂಬ \(ಒದ್ದೆಯ\) ಬತ್ತವನ್ನು ಬಿತ್ತಿ, ಮೆಳೆಯಿಸಿದ ಮನಸ್ಸೆಂಬ ವಿಸ್ತಾರವಾದ ಗದ್ದೆ ಬಯಲಲ್ಲಿ ಬಲವಾಗಿ ಬೇರುಬಿಟ್ಟು, ಪ್ರೇಮ \(ಭಕ್ತಿ\) ಎಂಬ ಪಯಿರನ್ನು ಕಡಲಿನಂತೆ ಏಕಾಕಾರವಾಗಿ ಬೆಳೆಯಿಸಿದ ಕಾರ್ಮುಗಿಲನ್ನು ಹೋಲುವ ದೇಹಕಾಂತಿಯನ್ನುಳ್ಲ ನಮ್ಮ ಅತ್ಯಾಕರ್ಷಕನು \(ನಮ್ಮ ಕಣ್ಣನೆಂಬ ರೈತನು\), ಗೆಳತಿ, ಕಠಿಣನೇ? 



ಭಗವಂತನ ಸೌಲಭ್ಯಾದಿ \(ಎಂದರೆ, ಸೌಲಭ್ಯ, ಕಾರುಣ್ಯ, ಮಾರ್ದವ್ಯ\) ಗುಣಗಳನ್ನು ಇಲ್ಲಿ ಉದಾಹರಿಸಲಾಗಿದೆ. 



ಈ ವಿಷಯವನ್ನು ಸೊಗಸಾದ ರೂಪಕದ ಮೂಲಕ ವಿವರಿಸಲಾಗಿದೆ. 



ಗದ್ದೆಯನ್ನು ಹದಮಾಡಿ ಬತ್ತವನ್ನು ಬೆಳೆಯುವ ಸೇದ್ಯಗಾರನಿಗೂ, ಮನಸ್ಸನ್ನು ಹದಕ್ಕೆ ತಂದು ಜ್ಞಾನಭಕ್ತಿಗಳನ್ನು ದೃಢಗೊಳಿಸುವ ಭಗವಂತನಿಗೂ ಸೇರಿದ್ದು ಆ ಸುಂದರ ರೂಪಕ. 



ವಿಸ್ತಾರವಾದ ಗದ್ದೆಯ ಬಯಲನ್ನು ಬೇಸಾಯಗಾರನು ಮೊದಲು ಹರಿಸುತ್ತಾನೆ, ಹದಮಾಡುತ್ತಾನೆ. ಒದ್ದೆ ಮಾಡಿದ ಬತ್ತವನ್ನು \(ಬೀಜವನ್ನು\) ಬರುತ್ತಾನೆ. ಅದು ಮೊಳೆತು, ಬೇರೂರಿ, ಸೊಂಪಾದ ಪಯಿರಾಗಿ ಬೆಳೆದು ನಿಲ್ಲುತ್ತದೆ. ಹಾಗೆಯೇ, ಮನುಷ್ಯನ ಮನಸ್ಸಿಗೆ ಊರವರಾಪವಾದವೆಂಬ ಗೊಬ್ಬರವನ್ನು ತುಂಬಿಸಿ, ತಾಯಿಯ ಎಡೆಬಿಡದ ಹಿತವಚನವೆಂಬ ನೀರನ್ನು ಸಮೃದ್ಧಿಯಾಗಿ ಹರಿಸಿ, ಮನಸ್ಸನ್ನು ಹದಗೊಳಿಸಿ, ಅದರಲ್ಲಿ ’ಜ್ಞಾನ’ವೆಂಬ ಬೀಜವನ್ನು ಬಿತ್ತಿ ಮೊಳೆಯಿಸಿ, ಅಲ್ಲಿ ಅದು ಬೇರೂರಿ ನಿಲ್ಲುವಂತೆಯೂ ಸೊಂಪಾಗಿ ಬೆಳೆಯುವಂತೆಯೂ ಮಾಡುವವನು ಭಗವಂತ. 



ನಾಯಕಿ ಹೇಳುತ್ತಾಳೆ: ಗೆಳತಿ, ನನ್ನ ಪ್ರಿಯತಮನು ನನ್ನಲ್ಲಿ ಕೃಪೆಮಾಡಿದ್ದಾನೆ. ನನ್ನ ಮನಸ್ಸನ್ನು ಎಲ್ಲಾ ರೀತಿಯಲ್ಲೂ ಹದಗೊಳಿಸಿ, ತನ್ನನ್ನು ಕುರಿತ ಜ್ಞಾನವು ಅಲ್ಲಿ ಅಂಕುರಿಸುವಂತೆಯೂ, ಅದು ಅಲ್ಲಿ ಬೇರುಬಿಟ್ಟು ದೃಢವಾಗಿ ನಿಲ್ಲುವಂತೆಯೂ, ಪುಷ್ಕಳವಾಗಿ ಬೆಳೆಯುವಂತೆಯೂ ಮಾಡಿದ್ದಾನೆ. ಅವನಲ್ಲಿ ನನಗೆ ಪ್ರೇಮವು ದೃಢವಾಗಿ ಅವಿಚ್ಛಿನ್ನವಾಗಿ ಸೊಂಪಾಗಿ ಬೆಳೆದು ನಿಲ್ಲುವಂತೆ ಮಾಡಿದ್ದಾನೆ. ಕಾರ್ಮುಗಿಲಿನಂತೆ ಅತ್ಯಾಕರ್ಷಕವಾದ ದೇಹಕಾಂತಿಯುಳ್ಳ ಅವನನ್ನು ಕಠಿಣನೆನ್ನುವೆಯಾ? ಎಂದಿಗೂ ಅಲ್ಲ. 



ನಮ್ಮ ಮನಸ್ಸು ಸಂಸಾರದಲ್ಲಿಯೇ ಬಿದ್ದು ತೊಳಲತಕ್ಕದ್ದು. ಅಂಥ ನಮ್ಮನ್ನು ಕನಿಕರಿಸಿ, ಅದನ್ನು ಹದಗೊಳಿಸಿ, ತನ್ನ ಬಗೆಗೆ ಜ್ಞಾನವನ್ನು ಬಿತ್ತಿ, ಮೊಳೆಯಿಸಿ, ಅಲ್ಲಿ ದೃಢವಾಗಿ ಬೆಳೆಯುವಂತೆ ಮಾಡುವವನೇ ಭಗವಂತ. ಅವನ ಕೃಪೆಯ ಹೊರತು ನಮಗೆ ಅವನತ್ತ ಜ್ಞಾನಭಕ್ತಿಗಳಿಗೆ ಎಡೆಯಿಲ್ಲವೇ ಇಲ್ಲ. ಎಂಥ ಕಾರುಣಿಕಸ್ವಾಮಿ\! 



೫. ಕಡಿಯನ್ ಕೊಡಿಯನ್ ನೆಡಿಯಮಾಲ್ ಉಲಹಮ್ ಕೊಣ್ಡ

ಅಡಿಯನ್, ಅಱಿವರುಮೇನಿ ಮಾಯತ್ತನ್, ಆಹಿಲುಮ್

ಕೊಡಿಯವೆನ್ನೆಂಜಮ್ ಅವನೆನ್ ಱೇ ಕಿಡಕ್ಕುಮೆಲ್ಲೇ\! 

ತುಡಿಕೊಳಿಡೈ ಮಡತ್ತೋೞಿ\! ಅನ್ನೈಯೆನ್ ಶೆಯ್ಯುಮೇ? 



ಕಡಿಯನ್ = ಕರುಣಿಸು, ಕೊಡಿಯನ್ = ಕ್ರೂರಿ \(ಕೆಟ್ಟವನು\), ನೆಡಿಯಮಾಲ್ = ಸರ್ವೇಶ್ವರನು, ಉಲಹಮ್ ಕೊಣ್ಡ ಅಡಿಯನ್ = ಲೋಕಗಳನ್ನು ಸ್ವಾಧೀನಪಡಿಸಿಕೊಂಡತಿರುವಡಿಗಳುಳ್ಳವನು, ಅಱಿವು ಅರು = ತಿಳಿವಳಿಕೆಗೆ ಅಸಾಧ್ಯವಾದ \(ಎಟುಕದ\), ಮೇನಿ ಮಾಯತ್ತನ್ = ಸಮ್ಮೋಹಗೊಳಿಸುವಂಥ ರೂಪವುಳ್ಳವನು, ಆಹಿಲುಮ್ = ಆದಾಗ್ಯೂ, ಕೊಡಿಯ = ಕೆಟ್ಟ, ಎನ್ ನೆಂಜಮ್ = ನನ್ನ ಮನಸ್ಸು. ಅವನ್ ಎನ್ ಱೇ = ಅವನು, ಅವನು ಎಂತಲೇ, ಕಿಡಾಕ್ಕೂಮ್ = \(ಅವನಲ್ಲೇ\) ನೆಲಸಿದೆ, ಎಲ್ಲೇ = ಏನಾಶ್ಚರ್ಯ\! \(ಎಲ ಎಲಾ\!\) ತುಡಿಕೊಳ್ = ಸೂಕ್ಷ್ಮವಾದ \(ಬಲುಸಣ್ಣ್\), ಇಡೈ = ನಡುವನ್ನುಳ್ಳ, ಮಡಮ್ = ಮೃದುಸ್ವಭಾವದ, ತೋೞೀ = ಗೆಳತಿ, ಅನ್ನೈ = ತಾಯಿ, ಎನ್ ಶೆಯ್ಯುಮೇ = ಏನು ಮಾಡುತ್ತಾಳೆ. 



ಸರ್ವೇಶ್ವರನು ಕಠಿಣನು, ಕ್ರೂರಿ ಲೋಕಗಳನ್ನೆಲ್ಲಾ ವಶಪಡಿಸಿಕೊಂಡ ತಿರುವಡಿಗಳುಳ್ಳವನು, ತಿಳಿವಳಿಕೆಗೆ ಅರಿದಾದ ಸಮ್ಮೋಹಗೊಳಿಸುವ ರೂಪವುಳ್ಳವನು. ಆದರೂ, ನನ್ನ ಕೆಟ್ಟ ಮನಸ್ಸು ಅವನಲ್ಲೇ ದೃಢವಾಗಿ ನೆಲಸಿದೆಯಲ್ಲ\! ಏನಾಶ್ಚರ್ಯ\! ಎಲಎಲಾ\!\) ಬಲು ಸಣ್ಣ ನಡುವಿನವಳೇ, ಮೃದುಸ್ವಭಾವದವಳೇ, ಗೆಳತಿ \(ನನ್ನ\) ತಾಯಿ ಏನು ಮಾಡುತ್ತಾಳೆ? 



ಏತಕ್ಕಾಗಿ ನಾಯಕಿಗೆ ಭಗವಂತನಲ್ಲಿ ವ್ಯಾಮೋಹ? ಈ ವಿಷಯವನ್ನು ಇಲ್ಲಿ ಸೂಚಿಸಲಾಗಿದೆ.



“ಕಡಿಯನ್” – ಭಗವಂತನನ್ನು ’ಕಠಿಣ’ ಎನ್ನುವುದೇಕೆ? ನಿಜವಾಗಿ ಅವನು ಕಠಿಣನೇ? ಅಲ್ಲ. ತನ್ನ ಭಕ್ತನನ್ನು ಪರೀಕ್ಷಿಸಲು, ಅವನಿಗೆ ಕನಿಕರವಿಲ್ಲವೆಂಬಂತೆ ಅವನು ತೋರಿಕೊಂಡರೂ, ಅವನು ದಯಾಮಯನೇ. 



“ಕೊಡಿಯನ್” – ಅವನನು ’ಕ್ರೂರಿ’, ’ಕೆಟ್ಟವನು’, ’ನಿಷ್ಕರುಣಿ’ ಎನ್ನಿಸಿಕೊಳ್ಳುವಷ್ಟು ಕಠಿಣವಾಗಿ ನಡೆದುಕೊಳ್ಳುತ್ತಾನೆ. ಆದರೆ, ನಿಜವಾಗಿ ಅವನ ಭಕ್ತನಲ್ಲಿ ಅಪಾರ ಆದರವಿರುತ್ತದೆ. 



“ಉಲಹಮ್ ಕೊಣ್ಡ ಅಡಿಯನ್” – ಭಗವಂತನ ಮೇಲಣ ಎರಡುಗುಣಗಳಿಗೆ ನಿದರ್ಶನವೆಂಬಂತೆ ಸ್ವಾಮಿಯು ನಡೆದುಕೊಂಡದ್ದು ಬಲಿಚಕ್ರವರ್ತಿಯ ಬಳಿಯಲ್ಲಿ. ಯಾಗಗಳಿಂದಲೇ ಮೂರುಲೋಕಗಳಿಗೂ ತಾನು ಅಧಿಪತಿಯಾಗುವುದಾಗಿ ಬಗೆದು, ಬಲಿಚಕ್ರವರ್ತಿಯು ತೊಂಬತ್ತೊಂಭತ್ತು ಯಾಗಗಳನ್ನು ಮುಗಿಸಿದನು. ನೂರನೆಯ ಯಾಗವನ್ನು ಮೊದಲು ಮಾಡಿದನು. ಅದನ್ನು ಸಾಂಗಗೊಳಿಸಿದ ಕೂಡಲೇ ದೇವೇಂದ್ರನು ತನ್ನ ಪದವಿಯನ್ನು ಅವನಿಗೆ ಬಿಟ್ತುಕೊಡಬೇಕಾಗಿತ್ತು. ಭಗವಂತನು ದೇವೇಂದ್ರನನ್ನು ಅವನ ಸ್ಥಾನದಲ್ಲಿ ಉಳಿಸಿಕೊಡುವುದಕ್ಕಾಗಿ, ಅಪರಿಮಿತಸುಂದರನೂ, ಕುಬ್ಜಬ್ರಹ್ಮಚಾರಿಯೂ ಆಗಿ ವೇಷಧರಿಸಿ, ಬಲಿಯ ಯಾಗ ಶಾಲೆಗೆ ಬಂದನು. ತನಗೆ ಮೂರುಹೆಜ್ಜೆಯಷ್ಟು ನೆಲಬೇಕೆಂದು ಯಾಚಿಸಿದನು. ಬಲಿಯಿಂದ ಅದನ್ನು ಧಾರೆ ಎರೆಸಿಕೊಂಡನು. ಕೂಡಲೇ, ತ್ರಿವಿಕ್ರಮನಾಗಿ ಬೆಳೆದು, ತನ್ನ ಒಂದು ಹೆಜ್ಜೆಯನ್ನು ವಿಸ್ತರಿಸಿ, ಭೂಮಂಡಲವನ್ನೆಲ್ಲಾ ಆವರಿಸಿ, ಅದನ್ನು ಅಳೆದುಕೊಂಡುಬಿಟ್ಟನು. ಮತ್ತೊಂದು ಹೆಜ್ಜೆಯನ್ನು ವಿಸ್ತರಿಸಿ, ಮೇಲಣ ಎಲ್ಲಾ ಲೋಕಗಳನ್ನೂ ಆವರಿಸಿ, ಅಳೆದುಕೊಂಡನು. ’ಮೂರನೆಯ ಹೆಜ್ಜೆಗೆ ನೆಲವನ್ನು ತೋರಿಸು’ ಎಂದು ಗದ್ದರಿಸಿ ಕೇಳಿದನು. ಬಲಿಯು ಆಗ ನಮ್ರನಾಗಿ ತನ್ನ ತಲೆ\(ನೆತ್ತಿ\)ಯನ್ನು ತೋರಿಸಿದನು. ಭಗವಂತನು ತನ್ನ ಮುರನೆಯ ಹೆಜ್ಜೆಯನ್ನು ಅವನ ನೆತ್ತಿಯ ಮೇಲಿಟ್ಟು, ಅವನನ್ನು ಪರಿಪೂರ್ಣವಾಗಿ ಅನುಗ್ರಹಿಸಿದನು. 



“ಅಱಿವರು ಮೇನಿಮಾಯತ್ತನ್” – ಭಗವಂತನು ತಿಳಿವಳಿಕೆಗೆ ಅರಿದಾದವನು. ಅವನ ವಿಲಕ್ಷಣ ರೂಪಸೌಂದರ್ಯವೂ ಹಾಗೆಯೇ – ಅಪ್ರತಿಮವಾಗಿ, ಆಶ್ಚರ್ಯಕರವಾಗಿ, ಆಕರ್ಷಕವಾಗಿ, ಮಾಯಕಾರಕವಾಗಿ \(ಸಂಮೋಹನಕಾರಿಯಾಗಿ\) ಇರತಕ್ಕದ್ದು. 



ನಾಯಕಿ ಹೇಳುತ್ತಾಳೆ: ಸುಂದರಿ, ಮೃದುಸ್ವಭಾವದವಳೇ, ಗೆಳತಿ, ನನ್ನ ಪ್ರಿಯತಮ ಸರ್ವೇಶ್ವರನೇ. ಅವನು ಕಠಿಣನಾಗಿ, ಕ್ರೂರಿಯಾಗಿ, ಕೆಟ್ಟವನಾಗಿ ಕಂಡುಬಂದರೂ, ನಿಜವಾಗಿಯೂ, ಅವನು ಕಾರುಣ್ಯಮೂರುತಿ. ಅವನ ದಿವ್ಯರೂಪವನ್ನುತಿಳಿವಳಿಕೆಯಿಂದ ಕಂಡುಕೊಳ್ಳಲು ಆಗುವುದಿಲ್ಲ. ಆದರೂ, ನನ್ನ ಮನಸ್ಸು ಅವನಲ್ಲಿ ನೆಟ್ಟುಹೋಗಿದೆ. ಏನಾಶ್ಚರ್ಯವೋ ಕಾಣೆ. ಹೀಗಿರುವಾಗ, ನನ್ನ ತಾಯಿಯ ಮಾತುಗಳು ನನ್ನನ್ನೇನು ಮಾಡಬಲ್ಲವು? 



೬. ಅನ್ನೈಯೆನ್ ಶೆಯ್ಯಿಲೆನ್? ಊರೆನ್ ಶೊಲ್ಲಿಲೆನ್? ತೋೞೇಮೀರ್

ಎನ್ನೈಯಿನಿಯುಮಕ್ಕಾಶೈಯಿಲ್ಲೈ ಅಹಪ್ಪಟ್ಟೇನ್,

ಮುನ್ನೈಯಮರರ್ ಮುದಲ್ ವನ್ ವಣ್ ತುವರಾಪದಿ

ಮನ್ನನ್, ಮಣಿವಣ್ಣನ್ವಾಶುದೇವನ್ ವಲೈಯುಳೇ. 



ಅನ್ನೈ = \(ನನ್ನ\) ತಾಯಿ, ಎನ್ ಶೆಯ್ಯಿಲ್ ಎನ್ = ಏನು ಮಾಡಿದರೆ ಏನು? ಊರ್ = ಊರು, ಎನ್ ಶೊಲ್ಲಿಲ್ ಎನ್ = ಏನು ಹೇಳಿದರೆ ಏನು? ತೋಖ಼್ಏಮೀರ್ = ಗೆಳತಿಯರೇ, ಎನ್ನೈ = ನನ್ನ ವಿಷಯದಲ್ಲಿ, ಇನಿ = ಇನ್ನು, ಉಮಕ್ಕು = ನಿಮಗೆ, ಆಶೈಇಲ್ಲೈ = ಆಶೆಯಿಲ್ಲ \(ಆಸೆ ಇರಬಾರದು\), ಅಹಪ್ಪಟ್ಟೇನ್ = ಸಿಕ್ಕಿಬಿದ್ದಿದ್ದೇನೆ, ಮುನ್ನೈ ಅಮರರ್ ಮುದಲ್ ವನ್ = ಶಾಶ್ವತರಾದ ನಿತ್ಯಸೂರಿಗಳ ಒಡೆಯನು, ವಣ್ = ಸುಂದರವಾದ, ತುವರಾಪದಿ= ದ್ವಾರಕಾಪುರಿಯ, ಮನ್ನನ್ = ಒಡೆಯನು, ಮಣಿವಣ್ಣನ್ = ನೀಲಮಣಿವಣ್ಣನೂ, ಆದ ವಾಶುದೇವನ್ = ವಾಸುದೇವನ, ವಲೈಯುಳೇ = ಬಲೆಯಲ್ಲಿಯೇ.



ಗೆಳತಿಯರೇ, ಶಾಶ್ವತವಾದ ನಿತ್ಯಸೂರಿಗಳ ಒಡೆಯನೂ, ಸುಂದರವಾದ ದ್ವಾರಕಾಪುರಿಯ ಒಡೆಯನೂ, ನೀಲಮಣಿವಣ್ಣನೂ, ಆದ, ವಾಸುದೇವನ ಬಲೆಯಲ್ಲಿ ನಾನು ಸಿಕ್ಕಿಬಿದ್ದಿದ್ದೇನೆ. ಇನ್ನು ನನ್ನ ತಾಯಿ ಏನು ಮಾಡಿದರೇನು? ನೀವೂ ನನ್ನ ಆಶೆಯನ್ನು ಬಿಡಿ \(ನಿಮಗೂ ನನ್ನಆಶೆ ಬೇಡ\) 



ಇಲ್ಲಿ, ಭಗವಂತನ ಪರಿಪೂರ್ಣ ರಕ್ಷಣೆಗೆ – ಕೃಪಾಪೋಷಣೆಗೆ – ಒಳಗಾದ ಬಳಿಕ, ತನಗೆ ತನ್ನ ತಾಯಿಯ ಮತ್ತು ಊರವರ ಗೊಡವೆಗೆ ಸ್ವಲ್ಪವೂ ಅವಕಾಶವಿಲ್ಲ ಎನ್ನುತ್ತಾಳೆ ನಾಯಕಿ.



ತಾಯಿ ಜನ್ಮವಿತ್ತವಳು. ಗೆಳತಿಯರು ಆಪ್ತರು. ಒಡನಾಡಿಗಳು. ಹುಟ್ಟಿದಾಗಿನಿಂದಲೂ ಇವರು ಕಷ್ಟಸುಖಕ್ಕೆ ಒದಗಿಬಂದವರು. ಆದ್ದರಿಂದ ಇವರೆಲ್ಲರೂ ಆತ್ಮೀಯರು. ಊರವರು ಹೊರಗಿನಜನ. ಇತರರ ಜೀವನದ ರೀತಿಯನ್ನು ಕುರಿತು ಟೀಕಿಸಿ, ವಿಮರ್ಶಿಸತಕ್ಕವರು. ಕೆಲವರು ಸಹಜರೀತಿಯಲ್ಲಿ. ಕೆಲವರು ಕನಿಕರಗೊಂಡು, ಕೆಲವರು ಈರ್ಷಾಸೂಯೆಗಳ ಉದ್ವೇಗದಿಂದ, ಕೆಲವರ ಕಡುಶತ್ರುಗಳ ರೀತಿಯಲ್ಲಿ, ಹೀಗೆ ಊರವರೆಲ್ಲರೂ ಕೂಡಿದರೆ ಅದೊಂದು ಹಿತಾಹಿತ ಮಿಶ್ರಣ. ಒಂದು ವಿಷಯದಲ್ಲಿ ಮಾತ್ರ ಎಲ್ಲರೂ ಒಟ್ಟುಗೂಡುತ್ತಾರೆ. ಯಾವ ಹೆಣ್ಣಾದರೂ ಪ್ರಾಪಂಚಿಕ ಮಾರ್ಗದಿಂದ ಎಳ್ಳಷ್ಟು ಜಾರಿದರೂ ಸಹ, ಅದನ್ನು ಕೇವಲವಾಗಿ ಲಕ್ಷಿಸಿ, ಅದನ್ನು ಬೆಟ್ಟದಷ್ಟು ಮಾಡಿ, ಹಳಿದು, ಹಾಸ್ಯಮಾಡಿ, ಅಪವಾದವನ್ನು ಹರಡಿ, ಅಪಮಾನಕ್ಕೆ ಈಡು ಮಾಡುತ್ತಾರೆ. 



ಪಾಶುರದ ನಾಯಕಿಯ ಮನಸ್ಸೇನು, ನಡತೆಯೆಂಥಾದ್ದು ಎಂದು ಅವರು \(ಊರವರು\) ಸ್ವಲವೂ ಗಮನಿಸಿ ತಿಳಿಯುವುದಿಲ್ಲ. ತಮ್ಮಂತೆ ಅವಳಿಲ್ಲವಲ್ಲ\! ಅಷ್ಟೇ ಸಾಕು. ಅವಳದು ತಪ್ಪುದಾರಿ ಎಂದು ನಿರ್ಧಾರಕ್ಕೆ ಬರುತ್ತಾರೆ. ಅವರಿಗೆ ಅವಳು ಅವಿವೇಕಿ, ಹುಚ್ಚುಹೆಣ್ಣು, ದಾರಿತಪ್ಪಿದವಳು, ಆಗುತ್ತಾಳೆ. ಅವರು ಅವಳನ್ನು ಹಳಿಯುತ್ತಾರೆ. ನಿಂದಿಸುತ್ತಾರೆ. ದೂಷಿಸುತ್ತಾರೆ. ಛೀಮಾರಿ ಮಾಡುತ್ತಾರೆ. ಸಾಧ್ಯವಾದಷ್ಟೂ ಮಾನಸಿಕ ಹಿಂಸೆ ಕೊಡುತ್ತಾರೆ. 



ತನ್ನ ವಿಚಿತ್ರವಾದ ವಿಲಕ್ಷಣವಾದ ನಡತೆಗೆ ಕಾರಣವೇನೆಂದು ನಾಯಕಿ ತನ್ನ ಆಪ್ತಸಖಿಯಲ್ಲಿ ಹೇಳುತ್ತಾಳೆ.



ನಾಯಕಿ ಹೇಳುತ್ತಾಳೆ: ಗೆಳತಿಯರೇ, ನನ್ನ ಪ್ರಿಯತಮನು ಸರ್ವವ್ಯಾಪಿಯಾದ ವಾಸುದೇವನೇ\! ನನ್ನ ಉಜ್ಜೀವನಕ್ಕಾಗಿ ಅವನೇ ಆಶೆಯಿಂದ ಒಡ್ಡಿದಬಲೆಯಲ್ಲಿ ನಾನು ಸಿಕ್ಕಿಬಿದ್ದಿದ್ದೇನೆ. ಈಗ, ಎಲ್ಲ ರೀತಿಯಲ್ಲೂ ನಾನು ಅವನ ಅಧೀನ. ಆದ್ದರಿಂದ, ನನ್ನ ತಾಯಿ ಏನು ಮಾಡಿದರೇನು? ಊರವರು ಏನಂದರೇನು? ಇನ್ನು ಮೇಲೆ ನನ್ನ ಆಶೆಯನ್ನು ನೀವೂ ಸಹ ಬಿಡಿ.



೭. ವಲೈಯುಳಹಪ್ಪಡುತ್ತು ಎನ್ನೈನಲ್ ನೆಂಜಮ್ ಕೂವಿಕ್ಕೊಣ್ಡು,

ಅಲೈಕಡೞ್ ಪಳ್ಳಿಯ ಮ್ಮಾನೈ ಆೞಿಪ್ಪಿರಾನ್ ತನ್ನೈ,

ಕಲೈಕೊಳಹ ಹಲಲ್ ಹುಲ್ ತೋೞಿ\! ನಮ್ ಕಣ್ ಹಳಾಲ್ ಕಣ್ಡು,

ತಲೈಯಿಲ್ ವಣಙ್ಗವು ಮಾಙ್ಗೊಲೋ? ತೈಯಲಾರ್ ಮುನ್ಬೇ. 



ವಲೈಯುಳ್ = ಬಲೆಯಲ್ಲಿ, ಅಹಪ್ಪಡುತ್ತು = ಸಿಕ್ಕಿಸಿ, ಎನ್ನೈ = ನನ್ನನ್ನು \(ನನ್ನ\), ನಲ್ ನೆಂಜಮ್ = ಒಳ್ಳೆಯ ಮನಸ್ಸನ್ನು, ಕೂವಿಕ್ಕೊಣ್ಡು = ಕೂಗಿ ಕರೆದುಕೊಂಡು, ಅಲೈಕಡಲ್ ಪಳ್ಳಿ ಅಮ್ಮಾನೈ= ಅಲೆಗಳು ತುಂಬಿದಕಡಲಲ್ಲಿ ಪವಡಿಸಿರುವ ಸ್ವಾಮಿಯನ್ನು, ಆೞಿ ಪ್ಪಿರಾನ್ ತನ್ನೈ = ಚಕ್ರಾಯುಧದ ಸ್ವಾಮಿಯನ್ನು, ಕಲೈಕೊಳ್ = ಆಭರಣದಿಂದ ಅಲಂಕೃತವಾದ, ಅಹಲ್ = ವಿಸ್ತಾರವಾದ \(ಅಗಲವಾದ\), ಅಲ್ ಹುಲ್ = ನಿತಂಬಗಳುಳ್ಳ, ತೋೞಿ = ಗೆಳತಿ, ನಮ್ ಕಣ್ ಹಳಾಲ್ ಕಣ್ಡು = ನಮ್ಮ ಕಣ್ಣುಗಳಿಂದಲೇ ನೋಡಿ, ತಲೈಯಿಲ್ ವಣಙ್ಗವುಮ್ = ತಲೆಯಿಂದ ನಮಸ್ಕರಿಸುವಂತೆ, ಆಮ್ ಕೊಲೋ = ಆಗುವುದೋ ಕಾಣೆ, ತೈಯಲಾರ್ ಮುನ್ಬೇ = ಹೆಂಗಸರ ಮುಂದೆಯೇ. 



ನನ್ನನ್ನು ಬಲೆಯಲ್ಲಿ ಸಿಕ್ಕಿಸಿಕೊಂಡು, ನನ್ನ ಒಳ್ಳೆಯ ಮನಸ್ಸನ್ನು ಕೂಗಿ ಕರೆದುಕೊಂಡು, ಅಲೆಗಳು ತುಂಬಿದ ಕಡಲಲ್ಲಿ ಪವಡಿಸಿರುವ ಸ್ವಾಮಿಯನ್ನು, ಚಕ್ರಾಯುಧದ ಸ್ವಾಮಿಯನ್ನು, ಆಭರಣದಿಂದ ಅಲಂಕೃತವಾದ ಅಗಲವಾದ ನಿತಂಬಗಳುಳ್ಳ ಗೆಳತಿ, ನಮ್ಮ ಕಣ್ಣುಗಳಿಂದಲೇ ನೋಡುವಂತೆಯೂ, ತಲೆಬಾಗಿ ನಮಸ್ಕರಿಸುವಂತೆಯೂ, ಹೆಂಗಸರ ಮುಂದೆಯೇ ಆಗುವುದೋ ಕಾಣೆ. 



ಊರ ಹೆಂಗಸರು ತನ್ನನ್ನು ಕುರಿತು ಆಡಿಕೊಳ್ಳುವ ಮಾತುಗಳಿಗೆ ತಾನು ತಕ್ಕ ಉತ್ತರ ಕೊಡುವಂತಾಗಬೇಕು. ತನ್ನ ಸ್ವಾಮಿಯು ಎಲ್ಲರೂ ನೋಡುತ್ತಿರುವಂತೆ, ಎಲ್ಲರ ಎದುರಲ್ಲೇ ಅಲ್ಲಿಗೆ ಬರಬೇಕು. ತಾನು ಅವನ ತಿರುವಡಿಗಳಿಗೆ ತಲೆಬಾಗಿ ಎರಗುವುದನ್ನು ಎಲ್ಲರೂ ನೋಡುವಂತಾಗಬೇಕು. ಅದೇ ಅವರ ನಿಂದನೆಯ ಮಾತುಗಳಿಗೆ ಉತ್ತರವಾಗಬೇಕು. ನಾಯಕಿಯ ಹೆಬ್ಬಯಕೆ ಇದು. 



ನಾಯಕಿ ಹೇಳುತ್ತಾಳೆ: ನಡುವಿನಲ್ಲಿ ಡಾಬನ್ನು ಅಲಂಕರಿಸಿಕೊಂಡ ಸುಂದರ ಗೆಳತಿ, ನನ್ನನ್ನು ತನ್ನ ವಶಮಾಡಿಕೊಂಡು, ನನ್ನ ಶುದ್ಧವಾದ ಮನಸ್ಸನ್ನು ತನ್ನ ಬಳಿಯಲ್ಲಿರಿಸಿಕೊಂಡಿರುವ ಆ ಪಾಲ್ಗಡಲಶಾಯಿಯೂ ಚಕ್ರಾಯುಧಧಾರಿಯೂ ಆದ ನನ್ನ ಪ್ರಿಯತಮನು, ನಮ್ಮೆಲ್ಲರ ಕಣ್ನಮುಂದೆಯೇ, ಆ ಹೆಂಗಸರ ಮುಂದೆಯೇ, ನನ್ನ ಶಿರಸಾಷ್ಟಾಂಗ ನಮಸ್ಕಾರಗಳನ್ನು ಸ್ವೀಕರಿಸುವಂತೆ ಎಂದು ಆಗುವುದೋ ಕಾಣೆನಲ್ಲ. 



೮. ಪೇಯ್ ಮುಲೈಯುಣ್ಡು ಶಹಡಮ್ ಪಾಯ್ ನ್ದು ಮರುದಿಡೈ

ಪೋಯ್ ಮುದಲ್ ಶಾಯ್ ತ್ತು, ಪುಳ್ ವಾಯ್ ಒಳನ್ದು ಕಳಿಱಟ್ಟ,

ತೂಮಱುವಲ್ ತೊಣ್ಡೈವಾಯ್ ಪ್ಪಿರಾನೈ ಎನ್ನಾಳ್ ಕೊಲೋ? 

ಯಾಮುಱುಹಿನ್ ಱದುತೋೞೇ\! ಅನ್ನೈಯರ್ ನಾಣವೇ. 



ಪೇಯ್ ಮುಲೈ ಉಣ್ಡು = ರಾಕ್ಷಸಿಯ ಮೊಲೆಯನ್ನು ಉಂಡು, ಶಹಡಮ್ ಪಾಯ್ ನ್ದು= ಶಕಟವನ್ನು \(ಬಂಡಿಯನ್ನು\) ಒದೆದು, ಮರುದು ಇಣೈ ಪೋಯ್ = ಅರ್ಜುನ ವೃಕ್ಷಗಳ ನಡುವೆ ಹೋಗಿ, ಮುದಲ್ ಶಾಯ್ ತ್ತು = \(ಅವುಗಳನ್ನು\) ಬೇರು ಸಹಿತ ಬೀಳಿಸಿ, ಪುಳ್ ವಾಯ್ ಪಿಳನ್ದ = ಪಕ್ಷಿಯ ಬಾಯನ್ನುಸೀಳಿ, ಕಳಿಱು ಅಟ್ಟ = ಆನೆಯನ್ನು \(ಸಲಗವನ್ನು\) ಕೊಂದ, ಶೂ ಮುಱುವಲ್ = ಶುದ್ಧವಾದ ಮಂದಹಾಸದ, ತೊಣ್ಡೈವಾಯ್ = ತೊಂಡೆಹಣ್ಣಿನಂತೆ ಕೆಂಪಾದ ತುಟಿಗಳ, ಪಿರಾನೈ = ಸ್ವಾಮಿಯನ್ನು, ಎನಾಳ್ ಕೊಲೋ = ಅದೆಂದಿಗೋ, ಯಾಮ್ = ನಾವು, ಉಱುಹಿನ್ ಱದು ತೋೞೇ = ಸೇರುವುದು ಗೆಳತೀ, ಅನ್ನೈಯರ್ ನಾಣವೇ = ತಾಯಂದಿರು ನಾಚುವಂತೆ.



ಗೆಳತಿ, ರಾಕ್ಷಸಿಯ ಮೊಲೆಯನ್ನುಂಡು, ಬಂಡಿಯನ್ನೊದೆದು, ಅರ್ಜುನ ವೃಕ್ಷಗಳ ನಡುವೆ ಹೋಗಿ ಅವುಗಳನ್ನು ಬೇರು ಸಹಿತ ಬೀಳಿಸಿ, ಪಕ್ಷಿಯ ಬಾಯನ್ನು ಸೀಳಿ, ಮದಗಜವನ್ನು ಕೊಂದ ಶುದ್ಧವಾದ ಮಂದಹಾಸದ ಕೆಂದುಟಿಯ ಸ್ವಾಮಿಯನ್ನು ನಾವು ಸೇರುವುದು ಅದೆಂದಿಗೋ? ತಾಯಂದಿರು ನಾಚುವಂತೆ. 



ಹಿಂದಿನ ಪಾಶುರದ\(ನಾಯಕಿಯ\) ಕಾತರವನ್ನೂ, ಆಶೆಯನ್ನೂ ಇಲ್ಲಿಯೂ ಮುಂದುವರಿಸಲಾಗಿದೆ. ಅಲ್ಲದೆ, ಭಗವಂತನ ಶ್ರೀಕೃಷ್ಣಾವತಾರದ ಕೆಲವು ಅದ್ಭುತಾಶ್ಚರ್ಯಕರ ಪ್ರಸಂಗಗಳ ಸೂಚನೆಯನ್ನೂ ಕೊಡಲಾಗಿದೆ.



“ಪೇಯ್ ಮುಲೈ ಉಣ್ಡು” – ಇದು ಪೂತನಾ ಸಂಹಾರದ ವಿಷಯ. ಎಳೆಯ ತೊಟ್ಟಿಲ ಕೂಸಾದ ಶ್ರೀಕೃಷ್ಣನನ್ನು ವಂಚನೆಯಿಂದ ಎತ್ತಿಕೊಂಡು, ತನ್ನವಿಷದ ಹಾಲನ್ನೂಡಿಸಿ ಕೊಲ್ಲಬೇಕೆಂದು ಬಂದ ಪೂತನಿಯ ಹಾಲನ್ನು ಆಶೆಯಿಂದಲೇ ಕುಡಿದು ಅವಳನ್ನು ಕೊಂದು ಹಾಕಿದನು. 



“ಶದಡಮ್ ಪಾಯ್ ನ್ದು” – ಇದು ಶಕಟಾಸುರ ವಧೆಯ ವಿಷಯ. ಪೂತನಿಯನ್ನು ಹಿಂಬಾಲಿಸಿ ಬಂದವನು ಶಕಟಾಸುರ. ಬಂಡಿಯ ರೂಪದಲ್ಲಿ, ಮಲಗಿರುವ ಮಗು ಕೃಷ್ಣನ ಮೇಲೆ ಹರಿದು ಅವನನ್ನು ಕೊಲ್ಲಲು ನುಗ್ಗಿ ಬಂದಾಗ, ತನ್ನ ಪುಟ್ಟಕಾಲಿನಿಂದ ಬಂಡಿಯನ್ನೊದೆದು, ಅದನ್ನು ಪುಡಿಪುಡಿ ಮಾಡಿದನು. 



ಮರುದಿಡೈ......................ಶಾಯ್ ತ್ತು” – ಇದು ಯಮುಳಾರ್ಜುನಭಂಜನದ ವಿಷಯ. ಅಂಬೆಗಾಲಿಡುವ ಮಗುವಿನ \(ಕೃಷ್ಣನ\) ಚೇಷ್ಟೆಗಳಿಗೆ ಕೋಪಗೊಂಡು, ಅವನನ್ನು ಒರಳಿಗೆ ಕಟ್ಟಿಹಾಕಿ, ತಾಯಿಯಶೋದೆ ತನ್ನ ಕೆಲಸಕ್ಕೆಂದು ಹೋದಳು. ಮಗುವಾದ ಕೃಷ್ಣನು ತನ್ನ ಹಿಂದೆ ಒರಳನ್ನೂ ಎಳೆದುಕೊಂಡು ಮುಂದುಗಡೆ ಇದ್ದ ಎರಡು ಅವಳಿ ಮರಗಳ \(ಮತ್ತೀಮರಗಳ\) ನಡುವ ನುಸುಳಿದನು. ಒರಳನ್ನೂ ತನ್ನಕಡೆಗೆ ಎಳೆದುಕೊಳ್ಳುವುದಕ್ಕಾಗಿ ಯತ್ನಿಸಿದಾಗ, ಆ ಮರಗಳು ಬುಡಸಹಿತ ಉರುಳಿದವು. 



“ಪುಳ್ ವಾಯ್ ಪಿಳನ್ದ” – ಇದು ಬಕಾಸುರವಧೆಯ ವಿಷಯ. ಬಾಲಕೃಷ್ಣನು ಗೋವಳ ಬಾಲಕರ ಜೊತೆಯಲ್ಲಿ ದನಕರುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದ ಕಾಲದಲ್ಲಿ, ಒಂದು ದಿನ, ಒಂದುಬಕಪಕ್ಷಿ ಬಾಯನ್ನಗಲಿಸಿಕೊಂಡು ಅವನ ಮೇಲೆ ನುಗ್ಗಿಬಂತು. ಇದನ್ನು ಕಂಡ ಕೃಷ್ಣನು ಅದರ ಕೊಕ್ಕನ್ನು ಹಿಡಿದು, ಅಗಲಿಸಿ, ಸೀಳಿ, ಅದನ್ನು ಕೊಂದು ಹಾಕಿದನು. 



“ಕಳಿಱಟ್ಟ” – ಕಂಸನು ಕೃಷ್ಣನನ್ನು ಕೊಲ್ಲಿಸಬೇಕೆಂದು ಮಾಡಿದ ಹಲವಾರು ಪ್ರಯತ್ನಗಳು ವಿಫಲಗೊಂಡವು. ಕಡೆಗೆ, ಧನುಃಪೂಜೆಯ ನೆಪದಿಂದ ಅವನನ್ನು ಮದುರೆಗೆ ಬರಮಾಡಿಕೊಂಡು, ಅಲ್ಲಿ ಯಾವುದಾದರೊಂದು ರೀತಿಯಲ್ಲಿ ಅವನನ್ನು ಕೊಲ್ಲಿಸಬೇಕೆಂದು ಯೋಚಿಸಿದನು. ಅವುಗಳಲ್ಲಿ ಮೊದಲನೆಯದೇ ಕುವಲಯಾಪೀಡವೆಂಬ ಮದ್ದಾನೆಯಿಂದ, ಊರ ಬಾಗಿಲಲ್ಲೇ ತುಳಿಸಿ ಕೊಲ್ಲಿಸುವುದು. ಊರ ಬಾಗಿಲಲ್ಲಿ ತನಗಾಗಿ ಕಾದಿದ್ದ ಆ ಮದ್ದಾನೆಯನ್ನು ಬಾಲಕೃಷ್ಣನು ಎದುರಿಸಿ, ಅದರ ದಂತವನ್ನು ಮುರಿದುಕೊಂಡು, ಅದರಿಂದಲೇ ಆ ಆನೆಯನ್ನು ಕೊಂದುಹಾಕಿದನು. 



ನಾಯಕಿ ಹೇಳುತ್ತಾಳೆ” ಗೆಳತಿ, ದುಷ್ಟರನ್ನು ಧ್ವಂಸಮಾಡತಕ್ಕ, ಆಶ್ರಿತರನ್ನು ಕಾಪಾಡತಕ್ಕ ಪರಮಸಮರ್ಥನಾದ, ಮಂದಹಾಸದಿಂದ ಕೂಡಿದ ಕೆಂದುಟಿಗಳಿಂದ ಆಕರ್ಷಿಸುವ ಭಗವಂತನನ್ನು, ನಮ್ಮನ್ನೀಗ ನಿಂದಿಸುತ್ತಿರುವ ತಾಯಂದಿರೆಲ್ಲಾ ನಾಚುವಂತೆ, ಅವರ ಕಣ್ಣೆದುರಲ್ಲೇ, ನಾವೆಂದಿಗೆ ಸೇರುವೆವೋ? 



೯. ನಾಣುಮ್ ನಿಱೈಯುಮ್ ಕವರ್ ನ್ದು ಎನ್ನೈ ನಲ್ ನೆಂಜಮ್ ಕೂವಿಕ್ಕೊಣ್ಡು,

ಶೇಣುಯರ್ ವಾನತ್ತಿರುಕ್ಕೂಮ್ ತೇವಪಿರಾನ್ ತನ್ನೈ,

ಆಣೈಯೆನ್ ತೋೞೇ, ಉಲಹುದೋಱಲರ್ ತೂಟ್ರಿ, ಆಮ್

ಕೋಣೈಹಳ್ ಶೆಯ್ದು ಕುದಿರಿಯಾಯ್ ಮಡಲೂರ್ ತುಮೇ. 



ನಾಣುಮ್ = ಲಜ್ಜೆಯನ್ನೂ, ನಿಱೈಯುಮ್ = ವಿನಯ ಸೌಜನ್ಯಗಳನ್ನೂ \(ಮಾನ ಮರ್ಯಾದೆಗಳನ್ನೂ\) ಕವರ್ ನ್ದು = ಕಸಿದುಕೊಂಡು, ಎನ್ನೈ = ನನ್ನ, ನಲ್ ನೆಂಜಮ್ = ಒಳ್ಳೆಯ ಮನಸ್ಸನ್ನುಕೂವಿಕ್ಕೊಣ್ಡು = ಆಕರ್ಶಿಸಿ, ಸ್ವಾಧೀನಪಡಿಸಿಕೊಂಡು, ಶೇಣ್ ಉಯರ್ = ಅತ್ಯಂತ ಎತ್ತರದ \(ಎಟುಕಲಾರದ ಎತ್ತರದ\), ವಾನತ್ತು ಇರುಕ್ಕೂಮ್ = ಪರಮಪದದಲ್ಲಿರುವ, ತೇವ ಪಿರಾನ್ ತನ್ನೈ = ದೇವದೇವನನ್ನು, ಆಣೈ = ಆಣೆ ಮಾಡಿ ಹೇಳುತ್ತೇನೆ. \(ನಿನಗೆ ನಿರ್ಧರವಾಗಿ ಹೇಳುತ್ತೇನೆ\), ಎನ್ ತೋೞಿ = ನನ್ನ ಗೆಳತಿ, ಉಲಹುದೋಱು = ಲೋಕದಲ್ಲೆಲ್ಲಾ, ಅಲರ್ ತೂಟ್ರಿ = ಪ್ರೇಮಾಪವಾದಗಳನ್ನು ಹರಡಿ\(ಚೆಲ್ಲಿ\), ಆಮ್ = ಸಾಧ್ಯವಾಗುವಷ್ಟು, ಕೋಣೈಹಳ್ ಶೆಯ್ದು = ಕುಚೇಷ್ಟೆಗಳನ್ನು ಮಾಡಿ, ಕುದಿರಿ ಆಯ್ = ಮಾನ ಬಿಟ್ಟ ಹೆಣ್ಣಾಗಿ, ಮಡಲೂರ್ ತುಮೇ = ರೇಮಭಂಗವನ್ನು ಅನುಭವಿಸುವುದೇ. 



ನಾಚಿಕೆಯನ್ನು ಮಾನಮರ್ಯಾದೆಯನ್ನೂ ಕಸಿದುಕೊಂಡು, ನನ್ನ ಒಳ್ಳೆಯ ಮನಸ್ಸನ್ನು ಆಕರ್ಶಿಸಿ, ಸ್ವಾಧೀನಪಡಿಸಿಕೊಂಡ, ಎಟುಕಲಾರದ ಎತ್ತರದ ಪರಮಪದದಲ್ಲಿರುವ ದೇವದೇವನನ್ನು ಕುರಿತು, ಆಣೆ ಮಾದಿ ಹೇಳುತ್ತೇನೆ ಗೆಳತಿ, ಲೋಕದಲ್ಲೆಲ್ಲಾ ಪ್ರೇಮಾಪವಾದವನ್ನು ಹರಡಿ, ಸಾಧ್ಯವಾಗುವಷ್ಟು ಕುಚೇಷ್ಟೆಗಳನ್ನು ಮಾಡಿ, ಮಾನಬಿಟ್ಟ ಹೆಣ್ಣಾಗಿ, ನನ್ನ ಪ್ರೇಮಭಂಗವನ್ನು ಅನುಭವಿಸುತ್ತೇನೆ. 



ತನ್ನ ಪ್ರಿಯತಮನಾದ ಭಗವಂತನನ್ನು ಪರಿಪೂರ್ಣವಾಗಿ ನೆಚ್ಚಿಕೊಂಡಿದ್ದಕ್ಕೆ, ಅವನು ಅವಳನ್ನು ಕಡೆಗಣಿಸಬಹುದೇ? ಹಾಗೆ ಉಪೇಕ್ಷಿಸಿದರೆ, ತನಗುಂಟಾಗುವ ಅಪಮಾನದ ಭರದಲ್ಲಿ, ಅತಿಶಯವಾದ ಕೋಪದಲ್ಲಿ ತಾನೇನು ಮಾಡಬಯಸುವಳೆಂಬುದನ್ನೂ, ಹೇಗೆ ಅವನ ಮೇಲೆ ಸೇದು ತೀರಿಸಿಕೊಳ್ಳುತ್ತಾಳೆಂಬುದನ್ನು ನಾಯಕಿ ಇಲ್ಲಿ ಬಹಿರಂಗಪಡಿಸುತ್ತಾಳೆ. 



“ನಾಣುಮ್ ನಿಱೈಯುಮ್ ಕವರ್ ನ್ದು” – ಸ್ತ್ರೀಸಹಜವಾದ ಗುಣಗಳು ಸಾಧ್ವಿಯಾದವಳಿಗೆ ಎರಡು: ಲಜ್ಜೆ \(ನಾಚಿಕೆ\), ಮಾನಮರ್ಯಾದೆಗಳು. ಹದ್ದುಮೀರಿ ಅವಳು ಯಾವ ವಿಷಯದಲ್ಲೂ ನಡೆದುಕೊಳ್ಳದಂತೆ ಅಡಗಿರುವುದು. ನಾಯಕಿ ತನ್ನ ನಲ್ಲನನ್ನು ಹುಡುಕುವ ಭರದಲ್ಲಿ, ಸಹಜವಾಗಿ ನಡೆದುಕೊಳ್ಳದೆ ಹೋದ್ದರಿಂದ, ಅವಳು ಜನರ ಬಾಯಿಗೆ ಬಿದ್ದಳು. ಅಪಮಾನಗೊಂಡಳು. ತನ್ನ ಉತ್ತಮ ಗುಣಗಳನ್ನು ಕಳೆದುಕೊಂಡಳು. ಇದಕ್ಕೆಲ್ಲಾ ಕಾರಣ ತನ್ನಪ್ರಿಯತಮನೇ ಅವನೇ ತನ್ನ ಗುಣಗಳನ್ನು ಸೂರೆಗೊಂಡವನು. 



“ಎನ್ನೈನಲ್ ನೆಂಜಮ್ ಕೂವಿಕ್ಕೊಣ್ಡು” – ನನ್ನ ಶುದ್ಧವಾದ ಮನಸ್ಸಿನಲ್ಲಿ ಬೇರಾವ ಚಿಂತನೆಗೂ ಎಡೆಕೊಡದಂತೆಅದನ್ನು ಪರಿಪೂರ್ಣವಾಗಿ ಸ್ವಾಧೀನಪಡಿಸಿಕೊಂಡಿದ್ದಾನೆ. \(ಭಗವಂತನು ಶುದ್ಧವಾದ ಮನಸ್ಸನ್ನೇ ಆಶಿಸುವುದು\). 



“ಶೇಣುಯರ್ ವಾನತ್ತಿರುಕ್ಕೂಮ್ ತೇವಪ್ಪಿರಾನ್” – ಯಾರಿಗೂ ಸುಲಭವಾಗಿ ಎಟುಕದ ಅತ್ಯಂತ ಉನ್ನತಸ್ಥಳವಾದ ಪರಮಪದದಲ್ಲಿ ವಾಸಿಸುವನು ಆ ದೇವದೇವನು.



“ಶೇಣುಯರ್ ವಾನತ್ತಿರುಕ್ಕೂಮ್ ತೇವಪ್ಪಿರಾನ್” – ಯಾರಿಗೂ ಸುಲಭವಾಗಿ ಎಟುಕದ ಅತ್ಯಂತ ಉನ್ನತ ಸ್ಥಳವಾದ ಪರಮಪದದಲ್ಲಿ ವಾಸಿಸುವನು ಆ ದೇವದೇವನು. 



“ಉಲಹುದೋಱಲರ್ ತೂಟ್ರಿ...................ಮಡಲೂರ್ ತುಮೇ” ನನ್ನನ್ನು ವಂಚಿಸಿದ ನನ್ನ ಪ್ರಿಯತಮನ ಮೇಲೆ ಪ್ರೇಮಾಪವಾದವನ್ನು ಹೊರಿಸಿ, ನನಗೆ ಸಾಧ್ಯವಾದಷ್ಟು ಕುಚೋದ್ಯದ ಮಾತುಗಳನ್ನು ಹೆಣೆದು, ಮಾನಗೆಟ್ಟ ಹೆಂಗಸಿನಂತೆ, ಲೋಕದಲ್ಲೆಲ್ಲಾ ಅಲೆದಾಡಿ, ಅವನನ್ನು ಹಳಿದು, ನನ್ನ ಕಿಚ್ಚನ್ನು ತೀರಿಸಿಕೊಳ್ಳುತ್ತೇನೆ.



ನಾಯಕಿ ಹೇಳುತ್ತಾಳೆ: ಗೆಳತಿ, ನನ್ನ ಈಗಿನ ನಿರ್ಧಾರವನ್ನು ಕೇಳು. ಆಣೆಮಾಡಿ ಹೇಳುತ್ತೇನೆ. ಅತ್ಯಂತ ಉನ್ನತವಾದ ಪರಮಪದದಲ್ಲಿ ನೆಲಸಿರುವ ಸರ್ವೇಶ್ವರ \(ದೇವದೇವ\)ನೆನಿಸಿಕೊಂಡ ಅವನು ನನ್ನ ಲಜ್ಜೆಯನ್ನೂ ಮರ್ಯಾದೆಯನ್ನೂ \(ಸಾಧ್ವೀತ್ವವನ್ನೂ\) ಅಪಹರಿಸಿದ್ದಾನೆ. ನನ್ನ ಶುದ್ಧವಾದ ಮನಸ್ಸನ್ನು ತನ್ನ ಸ್ವಾಧೀನಪಡಿಸಿಕೊಂಡಿದ್ದಾನೆ. ನಿಜವಾಗಿ ನನ್ನನ್ನು ವಂಚಿಸಿದನಾದರೆ, ಅವನನ್ನು ಕುರಿತು ಪ್ರೇಮಾಪವಾದವನ್ನು ಹೊರಿಸಿ, ಸಾಧ್ಯವಾದಷ್ಟು ಕುಚೋದ್ಯದ ಮಾತುಗಳನ್ನು ಹೆಣೆದು, ಮಾನಗೆಟ್ಟ ಹೆಂಗಸಿನಂತೆ ಲೋಕದಲ್ಲೆಲ್ಲಾ ಅಲೆದಾಡಿ, ಅವನನ್ನು ಹಳಿದು, ನನ್ನ ಮನಃಕ್ಲೇಶವನ್ನು ತೀರಿಸಿಕೊಳ್ಳುತ್ತೇನೆ. 



೧೦. ಯಾಮಡಲೂರ್ ನ್ದುಮ್ ಎಮ್ಮಾೞಿಯಙ್ಗೈಪ್ಪಿರಾನುಡೈ,

ತೂಮಲರ್ ತಣ್ಣನ್ದುೞಾಯ್ ಮಲರ್ ಕೊಣ್ಡುಶೂಡುವೋಮ್,

ಯಾಮಡಮಿನ್ ಱಿ ತ್ತೆರುವುದೋ ಱಯಲ್ ತೈಯಲಾರ್, 

ನಾಮಡಙ್ಗಾಪ್ಪೞಿತೂಟ್ರಿ ನಾದುಮಿರೈಕ್ಕವೇ. 



ಯಾಮ್ = ನಾವು, ಮಡಲೂರ್ ನ್ದುಮ್ = ಪ್ರೇಮಭಂಗವನ್ನನುಭವಿಸಿಯೂ, ಎಮ್ = ನಮ್ಮ, ಆೞಿ = ಚಕ್ರಾಯುಧ ಧರಿಸಿದ \(ಹಿಡಿದ\), ಅಮ್ = ಸುಂದರವಾದ, ಕೈ = ಕೈಯುಳ್ಳ. ಪಿರಾನುಡೈ = ಸ್ವಾಮಿಯ, ತೂ ಮಲರ್ = ಪರಿಶುದ್ಧವಾದ ಹೂಗಳ, ತಣ್ = ತಂಪಾದ, ಅಮ್ = ಸುಂದರವಾದ, ತುೞಾಯ್ = ತುಲಸಿಯ, ಮಲರ್ ಕೊಣ್ಡು = ಹಾರವನ್ನು ಪಡೆದು, ಯಾಮ್= ನಾವು, ಮಡಮ್ ಇನ್ಱಿ = ಸ್ತ್ರೀಸಹಜ ಸ್ವಭಾವವಿಲ್ಲದಂತೆ, ತೆರವುದೋಱು = ಬೀದಿಗಳ ಉದ್ದಕ್ಕೂ, ಅಯಲ್ ತೈಯಲಾರ್ = ಅಪರಿಚಿತ ಹೆಣ್ಣುಗಳಾಗಿ, ನಾ = ನಾಲಗೆ, ಮಡಙ್ಗೂ = ಎಡೆಬಿಡದಂತೆ, ಪೞಿತೂಟ್ರಿ = ನಿಂದೆಯನ್ನು \(ಅಪವಾದವನ್ನು\) ಹರಡುತ್ತಾ, \(ಅದು\) ನಾಡುಮ್ = ದೇಶವೆಲ್ಲಾ, ಇರೈಕ್ಕವೇ = ತುಂಬಿಹೋಗುವಂತೆಯೇ. 



ನಾವು ಸ್ತ್ರೀಸಹಜವಾದ ಸ್ವಭಾವವನ್ನು ಬಿಟ್ಟು, ಬೀದಿಗಳ ಉದ್ದಕ್ಕೂ ಅಪರಿಚಿತ ಹೆಣ್ಣುಗಳಂತೆ, ನಾಲಗೆ ಎಡೆಬಿಡದಂತೆ ನಿಂದೆಯನ್ನು ಹರಡುತ್ತಾ, ಅದು ದೇಶವೆಲ್ಲಾ ತುಂಬಿ ಹೋಗುವಂತೆ ಪ್ರೇಮಭಂಗವನ್ನುಅನುಭವಿಸಿಯೂ ಸಹ, ಚಕ್ರಾಯುಧವನ್ನು ಸುಂದರವಾದ ಕೈಯಲ್ಲಿ ಹಿಡಿದ ನಮ್ಮ ಸ್ವಾಮಿಯ ಪರಿಶುದ್ಧವಾದ ಹೂಗಳ ತಂಪಾದಸೊಗಸಾದ ತುಲಸಿಯ ಹಾರವನ್ನು ಪಡೆಯುತ್ತೇವೆ. 



ಭಗವಂತನ ಔದಾರ್ಯಗುಣವನ್ನು ಇಲ್ಲಿ ಕೀರ್ತಿಸಲಾಗುತ್ತಿದೆ. 



ನಾಯಕಿ ಹೇಳುತ್ತಾಳೆ: ಗೆಳತಿ, ನಮಗೆ ಪ್ರೇಮಭಂಗವಾಯಿತೆಂದು ಸುಮ್ಮನಾದೆವೇ? ಮರೆಯಲ್ಲಿ ಅತ್ತು, ಗೋಳಾಡಿದೆವೇ? ಸ್ತ್ರೀಸಹಜವಾದ ಮಾನಮರ್ಯಾದೆಗಳನ್ನು ಬದಿಗೊತ್ತಿ, ಅಪರಿಚಿತ ಹೆಣ್ಣುಗಳ ಹಾಗೆ, ಬೀದಿಗಳಲ್ಲಿ ಅಲೆದಾಡುತ್ತಾ, ನಮ್ಮ ನಾಲಗೆಗೆ ಎಡೆಕೊಡದಂತೆ ಚಕ್ರಾಯುಧಧಾರಿಯಾದ ನಮ್ಮ ಸ್ವಾಮಿಯನ್ನು ಬಾಯಿಗೆ ಬಂದ ಹಾಗೆ ದೂಷಿಸುತ್ತಲೂ, ಬೀದಿಗಳ ಉದ್ದಕ್ಕೂ ಮತ್ತು ದೇಶದ ಎಲ್ಲೆಲ್ಲಿಯೂ ತುಂಬಿ ಹೋಗುವಂತೆ ಅವನ ಕಾಠಿಣ್ಯವನ್ನು ಘೋಷಿಸುತ್ತಲೂ ಅಲೆದಾಡಿದರೂ ಸಹ, ಅವನು ಧರಿಸಿರುವ ತಂಪಾದ ತುಲಸಿಯ ಹಾರವನ್ನು ಅವನಿಮ್ದ ಪಡೆದುಕೊಳ್ಳುತ್ತೇವೆ. 



ಭಗವಂತನನ್ನು ಒಮ್ಮನದಿಂದ ಸ್ತುತಿಸಬೇಕು. ಅದು ಕರ್ತವ್ಯ ಅದು ಅವನ ಗುಣಗಾನವಾಗಬಹುದು. ಇಲ್ಲವೇ, ನಿಂದಾಸ್ತುತಿಯೂ ಆಗಬಹುದು. ಅದು ಯಾವುದೇ ಆಗಲಿ ಅದಕ್ಕೆ ಪಲ ಭಗವಂತನಿಂದ ಬರುವುದು ಔದಾರ್ಯದಿಂದ ಕೂಡಿದ ಪೂರ್ಣವಾತ್ಸಲ್ಯವೇ.



೧೧. ಇರೈಕ್ಕುಮ್ ಕರುಙ್ಗಡಲ್ ವಣ್ಣನ್ ಕಣ್ಣಬಿರಾನ್ ತನ್ನೈ,

ವಿರೈಕ್ಕೊಳ್ ಪೊೞಿಲ್ ಕುರುಹೂರ್ ಚ್ಚಡಹೋಪನ್ ಶೊನ್ನ,

ನಿರೈಕ್ಕೊಳನ್ದಾದಿ ಓರಾಯಿರತ್ತುಳಿಪ್ಪತ್ತುಮ್, 

ಉರೈಕ್ಕವಲ್ಲಾರ್ ಕ್ಕು ವೈಹುನ್ದ ಮಾಹುಮ್ ತಮ್ಮೂರೆಲ್ಲಾಮ್.



ಇರೈಕ್ಕುಮ್ = ಘೋಷಿಸುವ, ಕರು ಕಡಲ್ ವಣ್ಣನ್ = ಕಪ್ಪನೆಯ ಕಡಲವಣ್ಣನಾದ, ಕಣ್ಣಬಿರಾನ್ ತನ್ನೈ = ಆಕರ್ಷಕನಾದ ಸ್ವಾಮಿಯನ್ನು ಕುರಿತು, ವಿರೈಕೊಳ್ = ಪರಿಮಳಭರಿತವಾದ, ಪೊೞಿಲ್ = ಉಪವನಗಳ, ಕುರುಹೂರ್ = ತಿರುಕ್ಕುರುಹೂರಿನ, ಶಡಹೋಪನ್ ಶೊನ್ನ = ಶಠಗೋಪನ್ \(ನಮ್ಮಾಳ್ವಾರರು\) ಹೇಳಿದ, ನಿರೈಕೊಳ್ = ಓರಣವಾಗಿರುವ, ಅನ್ದಾದಿ= ಅಂತಾದಿಯ, ಓರ್ ಆಯಿರತ್ತುಳ್ = ಒಂದು ಸಾವಿರ ಪಾಶುರಗಳಲ್ಲಿ, ಇಪತ್ತುಮ್ = ಈ ಹತ್ತನ್ನು, ಉರೈಕ್ಕ ವಲ್ಲಾರ್ ಕ್ಕು = ಕಲಿತು ಹೇಳಬಲ್ಲವರಿಗೆ, ವೈಹುನ್ದಮ್ ಆಹುಮ್ = ವೈಕುಂಠವಾಗುತ್ತದೆ, ತಮ್ ಊರ್ ಎಲ್ಲಾಮ್ = ತಮ್ಮ ಊರುಗಳೆಲ್ಲವೂ. 



ಘೋಷಿಸುವ ಕಪ್ಪನೆಯ ಕಡಲವಣ್ಣನಾದ ಅತ್ಯಾಕರ್ಷಕನಾದ ಸ್ವಾಮಿಯನ್ನು ಕುರಿತು ಪರಿಮಳ ತುಂಬಿದ ಉಪವನಗಳ ತಿರುಕ್ಕುರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಹೇಳಿದ ಓರಣವಾದ ಅಂತಾದಿಯ ಒಂದು ಸಾವಿರ ಪಾಶುರಗಳಲ್ಲಿ ಈ ಹತ್ತನ್ನು ಕಲಿತು ಹೇಳಬಲ್ಲವರಿಗೆ ತಮ್ಮ ಊರುಗಳೆಲ್ಲವೂ ವೈಕುಂಠವೆ ಆಗುತ್ತದೆ. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ ಇದು. ಸಾಂಸಾರಿಕಮಾರ್ಗದಿಂದ ಸ್ವಲ್ಪ ಸರಿದರೂ, ಅದು ಅವರಿಗೆ ’ವಿಪರೀತ’ವೆನಿಸುತ್ತದೆ. ಸಂಸಾರಿಗಳಿಗೆ ಅದು ಒಗ್ಗುವುದಿಲ್ಲ. ಪಾಶುರದ ನಾಯಕಿ ನಡೆಯುವ ಮಾರ್ಗ ಪಾರಮಾರ್ಥಿಕವಾದದ್ದು. ಭಗವಂತನಲ್ಲಿ ಅತೀವ ವ್ಯಾಮೋಹಗೊಂಡು, ಅವನಿಗಾಗಿ ಕಾತರಿಸುತ್ತಾ, ಅವನ ದಿವ್ಯನಾಮಗಳನ್ನು ಹಾಡುತ್ತಾ, ಅವನ ಗುಣಸ್ವಭಾವಗಳನ್ನು ಕೀರ್ತಿಸುತ್ತಾ ಅಲೆದಾಡುತ್ತಿರುವ ಶುದ್ಧಮನಸ್ಸಿನ, ಶುದ್ಧಚರಿತಳಾದ ಅವಳನ್ನು ಲೋಕದ ಜನ ನಾನಾರೀತಿಯಲ್ಲಿ ದೂರುತ್ತಾರೆ. ಮಾನಸಿಕವಾಗಿ ಹಿಂಸಿಸಲು ಯತ್ನಿಸುತ್ತಾರೆ. ಅವಳದು ದೃಢವಾದ ಮನಸ್ಸು, ದೃಢವಾದ ಭಕ್ತಿ. 



ಮನುಷ್ಯರಂತೆ ಅಲ್ಲ ಭಗವಂತ. ಅವನು ಪರಮ ಉದಾರಿ, ಕರುಣಾಳು, ಸರ್ವಜ್ಞ, ಸರ್ವಶಕ್ತ. ತನ್ನನ್ನು ಒಮ್ಮನದಿಂದ ನಂಬಿದವರ ಕೈಬಿಡುವುದಿಲ್ಲ. ತನ್ನನ್ನು ಬಿಡದೆ ಭಜಿಸುವವರನ್ನು ತಪ್ಪದೆ ಉದ್ಧರಿಸುತ್ತಾನೆ. 



ಸಂಸಾರಿಗಳ \(ಪ್ರಾಪಂಚಿಕರ\) ಉದ್ಧಾರಕ್ಕಾಗಿಯೇ ಅಲೆಗಳು ತುಂಬಿದ ಕಡಲವಣ್ಣನೂ ಅತ್ಯಾಕರ್ಷಕ ಸುಂದರನೂ ಆದ ಸರ್ವೇಶ್ವರನನ್ನು ಹೊಗಳುತ್ತಾ, ಅದನ್ನೇ ಕುರಿತು ಸರಳವಾದ ರೀತಿಯಲ್ಲಿ, ಹಾಡಿ, ಆನಂದಿಸಿದವನು, ಪರಿಮಳತುಂಬಿದ ಉಪವನಗಳಿಂದ ಸುತ್ತುವರಿದು ಪ್ರಕೃತಿಸುಂದರವಾದ ತಿರುಕ್ಕೂರುಹೂರುಕ್ಷೇತ್ರದ ನಿವಾಸಿಯಾದ ಶಠಗೋಪನೆಂಬವನು \(ನಮ್ಮಾಳ್ವಾರರು\). ಆತ ಬರೆದಿರುವ ಒಂದು ಸಾವಿರ ಪಾಶುರಗಳು ಬಲು ರಮ್ಯವಾದ ಅಂತಾದಿಯ ಕಟ್ಟುಪಾಡಿನಲ್ಲಿ ಆಗಿವೆ. ಅವುಗಳಲ್ಲಿ ಈ ತಿರುವಾಯ್ ಮೊೞಿಯ ಹತ್ತು ಪಾಶುರಗಳನ್ನು ಚೆನ್ನಾಗಿ ಕಲಿತು, ಬಿಡದೆ ಹೇಳುತ್ತಿರುವವರಿಗೆ ಅವರು ವಾಸಿಸುವ ಊರುಗಳೇ ಅವರಿಗೆ ಪರಮಪದವಾಗಿ ಪರಿಣಮಿಸುತ್ತದೆ. ಪರಮಪದದ ಪೂರ್ಣನಂದವೂ ತಪ್ಪದೆ ಲಭಿಸುತ್ತದೆ. ಇದೇ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಐದನೆಯ ದಶಕ ನಾಲ್ಕನೆಯನೆಯ ತಿರುವಾಯ್ಮೊೞಿ



ಊರೆಲ್ಲಾಮ್ ತುಂಜಿ





೧. ಊರೆಲ್ಲಾಮ್ ತುಂಜಿ ಉಲಹೆಲ್ಲಾಮ್ ನಳ್ಳಿರುಳಾಯ್,

ನೀರೆಲ್ಲಾಮ್ ತೇಱಿ ಓರ್ ನೀಳಿರವಾಯ್ ನೀಣ್ಡದಾಲ್,

ಪಾರೆಲ್ಲಾ ಮುಣ್ಡ ನಮ್ ಪಾಮ್ಬಣೈಯಾನ್ ವಾರಾನಾಲ್, 

ಆರೆಲ್ಲೇ\! ವಲ್ ವಿನೈಯೇನ್ ಆವಿಕಾಪ್ಪಾರಿನಿಯೇ. 



ಊರ್ ಎಲ್ಲಾಮ್ = ಊರು ಎಲ್ಲವೂ, ತುಂಜಿ = ನಿದ್ರಿಸಿ, ಉಲಹು ಎಲ್ಲಾಮ್ = ಲೋಕವೆಲ್ಲವೂ, ನಳ್ ಇರುಳ್ ಆಯ್ = ಕಗ್ಗತ್ತಲೆಯಾಗಿ, ನೀರ್ ಎಲ್ಲಾಮ್ = ನೀರಿನ ಪ್ರದೇಶವೆಲ್ಲವೂ, ತೇಱಿ = ತಿಳಿಗೊಂಡು, \(ತಿಳಿಯಾಗಿ\), ಓರ್ = ಅಪರೂಪವಾದ ಒಂದು, ನೀಳ್ ಇರವು ಆಯ್ = ದೀರ್ಘರಾತ್ರಿಯಾಗಿ, ನೀಣ್ಡದು = \(ಅದೂ ಸಹ\) ದೀರ್ಘವಾಗುತ್ತಿದೆ, ಆಲ್ = ಅಯ್ಯೋ, ಪಾರ್ ಎಲ್ಲಾಮ್ = ಭೂಮಿಯನ್ನೆಲ್ಲಾ, ಉಣ್ಡ = ಉಂಡವನಾದ, ನಮ್ = ನಮ್ಮ, ಪಾಮ್ಬು ಅಣೈಯಾನ್ = ಹಾವಿನ ಹಾಸುಗೆಯವನು, ವಾರಾನ್ = ಬಾರನು, ಆಲ್ = ಅಯ್ಯೋ, ಆರ್ ಎಲ್ಲೇ = ಯಾರಿದ್ದಾರೆಯೇ \(ಗೆಳತಿ\), ವಲ್ ವಿನೈಯೇನ್ = ಕಡುಪಾಪಿಯಾದವನನ್ನ, ಆವಿ= ಪ್ರಾಣವನ್ನು, \(ಆತ್ಮವನ್ನು\), ಕಾಪ್ಪಾರ್ = ರಕ್ಷಿಸುವವರು, ಇನಿಯೇ = ಇನ್ನು ಮೇಲೆ. 



ಊರೆಲ್ಲವೂ ನಿದ್ರಿಸಿ, ಲೋಕವೆಲ್ಲವೂ ಕಗ್ಗತ್ತಲೆಯಾಗಿ, ನೀರಿನ ಪ್ರದೇಶವೆಲ್ಲವೂ ತಿಳಿಯಾಗಿ, ಅಪರೂಪವಾದ ಒಂದು ದೀರ್ಘರಾತ್ರಿಯಾಗಿ, ಅದೂ ದೀರ್ಘವಾಗುತ್ತಿದೆ \(ಬೆಳೆದುಹೋಗುತ್ತಿದೆ\). ಭೂಮಿಯನ್ನೆಲ್ಲಾ ಉಂಡವನಾದ ನಮ್ಮ ಹಾವಿನ ಹಾಸುಗೆಯವನು ಬಾರನಲ್ಲ, ಅಯ್ಯೋ\! ಕಡುಪಾಪಿಯಾದ ನನ್ನ ಆತ್ಮವನ್ನು ರಕ್ಷಿಸುವವರು ಇನ್ನು ಯಾರಿದ್ದಾರೆ? 



ಆಳ್ವಾರರು ಇಲ್ಲಿಯೂ ’ನಾಯಕಿ’ಯಾಗಿಯೇ ಇದ್ದಾರೆ. ವಿರಹವೇದನೆಯಿಂದ ತಪಿಸುತ್ತಿರುವ ಅವರು ಒಂಟಿಯಾಗಿ ರಾತ್ರಿಯನ್ನು ಕಳೆಯುವುದು ಹೇಗೆಂದು ದುಃಖಪಡುತ್ತಾರೆ. 



“ಪಾರೆಲ್ಲಾಮುಣ್ಡನಮ್ ಪಾಮ್ಬಣೈಯಾನ್ ವಾರಾನ್’ – ಇಲ್ಲಿ ಎರಡು ಬೇರೆಬೇರೆ ವಿಷಯಗಳನ್ನು ಜೋಡಿಸಲಾಗಿದೆ. ಮೊದಲನೆಯದು ಪ್ರಳಯಕಾಲದಲ್ಲಿ ಭಗವಂತನು ಹೇಗೆ ಸರ್ವರಕ್ಷಕನಾಗಿರುತ್ತಾನೆ ಎಂಬುದು. ಎರಡನೆಯದು ಪಾಲ್ಗಡಲಲ್ಲಿ ಅವನು ಶೇಷಶಯನನಾಗಿ ಪವಡಿಸಿ ಜಗದ್ರಕ್ಷಣೆಯನ್ನು ಕುರಿತು ಯೋಚಿಸುತ್ತಾ ಯೋಗನಿದ್ದೆಯಲ್ಲಿರುವುದು. 



ಪ್ರಳಯಬಂದಾಗ, ಭೂಮಂಡಲವನ್ನೇ ಇಡಿಯಾಗಿ ನುಂಗಿ, ಅದರ ಎಲ್ಲಾ ಜೀವರಾಶಿಯನ್ನೂ ತನ್ನ ಹೊಟ್ಟೆಯಲ್ಲಿಟ್ಟು ರಕ್ಷಿಸತಕ್ಕ ಮಹೋಪಕಾರಿ ಭಗವಂತ. ಮಿಕ್ಕ ಸಮಯದಲ್ಲಿ, ಅವನು ತನ್ನ ರಕ್ಷಣೆಯ ಕಾರ್ಯವನ್ನು ತಪ್ಪದೆ ನಿರ್ವಹಿಸುತ್ತಾನೆ. ಪಾಲ್ಗಡಲಲ್ಲಿ ಅವನು ಶೇಷಶಯನನಾಗಿ ಯೋಗನಿದ್ದೆಯಲ್ಲಿದ್ದರೂ, ಪ್ರತಿಯೊಬ್ಬ ಜೀವಿಯ ರಕ್ಷಣೆಯನ್ನು ಕುರಿತು ಸದಾ ಯೋಚಿಸುತ್ತಿರುತ್ತಾನೆ. ರಕ್ಷಣೆಯ ಹೊಣೆಹೊತ್ತಿರುವವನೇ ಭಗವಂತ. 



ನಾಯಕಿ ಹೇಳುತ್ತಾಳೆ: ಹಗಲು ಕಳೆದು ಕತ್ತಲು ಆವರಿಸಿತು. ಊರಿಗೆ ಊರೇ ನಿದ್ರಿಸುತ್ತಿದೆ. ವಿಲಕ್ಷಣವಾದ ರಾತ್ರಿ ಬೆಳೆಯುತ್ತಿದೆ. ಅತಿ ದೀರ್ಘವಾದದ್ದು ಅದು ಎಂದು ತೋರಿಬರುತ್ತಿದೆ. ನಾನು ಒಂಟಿ. ನನಗೆ ಒತ್ತಾಸೆ ಕೊಡಲು ನನ್ನ ಪ್ರಿಯತಮನು ಬರಲಿಲ್ಲವಲ್ಲ\! ಪ್ರಳಯಕಾಲದಲ್ಲಿ ಭೂಮಿಯ ಮೇಲಣ ಎಲ್ಲಾ ಜೀವರಾಶಿಯನ್ನೂ ತನ್ನ ಹೊಟ್ಟೆಯಲ್ಲಿಟ್ಟು ರಕ್ಷಿಸುವವನೂ, ಪಾಲ್ಗಡಲಲ್ಲಿ ಹಾವಿನ ಹಾಸುಗೆಯಲ್ಲಿ ಪವಡಿಸಿ, ನಿರ್ಲಿಪ್ತನಾಗಿದ್ದರೂ, ತನ್ನ ರಕ್ಷಣೆಯ ಕಾರ್ಯವನ್ನು ಮರೆಯದವನೂ ಆದ ನನ್ನ ಪ್ರಿಯತಮನು ನನ್ನ ರಕ್ಷಣೆಗೆ ಇನ್ನೂ ಬರಲಿಲ್ಲವಾಗಿ, ನನ್ನನ್ನು ರಕ್ಷಿಸುವವರು ಇನ್ನು ಯಾರಿದ್ದಾರೆ? 



ಭಗವಂತನೊಬ್ಬನೇ, ಎಲ್ಲರಿಗೂ ಎಲ್ಲ ಕಾಲಕ್ಕೂ ರಕ್ಷಕ. ಅವನನ್ನು ನಂಬಿ ಅವನನ್ನಾಶ್ರಯಿಸಿದವರನ್ನು ಎಂದಿಗಾದರೂ ಕೈಬಿಡುವನೇ? 



೨. ಆವಿಕಾಪ್ಪಾರಿನಿಯಾರ್? ಆೞ್ ಕಡಲ್ ಮಣ್ ವಿಣ್ ಮೂಡಿ,

ಮಾವಿಕಾರಮಾಯ್ ಓರ್ ವಲ್ಲಿರವಾಯ್ ನೀಣ್ಡದಾಲ್,

ಕಾವಿಶೇರ್ ವಣ್ನನ್ ಎನ್ ಕಣ್ಣನುಮ್ ವಾರಾನಾಲ್,

ಪಾವಿಯೇನ್ ನೆಂಜಮೇ\! ನೀಯುಮ್ ಪಾಙ್ಗಲ್ಲೈಯೇ. 



ಆವಿ = ಪ್ರಾಣವನ್ನು, ಕಾಪ್ಪಾರ್ = ಕಾಪಾಡುವವರು, ಇನಿ = ಇನ್ನು, ಯಾರ್ = ಯಾರು? ಆೞ್ ಕಡಲ್ = ಆಳವಾದ ಕಡಲನ್ನು, ಮಣ್ = ನೆಲವನ್ನು, ವಿಣ್ = ಆಕಾಶವನ್ನು, ಮೂಡಿ = ಮುಚ್ಚಿ \(ಆವರಿಸಿಕೊಂಡು\), ಮಾ ವಿಕಾರಮ್ ಆಯ್ = ಅಗಾಧವಾದ ವಿಕಾರವಾಗಿ, ಓರ್ = ಒಂದು \(ಅಪರೂಪವಾದ\), ವಲ್ = ಬಲವಾದ, ಇರವುಆಯ್ = ರಾತ್ರಿಯಾಗಿ, ನೀಣ್ಡದು ಆಲ್ = ದೀರ್ಘವಾದದ್ದಾಯಿತು, ಅಯ್ಯೋ, ಕಾವಿಶೇರ್ ವಣ್ಣನ್ = ತನ್ನೈದಿಲೆಯ ಹಾಗಿರುವ ಬಣ್ಣದವನು, ಎನ್ ಕಣ್ಣನುಮ್ = ನನ್ನಆಕರ್ಷಕನು, ವಾರಾನ್ = ಬಾರನು, ಆಲ್ = ಅಯ್ಯೋ, ಪಾವಿಯೇನ್ = ಪಾಪಿಯಾದವಳ, ನೆಂಜಮೇ = ಮನಸ್ಸೇ, ನೀಯುಮ್ = ನೀನೂ ಸಹ, ಪಾಙ್ಗು = ಅನುಕೂಲವಾಗಿ, ಅಲ್ಲೈಯೇ = ಇಲ್ಲವಲ್ಲ? 



ಇನ್ನು ನನ್ನ ಪ್ರಾಣವನ್ನು ರಕ್ಷಿಸುವವರು ಯಾರು? ಆಳವಾದ ಕಡಲನ್ನೂ, ನೆಲವನ್ನೂ, ಆಕಾಶವನ್ನೂ ಮುಚ್ಚಿ ಆವರಿಸಿಕೊಂಡು, ಅಗಾಧವಾದ ವಿಕಾರವಾಗಿ, ಅಪರೂಪವಾದೊಂದು ಬಲವಾದ ರಾತ್ರಿಯಾಗಿ \(ಅದು\) ಬಲು ದೀರ್ಘವಾದದ್ದಾಯಿತು, ಅಯ್ಯೋ, ಕನ್ನೈದಿಲೆಯಂತೆ ಬಣ್ಣದವನಾದ ನನ್ನ ಆಕರ್ಷಕನು ಬಾರನು, ಪಾಪಿಯಾದವಳ ಮನಸ್ಸೇ, ನೀನೂ ಸಹ ನನಗೆ ಅನುಕೂಲವಾಗಿಲ್ಲವಲ್ಲ\! 



ಹಿಂದೆ ಪಾಶುರದ ವಿಷಯವಾದ ನಾಯಕಿಯ ವಿರಹದ ಬೇಗೆಯನ್ನು ಇಲ್ಲಿಯೂ ಮುಂದುವರಿಸಲಾಗಿದೆ. 



“ಆೞ್ ಕಡಲ್......................ಮೂಡಿ” – ವಿಸ್ತಾರವಾದ ಕಡಲು \(ನೀರಿನ ಭಾಗ\), ವಿಶಾಲವಾದ ನೆಲ \(ಭೂಭಾಗ\), ಮತ್ತು ಎರಡನ್ನೂ ಆವರಿಸಿರುವ ಆಕಾಶ, ಇವುಗಳನ್ನೆಲ್ಲಾ, ಸೂರ್ಯ ಮುಳುಗಿದ ಬಳಿಕ, ಮುಚ್ಚಿ ಎಲ್ಲವನ್ನೂ ಅಸ್ಪಷ್ಟವಾದ ಏಕಾಕಾರವನ್ನಾಗಿ ಮಾಡಿರುವುದು, ಮುನ್ನುಗ್ಗಿ ಬರುತ್ತಿರುವ ಕಗ್ಗತ್ತಲೆ. 



ಮಾ ವಿಕಾರಮಾಯ್....................ನೀಣ್ಡದು” – ನುಗ್ಗಿ ಬಂದ ಕತ್ತಲೆ ಪ್ರಕೃತಿಯಲ್ಲಿ ಎಲ್ಲವನ್ನೂ ಆವರಿಸಿಕೊಂಡು ಮಹಾವಿಕಾರವಾಗಿರುವಂತೆ ಮಾಡಿದೆ. ಅದರ ಹಿಂದೆಯೇ ನಡೆದು ಬಂದದ್ದು ಕತ್ತಲ ರಾತ್ರಿ. ಅದು ದೀರ್ಘವಾಗಿ, ಪ್ರಬಲವಾಗಿ, ಭಯಂಕರವಾಯಿತು. 



“ಕಾವಿಶೇರ್......................ವಾರಾನ್” – ಕನ್ನೈದಿಲೆಯ ಬಣ್ನವನ್ನುಳ್ಳ ಅತ್ಯಾಕರ್ಷಕ ಸುಂದರನಾದ ನನ್ನ ಪ್ರಿಯತಮನು, ಇಂಥ ಕಟ್ಟಿರುಳಲ್ಲಿ, ಒಂಟಿಯಾಗಿ ಕೊರಗುವ ನನಗೆ ಒತ್ತಾಸೆ ಕೊಡಲು ಬಾರನಲ್ಲ\! 



“ನೀಯುಮ್ ಪಾಙ್ಗಲ್ಲೈಯೇ” – ಮನಸ್ಸೇ, ನಾನು ನನ್ನಪ್ರಿಯನ ಸಾನ್ನಿಧ್ಯವನ್ನು ಆಶಿಸಿ, ಕೋರಿ, ಅದು ನನಗೆ ಲಭಿಸದೆ ಹೋದದ್ದರಿಂದ ನೊಂದು ಕಡುಪಾಪಿಯಾಗಿದ್ದೇನೆ. ನೀನೂ ಸಹ ನನಗೆ ಅನುಕೂಲವಾಗಿರಬೇಡವೇ? ನನ್ನನ್ನು ಕುಗ್ಗಿರಿಸ್, ಕೊರಗಿಸಿ, ನೋಯಿಸುತ್ತಿರುವೆಯಲ್ಲ. 



ನಾಯಕಿ ಹೇಳುತ್ತಾಳೆ: ಆವರಿಸಿ ಬರುತ್ತಿರುವ ಕತ್ತಲು ನೀರು, ನೆಲ, ಬಾನು – ಎಲ್ಲವನ್ನೂ ಅಸ್ಪಷ್ಟವಾಗಿ ಒಂದುಗೂಡಿಸಿಬಿಟ್ಟಿದೆ. ಅದನ್ನು ಹಿಂಬಾಲಿಸಿ, ಬಲವಾದ ಕಾಳ ರಾತ್ರಿ ನುಗ್ಗಿ ಬಂತು. ಅದೂ ಬಲು ನೀಡಿದಾಗಿದೆ. ಆಕರ್ಷಸುಂದರನಾದ ನನ್ನನಲ್ಲನಾದರೋ ಬರಲಿಲ್ಲ. ಒಂಟಿಯಾಗಿಯೇ ನಾನು ಬಾಧೆಪಡುತ್ತಿದ್ದೇನೆ. ಕಡುಪಾಪಿ ನಾನು\! ಹೀಗಿರುವಾಗ, ಮನಸ್ಸೇ, ನೀನಾದರೂ ನನಗೆಅನುಕೂಲವಾಗಿರಬೇಡವೇ? ಒಂಟಿಯಾಗಿ ಕೊರಗುವ ನನ್ನನ್ನು ಇನ್ನು ರಕ್ಷಿಸುವವರು ಯಾರು? 



೩. ನೀಯುಮ್ ಪಾಙ್ಗಲ್ಲೈಕಾಣ್ ನೆಂಜಮೇ\! ನೀಳಿರವುಮ್,

ಓಯುಮ್ ಪೊೞುದಿನ್ ಱಿ ಊೞಿಯಾಯ್ ನೀಣ್ಡದಾಲ್,

ಕಾಯುಮ್ ಕಡುಂಜಿಲೈ ಎನ್ ಕಾಹುತ್ತನ್ ವಾರಾನಾಲ್,

ಮಾಯುಮ್ ವಹೈಯಱಿಯೇನ್ ವಲ್ವಿನೈಯೇನ್ ಪೆಣ್ ಪಿಱನ್ದೇ. 



ನೀಯುಮ್ = ನೀನೂ ಸಹ, ಪಾಙ್ಗು ಅಲ್ಲೈಕಾಣ್ = ಅನುಕೂಲಿ ಅಲ್ಲ ಕಂಡೆಯಾ, ನೆಂಜಮೇ = ಮನಸ್ಸೇ, ನೀಳ್ ಇರವುಮ್ = ನಿಡಿದಾದ \(ದೀರ್ಘವಾದ\) ರಾತ್ರಿಯೂ, ಓಯುಮ್ = ಕೊನೆಯಾಗುವ, ಪೊೞುದು ಇನ್ ಱಿ = ಕಾಲವನ್ನಿಲ್ಲದೆ, ಊೞಿ ಆಯ್ = ಯುಗವಾಗಿ \(ಕಲ್ಪವಾಗಿ\), ನೀಣ್ಡದು = ದೀರ್ಘವಾಗಿದೆ, ಆಲ್ = ಅಯ್ಯೋ, ಕಾಯುಮ್ = ನಾಶಪಡಿಸುವ, ಕಡು ಶಿಲೈ = ತೀಕ್ಷ್ಣವಾದ \(ಕ್ರೂರವಾದ\) ಬಿಲ್ಲಿನ, ಎನ್ ಕಾಹುತ್ತನ್ = ನನ್ನ ಕಾಕುತ್ ಸ್ಥನು \(ಶ್ರೀರಾಮನು\), ವಾರಾನ್ ಆಲ್ = ಬಾರನು, ಅಯ್ಯೋ, ಮಾಯುಮ್ ವಹೈ = \(ಸಂಕಟವನ್ನು\) ಮರೆಯುವ ರೀತಿಯನ್ನು \(ಬಗೆಯನ್ನು\) ಅಱಿಯೇನ್ = ಅರಿಯೆನು, ವಲ್ ವಿನೈಯೇನ್ = ಕಡುಪಾಪಿ ನಾನು, ಪೆಣ್ ಪಿಱನ್ದೇ = ಹೆಣ್ಣಾಗಿ ಹುಟ್ಟಿಯೇ. 



ಮನಸ್ಸೇ, ನೀನೂ ಸಹ ಅನುಕೂಲಿಯಲ್ಲ ಕಂಡೆಯಾ. ದೀರ್ಘರಾತ್ರಿಯು ಕೊನೆಯಾಗುವ \(ಮುಗಿಯುವ\) ಕಾಲವನ್ನಿಲ್ಲದೆ, ಯುಗವಾಗಿ \(ಕಲ್ಪವಾಗಿ\), ಬೆಳೆದಿದೆ, ಅಯ್ಯೋ ನಾಶಮಾಡುವ ಕ್ರೂರವಾದ ಬಿಲ್ಲಿನ ನನ್ನ ಕಾಕುತ್ಸ್ಥಾನುಬಾರನು. ಅಯ್ಯೋ, ಸಂಕಟವನ್ನು ಮರೆಯುವ ಬಗೆಯನ್ನು ಅರಿಯೆನು. ಹೆಣ್ಣಾಗಿ ಹುಟ್ಟಿಯೇ ಕಡುಪಾಪಿಯಾಗಿದ್ದೇನೆ. 



’ನೀಳಿರವುಮ್ ಓಯುಮ್.....................ನೀಣ್ಡದು’ – ರಾತ್ರಿಯು ನೀಡಿದಾಗಿ, ಅದು ಮುಗಿಯುವ ಕಾಲವನ್ನೇ ಕಾಣದೆ ಇದೆ. ಅದೊಂದು ಯುಗವಾಗಿ, ಅನೇಕ ಯುಗಗಳ ಕಲ್ಪವಾಗಿ ಬೆಳೆದು ಬಿಟ್ಟಿದೆ. 



“ಕಾಯುಮ್..................ವಾರಾನಾಲ್” – ಭಗವಂತನ ಶ್ರೀರಾಮಾವತಾರವನ್ನು ಹೇಳಲಾಗುತ್ತಿದೆ. ತನ್ನ ಕೋದಂಡದಿಂದಲೇ ಎಂಥ ವಿಪತ್ತನ್ನಾದರೂ ನಾಶಪಡಿಸಬಲ್ಲವನು ಕಾಕುತ್ ಸ್ಥರಾಮನು. ನನ್ನ ವಿರಹವನ್ನು ಕೊನೆಗಾಣಿಸಲು ಅವನೂ ಸಹ ಬಾರನಲ್ಲ. 



“ಮಾಯುಮ್..........................ಪಿಱನ್ದೇ” – ನಾನು ಪರಾಧೀನಳಾದ ಹೆಣ್ಣಾಗಿ ಹುಟ್ಟಿದ್ದೇ ಕಡುಪಾಪ ಎನಿಸುತ್ತದೆ. ನನ್ನ ಒಂಟಿತನವನ್ನು, ವಿರಹವೇದನೆಯನ್ನು ನೀಗಿಸಿಕೊಳ್ಳುವ ಬಗೆ ನನಗೆ ತಿಳಿಯದೆ ಇದೆಯಲ್ಲ. 



ನಾಯಕಿ ಹೇಳುತ್ತಾಳೆ: ಮನಸ್ಸೇ ನೀನೂ ನನಗೆ ಅನುಕೂಲವಾಗಿಲ್ಲ. ಈ ರಾತ್ರಿಯೂ, ಕೊನೆಯೇ ಕಾಣದಷ್ಟು ಬಲು ದೀರ್ಘವಾಗಿ, ಅದೊಂದು ಯುಗವೋ ಕಲ್ಪವೋ ಆಗಿಬಿಟ್ಟಿದೆ. ಎಂಥ ವಿಪತ್ತನ್ನಾದರೂ ನೀಗಿಸತಕ್ಕ ನನ್ನ ಪ್ರಿಯತಮನಾದ ಶ್ರೀರಾಮಾವತಾರಿಯಾದ ಭಗವಂತನು ಬಾರನು. ಪರಾಧೀನಳಾದ ಹೆಣ್ಣಾಗಿ ಹುಟ್ಟಿ ನಾನು ಕಡುಪಾಪಿಯಾಗಿದ್ದೇನೆ\!



೪. ಪೆಣ್ ಪಿಱನ್ದಾರೆಯ್ದುಮ್ ಪೆರುನ್ದುಯರ್ಕಾಣ್ಹಿಲೇನೆನ್ಱು,

ಒಣ್ ಶುಡರೋನ್ ವಾರಾದೊೞಿತ್ತಾನ್, ಇಮ್ಮಣ್ಣಳನ್ದ

ಕಣ್ ಪೆರಿಯ ಶೆವ್ವಾಯ್ ಎಙ್ಗಾರೇಱುವಾರಾನಾಲ್,

ಎಣ್ ಪೆರಿಯ ಶಿನ್ದೈನೋಯ್ ತೀರ್ ಪ್ಪಾರಾರೆನ್ನೈಯೇ. 



ಪೆಣ್ ಪಿಱನ್ದಾರ್ = ಹೆಣ್ಣಾಗಿ ಹುಟ್ಟಿದವರು, ಎಯ್ದುಮ್ = ಅನುಭವಿಸುವ, ಪೆರು ತುಯರ್ = ಅಗಾಧವಾದ ದುಃಖವನ್ನು, ಕಾಣ್ ಹಿಲೇನ್ ಎನ್ ಱು = ಕಾಣಲಾರೆ ಎಂದು, ಒಣ್ ಶುಡರೋನ್ = ಸೂರ್ಯನು, ವಾರಾದು = ಬರದಂತೆ, ಒೞಿನ್ದಾನ್ = ಮರೆಯಾಗಿ ಹೋದನು \(ಮುಳುಗಿದನು ಎನಿಸುತ್ತದೆ\), ಇಮಣ್ ಅಳನ್ದ = ಈ ಭೂಮಿಯನ್ನು ಅಳೆದುಕೊಂಡವನೂ, ಕಣ್ ಪೆರಿಯ = ದೊಡ್ಡಕಣ್ಣುಗಳುಳ್ಳ, ಶೆಮ್ ವಾಯ್ = ಕೆಂಪಾದ ತುಟಿಗಳುಳ್ಲ, ಎಮ್ ಕಾರ್ ಏಱು = ನಮ್ಮ ಕರಿಯ \(ಕಾರ್ಮೋಡದ ಹಾಗಿರುವ\) ವೃಷಭನು \(ಭಗವಂತನು\), ವಾರಾನ್ = ಬಾರನ್,ಆಲ್ = ಅಯ್ಯೋ, ಎಣ್ ಪೆರಿಯ = ಎಣಿಸಲಾರದಷ್ಟು ಬಲವಾದ, ಶಿನ್ದೈನೋಯ್ = ಮನೋವ್ಯಾಧಿಯನ್ನು, ತೀರ್ ಪ್ಪಾರ್ = ತೀರಿಸುವವರು, ಆರ್ = ಯಾರು, ಎನ್ನೈಯೇ = ನನ್ನದಾದ. 



ಹೆಣ್ಣಾಗಿ ಹುಟ್ಟಿದವರು ಅನುಭವಿಸುವ ಅಗಾಧವಾದ ದುಃಕವನ್ನು ಕಾಣಲಾರೆ ಎಂದು ಸೂರ್ಯನು ಮರೆಯಾದನು. ಈ ಭೂಮಿಯನ್ನು ಅಳೆದುಕೊಂಡವನೂ, ವಿಶಾಲವಾದ ಕಣ್ಣುಗಳುಳ್ಳವನೂ, ಕೆಂಪಾದ ತುಟಿಗಳುಳ್ಳವನೂ ಆದ ನಮ್ಮಕರಿಯ \(ಕಾರ್ಮುಗಿಲಿನ ಹಾಗಿರುವ\) ವೃಷಭನು\(ಭಗವಂತನು\) ಬಾರನು, ಅಯ್ಯೋ ನನ್ನ ಎಣಿಸಲಾರದಶ್ಟು ಬಲವಾದ ಮನೋವ್ಯಾಧಿಯನ್ನು ತೀರಿಸುವವರು ಯಾರು? 



ಪೆಣ್ ಪಿಱನ್ದಾರೆಯ್ದುಮ್....................ಒೞಿನ್ದಾನ್” – ’ಜತತ್ಸಾಕ್ಷಿ’ಯಾಗಿರುವವನು ಸೂರ್ಯ. ಜಗತ್ತಿನಲ್ಲಿ ಪ್ರತಿಯೊಂದು ವಸ್ತುವೂ ನಡೆಸುವ ಪ್ರತಿಯೊಂದು ಕೆಲಸಕ್ಕು ಅವನು ಸಾಕ್ಷಿ. ಪರಾಧೀನವೇ ತನ್ನ ಜನ್ಮಸಿದ್ಧವಾದ ಲಾಂಛನವನ್ನಾಗಿ ಮಾಡಿಕೊಂಡು ಹುಟ್ಟಿರುವ ಹೆಣ್ಣು ಅನುಭವಿಸುವ ಬಗೆಬಗೆಯ ಕಷ್ಟಗಳನ್ನೂ, ನಾನಾರೀತಿಯ ದುಃಖಗಳನ್ನೂ ತಾನು ಕಣ್ಣಾರ ನೋಡಲಾರೆನೆಂದು ಸೂರ್ಯನು ಕಣ್ಮರೆಯಾದನು. ಈ ನಾಯಕಿಯ ಪಾಲಿಗೆ ಸೂರ್ಯನೂ ’ಇಲ್ಲವಾದ’. ಇದೊಂದು ಸಾಹಿತ್ಯರಸದೌತಣ. 



“ಇಮ್ಮಣ್ಣಳನ್ದ” – ಮೇಲಣಲೋಕದವರ ಸಂಕಟವನ್ನು ತೀರಿಸಿ, ಅವರನ್ನಿ ರಕ್ಷಿಸುವುದಕ್ಕಾಗಿ ಭಗವಂತನು ತ್ರಿವಿಕ್ರಮನಾಗಿ ಅವತರಿಸಿದ. ಬಲಿಚಕ್ರವರ್ತಿಯಿಂದ ಪಡೆದುಕೊಂಡಿದ್ದ ಮೂರು ಹೆಜ್ಜೆಗಳ ನೆಲದಲ್ಲಿ, ತನ್ನ ಒಂದೇ ಹೆಜ್ಜೆಯನ್ನು ವಿಸ್ತರಿಸಿ, ಭೂಮಂಡಲವನ್ನೆಲ್ಲಾ ಆವರಿಸಿ, ಅದನ್ನು ಅಳೆದುಕೊಂಡ ಅದ್ಭುತಕಾರಿ. 



“ಕಣ್ ಪೆರಿಯ, ಶೆವ್ವಾಯ್, ಎಙ್ಗೂರೇಱು” – ವಿಶಾಲವಾದ ಆಕರ್ಷಕವಾದ ಕಣ್ಣುಗಳುಳ್ಳ, ಕೆಂದುಟಿಗಳ ಪರಮಸಮರ್ಥನಾದ ಭಗವಂತ. 



ನಾಯಕಿ ಹೇಳುತ್ತಾಳೆ: ಹೆಣ್ಣಾದ ನನ್ನ ದುಃಖವನ್ನು ನೋಡಿ ಸಹಿಸಲಾರದೆ ಜಗತ್ಸಾಕ್ಷಿಯಾದ ಸೂರ್ಯನೂ ಮುಳುಗಿದ. ಪರಮಾದ್ಭುತಕಾರಿಯೂ, ಪರಮಸುಂದರನೂ, ಪರಮಸಮರ್ಥನೂ ಆದ ನನ್ನ ಪ್ರಿಯತಮನು ಬಾರನು. ಎಣಿಸಲಾರದಷ್ಟು ಅಗಾಧವಾದ ನನ್ನ ಮನೋವ್ಯಥೆಯನ್ನು ತೀರಿಸುವವರು ಯಾರೂ ಇಲ್ಲವೇ? 



೫. ಆರೆನ್ನೈಯಾರಾಯ್ ವಾರ್? ಅನ್ನೈಯರುಮ್ ತೋೞಿಯರುಮ್,

ನೀರೆನ್ನೇ? ಎನ್ನಾದೇ ನೀಳಿರವುಮ್ ತುಂಜುವರಾಲ್,

ಕಾರನ್ನಮೇನಿ ನಮ್ ಕಣ್ಣನುಮ್ ವಾರಾನಾಲ್,

ಪೇರೆನ್ನೈ ಮಾಯದಾಲ್ ವಲ್ ವಿನೈಯೇನ್ ಪಿನ್ನಿನ್ ಱೇ. 



ಆರ್ = ಯಾರು, ಎನ್ನೈ = ನನ್ನನ್ನು ಕುರಿತು, ಆರಾಯ್ ವಾರ್ = ಚಿಂತಿಸುವವರು? ಅನ್ನೈಯರುಮ್ = ತಾಯಂದಿರೂ, ತೋೞಿಯರುಮ್ = ಗೆಳತಿಯರೂ, ನೀರ್ ಎನ್ನೈ = ನಿನ್ನ ಸ್ಥಿತಿ\(ಸಂಕಟ\) ಏನು, ಎನ್ನಾದೇ = ಎನ್ನದಂತೆ, ನೀಳ್ ಇರುವುಮ್ = ನಿಡಿದಾದ ರಾತ್ರಿಯೆಲ್ಲಾ, ತುಂಜುವರ್ = ನಿದ್ರಿಸುವರು, ಆಲ್ = ಅಯ್ಯೋ, ಕಾರ್ ಅನ್ನಮೇನಿ = ಕಾರ್ಮುಗಿಲಂತೆ ರೂಪಸೌಂದರ್ಯವುಳ್ಳ, ನಮ್ ಕಣ್ಣನುಮ್ = ನಮ್ಮ ಆಕರ್ಷನೂ \(ಶ್ರೀಕೃಷ್ಣಾವತಾರಿಯೂ\), ವಾರಾನ್ = ಬಾರನು, ಆಲ್ = ಅಯ್ಯೋ, ಪೇರ್= \(ನನ್ನ\) ಹೆಸರು, ಎನ್ನೈ = ನನ್ನನ್ನು, ಮಾಯದು = ಬಿಟ್ಟ ತೊಲಗದು, ಆಲ್ = ಅಯ್ಯೋ, ವಲ್ ವಿನೈಯೇನ್ = ಕಡುಪಾಪಿನಾನು, ಪಿನ್ ನಿನ್ ಱೇ = ಬಲುಹಿಂದಿನಿಂದಲೇ. 



ನನ್ನನ್ನು ಕುರಿತು ಯಾರು ಚಿಂತಿಸುವವರು? ತಾಯಂದಿರೂ ಗೆಳತಿಯರೂ ನನ್ನ ಸ್ಥಿತಿ ಏನೆನ್ನದೆ ನಿಡಿದಾದ ರಾತ್ರಿಯೆಲ್ಲಾ ನಿದ್ರಿಸುತ್ತಿದ್ದಾರೆ. ಅಯ್ಯೋ, ಕಾರ್ಮುಗಿಲಂತೆ ರೂಪಸೌಂದರ್ಯವುಳ್ಳ ನಮ್ಮ ಅತ್ಯಾಕರ್ಷನೂ \(ಶ್ರೀಕೃಷ್ಣಾವತಾರಿಯೂ\) ಬಾರನಲ್ಲ. ನನ್ನ ಹೆಸರು ನನ್ನನ್ನು ಬಿಟ್ಟು ತೊಲಗದಲ್ಲ. ನನ್ನ ಹೆಸರು ನನ್ನನ್ನು ಬಿಟ್ಟು ತೊಲಗದಲ್ಲ. ಬಲು ಹಿಂದಿನಿಂದಲೂ ನಾನು ಕಡುಪಾಪಿಯೇ. 



ಅನ್ನೈಯರುಮ್....................ತುಂಜುವರ್” – ನನ್ನ ಸ್ಥಿತಿಯೇನೆಂಬುದನ್ನು ವಿಚಾರಿಸುವವರೇ ಇಲ್ಲವಾಗಿದೆಯಲ್ಲ. ನನ್ನನ್ನು ಹಡೆದ ತಾಯಿ ಮತ್ತು ಅವಳಂತೆ ವಯಸ್ಸಿನಲ್ಲೂ ಅನುಭವದಲ್ಲೂ ಹಿರಿಯರಾದ \(ನುರಿತ\) ತಾಯಂದಿರು, ಸಂಸಾರದ ಕಷ್ಟಸುಖಗಳೇನೆಂಬುದನ್ನು ಚೆನ್ನಾಗಿ ಅರಿತವರು. ದುಃಖಿಸುವ ಎಳೆಯ ಹರೆಯದ ಹೆಣ್ಣುಮಕ್ಕಳ ವಿಷಯದಲ್ಲಿ ಅವರಿಗೆ ಸಹಜವಾದ ಕನಿಕರ. ರಾತ್ರಿಗಳಲ್ಲಿ ಅವರಿಗೆ ಒಳ್ಳೆಯ ನಿದ್ದೆ ಹತ್ತುವುದಿಲ್ಲ. ಅವರು ನನ್ನನ್ನು ವಿಚಾರಿಸಬಹುದಿತ್ತು. ನನ್ನ ಓರಗೆಯವರಾದ ನನ್ನ ಗೆಳತಿಯರು, ನನ್ನಲ್ಲಿ ಕನಿಕರಗೊಂಡು, ನನಗಾಗಿ ನಿದ್ದೆಯನ್ನು ಬಿಟ್ಟು, ನನ್ನ ಬಳಿಯಲ್ಲಿರಬಹುದಿತ್ತು. ನನ್ನ ಒಂಟಿತನವನ್ನು ನೀಗಿಸಬಹುದಿತ್ತು. ಯಾರೊಬ್ಬರೂ ನನ್ನ ಬಳಿಗೆ ಬರಲಿಲ್ಲ. ನನ್ನ ಸಂಕಟವನ್ನು ನಿವಾರಿಸಲು ಯತ್ನಿಸಲಿಲ್ಲ. ಯಾರ ಗೊಡವೆಯೂ ನಮಗೆ ಬೇಡ ಎಂಬಂತೆ ಅವರೆಲ್ಲರೂ ಇಡಿಯ ರಾತ್ರಿ ನಿಶ್ಚಿಂತೆಯಾಗಿ ನಿದ್ರಿಸುತ್ತಿದ್ದಾರೆ. 



“ಕಾರನ್ನ.......................ವಾರಾನ್” – ಇನ್ನು ನನ್ನಪ್ರಿಯತಮನಾದರೋ ಹೇಗೆ? ಕಾರ್ಮುಗಿಲ ಬಣ್ಣದವನಾದ, ನಮ್ಮ ನೆಚ್ಚಿನ ಪ್ರಿಯತಮನಾದ, ಅತ್ಯಾಕರ್ಶಕನು ನಾನೆಷ್ಟು ಕಾದುಕೊಂಡಿದ್ದರೂ ಬಾರನಲ್ಲ\! 



“ಪೇರೆನ್ನೈ ಮಾಯದು” – ಎಲ್ಲರೂ ಕೈಬಿಟ್ಟರು. ದೂರ ಸರಿದರು. ಇನ್ನೂ ನನ್ನನ್ನಂಟಿರುವುವು ಈ ನನ್ನ ಹೆಸರು ಮಾತ್ರವೇ\! ಅದು ಅಳಿಸಿಹೋಗದಲ್ಲ\! 



ನಾಯಕಿಗೆ ತನ್ನದು ಎಂದು ಹೆಮ್ಮೆಪಡತಕ್ಕದ್ದು ಎರಡು: ರೂಪ, ನಾಮ, ವಿರಹದ ಕೊರಗಿನಿಂದ ರೂಪಕೆಟ್ಟಿತು. ಅದು ಅವಳ ಕೈಬಿಟ್ಟ ಹಾಗೆಯೇ. ಇನ್ನೂ ಅವಳದಾಗಿ ಉಳಿದಿರುವುದು ಅವಳ ’ನಾಮ’ – ಹೆಸರು. ಕಡೆಯತನಕ ಅದು ಹೋಗದು. ಅವಳನ್ನು ಜಗತ್ತಿಗೆ ಬಂಧಿಸತಕ್ಕದ್ದು. 



ನಾಯಕಿ ಹೇಳುತ್ತಾಳೆ: ನನ್ನನ್ನು ಕುರಿತು ಚಿಂತಿಸುವವರು ಯಾರೂ ಇಲ್ಲವಲ್ಲ. ನನ್ನ ತಾಯಿ ಮತ್ತು ಇತರ ಹೆಂಗಸರೂ, ನನ್ನ ಗೆಳತಿಯರೂ – ಎಲ್ಲರೂ ನನ್ನನ್ನು ಮರೆತು ನಡುರಾತ್ರಿಯೆಲ್ಲಾ ಚೆನ್ನಾಗಿ ನಿದ್ರಿಸುತ್ತಿದ್ದಾರೆ. ನನ್ನ ನೆಚ್ಚಿನ ಪ್ರಿಯತಮನೂ ನನ್ನ ಬಳಿಗೆ ಬಾರನು. ಕೊರಗಿ ಕೊರಗಿ ನನ್ನ ರೂಪ ಕೆಟ್ಟಿತು. ನನ್ನ ಹೆಸರು ಮಾತ್ರವೇ ನನಗೆ ಈಗ ಅಂಟಿರುವುದು. ಅದೂ ನನ್ನನ್ನು ಬಿಟ್ಟು ಹೋಗಲಿಲ್ಲವಲ್ಲ. ಇದಕ್ಕೆಲ್ಲಾ ನನ್ನ ಜನ್ಮಜನ್ಮಾಂತರಗಳ ಪಾಪವೇ ಕಾರಣವಾಗಿರಬೇಕು\! 



ನಾಮ, ರೂಪಗಳು ಎರಡೂ ಪರಿಪೂರ್ಣವಾಗಿ ಅಳಿದರೆ ಮಾತ್ರವೇ ’ಅಹಂ’ ಅಳಿಯುವುದು. ಭಗವಂತನಲ್ಲಿ ಸೇರುವುದಕ್ಕೆ ಅನುವಾಗುವುದು. 



೬. ಪಿನ್ನಿನ್ ಱ ಕಾದಲ್ ನೋಯ್ ನೆಂಜಮ್ ಪೆರಿದಡುಮಾಲ್,

ಮುನ್ನಿನ್ ಱಿರಾವೂೞಿ ಕಣ್ ಪುದೈಯ ಮೂಡಿಟ್ರಾಲ್,

ಮುನ್ನಿನ್ ಱ ಚಕ್ಕರತ್ತು ಎಮ್ಮಾಯವನುಮ್ ವಾರಾನಾಲ್,

ಇನ್ನಿನ್ ಱ ನೀಳಾವಿ ಕಾಪ್ಪಾರಾರಿವ್ವಿಡತ್ತೇ? 



ಪಿನ್ ನಿನ್ ಱ = \(ಬೆನ್ನ\) ಹಿಂದೆಯೇ ನಿಂತಿರುವ, ಕಾದಲ್ ನೋಯ್ = ಪ್ರೇಮವ್ಯಾಧಿಯು, ನೆಂಜಮ್ = ಮನಸ್ಸನ್ನು, ಪೆರಿದು ಅಡುಮ್ = ಬಹಳವಾಗಿ ಸುಡುವುದು, ಆಲ್ = ಅಯ್ಯೋ, ಮುನ್ ನಿನ್ ಱ = ಮುಂದುಗಡೆ ಇರುವ, ಇರಾ ಊೞಿ = ರಾತ್ರಿಯೆಂಬ ಕಲ್ಪವು, ಕಣ್ ಪುದೈದ = ಕಣ್ಣುಕಾಣಿಸದಂತೆ, ಮೂಡಿಟ್ರು ಆಲ್ = ಆವರಿಸಿಕೊಂಡಿದೆ \(ಮುಚ್ಚಿಕೊಂಡಿದೆ\) ಅಯ್ಯೋ, ಮನ್ ನಿನ್ ಱ = ದೃಢವಾಗಿ \(ಕೈಯಲ್ಲಿ\) ಇರುವ, ಚಕ್ಕರತ್ತು = ಚಕ್ರಾಯುಧವನ್ನು ಹಿಡಿದಿರುವ, ಎಮ್ ಮಾಯವನುಮ್ = ನಮ್ ಮಾಯಾವಿಯೂ \(ಸಮ್ಮೋಹಕಾರಿಯೂ\), ವಾರಾನ್ ಆಲ್ = ಬಾರನು, ಅಯ್ಯೋ, ಇನಿನ್ ಱ ನೀಳ್ ಆವಿ = ಇಲ್ಲಿರುವ ಈ ನಿಡುಜೀವವನ್ನು, ಕಾಪ್ಪಾರ್ ಆರ್ = ರಕ್ಷಿಸುವವರು ಯಾರು, ಇವ್ವಿಡತ್ತೇ = ಈ ಸ್ಥಳದಲ್ಲಿ. 



ಬೆನ್ನ ಹಿಂದೆಯೇ ನಿಂತಿರುವ ಪ್ರೇಮವ್ಯಾಧಿಯು ಮನಸ್ಸನ್ನು ಬಹಳವಾಗಿ ಸುಡುತ್ತಿದೆ, ಅಯ್ಯೋ ಮುಂದೆ ನಿಂತಿರುವ ರಾತ್ರಿಯೆಂಬ ಕಲ್ಪವು ಕಣ್ಣುಕಾಣಿಸದಂತೆ ಆವರಿಸಿಕೊಂಡಿದೆ. ಅಯ್ಯೋ, ಕೈಯಲ್ಲಿ ದೃಢವಾಗಿ ಹಿಡಿದಿರುವ ಚಕ್ರಧಾರಿಯಾದ ನಮ್ಮ ಸಮ್ಮೋಹಕಾರಿಯು ಬಾರನು, ಅಯ್ಯೋ, ಇಲ್ಲಿರುವ ಈ ನಿಡುಜೀವವನ್ನು ಈ ಸ್ಥಳದಲ್ಲಿ ರಕ್ಷಿಸುವವರು ಯಾರು? 



“ಪಿನ್ ನಿನ್ ಱ ಕಾದಲ್ ನೋಯ್ ’ನೆಂಜಮ್ ಪೆರಿದಡುಮ್” – ನನ್ನ ಬೆನ್ನನ್ನು ಬಿಡದೆ ಅಂತಿರುವ ರೋಗವೇ ’ಪ್ರೇಮ’ ಎಂಬುದು. ಅದು ನನ್ನ ಮನಸ್ಸನ್ನು ಆವರಿಸಿಕೊಂಡು, ನನ್ನನ್ನು ಬಹಳವಾಗಿ ಕೊರಗಿಸುತ್ತಿದೆ. ಈ ಮನೋವ್ಯಾಧಿಯೇ ನನ್ನ ಬೆನ್ನ ಹಿಂದಿರುವ ಶತ್ರು. 



“ಮುನ್ ನಿನ್ ಱ ಇರಾವೂೞಿ ಕಣ್ ಪುದೈಯ ಮೂಡಿಟ್ರು” – ನನ್ನ ಮುಂದೆ ಮತ್ತೊಂದು ಬಲವಾದ ಶತ್ರು. ಅದು ಕಾಳರಾತ್ರಿ. ನನ್ನಕಣ್ಣ ಮುಂದೆ ಇರುವುದು ಯಾವುದನ್ನೂ ಕಾಣಿಸದ ಹಾಗೆ, ಅದು ಎಲ್ಲವನ್ನೂ ದಟ್ಟವಾಗಿ ಆವರಿಸಿಕೊಂಡಿದೆ. 



ಹೀಗೆ ನನ್ನ ಹಿಂದೆಯೂ ಮುಂದೆಯೂ ಸೇರಿ ಬಾಧಿಸುತ್ತಿರುವ ಶತ್ರುಗಳು ನನ್ನಕಣ್ಮನಗಳನ್ನು ಮಂಕುಮಾಡಿಬಿಟ್ತಿವೆ. ನನ್ನ ಪ್ರಿಯತಮನ ಇರವನ್ನೂ ಬರವನ್ನೂ ಕಾಣಿಸದಂತೆ ಮಾಡಿವೆ. ನನ್ನ ಯಾಟನೆ \(ಕೊರಗು\) ಅತಿಶಯಗೊಂಡಿರುವುದು ಹೀಗೆ. 



“ಮನ್ ನಿನ್ ಱ ಚಕ್ಕರತ್ತು ಎಮ್ಮಾಯವನುಮ್ ವಾರಾನ್” – ಎಲ್ಲ ಬಗೆಯ ಅಡ್ಡಿ ಆತಂಕಗಳನ್ನೂ ತುಂಡರಿಸುವಂಥಾದ್ದು ಚಕ್ರಾಯುಧ. ಅದು ಸಮ್ಮೋಹನಕಾರಿಯಾದ ನನ್ನಪ್ರಿಯತಮನ ಕೈಯಲ್ಲಿ ಸಿದ್ಧವಾಗಿದೆ. ಆದರೆ, ಅವನೇ ಬರಲಿಲ್ಲವಲ್ಲ\! ಅವನು ಬಂದನೆಂದರೆ, ನನ್ನ ಇಬ್ಬರು ಶತ್ರುಗಳನ್ನೂ ನಾಶಗೊಳಿಸಿ, ನನಗೆ ನಿತ್ಯಾನಂದವನ್ನು ಅವನು ಕೊಡಬಲ್ಲ, ದಿಟ. 



ನಾಯಕಿ ಹೇಳುತ್ತಾಳೆ: ’ಪ್ರೇಮ’ ಎಂಬುದು ನನ್ನ ಮನಸ್ಸಿನಲ್ಲಿ ತುಂಬಿ ಮನೋವ್ಯಾಧಿಯಾಗಿ, ಅದನ್ನು ಕೊರಗಿಸುತ್ತಿದೆ. ಕಗ್ಗತ್ತಲೆಯಾದರೋ ಬಲು ದಟ್ಟವಾಗಿ ಎಲ್ಲೆಲ್ಲೂ ಆವರಿಸಿಕೊಂಡಿದೆ. ಈಗಿನ ನನ್ನಒಂಟಿತನವನ್ನು ನೀಗಿಸುವುದಕ್ಕೆ, ಚಕ್ರಧಾರಿಯಾಗಿ, ನನ್ನ ಪ್ರಿಯತಮನು ನನ್ನ ಬಳಿಗೆ ಬರಬೇಕು. ಅವನು ಬಾರನಲ್ಲ\! ನನ್ನ ಪ್ರಾಣವೂ ಬೇಗಲೆ ಮುಗಿಯದಲ್ಲ\! ಈ ಬಗೆಯ ಬಾಧೆಯಿಂದ ನನ್ನನ್ನು ರಕ್ಷಿಸುವವರು ಯಾರು? 



೭. ಕಾಪ್ಪಾರಾರಿವ್ವಿಡತ್ತು? ಕಙ್ಗಿರುಳಿನ್ ನುಣ್ ತುಳಿಯಾಯ್,

ಶೇಟ್ಟಾಲತೂೞಿಯಾಯ್ ಚ್ಚೆಲ್ಕಿನ್ ಱ ಕಙ್ಗುಲ್ ವಾಯ್, 

ತೂಪ್ಪಾಲ ವೆಣ್ಕಙ್ಗು ಚಕ್ಕರತ್ತನ್ ತೋನ್ ಱಾನಾಲ್,

ತೀಪ್ಪಾಲ ವಲ್ ವಿನೈಯೇನ್ ತೆಯ್ವಙ್ಗಾಳ್\! ಎನ್ ಶೆಯ್ ಹೇನೋ? 



ಕಾಪ್ಪಾರ್ = ರಕ್ಷಿಸುವವರು, ಆರ್ = ಯಾರು? ಇವ್ವಿಡತ್ತು = ಈ ಸ್ಥಳದಲ್ಲಿ \(ಈ ಸ್ಥಿತಿಯಲ್ಲಿ\), ಕಙ್ಗು ಇರುಳಿನ್ = ಕಾರಗತ್ತಲೆಯಲ್ಲಿ, ನುಣ್ ತುಳಿ ಆಯ್ = ಸೂಕ್ಷ್ಮವಾದ \(ಧೂಳಿನ\) ಕಣಗಳಾಗಿ, ಶೇಣ್ ಪಾಲ್ \(ಶೆಟ್ಟಾಲ್\) = ಬಹುಭಾಗವಾದ, ಅದು ಊೞಿ ಆಯ್= ಅದು ಯುಗವೇ ಆಗಿ, ಶೆಲ್ ಹಿನ್ ಱ = ನಡೆಯುತ್ತಿರುವ, ಕಙ್ಗುಲ್ ವಾಯ್ = ಕಗ್ಗತ್ತಲೆಯಲ್ಲಿ, ತೂಪಾಲ = ಪರಿಶುದ್ಧವಾದ ಸ್ವಭಾವದ, ವೆಣ್ = ಬಳಿಯ, ಶಙ್ಗು = ಶಂಖವನ್ನೂ, ಚಕ್ಕರತ್ತನ್ = ಚಕ್ರಾಯುಧವನ್ನೂ ಧರಿಸಿದವನು. ತೋನ್ ಱಾನ್ ಆಲ್ = ತೋರಿಬಾರನಲ್ಲ? ತೀಪಾಲ = ಬಲುಕೆಟ್ಟ ಸ್ವಭಾವದ, ವಲ್ ವಿನೈಯೇನ್ = ಕಡುಪಾಪಿ ನಾನು, ತೆಯ್ ವಙ್ಗೂಳ್ = ದೇವತೆಗಳೇ \(ಇತರ ದೈವಗಳೇ\), ಎನ್ ಶೆಯ್ ಹೇನೋ = ನಾನು ಏನು ಮಾಡಬೇಕೋ? 



ಈ ಸ್ಥಳದಲ್ಲಿ, ಈ ಸ್ಥಿತಿಯಲ್ಲಿ, ನನ್ನನ್ನು ರಕ್ಷಿಸುವವರು ಯಾರು? ಬಲವಾದ ಕತ್ತಲೆಯ ಸೂಕ್ಷ್ಮವಾದ ಕಣಗಳಾಗಿ ಬಹುಭಾಗವಾದ ಅದು ಒಂದು ಯುಗವೇ ಆಗಿ ನಡೆಯುತ್ತಿರುವ ಕಗ್ಗತ್ತಲೆಯಲ್ಲಿ ಪರಿಶುದ್ಧಸ್ವಭಾವದ ಬಿಳಿಯ ಶಂಕವನ್ನೂ ಚಕ್ರಾಯುಧವನ್ನೂ ಧರಿಸಿದವನು ತೋರಿಬಾರನಲ್ಲ\! ಬಲುಕೆಟ್ಟ ಸ್ವಭಾವದ ಕಡುಪಾಪಿ ನಾನು\! ದೇವತೆಗಳೇ \(ಇತರ ದೈವಗಳೇ\) ನಾನೇನು ಮಾಡಬೇಕೋ? 



ತನ್ನಪ್ರಿಯತಮನ ಬರವನ್ನು ಪ್ರೇಯಸಿ ಬಹಳ ಆತುರದಿಂದಲೂ ಕತ್ತಲೆಯಲ್ಲಿ ತನ್ನ ಒಂಟಿತನಕ್ಕೆ ಭಯಪಟ್ಟೂ, ಕಾಯುತ್ತಾಳೆ. ರಾತ್ರಿಯ ಒಂದೊಂದು ಕ್ಷಣವೂ ಅವಳಿಗೆ ಒಂದೊಂದು ಯುಗವಾಗಿ ಪರಿಣಮಿಸುತ್ತಿದೆ. ಕಣ್ಣಿಗೆ ನಿದ್ದೆ ಹತ್ತದು. ಮನಸ್ಸು ಆಶೆ ನಿರಾಶೆಗಳ, ಅದರ ಕಾತ್ರಗಳ ನಡುವೆ ಹೊಯ್ದಾಡುತ್ತಿದೆ. ತನ್ನ ಪ್ರಿಯತಮನು ತನ್ನ ಬಳಿಗೆ ಬಾರನಲ್ಲ\! ಕಾರಣವೇನಿರಬಹುದು? ತನ್ನ ತಪ್ಪೇನಿರಬಹುದು? ಎಂದು ನಾನಾಪರಿಯಲ್ಲಿ ಯೋಚಿಸತೊಡಗುತ್ತಾಳೆ. 



ಕತ್ತಲೆಯಾದರೋ ಬಲು ದಟ್ಟವಾದ ಕಪ್ಪನೆಯ ಧೂಳು ಎಲ್ಲೆಲ್ಲೂ ತುಂಬಿಕೊಂಡಂತೆ ಇದೆ. ಯಾವ ವಸ್ತುವೂ ಕಾಣಿಸದಾಗಿದೆ. ಅಂಥ ಸ್ಥಿತಿಯಲ್ಲಿ ಒಂಟಿಯಾಗಿ ಭಯಪಟ್ಟು ಸಂಕಟಪಡುವ ಪ್ರೇಯಸಿಯ ಮುಂದೆ ಜಗ್ಗನೆ ಬೆಳ್ಳಗೆ ಹೊಳೆಯುವ ವಸ್ತು ಕಾಣಿಸಿಕೊಂಡರೋ? ಎಂಥ ಸೊಗಸಾದ ಭಾವನೆ\! ಎಂಥ ಆಶೆ\! 



ನಾಯಕಿ ಹೇಳುತ್ತಾಳೆ: ಈಗ ನನ್ನ ಸ್ಥಿತಿ ಬಲು ಕ್ರೂರವಾಗಿದೆ. ರಾತ್ರಿ ಬಲು ದೀರ್ಘವಾಗಿದೆ. ಕತ್ತಲೆ ದಟ್ಟವಾಗಿ ತುಂಬಿಕೊಂಡಿದೆ. ನುಣುಪಾದ ಕಪ್ಪುಪುಡಿ ಎಲ್ಲೆಲ್ಲೂ ದಟ್ಟವಾಗಿ ತುಂಬಿಕೊಂಡಂತೆ ಇದೆ. ಇಂಥ ಕತ್ತಲೆಯನ್ನು ನೀಗಿಸಲು ಶುದ್ಧವಾದ ಬಿಳಿಯ ಶಂಖವನ್ನೂ, ಹೊಳೆಹೊಳೆಯುವ ಚಕ್ರವನ್ನೂ ಧರಿಸಿ, ನನ್ನ ದಿವ್ಯಸುಂದರನಾದ ಪ್ರಿಯನು ನನ್ನ ಬಳಿಗೆ ಬಾರನಲ್ಲ\! ನಾನೆಂಥ ಕಡುಪಾಪಿ\! ದೇವತೆಗಳೇ, ನಾನೇನು ಮಾಡಬೇಕೋ ತಿಳಿಯದಲ್ಲ? ಈ ದೀರ್ಘರಾತ್ರಿಯನ್ನು ಹೇಗೆ ಕಳೆಯಬೇಕೋ? 



೮. ತೆಯ್ವಙ್ಗಾಳ್ ಎನ್ ಶೆಯ್ ಹೇನ್? ಓರಿರವೇೞಾೞಿಯಾಯ್,

ಮೆಯ್ ವನ್ದುನಿನ್ ಱು ಎನದಾವಿ ಮೆಲಿವಿಕ್ಕುಮ್,

ಕೈವನ್ದಚಕ್ಕರತ್ತು ಎನ್ ಕಣ್ಣನುಮ್ ವಾರಾನಾಲ್,

ತೈವನ್ದ ತಣ್ ತೆನ್ ಱಲ್ ವೆಂಜುಡರಿಲ್ ತಾನಡುಮೇ. 



ತೆಯ್ ವಙ್ಗೂಳ್ = ದೈವಗಳೇ \(ದೇವತೆಗಳೇ\), ಎನ್ ಶೆಯ್ ಹೇನ್ = ಏನು ಮಾಡಲಿ, ಓರ್ ಇರವೇ = ಒಂದು ರಾತ್ರಿಯೇ, ಏೞು ಲೂೞಿಆಯ್ = ಏಳು ಯುಗಗಳಂತಾಗಿ, ಮೆಯ್ = ನಿಜವಾಗಿಯೂ, ವನ್ದು = ಬಂದು, ನಿನ್ ಱು = ಪ್ರತ್ಯಕ್ಷವಾಗಿ, ಎನದು ಆವಿ = ನನ್ನ ಪ್ರಾಣವನ್ನು, ಮೆಲಿವಿಕ್ಕುಮ್ = ಕೃಶಪಡಿಸುತ್ತದೆ \(ನೋಯಿಸುತ್ತದೆ\), ಕೈವನ್ದ = ಕೈಯಲ್ಲಿ ಸಿದ್ಧವಾದ, ಚಕ್ಕರತ್ತು = ಚಕ್ರಾಯುಧವನ್ನು ಹಿಡಿದ, ಎನ್ ಕಣ್ಣನುಮ್ = ನನ್ನಆಕರ್ಷಕನೂ \(ಕೃಷ್ಣನೂ\), ವಾರನ್ ಆಲ್ = ಬಾರನಲ್ಲ, ತೈ ವನ್ದ = ಚುಚ್ಚುಅಂತೆ ಬರುವ, ತಣ್ = ತಣ್ಣನೆಯ, ತೆನ್ ಱಲ್ = ತಂಗಾಳಿಯು \(ಮಲಯ ಮಾರುತವು\), ವೆಮ್ ಶುಡರಿತ್ ತನ್ = ಬೇಯುವ ಶಾಖದಿಂದಲೇ, ಅಡುಮೇ = ಸುಡುತ್ತಿದೆಯಲ್ಲ. 



ದೈವಗಳೇ ನಾನೇನು ಮಾಡಲಿ? ಒಂದು ರಾತ್ರಿಯೇ ಏಳು ಯುಗಗಳಾಗಿ, ನಿಜವಾಗಿಯೂ ಬಂದು ನಿಂತು ನನ್ನ ಪ್ರಾಣವನ್ನು ಕೃಶಗೊಳಿಸುತ್ತಿದೆ. ಕೈಯಲ್ಲಿ ಸಿದ್ಧವಾಗಿ ಚಕ್ರಾಯುಧವನ್ನು ಹಿಡಿದ ನನ್ನ ಆಕರ್ಷಕನು \(ಕೃಷ್ಣನು\) ಬಾರನಲ್ಲ\! ಚುಚ್ಚುವಂತೆ ಬರುವ ತಣ್ನನೆಯ ತಂಗಾಳಿಯು \(ತೆಂಕಣಗಾಳಿಯು\) ಬೇಯುವ ಶಾಖದಿಂದಲೇ ಸುಡುತ್ತಿದೆಯಲ್ಲ\! 

ತನ್ನ ಪ್ರಿಯನಿಗಾಗಿ ನಿರೀಕ್ಷಿಸುತ್ತಾ ನಿದ್ದೆಯಿಲ್ಲದೆ ದೀರ್ಘವಾದ ರಾತ್ರಿಯನ್ನು ನಾಯಕಿಯು ಹೇಗೆ ಅನುಭವಿಸುತ್ತಾಳೆಂಬುದನ್ನು ಕುರಿತು ಇಲ್ಲಿ ಹೇಳಲಾಗುತ್ತದೆ. 



ನಾಯಕಿ ಹೇಳುತ್ತಾಳೆ: ಈ ಒಂದು ರಾತ್ರಿಯೇ ನನಗೆ ಏಳು ಯುಗಗಳಾಗಿ ಪರಿಣಮಿಸಿದೆ. ಇದನ್ನು ಕಳೆಯುವುದು ಕಡುಕಷ್ಟವೆನಿಸುತ್ತಿದೆ. ಇದು ನಿಜವಾಗಿಯೂ ನನ್ನ ಪ್ರಾಣವನ್ನು ಹಿಂದಿ ಹಿಂಸಿಸುತ್ತಿದೆ. ಚಕ್ರಾಯುಧವನ್ನು ಸಿದ್ಧವಾಗಿ ಕೈಯಲ್ಲಿ ಹಿಡಿದ ನನ್ನ ಅತ್ಯಾಕರ್ಷಕನಾದ ಸ್ವಾಮಿಯು ಇಂಥ ವೇಳೆಯಲ್ಲಿ ನನ್ನ ರಕ್ಷಕನಾಗಿ ಬಾರನಲ್ಲ\! ಕೊರೆಯುತ್ತ ಬೀಸುವ ತೆಂಕಣಗಾಳಿ ಸೂಜಿಗಳಿಂದ ಚುಚ್ಚುವಂತೆ ನನ್ನ ಮೇಲೆ ಬೀಸುತ್ತಿದ್ದರೂ ಅದು ಬೇಯುವ ಶಾಖದಿಂದ ನನ್ನನ್ನು ಸುಡುತ್ತಿದೆಯಲ್ಲ\! ದೇವತೆಗಳೇ ನಾನೇನು ಮಾಡಲಿ? 



ವಿರಹಿಗೆ ಸಹಜವಾಗಿಯೂ ಹಿತವಾದ ವಸ್ತುಗಳು ಬಾಧೆ ಕೊಡುವಂಥ ವಸ್ತುಗಳಾಗಿ ನೋಯಿಸುತ್ತವೆ ಎಂಬುದು ಸಾಮಾನ್ಯವಾದ ಕವಿಯ ವರ್ಣನೆ. ಈ ವಿರಹಿಯ ಒಂಟಿತನವನ್ನು ತಂಗಾಳಿಯೂಬಾಧಿಸುತ್ತದೆ ಎಂದ ಹಾಗೆ. 



೯. ವೆಂಜುಡರಿಲ್ ತಾನಡುಮಾಲ್ ವೀಙ್ಗಿರುಳಿನ್ ನುಣ್ ತುಳಿವಾಯ್,

ಅಂಜುಡರವೆಯ್ಯೋನ್ ಅಣಿನೆಡುನ್ದೇರ್ ತೋನ್ ಱಾದಾಲ್,

ಶೆಂಜುಡರ್ ತ್ತಾಮರೈಕ್ಕಣ್ ಶೆಲ್ವನುಮ್ ವಾರಾನಾಲ್,

ನೆಂಜಿಡರ್ ತೀರ್ ಪ್ಪಾರಿನಿಯಾರ್? ನಿನ್ ಱುರುಹಿನ್ ಱೇನೇ.



ವೆಮ್ ಶುಡರಿಲ್ = ಬಿಸಿಯಾದ ಬೇಗೆಯಲ್ಲಿ, ತಾನುಮ್ = ಅದೂ, ಅಡುಮ್ = ಸುಡುವುದು, ಆಲ್ = ಅಯ್ಯೋ ವೀಙ್ಗು = ಬಲುದಟ್ಟವಾದ, ಇರುಳಿನ್ = ರಾತ್ರಿಯ \(ಕತ್ತಲೆಯ\) ತುಳಿವಾಯ್ = ಒತ್ತಾದ ತುಂತುರುಗಳಲ್ಲಿ, ಅಮ್ ಶುಡರ್ = ಒಳ್ಳೆಯ \(ಸುಂದರವಾದ\) ತೇಜಸ್ಸಿನ, ವೆಯ್ಯೋನ್ = ಸೂರ್ಯನ, ಅಣಿ ನೆಡುತೇರ್ = ಸುಂದರವಾದ ದೊಡ ತೇರೂ ಸಹ \(ರಥವೂ\), ತೋನ್ ಱಾದು ಆಲ್ = ಕಾಣಿಸದು ಅಯ್ಯೋ, ಶೆಮ್ = ಕೆಂಪುಕಾಂತಿಯ, ತಾಮರೈ ಕಣ್ = ತಾವರೆಯ ಕಣ್ಣಿನ, ಶೆಲ್ವನುಮ್ = ಸುಂದರನೂ, ವಾರಾನ್ ಆಲ್ = ಬಾರನು ಅಯ್ಯೋ, ನೆಂಜು ಇಡರ್ = ಮನೋವೇದನೆಯನ್ನು, ತೀರ್ ಪ್ಪಾರ್ = ತೀರಿಸುವವರು, ಇನಿಯಾರ್ = ಇನ್ನು ಯಾರು, ನಿನ್ ಱು = ಹೀಗಿದ್ದು, ಉರುಹಿನ್ ಱೇನೇ = ಕೃಶವಾಗುತ್ತಿದ್ದೇನಲ್ಲ\! \(ಕರಗಿ ಹೋಗುತ್ತಿದ್ದೇನಲ್ಲ\!\)



ಬಲುದಟ್ಟವಾದ ಕತ್ತಲೆಯಒತ್ತಾದು ಕಣಗಳ ನಡುವೆ ಬಿಸಿಯಾದ ಬೇಗೆಯಲ್ಲಿ ಅದೂ ಸುಡುತ್ತಿರುವುದು, ಅಯ್ಯೋ, ಸುಂದರವಾದ ತೇಜಸ್ಸಿನ ಸೂರ್ಯನ ಸುಂದರವಾದ ದೊಡ್ಡ ರಥವೂ ಸಹ ಕಾಣಿಸದು, ಅಯ್ಯೋ ಕೆಂಪುಕಾಂತಿಯ ತಾವರೆಯ ಕಣ್ಣಿನ ದಿವ್ಯಸುಂದರನೂ ಬರಲಿಲ್ಲ, ಅಯ್ಯೋ ಇನ್ನು ನನ್ನ ಮನೋವೇದನೆಯನ್ನು ತೀರಿಸುವವರು ಯಾರು? ಹೀಗೆ ನಾನು ಕರಗಿ ಹೋಗುತ್ತಿದ್ದೆನಲ್ಲ\! 



ನಾಯಕಿಯ ವಿರಹದ ವೇದನೆ ಮುಂದುವರಿಯುತ್ತಿದೆ.



ನಾಯಕಿ ಹೇಳುತ್ತಾಳೆ, ಒಳ್ಳೆಯ ಪ್ರಕಾಶವುಳ್ಳ ರಥದಲ್ಲಿ ಸೂರ್ಯದೇವನು ಕುಳಿತು ಕಣ್ಮರೆಯಾದನು. ರಾತ್ರಿಯ ಕತ್ತಲು ಬಲು ದಟ್ಟವಾಗಿ ಆವರಿಸಿಬಿಟ್ಟಿದೆ. ನನ್ನ ದಿವ್ಯಸುಂದರನಾದ ಪ್ರಿಯತಮನು ಬಾರನಾದ್ದರಿಂದ ನನ್ನಮನೋಯಾತನೆ ಬಹಳ ಹೆಚ್ದಿದೆ. ಇಂಥ ಸಮಯದಲ್ಲಿ ನನ್ನನ್ನು ರಕ್ಷಿಸುವರಾದರೂ ಇಲ್ಲವಾಯಿತಲ್ಲ\! ವ್ಯಥೆಯಿಂದ ನಾನು ಕರಗಿ ಹೋಗುತ್ತಿದ್ದೇನೆ. 



೧೦. ನಿನ್ ಱುರುಹುಹಿನ್ ಱೇನೇಪೋಲ ನೆಡುವಾನಮ್,

ಶೆನ್ ಱುರುಹಿ ನುಣ್ ತುಳಿಯಾಯ್ ಚ್ಚೆಲ್ ಹಿನ್ ಱ ಕಙ್ಗುಲ್ ವಾಯ್,

ಅನ್ ಱೊರುಕಾಲ್ ವೈಯಮ್ ಅಳನ್ದಪಿರಾನ್ ವಾರಾನೆನ್ ಱು,

ಒನ್ ಱೊರುಕಾಲ್ ಶೊಲ್ಲಾದು ಉಲಹೋವುಱಙ್ಗುಮೇ. 



ನಿನ್ ಱು = ನಿರಂತರವಾಗಿ, ಉರುಹಿ ಹಿನ್ ಱೆನ್ಪೋಲ = ನಾನು ಕರಗಿ ಹೋಗುತ್ತಿರುವ ಹಾಗೆ, ನೆಡುವಾನಮ್ = ವಿಸ್ತಾರವಾದ ಗಗನವೇ, ಶೆನ್ ಱು = ಹೋಗಿ, ನುಣ್ ತುಳಿ ಆಯ್ = ಸೂಕ್ಷ್ಮವಾದ ಹನಿಗಳಾಗಿ, ಶೆಲ್ ಹಿನ್ ಱ = ನಡೆಯುತ್ತಿರುವ, ಕಙ್ಗುಳ್ ವಾಯ್ = ಕಗ್ಗತ್ತಲೆಯಲ್ಲಿ, ಅನ್ ಱು = ಅಂದು \(ಹಿಂದೆ ಒಂದು ಕಾಲದಲ್ಲಿ\), ಒರು ಕಾಲ್ = ಒಂದು ಕಾಲದಲ್ಲಿ, ವೈಯಮ್ = ಭೂಮಿಯನ್ನು \(ಲೋಕವನ್ನು\) ಅಳನ್ದ ಪಿರಾನ್ = ಅಳೆದುಕೊಂಡ ಸ್ವಾಮಿಯು, ವಾರಾನ್ ಎನ್ ಱಿ= ಬಾರನಲ್ಲಎಂದು, ಒನ್ ಱು = ಒಂದು ಮಾತನ್ನು, ಒರುಕಾಲ್ = ಒಂದು ಸಲವೂ ಶೊಲ್ಲಾದು = ಹೇಳದಂತೆ, ಉಲಹೋ = ಲೋಕವೋ ಉಱಙ್ಗುಮೇ = ನಿದ್ರಿಸುತ್ತಿದ್ದಾರಲ್ಲ\! 



ನಾನು ನಿರಂತರವಾಗಿ ಕರಗಿ ಹೋಗುತ್ತಿರುವ ಹಾಗೆ ವಿಶಾಲವಾದ ಗಗನವೇ ಹೋಗಿ ಸೂಕ್ಷ್ಮಕಣಗಳಾಗಿ ತುಂಬಿರುವ ಕಗ್ಗತ್ತಲೆಯಲ್ಲಿ, ಅಂದು ಒಂದು ಕಾಲದಲ್ಲಿ ಲೋಕವನ್ನು ಅಳೆದುಕೊಂಡ ಸ್ವಾಮಿಯು ಬಾರನಲ್ಲ ಎಂದು ಒಂದು ಮಾತನ್ನು ಒಂದು ಸಲವಾದರೂ ಹೇಳದಂತೆ ಲೋಕವೋ ನಿದ್ರಿಸುತ್ತಿದೆಯಲ್ಲ\! 



ನಾಯಕಿ ಹೇಳುತ್ತಾಳೆ: ನನ್ನೀ ವಿರಹ ನಿರಂತರವಾಗಿರುವಂತೆ ಕಂಡು ಬರುತ್ತದೆ. ಅದರ ದೆಸೆಯಿಂದ ನಾನು ಕರಗಿ ಹೋಗುತ್ತಿದ್ದೇನೆ. ನನ್ನ ಹಾಗೆಯೇ ಸೂರ್ಯನಿಲ್ಲದ ವಿಶಾಲವಾದ ಆಕಾಶವೂ ಕರಗಿಹೋಗಿ, ನುಣ್ಣನೆಯ ಕರಿಯ ಧೂಳಿನ ಕಣಗಳಾಗಿ ಅತಿದಟ್ಟವಾಗಿ ಎಲ್ಲೆಲ್ಲೂ ತುಂಬಿಹೋಗಿದೆ. ಆ ಕಗ್ಗತ್ತಲಲ್ಲಿ ಏನೊಂದೂ ಕಣ್ಣಿಗೆ ಕಂಡು ಬರುವುದಿಲ್ಲ. ಹಿಂದೆ ಒಂದು ಕಾಲದಲ್ಲಿ, ಬಲಿಚಕ್ರವರ್ತಿಯ ಅತ್ನಾಶೆಯನ್ನು ನಿಗ್ರಹಿಸಿ, ಅವನ ಸದ್ಗುಣವನ್ನು ಅನುಗ್ರಹಿಸುವುದಕ್ಕಾಗಿ, ಅವನನ್ನು ವಂಚಿಸಿ ಜಯಿಸಲು ಬಂದ ವಾಮನಮೂರ್ತಿಯ ಹಿರಿಮೆ ಔದಾರ್ಯಗಳನ್ನು ಕುರಿತು ಒಂದು ಸಲವಾದರೂ ಬಾಯಿ ತುಂಬ ಲೋಕದ ಜನ ಹೊಗಳದವರಾಗಿ, ಜಗತ್ತನ್ನೇ ಮರೆತು ದೀರ್ಘನಿದ್ದೆಯಲ್ಲಿ ಮುಳುಗಿದ್ದಾರೆ\! ಆ ನನ್ನ ಸ್ವಾಮಿ ಬಾರನಲ್ಲ ಎಂದು ಅನುದಿನವೂ ಸಂಕಟಪಡುವ ನನಗೆ ಹಿತವಚನವನ್ನು ನುಡಿಯಲು ಯಾರನ್ನು ಕಾಣೆನಲ್ಲ? ಈ ಸಂಕಟವನ್ನು ನೀಗಿಸಿಕೊಳ್ಳುವುದು ಹೇಗೆ? 



ಭಕ್ತನಿಗೆ ಭಗವಂತನ ಅಗಲಿಕೆಯೇ ಅತೀವ ಸಂಕಟ. ಅವನೊಡನೆ ಕೂಡಿಕೆಯೇ ಪುರ್ಣಾನಂದು. 



೧೧. ಉಱಙ್ಗುವಾನ್ ಪೋಲ್ ಪೋಹುಶೆಯ್ದ ಪೆರುಮಾನೈ,

ಶಿಱನ್ದ ಪೊೞಿಲ್ ಶೂೞ್ ಕುರುಹೂರ್ ಚ್ಚಡಹೋಪನ್ ಶೊಲ್,

ನಿಱಮ್ ಕಿಳರ್ ನ್ದ ವನ್ದಾದಿ ಆಯಿರತ್ತಿಪ್ಪತ್ತಾಲ್,

ಇಱನ್ದು ಪೋಯ್ ವೈಹುನ್ದಮ್ ಶೇರಾವಾಱಿಙ್ಗನೇಯೇ. 



ಉಱಙ್ಗುವಾನ್ ಪೋಲ್ = ನಿದ್ರಿಸುವವನ ಹಾಗೆ, ಪೋಹು ಶೆಯ್ದ =ಯೋಗ ನಿದ್ದೆ ಮಾಡುವ, ಪೆರುಮಾನೈ = ಭಗವಂತನನ್ನು ಕುರಿತು, ಶಿಱನ್ದ = ದಿವ್ಯವಾದ, ಪೊೞಿಲ್ = ಉಪವನಗಳಿಂದ, ಶೂೞ್ = ಸುತ್ತುವರಿದ, ಕುರುಹೂರ್ = ತಿರುಕ್ಕುರುಹೂರಿನ, ಶಡಹೋಪನ್ ಶೊಲ್ = ಶಠಗೋಪನ ಮಾತುಗಳಾದ, ನಿಱಮ್ ಕಿಳರ್ ನ್ದ = ವರ್ಣರಂಜಿತವಾದ \(ಮಾಧುರ್ಯಪೂರ್ಣವಾದ\), ಅನ್ದಾದಿ = ಅಂತಾದಿಯ, ಆಯಿರತ್ತು = ಒಂದುಸಾವಿರದಲ್ಲಿ, ಇಪತ್ತಾಲ್ = ಈ ಹತ್ತರಿಂದ, ಇಱನ್ದುಪೋಯ್ = ಮರಣಿಸಿದ ಬಳಿಕ \(ಈ ದೇಹವನ್ನು ಕಳೆದುಕೊಂಡ ಬಳಿಕ\), ವೈಹುನ್ದಮ್= ವೈಕುಂಠವನ್ನು, ಶೇರಾ ಆಱು= ಶೇರದ ಹಾಗೆ ಇರುವವರು, ಎಙ್ಗನೈಯೋ = ಎಲ್ಲಿಯವರೋ \(ಎಲ್ಲಿದ್ದಾರೆಯೋ?\)



ನಿದ್ರಿಸುವವನ ಹಾಗೆ ಯೋಗ ನಿದ್ದೆಮಾಡುವ ಭಗವಂತನನ್ನು ಕುರಿತು ದಿವ್ಯವಾದ ಉಪವನಗಳಿಂದ ಸುತ್ತುವರಿದಿರುವ ತಿರುಕ್ಕುರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ರಚಿಸಿದ ವರ್ಣರಂಜಿತವಾದ ಅಂತಾದಿಯ ಒಂದು ಸಾವಿರದಲ್ಲಿ ಈ ಹತ್ತರಿಂದ, ಈ ದೇಹವನ್ನು ಕಳೆದುಕೊಂಡ ಬಳಿಕ ವೈಕುಂಠವನ್ನು ಸೇರದ ಹಾಗೆ ಇರುವವರು ಎಲ್ಲಿಯವರೋ? ಎಲ್ಲಿದ್ದಾರೆಯೋ? 



ಇದು ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ. ತಿರುವಾಯ್ ಮೊೞಿಯ ಉದ್ದಕ್ಕೂ ’ನಾಯಕಿ’ಗೆ ದೀರ್ಘವಾದ ಕತ್ತಲ ರಾತ್ರಿಯನ್ನು ತಾನು ಒಂಟಿಯಾಗಿ ಕಳೆಯುವುದು ದುಸ್ಸಾಧ್ಯವೆಂದೂ, ತನ್ನ ಪ್ರಿಯತಮನಿಗಾಗಿ ಇಡಿಯ ರಾತ್ರಿಯೆಲ್ಲಾ ಕಾದುಕುಳಿತಿರುವುದಾಗಿಯೆಂದೂ, ಅವನು ಬಾರದ್ದನ್ನು ಯೋಚಿಸುತ್ತಾ ಅಗಲಿಕೆಯ ಸಂಕಟವನ್ನು ತಡೆಯಲಾರದೆ ಸಂಕಟದಿಂದ ಪರಿಪರಿಯಾಗಿ ಪರಿತಪಿಸುವುದೂ ಕಂಡು ಬರುತ್ತದೆ. ಭಗವಂತನಾದರೋ ತನ್ನಲೋಕಕಲ್ಯಾಣದ ಭಾರವನ್ನು ಹೊತ್ತು, ಅದನ್ನು ತಪ್ಪದಂತೆ ನಿರ್ವಹಿಸುವುದರಲ್ಲಿಯೇ ಆಯಾಸಗೊಂಡನೋ\! ಆಯಾಸದ ಪರಿಹಾರಕ್ಕೆಂದು ಪಾಲ್ಗಡಲಲ್ಲಿಪವಡಿಸಿ ಯೋಗನಿದ್ದೆ ವಹಿಸಿದನೋ\! ತನ್ನ ನೆಚ್ಚಿನ ನಾಯಕಿಯ ಸಂಕಟವನ್ನು ಮರೆತನೋ? ಅವಳ ಯೋಗಕ್ಷೇಮವನ್ನು ಅಂಟಿಸಿಕೊಳ್ಳದಂತೆ ಮರೆತು ನಿರ್ಲಿಪ್ತಗೊಂಡನೋ\! ಅವನು ಯಾವ ಸ್ಥಿತಿಯಲ್ಲಿದ್ದರೇನು, ಲೋಕಕಲ್ಯಾಣವನ್ನು ಎಂದಿಗಾದರೂ ಕೈಬಿಡುವನೇ? ಅವನ ಯೋಚನೆಯಲ್ಲಿ ತಾನೂ ಸೇರಿದವಳಲ್ಲವೇ? ಅವಳನ್ನು ಮಾತ್ರವೇ ಮರೆಯುವುದು ಸ್ವಾಮಿಗೆ ಸಾಧ್ಯವಾದೀತೇ? ಉದೇಕ್ಷೇಯೆಂಬುದು ಅವನಲ್ಲಿ ಇಲ್ಲವೇ ಇಲ್ಲವಲ್ಲ\! ಈಗ ಹೀಗೇಕಾಯಿತು? ಅಂಥ ಕಠಿಣವಾದ ಪರಿಸ್ಥಿತಿಯಾದರೂ ಸ್ವಾಮಿಗೆ ಒದಗಿರಬಹುದೇ? ಎಂದು ಮುಂತಾಗಿ ತನ್ನಪ್ರಿಯತಮನಾದ ಭಗವಂತನ ಔದಾಸೀನ್ಯದ ಬಗೆಗೂ ತನ್ನ ಒಂಟಿತನಕ್ಕೂ ಅವಳು ಅತಿಯಾಗಿ ಕೊರಗುವುದು ಈ ತಿರುವಾಯ್ ಮೊೞಿಯ ವಿಷಯ. 



ಭಕ್ತನಾದವನ ಮನಸ್ಸು ಹಾಗೆ ವಾಸ್ತವವಾಗಿ, ಸಹಜವಾಗಿ, ಪರಿತಪಿಸುವಂತಾಗಬೇಕು. ಆಗಲೇ ಅವನಿಗೆ ಭಗವಂತನು ಲಭ್ಯವಾಗುವುದು. ಹೃದಯವನ್ನೇ ಅಂಧಕಾರವನ್ನಾಗಿಸಿಕೊಂಡು, ಅಲ್ಲಿಯೇ ಆಸೀನನಾಗಿರುವ ಸರ್ವೇಶ್ವರನನ್ನು ಎಲ್ಲಿಂದಲೋ ಬರಲಿಲ್ಲವೆಂದು ಕಾದು ಕುಳಿತು ಕಾಲ ಯಾಪನೆ ಮಾಡುವುದು ಎಂಥ ಅವಿವೇಕ\! ತನ್ನಲ್ಲೇ ಸಾಕ್ಷಿಯಾಗಿ ನೆಲಸಿರುವ ಭಗವಂತನನ್ನು ಒಮ್ಮನದಿಂದ ಚಿಂತಿಸಿ ಸಾಕ್ಷಾತ್ಕರಿಸಿಕೊಳ್ಳಬೇಕೆಂಬ ವಿವೇಕಪೂರ್ಣವಾದ ಮಾತನ್ನೇ ಆಳ್ವಾರರು ನಾಯಕಿಯ ಅರ್ಥಪೂರ್ಣವಾದ ಮಾತುಗಳಿಂದ ಹೇಳುತ್ತಿರುವುದು. ಆಳ್ವಾರರ ಆಶಯ ಬಲು ವಿಸ್ತಾರವಾದದ್ದು. ಪ್ರತಿಮಾನವನೂ ಈ ಬಗೆಯ ಭಕ್ತನಾಗಬೇಕು. ಭಗವಂತನನ್ನು ಕಂಡುಕೊಂಡು ಆನಂದಿಸುವುದಕ್ಕೆ ಅವನು ಬಹಳ ಕಾತರದಿಂದ ಶ್ರಮಿಸಬೇಕು. ಅವನ ಬರವಿಗಾಗಿ ಪರಿತಪಿಸಬೇಕು. ಅವನನ್ನು ಪಡೆದುಕೊಂಡು ಆನಂದಿಸುತ್ತಾ ಭವಬಂಧನದಿಂದ ಬಿಡುಗಡೆ ಹೊಂದಬೇಕು. ಕಡೆಗೆ, ಮರಣಾನಂತರ, ಪುನರ್ಜನ್ಮನ ಕೋಟಲೆಯಿಲ್ಲದ ಪರಮಪದವನ್ನುಸೇರಿ, ಅಲ್ಲಿನ ನಿರತಿಶಯಾನಂದದಲ್ಲಿ ಭಾಗಿಯಾಗಬೇಕು. ಇದೇ ಆಳ್ವಾರರ ಹೆಬ್ಬಯಕೆ. ಇದೇ ಈ ತಿರುವಾಯ್ ಮೊೞಿಯ ಮೂಲಕ ಅವರ ಉಪದೇಶ. ಹೀಗಿದೆ ಈ ತಿರುವಾಯ್ ಮೊೞಿಯ ಸಾರಾಂಶ. 



\*\*\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ ಐದನೆಯ ದಶಕ ಐದನೆಯ ತಿರುವಾಯ್ಮೊೞಿ



ಎಙ್ಙ್ಗನೇಯೋವನ್ನೈಮೀರ್ ಹಾಳ್



೧. ಎಙ್ಙ್ಗನೇಯೋ ಅನ್ನೈಮೀರ್ ಹಾಳ್\! ಎನ್ನೈಮುನಿವದು ನೀರ್\!

ನಙ್ಗಳ್ ಕೋಲತ್ತಿರುಕ್ಕೂಱುಙ್ಗುಡಿ ನಮ್ಬಿಯೈ ನಾನ್ ಕಣ್ಡಪಿನ್,

ಶಙ್ಗಿನೋಡುಮ್ ನೇಮಿಯೋಡುಮ್ ತಾಮರೈಕ್ಕಣ್ ಹಳೋಡುಮ್,

ಶೆಙ್ಗನಿವಾಯೊನ್ ಱಿನೋಡುಮ್ ಶೆಲ್ ಹಿನ್ ಱದೆನ್ ನೆಂಜಮೇ. 



ಎಙ್ಙ್ಗನೇಯೋ = ಯಾವ ಕಾರಣಕ್ಕಾಗಿಯೋ, ಅನ್ನೈಮೀರ್ ಹಾಲ್ = ತಾಯಂದಿರೇ, ಎನ್ನೈ= ನನ್ನನ್ನು ಕುರಿತು, ಮುನಿವದುನೀರ್ = ನೀವು ಕೋಪಿಸಿಕೊಳ್ಳುವುದು, ನಙ್ಗಳ್ = ನಮ್ಮ, ಕೋಲತ್ತು = ಸುಂದರವಾದ, ತಿರುಕುಱುಙ್ಗುಡಿ = ತಿರುಕ್ಕುರುಂಗುಡಿ ಕ್ಷೇತ್ರದ, ನಮ್ಬಿಯೈ= ಸ್ವಾಮಿಯನ್ನು, ನಾನ್ ಕಣ್ಡಪಿನ್ = ನಾನು ಕಂಡ ಬಳಿಕ, ಶಙ್ಗಿನೋಡುಮ್ = ಶಂಖದೊಡನೆಯೂ, ನೇಮಿಯೋಡುಮ್ = ಚಕ್ರದೊಡನೆಯೂ, ತಾಮರೈ ಕಣ್ ಹಳೋಡುಮ್ = ಕೆಂದಾವರೆಯಂತೆ \(ಆಕರ್ಷಕಸುಂದರವಾದ\) ಕಣ್ಣುಗಳಿಂದಲೂ, ಶೆಮ್ = ಕೆಂಪಾದ, ಕನಿವಾಯ್ ಒನ್ ಱಿನೋಡುಮ್ = ಹಣ್ಣಿನಂತಿರುವ ಒಂದು ಬಾಯಿ \(ತುಟಿ\)ಯಿಂದಲೂ, ಶೆಲ್ ಹಿನ್ ಱದು = ಹೋಗುತ್ತಿರುವುದು, ಎನ್ ನೆಂಜಮೇ = ನನ್ನ ಮನಸ್ಸೇ. \(ನನ್ನ ಮನಸ್ಸೆಲ್ಲಾ\). 



ತಾಯಂದಿರೇ, ನನ್ನನ್ನು ಕುರಿತು ನೀವು ಕೋಪಿಸಿಕೊಳ್ಳುವುದು ಏತಕ್ಕಾಗಿ? \(ಯಾವ ಕಾರಣಕ್ಕಾಗಿ?\) ಶಂಖದಿಂದಲೂ ಚಕ್ರದಿಂದಲೂ ಕೆಂದಾವರೆಯಂತೆ ಆಕರ್ಷಕಸುಂದರವಾದ ಕಣ್ಣುಗಳಿಂದಲೂ, ಕೆಂಪನೆಯ ಹಣ್ಣಿನಂತಿರುವ ಒಂದು ಬಾಯಿಯಿಂದಲೂ ಕೂಡಿದ ತಿರುಕ್ಕುರುಂಗುಡಿ ಕ್ಷೇತ್ರದಲ್ಲಿ ನೆಲಸಿರುವ ನನ್ನ ಸುಂದರಸ್ವಾಮಿಯನ್ನು ನಾನು ಕಂಡ ಬಳಿಕ ನನ್ನ ಮನಸ್ಸೆಲ್ಲಾ ಅವನ ಹಿಂದೆಯೇ ಹೋಗುತ್ತಿದೆಯಲ್ಲ\! 



ಈ ತಿರುವಾಯ್ ಮೊೞಿಯಲ್ಲೂ ಆಳ್ವಾರರು ’ನಾಯಕಿ’ಯಾಗಿಯೇ ವರ್ತಿಸುತ್ತಿದ್ದಾರೆ.



ತನಗೆ ಮನಸ್ಸು ಅನ್ಯಾಕ್ರಾಂತವಾದದ್ದೇಕೆ? ಲೋಕಿಗರೆಲ್ಲ ತನ್ನನ್ನು ತಪ್ಪು ತಿಳಿಯಬಹುದೇ? ಸಾಮಾನ್ಯಮಾನವಳಂತೆ ತನ್ನನ್ನು ತೆಗಳಿ ಮಾತನಾಡಬಹುದೇ? ತನ್ನ ಮನೋರೋಗವೇನೆಂಬುದನ್ನು ತನ್ನನ್ನು ವಿಚಾರಿಸಿಯಲ್ಲವೇ ತಿಳಿಯತಕ್ಕದ್ದು, ಹಾಗೆ ಮಾಡದೆ ಜನ ಏನೇನನ್ನೋ ಭಾವಿಸಿಕೊಂಡು ತನ್ನನ್ನು ನಿಂದಿಸುವುದರಿಂದ ಫಲವೇನು – ಎಂದು ಮುಂತಾಗಿ ಯೋಚಿಸಿ, ನಾಯಕಿಯು ಈಗ ಇತರ ತಾಯಂದಿರಿಗೆ ಇಲ್ಲಿ ಹೇಳಿಕೊಳ್ಳುತ್ತಿದ್ದಾಳೆ. 



ನಾಯಕಿ ಹೇಳುತ್ತಾಳೆ: ತಾಯಂದಿರೇ, ನಾನು ದಾರಿತಪ್ಪಿದವಳೆಂಬ ಹಾಗೆ ನನ್ನ ಮೇಲೆ ಕೋಪಿಸಿಕೊಳ್ಳುತ್ತಿದ್ದೀರಲ್ಲ. ಇದು ಸರಿಯೇ? ಎಲ್ಲಾ ಭಕ್ತರ ಹಾಗೆ, ನಾನೂ ತಿರುಕ್ಕೂರುಂಗುಡಿ ಕ್ಷೇತ್ರಕ್ಕೆ ಹೋದೆ. ಅಲ್ಲಿನ ಪವಿತ್ರದೇವಮಂದಿರವನ್ನು ಪ್ರವೇಶಿಸಿದೆ. ಅಲ್ಲಿ, ಶಂಖಚಕ್ರಗಳಿಂದಲೂ, ಕೆಂದಾವರೆಯಂತೆ ವಿಶಾಲವಾದ ಆಕರ್ಷಕವಾದ ಕಣ್ಣುಗಳಿಂದಲೂ, ತೊಂಡೆಯಹಣ್ಣಿನಂತೆ ಚೆಂದುಟಿಯಿಂದಲೂ ಕೂಡಿದ ವಿಲಕ್ಷಣ ಸುಂದರನಾದ ಸ್ವಾಮಿಯನ್ನು ಕಂಡೆ. ಆ ಕ್ಷಣದಿಂದಲೇ ನನ್ನ ಮನಸ್ಸು ಅವನನ್ನೇ ಹಿಂಬಾಲಿಸಿ ಹೋಯಿತು. ಅವನಲ್ಲಿ ನಾನು ಅತಿಶಯವಾಗಿ ಅನುರಕ್ತಳಾಗಿದ್ದೇನೆ, ಕಂಡಿರಾ. ಇದು ತಪ್ಪು ಎನ್ನುವಿರಾ? 



“ತಿರುಕ್ಕುರುಂಗುಡಿ” – ದಕ್ಷಿಣಭಾರತದ ತಮಿಳುನಾಡಿನ ಪವಿತ್ರ ’ತಿರುಪತಿ’ಗಳು ನುರ ಎಂಟು ಎನ್ನುತ್ತಾರೆ. ಅವುಗಳಲ್ಲಿ ಪಾಂಡ್ಯರಾಜನು ನಿರ್ಮಿಸಿದ ಹದಿನೆಂಟು ಕ್ಷೇತ್ರಗಳಲ್ಲಿ ತಿರುಕ್ಕೂರುಂಗುಡಿಯೂ ಒಂದು. ಇದನ್ನು \(ವೈಷ್ಣವ\) ’ವಾಮನ ಕ್ಷೇತ್ರ’ ಎನ್ನುತ್ತಾರೆ. ನಮ್ಮಾಳ್ವಾರರು ಸಂದರ್ಷಿಸಿ, ಪೂಜಿಸಿದ ದಿವ್ಯಕ್ಷೇತ್ರಗಳಲ್ಲಿ ಇದೂ ಒಂದು. ಆದ್ದರಿಂದ, ಈ ಕ್ಷೇತ್ರದಲ್ಲಿ ನೆಲಸಿರುವ ಅರ್ಚಾವತಾರಿಯಾದ ಭಗವಂತನನ್ನು ಅವರು ಮನಸಾರ ಹೊಗಳಿ ಹಾಡಿದ್ದಾರೆ.



೨. ಎನ್ನೆಂಜಿನಾಲ್ ನೋಕ್ಕಿಕಾಣೀರ್ ಎನ್ನೈಮುನಿಯಾದೇ, 

ತೆನ್ನನ್ ಶೋಲೈ ತಿರುಕ್ಕುಱುಙ್ಗುಡಿ ನಮ್ಬಿಯೈ ನಾನ್ ಕಣ್ಡಪಿನ್,

ಮಿನ್ನುನೂಲುಮ್ ಕುಣ್ಡಲಮುಮ್ ಮಾರ್ ವಿಲ್ ತಿರುಮಱುವುಮ್,

ಮನ್ನು ಪೂಣುಮ್ ನಾನ್ ಹು ತೋಳುಮ್ ವನ್ದೆಙ್ಗುಮ್ ನಿನ್ ಱಿರುಮೇ. 



ಎನ್ ನೆಂಜಿನಾಲ್ = ನನ್ನ ಮನಸ್ಸಿನಿಂದ, ನೋಕ್ಕಿ = ಗಮನಿಸಿ, ಕಾಣೀರ್ = ನೋಡಿರಿ, ಎನ್ನೈ = ನನ್ನ ಮೇಲೆ, ಮುನಿಯಾದೇ = ಕೋಪಿಸಿಕೊಳ್ಳದೆ, ತೆನ್ ನಲ್ = ಸುಂದರವಾದ ಒಳ್ಳೆಯ, ಶೋಲೈ = ಉಪವನಗಳ, ತಿರುಕ್ಕುಱುಙ್ಗುಡಿ = ತಿರುಕ್ಕುರುಂಗುಡಿಯ, ನಮ್ಬಿಯೈ = ಸ್ವಾಮಿಯನ್ನು, ನಾನ್ ಕಣ್ಡ ಪಿನ್ = ನಾನು ಕಂಡ ಬಳಿಕ, ಮಿನ್ನು ನೂಲುಮ್ = ಹೊಳೆಯುವ ಜನಿವಾರವೂ, ಕುಣ್ಡಲಮುಮ್ = ಕಿವಿಯಾಭರಣಗಳೂ, ಮಾರ್ ವಿಲ್ = ಎದೆಯಲ್ಲಿ, ತಿರುಮುಱುವುಮ್ = ಪವಿತ್ರವಾದ ಚಿನ್ಹೆಯೂ, ಮನ್ನು = ಶಾಶ್ವತವಾದ, ಪೂಣುಮ್ = ಆಭರಣಗಳೂ, ನಾನ್ ಹುತೋಳುಮ್ = ನಾಲ್ಕು ತೋಳುಗಳೂ, ವನ್ದು = ಬಂದು, ಎಙ್ಗುಮ್ = ಎಲ್ಲೆಲ್ಲಿಯೂ \(ಯಾವಾಗಲೂ\), ನಿನ್ ಱಿರುಮೇ = ಕಣ್ಣೆದುರಲ್ಲಿ ನಿಂತಿರುವುದಲ್ಲ. 

ತಾಯಂದಿರೇ, ನನ್ನ ಮೇಲೆ ಕೋಪಗೊಳ್ಳದೆ, ನನ್ನ ಮನಸ್ಸಿನಿಂದ ನನ್ನನ್ನು ಗಮನಿಸಿ ನೋಡಿ. ಒಳ್ಳೆಯ ಸುಂದರವಾದ ಉಪವನಗಳ ತಿರುಕ್ಕುರುಂಗುಡಿಯ ನಮ್ಬಿಯನ್ನು \(ಸ್ವಾಮಿಯನ್ನು\) ನಾನು ಕಂಡ ಬಳಿಕ, ಹೊಳೆಯುವ ಜನಿವಾರವೂ, ಕಿವಿಯಾಭರಣವೂ \(ಕರ್ಣಕುಂಡಲವೂ\), ಎದೆಯಲ್ಲಿರುವಪವಿತ್ರವಾದ ಚಿನ್ಹೆ \(ಚಿಹ್ನೆಯೂ\)ಯೂ, ಶಾಶ್ವತವಾದ ಆಭರಣಗಳೂ, ನಾಲ್ಕುತೋಳುಗಳೂ ಬಂದು ಯಾವಾಗಲೂ ಎಲ್ಲೆಲ್ಲಿಯೂ ನನ್ನ ಕಣ್ಣೆದುರಲ್ಲಿ ನಿಂತಿರುವುದಲ್ಲ\! 



ಸರಳವಾಗಿದ್ದರೂ ಬಲು ಅರ್ಥಪೂರ್ಣವಾದ ಪಾಶುರವಿದು. ಇದರಲ್ಲಿ ದೇವ ಮಂದಿರಕ್ಕೆ ಹೋಗುವವರೆಲ್ಲ, ಸ್ವಾಮಿಯ ಸಮ್ಮುಖದಲ್ಲಿ ನಿಂತಾಗ, ಆ ಅನುಪಮ ಅರ್ಚಾಮೂರ್ತಿಯನ್ನು ನೋಡುವ ಬಗೆ ಹೇಗೆ, ಅದರಿಂದ ಪಡೆದುಕೊಳ್ಳುವ ಪ್ರಯೋಜನವೇನು, ಎಂಬ ವಿಷಯವನ್ನು ಸ್ಪಷ್ಟವಾಗಿ ತಿಳಿಸುತ್ತದೆ. 



ಇದರಲ್ಲಿ ಬರುವ ಮತ್ತೊಂದು ಮುಖ್ಯ ವಿಷಯವೆಂದರೆ, ಯಾರಾದರೊಬ್ಬರು ಸಾಮಾನ್ಯಜನರಂತೆ ನಡೆದುಕೊಳ್ಲದೆ ವಿಚಿತ್ರವಾದ ರೀತಿಯಲ್ಲಿ ನಡೆಯುವರೆಂಬುದನ್ನು ಕಂಡಕೂಡಲೇ, ಅವರ ನಡತೆಯನ್ನು ತಮ್ಮಮನಸ್ಸಿಗೆ ತೋರಿದಂತೆ, ಮನಬಂದಂತೆ ಆಡಿ, ತೆಗಳಿ, ಅವರನ್ನು ನೋಯಿಸಬಾರದು. ಅವರ ಆ ಬಗೆಯ ನಡತೆಗೆ ಕಾರಣವೇನೆಂದು ಶಾಂತವಾಗಿ, ಸಹನೆಯಿಂದ, ನಿದಾನವಾಗಿ, ಗಮನಿಸಿ, ಯೋಚಿಸಿ, ಅದರ ಅರ್ಥವನ್ನು \(ತಾವು ಕಂಡುಕೊಳ್ಳುವ ಹಾಗಿದ್ದರೆ\) ಗ್ರಹಿಸಬೇಕು. ಇಲ್ಲವಾದರೆ, ಅವರೊಡನೆ ಹಿತವಾದ ರೀತಿಯಲ್ಲಿ ಸಹಕರಿಸಿ, ಅವರ ಮನಸ್ಸನ್ನು ಅರಿತುಕೊಂಡು, ತಮ್ಮ ಸಹಾನುಭೂತಿಯನ್ನು ತೋರಿಸಬೇಕು. ಇದೇ ನಿಜವಾದ ವಿವೇಕದ ನಡತೆ ಎಂಬುದು. 



ನಾಯಕಿ ಹೇಳುತ್ತಾಳೆ: ತಾಯಂದಿರೇ, ನೀವು ನನ್ನ ಮೇಲೆ ಕೋಪಗೊಳ್ಳದೆ, ನಿಮ್ಮ ಮನಸ್ಸಿಗೆ ಹೊಳೆಯುವ ರೀತಿಯಲ್ಲಿ ನನ್ನನ್ನು ನೋಡಬಾರದು. ನನ್ನ ಮನಸ್ಸಿನಲ್ಲಿ ನಡೆಯುತ್ತಿರುವುದೇನು ಎಂಬುದನ್ನು ನನ್ನ ಯಥಾರ್ಥರಾದ ಮಾತುಗಳಿಂದಲೇ, ದಯವಿಟ್ಟು ಗಮನಿಸಿ ನೋಡಿ. ನನ್ನನ್ನು ಅರಿತುಕೊಳ್ಳಿ. ನಾನು ತಿರುಕ್ಕುರುಂಗುಡಿಯಲ್ಲಿ ನಂಬಿಯನ್ನು ಕಂಡಬಳಿಕ, ಅವನ ವಿಲಕ್ಷಣ ಸೌಂದರ್ಯವನ್ನು ಅವನ ಒಂದೊಂದು ಅವಯವದಲ್ಲೂ ಕಂಡುಕೊಂಡೆ. ಉಜ್ವಲವಾದ ಅವನ ಕರ್ಣಕುಂಡಲಗಳು, ಅವನ ನಾಲ್ಕು ತೋಳುಗಳು, ಅವನ ವಿಶಾಲವಾದ ಎದೆ, ಆ ಎದೆಯಲ್ಲಿರುವ ಶಾಶ್ವತವಾದ ಶ್ರೀವತ್ಸಲಾಂಛನ ಮತ್ತು ಅವನನ್ನಲಗೆ ಸದಾ ಅಲಂಕರಿಸಿರುವ ದಿವ್ಯಾಭರಣಗಳು ಇವೆಲ್ಲವೂ ನನ್ನ ಕಣ್ಮನಗಳನ್ನು ಆಕರ್ಷಿಸಿದವು. ಆ ಕ್ಷಣದಿಂದ, ಅವನ ದಿವ್ಯಸುಂದರ ಮೂರ್ತಿಯು ಎಡೆಬಿಡದಂತೆ ನನ್ನ ಮನಸ್ಸಿನ ಕಣ್ನಮುಂದೆ ನಿಮ್ತು, ನನ್ನನ್ನು ಸದಾ ನಲಿಸುತ್ತಿವೆ. ಆ ಭವ್ಯಮೂರ್ತಿಯನ್ನು ಕಂಡ ಈ ಕಣ್ಣುಗಳಿವೆ ಬೇರಾವ ವಸ್ತುವೂ ರುಚಿಸದು, ಕಂಡಿರಾ.



ಅರ್ಚಾಮೂರ್ತಿಯನ್ನು ಸಂದರ್ಶಿಸಿದಾಗ, ಆ ಮೂತಿಯ ಒಂದೊಂದು ಅವಯವದಲ್ಲೂ, ಯಾವುದು ವಿಲಕ್ಷಣವಾಗಿ, ದಿವ್ಯವಾಗಿ, ಉಜ್ವಲವಾಗಿ, ಸುಂದರವಾಗಿ, ಆಕರ್ಷಕವಾಗಿ, ಎಂದೆಂದಿಗೂ ಮರೆಯದ ಹಾಗೆ ಕಂಡುಬರುತ್ತದೆಯೋ ಅದನ್ನೆಲ್ಲಾ ಮನವಿಟ್ಟು ಗಮನಿಸಬೇಕು. ಅದು ಮನಸ್ಸಿನಲ್ಲಿ ಅಚ್ಚಳಿಯದಂತೆ ನಿಲ್ಲುತ್ತದೆ. ದೇವಮಂದಿರದಿಂದ ಹೊರಗೆ ಬಂದ ಬಳಿಕಲೂ, ಸಾಮಾನ್ಯಜೀವನ ನಡೆಸುತ್ತಿರುವಾಗಲೂ, ಯಾವ ಗಳಿಗೆಯಲ್ಲಿ ಸ್ವಾಮಿಯ ಸಂದರ್ಶನವನ್ನು ನೆನಪಿಗೆ ತಂದುಕೊಂಡರೂ, ಆ ಕೂಡಲೇ ಅವನಿಗೆ ದೇವಮೂರ್ತಿಯು ಬಂದು ನಿಂತು, ದರ್ಶನಾನಂದವನ್ನು ನೀಡುವಂತಾಗುತ್ತದೆ. “ನನ್ನ ಮನಸ್ಸಿನಿಂದ ಗಮನಿಸಿ ಕಂಡುಕೊಳ್ಳಿ” ಎಂದು ಪಾಶುರದ ನಾಯಕಿ ಹೇಳುವುದಕ್ಕೂ, ಸಾಮಾನರಾದ ನಾವು ದೇವಮಂದಿರಕ್ಕೆ ಹೋಗುವುದಕ್ಕೂ ಆಗಬೇಕಾದ ಫಲ ಇದೆಯೇ. ಯಾರಿಗಾಗಿಯಾಗಲಿ, ಯಾರೊಬ್ಬರನ್ನು ಮೆಚ್ಚಿಸುವುದಕ್ಕಾಗಲಿ, ಅದೊಂದು ಹವ್ಯಾಸವೆಂದಾಗಲಿ, ಒಂದು ಕರ್ತವ್ಯವೆಂದಾಗಲಿ ಶುಷ್ಕದಾಗಿ ಯೋಚಿಸಿ ನಡೆದುಕೊಳ್ಳುವುದೆಲ್ಲ ವ್ಯರ್ಥನೆ. ಬರಿಯ ಬೂಟಾಟಿಕೆ ಎನಿಸುತ್ತದೆ ಈ ಪಾಶುರದ ಉಪದೇಶ ಇದೇ.



೩. ನಿನ್ ಱಿರುಮ್ ತಿಶೈಕ್ಕೂಮ್ ನೈಯುಮೆನ್ ಱುಅನ್ನೈಯರುಮ್ ಮುನಿದಿರ್,

ಕುನ್ ಱಮಾಡತ್ತಿರುಕ್ಕೂಱುಙ್ಗುಡಿ ನಮ್ಬಿಯೈ ನಾನ್ ಕಣ್ಡ ಪಿನ್,

ವೆನ್ ಱಿವಿಲ್ಲುಮ್ ತಣ್ಡುಮ್ ವಾಳುಮ್ ಚಕ್ಕರಮುಮ್ ಶಙ್ಗಮುಮ್, 

ನಿನ್ ಱು ತೋನ್ ಱಿಕ್ಕಣ್ಣುಳ್ ನೀಙ್ಗಾ ನೆಂಜುಳ್ಳುಮ್ ನೀಙ್ಗೂವೇ. 



ನಿನ್ ಱಿರುಮ್ = ಸ್ತಬ್ಧವಾಗಿ ನಿಲ್ಲುತ್ತಾಳೆ \(ನಿಂತಿರುತ್ತಾಳೆ\), ತಿಶೈಕ್ಕೂಮ್ = ಬುದ್ಧಿಕೆಟ್ಟವಳಾಗಿ ವರ್ತಿಸುತ್ತಾಳೆ, ನೈಯುಮ್ ಕೊರಗುತ್ತಾಳೆ\(ಕೃಶವಾಗುತ್ತಾಳೆ\), ಎನ್ ಱು = ಎಂದು, ಅನ್ನೈಯರುಮ್ = ತಾಯಂದಿರು, ಮುನಿದಿರ್ = ಕೋಪಗೊಂಡಿರಿ, ಕುನ್ ಱಮ್ = ಬೆಟ್ಟದ ಹಾಗೆ, ಮಾಡತ್ತು = ಮಹಡಿಮನೆಗಳ, ತಿರುಕ್ಕೂಱುಙ್ಗುಡಿ ಕ್ಷೇತ್ರದ, ನಮ್ಬ್ಯೈ = ನಂಬಿಯನ್ನು \(ಪರಮಪುರುಷನನ್ನು\), ನಾನ್ ಕಣ್ಡಪಿನ್ = ನಾನು ಕಂಡ ಬಳಿಕ, ವೆನ್ ಱಿ ವಿಲ್ಲುಮ್ = ಜಯ ತರುವ ಬಿಲ್ಲನ್ನೂ, ತ್ಣ್ಡುಮ್ = ಗದೆಯನ್ನೂ, ವಾಳುಮ್ = ಖಡ್ಗವನ್ನೂ, ಚಕ್ಕರಮುಮ್ = ಚಕ್ರಾಯುಧವನ್ನೂ, ಶಙ್ಗಮುಮ್ = ಶಂಖವನ್ನೂ, ನಿನ್ ಱು = ನಿಂತು, ತೋನ್ ಱಿ = ಕಾಣಿಸಿಕೊಂಡು, ಕಣ್ಣುಲ್ = ಕಣ್ಣುಗಳಲ್ಲಿ, ನೀಙ್ಗಾ = ನೀಗದಿರುವ \(ಅವು\), ನಂಜುಳ್ಳುಮ್ = ಮನಸ್ಸಿನಲ್ಲಿಯೂ, ನೀಙ್ಗೂನೇ = ನೀಡದೆ ಇರುತ್ತವೆಯಲ್ಲ \(ನೆಲೆ ನಿಂತಿರುವುದಲ್ಲ\!\)



ತಾಯಂದಿರಾದ ನೀವು ನನ್ನನ್ನು ಕುರಿತು ’ಇವಳು ಸ್ತಬ್ಧಳಾಗಿ ನಿಲ್ಲುತ್ತಾಳೆ, ಬುದ್ಧಿಕೆಟ್ಟವಳಾಗಿ ವರ್ತಿಸುತ್ತಾಳೆ, ಕೊರಗಿ ಕೃಶಗೊಳ್ಳುತ್ತಾಳೆ’ ಎಂದು ಕೋಪಗೊಂಡಿರಿ. ಬೆಟ್ಟದ ಹಾಗೆ ಎತ್ತರವಾದ ಮಹಡಿ ಮನೆಗಳ ತಿರುಕ್ಕುರುಂಗುಡಿ ಕ್ಷೇತ್ರದ \(ಸ್ವಾಮಿಯನ್ನು\) ನಂಬಿಯನ್ನು \(ಪರಮಪುರುಷನನ್ನು\) ನಾನು ಕಂಡ ಬಳಿಕ, ಜಯತರುವ ಬಿಲ್ಲನ್ನೂ, ಗದೆಯನ್ನೂ, ಖಡ್ಗವನ್ನೂ, ಚಕ್ರಾಯುಧವನ್ನೂ ಶಂಖವನ್ನೂ ನಿಂತು ನೋಡಿದ ಕಣ್ಣುಗಳಲ್ಲಿ ನೀಗದಿರುವ ಅವು, ಮನಸ್ಸಿನಲ್ಲಿಯೂ ನೀಗದೆ ಇರುತ್ತವೆಯಲ್ಲ \(ನೆಲೆ ನಿಂತಿರುತ್ತವೆಯಲ್ಲ\!\)



ಹಿಂದಿನ ಪಾಶುರದ ವಿಷಯವನ್ನು ಇದು ಇನ್ನಷ್ಟು ಬಲಗೊಳಿಸಿ ಹೇಳುತ್ತದೆ. 



ಅರ್ಚಾಮೂರ್ತಿಯನ್ನು ಸಂದರ್ಶಿಸುವಾಗ, ಮೂರ್ತಿಯನ್ನು ಎವೆಯಿಕ್ಕದಂತೆ ನೋಡಿ, ಸ್ವಾಮಿಯನ್ನು ಅಲಂಕರಿಸುವ ದಿವ್ಯಾಭರಣಗಳನ್ನೂ, ಧರಿಸಿರುವ ದಿವ್ಯಾಯುಧವನ್ನೂ, ದಿವ್ಯಸೌಂದರ್ಯವನ್ನೂ ತುಂಬಿಕೊಳ್ಳುವುದು ಸಹಜವೆ. ಅವು ತಪ್ಪದೆ ಮನಸ್ಸಿನ ಮೇಲೆ ಪರಿಣಾಮಗೊಳ್ಳುತ್ತವೆ. ಅಲ್ಲಿ ಅಚ್ಚಳಿಯದಂತೆ ನಿಂತಿರುತ್ತವೆ. ನೆನೆದಾಗ ಅವುಗಳಲ್ಲಿ ಯಾವೊಂದೂ ತಪ್ಪದೆ ಮನಸ್ಸಿನ ಮುಂದೆ ಬಂದು ನಿಲ್ಲುತ್ತವೆ. ಭಗವದ್ದರ್ಶನ ಮಾಡುವುದೆಂದರೆ ಹೀಗೆ. ಈ ಉತ್ತಮ ಉಪದೇಶವನ್ನುಇಲ್ಲಿ ಮಾಡಲಾಗುತ್ತಿದೆ. 



ನಾಯಕಿ ಹೇಳುತ್ತಾಳೆ: ತಾಯಂದಿರೇ, ನೀವು ನನ್ನ ನಡತೆಯನ್ನು ತಪ್ಪಾಗಿ ಅರ್ಥಮಾಡಿಕೊಂಡಿದ್ದೀರಿ. ನಾನು ಆಗಾಗ್ಗೆ ಎಲ್ಲಂದರಲ್ಲಿ ಸ್ತಬ್ಧವಾಗಿ ನಿಂತಿರುವುದು ದಿಟ. ಎಲ್ಲಾ ಹೆಣ್ಣುಮಕ್ಕಳಂತೆ, ಬುದ್ಧಿಕೆಟ್ಟವಳಂತೆ ನಡೆದುಕೊಳ್ಳುವುದೂ ದಿಟ. ಕೊರಗಿ, ಕೊರಗಿ ಕೃಶವಾಗಿರುವುದಂತು ದಿಟವೇ. ಆಗಲೆಲ್ಲ ನನ್ನ ಮನಸ್ಸಿನಲ್ಲಿ ನಡೆಯುತ್ತಿರುವುದೇನು ಎಂಬುದನ್ನು ನೀವು ಅರಿತುಕೊಳ್ಳಲಾರದೆ ಹೋದಿರಲ್ಲ. ನಾನು ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ಕಂಡ ಬಳಿಕ, ಅವನು ಧರಿಸಿದ್ದ ದಿವ್ಯಾಭರಣಗಳು, ಅವನ ದಿವ್ಯಾಯುಧಗಳಾದ ಶಾರ್ಙ್ಗವೆಂಬ ಬಿಲ್ಲ, ಕೌಮೋದಕಿ ಗದೆ, ನಂದಕ ಖಡ್ಗ, ಸುದರ್ಶನ ಚಕ್ರ ಮತ್ತು ಪಾಂಚಜಯ್ನಶಂಖ – ಇವು ನನ್ನ ಕಣ್ಮನಗಳನ್ನು ಆಕರ್ಷಿಸಿದವು. ಅಲ್ಲಿಂದ ನಾನು ಹೊರಗೆ ಬಂದಾಗ ಅವೆಲ್ಲ ಕಣ್ಣಿನಿಂದ ಮರೆಯಾದವು. ಆದರೆ, ಅವು ಮನಸ್ಸಿನಲ್ಲಿ ಅಚ್ಚಳಿಯದಂತೆ ಮೂಡಿ ನಿಂತವು. ಸ್ವಾಮಿಯ ನೆನಪು ಬಂದ ಕೂಡಲೇ, ನಾನು ಹಾಗೆ ಸ್ತಬ್ಧಳಾಗುತ್ತೇನೆ. ಉನ್ಮತ್ತಳಾಗುತ್ತೇನೆ, ಕಡೆಗೆ ಕೊರಗುತ್ತೇನೆ, ಕಂಡಿರಾ, ಆ ಪರಮಪುರುಷನಲ್ಲಿರುವ ನನ್ನ ಅತೀವ ಪ್ರೇಮದ ಫಲವೇ ಇದು.



೪. ನೀಙ್ಗನಿಲ್ಲಾ ಕಣ್ಣನೀರ್ ಹಳೆನ್ ಱು ಅನ್ನೈಯರುಮ್ ಮುನಿದಿರ್,

ತೇಙ್ಗೊಳ್ ಶೋಲೈ ತಿರುಕ್ಕೂಱುಙ್ಗುಡಿ ನಮ್ಬಿಯೈ ನಾನ್ ಕಣ್ಡಪಿನ್,

ಪೂನ್ದಣ್ ಮಾಲೈ ತಣ್ ತುಱಾಯುಮ್ ಪೊನ್ ಮುಡಿಯುಮ್ ವಡಿವುಮ್,

ಪಾಙ್ಗು ತೋನ್ ಱುಮ್ ಪಟ್ಟುಮ್ ನಾಣುಮ್ ಪಾವಿಯೇನ್ ಪಕ್ಕತ್ತವೇ. 



ನೀಙ್ಗ = ನಿಲ್ಲಿಸಿದರೂ \(ಚೆನ್ನಾಗಿ ಒರೆಸಿದರೂ\), ನಿಲ್ಲಾ = ನಿಲ್ಲದ, ಕಣ್ಣ ನೀರ್ ಹಳ್ ಎನ್ ಱು = ಕಣೀರು ಎಂದು, ಅನ್ನೈಯರುಮ್ = ತಾಯಂದಿರೂ \(ತಾಯಂದಿರಾದ ನೀವೂ\), ಮುನಿದಿರ್ = ಕೋಪಗೊಂಡಿರಿ, ತೇನ್ ಕೊಳ್ = ಜೇನುತುಂಬಿರುವ, ಶೋಲೈ= ಉಪವನಗಳ, ತಿರುಕ್ಕೂಱುಙ್ಗುಡಿ = ತಿರುಕ್ಕೂರುಙ್ಗುಡಿಯ, ನಮ್ಬಿಯೈ = ಪರಮಪುರುಷನನ್ನು, ನಾನ್ ಕಣ್ದ ಪಿನ್ = ನಾನು ಕಂಡ ಬಳಿಕ, ಪೂ = ಸುಂದರವಾದ, ತಣ್ = ತಂಪಾದ, ಮಾಲೈ = ಹಾರವನ್ನೂ, ತಣ್ ತುೞಾಯುಮ್ = ತಂಪಾದ ತುಲಸಿಯನ್ನೂ, ಪೊನ್ ಮುಡಿಯುಮ್ = ಚಿನ್ನದ ಕಿರೀಟವನ್ನೂ, ವಡಿವುಮ್ = ರೂಪವನ್ನೂ \(ಆಕರ್ಷಕವಾದ ದೇಹವನ್ನೂ\), ಪಾಙ್ಗು ತೋನ್ ಱುಮ್ = ಹೊಂದಿಕೆಯಾಗಿ ತೋರುವ, ಪಟ್ಟುಮ್ = ಪೀತಾಂಬರವನ್ನೂ, ನಾಣುಮ್ = \(ಚಿನ್ನದ\) ಉಡಿದಾರವನ್ನೂ, ಪಾವಿಯೇನ್ = ಪಾಪಿಯಾದ ನನ್ನ, ಪಕ್ಕತ್ತವೇ = ಮಗ್ಗುಲಲ್ಲಿಯೇ ಕಾಣುತ್ತಿರುವೆನಲ್ಲ\! 



ಇವಳ ಕಣ್ಣೀರು ನಿಲ್ಲಿಸಿದರೂ ನಿಲ್ಲವು ಎಂದು ತಾಯಂದಿರಾದ ನೀವು ನನ್ನನ್ನು ದಂಡಿಸಿದಿರಿ. ಜೇನು ತುಂಬಿದ ಉಪವನಗಳ ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ನಾನು ಕಂಡ ಬಳಿಕ, ಅವನ ಸುಂದರವಾದ ತಂಪಾದ ಹಾರವೂ ತಣ್ಣನೆಯ ತುಲಸಿಯೂ, ಚಿನ್ನದ ಕಿರೀಟವೂ, ಆಕರ್ಷಕ ರೂಪವೂ, ಹೊಂದಿಕೆಯಾಗಿ ತೋರುವ ಪೀತಾಂಬರವೂ, ಚಿನ್ನದ ಉಡಿದಾರವೂ, ಪಾಪಿಯಾದ ನನ್ನ ಮಗ್ಗುಲಲ್ಲಿಯೇ ಕಾಣುತ್ತಿವೆಯಲ್ಲ\!



ನಾಯಕಿ ಹೇಳುತ್ತಾಳೆ: ತಾಯಂದಿರೇ, ನೀವು ನನ್ನ ಮೇಲೆ ಕೋಪಗೊಳ್ಳುತ್ತೀರಿ. ’ಇವಳನ್ನು ಎಷ್ಟೆಷ್ಟು ಬಗೆಯಲ್ಲಿ ಸಮಾಧಾನಪಡಿಸಿದರೂ ಇವಳ ಕಣ್ಣೀರು ನಿಲ್ಲದಲ್ಲ’ ಎಂದು ನನ್ನನ್ನು ದಂಡಿಸುತ್ತೀರಿ. ನನ್ನ ವಿಷಯದಲ್ಲಿ ನೀವು ಪರಿತಾಪಪಟ್ಟರೂ ಫಲವೇನು? ಜೇನು ತುಂಬಿದ ಉಪವನಗಳಿಂದ ಕೂಡಿದ ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ನಾನು ಕಂಡ ಬಳಿಕ, ಅವನು ಧರಿಸಿರುವ ರತ್ನಮಯ ಕಿರೀಟವೂ, ಕತ್ತಿನಲ್ಲಿ ಸುಂದರವಾದ ಎಂದೆಂದಿಗೂ ಬಾಡದ ಹಾರವೂ, ತುಲಸಿಯ ದಂಡೆಯೂ ಅವನ ಆಕರ್ಶಕವಾದ ದೇಹವೂ\(ರೂಪವೂ\), ಅದಕ್ಕೆ ತಕ್ಕ ಸೊಬಗಿನ ಪೀತಾಂಬರವೂ ಚಿನ್ನದ ಉಡಿದಾರವೂ – ಎಲ್ಲವೂ ಪಾಪಿಯಾದ ನನ್ನ ಸುತ್ತಮುತ್ತಲೂ \(ಮಗ್ಗುಲಲ್ಲೇ\) ಇರುವಂತೆ ಕಂಡುಬರುತ್ತಿವೆಯಲ್ಲ\! ನಾನು ಅವುಗಳನ್ನು ಎಂದೆಂದಿಗೂ ಮರೆಯದಂತೆ ಮಾಡುತ್ತಿವೆಯಲ್ಲ\! ಅವುಗಳಿಗಾಗಿ ನಾನು ಒಂದು ಸಲ ಹೆಮ್ಮೆಗೊಂಡು ಆನಂದದ ಕಣ್ಣೀರು ಸುರಿಸಿದರೆ, ಮತ್ತೊಂದು ಸಲ ಅವುಗಳನ್ನು ಧರಿಸಿದ ಪರಮಪುರುಷನನ್ನು ಸೇರಿಕೊಳ್ಳಲು ಸಾಧ್ಯವಾದದಲ್ಲ ಎಂದು ದುಃಖದ ಕಣ್ಣೀರು ಸುರಿಯುತ್ತದೆ. ನನ್ನ ಕಣ್ಣಿರನ್ನು ಒರೆಸುವವರು ಯಾರಿದ್ದಾರೆ? 



೫. ಪಕ್ಕಮ್ ನೋಕ್ಕಿ ನಿಱ್ ಕುಮ್ ನೈಯು ಮೆನ್ ಱು ಅನ್ನೈಯರುಮ್ ಮುನಿದಿರ್,

ತಕ್ಕಕೀರ್ ತ್ತಿ ತಿರುಕ್ಕೂಱುಙ್ಗುಡಿನಮ್ಬಿಯೈ ನಾನ್ ಕಣ್ಡಪಿನ್,

ತೊಕ್ಕಶೋದಿತ್ತೊಣ್ಡೈವಾಯುಮ್ ನೀಣ್ಡಪುರುವಙ್ಗಳುಮ್,

ತಕ್ಕ ತಾಮರೈ ಕ್ಕಣ್ಣುಮ್ ಪಾವಿಯೇ ನಾವಿಯಿನ್ ಮೇಲನವೇ. 



ಪಕ್ಕಮ್ ನೋಕ್ಕಿ= ಮಗ್ಗುಲಲ್ಲಿಯೇ ನೋಡುತ್ತಾ, ನಿಱ್ ಕುಮ್ = ನಿಲ್ಲುತ್ತಾಳೆ, ನೈಯುಮ್ = ಕೃಶಗೊಳ್ಳುತ್ತಾಳೆ, ಎನ್ ಱು= ಎಂದು, ಅನ್ನೈಯರುಮ್ = ತಾಯಂದಿರಾದ ನೀವು, ಮುನಿದಿರ್ = ಕೋಪಿಸಿಗೊಂಡಿರಿ, ತಕ್ಕ ಕೀರ್ತಿ = ಭಗಾಂತನ ಹಿರಿಮೆಗೆ ತಕ್ಕಂಥ ಕೀರ್ತಿಯನ್ನುಳ್ಳ, ತಿರುಕ್ಕೂಱುಙ್ಗುಡಿ ನಮ್ಬಿಯೈ = ತಿರುಕ್ಕೂರುಂಗುಡಿ ಕ್ಷೇತ್ರದ ಪರಮಪುರುಷನನ್ನು, ನಾನ್ ಕಣ್ಡ ಪಿನ್ = ನಾನು ಕಂಡ ಬಳಿಕ, ತೊಕ್ಕ ಶೋದಿ = ದಿವ್ಯಸುಂದರವಾದ ಒಂಟಿಜ್ಯೋತಿಸ್ವರೂಪವನ್ನೂ, ತೊಣ್ಡೈವಾಯುಮ್ = ತೊಂಡೆ ಹಣ್ಣಿನಂತೆ ಕೆಂಪಗೆ ತುಟಿಗಳನ್ನೂ, ನೀಣ್ಡ ಪುರುವಙ್ಗುಳುಮ್ = ಉದ್ಧನಾದ ಹುಬ್ಬುಗಳನ್ನೂ, ತಕ್ಕ = ಅದಕ್ಕೆ ತಕ್ಕದ್ದಾದ, ತಾಮರೈಕ್ಕಣ್ಣುಮ್ = ಕೆಂದಾವರೆಯಂತೆ ವಿಶಾಲವಾದ ಕಣ್ಣುಗಳನ್ನೂ, ಪಾವಿಯೇನ್ = ಪಾಪಿಯಾದ ನನ್ನ, ಆವಿಯಿನ್ ಮೇಲನವೇ = ಪ್ರಾಣಗಳಮೇಲಿರುವಂತೆ ಕಾಣುತ್ತೇನೆ.



’ಮಗ್ಗುಲಲ್ಲಿಯೇ ನೋಡುತ್ತಿರುತ್ತಾಳೆ, ಕೊರಗುತ್ತಿರುತ್ತಾಳೆ’ ಎಂದು ತಾಯಂದಿರಾದ ನೀವು ಕೋಪಗೊಂಡಿರಿ. ಭಗವಂತನ ಹಿರಿಮೆಗೆ ತಕ್ಕ ಕೀರ್ತಿಯನ್ನು ಪಡೆದಿರುವ ತಿರುಕ್ಕೂರುಙ್ಗುಡಿ ಕ್ಷೇತ್ರದ ಪರಮಪುರುಷನನ್ನು ನಾನು ಕಂಡ ಬಳಿಕ, ದಿವ್ಯಸುಂದರವಾದ ಅವನ ಅಖಂಡಜ್ಯೋತಿಸ್ವರೂಪವೂ, ತೊಂಡೆಯಹಣ್ಣಿನಂತಿರುವ ಚೆಂದುಟಿಗಳೂ, ಉದ್ದನಾದ ಹುಬ್ಬುಗಳೂ, ಅವುಗಳಿಗೆ ತಕ್ಕ ಕೆಂದಾವರೆಯಂತೆ ವಿಶಾಲವಾದ ಕಣ್ಣುಗಳು, ಪಾಪಿಯಾದ ನನ್ನ ಪ್ರಾಣಗಳ ಮೇಲಿರುವಂತೆ ಕಾಣುತ್ತೇನೆ. 



’ನಾನು ದರ್ಶನ ಮಾಡಿದ ಭಗವಂತನು ನನ್ನ ಮಗ್ಗುಲಲ್ಲೇ ಇರುವಂತೆ ನನಗೆ ತೋರಿಬರುತ್ತದೆ’ ಎಂದು ಹಿಂದಿನ ಪಾಶುರದಲ್ಲಿ ಹೇಳಲಾಯಿತಷ್ಟೆ, ಈಗ ಅದಕ್ಕಿಂತಲೂ ಅತಿಶಯವಾಗಿ ಅದನ್ನು ಹೇಳಲಾಗುತ್ತದೆ. 



ನಾಯಕಿ ಹೇಳುತ್ತಾಳೆ: ತಾಯಂದಿರೇ, ನೀವು ನನ್ನನ್ನು ಬಗೆಬಗೆಯಾಗಿ ದಂಡಿಸಿ ಮಾತನಾಡುತ್ತೀರಿ. ಇವಳು ಯಾವಾಗಲೂ ಮಗ್ಗುಲಲ್ಲೇ ನೋಡುತ್ತಿರುತ್ತಾಳೆ. ಕೊರಗಿ ಕೃಶವಾಗುತ್ತಾಳೆ’ ಎಂದು ಮುಂತಾಗಿ ಆಡಿಕೊಳ್ಳುತ್ತೀರಿ. ನನ್ನ ಮನಸ್ಸನ್ನು ನೀವು ಅರಿತುಕೊಂಡಿರಾದರೆ, ನನ್ನನ್ನು ನೀವು ಖಂಡಿತ ದೂರುತ್ತಿರಲಿಲ್ಲ ಎನಿಸುತ್ತದೆ. ನಾನು ತಿರುಕ್ಕೂರುರುಂಗುಡಿಯ ಮಹಾಮಹಿಮನಾದ ಪರಮಪುರುಷನನ್ನು ದರ್ಶನ ಮಾಡಿದ ಬಳಿಕ, ಅವನ ಸ್ವರೂಪವು ನನ್ನ ಮನಸ್ಸಿನಲ್ಲಿ ನಾಟಿಹೋಗಿದೆ. ಆ ದಿವ್ಯಸುಂದರಮೂರ್ತಿಯ ವಿಲಕ್ಷಣತೇಜಸ್ಸೂ, ಅವನ ಉದ್ದನಾದ ಹುಟ್ಟುಗಳೂ, ಅವುಗಳಿಗೆ ತಕ್ಕ ಕೆಂದಾವರೆಯಂತೆ ವಿಶಾಲವಾದ ಕಣ್ಣುಗಳೂ, ತೊಂಡೆಯ ಹಣ್ಣಿನಂತೆ ಇರುವ ಚೆಂದುಟಿಗಳೂ, ನನ್ನ ಪ್ರಾಣವನ್ನೇ ಹಿಂಡುತ್ತಿವೆಯಲ್ಲ\! ಇದನ್ನು ನೀವುಅರಿತುಕೊಳ್ಳಲಾರದೆ ಹೋಗುವಿರಲ್ಲ\! 



೬. ಮೇಲುಮ್ ವಣ್ ಪೞಿನಙ್ಗುಡಿಕ್ಕಿವಳೆನ್ ಱು ಅನ್ನೈಕಾಣಕೊಡಾಳ್,

ಶೋಲೈಶೂೞ್ ತಣ್ ತಿರುಕ್ಕೂರುಙ್ಗುಡಿ ನಮ್ಬಿಯೈ ನಾನ್ ಕಣ್ಡಪಿನ್,

ಕೋಲನೀಳ್ ಕೊಡಿ ಮೂಕ್ಕೂಮ್ ತಾಮರೈಕ್ಕಣ್ಣುಮ್ ಕಳಿವಾಯುಮ್,

ನೀಲಮೇನಿಯುಮ್ ನಾನ್ ಹುತೋಳುಮ್ ಎನ್ನೆಂಜಮ್ ನಿಱೈನ್ದನವೇ. 



ಮೇಲುಮ್ = ಇನ್ನು ಮೇಲೆಯೂ \(ಎಲ್ಲಕ್ಕಿಂತಲೂ ಹೆಚ್ಚಾಗಿ\), ವಣ್ ಪೞಿ = ತೀವ್ರವಾದ ನಗೆಪಾಟಲನ್ನು ತರುವವಳು, ನಲ್ ಕುಡಿಕ್ಕಿ = ಒಳ್ಳೆಯ ನಮ್ಮ ವಂಶಕ್ಕೆ, ಇವಳ್ = ಇವಳು, ಎನ್ ಱು = ಎಂದು, ಅನ್ನೈ = ನನ್ನ ತಾಯಿ, ಕಾಣ ಕೊಡಾಳ್ = ನನ್ನನ್ನು ನೋಡಗೊಡಿಸುವುದಿಲ್ಲ, ಶೋಲೈ ಶೂೞ್ = ಉಪವನಗಳಿಂದ ಸುತ್ತುವರಿದ, ತಣ್ = ಹಿತಕರವಾದ, ತಿರುಕ್ಕೂರುಙ್ಗುಡಿ = ತಿರುಕ್ಕೂರುಂಗುಡಿ ಕ್ಷೇತ್ರದ, ನಮ್ಬಿಯೈ = ಪರಮಪುರುಷನನ್ನು, ನಾನ್ ಕಣ್ಡ ಪಿನ್ = ನಾನು ಕಂಡ ಬಳಿಕ, ಕೋಲಮ್ = ಸುಂದರವಾದ, ನೀಳ್ = ಉದ್ದನಾದ \(ಎಸಳಾದ\) ಕೊಡಿ = ಮೊನಚಾದ, ಮೂಕ್ಕೂಮ್ = ಮಾಗನ್ನೂ, ತಾಮರೈಕ್ಕಣ್ಣುಮ್ = ಕೆಂದಾವರೆಯಂತೆ ವಿಶಾಲವಾದ ಕಣ್ಣನ್ನೂ, ಕಳಿವಾಯುಮ್ = \(ತೊಂಡೆ\) ಹಣ್ಣಿನಂತೆ ಮಧುರವಾದ ತುಟಿಯನ್ನೂ \(ಬಾಯನ್ನೂ\), ನೀಲಮ್ ಮೇನಿಯುಮ್ = ನೀಲವರ್ಣದ ರೂಪ\(ದೇಹ\)ವನ್ನೂ, ನಾನ್ ಹು ತೋಳುಮ್ = ನಾಲ್ಕು ತೋಳುಗಳನ್ನೂ, ಎನ್ನೆಂಜಮ್ = ನನ್ನ ಮನಸ್ಸು, ನಿಱೈನ್ದನವೇ = ತುಂಬಿಕೊಂಡಿದೆಯಲ್ಲ\! 



’ಇವಳು ನಮ್ಮ ಒಳ್ಳೆಯ ವಂಶಕ್ಕೆ ಇನ್ನು ಮೇಲೆಯೂ \(ಎಲ್ಲಕ್ಕಿಂತಲೂ ಹೆಚ್ಚಾಗಿ\) ತೀವ್ರವಾದ ನಗೆಪಾಟಲನ್ನು ತರುವವಳು’ ಎಂದು ನನ್ನ ತಾಯಿ ನನ್ನನ್ನು ದೇವಮಂದಿರದಲ್ಲಿ ಸ್ವಾಮಿಯನ್ನು ಕಾಣಗೊಡಿಸುವುದಿಲ್ಲ. ಉಪವನಗಳಿಂದ ಸುತ್ತುವರಿದಿರುವ ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ನಾನು ಕಂಡ ಬಳಿಕ, ಅವನ ಸುಂದರವಾದ ಎಸಳಾದ, ಮೊನೆಚಾದ\(ಬಾಗಿದ\) ಮೂಗನ್ನೂ, ಕೆಂದಾವರೆಯಂತೆ ವಿಶಾಲವಾದ ಕಣ್ಣನ್ನೂ, \(ತೊಂಡೆ\) ಹಣ್ಣಿನಂತೆ ಮಧುರವಾದ \(ಕಳಿತ\) ತುಟಿಗಳನ್ನೂ, ನೀಲವರ್ಣದ ದೇಹವನ್ನೂ \(ಸೌಂದರ್ಯವನ್ನೂ\), ನಾಲ್ಕು ತೋಳುಗಳನ್ನೂ, ನನ್ನ ಮನಸ್ಸು ತುಂಬಿಕೊಂಡಿದೆಯಲ್ಲ\!



ನಾಯಕಿ ಹೇಳುತ್ತಾಳೆ: ತಾಯಂದಿರೇ, ನನ್ನ ತಾಯಿಗೂ ನನ್ನ ವಿಷಯದಲ್ಲಿ ಒಳ್ಳೆಯ ಅಭಿಪ್ರಾಯವಿಲ್ಲ. ನಾನೊಬ್ಬ ಕಳಂಕಿನಿ, ಆಕೆಯ ಒಳ್ಳೆಯ ವಂಶಕ್ಕೆ ಎಂದೆಂದಿಗೂ ಕೆಟ್ಟ ಹೆಸರನ್ನು ಹೊರಿಸುತ್ತಾಳೆ ಎಂದು ಆಕೆ ತಿಳಿದಿದ್ದಾಳೆ. ನನ್ನನ್ನು ದೇವಮಂದಿರಕ್ಕೆ ಕರೆದೊಯ್ದರೆ, ಅಲ್ಲಿ ನನ್ನ ವಿಚಿತ್ರವರ್ತನೆಯಿಂದ ಅವಳಿಗೆ ಅಪಮಾನವಾಗುವುದೆಂದು ತಿಳಿದಿದ್ದಾಳೆ. ಆ ಕಾರಣದಿಂದ ನನ್ನನ್ನು ಅಲ್ಲಿಗೆ ಕರೆದೊಯ್ಯುವುದಿಲ್ಲ. ನಾನು ಹೋಗುವುದನ್ನು ತಡೆಯುತ್ತಾಳೆ. ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ನೋಡಿ ನಲಿಯುವುದಕ್ಕೆ ನನಗೆ ಅವಕಾಶಕೊಡುವುದಿಲ್ಲ. ಆದರೆ, ನಾನು ಮೊದಲಸಲ ಆ ಸ್ವಾಮಿಯನ್ನು ಕಂಡ ಬಳಿಕ, ನನ್ನ ಮನಸ್ಸಿನಲ್ಲಿ ಅವನ ಅತಿಶಯಸೌಂದರ್ಯ ನೆಲೆನಿಂತಿದೆ. ಅವನ ಸುಂದರವಾದ, ಉದ್ದವಾದ, ಎಸಳಾದ, ಮೊನಚಾದ ಮೂಗನ್ನೂ, ಕೆಂದಾವರೆಯ ಎಸಳಿನಂತೆ ವಿಶಾಲವಾದ ಆಕರ್ಷಕವಾದ ಕಣ್ಣುಗಳನ್ನೂ, ಕಳಿತ ಹಣ್ಣಿನಂತಿರುವ ಮಧುರವಾದ ಅಧರವನ್ನೂ\(ತುಟಿಯನ್ನೂ\) ನೀಲವರ್ಣದ ಸುಂದರರೂಪವನ್ನೂ, ನಾಲ್ಕು ತೋಳುಗಳನ್ನೂ, ನನ್ನ ಮನಸ್ಸು ತುಂಬಿಟ್ಟುಕೊಂಡಿದೆಯಲ್ಲ\! ಆ ಪರಮಪುರುಷನನ್ನು ಪದೇಪದೇ ನಾನು ನೋಡಲು ಅವಕಾಶಕೊಡದಿದ್ದರೆ ಏನಾಯಿತು? ಅವನ ಸುಂದರರೂಪ ನನ್ನ ಮನದಲ್ಲಿ ಅಚ್ಚಳಿಯದೆ ನಿಂತು, ಮರೆಯುವುದಕ್ಕೆ ಅವಕಾಶವೇ ಇಲ್ಲವಲ್ಲ\! ನಮ್ಮ ತಾಯಿಗೆ ಇದರ ಅರಿವಾಗಲಿಲ್ಲವಲ್ಲ\! 



ಯಾವುದಾದರೂ ಒಂದು ಸುಂದರವಾದ ವಸ್ತುವನ್ನು ಸಕೃತ್ ಒಂದು ಸಲ ನೋಡಿದರೆ ಸಾಕು. ಅದು ಮನಸ್ಸಿನಲ್ಲಿ ಬೇರೂರು ನಿಲ್ಲುವುದಿಲ್ಲವೇ? ಅದನ್ನು ಮತ್ತೆ ಮತೆ ನೆನೆಸಿಕೊಳ್ಳುವುದಿಲ್ಲವೇ? ಸುಲಭವಾಗಿ ಅದನ್ನು ಮರೆಯುವುದಕ್ಕೆ ಆಗುವುದೇ? ಹಾಗೆಯೇ ಅಲ್ಲವೇ, ಅಪ್ರತಿಮ ಸುಂದಎರನಾದ ಭಗವಂತನ ದಿವ್ಯಮಂಗಳ ಮೂರ್ತಿಯನ್ನು ಒಮ್ಮೆ ಕ್ಷಣಕಾಲ ನೋಡಿದ ಕೂಡಲೇ, ಭಕ್ತನ ಮನಸ್ಸು ಅದರಿಂದ ಆಕರ್ಷಿತವಾಗುತ್ತದೆ, ಎಂದೆಂದಿಗೂ ಅದನ್ನು ಮರೆಯದಂತೆ ತನ್ನಲ್ಲಿ ಅದನ್ನು ನಿಲ್ಲಿಸಿಕೊಳ್ಳುತ್ತದೆ. ಸ್ಮರಣೆಗೆ ಬಂದ ಕೂಡಲೇ, ಆ ಸೊಬಗಿನ ರಾಶಿಯೇ ಕಣ್ಣಮುಂದೆ ಬಂದು ನಿಲ್ಲುತದೆ. 



ಭಕ್ತನಾದವನು ದೇವಮಂದಿರವನ್ನು ಸೇರಿದಾಗ, ಭಗವಂತನನ್ನು ಇಷ್ಟು ಜಾಗರೂಕತೆಯಿಂದ ನೋಡಿ \(ಗಮನಿಸಿ\) ತನ್ನ ಮನದಲ್ಲಿ ಅವನನ್ನು ದೃಢವಾಗಿ ನೆಲೆಗೊಳಿಸುವಂತೆ ಮಾಡಿಕೊಳ್ಳಬೇಕು. ಆ ಆನಂದವನ್ನು ಆಗಿಂದಾಗ್ಗೆ, ಮನಸ್ಸಿಗೆ ತಂದುಕೊಂಡು, ಎಂಬುದೇ ಇಲ್ಲಿನ ಉಪದೇಶ. 



ಅರ್ಚಾವತಾರಿಯಾಗಿ ಭಗವಂತನೇ ಭೂಲೋಕದಲ್ಲಿ ನೆಲಸಿರುವಾಗ, ಮನುಷ್ಯನು ಅದರ ಉಪಯೋಗವನ್ನು ಪೂರ್ತಿಯಾಗಿ ಪಡೆಯಬೇಡವೇ? 



೭. ನಿಱೈನ್ದವನ್ ಪೞಿನಙ್ಗುಡಿಕ್ಕಿವಳೆನ್ ಱು ಅನ್ನೈಕಾಣಕೊಡಾಳ್,

ನಿಱೈನದ ಕೀರ್ತ್ತಿತ್ತಿರುಕ್ಕೂಱುಙ್ಗುಡಿ ನಮ್ಬಿಯೈನಾನ್ ಕಣ್ಡಪಿನ್,

ನಿಱೈನ್ದ ಶೋದಿವೆಳ್ಳಮ್ ಶೂೞ್ ನ್ದ ನೀಣ್ಡ ಪೊನ್ ಮೇನಿಯಾಡುಮ್,

ನಿಱೈನ್ದೆನ್ನುಳ್ಳೇ ನಿನ್ ಱೋೞಿನ್ದಾನ್ ನೇಮಿಯಙ್ಗೈಯುಳದೇ. 



ನಿಱೈನ್ದ = ತುಂಬಿದ \(ಶಾಶ್ವತವಾದ\), ವನ್ ಪೞಿ = ಕೆಟ್ಟ \(ನೀಚವಾದ\) ಅಪವಾದದ, ನಲ್ ಕುಡಿಕ್ಕು= ಉತ್ತಮ ವಂಶಕ್ಕೆ, ಇವಳ್ ಎನ್ ಱು = ಇವಳು ಎಂದು, ಅನ್ನೈ= ತಾಯಿಯು, ಕಾಣಕೊಡಾಳ್ = ನೋಡಾಗೊಡಿಸಳು, ನಿಱೈನ್ದ = ತುಂಬಿದ \(ಸುಪ್ರಸಿದ್ಧವಾದ\), ಕೀರ್ತ್ತಿ = ಕೀರ್ತಿಯ, ತಿರುಕ್ಕೂಱು ಙ್ಗುಡಿ ನಮ್ಬಿಯೈ = ತಿರುಕ್ಕೂರುಂಗುಡಿಯ ಪರಮಪುರುಷನನ್ನು, ನಾನ್ ಕಣ್ಡ ಪಿನ್ = ನಾನು ದರ್ಶನ ಮಾಡಿದ ಬಳಿಕ, ನಿಱೈನ್ದ ಶೋದಿ ವೆಳ್ಳಮ್ = ತುಂಬಿದ ಜ್ಯೋತಿಯ ಪ್ರವಾಹವೇ, ಶೂೞ್ನ್ದ = ಸುತ್ತುವರಿದಿರುವ, ನೀಣ್ಡ = ಎತ್ತರವಾದ, ಮೇನಿಯೊಡುಮ್ = ದಿವ್ಯರೂಪದೊಡನೆ, ನಿಱೈನ್ದು = ತುಂಬಿಕೊಂಡು, ಎನ್ ಉಳ್ಳೇ = ನನ್ನ ಮನದಲ್ಲಿಯೇ \(ಅಂತರಂಗದಲ್ಲಿಯೇ\), ನಿನ್ ಱು = ಇದ್ದು, ಒೞಿನ್ದಾನ್ = ಪ್ರಕಾಶಿಸುತ್ತಾನೆ, ನೇಮಿ = ಚಕ್ರಾಯುಧವೂ, ಅಮ್ ಕೈ = ಸುಂದರವಾದ ಕೈಯಲ್ಲಿ, ಉಳದೇ = ಹಿಡಿದಿರುವ ಹಾಗೆಯೇ. 



’ಇವಳು ನಮ್ಮ ಉತ್ತಮವಾದ ವಂಶಕ್ಕೆ ಇವಲು ಶಾಶ್ವತವಾದ ಅಪವಾದ’ ಎಂದು ನಮ್ಮ ತಾಯಿ ನನ್ನನ್ನು ನೋಡಗೊಡಿಸಳು. ಸುಪ್ರಸಿದ್ಧವಾದ ಕಿರ್ತಿಯ ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ನಾನು ಕಂಡ ಬಳಿಕ, ತುಂಬಿದ ಜ್ಯೋತಿಯ ಪ್ರವಾಹವೇ ಸುತ್ತುವರಿದಿರುವ ಎತ್ತರವಾದ ದೇಹದೊಡನೆ ತುಂಬಿಕೊಂಡು ನನ್ನ ಅಂತರಂಗದಲ್ಲಿಯೇ ಚಕ್ರಾಯುಧವನ್ನು ಹಿಡಿದ ಹಾಗೆಯೇ ನೆಲೆನಿಂತಿರುವನಲ್ಲ\! 



“ವನ್ ಪೞಿ ನನ್ ಕುಡಿಕ್ಕಿವಳೆನ್ ಱು ಅನ್ನೈಕಾಣಕೊಡಾಳ್” – ಎಂಬುದನ್ನು ಈ ಎರಡು ಪಾಶುರಗಳೂ ಹೇಳುತ್ತಿವೆ. ವಯಸ್ಸಿಗೆ ಬಂದು ಹುಡುಗಿಯ ವಿಷಯದಲ್ಲಿ ಊರವರು ಕೂಡಿ ಆಡುವ ಕೊಂಕುಮಾತುಗಳು ಒಂದು ಬಗೆಯವು \_ ಅವಳು ದಾರಿ ಕೆಟ್ಟವಳು, ಚೆಲ್ಲುಸ್ವಭಾವದವಳು, ನಾಚಿಕೆಬಿಟ್ಟವಳು’ – ಎಂದು ಮುಂತಾಗಿ ಮಾತನಾಡುವ ರೀತಿ ಅದು. ತಾಯಿಗೆ ಅವರ ಮಾತು ತಲೆಯಲ್ಲಿ ತುಂಬಿ ಹೋಗಿದೆ. ಅವಳನ್ನು ಜನರ ನಡುವೆ ಬಿಡುವದಾದರೂ ಏತಕ್ಕೆ? ತಿರುಕ್ಕೂರುಂಗುಡಿಯ ದೇವಮಂದಿರಕ್ಕೆ ಅವಳನ್ನು ಕರೆದೊಯ್ಯುವುದಾದರೂ ಏತಕ್ಕೆ? ತಿರುಕ್ಕೂರುಂಗುಡಿಯ ದೇವಮಂದಿರಕ್ಕೆ ಅವಳನ್ನು ಕರೆದೊಯ್ಯುವುದಾದರೂ ಏತಕ್ಕೆ? ಈ ಎರಡರಿಂದಲೂ ಅವಳು ಜನರ ಬಾಯಿಗೆ ಬೀಳುವುದು ಖಂಡಿತ. ಆದ್ದರಿಂದ, ತಾಯಿ ಅವಳನ್ನು ದೇವ ಸನ್ನಿಧಿಗೆ ಹೋಗದಂತೆ ತಡೆದುಬಿಟ್ಟಳು. ತನ್ನ ಮಗಳಿಗೂ ತನಗೂ ಯಾವ ಅಪಾಯವೂ ಸಂಭವಿಸದಿರಲೆಂಬುದೇ ಆ ಮುನ್ನೆಚ್ಚರಿಕೆ. ಮದುವೆಯಾಗದ ಮಗಳಿಗೆ ಸಲ್ಲದ ಅಪವಾದವನ್ನು ಜನ ಹೊರಿಸಿದರೆ, ಅವಳಿಗೆ ಮದುವೆಯಾಗುವುದು ಕಷ್ಟವಲ್ಲವೇ? 



’ನಾಯಕಿ’ ದೇವಮಂದಿರಕ್ಕೆ ಈಗ ಹೋಗಲಿ, ಹೋಗದಿರಲಿ – ಅವಳ ಮನಸ್ಸು ಭಗವಂತನ ದಿವ್ಯಸುಂದರ ರೂಪದಿಂದ ಆಕರ್ಷಿತವಾಗಿದೆ. ಅದರಲ್ಲಿಯೇ ಪರಿಪೂರ್ಣವಾಗಿ ನೆಲೆನಿಂತಿದೆ. ಅವಳು ಸ್ವಾಮಿಯ ದರ್ಶನ ಮಾಡಿದ್ದು ಒಂದೇ ಒಂದು ಸಲ. ಅವನಲ್ಲಿ ತನ್ನಮನಸ್ಸನ್ನು ನೆಲೆಗೊಳಿಸುವುದಕ್ಕೆ ಅಷ್ಟೆ ಸಾಕಾಯಿತು. ಅವಳನ್ನು ಮತ್ತೆ ಮತ್ತೆ ದೇವಮಂದಿರಕ್ಕೆ ಹೋಗಗೊಡದಿದ್ದರೆ ತಾನೆ ಆದದ್ದೇನು? ಭಗವಂತನ ರೂಪಸೌಂದರ್ಯವನ್ನು ಪದೇಪದೇ ಕಂಡು ನಲಿಯಲು ಆಗಲಿಲ್ಲವೆಂಬುದು ಮಾತ್ರವೇ ಅಲ್ಲವೇ? ತನ್ನ ಮನಸ್ಸು ಓಡುತ್ತಿರುವುದು ಯಾವ ನೆಲೆಯಲ್ಲಿ ಎಂಬುದನ್ನು ಜನ ಕಂಡುಕೊಳ್ಲದೆ, ಸಾಮಾನ್ಯ ಲೋಕಿಗರಂತೆ ತನ್ನನ್ನು ಭಾವಿಸಿದರಲ್ಲ ಎಂಬುದೊಂದು ಅವಳ ಕೊರಗು. ತನ್ನನ್ನು ನಿಜವಾಗಿ ಅರಿತು ಕೊಂಡಿರುವವನು ತನ್ನ ಅಂತರಂಗದ ನಾಯಕನೇ ಆಗಿರುವುದರಿಂದ, ಯಾರ ಮಾತಿನಿಂದಾಗಲಿ, ಯಾರ ಪತಿಯಿಂದಾಗಲಿ ತನಗೆ ಆಗಬೇಕಾದದ್ದೇನು? 



ನಾಯಕಿ ಹೇಳುತ್ತಾಳೆ: ನಮ್ಮ ತಾಯಿ ನನ್ನನ್ನು ಅನುಮಾನಿಸುತ್ತಾಳೆ. ನಮ್ಮ ಉತ್ತಮ ವಂಶಕ್ಕೇ ನಾನು ಕಳಂಕ ತಂದೆನಂತೆ. ಅದು ಶಾಶ್ವತವಾಗಿ ನಿಲ್ಲುವಂತೆ ಮಾಡಿಬಿಟ್ಟಿರುವೆನಂತೆ. ಆದ್ದರಿಂದ ನನ್ನನ್ನು ಎಲ್ಲಿಗೂ ಕರೆದೊಯ್ಯಳು. ದೇವಮಂದಿರಕ್ಕೂ ನನ್ನನ್ನು ಹೋಗಗೊಡಳು. ಆದರೇನಾಯಿತು? ಮೊಟ್ಟಮೊದಲ ಬಾರಿಗೆ ನಾನು ಆ ಪರಮಪುರುಷನನ್ನು ಕಂಡ ಕೂಡಲೇ, ತುಂಬಿದ ಜ್ಯೋತಿಯ ಪ್ರವಾಹವೇ ಅವನ ದಿವ್ಯಸುಂದರ ದೇಹವನ್ನಾವರಿಸಿ, ಬೆಳಗಿಸುತ್ತಾ, ನನ್ನನ್ನು ಬೆರಗುಗೊಳಿಸಿತು. ನನ್ನ ಅಂತರಂಗ ತೆರೆದು ಆ ಚಕ್ರಾಯುಧಧಾರಿಗೆ ನೆಲೆಸಲು ಎಡೆಮಾಡಿಕೊಟ್ಟಿತು. ಈಗಲೂ ಅವನು ನನ್ನ ಅಂತರಂಗದಲ್ಲಿಯೇ ನೆಲೆನಿಂತು ಬೆಳಗುತ್ತಿರುವನಲ್ಲ\! 



೮. ಕೈಯುಳ್ ನನ್ ಮುಹಮ್ ವೈಕ್ಕೂಮ್ ನೈಯುಮೆನ್ ಱು ಅನ್ನೈಯರುಮ್ ಮುನಿದಿರ್,

ಮೈಕೊಳ್ ಮಾಡತ್ತಿರುಕ್ಕುಱುಙ್ಗುಡಿ ನಮ್ಬಿಯೈ ನಾನ್ ಮುನಿದಿನ್ ಕಣ್ಡಪಿನ್,

ಕೈಯ್ಯ ತಾಮರೈಕ್ಕಣ್ಣು ಮಲ್ ಹುಲುಮ್ ಶಿಟ್ರಿಡೈಯುಮ್ ವಡಿವುಮ್,

ಮೊಯ್ಯ ನೀಳ್ ಕುೞಲ್ ತಾೞ್ ನ್ದ ತೋಳ್ ಹಳುಮ್ ಪಾಪಿಯೇನ್ ಮುನ್ ನಿಱ್ ಹುಮೇ.



ಕೈಯುಳ್ = ತನ್ನ ಕೈಗಳಲ್ಲಿ, ನಲ್ಮುಹಮ್ = ತನ್ನ ಸುಂದರವಾದ ಮುಖವನ್ನು, ವೈಕ್ಕೂಮ್ = ಇಟ್ಟುಕೊಳ್ಳುತ್ತಾಳೆ, ನೈಯುಮ್ = ಕೊರಗುತ್ತಾಳೆ, ಎನ್ ಱು= ಎಂದು, ಅನ್ನೈಯರುಮ್ = ತಾಯಂದಿರೂ, ಮುನಿದಿರ್ = ಕೋಪಗೊಂಡಿರಿ \(ಮುನಿದಿರಿ\), ಮೈಕೊಳ್ = ಮೋಡಮುಚ್ಚಿರುವ, ಮಾಡತ್ತು = ಮಹಡಿಮನೆಗಳ, ತಿರುಕ್ಕುಱುಙ್ಗುಡಿ = ತಿರುಕ್ಕೂರುಂಗುಡಿಯ, ನಮ್ಬಿಯೈ = ಪರಮ ಪುರುಷನನ್ನು, ನಾನ್ ಕಣ್ಡಪಿನ್ = ನಾನು ಕಂಡ ಬಳಿಕ, ಕೈಯ್ಯತಾಮರೈಕಣ್ಣುಮ್ = ಕೆಂದಾವರೆಯಂತೆ ಇರುವ ಕಣ್ಣು, ಅಲ್ ಹುೞಮ್ = ನಿತಂಬಗಳೂ, \(ಕಟಿಪ್ರದೇಶವೂ\), ಶಿಟ್ರ ಇಡೈಯುಮ್ = ಸಣ್ಣ ನಡುವೂ, ವಡಿವುಮ್ = ರೂಪವೂ \(ದೇಹವೂ\), ಮೊಯ್ಯ = ದಟ್ಟವಾದ, ನೀಳ್ ಕುೞಲ್ = ಉದ್ದನಾದ ಕೂದಲನ್ನು, ತಾೞ್ ನ್ದ = ತುಂಬಿಕೊಂಡಿರುವ, ತೋಲ್ ಹಳುಮ್ = ತೋಳುಗಳೂ, ಪಾವಿಯೇನ್ = ಪಾಪಿಯಾದ ನನ್ನ, ಮುನ್ = ಮುಂದೆ, ನಿಱ್ ಕುಮೇ = ನಿಂತಿರುವುದಲ್ಲ \(ಇರುವುದಲ್ಲ\!\)



ಈ ಹೆಣ್ಣು ತನ್ನ ಸುಂದರವಾದ ಮುಖವನ್ನು ತನ್ನ ಕೈಗಳಿಂದ ಮುಚ್ಚಿಕೊಳ್ಳುತ್ತಾಳೆ, ಕೊರಗುತ್ತಾಳೆ’ ಎಂದು ತಾಯಂದಿರು ಮುನಿದಿರಿ. ಮೋಡ ಮುಚ್ಚಿರುವ ಮಹಡಿ ಮನೆಗಳ ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ನಾನು ಕಂಡ ಬಳಿಕ, ಅವನ ಕೆಂದಾವರೆಯ ಕಣ್ಣೂ, ಕಟಿಪ್ರದೇಶವೂ, ಸಣ್ಣ ನಡುವೂ, ರೂಪವುಳ್ಳ ದೇಹವೂ, ದಟ್ಟವಾದ, ಉದ್ದನಾದ ಕೂದಲನ್ನು ತುಂಬಿಕೊಂಡಿರುವ ತೋಳುಗಳೂ ಪಾಪಿಯಾದ ನನ್ನ ಮುಂದೆ ಇರುವುದಲ್ಲ\! 



ನಾಯಕಿ ಹೇಳುತ್ತಾಳೆ: ತಾಯಂದಿರೇ, ಈ ಹೆಣ್ಣು ತನ್ನ ಸುಂದರವಾದ ಮುಖವನ್ನು ಬೇರೆ ಯಾರಿಗೂ ತೋರಿಸಬಾರದೆಂಬಂತೆ, ತನ್ನ ಕೈಗಳಿಂದ ಯಾವಾಗಲೂ ಮುಚ್ಚಿಕೊಂಡಿರುತ್ತಾಳೆ. ಮತ್ತುತಾನು ಯಾವುದನ್ನೋ ಅತಿಶ್ರೇಷ್ಠವಾದದ್ದನ್ನು ಕಳೆದುಕೊಂಡವಳ ಹಾಗೆ ಕೊರಗುತ್ತಾಳೆ’ ಎಂದು ಮುಂತಾಗಿ ನನ್ನನ್ನು ನಿಂದಿಸುತ್ತೀರಿ. ನನ್ನ ಈ ಪರಿಸ್ಥಿತಿಗೆ ನಿಜವಾದ ಕಾರಣವೇನು ಎಂಬುದನ್ನು ನೀವು ತಿಳಿಯಲು ಯತ್ನಿಸಲಿಲ್ಲವಲ್ಲ. ಸಾಮಾನ್ಯ ಯುವತಿಯರ ಹಾಗೆ ನನ್ನನ್ನೂ ತಿಳಿದಿರಿ. ನನ್ನ ಮನಸ್ಥಿತಿಯನ್ನು ಕಂಡುಕೊಳ್ಳಲಿಲ್ಲವಲ್ಲ\! ನಾನು ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ಕಂಡಾಗಿನಿಂದ ಅವನ ಅತ್ಯಾಕರ್ಷಕವಾದ ಕಮಲದ ಎಸಳಿನಂಥ ವಿಶಾಲವಾದ ಕಣ್ಣುಗಳು, ಅವನ ಸಣ್ಣ ನಡುವೂ, ಸುಂದರಕಟಿ ಪ್ರದೇಶವೂ, ಸರ್ವಾಂಗ ಸುಂದರವಾದ ಅವನ ರೂಪವೂ, ಅವನ ದಿವ್ಯವಾದ ನಾಲ್ಕು ತೋಳುಗಳೂ, ನನ್ನ ಮುಂದೆ ನಿಲ್ಲಿಸಿದ ಹಾಗೆ, ಅಚ್ಚಳಿಯದಂತೆ, ನಿಂತು ಕಾಣಿಸುತ್ತಿದೆಯಲ್ಲ. ಅದರ ಹೊರತು ನಾನು ಬೇರೇನನ್ನೂ ಯೋಚಿಸಲಾರೆ. ಗಮನಿಸಲಾರೆ. ಆ ಪರಮಪುರುಷನನ್ನು ಕಂಡುಕೊಂಡ ನನ್ನ ಕಣ್ಮನಗಳಿಗೆ ಮಿಕ್ಕೆಲ್ಲವೂ ಬೇಡವಾಗಿವೆ, ಕಂಡಿರಾ\! ಅವನನ್ನು ಸೇರಲಾಗಿಲ್ಲವಲ್ಲ ಎಂಬುದೇ ಕೊರಗು. 



೯. ಮುನ್ನಿನ್ ಱಾಯೆನ್ ಱು ತೋೞಿ ಮಾರ್ ಹಳುಮ್ ಅನ್ನೈಯರುಮ್ ಮುನಿದಿರ್,

ಮನ್ನುಮಾಡತ್ತಿರುಕ್ಕೂಱುಙ್ಗುಡಿ ನಮ್ಬಿಯೈ ನಾನ್ ಕಣ್ಡಪಿನ್,

ಶೆನ್ನಿನೀಣ್ ಮುಡಿಯಾದಿಯಾಯ ಉಲಪ್ಪಿಲಣಿಕಲತ್ತನ್,

ಕನ್ನಲ್ ಪಾಲಮುದಾಹಿವನ್ದು ಎನ್ನೆಂಜಮ್ ಕೞಿಯಾನೇ. 



ಮುನ್ ನಿನ್ ಱಾಯ್ ಎನ್ ಱು = ಎಲ್ಲರಿಗೂ ಮುಂದೆ ನಿಂತುಕೊಳ್ಳುತೀ ಎಂದು, ತೋೞಿ ಮಾರ್ ಹಳುಮ್ = ನನ್ನ ಗೆಳತಿಯರೂ, ಅನ್ನೈಯರುಮ್ = ತಾಯಂದಿರೂ, ಮುನಿದಿರ್= ಮುನಿದಿರಿ, ಮನ್ನು ಮಾಡತ್ತು = ಶಾಶ್ವತವಾದ ಮಹಡಿ ಮನೆಗಳ, ತಿರುಕ್ಕುಱುಙ್ಗುಡಿ ನಮ್ಬಿಯೈ = ತಿರುಕ್ಕೂರುಂಗುಡಿಯ ಪರಮಪುರುಷನನ್ನು, ನನ್ ಕಣ್ಡ ಪಿನ್ = ನಾನು ಕಂಡ ಬಳಿಕ, ಶೆನ್ನಿ = ತಲೆಯ ಮೇಲಣ, ನೀಳ್ ಮುಡಿ ಆದಿ ಆಯ = ಎತ್ತರವಾದ \(ದಿಯ\) ಕಿರೀಟವೇ ಮುಂತಾದ, ಉಲಪ್ಪಿಲ್ = \(ಉಲಪ್ಪು ಇಲ್\) = ಎಣಿಕೆ ಇಲ್ಲದಷ್ಟು, ಅಣಿ= ಸಿದ್ಧವಾಗಿರುವ, \(ಅಲಂಕೃತವಾಗಿರುವ\) ಕಲತ್ತಿನ್ = ಆಭರಣಗಳೊಡನೆ, ಕನ್ನಲ್ ಪಾಲ್ = ಕಬ್ಬಿನ ಹಾಲು, ಅಮುದಾ ವನ್ದು = ಅಮೃತವಾಗಿ ಬಂದು, ಎನ್ನೆಂಜಮ್ = ನನ್ನ ಮನಸ್ಸನ್ನು, ಕೞಿಯಾನೇ = ನಾಶಪಡಿಸಲಾರನಲ್ಲ\! 



\(ಎಲ್ಲರಿಗೂ ಅಡ್ಡವಾಗಿ\) ಮುಂದೆ ಹೋಗಿ ನಿಂತುಕೊಳ್ಳುತ್ತೀ ಎಂದು ನನ್ನ ಗೆಳತಿಯರೂ, ತಾಯಂದಿರೂ ಮುನಿದಿರಿ. ಶಾಶ್ವತವಾದ ಮಹಡಿ ಮನೆಗಳ ತಿರುಕ್ಕೂರುಂಗುಡಿಯ ಪರಮಪುರುಷನನ್ನು ನಾನು ಕಂಡ ಬಳಿಕ, ಅವನ ತಲೆಯ ಮೇಲಣ ಎತ್ತರವಾದ ಕಿರೀಟವೇ ಮುಂತಾದ ಎಣಿಕೆ ಇಲ್ಲದಷ್ಟು ಸಿದ್ಧವಾಗಿ ತೊಟ್ತಿರುವ \(ಅಲಂಕೃತವಾಗಿರುವ\) ಆಭರಣಗಳೊಡನೆ, ಕಬ್ಬಿನಹಾಲು ಅಮೃತವಾಗಿ ಬಂದುನನ್ನ ಮನಸ್ಸನ್ನು ನಾಶಪಡಿಸುವುದಿಲ್ಲವಲ್ಲ\! 



ನಾಯಕಿ ಹೇಳುತ್ತಾಳೆ: ಗೆಳತಿಯರೇ, ತಾಯಂದಿರೇ, ನಾನು ದೇವಮಂದಿರಕ್ಕೆ ಹೋದರೆ, ಎಲ್ಲರಿಗಿಂತಲೂ ಮುಂದುಗಡೆಯಲ್ಲಿ, ಭಗವಂತನ ದಿವ್ಯಸುಂದರವಿಗ್ರಹಕ್ಕೆ ಅತಿಸಮೀಪದಲ್ಲಿ ನಿಲ್ಲಬೇಕೆಂಬ ಆಶೆ ನನಗೆ ಬಲವಾಗಿರುವುದಂತು ದಿಟವೇ. ನಾನು ಮಾಡುವುದು ಹಾಗೆಯೇ. ಅದರಿಂದ ಅಲ್ಲಿ ಆ ಪರಮಪುರುಷನ ದರ್ಶನಕ್ಕೆಂದು ಬರುವ ಭಕ್ತರೆಲ್ಲರಿಗೂ ಒಂದು ರೀತಿಯಲ್ಲಿ ಅಡ್ಡಿಯಾಗಿ, ಅವರಿಗೆ ತೊಂದರೆ ಕೊಡುವೆನೆಂಬುದೂ ದಿಟವೇ. ನಾನು ಸ್ವಾರ್ಥಿಯಾಗಬಾರದೆಂದು ಅವರೆಲ್ಲರೂ ಆಡಿಕೊಳ್ಳುವುದು ಸರಿ. ನೀವೂ ಸಹ, ನನ್ನನ್ನು ಅದಕ್ಕಾಗಿ ದೂರುತ್ತೀರಿ. ನಾನೇನು ಮಾಡಲಿ? ನಾನು ಮೊಟ್ಟಮೊದಲ ಬಾರಿಗೆ ಆ ಪರಮಪುರುಷನನ್ನು ದರ್ಶನ ಮಾಡಿದಾಗ, ಅವನ ಉನ್ನತವೂ ಸುಂದರವೂ ಆದ ದೇಹವೂ, ತಲೆಯ ಮೇಲೆ ಎತ್ತರವಾದ ಕಿರೀಟವೂ, ಮೈಮೇಲೆ ಲೆಕ್ಕವಿಲ್ಲದಷ್ಟು ಫಳಫಳಿಸುವ ದಿವ್ಯಾಭರಣಗಳು ನನ್ನ ಕಣ್ಮನಗಳ ಮುಂದೆ ಯಾವಾಗಲೂ ಶೋಭಿಸಿ ಕಾಣುತ್ತಿರುವುವು. ಅವನನ್ನು ಮತ್ತೆ ಮತ್ತೆ ನೋಡಬೇಕೆಂಬ ತಡೆಯಲಾರದ ಬಯಕೆಯಾಗುತ್ತದೆ. ಆ ಪರಮಪುರುಷನನ್ನು ಸಮೀಪಿಸಿ, ತಣಿಯುವಶ್ಟು ಕಾಲವು ಅವನನ್ನು ನೋಡುತ್ತಲೇ ಇರಬೇಕೆಂಬ ಆಶೆ ಬಲವಾಗುತ್ತಲಿದೆ. ಆದ್ದರಿಂದಲೇ, ನಾನು ಸ್ವಾಮಿಯ ಬಳಿ, ಅಷ್ಟು ಸಮೀಪದಲ್ಲಿ ನಿಂತುಕೊಳ್ಳಬಯಸುವುದು. ಇತರರಿಗೆ ಅಡ್ಡಿಮಾಡಬೇಕೆಂದಲ್ಲ. ಕಬ್ಬಿನ ಹಾಲನ್ನೂ, ಹಾಲನ್ನೂ, ಅಮೃತವನ್ನೂ ಒಟ್ಟಿಗೆ ಸೇರಿಸಿ ಕುಡಿದಾಗ ನನಗೆ ಉಂಟಾಗಬೇಕಾದ ಫಲವುಂಟಾಗಿ, ನನಗೆ ದಿವ್ಯಾನಂದ ಲಭಿಸುವುದಂತು ದಿಟವೆ. ಆದರೆ, ಮಾದಕ ವಸ್ತುವನ್ನು ಸೇರಿಸಿದಾಗ ಆಗುವ ಹಾಗೆ ನನ್ನ ಮನಸ್ಸು ಕೆಡಲಿಲ್ಲವಲ್ಲ ಎಂದುಒಂದು ಬಗೆಯ ನೋವಾಗುತ್ತದೆ. 



ಮನಸ್ಸಿನ ನಾಶವಾಗುವವರೆಗೆ ಭಗವತ್ಸನ್ನಿಧಿಯಲ್ಲಿ ನೆಲೆಸಲು ಅವಕಾಶವಾಗುವುದಿಲ್ಲವಲ್ಲ ಎಂಬುದು ನಾಯಕಿಯ ಹಂಬಲ. ಭಗವಂತನ ಸಾನ್ನಿಧ್ಯ ಭಕ್ತನಿಗೆ ಲಭಿಸಲೇಬೇಕು. ಅದೊಂದೇ ಭಕ್ತನಿಗಿರುವ ಅತಿಶಯವಾದ ಆಶೆ. 



೧೦. ಕೞಿಯ ಮಿಕ್ಕದೋರ್ ಕಾದಲಳಿವರೆನ್ ಱು ಅನ್ನೈಕಾಣಕೊಡಾಳ್,

ವೞುವಿಲ್ ಕೀರ್ತ್ತಿತ್ತಿರುಕ್ಕೂರುಙ್ಗುಡಿನಮ್ಬಿಯೈ ನಾನ್ ಕಣ್ಡಪಿನ್,

ಕುೞುಮಿತ್ತೇವರ್ ಕುೞಾಙ್ಗಳ್ ಕೈದೊೞಚ್ಚೋದಿ ವೆಳ್ಳತ್ತಿನುಳ್ಳೇ,

ಎೞುವದೊರುರುವೆನ್ನೆಂಜುಳ್ಳೆೞುಮ್ ಆರ್ ಕ್ಕುಮಱಿವರಿದೇ. 



ಕೞಿಯ ಮಿಕ್ಕದು = ಬಹಳ ಅತಿಶಯವಾದ, ಓರ್ = ವಿಚಿತ್ರವಾದ ಒಬ್ಬ, ಕಾದಲಳ್ ಇವಳ್ ಎನ್ ಱು = ಪ್ರೇಮಿಯಾಅವಳು ಇವಲು ಎಂದು, ಅನ್ನೈ = ತಾಯಿಯು, ಕಾಣಕೊಂಡಾಳ್ = ನನ್ನನ್ನು ನೋಡಗೊಡಳು. ವೞು ಇಲ್ = ಯಾವ ಬಗೆಯ ಕೊರತೆಯೂ ಇಲ್ಲದ, \(ಪರಿಶುದ್ಧವಾದ\) ಕೀರ್ತ್ತಿ = ಕೀರ್ತಿಯುಳ್ಲ, ತಿರುಕ್ಕೂಱುಙ್ಗುಡಿ ನಮ್ಬಿಯೈ = ತಿರುಕ್ಕೂರುಂಗುಡಿಯ, ನಮ್ಬಿಯೈ = ಪರಮಪುರುಷನನ್ನು, ನಾನ್ ಕಣ್ಡ ಪಿನ್ = ನಾನು ಕಂಡ ಬಳಿಕ, ಕುೞುಮಿ = ಒಟ್ಟಾಗಿ, ತೇವರ್ ಕುಱಾಙ್ಗಳ್ = ದೇವತೆಗಳ ಕೂಟಗಳು, ಕೈತೊೞ = ಕೈಮುಗಿಯುವುದಕ್ಕಾಗಿ, ಶೋದಿ ವೆಳ್ಲತ್ತಿನುಳ್ಳೇ = ಜ್ಯೋತಿಯ ಪ್ರವಾಹದಲ್ಲಿ, ಎೞುವದು = ಏಳುವುದು, ಒರು ಉರು = ಒಂದು ರೂಪವು, ಎನ್ ನೆಂಜುಳ್ = ನನ್ನ ಮನಸ್ಸಿನಲ್ಲಿ, ಎೞುಮ್ = ಮೂಡಿಬರುವುದು, ಆರ್ ಕ್ಕೂಮ್ = ಯಾರಿಗೂ, ಅೞಿವು = ತಿಳಿಯದ ಹಾಗೆಯೇ \(ತಿಳಿಯಲಸಾಧ್ಯವಾಗಿಯೇ\). 



’ಇವಳು ಬಹಳ ವಿಚಿತ್ರವೂ ಅತಿಶಯವೂ ಆದ ಪ್ರೇಮಿ’ ಎಂದು ನಮ್ಮ ತಾಯಿ ನನ್ನನ್ನು ದೇಮಮಂದಿರದಲ್ಲಿ ಕಾಣಗೊಡಳು. ನಿರ್ಮಲವಾದ ಕಿರ್ತಿಯ ತಿರುಕ್ಕೂರುಂಗುಡಿಯಪರಮಪುರುಷನನ್ನು ನಾನು ಕಂಡ ಬಳಿಕ, ಒಟ್ಟೊಟ್ಟಗಿ ದೇವತೆಗಳ ಕೂಟಗಳು ನಮಸ್ಕರಿಸಲು ಬರುವ ಜ್ಯೋತಿಯ ಪ್ರವಾಹದಲ್ಲಿ ನನ್ನ ಮನಸ್ಸಿನಲ್ಲಿ ಒಂದು ಅಪರೂಪವಾದ \(ಸಾಟಿಯಿಲ್ಲದ\) ರೂಪವೊಂದು ಮೂಡಿಬರುವುದೂ ಅದು ಯಾರಿಗೂ ತಿಳಿಯಲು ಅಸಾಧ್ಯವಾಗಿಯೇ. 



’ಕೞಿಯ ಮಿಕ್ಕದೋರ್ ಕಾದಲಳ್ ಇವಳ್’ – ನನ್ನ ಈ ಮಗಳ ಪ್ರೇಮವೆಂಬುದು ಸಾಮಾನ್ಯವಾದ ಎಲ್ಲ ಸ್ತ್ರೀಯರ ಪ್ರೇಮದಂತೆ ಅಲ್ಲ. ಇದೊಂದು ಅತಿ ವಿಚಿತ್ರವೂ,ದ್ ಅತಿಶಯವೂ, ಯಾರೂ ಅರಿತುಕೊಳ್ಳದಂಥಾದ್ದೂ ಆಗಿದೆ.



ಅಂತರಂಗ ಭಕ್ತನ ಪ್ರೇಮ ಭಗವಂತನ ವಿಷಯದಲ್ಲಿ ಅಂಥಾದ್ದು. ತನ್ನ ಪ್ರಿಯತಮನಾದ ಭಗವಂತನಲ್ಲಿ ತನಗಿರುವ ಪ್ರೇಮ ಎಂಥಾದ್ದು ಎಂದು ವಿವರಿಸಿ ಹೇಳುವುದು ಅಸಾಧ್ಯ. ಯಾರ ಕಣ್ಣಿಗೂ ಕಾಣಿಸದ ಹಾಗೆ, ಅತ್ಯಂತ ದಿವ್ಯ ಸ್ವರೂಪದ ಜ್ಯೋತಿಯು ಭಕ್ತನ ಅಂತರಂಗದಲ್ಲಿ ಕಾಣಿಸಿಕೊಂಡು, ಅವನ ಮನಸ್ಸಿಗೆ ಸಾಟಿಯಿಲ್ಲದ ಆನಂದವನ್ನು, ತಡೆದುಕೊಳ್ಳಲಾಗದ ಪ್ರೇಮವನ್ನೂ ಉಕ್ಕಿಸಿ ಹರಿಸಿದಾಗ, ಅವನ ನಡೆನುಡಿಗಳು ಸಾಮಾನ್ಯರಂತೆ ಅಲ್ಲದೆ, ಬಹಳ ವಿಚಿತ್ರವಾಗಿ, ಹುಚ್ಚನವರ್ತನೆಯಂತೆ, ಕಂಡು ಬರುವುದು ದಿಟ. ಅದನ್ನು ವಿವರಿಸಿ ಹೇಳುವುದಾದರೂ ಹೇಗೆ? 



ನಾಯಕಿ ಹೇಳುತ್ತಾಳೀ:- ಗೆಳತಿಯರೇ, ತಾಯಂದಿರೇ, ನನ್ನ ತಾಯಿ ನನ್ನನ್ನು ತಿರುಕ್ಕೂರುಂಗುಡಿಯ ದೇವಮಂದಿರಕ್ಕೆ ಹೋಗದಂತೆ ತಡೆಗಟ್ಟಿರುವುದಕ್ಕೆ ಕಾರಣವನ್ನು ಕೇಳಿ: “ನಾನೊಬ್ಬ ವಿಚಿತ್ರಪ್ರೇಮಿ. ಅದೇ ಒಂದು ಬಗೆಯ ಹುಚ್ಚು. ಅದನ್ನು ಬಿಡಿಸಿ ಹೇಳುವುದಕ್ಕೆ ಆಗದು. ಎಲ್ಲರ ಎದುರಲ್ಲಿ ನಾನು ಬಂದು, ಉನ್ಮತ್ತಳಂತೆ ನಾನು ಆಡುತ್ತಿದ್ದರೆ, ಅವಳಿಗೂ ನನಗೂ ನಗೆಪಟಲು’ ಎಂಬುದೇ ಕಾರಣ. ಆದರೆ, ನಾನು ಮೊಟ್ಟಮೊದಲು, ತಿರುಕ್ಕೂರುಂಗುಡಿಯ ದೇವಮಂದಿರದಲ್ಲಿ, ದೇವತೆಗಳು ಗುಂಪುಗುಂಪಾಗಿ ಬಂದು ನಮಸ್ಕರಿಸಿ ಹೋಗುವಂಥ ಆ ಪರಮಪುರುಷನನ್ನು ಕಂಡಾಗಿನಿಂದ, ಅವನಿಂದ ಹೊಮ್ಮಿದ ನಿರ್ಮಲವಾದ ದಿವ್ಯಜ್ಯೋತಿಯ ಪ್ರವಾಹದಲ್ಲಿ ಅತ್ಯಾಕರ್ಷಕವಾದ ರೂಪವೊಂದು ನನ್ನ ಅಂತರಂಗದಲ್ಲಿ ಹೊಳೆಹೊಳೆದು ಮೂಡಿ ಬಂತು. ಅದನ್ನು ಯಾರಿಗೆ ಹೇಳಿದರೆ ಅವರು ಅರಿತುಕೊಳ್ಳಬಲ್ಲರು? ನನ್ನಈ ವಿಚಿತ್ರಪ್ರೇಮಕ್ಕೆ ಆ ದಿವ್ಯರೂಪವೇ ಕಾರಣ, ಕಂಡಿರಾ\! 



೧೧. ಅಱಿವರಿಯ ಪಿರಾನೈ ಆೞಿ ಯಙ್ಗೈಯನೇಯೇ ಯಲಟ್ರಿ,

ನಱಿಯ ನನ್ ಮಲರ್ ನಾಡಿ ನನ್ ಕುರುಹೂರ್ ಶಡಹೋಪನ್ ಶೊನ್ನ,

ಕುಱಿಕೊಳಾಯಿರತ್ತುಳ್ಳಿವೈ ಪತ್ತುಮ್ ತಿರುಕ್ಕುಱುಙ್ಗುಡಿಯ ದನ್ ಮೇಲ್,

ಅಱಿಯಕ್ಕಟ್ರು ವಲ್ಲಾರ್ ವೈಟ್ಟಣವರಾೞ್ ಕಡಲ್ ಞಾಲತ್ತುಳ್ಳೇ. 



ಅಱಿವು ಅರಿಯ = ಅರಿಯಲು ಅಸಾಧ್ಯವಾದ, ಪಿರಾನೈ = ಸ್ವಾಮಿಯನ್ನು, ಆೞಿ = ಚಕ್ರಾಯುಧವನ್ನು, ಅಮ್ ಕೈಯಾಯೇ = ಪರಿಮಳಭರಿತವಾದ, ನಲ್ ಮಲರ್ನಾಡಿ = ಒಳ್ಳೆಯ ಹೂಗಳನ್ನು ಹುಡುಕಿ \(ಆರಿಸಿ\), ನನ್ ಕುರುಹೂರ್ = ಶ್ರೇಷ್ಠವಾದ ತಿರುಕ್ಕೂರುಹೂರು, ಶಡಹೋಪನ್ ಶೊನ್ನ = ಶ್ರೇಷ್ಠವಾದ ತಿರುಕ್ಕೂರುಹೂರು, ಶಡಹೋಪನ್ ಶೊನ್ನ = ಶಠಗೋಪನು ಹೇಳಿದ, ಕುಱಿಕೊಳ್ = ಗುರುತಿಟ್ಟು ಹೇಳಿದ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಪತ್ತುಮ್ = ಈ ಹತ್ತನ್ನು, ತಿರುಕ್ಕುಱುಙ್ಗುಡಿ ಅದನ್ ಮೇಲ್ = ತಿರುಕ್ಕೂರುಂಗುಡಿಯ ವಿಷಯವಾಗಿ, ಅಱಿಯ = ಅರ್ಥವತ್ತಾಗಿ ಅರಿಯುವಂತೆ, ಕಟ್ರುವಲ್ಲಾರ್ = ಕಲಿಯ ಬಲ್ಲವರು, ವೈಟ್ಟಣವರ್ = ವೈಷ್ಣವರಾಗಿ, ಆೞ್ ಕಡಲ್ = ಆಳವಾದ ಕಡಲನ್ನು ಸುತ್ತುವರಿದ, ಞಾಲತ್ತುಳ್ಳೇ = ಈ ಲೋಕದಲ್ಲಿಯೇ ಬಾಳುತ್ತಾರೆ. 



ಅರಿಯಲು ಅಸಾಧ್ಯವಾದ ಸ್ವಾಮಿಯನ್ನು, ಚಕ್ರಾಯುಧವನ್ನು ಸುಂದರವಾದ ಕೈಯಲ್ಲಿ ಉಳ್ಳವನನ್ನೇ, ಕೊನೆಮೊದಲಿಲ್ಲದಂತೆ ಒದರುತ್ತಾ, ಪರಿಮಳಭರಿತವಾದ ಒಳ್ಳೆಯ ಹೂಗಳನ್ನು ಹುಡುಕಿ, ಆರಿಸಿ, ಶ್ರೇಷ್ಠವಾದ ತಿರುಕ್ಕೂರುಹೂರಿನ ಶಠಗೋಪನು ಗುರುತಿಟ್ಟು ಹೇಳಿದ ಒಂದು ಸಾವಿರದಲ್ಲಿ ಈ ಹತ್ತನ್ನು ತಿರುಕ್ಕುರುಂಗುಡಿಯ ವಿಷಯವಾಗಿ ಅರ್ಥವತ್ತಾಗಿ ಅರಿಯುವಂತೆ ಕಲಿಯಬಲ್ಲವರು, ವೈಷ್ಣವರಾಗಿ ಆಳವಾದ ಕಡಲಿನಿಂದ ಸುತ್ತುವರಿದ ಈ ಲೋಕದಲ್ಲಿಯೇ ಬಾಳುತ್ತಾರೆ. 



ಈ ತಿರುವಾಯ್ ಮೊೞಿಯ ಒಂದೊಂದು ಪಾಶುರದಲ್ಲಿಯೂ ತಿರುಕ್ಕುರುಂಗುಡಿ ಕ್ಷೇತ್ರದಲ್ಲಿ ನೆಲಸಿರುವ ಭಗವಂತನನ್ನು “ನಮ್ಬಿ” ಎಂಬ ಸರಳ ಸುಂದರವಾದ ಮಾತಿನಿಂದ ವರ್ಣಿಸಿ ಹೇಳಲಾಗಿದೆ. ಭಗವಂತನನ್ನು ನಂಬಿದವರು ನಂಬುವಂತೆಯೇ ಅವರ ನಂಬಿಕೆಗೆ ತಕ್ಕ ಹಾಗೆ ಅವರಿಗೆ ಪರಮೋಪಕಾರಿಯಾಗಿ ಒದಗಿ ಬರುವ ಭಗವಂತನನ್ನು “ನಂಬಿ” \(ಎಂದರೆ, ನಂಬತಕ್ಕವನು, ನಂಬಿಕೆಗೆ ಅರ್ಹನಾದವನು\) ಎನ್ನಲಾಗಿದೆ. ’ನಂಬಿ’ ಎಂದರೆ ಸಾಮಾನ್ಯವಾಇ “ಪುರುಷಶ್ರೇಷ್ಠ, ಉತ್ತಮ ಗುಣಸ್ವಭಾವದವನು, ಎಲ್ಲ ಬಗೆಯಲ್ಲೂ ಉತ್ತಮನು” ಎಂದು ಮುಂತಾಗಿ ಅರ್ಥವಾಗುತ್ತದೆ. ಆದ್ದರಿಂದ, “ತಿರುಕ್ಕೂರುಂಗುಡಿಯ ನಮ್ಬಿ”ಯನ್ನು “ಪರಮಪುರುಷನಾದ ಭಗವಂತ” ಎಂದು ವಿವರಿಸಲಾಗಿದೆ.



“ತಿರುಕ್ಕೂರುಂಗುಡಿಯದನ್ ಮೇಲ್” – ತಿರುಕ್ಕೂರುಂಗುಡಿಯಲ್ಲಿ ನೆಲಸಿರುವ ಅರ್ಚಾವತಾರಿಯಾದ ಭಗವಂತನನ್ನು ಕುರಿತು. 



“ಅಱಿವರಿಯ ಪಿರಾನೈ, ಆೞಿಯಙ್ಗೈಯನೈ ಯಲಟ್ರಿ” – ಜ್ಞಾನದ ಹಿರಿಮೆಯುಳ್ಳವರಿಂದಲೂ, ದೇವಾದಿದೇವತೆಗಳಿಂದಲೂ, ಸುಲಭವಾಗಿ, ಅರಿಯಲು ಸಾಧ್ಯವಿಲ್ಲದ ಭಗವಂತನನ್ನು, ತನ್ನ ಸುಂದರವಾದ ಕೈಯಲ್ಲಿ ಚಕ್ರಾಯುಧವನ್ನು ಲೋಕರಕ್ಷಣೆಗಾಗಿಯೇ ಧರಿಸಿಕೊಂಡಿರುವವನನ್ನು, ಕುರಿತು, ಅವನ ಗುಣಸ್ವಭಾವಗಳನ್ನು ಗಾನಮಾಡುತ್ತಾ, ಎಡೆಬಿಡದಂತೆ ಹೇಳುತ್ತಾ, 



“ನಱಿಯ ನನ್ ಮಲರ್ ನಾಡಿ” – ಆ ಸ್ವಾಮಿಯನ್ನು ಪೂಜಿಸುವುದಕ್ಕಾಗಿ, ಅವನ ಶ್ರೇಷ್ಠಗುಣಗಳಿಗೆ ತಕ್ಕಂತೆ, ಉತ್ತಮವರ್ಗದ ಹೂಗಳನ್ನು ಹುಡುಕಿ \(ಎಂದರೆ, ಭಗವಂತನ ಶ್ರೇಷ್ಠವಾದ ಗುಣಗಳನ್ನು ವಿಶಿಷ್ಟವಾಗಿ ಹುಡುಕಿ\). 



“ಕುಱಿಕೊಳ್ ಆಯಿರತ್ತುಳ್” – ಭಗವದ್ಗುಣಾನುಭಾವಕ್ಕೆ ತಕ್ಕಂತೆ ಇರುವ, ಅವನ ತಿರುವಡಿಗಳನ್ನು ಸೇರುವ ಭಕ್ತಿಜ್ಞಾನಗಳ ಗುರಿಮುಟ್ಟುವಂಥ ಹೇಳುವ ಮಾತುಗಳಾದ ಒಂದು ಸಾವಿರ ಪಾಶುರಗಳ ಮೂಲಕ. 



ತಿರುವಾಯ್ ಮೊೞಿಯ ಉದ್ದಕ್ಕೂ ಪರಮಪುರುಷನ ದಿವ್ಯಗುಣಗಾನ ಮಾಡುತ್ತ, ಅವನಲ್ಲಿ ಅತೀವ ಪ್ರೇಮವನ್ನು ವ್ಯಕ್ತಪಡಿಸಿ ಅವನನ್ನು ಸೇರುವುದಕ್ಕಾಗಿಯೇ ಕೊರಗಿ ಗೋಳಾಡುವ, ಜನದೂಷಣೆಗೆ ಪಾತ್ರಳಾದರೂ ಚಿಂತೆಯಿಲ್ಲವೆಂದು, ತನ್ನ ಮನೋಗತಿಯನ್ನು ಸಾಧಿಸಿಕೊಳ್ಳುವ “ನಾಯಕೀ ಭಾವವನ್ನು” ತಳೆದ ಆಳ್ವಾರರು ಇದರ ಮೂಲಕ ಬೋಧಿಸುವುದು. “ಭಗವಂತನನ್ನು ನಂಬಿ, ಆ ಗುಣಗಾನದಲ್ಲಿಯೇ ತೊಡಗಿದ್ದು, ಅವನಿಗಾಗಿ ಕಾತರಿಸುತ್ತಾ, ಅವರು ಸೇರುವ ಕಾರ್ಯದಲ್ಲಿಯೇ ತೊಡಗಿರುವವನು, ಈ ಲೋಕದಲ್ಲಿಯೇ ಪರಮಶ್ರೇಷ್ಠನಾದ ವಿಷ್ಣುಭಕ್ತ – ಎಂದರೆ, ’ವೈಷ್ಣವನಾದವನು’ ಎಂದು ಕೊಳ್ಳುತ್ತಾನೆ. ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ಆಳ್ವಾರರು\) ಭಗವದ್ಗುಣಾನುಭವವಾದ ವಿಷಯಗಳನ್ನೇ ಕುರಿತು ಇರುವ ಒಂದು ಸಾವಿರ ಪಾಶುರಗಳಲ್ಲಿ. ತಿರುಕ್ಕೂರುಂಗುಡಿಯಲ್ಲಿ ನೆಲಸಿರುವ ಸರ್ವೇಶ್ವರನ ವಿಷಯವಾದ ಈ ಹತ್ತು ಪಾಶುರಗಳನ್ನು ಓದಿ ಚೆನ್ನಾಗಿ ಅರಿತುಕೊಂಡವರು ಭಗವಂತನ ಸಾನ್ನಿಧ್ಯವನ್ನು ತಪ್ಪದೆ ಪಡೆದುಕೊಳ್ಳುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ.



\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ  ಐದನೆಯ ದಶಕ ಐದನೆಯ ತಿರುವಾಯ್ಮೊೞಿ



ಕಡಲ್ ಞಾಲಮ್ ಶೆಯ್ ದೇನುಮ್ 



೧. ಕಡಲ್ ಞಾಲಮ್ ಶೆಯ್ದೇನುಮ್ ಯಾನೇ ಯೆನ್ನುಮ್

ಕಡಲ್ ಞಾಲಮಾವೇನುಮ್ ಯಾನೇ ಯೆನ್ನುಮ್,

ಕಡಲ್ ಞಾಲಮ್ ಕೊಣ್ಡೇನುಮ್ ಯಾನೇಯೆನ್ನುಮ್

ಕಡಲ್ ಞಾಲಮ್ ಕೀಣ್ಡೇನುಮ್ ಯಾನೇಯೆನ್ನುಮ್,

ಕಡಲ್ ಞಾಲಮುಣ್ಡೆನುಮ್ ಯಾನೇಯೆನ್ನುಮ್

ಕಡಲ್ ಞಾಲತ್ತೀಶನ್ ವನ್ ದೇಱಕ್ಕೊಲೋ,

ಕಡಲ್ ಞಾಲತ್ತೀರ್ ಕ್ಕಿಯೈ ಯೆನ್ ಶೊಲ್ಲುಹೇನ್?

ಕಡಲ್ ಞಾಲತ್ತೆನ್ ಮಹಳ್ ಕಱ್ ಕಿನ್ ಱವೇ. 



ಕಡಲ್ ಞಾಲಮ್ ಶೆಯ್ ದೇನುಮ್ = ಕಡಲಿನಿಂದ ಸುತ್ತುವರಿದ \(ಕಡಲಿನಿಂದ ಮೂಡಿ ಬಂದ\) ಭೂಮಂಡಲವನ್ನು ಸೃಷ್ಟಿಸಿದವಳು, ಯಾನೇ = ನಾನೇ, ಎನ್ನುಮ್ = ಎನ್ನುತ್ತಾಳೆ, ಕಡಲ್ ಞಾಲಮ್ = ಕಡಲಿನ ಭೂಮಿಯನ್ನು, ಆವೇನುಮ್ = ಒಳಹೊಕ್ಕವಳೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಡಲ್ ಞಾಲಮ್ ಕೊಣ್ಡೆನುಮ್ = ಕಡಲಿನ ಭೂಮಿಯನ್ನು ಯಾಚಿಸಿ ಪಡೆದುಕೊಂಡವಳೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಡಲ್ ಞಾಲಮ್ ಕೀಣ್ಡೇನುಮ್ = ಕಡಲಿನ ಭೂಮಿಯನ್ನು ಹಿಡಿದು ಎತ್ತಿದವನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಡಲ್ ಞಾಲಮ್ ಉಂಡೇನುಮ್ = ಕಡಲಿನ ಭೂಮಿಯನ್ನು ಉಂಡವನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಡಲ್ ಞಾಲತ್ತು ಈಶನ್ = ಕಡಲಿನ ಭೂಮಿಗೆ ಒಡೆಯನಾದವನು, ವನ್ದು ಏಱಿ ಕೊಲೋ = ಬಂದು \(ಅವಳಲ್ಲಿ\) ಆವಾಹಣೆಗೊಂಡಿದ್ದಾನೋ ಹೇಗೋ, ಕಡಲ್ ಞಾಲತ್ತೀರ್ ಕ್ಕು = ಕಡಲಿನ ಭೂಮಿಯಲ್ಲಿ ವಾಸಿಸುವವರಿಗೆ, ಇಯೈ = ಯುಕ್ತವಾಗಿ, ಎನ್ ಶೊಲ್ಲುಹೇನ್ = ಏನು ಹೇಳಲಿ, ಕಡಲ್ ಞಾಲತ್ತು = ಕಡಲಿನ ಭೂಮಿಯ, ಎನ್ ಮಹಳ್ = ನನ್ನ ಮಗಳು, ಕಱ್ ಕಿನ್ ಱವೇ = ಕಲಿತಿರುವುದೇ ಇದು. 



ಕಡಲಿನ ಭೂಮಂಡಲವನ್ನು ಸೃಷ್ಟಿಸಿದವಳು ನಾನೇ ಎನ್ನುತ್ತಾಳೆ. ಕಡಲಿನ ಭೂಮಿಯನ್ನು ಒಳಹೊಕ್ಕುವಳು ನಾನೇ ಎನ್ನುತ್ತಾಳೆ. ಕಡಲಿನ ಭೂಮಿಯನ್ನು ಯಾಚಿಸಿ ಪಡೆದುಕೊಂಡವಳೂ ನಾನೇ ಎನ್ನುತ್ತಾಳೆ. ಕಡಲಿನ ಭೂಮಿಯನ್ನು ಹಿಡಿದು ಎತ್ತಿದವಳು ನಾನೇ ಎನ್ನುತ್ತಾಳೆ. ಕಡಲಿನ ಭೂಮಿಯನ್ನು ಉಂಡವಳು ನಾನೇ ಎನ್ನುತ್ತಾಳೆ. ಕಡಲಿನ ಭೂಮಿಯ ಒಡೆಯನೇ ಬಂದು ಅವಳಲ್ಲಿ ಆವಾಹನೆಗೊಂಡಿದ್ದಾನೋ ಹೇಗೋ\! ಕಡಲಿನ ಭೂಮಿಯಲ್ಲಿ ವಾಸಿಸುವರಿಗೆ ಯುಕ್ತವಾಗಿ ಏನು ಹೇಳಲಿ? ಕಡಲಿನ ಭೂಮಿಯ ನನ್ನ ಮಗಳು ಕಲಿತಿರುವುದೇ ಇದು.



ಭಕ್ತಿಯ ಪಾರವಶ್ಯದಿಂದ ಪರಮ ಭಕ್ತನು ಹೇಳುವ ಮಾತಾದರೂ ಹೀಗೆಯೇ\! ಭಗವಂತನಿಗೂ ತನಗೂ ಯಾವ ಅಂತರವೂ, ಯಾವ ಭೇದವೂ ಇಲ್ಲವೆಂದೂ, ಭಗವಂತನು ನಡೆಸುವ ದಿವ್ಯಾದ್ಭುತಕಾಯಗಳೆಲ್ಲವೂತನ್ನವೇ ಎಂಬ ಏಕೀಭಾವವನ್ನು ವ್ಯಕ್ತಪಡಿಸುತ್ತಾನೆ ಎಂಬುದನ್ನು ಇಲ್ಲಿ ಸ್ಪಷ್ಟಪಡಿಸಲಾಗಿದೆ. 



“ಕಡಲ್ ಞಾಲಮ್ ಆವೇನುಮ್................” – ಸೃಷ್ಟಿಯ ಆಚೆ ಇದ್ದುಕೊಂಡು ಇಡಿಯ ಸೃಷ್ಟಿಯನ್ನು ನಡೆಸಿದ ಪರಮಾತ್ಮ, ಅಲ್ಲಿಗೇ ತನ್ನ ಕಾರ್ಯವನ್ನು ನಿಲ್ಲಿಸಲಿಲ್ಲ. ತನ್ನ ಸೃಷ್ಟಿಯ ಎಲ್ಲ ವಸ್ತುಗಳಲ್ಲೂ – ಚಿಕ್ಕದು, ದೊಡ್ಡದು, ಅಲ್ಪ, ಅತಿಶಯ ಎನ್ನದಂತೆ ತಾನೇ ಅಂತರ್ಯಾಮಿಯಾಗಿದ್ದುಕೊಂಡು, ಆ ವಸ್ತುಗಳು ನಡೆಸುವ ಎಲ್ಲಕ್ಕೂ ಸಾಕ್ಷಿಯಾಗಿರುತ್ತಾನೆ. 



“ಕಡಲ್ ಞಾಲಮ್ ಕೊಣ್ಡೇನುಮ್.....................” – ಬಲಿಚಕ್ರವರ್ತಿಯ ಅತ್ಯಾಶೆಯನನ್ನು ಭಗವಂತನು ಹೇಗೆ ತಡೆದಿಟ್ಟನೆಂಬ ವಿಷಯ ಇದು. ಬಲಿಚಕ್ರವರ್ತಿಯು ತಾನು ಮಾಡುವ ನೂರು ಯಾಗಗಳಿಂದಲೇ ಮೂರು ಲೋಕಗಳ ಒಡೆಯನೇ ಆಗಬಲ್ಲೆನೆಂದು ಬಗೆದು, ತೊಂಬತ್ತೊಂಬತ್ತು ಯಾಗಗಳನ್ನು ಮುಗಿಸಿ, ನೂರನೆಯ ಯಾಗವನ್ನು ನಡೆಸುತ್ತಿದ್ದ, ದೇವೇಂದ್ರನಿಗೆ ಭಯ ಹತ್ತಿತು. ತನ್ನಪದವಿಗೆ ಇದರಿಂದ ತಪ್ಪದೆ ಚ್ಯುತಿಯುಂಟಾಗುವುದೆಂದು, ಹೆದರಿ ಭಗವಂತನಲ್ಲಿ ಮೊರೆಯಿಟ್ಟನು. ಆಗ ಸ್ವಾಮಿಯು ಅತ್ಯಾಕರ್ಷಕನಾದ ವಾಮನ ವಟುವಾಗಿ ಅವತರಿಸಿ, ಬಲಿಯ ಯಾಗ ಶಾಲೆಗೆ ಬಂದು, ತನ್ನ ಹೆಜ್ಜೆಯಲ್ಲಿ ಮೂರು ಹೆಜ್ಜೆಗಳಷ್ಟು ನೆಲವನ್ನು ಯಾಚಿಸಿ, ಬಲಿಯಿಂದ ಪಡೆದುಕೊಂಡನು. ಯಾಗ ಸಮಯದಲ್ಲಿ ಯಾರು ಏನನ್ನೇ ಬೇಡಲಿ’ಇಲ್ಲ’ ಎನ್ನದಂತೆ ಅದನ್ನು ನೀಡಲೇಬೇಕೆಂಬ ನಿಯಮದಂತೆ, ಬಲಿಯ ಕುಲಗುರುವಾದ ಶುಕ್ರಾಚಾರ್ಯರು ಅದನ್ನು ನಿರಾಕರಿಸೆಂದು ಎಚ್ಚರಿಸಿದರೂ ಸಹ ಬಿಡದೆ, ಬಲಿಯಿಂದ ಪಡೆದ ದಾನದಿಂದ ಸ್ವಾಮಿಯು ಸಂತೋಷಗೊಂಡು, ತ್ರಿವಿಕ್ರಮನಾಗಿ ಬೆಳೆದು, ತನ್ನ ಒಂದು ಹೆಜ್ಜೆಯನ್ನು ವಿಸ್ತರಿಸಿ, ಭೂಮಿಯೆಲ್ಲವನ್ನೂ ಆವರಿಸಿ, ಅದಷ್ಟನ್ನೂ ಒಂದೇ ಹೆಜ್ಜೆಯಿಂದ ಅಳೆದುಕೊಂಡನು. ಇಲ್ಲಿಯ ಕತೆ ಇದು. 



“ಕಡಲ್ ಞಾಲಮ್ ಕೀಣ್ಡೇನುಮ್” – ಭಗವಂತನು ಸ್ವೀಕರಿಸಿದ ಮಹಾವರಾಹಾವತಾರದ ವಿಷಯ ಇದು. ಹಿರಣ್ಯಾಕ್ಷನು ಭೂಮಿಯನ್ನು ಕದ್ದು ಆಳವಾದ ಕಡಲಿನಲ್ಲಿ ಮುಳುಗಿಸಿ, ಎಲ್ಲಿಯೋ ಕಡಲಲ್ಲಿಯೇ ಅಡಗಿಕೊಂಡಾಗ, ಭಗವಂತನು ಭೂಮಿಯನ್ನು ರಕ್ಷಿಸುವುದಕ್ಕಾಗಿ, ಮಹಾವರಾಹನಾಗಿ ಅವತರಿಸಿದನು. ಮತ್ತು ಕಡಲಲ್ಲಿ ಪ್ರವೇಶಿಸಿ, ಅಡಗಿಕೊಂಡಿದ್ದ ಹಿರಣ್ಯಾಕ್ಷನನ್ನು ಕೊಂದು ಭೂಮಿಯನ್ನು ತನ್ನ ಕೋರೆಹಲ್ಲಿನಿಂದ ಹಿಡಿದು ಮೇಲಕ್ಕೆತ್ತಿ, ಅದರ ಸ್ಥಾನದಲ್ಲಿ ನಿಲ್ಲಿಸಿದನು. 



“ಕಡಲ್ ಞಾಲಮ್ ಉಣ್ಡೇನುಮ್..............ಪ್ರಳಯ ಕಾಲ ಬಂದಾಗ, ತನ್ನ ಸೃಷ್ಟಿ ನಾಶವಾಗದಿರಲೆಂದು, ಭಗವಂತನು ಇಡಿಯ ಭೂಮಂಡಲವನ್ನೇ ಅದರಲ್ಲಿರುವ ಎಲ್ಲಾ ಚರಾಚರವಸ್ತುಗಳ ಸಹಿತವಾಗಿ ಒಟ್ಟಾಗಿ ಕಬಳಿಸಿ, ಎಲ್ಲವನ್ನೂ ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು, ಮರುಸೃಷ್ಟಿಯವರೆಗೆ ರಕ್ಷಿಸುತ್ತಾನೆ. 



“ಕಡಲ್ ಞಾಲತ್ತೀಶನ್” – ಭೂಮಂಡಲಕ್ಕೆ ಮಾತ್ರವಲ್ಲದೆ, ತನ್ನ ಎಲ್ಲಾ ಸೃಷ್ಟಿಗೂ ಅವನೇ ಒಡೆಯನು.



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಈ ನನ್ನ ಮಗಳು ತನ್ನ ಮನಬಂದಂತೆ ಮಾತನಾಡುತ್ತಾಳೆ. ಅವಳಲ್ಲಿ ಸರ್ವೇಶ್ವರನು ಅವಾಹಿತನಾಗಿದ್ದಾನೋ ಕಾಣೆ\! ಭೂಮಿಯ ಮೇಲೆ ಬಾಳುತ್ತಿರುವ ನಿಮಗೆ ಇದನ್ನು ನಾನು ಹೇಗೆ ವಿವರಿಸಿಕೊಳ್ಳಲಿ? ಈ ಭೂಮಿಯನ್ನು ಸೃಷ್ಟಿಸಿದವಳು ತಾನೇ ಎಂದೂ, ಸೃಷ್ಟಿಯಾಗಿರುವ ಒಂದೊಂದು ವಸ್ತುವಿನ ಅಂತರ್ಯಾಮಿಯಾಗಿಯೂ ಇರುವವಳು ತಾನೇ ಎಂದೂ, ಭೂಮಿಯನ್ನು ಯಾಚಿಸಿ, ಅದನ್ನು ತಾನೇ ಪಡೆದುಕೊಂಡವಳೆಂದೂ, ಮುಳುಗಿ ಹೋದ ಭೂಮಿಯನ್ನು ಉದ್ಧರಿಸಿದವಳೂ ತಾನೇ ಎಂದೂ, ಭೂಮಿಯ ಒಡೆಯಳು ತಾನೇ ಎಂದು ಹೇಳಿಕೊಳ್ಳುತ್ತಾಳಲ್ಲ\! ಇವಳು ಕಲಿತಿರುವ ಮಾತುಗಳನ್ನು ಕುರಿತು ನಾನೇನು ಹೇಳಲಿ?



ಅತ್ಯಂತ ಕೇವಲ ಭಕ್ತನು ಹೇಳುವ ಮಾತಾದರೂ ಇದೇ. ತಾನೇ ಭಗವತ್ಸ್ವರೂಪವೆಂದೂ, ಭಗವಂತನಿಗೂ ತನಗೂ ಭೇದವೆಲ್ಲಿಯದು ಎಂಬ ಭಾವವನ್ನು ಇದು ಸ್ಪಷ್ಟಪಡಿಸುತ್ತದೆ ಎನಿಸುತ್ತದೆ. 



೨. ಕಱ್ ಕುಮ್ ಕಲ್ವಿಕ್ಕೆಲ್ಲೈಯಿಲನೇ ಯೆನ್ನುಮ್

ಕಱ್ ಕುಮ್ ಕಲ್ವಿಯಾವೇನುಮ್ ಯಾನೇಯೆನ್ನುಮ್,

ಕಱ್ ಕುಮ್ ಕಲ್ವಿಶೆಯ್ವೇನುಮ್ ಯಾನೇಯೆನ್ನುಮ್

ಕಱ್ ಕುಮ್ ಕಲ್ವಿಕೀರ್ ಪ್ಪೇನುಮ್ ಯಾನೇ ಯೆನ್ನುಮ್, 

ಕಱ್ ಕುಮ್ ಕಲ್ವಿಚ್ಚಾರಮುಮ್ ಯಾನೇಯೆನ್ನುಮ್

ಕಱ್ ಕುಮ್ ಕಲ್ವಿನಾದನ್ ವನ್ದೇಱಕ್ಕೊಲೋ?

ಕಱ್ ಕುಮ್ ಕಲ್ವಿಯೀರ್ ಕ್ಕಿವೈಯೆನ್ ಶೊಲ್ಲುಹೇನ್

ಕಱ್ ಕುಮ್ ಕಲ್ವಿಯೆನ್ ಮಹಳ್ ಕಾಣಹಿನ್ ಱವೇ. 



ಕಱ್ ಕುಮ್ = ಕಲಿಯತಕ್ಕ, ಕಲ್ವಿಕ್ಕು = ವಿದ್ಯೆಗೆ, \(ಜ್ಞಾನಕ್ಕೆ\), ಎಲ್ಲೈ = ಮಿತಿ, ಇಲನೇ ಎನ್ನುಮ್ = ಇಲ್ಲವಲ್ಲ ಎನ್ನುತ್ತಾಳೆ, ಕಱ್ ಕುಮ್ = ಕಲಿಯತಕ್ಕ, ಕಲ್ವಿ = ವಿದ್ಯೆ \(ಜ್ಞಾನ\), ಆವೇನುಮ್ = ಆತ್ಮನೂ, ಯಾನೇ = ನಾನೇ, ಎನ್ನುಮ್ = ಎನ್ನುತ್ತಾಳೆ, ಕಱ್ ಕುಮ್ = ಕಲಿಯುವ, ಕಲ್ವಿ = ವಿದ್ಯೆಯನ್ನು \(ಜ್ಞಾನವನ್ನು\) ಶೆಯ್ ವೇನುಮ್ = ಉಂಟುಮಾಡುವವನೂ \(ಸೃಷ್ಟಿಸುವವನೂ\), ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಱ್ ಕುಮ್ ಕಲ್ವಿ= ಕಲಿಯುವ ವಿದ್ಯೆಯನ್ನು \(ಜ್ಞಾನವನ್ನು\) ತೀರ್ ಪ್ಪೇನುಮ್ = ಕೊನೆಗಾಣಿಸುವವನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಱ್ ಕುಮ್ = ಕಲ್ವಿ = ಕಲಿಯುವ ವಿದ್ಯೆಯ \(ಜ್ಞಾನದ\), ಚಾರಮ್ = ಸಾರವು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಱ್ ಕುಮ್ ಕಲ್ವಿನಾದರ್ = ಕಲಿಯುವ ವಿದ್ಯೆಗೆ \(ಜ್ಞಾನಕ್ಕೆ\) ನಾಥನು, ವನ್ದೇರ್ ಕೊಲೋ \(ವನ್ದು\+ಏರಿ\+ಕೊಲೋ\) = ಬಂದು ಆವಾಹನೆಗೊಂಡಿದ್ದಾಳೆಯೋ, ಕಱ್ ಕುಮ್ ಕಲ್ವಿಯರ್ ಕು = ಕಲಿಯತಕ್ಕ ವಿದ್ಯೆಯನ್ನು ಕಲಿತವರಿಗೆ \(ಕಲಿಯುವವರಿಗೆ\) ಇವೈ = ಇವುಗಳನ್ನು, ಎನ್ ಶೊಲ್ಲುಹೇನ್ = ಏನು ಹೇಳಲಿ, ಕಱ್ ಕುಮ್ = ಕಲಿಯುವ, ಕಲ್ವಿ= ವಿದ್ಯೆಯನ್ನು, ಎನ್ಮಹಳ್ = ನನ್ನಮಗಳು, ಕಾಣಹಿನ್ ಱವೇ = ಕಾಣುತ್ತಿರುವುವುಗಳನ್ನೇ. 



ಕಲಿಯುತ್ತಿರುವ ಕಣ್ಣೆದುರಲ್ಲಿ ಕಾಣುತ್ತಿರುವ ಈ ವಿದ್ಯೆಯ ವಿಷಯದಲ್ಲಿ ಏನು ಹೇಳಲಿ? ಕಲಿಯತಕ್ಕ ವಿದ್ಯೆಗೆ \(ಜ್ಞಾನಕ್ಕೆ\) ಮಿತಿಎಂಬುದೇ ಇಲ್ಲ ಎನ್ನುತ್ತಾಳೆ. ಕಲಿಯತಕ್ಕ ಆ ವಿದ್ಯೆಗೆ \(ಜ್ಞಾನಕ್ಕೆ\) ಆತ್ಮನೂ ನಾನೇ ಎನ್ನುತ್ತಾಳೆ. ಕಲಿಯುವ ವಿದ್ಯೆಯನ್ನು \(ಜ್ಞಾನವನ್ನು\) ಉಂಟುಮಾಡುವವನೂ ನಾನೇ ಎನ್ನುತ್ತಾಳೆ. ಕಲಿಯುವ ವಿದ್ಯೆಯನ್ನು \(ಜ್ಞಾನವನ್ನು\) ಮುಗಿಸುವವನೂ ನಾನೇ ಎನ್ನುತ್ತಾಳೆ. ಕಲಿಯುವ ವಿದ್ಯೆಯ \(ಜ್ಞಾನದ\) ಶರವೇ ನಾನು ಎನ್ನುತ್ತಾಳೆ. ಕಲಿಯುವ ವಿದ್ಯೆಯ ನಾಥನೇ ಬಂದು \(ಇವಳಲ್ಲಿ\) ಆವಾಹನೆಗೊಂಡಿದ್ದಾನೋ ಹೇಗೋ? 



ಭಗವಂತನು ಜ್ಞಾನಸ್ವರೂಪಿ. ಎಲ್ಲಾ ವಿದ್ಯೆಗಳೂ ಕಲಿಸತಕ್ಕದ್ದು ಭಗವಂತನನ್ನು ಕುರಿತ ಜ್ಞಾನವನ್ನೇ, ಹಾಗೆ ಕಲಿಯುತ್ತ, ಎಲ್ಲಾ ವಿದ್ಯೆಗಳಲ್ಲಿ ಪ್ರಾವೀಣ್ಯತೆ ಪಡೆಯುವುದಕ್ಕೆ ಕೊನೆ ಎಂಬುದೇ ಇಲ್ಲ. ಎಷ್ಟು ಅಲ್ಪವಾಗಿ ಕಲಿತರೂ, ಅದರಿಂದಲೇ ಭಗವಂತನನ್ನು ಅರಿತುಕೊಳ್ಳಬಹುದು. ಏಕೆಂದರೆ ಭಗವಂತನು ಕಲಿಯತಕ್ಕ ಎಲ್ಲ ವಿದ್ಯೆಗಳ ಸಾರವೇ? 



\(ಕಒಯುವ ವಿದ್ಯೆಗೆ ಆದಿಯಾದ ’ಅ’ಕಾರವೇ ಸರ್ವೇಶ್ವರ’ ಎಂದಂತೆ\)



ನಾಯಕಿಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಈಗ ಅಕ್ಷರಾಭ್ಯಾಸವನ್ನು ಮೊದಲು ಮಾಡಿರುವ ನನ್ನ ಮಗಳು ಹೇಳುವ ಮಾತುಗಳಿಗೆ ನಾನೇನು ಹೇಳಲಿ? “ವಿದ್ಯೆ ಅಥವಾ ಜ್ಞಾನಕ್ಕೆ ಮಿತಿಯುಂಟೇ? ವಿದ್ಯೆಯೆಲ್ಲಕ್ಕು ಅಂತರಾತ್ಮನು ನಾನೇ ಎನ್ನುತ್ತಾಳೆ. ಅದರ ಸಾರವೂ ನಾನೇ\! ವಿದ್ಯೆಯೆಲ್ಲವೂ ನಾನೇ\! ಅದರ ಸಾರವೂ ನಾನೇ\! ವಿದ್ಯೆಗೆ ಅಂತ್ಯವೂ ನಾನೇ” ಎಂದು ಮುಂತಾಗಿ ಹೇಳುತ್ತಾಳಲ್ಲ\! ವಿದ್ಯಾಧಿದೇವತೆಯಾದ ಭಗವಂತನೇ ಅವಳಲ್ಲಿ ಆಹ್ವಾನಗೊಂಡು, ಅವಳ ಬಾಯಿಂದ ಹೀಗೆಲ್ಲಾ ಆಡಿಸುತ್ತಾನೋ ಹೇಗೋ? 



೩. ಕಾಣಹಿನ್ ಱ ನಿಲಮೆಲ್ಲಾಮ್ ಯಾನೇಯೆನ್ನುಮ್

ಕಾಣ ಹಿನ್ ಱ ವಿಶುಮ್ಬೆಲ್ಲಾಮ್ ಯಾನೇ ಯೆನ್ನುಮ್, 

ಕಾಣಹಿನ್ ಱ ವೆನ್ತೀಯೆಲ್ಲಾಮ್ ಯಾನೇ ಯೆನ್ನುಮ್

ಕಾಣಹಿನ್ ಱ ವಿಕ್ಕಾಟ್ರೆಲ್ಲಾಮ್ ಯಾನೇಯೆನ್ನುಮ್,

ಕಾಣಹಿನ್ ಱಕಡಲೆಲ್ಲಾಮ್ ಯಾನೇಯೆನ್ನುಮ್

ಕಾಣಹಿನ್ ಱ ಕಡಲ್ ವಣ್ನನೇಱಕ್ಕೊಲೋ,

ಕಾಣಹಿನ್ ಱ ವೆನ್ ಕಾರಿಹೈ ಶೆಯ್ ಹಿನ್ ಱವೇ. 



ಕಾಣಹಿನ್ ಱ = ಕಣ್ಣೆದುರಲ್ಲಿರುವ, ನಿಲಮ್ ಎಲ್ಲಾಮ್ = ಭೂಮಿಯೆಲ್ಲವೂ, ಯಾನೇ ಎನ್ನುಮ್ = ಕಣ್ಣಿಗೆ ಕಾಣಿಸುವ ಎಲ್ಲಾ ಆಕಾಶವೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಾಣಹಿನ್ ಱ = ಕಣ್ಣೆದುರಿಗೆ ಅನುಭವಿಸುತ್ತಿರುವ, ವೆಮ್ ತೀ ಎಲ್ಲಾಮ್ = ಸುಡುವ ಬೆಂಕಿಯೆಲ್ಲಾ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕಾಣಹಿನ್ ಱ = ಅನುಭವಿಸುತ್ತಿರುವ \(ಬೀಸುತ್ತಿರುವ, ವಸ್ತುಗಳನ್ನು ಕಾಣುವಂತೆ ಅಲುಗಿಸುತ್ತಿರುವ\) ಇಕಾಟ್ರು ಎಲ್ಲಾಮ್ = ಈ ಗಾಳಿಯೆಲ್ಲಾ, ಯಾನೇ ಎನ್ನುಮ್ = ಎನ್ನುತ್ತಾಳೆ, ಕಾಣಹಿನ್ ಱ = ಅಪಾರವಾಗಿ ಕಾಣುತ್ತಿರುವ, ಕಡಲ್ ಎಲ್ಲಾಮ್ = ಎಲ್ಲಾ ಕಡಲೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ,ದ್ ಕಾಣಹಿನ್ ಱ = \(ಈ ಎಲ್ಲಾ ರೂಪಗಳಲ್ಲೂ\) ಕಾಣುತ್ತಿರುವ, ಕಡಲ್ ವಣ್ನನ್ = ಕಡಲವಣ್ನನು \(ಭಗವಂತನು\), ಏಱ ಕೊಲೋ = ಆವಾಹನೆಯಾಗಿದ್ದಾನೋ ಕಾಣೆ, ಕಾಣಹಿನ್ ಱ = ನಮ್ಮೆದುರಲ್ಲಿ ಬಾಳುತ್ತಿರುವ, ಉಲಹತ್ತೀರ್ಕ್ಕೂ = ಲೋಕಿಗರಿಗೆ, ಎನ್ ಶೊಲ್ಲುಹೇನ್ = ಏನು ಹೇಳಲಿ, ಕಾಣಕಿನ್ ಱ, = ಅನುಭವಿಸಿ ಕಾಣುತ್ತಿರುವ, ಎನ್ ಕಾರಿ ಹೈ = ನನ್ನ ಮಗಳು, ಶೆಯ್ಹಿನ್ ಱವೆ = ಮಾಡುತ್ತಿರುವುದನ್ನೆಲ್ಲಾ. 



ಕಣ್ಣೆದುರಲ್ಲಿರುವ ಎಲ್ಲಾ ಭೂಮಿಯೂ ನಾನೇ ಎನ್ನುತ್ತಾಳೆ. ಕಣ್ಣಿಗೆ ಕಾಣಿಸುವ ಎಲ್ಲಾ ಆಕಾಶವೂ ನಾನೇ ಎನ್ನುತ್ತಾಳೆ, ಕಣ್ಣೆದುರಲ್ಲಿ ಅನುಭವಿಸುತ್ತಿರುವ ಸುಡುವ ಬೆಂಕಿಯೆಲ್ಲವೂ ನಾನೇ ಎನ್ನುತ್ತಾಳೆ. ಕಣ್ಣಿಗೆ ಕಾಣುವಂತೆ ಸ್ಪರ್ಶಿಸುತ್ತಾ ವಸ್ತುಗಳನ್ನು ಅಲುಗಿಸುವ ಈ ಗಾಳಿಯೆಲ್ಲವೂ ನಾನೇ ಎನ್ನುತ್ತಾಳೆ. ಮಿತಿಯಿಲ್ಲದಂತೆ ಕಾಣುತ್ತಿರುವ ಎಲ್ಲಾ ಕಡಲೂ ನಾನೇ ಎನ್ನುತ್ತಾಳೆ. ನನ್ನ ಮಗಳು ಅನುಭವಿಸಿ ಮಾಡುತ್ತಿರುವುದು ಎಲ್ಲವೂ ನಾನೇ ಎನ್ನುತ್ತಾಳೆ. ನಮ್ಮೆದುರಲ್ಲಿ ಬಾಳುತ್ತಿರುವ ಲೋಕಿಗರಿಗೆ ನಾನೇನು ಹೇಳಲಿ? 



ನೆಲ, ನೀರು, ಬೆಂಕಿ, ಗಾಳಿ, ಬಾನು – ಇವುಗಳನ್ನು ಪಂಚಭೂತಗಳು ಎನ್ನುತ್ತಾರೆ. ಎಲ್ಲವೂ ಭಗವಂತನ ಸೃಷ್ಟಿಯೇ. ಎಲ್ಲವನ್ನೂ ಭಗವಂತನ ಸ್ವರೂಪ ಎನ್ನುತ್ತಾರೆ. ’ಪ್ರಕೃತಿ’ ಎಂಬ ಭಗವಂತನ ಸ್ವರೂಪ ಅದೇಯೇ. ಹಾಗೆ ತಿಳಿದು ಭಾವಿಸುವವರು ಭಗವದ್ಭಕ್ತರು. ಪ್ರಾಪಂಚಿಕ ಜೀವನ ನಡೆಸುತ್ತಿರುವ ಸಾಮಾನ್ಯ ಜನರಿಗೆ ಈ ವಿಷಯ ತಿಳಿಯುವುದಿಲ್ಲ. ತಮ್ಮ ಜೀವನದ ಮಾರ್ಗವೊಂದೇ ಸರಿಯಾದ ಒಪ್ಪುವ ಮಾರ್ಗವೆಂದೂ ಮಿಕ್ಕೆಲ್ಲ ಬಗೆಯ ಕೆಲಸ, ನಡತೆಗಳು ವಿಚಿತ್ರವೆಂದೂ ಕಾಣಿಸುವುದು ಈ ಪ್ರಾಪಂಚಿಕರಿಗೆ. ಈ ವಿಷಯವನ್ನು ಈ ಪಾಶುರ ಹೇಳುತ್ತದೆ. 



ಲೋಕಿಗಳು ಎಂದಿದ್ದರೂ ಲೋಕಿಗರೇ. ಅವರಿಗೆ ಭಗವದ್ವಿಷಯವದ ಅನುಭವಗಳೂ, ಅವುಗಳನ್ನು ಕುರಿತ ಮಾತುಗಳೂ ಅರಿವಾಗುವುದಾದರೂ ಹೇಗೆ? ತಮ್ಮಹಾದಿಯಲ್ಲಿರದ ಇತರರನ್ನು ಅವರು ವಿಚಿತ್ರ ಮನುಷ್ಯರೆಂದೂ, ಅರೆಹುಚ್ಚರೆಂದೂ, ಬುದ್ಧಿಗೆಟ್ಟವರೆಂದೂ ಹಾಸ್ಯಮಾಡುತ್ತಾ, ಅಣಕಮಾಡುತ್ತಾ, ಹಿಂಸಿಸುತ್ತಾ ಬಾಳುವುದೇ ಅವರ ಕೆಲಸ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ. ನನ್ನ ಮಗಳು ಭಗವದ್ವಿಷಯವಾದವುಗಳಲ್ಲಿಯೇ ಮುಳುಗಿ ತೇಲುವವಳು. ಅವಳ ಕಣ್ಣಿಗೆ ಕಾಣಿಸುವ ಎಲ್ಲವೂ, ಅವಳು ಅನುಭವಿಸುವುದೆಲ್ಲವೂ, ಭಗವತ್ಸ್ವರೂಪವೇ. ಅದಕ್ಕೆ ತಕ್ಕ ಹಾಗೆ ಅವಳ ನಡೆ, ನುಡಿ, ಆಚಾರಗಳು. ನಮ್ಮ ಜೊತೆಯಲ್ಲಿ, ಅವಳ ಕಣ್ಣೆದುರಲ್ಲಿ ವಾಸಿಸುವ ಲೋಕಿಗರಿಗೆ ಈ ವಿಷಯವನ್ನು ನಾನು ಹೇಗೆ ವಿವರಿಸಲಿ? ಹೇಗೆ ಅರಿವು ಮಾಡಿಕೊಡಲಿ? ಏನು ಹೇಳಿ ಅವರನ್ನು ನಂಬಿಸಲಿ? 



೪. ಶೆಯ್ ಹಿನ್ ಱಹಿದಿಯೆಲ್ಲಾಮ್ ಯಾನೇಯೆನ್ನುಮ್

ಶೆಯ್ಹಿನ್ ಱನಹಳುಮ್ ಯಾನೇಯೆನ್ನುಮ್,

ಶೆಯ್ದು ಮುನ್ನಿಱನ್ದವುಮ್ ಯಾನೇ ಯೆನ್ನುಮ್

ಶೆಯ್ ಹೈಪ್ಪಯನುಣ್ಡೇನುಮ್ ಯಾನೇಯೆನ್ನುಮ್,

ಶೆಯ್ ವಾರ್ ಹಳೈಚ್ಚೆಯ್ ವೇನುಮ್ ಯಾನೇಯೆನ್ನುಮ್

ಶೆಯ್ಯ ಕಮಲಕ್ಕಣ್ಣನೇಱಕ್ಕೊಲೋ?

ಶೆಯ್ಯುಲಹತ್ತೀರ್ ಕ್ಕಿವೈಯೆನ್ ಶೊಲ್ಲುಹೇನ್

ಶೆಯ್ಯಕನಿವಾಯಿನ ಮಾನ್ ತಿಱತ್ತೇ. 



ಶೆಯ್ ಹಿನ್ ಱ ಕಿದಿ ಎಲ್ಲಾಮ್ = ಮಾಡುತ್ತಿರುವ\(ಈಗಿನ\)ದೆಲ್ಲವೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಶೆಯ್ ಹಿನ್ ಱನಹಳುಮ್ = ಮುಂದೆ ಮಾಡಬೇಕಾದದ್ದೆಲ್ಲವೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಶೆಯ್ ಹೈ ಪಯನ್ ಉಣ್ಡೇನುಮ್ = ಮಾಡುವ ಕರ್ಮದ ಫಲವನ್ನು ಉಣ್ಣುವವನೂ ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಶೆಯ್ ವಾರ್ ಹಳೈ = ಕರ್ಮಮಾಡುವವರನ್ನು, ಶೆಯ್ ವೆನುಮ್ = ಸೃಷ್ಟಿಸುವವನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಶೆಯ್ಯಕಮಲಮ್ = ಕೆಂದಾವರೆಯಂತೆ \(ವಿಶಾಲವೂ ಆಕರ್ಷಕವೂ ಆದ\), ಕಣ್ಣನೇ = ಕಣ್ಣುಳ್ಳವನೇ, ಏಱಕಿಲೋ = ಆವಾಹನೆಗೊಂಡಿದ್ದಾನೋ ಹೇಗೋ? ಶೆಯ್ ಉಲತ್ತೀರ್ ಕ್ಕೂ = ಕರ್ಮದಲ್ಲಿ ತೊಡಗಿರುವ ಲೋಕಿಗರಿಗೆ, ಇವೈ = ಇವುಗಳನ್ನು, ಎನ್ ಶೊಲ್ಲುಹೇನ್ = ಏನೆಂದು ಹೇಳಲಿ? ಶೆಯ್ಯ = ಕೆಂಪಗಿರುವ, ಕನಿವಾಯಿನ್ = ಹಣ್ಣಿನಂತೆ ತುಟಿಗಳಿರುವ, ಮಾನ್ ತಿಱತ್ತೇ = ಜಿಂಕೆಯಂತೆ ಚಂಚಲಳಾಗಿರುವ ರೀತಿಯವಳ ವಿಷಯವಾಗಿ. 



ಈಗ ಮಾಡುವದೆಲ್ಲವೂ ನಾನೇ ಎನ್ನುತ್ತಾಳೆ. ಮುಂದೆ ಮಾಡಬಹುದಾದವೆಲ್ಲಾ ನಾನೇ ಎನ್ನುತ್ತಾಳೆ. ಹಿಂದೆ ಮಾಡಿಯಾದದ್ದೆಲ್ಲಾ ನಾನೇ ಎನ್ನುತ್ತಾಳೆ ಮಾಡುವ ಕರ್ಮಕರ್ಮದ ಫಲವನ್ನುಣ್ಣುವವನೂ ನಾನೇ ಎನ್ನುತ್ತಾಳೆ. ಕರ್ಮಮಾಡುವವರನ್ನು ಸೃಷ್ಟಿಸಿದವನೂ ನಾನೇ ಎನ್ನುತ್ತಾಳೆ. ಕೆಂದಾವರೆಯಂತೆ ವಿಶಾಲವೂ ಆಕರ್ಷಕವೂ ಆದ ಕಣ್ಣುಳ್ಳವನೇ ಆವಾಹನೆಗೊಂಡಿದ್ದಾನೋ ಹೇಗೋ? ಕರ್ಮದಲ್ಲಿ ತೊಡಗಿರುವ ಲೋಕಿಗರಿಗೆ, ಕೆಂಪಗೆ ಹಣ್ಣಿನಂತಿರುವ ಜಿಂಕೆಯಂತೆ ಚಂಚಲಳಾಗಿರುವವಳ ವಿಷಯದಲ್ಲಿ ಇವುಗಳನ್ನು ಏನೆಂದು ಹೇಳಲಿ? 



’ನಾಯಕಿ’ ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ನೀವು ಈ ಲೋಕದಲ್ಲಿದ್ದು ಇಲ್ಲಿನ ಕರ್ಮಗಳಲ್ಲಿ ನಿರತರಾಗಿರುವವರು. ನನ್ನ ಮಗಳಾದರೋ “ಭೂತ, ವತಮಾನ, ಭವಿಷ್ಯತ್ತುಗಳಲ್ಲಿ ಅಡಾಗಿರುವ ಕರ್ಮಗಳನ್ನೆಲ್ಲಾ ನಡೆಸುವವನು ನಾನೇ” ಎನ್ನುತ್ತಾಳೆ. “ಆ ಕರ್ಮಫಲಗಳನ್ನೆಲ್ಲಾ ಉಣ್ಣುವವನೂ ನಾನೇ” ಎನ್ನುತ್ತಾಳೆ. ಕರ್ಮಗಳಲ್ಲಿ ತೊಡಗಿರುವ ಇಹಲೋಕದ ಕರ್ಮಜೀವಿಗಳನ್ನು ಸೃಷ್ಟಿಸಿದವನೂ ನಾನೇ” ಎನ್ನುತ್ತಾಳೆ. ಇದಕ್ಕೆಲ್ಲ, ಕೆಂದಾವರೆಯಂತೆ ಸುಂದರವೂಆಕರ್ಷಕವೂ ಆದ ಆ ಸರ್ವೇಶ್ವರನೇ ಅವಳಲ್ಲಿ ಆವಾಹನೆಗೊಂಡಿದ್ದಾನೋ ಹೇಗೋ\! ಜಿಂಕೆಯ ಕಣ್ಣಿನ ಚಪಲಾಕ್ಷಿಯೂ, ತೊಂಡೆಹಣ್ಣಿನ ತುಟಿಯುಳ್ಳವಳೂ ಆದ ನನ್ನ ಮಗಳ ವಿಚಿತ್ರಸ್ವಭಾವವನ್ನು ಏನೆಂದು ಹೇಳಲಿ\! 



೫. ತಿಱಮ್ಬಾಮಲ್ ಮಣ್ ಕಾಕ್ಕಿನ್ ಱೇನ್ ಯಾನೇಯೆನ್ನುಮ್

ತಿಱಮ್ಬಾಮಲ್ ಮಲೈಯೆಡುತ್ತೇನೇಯೆನ್ನುಮ್,

ತಿಱಮ್ಬಾಮಲಶುರರೈಕ್ಕೊನ್ ಱೇ ನೇಯೆನ್ನುಮ್

ತಿಱಮ್ ಕಾಟ್ಟಿಯನ್ಱೈ ವರೈಕ್ಕಾತ್ತೇನೇಯೆನ್ನುಮ್,

ತಿಱಮ್ಬಾಮಲ್ ಕಡಲ್ಕಡೈನ್ದೇನೇಯೆನ್ನುಮ್

ತಿಱಮ್ಬಾದ ಕಡಲ್ ವಣ್ಣನೇಱಕ್ಕೊಲೋ?

ತಿಱಮ್ಬಾದ ವುಲಹತ್ತೀರ್ ಕ್ಕೆನ್ ಶೊಲ್ಲುಹೇನ್?

ತಿಱಮ್ಬಾದೆನ್ ತಿರುಮಹಳ್ ಯ್ದಿನವೇ. 



ತಿಱಮ್ಬಾಮಲ್ = \(ನೀತಿ ನಿಯಮಗಳನ್ನು\) ಸ್ವಲ್ಪವೂ ತಪ್ಪದಂತೆ, ಮಣ್ = ಭೂಲೋಕವನ್ನು, ಕಾಕ್ಕಿನ್ ಱೇನ್ = ರಕ್ಷಿಸುತ್ತೇನೆ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ತಿರ್ಸಮ್ಬಾಮಲ್= ಚಲಿಸದಂತೆ \(ದೃಢವಾಗಿ\), ಮಲೈ ಎಡುತ್ತೇನೇ = ಬೆಟ್ಟವನ್ನು ಎತ್ತಿಹಿಡಿದೆನಲ್ಲ, ಎನ್ನುಮ್ = ಎನ್ನುತ್ತಾಳೆ, ತಿಱಮ್ಬಾಮಲ್ = ಹಿಮ್ಮೆಟ್ಟದಂತೆ, ಅಶುರರೈ= ರಾಕ್ಷಸರನ್ನು, ಕೊನ್ ಱೇನೇ = ಕೊಲ್ಲುವೆನಲ್ಲ, ಎನ್ನುಮ್ = ಎನ್ನುತ್ತಾಳೆ, ತಿಱಮ್ ಕಾಟ್ಟಿ = ಮಾರ್ಗವನ್ನು \(ಉಪಾಯವನ್ನು\) ತೋರಿಸಿ, ಅನ್ ಱು = ಅಂದು \(ಹಿಂದಿನ ಕಾಲದಲ್ಲಿ\), ಐವರೈ = ಐವರನ್ನು ಪಾಂಡವರನ್ನು\), ಕಾತ್ತೇನೇ = ರಕ್ಷಿಸಿದೆನಲ್ಲ, ಎನ್ನುಮ್ = ಎನ್ನುತ್ತಾಳೆ. ತಿಱಮ್ಬಾಮಲ್ = ನಿರ್ಧಾರಕ್ಕೆ ತಪ್ಪದಂತೆ, ಕಡಲ್ = ಕಡಲನ್ನು, ಕಡೈನ್ದೇನೇ = ತಡೆದೆನಲ್ಲ, ಎನ್ನುಮ್= ಎನ್ನುತ್ತಾಳೆ, ತಿಱಮ್ಬಾದ = ತನ್ನ ರಕ್ಷಣೆಯ ಹೊಣೆಯನ್ನು ತಪ್ಪದ, ಕಡಲ್ ವಣ್ಣನ್ = ಕಡಲವಣ್ನನು, \(ಸರ್ವೇಶ್ವರನು\), ಏಱಕೊಲೋ = ಆವಾಹನೆಗೊಂಡಿದ್ದಾನೋ ಹೇಗೋ, ತಿಱಮ್ಬಾದ = \(ನಿಮ್ಮ\) ದಾರಿಯನ್ನು ಬಿಡದ \(ನೀವು ಹೇಳುವ ಪ್ರಾಪಂಚಿಕ ರೀತಿಯಲ್ಲೇ ಹೇಳುತ್ತಿರುವ\), ಉಲಹತ್ತೀರ್ ಕ್ಕು = ಲೋಕಿಗರಿಗೆ, ಎನ್ ಶೊಲ್ಲುಹೇನ್ = ಏನು ಹೇಳಲಿ? ತಿಱಮ್ಬಾದ = ನಮ್ಮ ದಾರಿಗೆ \(ಲೋಕಿಗರ ದಾರಿಗೆ\) ಬರದ, ಎನ್= ನನ್ನ, ತಿರುಮಹಳ್ = ಸಕಲೈಶ್ವರ್ಯಸಂಪನ್ನಳಾದ ಮಗಳು, ಎಯ್ದಿನವೇ = ಪಡೆದಿರುಅ ರೀತಿಯನ್ನು ಕುರಿತು. 



’ನೀತಿ ನಿಯಮಗಳನ್ನು ಸ್ವಲ್ಪವೂ ತಪ್ಪದಂತೆ ಭೂಲೋಕವನ್ನು ನಾನೇ ರಕ್ಷಿಸುತ್ತೇನೆ’ ಎನ್ನುತ್ತಾಳೆ. ’ಚಲಿಸದಂತೆ ದೃಢವಾಗಿ ಬೆಟ್ಟವನ್ನು ಎತ್ತಿಹಿಡಿದ್ನಲ್ಲ’ ಎನ್ನುತ್ತಾಳೆ. ಹಿಮ್ಮೆಟ್ಟದಂತೆ ರಾಕ್ಷಸರನ್ನು ಕೊಂದೆನಲ್ಲ’ ಎನ್ನುತ್ತಾಳೆ. ’ಮಾರ್ಗವನ್ನು \(ಉಪಾಯವನ್ನು\)ತೋರಿಸಿ, ಅಂದು, ಐವರನ್ನು ರಕ್ಷಿಸಿದೆನಲ್ಲ’ ಎನ್ನುತ್ತಾಳೆ. ’ನಿರ್ಧಾರಕ್ಕೆ ತಪ್ಪದಂತೆ ಕಡಲನ್ನು ಕಡೆದೆನಲ್ಲ’ ಎನ್ನುತ್ತಾಳೆ. ತನ್ನ ರಕ್ಷಣೆಯ ಹೊಣೆಯನ್ನು ತಪ್ಪದ ಕಡಲವಣ್ಣನಾದ ಸರ್ವೇಶ್ವರನು ಆವಾಹನೆಗೊಂಡಿದ್ದಾನೋ ಹೇಗೋ? ನಿಮ್ಮ ದಾರಿಯನ್ನು ಬಿಡದ \(ಪ್ರಾಪಂಚಿಕ ರೀತಿಯಲ್ಲೇ ಹೇಳುತ್ತಿರುವ\) ಲೋಕಿಗರಿಗೆ ಏನು ಹೇಳಲಿ? ಲೋಕಿಗರ ದಾರಿಗೆ ಬರದ ಸಕಲೈಶ್ವರ್ಯ ಸಂಪನ್ನಳಾದ ನನ್ನ ಮಗಳು ಪಡೆದಿರುವ ರೀತಿಯನ್ನು ಕುರಿತು.



ಭಗವಂತನ ಗುಣಗಾನ ಇಲ್ಲಿಯೂ ಒಂದುರೀತಿಯಲ್ಲಿ ನಡೆಯುತ್ತದೆ.



“ತಿಱಮ್ಬಾಮಲ್ ಮಣ್ ಕಾಕ್ಕಿನ್ ಱೇನೇ” – ಎರಡು ವಿಷಯಗಳ ಸೂಚನೆ ಇಲ್ಲಿ ಕಾಣುತ್ತದೆ. ಹಿರಣ್ಯಾಕ್ಷನು ಭೂಮಿಯನ್ನು ಕದ್ದೊಯ್ದು ಕಡಲಲ್ಲಿ ಅಡಗಿಕೊಂಡಾಗ, ಭಗವಂತನು ಮಹಾವರಾಹನಾಗಿ ಅವತರಿಸಿ, ಅವನನ್ನು ಕೊಂದು ಭೂಮಿಯನ್ನು ಅದರ ಸ್ಥಾನದಲ್ಲಿರಿಸಿದನು. ಇದು ಒಂದು ವಿಷಯ. ಪ್ರತಿಪ್ರಳಯ \(ದೈನಂದಿನ ಪ್ರಳಯ\) ನಡೆಯುವಾಗಲೂ, ಭಗವಂತನು ಭೂಮಿಯನ್ನು ಇಡಿಯಾಗಿ ಕಬಳಿಸಿ, ತನ್ನ ಹೊಟ್ಟೆಯಲ್ಲಿಟ್ಟು ರಕ್ಷಿಸುತ್ತಾನೆ. ಮತ್ತೆ ಅದನ್ನು ಅದರ ಸ್ಥಾನದಲ್ಲಿ ಇರಿಸುತ್ತಾನೆ. 



’ತಿಱಮ್ಬಾಮಲ್ ಮಲೈಎಡುತ್ತೆನೇ” – ಇಲ್ಲಿಯೂ ಎರಡು ವಿಷಯಗಳು ಬರುತ್ತವೆ. ಸಮುದ್ರಮಥನದ ಕಾಲದಲ್ಲಿ, ಮಂದರಪರ್ವತವು ಮುಳುಗಿಹೋಗದಂತೆ ಭಗವಂತನು ಮಹಾಕೂರ್ಮನಾಗಿ ಅವತರಿಸಿ, ಅದರಡಿಯಲ್ಲಿ ನಿಂತು, ಆ ಕಾರ್ಯವನ್ನು ಸಾಧಿಸಿಕೊಟ್ಟನು – ಇಂದು ಒಂದು ವಿಷಯ. ಶ್ರೀಕೃಷ್ಣಾವತಾರದಲ್ಲಿ ಭಗವಂತನು ಬಾಲಕೃಷ್ಣನಾಗಿಯೇ, ಗೋವರ್ಧನಗಿರಿಯನ್ನೆತ್ತಿ ಹಿಡಿದು, ಅದರಡಿಯಲ್ಲಿ ಏಳುದಿನಗಳ ಕಾಲ ದೇವೇಂದ್ರನು ಸುರಿಸಿದ ಸತತವಾದ ಬಿರುಸು ಮಳೆಯಿಂದ ಇಡಿಯ ನಂದಗೋಕುಲದ ಗೋವಳರನ್ನೂ ಗೋವುಗಳನ್ನೂ ರಕ್ಷಿಸಿದನು – ಇದು ಇನ್ನೊಂದು. 



“ತಿಱಮ್ಬಾಮಲ್ ಅಶುರರೈಕೊನ್ ಱೇನೇ” – ಇದು ಭಗವಂತನ ಮುಖ್ಯ ಕರ್ತವ್ಯ. ಯಾವಯಾವ ಕಾಲದಲ್ಲಿ ಅಸುರರ ಹಾಅಳಿ ಹೆಚ್ಚುತ್ತದೆಯೇ ಆಗಲೆಲ್ಲಾ ಭಗವಂತನು ಒಂದಲ್ಲ ಒಂದು ರೀತಿಯಲ್ಲಿ ಅವರನ್ನು ನಿಗ್ರಹಿಸಿ, ಕೊಂದು, ಸಜ್ಜನರ ರಕ್ಷಣೆ ಮಾಡುತ್ತಾನೆ. ಇದು ವರಾಹ ನರಸಿಂಹ, ರಾಮ, ಕೃಷ್ಣಾವತಾರಗಳಲ್ಲಿ ಕಾಣಬಹುದು. 



ತಿಱಮ್ ಕಾಟ್ಟಿ.................ಕಾತ್ತೇನೇ” – ಧರ್ಮಪ್ರವರ್ತಕರಾದ ಪಂಚಪಾಂಡವರ ಬೆಂಬಲಿಗನಾಗಿ ನಿಂತು, ಭಗವಂತನು ಅವರಿಗೆ ಕೌರವರಿಂದ ಬಂದ ಎಲ್ಲ ಬಗೆಯ ತೊಂದರೆಗಳನ್ನೂ ನಿವಾರಿಸಿದನು, ಶ್ರೀಕೃಷ್ಣನಾಗಿ. ಪಾಂಡವರು ನನ್ನ ಪಂಚಪ್ರಾಣಗಳು ಎಂದು ಭಾವಿಸಿದ್ದನಲ್ಲವೇ ಭಗವಂತ\!



“ತಿಱಮ್ಬಾಮಲ್ ಕಡಲ್ ಕಡೈನ್ದೇನೇ” – ದೇವತೆಗಳನ್ನು ಎಡೆಬಿಡದಂತೆ ಪೀಡಿಸುತ್ತಿದ್ದ ದಾನವರಿಂದ ದೇವತೆಗಳನ್ನು ತಪ್ಪಿಸಿ, ಅವರಿಗೆ ಅಮರತ್ವವನ್ನು ನೀಡುವುದಕ್ಕಾಗಿ, ಭಗವಂತನು ಪಾಲ್ಗಡಲನ್ನು ದೇವದಾನವರಿಂದಲೇ ಕಡೆಯಿಸಿದನು. ಅದಕ್ಕೆ ಮಂದರ ಪರ್ವತವನ್ನು ಕಡೆಗೋಲನ್ನಾಗಿಯೂ, ವಾಸುಕಿಯನ್ನು ಕಡೆಯುವ ಹಗ್ಗವಾಗಿಯೂ ಮಾಡಿ, ತಾನೇ ಮಹಾಕೂರ್ಮನಾಗಿ ಅದರಡಿಯಲ್ಲಿ ನಿಂತು, ಕಡಲನ್ನು ಕಡೆಯಿಸಿ, ಅಮೃತವನ್ನು ಪಡೆದು, ಅದನ್ನು ದೇವತೆಗಳಿಗೆ ಮಾತ್ರವೇ ಹಂಚಿ, ಅವರನ್ನು ಅಮರರನ್ನಾಗಿಸಿದನು. 



“ತಿಱಮ್ಬಾದ ವುಲಹತ್ತೀರ್ ಕ್ಕೆನ್ನ ಶೊಲ್ಲುಹೇನ್” – ಲೋಕಿಗರು ತಮ್ಮ ಪ್ರಾಪಂಚಿಕ ಮಾರ್ಗವನ್ನು ಬಿಟ್ಟುಕೊಡುವವರಲ್ಲ. ಭಗವದ್ವಿಷಯವನ್ನು ಅವರಿಗೆ ಎಷ್ಟೆಷ್ಟು ಹೇಳಿದರೂ ವ್ಯರ್ಥ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ನೀವು ನಿಮ್ಮ ಜೀವನದ ರೀತಿಯನ್ನು ಬಿಟ್ಟುಕೊಡುವುದಿಲ್ಲವಲ್ಲ. ನನ್ನ ಮಗಳು ಪ್ರಾಪಂಚಿಕ ಮಾರ್ಗವನ್ನು ತೊರೆದು ನಡೆಯುತ್ತಿರುವಳು. ಅವಳು ಹೇಳುವ ಮಾತುಗಳೆಲ್ಲ ಭಗವದ್ವಿಷಯವೇ. ಅವಳು ಹೇಳುವ ಮಾತುಗಳನ್ನು ಕೇಳಿದರೆ, ಭಗವಂತನೇ ಅವಳಲ್ಲಿ ಆವಾಹನೆಗೊಂಡು ಆಡುತ್ತಿರುವನೋ ಎನಿಸುತ್ತದೆ. ಎಲ್ಲವೂ ಅವನಾದ್ಭುತಲೀಲೆಗಳೇ. ಇದನ್ನು ನಿಮಗೆ ನಾನು ಅರಿವು ಮಾಡುವುದಾದರೂ ಹೇಗೆ? 



೬. ಇನವೇಯ್ ಮಲೈಯೇನ್ದಿನೇನ್ ಯಾನೇ ಯೆನ್ನುಮ್

ಇವನೇಱುಹಳ್ ಶೆಟ್ರೇನುಮ್ ಯಾನೇಯೆನ್ನುಮ್,

ಇನವಾನ್ ಕನ್ ಱು ಮೇಯ್ ತ್ತೇ ನುಮ್ ಯಾನೇಯೆನ್ನುಮ್

ಇನವಾನಿರೈ ಕಾತ್ತೇನುಮ್ ಯಾನೇಯೆನ್ನುಮ್,

ಇನವಾಯರ್ ತಲೈವನುಮ್ ಯಾನೇಯೆನ್ನುಮ್

ಇನತ್ತೇವರ್ ತಲೈವನ್ ವನ್ದೇಱಕ್ಕೊಲೋ?

ಇನವೇಱ್ ಕಣ್ಣಲ್ಲೀರ್ ಕ್ಕಿವೈಯೆನ್ ಶೊಲ್ಲುಹೇನ್?

ಇನ್ ವೇಱ್ ಕಣ್ಣಿಯೆನ್ ಮಹಳುಟ್ರನವೇ. 



ಇನಮ್ ವೇಯ್ = ದಟ್ಟವಾದ ಬಿದಿರಿನ, ಮಲೈ = ಬೆಟ್ಟವನ್ನು, ಏನ್ದಿನೇನ್ = ಎತ್ತಿಹಿಡಿದವನು, ಯಾನೇ ಎನ್ನುಮ್ = ಎನ್ನುತ್ತಾಳೆ, ಇನಮ್ ಏಱುಹಳ್ = ಒಟ್ಟಾಗಿ ನುಗ್ಗಿ ಬಂದ ಎತ್ತುಗಳನ್ನು, ಶೆಟ್ರೇನುಮ್ = ಕೊಂದವನು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಇನಮ್ ಆನ್ ಕನ್ ಱು = ಕರುಗಳ ಮಂದೆಯನ್ನು, ಕಾತ್ತೇನುಮ್ = ಕಾಯ್ದವನು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ. ಇನಮಾಯರ್ = ಗೋವಳರ ಕೂಟಗಳ, ತಲೈವನ್ = \(ಒಡೆಯನು\) ಯಜಮಾನನು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಇನಮ್ ತೇವರ್ = ದೇವತೆಗಳ ಕೂಟಗಳಿಗೆ, ತಲೈವನ್ = ಒಡೆಯನು, ವನ್ದು = ಬಂದು, ಏಱಕೊಲೋ = ಆವಾಹನೆಗೊಂಡಿದ್ದಾನೋ ಹೇಗೋ? ಇನಮ್ ವೇಲ್ಕಣ್ಣಲೀರ್ ಕ್ಕೂ = ಸುಂದರವಾದ ವೇಲಾಯುಧದಂತೆ ಕಣ್ಣುಗಳುಳ್ಳ ನಿಮಗೆ, ಎನ್ ಶೊಲ್ಲುಹೇನ್ = ಏನು ಹೇಳಲಿ? ಇನಮ್ ವೇಲ್ ಕಣ್ಣಿ = ಸುಂದರವಾದ ವೇಲಾಯುಧದ ಹಾಗೆ ಕಣ್ಣುಳ್ಳವಳಾದ, ಎನ್ ಮಹಳ್ = ನನ್ನ ಮಗಳು, ಊಟ್ರವವೇ = ಬಹಳವಾಗಿ ಹೇಳುವುದು ಇವೇ. 



ದಟ್ಟವಾದ ಬಿದಿರಿನ ಬೆಟ್ಟವನ್ನು ಎತ್ತಿ ಹಿಡಿದವನುನಾನೇ’ ಎನ್ನುತ್ತಾಳೆ. ಒಟ್ಟಾಗಿ ನುಗ್ಗಿ ಬಂದ ಎತ್ತುಗಳನ್ನು ಕೊಂದವನು ನಾನೇ’ ಎನ್ನುತ್ತಾಳೆ, ’ಕರುಗಳ ಮಂದೆಯನ್ನು ಕಾಯ್ದವನು ನಾನೇ’ ಎನ್ನುತ್ತಾಳೆ. ’ಗೋವಳರ ಕೂಟಕ್ಕೆ ಒಡೆಯನು ನಾನೇ’ ಎನ್ನುತ್ತಾಳೆ. ’ದೇವತೆಗಳ ಕೂಟಕ್ಕೆ ಒಡೆಯನು ಬಂದು ಆವಾಹನೆಯಾಗಿದ್ದಾನೋ ಕಾಣೆ. ಸುಂದರವಾದ ವೇಲಾಯುಧದಂತೆ \(ವಿಶಾಲವಾದ\) ಕಣ್ಣುಗಳುಳ್ಳವರಾದ ನಿಮಗೆ ಏನು ಹೇಳಲಿ? ಸುಂದರ ವೇಲಾಯುಧದ ಹಾಗೆ ಕಣ್ಣುಳ್ಳವಳಾದ ನನ್ನ ಮಗಳು ಬಹಳವಾಗಿ ಹೇಳುವುದು ಹೀಗೆಯೇ \(ಇವುಗಳನ್ನೇ\). 



ಈ ಪಾಶುರದಲ್ಲಿ ಭಗವಂತನ ಶ್ರೀಕೃಷ್ಣಾವತಾರದ ಲೀಲೆಗಳನ್ನು \(ಕೆಲವನ್ನು\) ಕುರಿತು ಹೇಳಲಾಗುತ್ತಿದೆ. 



“ಇನವೇಯ್ ಮಲೈ...................” – ಭಗವಂತನು ಬಾಲಕೃಷ್ಣನಾಗಿಯೇ, ದೇವೇಂದ್ರನ ಗರ್ವವನ್ನು ಖಂಡಿಸುವುದಕ್ಕಾಗಿ ಮಾಡಿದ ವಿಷಯವನ್ನುಕುರಿತದ್ದು ಇದು. ಗೋವಳರು ಪ್ರತಿವರ್ಷವೂ ಪದ್ಧತಿಯಂತೆ ಮಾಡುತ್ತಿದ್ದ ಇಂದ್ರಪೂಜೆಯನ್ನು ಬಿಡಿಸಿ, ಅದಕ್ಕೆ ಬದಲಾಗಿ ಗೋವರ್ಧನಗಿರಿಯ ಪೂಜೆ ಮಾಡುವಂತೆ ಬಾಲಕೃಷ್ಣನು ಸಲಹೆಮಾಡಿ, ಅದರಂತೆ ನಡೆಸಿಸಿದನು. ದೇವೇಂದ್ರನಿಗೆ ಕಡುಕೋಪ ಬಂತು. ಇಡಿಯ ನಂದಗೋಕುಲವನ್ನೇ ನಾಶಮಾಡಿಬಿಡುವುದಾಗಿ ಯೋಚಿಸಿ, ಬಹಳ ಬಿರುಸಾದ ಮಳೆಯನ್ನು, ಸತತವಾಗಿ, ಏಳು ದಿನಗಳ ಕಾಲ ಸುರಿಸಿದನು.ಆದರೆ, ಬಾಲಕೃಷ್ಣನು ಗೋವರ್ಧನಪರ್ವತವನ್ನೇ ಎತ್ತಿ ಹಿಡಿದು, ತನ್ನಕಿರುಬೆರಳ ಮೇಲೆ ನಿಲ್ಲಿಸಿ, ಏಳು ದಿನಗಳ ಕಾಲ ಎಲ್ಲ ಗೋವಳರನ್ನೂ ಗೋವುಗಳನ್ನೂ ಅದರಡಿಯಲ್ಲಿ ಆನಂದವಾಗಿ ಇರಿಸಿಕೊಂಡಿದ್ದನು. ಇದನ್ನು ಕಂಡ ದೇವೇಂದ್ರನಿಗೆ ಅಪಮಾನವಾಯಿತು – ಎಂಬುದು ಇಲ್ಲಿಯ ವಿಷಯ. ಭಗವಂತನು ಎಲ್ಲ ಕಾಲಕ್ಕೂ ಎಲ್ಲರಿಗೂ ರಕ್ಷಕನಲ್ಲವೇ? 



“ಇನವೇಱಹಳ್....................” – ಸತ್ಯೆ ಎಂಬವಳನ್ನು ಮದುವೆಯಾಗಲು ಅವಳ ತಂದೆ ಕುಂಭನು ಫಣವಾಗಿ ಇಟ್ಟಿದ್ದ ಏಳು ಕೊಬ್ಬಿದ್ದ ಗೂಳಿಗಳನ್ನು ಶ್ರೀಕೃಷ್ಣನು ಒಬ್ಬನೇ ಹಿಡಿದು ಪಳಗಿಸಿದ ಸಾಮರ್ಥ್ಯದ ವಿಷಯ ಇದು. ಭಗವಂತ ಸರ್ವಶಕ್ತನಲ್ಲವೆ? 



“ಇನ್ ವಾನ್ ಕನ್ ಱು...................” ಮತ್ತು ’ಇನವಾನಿರೈ..................” – ನಂದಗೋಕುಲದಲ್ಲಿ, ಶ್ರೀಕೃಷ್ಣನು ಬೆಳೆಯುತ್ತಿದ್ದಾಗ, ಅಲ್ಲಿನ್ ಗೋವಳ ಬಾಲಕರ ಸಂಗಡ ಕರುಗಳನ್ನು ದನಗಳನ್ನು ಮೇಯಿಸಲು ಕಾದಿಗೆ ಹೋಗುತ್ತಿದ್ದನು. ಅಲ್ಲಿ ಅವರನ್ನು ನಾನಾರೀತಿಯಲ್ಲಿ ಆನಂದಪಡಿಸುತ್ತಿದ್ದನು. ಕಾಳಿಂದೀ ಮಡುವಿನಿಳಕ್ಕೆ ಧುಮುಕಿ, ಕಾಳೀಯ ಸರ್ಪವನ್ನು ಕೆಣಕಿ, ಅದರ ಫಣಗಳ ಮೇಲೆ ಕುಣಿದಾಡಿ, ಅವರನ್ನು ಸಂತೋಷಗೊಳಿಸಿದ್ದೂ ಆಗಲೇ.



“ಇನವಾಯರ್.........................” – ಕಂಸನನ್ನು ಕೊಂದ ಬಳಿಕ, ಉಗ್ರಸೇನ ಮಹಾರಾಜನನ್ನು ಸೆರೆಯಿಂದ ಬಿಡಿಸಿ, ಅವನಿಗೆ ಪಟ್ಟಕಟ್ಟಿದ್ದರೂ ಸಹ, ಗೋವಳರು ಶ್ರೀಕೃಷ್ಣನನ್ನು ತಮ್ಮ ಒಡೆಯನನ್ನಾಗಿ ಗಣಿಸಿದ್ದರು. ದ್ವಾರಕಾವತಿಯಲ್ಲಿಯೂ ಶ್ರೀಕೃಷ್ಣನು ಅವರ ಒಡೆಯನೇ.



’ನಾಯಕಿ’ಯ ತಾಯಿ ಹೇಳುತ್ತಾಳೆ – ಸುಂದರಿಯರಾದ ತಾಯಂದಿರೇ, ನನ್ನ ಮಗಳ ಮಾತುಗಳೇ ವಿಚಿತ್ರ. ಭಗವಂತನ ಗುಣಗಾನಮಾಡುವ ರೀತಿಯಲ್ಲಿ ಅವುಗಳನ್ನೆಲ್ಲಾ ತಾನೇ ಮಾಡಿದ್ದೆಂದು ಹೇಳುತ್ತಾಳೆ. ಗೋವರ್ಧನ ಗಿರಿಯನ್ನು ಎತ್ತಿ ಹಿಡಿದದೂ, ಗೋವಳರೊಡನೆ ದನಕರುಗಳನ್ನು ಮೇಯಿಸಲು ಕಾಡಿಗೆ ಹೋಗುತ್ತಿದ್ದದ್ದೂ, ಏಳು ಗೂಳಿಗಳನ್ನು ಒಂಟಿಯಾಗಿಯೇ ಎದುರಿಸಿ, ಪಳಗಿಸಿದ್ದೂ, ಗೋವಳರ ನಾಯಕನೆನಿಸಿದ್ದೂ – ಎಲ್ಲವೂ ತಾನೇ ಎನ್ನುತ್ತಾಳೆ, ಅವಳ ಮೇಲೆ ಆ ಭಗವಂತನ ಆವಾಹನೆಯಾಗಿದ್ದಾನೋ ಕಾಣೆ. ನಾನೇನು ಮಾಡಲಿ? 



೭. ಉಟ್ರಾರ್‍ ಹಳೆನಕ್ಕಿಲ್ಲೈಯಾರುಮೆನ್ನುಮ್

ಉಟ್ರಾರ್ ಹಳೆನಕ್ಕಿಙ್ಗಿಲ್ಲಾರು ಮೆನ್ನುಮ್,

ಉಟ್ರಾರ್ ಹಳೈಶೆಯ್ಯವೇಣುಮ್ ಯಾನೇಯೆನ್ನುಮ್

ಉಟ್ರಾರ್ ಹಳೈಯೞಿ ಪ್ಪೇನುಮ್ ಯಾನೇಯೆನ್ನುಮ್,

ಉಟ್ರಾರ್‍ ಹಳುಕ್ಕೂಟ್ರೇನುಮ್ ಯಾನೇಯನ್ನುಮ್,

ಉಟ್ರಾರಿಲಿಮಾಯನ್ ವನ್ದೇಱಕ್ಕೊಲೋ?

ಉಟ್ರೀರ್ ಹಟ್ಕೆನ್ ಶೊಲ್ಲುಹೇನ್ ಯಾನ್? 

ಉಟ್ರೆನ್ನುಡೈಪ್ಪೇದೈಯುರೈಕ್ಕಿನ್ ಱವೇ. 



ಉಟ್ರಾರ್ ಹಳ್ = \(ನನಗಿಂತ\) ಉತ್ತಮರು \(ದೊಡ್ಡವರು, ಶ್ರೇಷ್ಠರು\), ಎನ್ನಕ್ಕು ಇಲ್ಲೈ= ನನಗೆ ಇಲ್ಲ, ಯಾರುಮ್ ಎನ್ನುಮ್ = ಯಾರೂ, ಎನ್ನುತ್ತಾಳೆ, ಉಟ್ರಾರ್ ಹಳ್ = ನನಗೆ ಬೇಕಾದವರು \(ಬಂಧುಗಳು\), ಎನಕ್ಕು = ನನಗೆ, ಇಙ್ಗು = ಇಲ್ಲಿ \(ಈ ಲೋಕದಲ್ಲಿ\), ಎಲ್ಲಾರುಮ್ = ಎಲ್ಲರೂ, ಎನ್ನುಮ್ = ಎನ್ನುತ್ತಾಳೆ, ಉಟ್ರಾರ್ ಹಳೈ = ನನ್ನ ಬಂಧುಗಳನ್ನು, ಶೆಯ್ಯವೇಣುಮ್ = ಬದ್ಧಮಾಡಿಕೊಳ್ಳತಕ್ಕವನ \(ಉಂಟುಮಾಡಿಕೊಳ್ಳತಕ್ಕವನು\), ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಉಟ್ರಾರ್ ಹಳೈ = ಹಿರಿಮೆಪಡುವವರನ್ನು, ಅೞಿಪ್ಪೇನುಮ್ = ನಾಶಪಡಿಸತಕ್ಕವನೂ, ಯಾನೇ = ನಾನೇ, ಎನ್ನುಮ್ = ಎನ್ನುತ್ತಾಳೆ, ಉಟ್ರಾರ್ ಹಳುಕ್ಕು = ನನಗೆ ಬೇಕಾದವರಿಗೆ, ಉಟ್ರೇನುಮ್ = ಬಂಧುವಾಗತಕ್ಕವನೂ \(ಒದಗಿಬರತಕ್ಕವನೂ\), ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಉಟ್ರಾರ್ ಇಲಿ = ಶ್ರೇಷ್ಠರೇ \(ತನಗಿಂತ ಹೆಚ್ಚಿನವರೇ ಇಲ್ಲದ\), ಮಾಯನ್ = ಆಶ್ಚರ್ಯಕಾರಿಯು \(ಮಾಯನು\), ವನ್ದು = ಬಂದು, ಏಱಿಕೊಲೋ = ಆವಾಹನೆಗೊಂಡಿದ್ದಾನೋ ಹೇಗೋ, ಉಟ್ರೀರ್ ಹಟ್ಕು = ಲೋಕಿಗರರಾದ ನಿಮಗೆ \(ಇಹಲೋಕದ ನನ್ನ ಬಂಧುಗಳಿ\), ಎನ್ ಶೊಲ್ಲುಹೇನ್ = ಏನು ಹೇಳಲಿ, ಯಾನ್ = ನಾನು, ಉಟ್ರ = ವಾಸ್ತವವಾಗಿಯೂ \(ನಡೆದದ್ದು ನಡೆದ ಹಾಗೆ\), ಎನ್ನುಡೈ = ನನ್ನ, ಪೇದೈ = ಅರಿವು ಕಾಣದ ಮಗಳು \(ಅಜ್ಞಾನಿ ಮಗಳು\), ಉರೈಕ್ಕಿನ್ ಱವೇ = ಹೇಳುವ ಮಾತುಗಳೇ ಇವು. 



’ಯಾರೂ ನನಗಿಂತ ಶ್ರೇಷ್ಠರಿಲ್ಲ’ ಎನ್ನುತ್ತಾಳೆ. ಇಹಲೋಕದಲ್ಲಿರುವವರೆಲ್ಲರೂ ನನಗೆ ಬೇಕಾದವರೇ \(ಬಂಧುಗಳೇ\)” ಎನ್ನುತ್ತಾಳೆ. “ನನಗೆ ಬೇಕಾದವರನ್ನು ಉಂಟುಮಾಡಿಕೊಳ್ಳತಕ್ಕವನೂ ನಾನೇ” ಎನ್ನುತ್ತಾಳೆ. “ಹಿರಿಮೆಪಡುವವರನ್ನು ನಾಶಪಡಿಸುವವನೂ ನಾನೇ” ಎನ್ನುತ್ತಾಳೆ. “ನನಗೆ ಬೇಕಾದವರಿಗೆ ಒದಗಿಬರತಕ್ಕವನೂ ನಾನೇ” ಎನ್ನುತ್ತಾಳೆ. ತನಗಿಂತ ಹೆಚ್ಚಿನವರೇ ಇಲ್ಲದ ಆ ಮಾಯನು ಬಂದು ಆವಾಹನೆಗೊಂಡಿದ್ದಾನೋ ಹೇಗೋ? ಇಹಲೋಕದ ನನ್ನ ಬಂಧುಗಳಾದ ನಿಮಗೆ ನಾನೇನು ಹೇಳಲಿ? ವಾಸ್ತವವಾಗಿಯೂ ನನ್ನ ಅರಿವು ಕಾಣದ ಮಗಳು ಹೇಳುವ ಮಾತುಗಳೇ ಇವು. 



ಭಗವಂತನ ಕೃಪೆಯ ವೈಶಾಲ್ಯವನ್ನು ಎಷ್ಟು ಸುಂದರವಾಗಿ ಇಲ್ಲಿ ವರ್ಣಿಸಿದ್ದಾರೆ, ಕಂಡಿರಾ\! 



“ಉಟ್ರಾರ್ ಹಳ್ ಎನಕ್ಕಿಲ್ಲೈಯಾರುಮ್” – “ನಾನೇ ಸರ್ವಶ್ರೇಷ್ಠ. ನನಗಿಂತಲೂ ದೊಡ್ಡವರು ಇಲ್ಲವೇ ಇಲ್ಲ” – ಭಗವಂತನ ವಿಷಯದಲ್ಲಿ ಇರು ಸತ್ಯಪೂರ್ಣವಾದ ಮಾತು.



“ಉಟ್ರಾರ್ ಹಳ್ ಎನಕ್ಕಿಙ್ಗು ಎಲ್ಲಾರುಮ್” – ಈ ಲೋಕದಲ್ಲಿರುವ ಎಲ್ಲಾ ಚೇತನ ಅಚೇತನ ವಸ್ತುಗಳು ನನ್ನಿಂದ ಸೃಷ್ಟಿಗೊಂಡದ್ದರಿಂದ, ಎಲ್ಲರಲ್ಲೂ ನನಗೆ ತಾಯಿಯ ಮಮತೆ ಇದೆ. 



“ಉಟ್ರಾರ್ ಹಳೈ ಶೆಯ್ಯವೇಣುಮ್ ಯಾನೇ” – “ನನ್ನಿಂದ ಸೃಷ್ಟಿಗೊಂಡು, ನನ್ನವೆರೆನಿಸಿಕೊಂಡು, ನನ್ನನ್ನು ಮರೆತು ತಾವೇ ಹೆಚ್ಚೆಂದು ಹೆಮ್ಮೆಪಡುವವರನ್ನು ನಾಶಪಡಿಸುವವನೂ ನಾನೆ” – ಕಂಸ, ಜರಾಸಂಧ ಮುಂತಾದವರು, ನಿದರ್ಶನಕ್ಕೆ. 



“ಉಟ್ರೀರ್ ಹಟ್ಕು ಎನ್ ಶೊಲ್ಲುಹೇನ್ ಯಾನ್” – ಲೋಕಿಗರು ಭಗವದ್ವಿಷಯದ ಕಡೆಗೆ ಹೆಚ್ಚಾಗಿ ಗಮನ ಕೊಡುವವರಲ್ಲ. ಇಂದ್ರಿಯಗಳು ಅವರ ಮನಸ್ಸನ್ನು ವಿಷಯ ಸುಖಗಳ ಕಡೆಗೆ ಸೆಳೆದು ಭಗವಂತನನ್ನು ಮರೆಸುತ್ತವೆ. ಅಂಥವರಿಗೆ ಭಗವದ್ವಿಷಯವನ್ನು ಎಷ್ಟೆಷ್ಟು ಸರಳವಾಗಿ ಹೇಳಿದರೂ ಹಿಡಿಯುವುದಿಲ್ಲ. ಏಕೆಂದರೆ, ಇಂದ್ರಿಯಗಳು ಮನಸ್ಸನ್ನು ಸ್ವಾಧೀನಪಡಿಸಿಕೊಂಡು ಪ್ರಾಪಂಚಿಕ ಸುಖದ ಕಡೆಗೇ ಸೆಳೆಯುತ್ತವೆ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಅರಿವು ಕಾಣದ ನನ್ನ ಮಗಳು ಹೇಳುವ ಮಾತುಗಳು ನಿಮಗೆವಿಚಿತ್ರವಾಗಿ ಕಾಣುವುದಿಲ್ಲವೇ? ಅವಳಾಡುವ ಮಾತುಗಳ ವಾಸ್ತವಿಕತೆಯನ್ನು ತಿಳಿದು \(ಗಮನಿಸಿ\) ನೋಡಿ. ಎಲ್ಲವೂ ಭಗವಂತನಿಗೆ ಸಂಬಂಧಿಸಿದವೇ. ಅವನೇ ಅವಳಲ್ಲಿ ಆವಾಹನೆಗೊಂಡು ಈ ಮಾತುಗಳನ್ನು ಅವಳ ಬಾಯಲ್ಲಿ ಆಡಿಸುತ್ತಿದ್ದಾನೋ ಹೇಗೋ? ಇಷ್ಟಲ್ಲದೆ ನಿಮಗೆ ನಾನು ಬೇರೆ ಏನನ್ನು ಹೇಳಲಿ. 



೮. ಉರೈಕ್ಕಿನ್ ಱ ಮುಕ್ಕಟ್ಟಿರಾನ್ ಯಾನೇಯೆನ್ನುಮ್

ಉರೈಕ್ಕಿನ್ ಱ ತಿಶೈಮುಹನ್ ಯಾನೇಯೆನ್ನುಮ್,

ಉರೈಕ್ಕಿನ್ ಱವಮರರುಮ್ ಯಾನೇ ಯೆನ್ನುಮ್,

ಉರೈಕ್ಕಿನ್ ಱ ವಮರರ್ ಕೋನ್ ಯಾನೇಯೆನ್ನುಮ್,

ಉರೈಕ್ಕಿನ್ ಱ ಮುನಿವರ್ ಹಳುಮ್ ಯಾನೇಯೆನ್ನುಮ್

ಉರೈಕ್ಕಿನ್ ಱ ಮುಹಿಲ್ ವಣ್ಣನೇಱಕ್ಕಿಲೋ? 

ಉರೈಕ್ಕಿನ್ ಱವುಲಹತ್ತೀರ್ ಕ್ಕೆನ್ ಶೊಲ್ಲುಹೇನ್

ಉರೈಕ್ಕಿನ್ ಱ ವೆನ್ ಕೋಮಳವೊಣ್ ಕೊಡಿಕ್ಕೇ. 



ಉರೈಕ್ಕಿನ್ ಱ = ಹೊಗಳಲ್ಪಡುವ, ಮುಕ್ಕಣ್ ಪಿರಾನ್ = ಮುಕ್ಕಣ್ಣನೆಂಬ ದೈವವು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಉರೈಕ್ಕಿನ್ ಱ = ಹೊಗಳಲ್ಪಡುವ, ತಿಶೈಮುಹನ್ = ಚತುರ್ಮುಖನು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಉರೈಕ್ಕಿನ್ ಱ = ಹೇಳಲ್ಪಡುವ, ಅಮರರುಮ್ = ದೇವತೆಗಳೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಉರೈಕ್ಕಿನ್ ಱ = ಪ್ರಸಿದ್ಧನಾದ, ಅಮರರ್ ಕೋನ್ = ದೇವೇಂದ್ರನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಉರೈಕ್ಕಿನ್ ಱ = ಹೊಗಳಲ್ಪಡುವ, ಮುನಿವರ್ ಹಳುಮ್ = ಮಹರ್ಷಿಗಳೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಉರೈಕ್ಕಿನ್ ಱ = ಲೋಕಪ್ರಸಿದ್ಧನಾದ, ಮುಹಿಲ್ ವಣ್ಣನ್ = ಮುಗಿಲವಣ್ಣನು, ಏಱಕೊಲೋ = ಆವಾಹನೆಗೊಂಡಿದ್ದಾನೋ ಹೇಗೋ? ಉರೈಕ್ಕಿನ್ ಱ = ನಿಂದಿಸುತ್ತಿರುವ \(ಹೇಳುತ್ತಿರುವ\), ಉಲಹತ್ತೀರ್ ಕ್ಕು = ಲೋಕಿಗರಿಗೆ, ಎನ್ ಶೊಲ್ಲುಹೇನ್ = ಏನು ಹೇಳಲಿ? ಉರೈಕ್ಕಿನ್ ಱ = ಹೀಗೆಲ್ಲಾ ಹೇಳುತ್ತಿರುವ, ಎನ್ = ನನ್ನ, ಕೋಮಳಮ್ = ಕೋಮಲಳೂ, ಒಣ್ = ಸುಂದರಳೂ\(ಸುಂದರಿಯೂ\) ಆದ, ಕೊಡಿಕ್ಕೇ = ಬಳ್ಳಿಯಂತಿರುವವಳೂ \(ಆದ ನನ್ನ ಮಗಳ ವಿಷಯದಲ್ಲಿ\).



“ಹೊಗಳಲ್ಪಡುವ ಮುಕ್ಕಣ್ಣನೆಂಬ ದೈವವು ನಾನೇ” ಎನ್ನುತ್ತಾಳೆ. “ಸ್ತುತಿಸಲ್ಪಡುವ ಚತುರ್ಮುಖನೂ ನಾನೇ” ಎನ್ನುತ್ತಾಳೆ. “ಹೇಳಲ್ಪಡುವ ದೇವತೆಗಳು ನಾನೇ” ಎನ್ನುತ್ತಾಳೆ. “ಪ್ರಸಿದ್ಧನಾದ ಅಮರಾಧಿಪತಿಯಾದ ದೇವೇಂದ್ರನೂ ನಾನೇ” ಎನ್ನುತ್ತಾಳೆ. “ಹೊಗಳಲ್ಪಡುವ ಮಹರ್ಷಿಗಳೂ ನಾನೇ” ಎನ್ನುತ್ತಾಳೆ. “ಲೋಕಪ್ರಸಿದ್ಧನಾದ ಮುಗಿಲವಣ್ಣನು ಬಂದು ಆವಾಹನೆಗೊಂಡಿದ್ದಾನೋ ಹೇಗೋ? ಹೇಳುತ್ತಿರುವ \(ನಿಂದಿಸುತ್ತಿರುವ\) ಲೋಕಿಗರಿಗೆ ಏನು ಹೇಳಲಿ? ಹೀಗೆಲ್ಲಾ ಹೇಳುತ್ತಿರುವ ಸುಂದರಿಯೂ ಕೋಮಲಳು ಆದ ಬಳ್ಳಿಯಂತಿರುವವಳೂ ಆದ ನನ್ನ ಮಗಳ ವಿಷಯದಲ್ಲಿ. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಕೋಮಲವಾದ ಬಳ್ಳಿಯಂತೆ ಸುಂದರಿಯಾದ ನನ್ನ ಮಗಳನ್ನು ಕುರಿತು ನಾನಾರೀತಿಯಲ್ಲಿ ಹೇಳಿಕೊಳ್ಳುತ್ತಿರುವ ಲೋಕಿಗರಿಗೆ ನನ್ನ ಮಗಳ ಮನಸ್ಸನ್ನು ಹೇಗೆ ವಿವರಿಸಿ ಹೇಳಲಿ? ತ್ರಿಮೂರ್ತಿಗಳಲ್ಲಿ ಸುಪ್ರಸಿದ್ಧನಾದ ಶಂಕರನೂ, ನಾಲ್ಮುಖನೂ ತಾನೇ ಎನ್ನುತ್ತಾಳೆ. ಮೇಲಣ ಲೋಕದ ಎಲ್ಲಾ ದೇವತೆಗಳೂ, ಮಹರ್ಷಿಗಳೂ, ಮತ್ತು ಇತರರೂ ತಾನೇ ಎನ್ನುತ್ತಾಳೆ. ದೇವತೆಗಳ ಒಡೆಯನಾದ ದೇವೇಂದ್ರನೂ ತಾನೇ ಎನ್ನುತ್ತಾಳೆ. ಆ ಸುಪ್ರಸಿದ್ಧವಾದ ಮುಗಿಲವಣ್ಣನೇ ಬಂದು ಅವಳಲ್ಲಿ ಆವಾಹನೆಗೊಂಡು ಹೀಗೆಲ್ಲಾ ಅವಳ ಬಾಯಿಂದ ಆಡಿಸುತ್ತಿದ್ದಾನೋ ಹೇಗೋ? ನಾನು ಮಾಡುವುದೇನು? 



ಸರ್ವೇಶ್ವರನಾದ ಭಗವಂತನೇ ತ್ರಿಮೂರ್ತಿಗಳೂ, ದಿಕ್ಪಾಲಕರೂ, ಮಹರ್ಷಿಗಳೂ, ಸಿದ್ಧರೂ, ಸಾಧ್ಯ, ಗಂಧರ್ವರೂ, ಇತರ ಎಲ್ಲಾ ಅಮರರೂ ತನ್ನ ಸ್ವರೂಪವೇ \(ತಾನೇ\) ಎಂದು ಹೇಳಿದಂತೆಯೇ ಅಲ್ಲವೇ?



೯. ಕೊಡಿಯವಿನೈಯಾದು ಮಿಲನೇಯೆನ್ನುಮ್

ಕೊಡಿಯ ವಿನೈಯಾವೇನುಮ್ ಯಾನೇಯೆನ್ನುಮ್,

ಕೊಡಿಯವಿನೈ ಶೆಯ್ ವೇನುಮ್ ಯಾನೇಯೆನ್ನುಮ್

ಕೊಡಿಯ ವಿನೈತೀರ್ಪೇನುಮ್ ಯಾನೇಯೆನ್ನುಮ್,

ಕೊಡಿಯಾನಿಲಙ್ಗೈಶೆಟ್ರೇನೇಯೆನ್ನುಮ್

ಕೊಡಿಯವುಳ್ಳುಡೈಯವನೇಱ ಕ್ಕೊಲೋ?

ಕೊಡಿಯವುಲಹತ್ತೀರ್ ಕ್ಕಿವೈಯೆನ್ ಶೊಲ್ಲುಹೇನ್?

ಕೊಡಿಯೇನ್ ಕೊಡಿಯೆನ್ ಮಹಳ ಕೋಲಙ್ಗಳೇ. 



ಕೊಡಿಯ ವಿನೈ = ಕ್ರೂರಕರ್ಮಗಳು, \(ಪಾಪಗಳು\), ಯಾದುಮ್ = ಯಾವುದೂ, ಇಲೇನ್ = ಇಲ್ಲದವನಾಗಿದ್ದೇನೆ, ಎನ್ನುಮ್ = ಎನ್ನುತ್ತಾಳೆ, ಕೊಡಿಯ ವಿನೈ = ಆ ಬಗೆಯ ಕ್ರೂರಕರ್ಮಗಳನ್ನು, ಆವೇನುಮ್ = ನಿಗ್ರಹಿಸುವವನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೊಡಿಯ ವಿನೈ = ಕ್ರೂರಕರ್ಮಗಳನ್ನು, ಶೆಯ್ ವೇನುಮ್ = ಮಾಡಿಸುವವನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೊಡಿಯ ವಿನೈ = ಕ್ರೂರಕರ್ಮಗಳನ್ನು, ತೀರ್ ಪ್ಪೇನುಮ್ = ತೀರಿಸುವವನೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೊಡಿಯನ್ = ಕಡು ದುಷ್ಟನಾದವನ, ಇಲಙ್ಗೈ = ಲಂಕೆಯನ್ನು, ಶೆಟ್ರೇನ್ = ನಾಶಪಡಿಸಿದವನೂ\(ನಾನೇ\), ಎನ್ನುಮ್ = ಎನ್ನುತ್ತಾಳೆ, ಕೊಡಿಯಪುಳ್ ಉಡೈಯವನ್ = ಕ್ರೂರ \(ಬಲಿಷ್ಠನಾದ\) ಗರುಡಪಕ್ಷಿಯುಳ್ಳವನು, ಏಱಿ ಕೊಲೋ = ಆವಾಹನೆ ಆಗಿದ್ದಾನೋ ಹೇಗೋ? ಕೊಡಿಯ ಉಲಹತ್ತೀರ್ ಕ್ಕೂ = ಪಾಪಕರ್ಮಗಳು ತುಂಬಿದ ಲೋಕಿಗರಿಗೆ, ಇವೈ = ಇವುಗಳನ್ನು, ಎನ್ ಶೊಲ್ಲುಹೇನ್ = ಏನು ಹೇಳಲಿ, ಕೊಡಿಯೇನ್ = ನಾನು ಪಾಪಿಷ್ಠಳಾದ, ಕೊಡಿ = ಬಳ್ಳಿಯಂತೆ ಸುಂದರಿಯಾದ, ಎನ್ಮಹಳ್ = ನನ್ನ ಮಗಳ, ಕೋಲಙ್ಗಳೇ = ಅಲಂಕಾರಪೂರ್ವಕವಾದ ಮಾತುಗಳೇ \(ಸೊಗಸಾದ ಮಾತುಗಳೇ\),



“ಯಾವ ಬಗೆಯ ಪಾಪವೂ ಇಲ್ಲದವನು” ನಾನು ಎನ್ನುತ್ತಾಳೆ. “ಕ್ರೂರ ಕರ್ಮಗಳನ್ನು \(ಘೋರ ಪಾಪಗಳನ್ನು\) ನಿಗ್ರಹಿಸುವವನೂ ನಾನೇ” ಎನ್ನುತ್ತಾಳೆ. “ಕ್ರೂರಕರ್ಮಗಳನ್ನು ಮಾಡಿಸುವವನೂ ನಾನೇ” ಎನ್ನುತ್ತಾಳೆ. “ಆ ಕ್ರೂರಕರ್ಮಗಳನ್ನು ತೀರಿಸುವವನೂ ನಾನೇ” ಎನ್ನುತ್ತಾಳೆ. ಕಡುದುಷ್ಟನಾದವನ ಲಂಕೆಯನ್ನು ನಾಶಪಡಿಸಿದವನು ನಾನೇ” ಎನ್ನುತ್ತಾಳೆ. ಅತಿ ಬಲಿಷ್ಠನಾದ ಗರುಡನನ್ನುಳ್ಳವನು ಆವಾಹನೆಗೊಂಡಿದ್ದಾನೋ ಹೇಗೋ? ಪಾಪಕರ್ಮಗಳು ತುಂಬಿರುವ ಈ ಲೋಕಿಗರಿಗೆ ಇವುಗಳನ್ನು ಏನು ಹೇಳಲಿ? ನಾನು ಪಾಪಿಷ್ಠಳು. ಬಳ್ಳಿಯಂತೆ ಸುಂದರಿಯಾದ ನನ್ನ ಮಗಳ ಅಲಂಕಾರ ಪೂರ್ವಕವಾದ ಸೊಗಸಾದ ಮಾತುಗಳೇ ಇವು. 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ನಾನು ಪಾಪಿ. ನಾಎಲ್ಲ ಲೋಕಿಗರು. ಎಳೆಯ ಬಳ್ಳಿಯಂತೆ ಸುಂದರಿಯಾದ ನನ್ನ ಮಗಳು ಆಡುವ ಮಾತುಗಳು ಅಲಂಕಾರಪೂರ್ಣವಾಗಿಯೂ ಅರ್ಥಗರ್ಭಿತವಾಗಿಯೂ ಇವೆ. ಅವುಗಳನ್ನು ಅರಿತುಕೊಳ್ಳುವ ಶಕ್ತಿ ನಮಗಿಲ್ಲ. ಆ ಮಾತುಗಳು ನಮಗೆ ಅರ್ಥವಾಗುವುದಿಲ್ಲ. ಬಲಿಷ್ಠನಾದ ಗರುಡನನ್ನು ವಾಹನವಾಗಿ ಉಳ್ಳ ಭಗವಂತನೇ ಅವಳಲ್ಲಿ ಆವಾಹನೆಗೊಂಡಿದ್ದಾನೋ ಹೇಗೋ? “ನಾನು ನಿಷ್ಕಳಂಕನು. ಕ್ರೂರ ಕರ್ಮಗಳನ್ನೆಲ್ಲಾ ನಿಗ್ರಹಿಸುವವನು ನಾನು. ಕಡುಕ್ರೂರಿಯಾದ, ಲಂಕೆಯ ರಾಜನಾದ, ರಾವಣನನ್ನೂ ಅವನ ದುಷ್ಟಸಂಗಡಿಗರನ್ನೂ ಕೊಂದು, ಲಂಕೆಯನ್ನು ನಾಶಪಡಿಸಿದವನೂ ನಾನೇ’ ಎಂದು ಮುಂತಾಗಿ ಹೇಳುತ್ತಾಳೆ. ಅವಳ ಮಾತನ್ನು ಸರಿಯಾಗಿ ಅರಿತುಕೊಳ್ಳಲಾರದೆ, ಲೋಕಿಗರಾದ ನಾವು ಅವಳನ್ನು ಪ್ರಾಪಂಚಿಕ ರೀತಿಯಲ್ಲಿ ದೂಷಿಸುತ್ತೇವೆ, ಕಂಡಿರಾ\! 



೧೦. ಕೋಲಙ್ಗೊಳ್ ಶುವರ್ ಕ್ಕಮುಮ್ ಯಾನೇಯೆನ್ನುಮ್

ಕೋಲಮಿಲ್ ನರಹಮುಮ್ ಯಾನೇಯೆನ್ನುಮ್,

ಕೋಲಮ್ ತಿಹೞ್ ಮೋಕ್ಕಮುಮ್ ಯಾನೇಯೆನ್ನುಮ್

ಕೋಲಙ್ಗೊಳುಯಿರ್ ಹಳುಮ್ ಯಾನೇ ಯೆನ್ನುಮ್,

ಕೋಲಙ್ಗೊಳ್ ತನಿಮುದಲ್ ಯಾನೇಯೆನ್ನುಮ್

ಕೋಲಙ್ಗೊಳ್ ಮುಹಿಲ್ ವಣ್ಣನೇಱಕ್ಕೊಲೋ?

ಕೋಲಙ್ಗೊಳುಲಹತ್ತೀರ್ ಕ್ಕೆನ್ ಶೊಲ್ಲುಹೇನ್?

ಕೋಲಮ್ ತಿಹೞ್ ಕೋದೈಯೆನ್ ಕೂನ್ದಲುಕ್ಕೇ. 



ಕೋಲಮ್ ಕೊಳ್ = ಸೌಂದರ್ಯ ತುಂಬಿದ, ಶುವರ್ ಕ್ಕಮುಮ್ = ಸ್ವರ್ಗವೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೋಲಮ್ ಇಲ್ = ಸೌಂದರ್ಯವೇ ಇಲ್ಲದ, ನರಹಮುಮ್ = ನರಕವೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೋಲಮ್ ತಿಹೞ್ = ಸೌಂದರ್ಯದಿಂದ ಬೆಳಗುತ್ತಿರುವ, ಮೋಕ್ಕಮುಮ್ = ಮೋಕ್ಷವೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೋಲಮ್ ಕೊಳ್ = ಅಲಂಕಾರಗಳಿಂದ ಕೂಡಿದ, ಉಯಿರ್ ಹಳುಮ್ = ಜೀವಗಳೂ, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೋಲಮ್ ಕೊಳ್ = ಸೌಂದರ್ಯ ತುಂಬಿದ, ತನಿಮುದಲ್ = ಎಲ್ಲಕ್ಕೂ ಆದಿಯಾದವನು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೋಲಮ್ ಕೊಳ್ = ಸೌಂದರ್ಯ ತುಂಬಿದ, ತನಿಮುದಲ್ = ಎಲ್ಲಕ್ಕೂ ಆದಿಯಾದವನು, ಯಾನೇ ಎನ್ನುಮ್ = ನಾನೇ ಎನ್ನುತ್ತಾಳೆ, ಕೋಲಮ್ ಕೊಳ್ = ಸೌಂದರ್ಯ ತುಂಬಿದ, \(ಪರಮಸುಂದರನಾದ\), ಮುಹಿಲ್ ವಣ್ಣನ್ = ಮುಗಿಲವಣ್ಣನು, ಏಱಕೊಲೊ = ಆವಾಹನೆಗೊಂಡಿದ್ದಾನೋ ಹೇಗೋ, ಕೋಲಮ್ ಕೊಳ್ = ಅಲಂಕೃತರಾದ, ಉಲಹತ್ತೀರ್ ಕ್ಕು = ಲೋಕಿಗರಿಗೆ, ಎನ್ ಶೊಲ್ಲುಹೇ = ಏನು ಹೇಳಲಿ, ಕೋಲಮ್ ತಿಹೞ್ = ಸೌಂದರ್ಯದಿಂದ ಬೆಳಗುವ, ಕೋದೈ = ಹೆಣ್ಣಾದ ಎನ್ ಕೂನ್ದಲಕ್ಕು= ತಲೆಕೂದಲಿನಿಂದ ಅಲಂಕೃತಳಾದ ನನ್ನ ಮಗಳನ್ನು ಕುರಿತು. 



“ಸೌಂದರ್ಯದಿಂದ ತುಂಬಿದ ಸ್ವರ್ಗವೂ ನಾನೇ” ಎನ್ನುತ್ತಾಳೆ. “ಸೌಂದರ್ಯವಿಲ್ಲದ ನರಕವೂ ನಾನೇ” ಎನ್ನುತ್ತಾಳೆ. ’ಸೌಂದರ್ಯದಿಂದ ಬೆಳಗುವ ಮೋಕ್ಷಪದವೂ ನಾನೇ’ ಎನ್ನುತ್ತಾಳೆ. ’ಅಲಂಕೃತರಾದ ಜೀವಗಳು ನಾನೇ’ ಎನ್ನುತ್ತಾಳೆ. ’ಸೌಂದರ್ಯದಿಂದ ತುಂಬಿದ ಎಲ್ಲಕ್ಕೂ ಆದಿಯಾದವನು ನಾನೇ” ಎನ್ನುತ್ತಾಳೆ, ಪರಮಸುಂದರನಾದ ಮುಗಿಲ್ ವಣ್ನನೇ ಬಂದು ಆವಾಹನೆಗೊಂಡಿದ್ದಾನೋ ಹೇಗೋ? ಸೌಂದರ್ಯದಿಂದ ಬೆಳಗುವ ಹೆಣ್ಣಾದ, ತಲೆಗೂದಲನ್ನುಳ್ಳ ನನ್ನ ಮಗಳನ್ನು ಕುರಿತು ಅಲಂಕೃತರಾದ ಲೋಕಿಗರಿಗೆ ನಾನು ಏನು ಹೇಳಲಿ? 



’ನಾಯಕಿ’ಯ ತಾಯಿ ಹೇಳುತ್ತಾಳೆ: ತಾಯಂದಿರೇ, ಸುಂದರವಾದ ತಲೆಗೂದಲಿನ ಹೆಣ್ಣಾದ ನನ್ನ ಮಗಳನ್ನು ಕುರಿತು ನಾನೇನು ಹೇಳಲಿ? ಅವಳಾಡುವ ಮಾತುಗಳೆಲ್ಲವೂ ವಿಚಿತ್ರವಾಗಿ ವಿಲಕ್ಷಣವಾಗಿರುತ್ತವೆ ಕಂಡಿರಾ. ಭಗವಂತನೇ ಬಂದು ಅವಳಲ್ಲಿ ಆಹ್ವಾನಿತನಾಗಿ ಅವಳ ಬಾಯಿಂದ ಈ ಮಾತುಗಳನ್ನು ಆದಿಸುತ್ತಾನೋ ಹೇಗೋ? ಸುಂದರವಾದಸ್ವರ್ಗವೂ, ಅಸಹ್ಯಪೂರ್ಣವಾದ ನರಕವೂ, ದಿವ್ಯತೇಜಸ್ಸಿನಿಂದ ಬೆಳಗುವ ಪರಮಪದವೂ ನಾನೇ ಎನ್ನುತ್ತಾಳೆ. ಸೃಷ್ಟಿಯ ಎಲ್ಲ ಜೀವರಾಶಿಗಳು ನಾನೇ ಎನ್ನುತ್ತಾಳೆ. ಮೂಲಪ್ರಕೃತಿಗೂ ಆದಿ ನಾನೇ ಎನ್ನುತ್ತಾಳೆ. ಇದನ್ನೆಲ್ಲಾ ಲೋಕಿಗರಾದ ನಿಮಗೆ ಅರ್ಥಮಾಡಿಸಲು ನನಗೆ ಸಾಧ್ಯವಿಲ್ಲವಲ್ಲ\! 



೧೧. ಕೂನ್ದಲ್ ಮಲರ್ ಮಙ್ಗೈಕ್ಕುಮ್ ಮಣ್ ಮಡನ್ದೈಕ್ಕುಮ್

ಕುಲವಾಯರ್ ಕೊೞುನ್ದುಕ್ಕುಮ್ ಕೇಳ್ ವನ್ ತನ್ನೈ,

ವಾಯ್ ನ್ದ ವೞಿದಿವಳನಾಡನ್ ಮನ್ನು ಕುರುಹೂರ್

ಚ್ಚಡಹೋಪನ್ ಕುಟ್ರೇವಲ್ ಶೆಯ್ದು,

ಆಯ್ ನ್ದ ತಮಿಳ್ ಮಾಲೈ ಆಯಿತ್ತುಳ್

ಇವೈಯು ಮೋರ್ ಪತ್ತುಮ್ ವಲ್ಲಾರ್, ಉಲಹಿಲ್

ಏನ್ದು ಪೆರುಂಜೆಲ್ವತ್ತಾರಾಯ್

ತ್ತಿರುಮಾಲಡಿಯಾರ್ ಹಳೈಪ್ಪೂಜಿಕ್ಕನೋಟ್ರಾರ್ ಹಳೇ. 



ಕೂನ್ದಲ್ = ತುಂಬಿದ ನಿಡಿದಾದ ಕೂದಲನ್ನುಳ್ಳ, ಮಲರ್ ಮಙ್ಗೈ ಕ್ಕುಮ್ = ಕಮಲದಲ್ಲಿ ಹುಟ್ಟಿದ ದೇವಿಗೂ, ಮಣ್ ಮಙ್ಗೈಕ್ಕೂಮ್ = ಭೂದೇವಿಗೂ, ಕುಲಮ್ = ಆಯರ್ ತೊೞುನ್ದುಕ್ಕುಮ್ = ಗೋವಳರ ಕುಲದಲ್ಲಿ ಹುಟ್ಟಿದ ದೇವಿಗು \(ಮಗಳಿಗೂ\), ಕೇಳ್ ವನ್ ತನ್ನೈ = ಪತಿಯಾದವನನ್ನು, ವಾಯ್ ನ್ದ = ಪ್ರಸಿದ್ಧವಾದ, ವೞುದಿವಳನಾಡನ್ = ವಿಸ್ತಾರವಾದ ವೞುದಿನಾಡಿನವನೂ, ಮನ್ನು = ಶಾಶ್ವತವಾದ, ಕುರುಹೂರ್ = ತಿರುಕ್ಕೂರುಹೂರಿನ, ಶಡಹೋಪನ್ = ಶಠಗೋಪನು \(ನಮ್ಮಾಳ್ವಾರರು\), ಕುಟ್ರೇವಲ್ ಶೆಯ್ದು = \(ವಾಚಾ\) ಕೈಂಕರ್ಯವನ್ನು ನಡೆಸಿ, ಆಯ್ ನ್ದ = ಕೃಪೆಮಾಡಿದ \(ಆರಿಸಿಕೊಂಡ\), ತಮಿೞ್ ಮಾಲೈ = ತಮಿಳಿನ ಪಾಶುರಮಾಲೆಯಾದ, ಆಯಿರತ್ತುಳ್ = ಸಾವಿರ\(ಪಾಶುರ\)ದೊಳಗೆ, ಇವೈಯುಮ್ = ಇವುಗಳು, ಓರ್ ಪತ್ತುಮ್ = ಅಪರೂಪವಾದ ಹತ್ತನ್ನೂ, ವಲ್ಲಾರ್ = ಬಲ್ಲವರು, ಉಲಹಿಲ್ = ಲೋಕದಲ್ಲಿ, ಏನ್ದು = ಉತ್ತಮರಾಗಿ, ಪೆರು ಶೆಲ್ವತ್ತಾರ್ ಆಯ್ = ಐಶ್ವರ್ಯವಂತರಾಗಿ, ತಿರುಮಾಲ್ = ಸರ್ವೇಶ್ವರನ, ಅಡಿಯಾರ್ ಹಳೈ = ಭಕ್ತರನ್ನು, ಪೂಜಿಕ್ಕ = ಪೂಜಿಸಲು, ನೋಟ್ರಾರ್ ಹಳೇ = ಸುಕೃತಶಾಲಿಗಳೇ ಆಗುತ್ತಾರೆ. 



ನಿಡಿದಾದ ತುಂಬಿದ ಕೂದಲನ್ನುಳ್ಳ ಕಮಲದಲ್ಲಿ ಹುಟ್ಟಿದ ದೇವಿಗೂ, ಭೂದೇವಿಗೂ, ಗೋವಳರ ಕುಲದಲ್ಲಿ ಹುಟ್ಟಿದ ಮಗಳಿಗೂ ಪತಿಯಾದವನನ್ನು, ಪ್ರಸಿದ್ಧವಾದ ವಿಶಾಲವಾದ ವೞುದಿನಾಡಿನವನೂ, ಶಾಶ್ವತವಾದತಿರುಕ್ಕೂರು ಶಠಗೋಪನು \(ನಮ್ಮಾಳ್ವಾರರು\) \(ವಾಚಾ\) ಕೈಂಕರ್ಯವನ್ನು ನಡೆಸಿ, ಕೃಪೆಮಾಡಿ ಆರಿಸಿಕೊಂಡ ತಮಿಳುಪಾಶುರ ಮಾಲೆಯಾದ ಒಂದು ಸಾವಿರ ಪಾಶುರಗಳಲ್ಲಿ, ಈ ಹತ್ತನ್ನೂ ಬಲ್ಲವರು ಲೋಕದಲ್ಲಿ ಉತ್ತಮರಾಗಿ ಐಶ್ವರ್ಯವಂತರಾಗಿ, ಸರ್ವೇಶ್ವರನ ಭಕ್ತರನ್ನು ಪೂಜಿಸಲು ಸುಕೃತಶಾಲಿಗಳೇ ಆಗುತ್ತಾರೆ. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರವಿದು. ತನ್ನ ಎಳೆಯ ಹರೆಯದ ಮಗಳು ಎಲ್ಲರಂತಿಲ್ಲದೆ, ಯಾವುದೋವಿಚಿತ್ರರೀತಿಯಲ್ಲಿ ನಡೆದುಕೊಳ್ಳುತ್ತಿರುವುದನ್ನು ಕಂಡು ಮರುಗುತ್ತಿದ್ದ ತಾಯಿ, ಎಲ್ಲ ಲೋಕಿಗರಂತೆ ಅವಳನ್ನು ದಂಡಿಸುತ್ತಾ ಇದ್ದವಳು, ಇಲ್ಲಿ ಅವಳಲ್ಲಿಕನಿಕರಗೊಳ್ಳುತ್ತಾಳೆ. ಇತರ ತಾಯಿಂದಿರಿಗೆ ಅವಳ ಚೇಷ್ಟಿತಗಳನ್ನು ಅವಳ ವಿಚಿತ್ರವಾದ ಮಾತುಗಳನ್ನು ಕುರಿತು ಹೇಳಿಕೊಳ್ಳುತ್ತಿದ್ದವಳು, ಈಗ ಅವರಲ್ಲಿ ತನ್ನ ಸಂಕಟವನ್ನು ತೋಡಿಕೊಳ್ಳುತ್ತಾಳೆ. ಮಗಳ ವಿಷಯದಲ್ಲಿ ಕನಿಕರಪಡುತ್ತಾರೆ. ಅವಳ ಮಗಳ ಬೇನೆಗೆ ಯಾವೊಂದೂ ಮದ್ದೂ ಇಲ್ಲವಲ್ಲ. ಎಲ್ಲ ಹೆಣ್ಣುಗಳಂತೆ ಅವಳನ್ನೂ ಲೋಕಿಗರ ದಾರಿಗೆ ತರಲು ಸಾಧ್ಯವಾಗದಲ್ಲ ಎಂದು ಅವಳಿಗೆ ಚಿಂತೆ. ಅದಕ್ಕೇನು ಮಾಡೋಣ ಎಂಬುದನ್ನು ಇತರ ತಾಯಂದಿರಿಂದಲಾದರೂ ಕೇಳಿ ತಿಳಿಯೋಣವೆಂದು ಅವಳಿಗೆ ಆಶೆ. ಅದರಿಂದ, ಎಲ್ಲವನ್ನೂ ಅವರಲ್ಲಿ ಹೇಳಿಕೊಳ್ಳುತ್ತಾಳೆ. ಅವರಿಗೆ ತಾನೆ ಪರಿಸ್ಥಿತಿಯ ಅರಿವಾಗುವುದೇ? ಅವರಿಗೆ ತಿಳಿದಂತೆ ನಡೆದ ವಿಷಯವೇ ಇದು? 



’ನಾಯಕಿ’ಗಾದರೋ ತನ್ನ ಪ್ರಿಯತಮನಲ್ಲಿ ಅತ್ಯಂತ ಪ್ರಬಲವಾದ ಪ್ರೀತಿ. ಅದೇ ಅವಳ ಉನ್ಮತ್ತತೆಗೆ ಕಾರಣ. ಅವನ್ನು ಕೂಡಿಕೊಳ್ಳಬೇಕು. ಅದಕ್ಕೆ ತನಗೆ ಸಾಧ್ಯವಾಗದು. ಏನು ಮಾಡುತ್ತಾಳೆ? ಅವನನ್ನು ಕುರಿತು ಗುಣಗಾನ ಮಾಡುತ್ತಾ, ಅವನ ಅದ್ಭುತ ಲೀಲೆಗಳನ್ನು ಕೊಂಡಾಡುತ್ತಾ, ಅವಳು ಕಾಲ ಕಳೆಯುತ್ತಾಳೆ. ಸೃಷ್ಟಿಯಲ್ಲಿ ಸಕಲವೂ ತಾನೇ ಎಂದೂ, ಸೃಷ್ಟಿಗಾಗಿ ತಾನೇ ಎಲ್ಲ ಬಗೆಯ ಚೇತನ ಅಚೇತನವಸ್ತುಗಳಾಗಿ, ತನ್ನ ವಿಲಕ್ಷಣವಾದ ಸ್ವರೂಪವನ್ನು ಲೋಕಕ್ಕೆ ತೋರಿಸುತ್ತಾನೆ. ಲೋಕಿಗರು ಎಂದಿದ್ದರೂ ಲೋಕಗರೇ\! ಭಗವಂತನ ದಿವ್ಯಾದ್ಭುತ ಲೀಲೆಗಳನ್ನು ಕಂಡಾಗಲಿ, ಕೇಳಿಯಾಗಲಿ ಆನಂದಿಸಬಾರದೇ? ಅದಕ್ಕೆ ಬದಲಾಗಿ, ಭಗವಂತನ ಗುಣಗಾನದಲ್ಲಿ ಉನ್ಮತ್ತನಂತಿರುವವನನ್ನು ಕುರಿತು ನಗುತ್ತಾ, ದೂಷಿಸುತ್ತಾ, ಹಿಂಸಿಸುತ್ತ ಪ್ರಾಪಂಚಿಕರೀತಿಯಲ್ಲಿ ಕಾಲಕಳೆಯುತ್ತಾರೆ. ಆಳ್ವಾರರಿಗೆ ಇದನ್ನು ಕಂಡು ಮರುಕ\! ಪ್ರಾಪಂಚಿಕರನ್ನು ಭಗವಂತನ ಕಡೆಗೆ ಸ್ವಲ್ಪವಾದರೂ ತಿರುಗಿಸಬೇಕೆಂದು ಅವರ ಹಂಬಲ. 



ಶ್ರೀದೇವಿ, ಭೂದೇವಿ, ನೀಳಾದೇವಿಗಳ \(ನಪ್ಪಿನ್ನೈದೇವಿ\) ಪತಿಯಾಗಿ, ಲೋಕರಕ್ಷಕನಾಗಿ, ಅದ್ಭುತಲೀಲೆಗಳಲ್ಲಿ ತೊಡಗಿರುವ ಭಗವಂತನ ಸೇವೆಯಲ್ಲಿ ತೊಡಗಿರುವ ಭಕ್ತರನ್ನು ಕಂಡು ಪೂಜಿಸುವಂತೆಯಾದರೂ ಅಂಥ ಜನರಿಗೆ ಭಗವಂತನ ಕೃಪೆಯುಂಟಾಗಿ ಅವರು ಪುಣ್ಯಶಾಲಿಗಳಾಗುತ್ತಾರೆ ಎಂದು ಹೇಳುತ್ತಾ ಈ ತಿರುವಾಯ್ ಮೊೞಿಯನ್ನು ಮುಗಿಸುತ್ತಾರೆ. ಭಗವಂತನ ಸೇವೆಯಲ್ಲಾದರೂ ತೊಡಗಿ, ಭಕ್ತರಾಗಲಿ, ಪ್ರಾಪಂಚಿಕವನ್ನು ಜನ ಮರೆಯಲಿ ಎಂಬುದು ಅವರ ಹಂಬಲ.



ಆಳ್ವಾರರು ಬರೆದಿರುವ ಭಗವತ್ಕೈಂಕರ್ಯರೂಪವಾದ ಒಂದು ಸಾವಿರಪಾಶುರಗಳಲ್ಲಿ ಭಗವದ್ಗುಣ ಗಾನಮಾಡುವ ಈ ಹತ್ತು ಪಾಶುರಗಳನ್ನಾದರೂ ಚೆನ್ನಾಗಿ ತಿಳಿದುಕೊಂಡವರು ಭಗವದ್ಭಕ್ತರನ್ನು, ಎಂದರೆ, ಭಾಗವತರನ್ನು ಪೂಜಿಸುವವನರಾಗುತ್ತಾರೆ – ಇದೇ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ ಐದನೆಯ ದಶಕ ಏಳನೆಯ ತಿರುವಾಯ್ ಮೊೞಿ



ನೋಟ್ರನೋನ್ಬು 



೧. ನೋಟ್ರನೋನ್ಬಿಲೇನ್ ನುಣ್ಣಱಿವಿಲೇನ್ ಆಹಿಲುಮ್ ಇನಿಯುನ್ನೈವಿಟ್ಟೊನ್ ಱುಮ್,

ಆಟ್ರಹಿಱ್ ಕಿನ್ ಱೇನ್ ಅರವಣೈಯಮ್ಮಾನೇ,

ಶೇಟ್ರುತ್ತಾಮರೈ ಶೆನ್ನೆಲ್ಲೂಡು ಮಲರ್ ಶಿರಿವರ ಮಙ್ಗಳ ನಹರ್,

ವೀಟ್ರಿರುನ್ದವೆನ್ದಾಯ್\! ಉನಕ್ಕು ವಿಶೈಯಲ್ಲೇ ನಙ್ಗೇ. 



ನೋಟ್ರನೋನ್ಬಿಲೇನ್ = ವ್ರತಗಳನ್ನು ಮಾಡಿದವನಲ್ಲ್ \(ಮಾಡಿದ ವ್ರತಗಳಿಲ್ಲ\), ನುಣ್ = ಸೂಕ್ಷ್ಮವಾದ \(ಸಂಪೂರ್ಣವಾದ\), ಅೞಿವಿಲೇನ್= ತಿಳಿವಳಿಕೆಯುಳ್ಳವನಲ್ಲ \(ಜ್ಞಾನಿಯಲ್ಲ\), ಆಹಿಲುಮ್ = ಆದರೂ, \(ಹೀಗಿದ್ದರೂ\), ಇನಿ = ಇನ್ನು, ಉನ್ನೈವಿಟ್ಟು = ನಿನ್ನನ್ನು ಬಿಟ್ಟು, ಆಟ್ರ = ಬಹಳವಾಗಿ, ಕಿಱ್ ಕಿನ್ ಱೇನ್ = ಸ್ವತಂತಿರ್ಸಿ ಬಾಳುವವನಲ್ಲ \(ಅಹಂಕಾರಪಡುವವನಲ್ಲ\), ಅರವು ಅಣೈ ಅಮ್ಮಾನೇ = ಸರ್ಪದ ಹಾಸುಗೆ ಸ್ವಾಮಿಯೇ, ಶೇಟ್ರು = ಕೆಸರಿನ, ತಾಮರೈ = ತಾವರೆಯು, ಶೆನ್ನೆಲ್ ಊಡು = ಕೆಂಬತ್ತದ ನಡುವೆ, ಮಲರ್ = ಅರಳುವ, ಶಿರೀವರ ಮಙ್ಗಳ್ ನಹರ್ = ತಿರುಶೀರ್ವರ ಮಂಗಳನಗರದಲ್ಲಿ, ವೀಟ್ರಿರುನ್ದ = ನೆಲಸಿರುವ, ಎನ್ ದಾಯ್ = ನನ್ನ ಸ್ವಾಮಿಯೇ, ಉನಕ್ಕು = ನಿನಗೆ, ಮಿಶೈ ಅಲ್ಲೇನ್ ಅಙ್ಗೇ = ಅಲ್ಲಿಯೇ ನಿನ್ನನ್ನು ಅನುಭವಿಸಿದವನಲ್ಲ. 



ಹಾವಿನ ಹಾಸುಗೆಯ ಸ್ವಾಮಿಯೇ, ಕೆಂಬತ್ತದ ನಡುವೆ ಕೆಸರಿನಲ್ಲಿ ಅರಳುವ ತಾವರೆಯು ತಿರುಶೀರ್ವರಮಂಗಳ ನಗರದಲ್ಲಿ ನೆಲಸಿರುವ ಎನ್ನ ತಂದೆಯೇ, ನಾನು ವ್ರತಗಳನ್ನು ಮಾಡಿದವನಲ್ಲ. ಸೂಕ್ಷ್ಮವಾದ \(ಸಂಪೂರ್ಣವಾದ\) ಬ್ರಹ್ಮಜ್ಞಾನಿಯಲ್ಲ. \(ತಿಳಿವಳಿಕೆಯುಳ್ಳವನಲ್ಲ\). ಆದರೂ, ಇನ್ನು ನಿನ್ನನ್ನು ಬಿಟ್ಟು ಬಹಳವಾಗಿ ಸ್ವತಂತ್ರಿಸಿ ಬಾಳುವವನಲ್ಲ \(ಅಹಂಕಾರಪಡುವವನಲ್ಲ.\)



ತಿರುಶೀರ್ವರ ಮಂಗಳ ಕ್ಷೇತ್ರದಲ್ಲಿ ನೆಲಸಿರುವ ಅನಂತಶಯನನಾದ ಸ್ವಾಮಿಯನ್ನು ಕುರಿತು ಆಳ್ವಾರರು ಹೇಳುತ್ತಾರೆ ಮತ್ತು ಆ ಸ್ವಾಮಿಯಲ್ಲಿ ತಮ್ಮ ಬಿನ್ನಹವನ್ನು ಹೇಳಿಕೊಳ್ಳುತ್ತಾರೆ. 



“ನೋಟ್ರನೋನ್ಬಿಲೇನ್” – ’ನೋನ್ಬು’ ಎಂದರೆ ವ್ರತ – ವಿಧಿಪೂರ್ವಕವಾದ ಕರ್ಮ. ವ್ರತಕ್ಕೆ ಮಾಡಬೇಕಾದ ವಿಧಿಯನ್ನು ಚಾಚುತಪ್ಪದಂತೆ ಆಚರಿಸುವುದರಿಂದ ಸತ್ಫಲ ಲಭಿಸುವುದೆಂದು ಹೇಳುತ್ತಾರೆ. ಫಲಾಪೇಕ್ಷೆಯಿಲ್ಲದಂತೆ ಮಾಡುವ ಕರ್ಮಗಳು ಇವೆ. ಅವು ಭಗವತ್ಪ್ರೀತಿಯಾದವು. ಅಂಥ ವ್ರತಗಳು ಶ್ರೇಷ್ಠವಾದವು ಎನ್ನುತ್ತಾರೆ. ಆಳ್ವಾರರು ಹೇಳುವುದು ಕರ್ಮಬಂಧನದಲ್ಲಿ ಅವರು ಸಿಕ್ಕಿಬೀಳಲಿಲ್ಲ ಎಂದು. ಸತ್ಕರ್ಮಗಳನ್ನು ತಾವು ಮಾಡಲಿಲ್ಲ ಎನ್ನುತ್ತಾರೆ. 



“ಮಣ್ ಅಱಿವು ಇಲೇನ್” – ಭಗವಂತನ ಬಗೆಗೆ ಜ್ಞಾನವನ್ನು ಸಂಪಾದಿಸಲು ವೇದ ಶಾಸ್ತ್ರ ಪುರಾಣ ಇತಿಹಾಸಾದಿ ಜ್ಞಾನಭಂಡಾರವೇ ಇದೆ. ಗುರುವಿನ ಮೂಲಕ ಅವುಗಳನ್ನು ಅಭ್ಯಾಸಮಾದಿ ಬ್ರಹ್ಮಜ್ಞಾನವನ್ನು ಪಡೆದುಕೊಳ್ಳಬೇಕು. ಇದನ್ನೇ ’ನುಣ್ಣಱಿವು” ಎನ್ನಲಾಗಿದೆ. ಪ್ರಾಪಂಚಿಕ ಜ್ಞಾನವನ್ನು ಸೂಕ್ಷ್ಮಜ್ಞಾನವೆನ್ನುವುದಿಲ್ಲ.



“ಆಹಿಲುಮ್” – ವ್ರತಾಚರಣೆ ಅಥವಾ ಸತ್ಕರ್ಮಗಳ ಮೂಲಕವಾಗಲಿ, ಭಗವದ್ವಿಷಯಿಕವಾದ ಜ್ಞಾನದಿಂದಲಾಗಲಿ, ಭಗವಂತನನ್ನು ಅರಿತುಕೊಳ್ಳುವುದಕ್ಕೆ ಆಗದೆ ಹೋದರೂ ಸಹ – ತಾವು ಅಜ್ಞಾನಿಯಾಗಿದ್ದರೂ ಸಹ.



“ಉನ್ನೈವಿಟ್ಟು ಒನ್ ಱುಮ್ ಆತ್ರಹಿರ್ ಕಿನ್ ಱೇನ್” – ನಿನ್ನನ್ನು ಹೊರತು ನಾನು ಯಾವ ರೀತಿಯಲ್ಲೂ ಸ್ವತಂತ್ರಿಸಿ ವರ್ತಿಸುವವನಲ್ಲ. ’ನಾನು’ ’ನನ್ನದು’ ಎಂದು ಹೆಮ್ಮೆಪಡುವವನಲ್ಲ. 



“ಅರವಣೈಯಮ್ಮಾನೇ” – ಹಾವನ್ನು ಹಾಸುಗೆಯನ್ನಾಗಿ ಮಾಡಿಕೊಂಡು ಇರುವ ಸ್ವಾಮಿ ಎಂದರೆ ಶ್ರೀಮನ್ನಾರಾಯಣ – ಮಹಾವಿಷ್ಣು. 



“ಶೇಟ್ರುತಾಮರೈ ಶೆನ್ನೆಲ್ಲೂಡು ಮಲರ್ ಶಿರಿವರ ಮಂಗಳನಹರ್ ವೀಟ್ರಿರುನ್ದ ವೆನ್ದಾಯ್” – ತಿರುಶ್ರೀವರ ಮಂಗಳಮ್ ಎಂಬುದು ಪವಿತ್ರಕ್ಷೇತ್ರ. ಅಲ್ಲಿ ನೆಲಸಿರು ಜಗದ್ರಕ್ಷಕನಾದ ಅರ್ಚಾವತಾರಿಯಾದ ಸ್ವಾಮಿ. 



“ಉನಕ್ಕೂ ಮಿಶೈ ಇಲ್ಲೇನ್ ಅಲ್ಲೇನ್” – ನಿನ್ನ ರಕ್ಷಣೆಗೆ ಒಳಪಡದೆ ಇರುವವನಲ್ಲ – ಎಂದರೆ, ನಿನ್ನ ರಕ್ಷಣೆಗೆ ನಾನು ತಪ್ಪದೆ ಒಳಪಟ್ಟವನು. 



ಆಳ್ವಾರರು ಹೇಳುತ್ತಾರೆ: ಶೇಷಶಯನನಾಗಿರುವವನೇ, ತಿರುಶ್ರೀವರಮಂಗಳವೆಂಬ ಪವಿತ್ರಕ್ಷೇತ್ರದಲ್ಲಿ ನೆಲಸಿರುವ ಅರ್ಚಾವತಾರಿಯೇ, ನಾನು ವ್ರತಳೇ ಮುಂತಾದ ಸತ್ಕರ್ಮಗಳನ್ನು ಮಾಡಿದವನಲ್ಲ. ಬ್ರಹ್ಮಜ್ಞಾನಿಯಲ್ಲ. ಆದರೂ, ನಿನ್ನ ಹೊರತು ನನಗೆ ಬೇರೆ ಯಾವ ರಕ್ಷಕರನ್ನೂ ಯಾರನ್ನೂ ಕಂಡಿಲ್ಲ. ಯಾವ ಬಗೆಯಲ್ಲೂ ಸ್ವತಂತ್ರಿಸಿ ನಡೆದುಕೊಂಡವನಲ್ಲ. ಅಹಂಕಾರಪಟ್ಟವನಲ್ಲ. ನೀನೇ ನನ್ನನ್ನು ಕೈಹಿಡಿದು ರಕ್ಷಿಸಬೇಕು. 



೨. ಅಙ್ಗುಟ್ರೇನಲ್ಲೇನಿಙ್ಗುಟ್ರೇನಲ್ಲೇನ್ ಉನ್ನೈಕ್ಕಾಣುಮವಾವಿಲ್ ವೀೞ್ನ್ದು, ನಾನ್

ಎಙ್ಗುಟ್ರೇನುಮಲ್ಲೇನ್ ಇಲಙ್ಗೈಶೆಟ್ರವಮ್ಮಾನೇ,

ತಿಙ್ಗಳ್ ಶೇರ್ ಮಣಿ ಮಾಡನೀಡು ಶಿರೀವರ್ ಮಙ್ಗಲ್ನಹರುಱೈ,

ಶಙ್ಗು ಶಕ್ಕರತ್ತಾಯ್\! ತಮಿಯೇನುಕ್ಕರುಳಾಯೇ. 



ಅಙ್ಗು = ಅಲ್ಲಿ \(ಪರಮಪದದಲ್ಲಿ, ಮೇಲಣ ಲೋಕಗಳಲ್ಲಿ\), ಉಟ್ರೇನ್ ಅಲ್ಲೇನ್ = ಕೂಡಿಕೊಂಡವನಲ್ಲ, ಇಙ್ಗು = ಇಲ್ಲಿ \(ಈ ಲೋಕದಲ್ಲೂ, ಸಜ್ಜನರ ನಡುವೆ\), ಉಟ್ರೇನ್ ಅಲ್ಲೇನ್ = ಕೂಡಿಕೊಂಡವನಲ್ಲ, ಉನ್ನೈ ಕಾಣುಮ್ = ನಿನ್ನನ್ನು ಕಾಣಬೇಕೆಂಬ ಅಪಾವಿಲ್ = ಮಹದಾಶೆಯಲ್ಲಿ, ವೀೞ್ನ್ದು = ಬಿದ್ದು, ನಾನು = ನಾನು, ಎಙ್ಗು = ಎಲ್ಲಿಯೂ \(ಯಾರ ನಡುವೆಯೂ\), ಉಟ್ರೇನುಮ್ ಅಲ್ಲೇನ್ = ಕೂಡಿಕೊಂಡವನೂ ಅಲ್ಲ, ಇಲಙೈ = ಲಂಕೆಯನ್ನು, ಶೆಟ್ರ = ನಾಶಪಡಿಸಿದ, ಅಮ್ಮಾನೇ = ಸ್ವಾಮಿಯೋ, ತಿಙ್ಗಳ್ ಶೇರ್ = ಚಂದ್ರನನ್ನು ನಿಲುಕುವಂಥ, ಮಣಿ ಮಾಡ = ರತ್ನಗಳಿಂದ ಕೂಡಿದ \(ಸುಂದರವಾದ\) ಮಹಡಿಮನೆಗಳಿಂದಲೂ, ನೀಡು= ವಿಶಾಲವಾದ ನೇರವಾದ ರಸ್ತೆಗಳಿಂದಲೂ, ಕೂಡಿರುವ, ಶಿರೀವರಮಙ್ಗಲನಹರ್ = ತಿರುಶಿರೀವರಮಂಗಳ ನಗರದಲ್ಲಿ, ಉಱೈ = ನೆಲಸಿರುವ, ಶಙ್ಗು ಶಕ್ಕರತ್ತಾಯ್ = ಶಂಖಚಕ್ರಗಳವನೇ, ತಮಿಯೇನುಕ್ಕು = ಗತಿಹೀನನಾದ ನನಗೆ, ಅರುಳಾಯ್ = ಕೃಪೆಮಾಡು. 



ಲಂಕೆಯನ್ನು ನಾಶಪಡಿಸಿದ ಸ್ವಾಮಿಯೇ, ಚಂದ್ರನನ್ನು ನಿಲುಕುವಂಥ ರತ್ನಗಳಿಂದ ತುಂಬಿದ, ಸುಂದರವಾದ ಮಹಡಿಮನೆಗಳಿಂದಲೂ, ವಿಶಾಲವಾದ ನೇರವಾದ ಬೀದಿಗಳಿಂದಲೂ ಕೂಡಿರುವ ತಿರುಶಿರೀವರಮಂಗಳ ನಗರದಲ್ಲಿ ನೆಲಸಿರುವ ಶಂಖಚಕ್ರಗಳನ್ನು ಧರಿಸಿದವನೇ, ನಾನು ಮೇಲಿನ ಲೋಕಗಳಲ್ಲೂ ಕೂಡಿಕೊಂಡವನಲ್ಲ. ಈ ಲೋಕದಲ್ಲೂ ಕೂಡಿಕೊಂಡವನಲ್ಲ. ನಿನ್ನನ್ನು ಕಾಣಬೇಕೆಂಬ ಮಹದಾಶೆಯಲ್ಲಿ ಬಿದ್ದು, ಎಲ್ಲಿಯೂ, ಯಾರ ನಡುವೆಯೂ ಕೂಡಿಕೊಂಡವನಲ್ಲ. ಒಂಟಿಗನಾಗಿರುವ, ಗತಿಹೀನನಾಗಿರುವ ನನಗೆ ಕೃಪೆಮಾಡು. 



“ಅಙ್ಗುಟ್ರೇನಲ್ಲೇನ್” – ’ಅಙ್ಗುಂ’ ಎಂಬುದು ದೂರದ ಪ್ರದೇಶವಾದ ಮೇಲಣಲೋಕಗಳನ್ನು, ಪರಮಪದವನ್ನೂ ಸೇರಿಸಿ ಸೂಚಿಸುತ್ತದೆ. ಈ ಲೋಕದಲ್ಲಿ ಬಾಳುವವರು ತುಂಬ ಪುಣ್ಯಶಾಲಿಗಳಾಗಿ ಮೇಲಣ ಲೋಕಗಳನ್ನು ಸೇರುತ್ತಾರೆಂದೂ, ಅಲ್ಲಿನವರೊಡನೆ ಕೂಡಿ ಬಾಳುತ್ತಾರೆಂದೂ, ಅಲ್ಲಿನ ಸುಖಸಂತೋಷಗಳಲ್ಲಿ ಸಾಲುಗೊಳ್ಳುತ್ತಾರೆಂದೂ ಹೇಳಲಾಗುತ್ತದೆ. ಆದರೆ, ಆಳ್ವಾರರು ಅಂಥ ಭಾಗ್ಯಶಾಲಿಯಲ್ಲವೆಂದು ಇಲ್ಲಿ ಹೇಳಿಕೊಳ್ಳುತ್ತಾರೆ.



“ಇಙ್ಗುಟ್ರೇನಲ್ಲೇನ್” – “ಇಙ್ಗು” ಎಂದರೆ ಇಹಲೋಕ. ಇಲ್ಲಿನ ಸುಖಸಂತೋಷಗಳು ಕ್ಷಣಿಕ. ಇಲ್ಲಿ ಬಾಳುವವರಲ್ಲಿ ಸಜ್ಜನರು ಬ್ರಹ್ಮಜ್ಞಾನಿಗಳು ಅತಿವಿರಳ. ಮಿಕ್ಕವರೆಲ್ಲರೂ ಪ್ರಾಪಂಚಿಕದಲ್ಲಿ ಮುಳುಗಿ ತೇಲುವವರು. ಭಕ್ತ ಸಜ್ಜನರ ಸಹವಾಸ ಸಿಕ್ಕುವುದಾಗಲಿ, ಅವರೊಡನೆ ಕೂಡಿ ಬಾಳುವುದಾಗಲಿ ಬಹಳ ಅಪರೂಪ. ಅದಕ್ಕೂ ಭಗವತ್ಕೃಪೆ ಬೇಕೇಬೇಕು. ಈ ಶೋಚನೀಯವಾದ ಸಂಗತಿಯನ್ನು ಆಳ್ವಾರರು ಇಲ್ಲಿ ಹೇಳಿಕೊಳ್ಳುತ್ತಾರೆ. 



“ಎಙ್ಗುಮ್ ಉಟ್ರೇನುಮ್ ಅಲ್ಲೇನ್” – ಎಂಬ ಮಾತಿನಲ್ಲಿ, ತಮಗೆ ಉಭಯಭ್ರಶ್ಠತ್ವವುಂಟಾಗಿದೆಯೆಂದೂ, ತಾವು ಯಾರ ಸಜ್ಜನಸಹವಾಸಕ್ಕಾಗಲಿ ಸುಖಸಂತೋಷಗಳಿಗಾಗಲಿ ಕೂಡಿಕೊಳ್ಳದ ಹಾಗೆ ಆಗಿದ್ದಾರೆಂದು ಹೇಳುತ್ತಾರೆ.



“ಎಙ್ಗುಮ್ ಉಟ್ರೇನುಮ್ ಅಲ್ಲೇನ್” – ಎಂಬ ಮಾತಿನಲ್ಲಿ, ತಮಗೆ ಉಭಯಭ್ರಷ್ಠತ್ವವುಂಟಾಗಿದೆಯೆಂದೂ ತಾವು ಯಾರ ಸಜ್ಜನರ ಸಹವಾಸಕ್ಕಾಗಲಿ ಸುಖಸಂತೋಷಗಳಿಗಾಗಲಿ ಕೂಡಿಕೊಳ್ಳದ ಹಾಗೆ ಆಗಿದ್ದಾರೆಂದು ಹೇಳುತ್ತಾರೆ. 



“ತಮಿಯೇನುಕ್ಕು ಅರುಳಾಯೇ” – ಎಂಬುದರಿಂದ, ತಾವು ಒಂಟಿಗರೆಂದೂ, ತಮಗೆ ಯಾರೊಬ್ಬರ ಒತ್ತಾಸೆಯೂ ಇಲ್ಲವೆಂದೂ, ತಮಗೆ ಭಗವಂತನೊಬ್ಬನೇ ಎಲ್ಲ ಬಗೆಯಲ್ಲೂ ನೆಂಟನೆಂದೂ, ಅವನ ಕೃಪೆಯನ್ನು ಕೋರುತ್ತಾನೆ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ದುಷ್ಟರಾಕ್ಷಸರಿಂದ ತುಂಬಿದ್ದ ಲಂಕೆಯನ್ನೇ ನಾಶಪಡಿಸಿದ ಸಮರ್ಥನೇ, ಸುಂದರವಾದ ಮತ್ತು ಪವಿತ್ರವಾದ ತಿರುಶಿರೀವರ ಮಂಗಳ ನಗರದಲ್ಲಿ \(ಅರ್ಚಾವತಾರಿಯಾಗಿ\) ನೆಲಸಿರುವವನೇ, ನಾನು ಪುಣ್ಯಜೀವಿಯಲ್ಲ. ಆದ್ದರಿಂದ, ಮೇಲಣಲೋಕದ ಜೀವಿಗಳ ಸಹವಾಸಕ್ಕೆ ಯೋಗ್ಯನಾಗಿಲ್ಲ. ಕಡುಪಾಪಿಯಾಗಿದ್ದಾರಿಂದ, ಇಹಲೋಕದಲ್ಲಿರುವ ಅಲ್ಪ ಸ್ವಲ್ಪ ಭಕ್ತಸಜ್ಜನರ ಸಹವಾಸವೂ ನನಗೆ ದೊರೆಯುವುದಿಲ್ಲ. ಹೀಗೆ, ನಾನು ಅಲ್ಲೂ ಇಲ್ಲದಂತೆ, ಇಲ್ಲೂ ಇಲ್ಲದಂತೆ, ಉಭಯಭ್ರಷ್ಠನಾಗಿ, ಒಂಟಿಗನಾಗಿದ್ದೇನೆ. ನೀನೊಬ್ಬನೇ ನನಗೆ ಗತಿಯೆಂದು ನಿನ್ನಲ್ಲಿ ಈಗ ಅಂಗಲಾಚಿ ಬೇಡುತ್ತಿದ್ದೇನೆ. ಕೃಪೆಮಾಡಿ ನನ್ನಲ್ಲಿ ಕರುಣಿಸು. 



೩. ಕರುಳಪ್ಪುಟ್ ಕೊಡಿಚಕ್ಕರಪ್ಪಡೈವಾನನಾಡ\! ಎನ್ ಕಾರ್ ಮುಹಿಲ್ ವಣ್ಣಾ\!

ಪೊರುಳಲ್ಲಾದ ವೆನ್ನೈಪ್ಪೌರ್ಳಾಕ್ಕಿ ಅಡಿಮೈಕೊಣ್ಡಾಯ್\!

ತೆರುಳ್ ಕೊಡಿ ನಾನ್ ಮಱೈವಲ್ಲವರ್ ಪಲರ್ ವಾೞ್ ಶಿರೀವರಮಙ್ಗಲನಹರುಕ್ಕೂ,

ಅರುಳ್ ಶೆಯ್ದಙ್ಗಿರುನ್ದಾಯ್\! ಅಱಿಯೋನೊರುಕೈಮ್ಮಾಱೇ. 



ಕರುಳ ಪುಳ್ ಕೊಡಿ \(ಪುಳ್\+ಕೊಡಿ = ಪುಟ್ಕೊಡಿ\) = ಗರುಡ ಪಕ್ಷಿಯನ್ನು ಧ್ವಜವಾಗಿಯೂ, ಚಕ್ಕರಪ್ಪಡೈ = ಚಕ್ರಾಯುಧವನ್ನುಳ್ಳವನಾಗಿಯೂ, ವಾನಮ್ ನಾಡ = ಪರಮಪದವನ್ನೇ ತನ್ನ ನಾಡಾಗಿಯೂ ಉಳ್ಳವನೇ, ಎನ್ = ನನ್ನ, ಕಾರ್ ಮುಹಿಲ್ ವಣ್ಣಾ = ಕಾರ್ಮುಗಿಲಬಣ್ಣದವನೇ, ಪೊರುಳ್ ಅಲ್ಲಾದ = \(ಶಾಶ್ವತವಾದ\) ವಸ್ತುವೇ ಅಲ್ಲದ, ಎನ್ನೈ = ನನ್ನನ್ನು, ಪೊರುಳ್ ಆಕ್ಕಿ = ನಿತ್ಯವಸ್ತುವನ್ನಾಗಿ ಮಾಡಿ, ಅಡಿಮೈ = ದಾಸ್ಯವನ್ನು, ಕೊಣ್ಡಾಯ್ = ಕೊಳ್ಳುವವನೇ \(ಕೊಂಡವನೇ\), ತೆರುಳ್ ಕೊಡಿ = ಪರಿಷ್ಕಾರವಾಗಿ ಅರಿತುಕೊಳ್ಳುವ್ಂಥ ಜ್ಞಾನಭಂಡಾರವಾದ \(ಕೊಡಿ = ಎಂದರೆ, ಬಂಗಾರದ ಸರ, ಕೋಮಲವಾದ ಬಳ್ಳಿ ಎಂದಾಗುತ್ತದೆ\), ನಾಲ್ ಮಱೈ = ನಾಲ್ಕುವೇದಗಳನ್ನು, ವಲ್ಲವರ್ = ಬಲ್ಲವರು, ಪಲರ್ = ಹಲವರು \(ಅನೇಕರು\), ವಾೞ್ = ಬಾಳುವ \(ವಾಸ ಮಾಡುವ\), ಶಿರೀವರ ಮಙ್ಗಳನಹರುಕ್ಕು = ತಿರುಶಿರೀವರ ಮಂಗಳ ನಗರಕ್ಕೆ, ಅರುಳ್ ಶೆಯ್ದು = ಕೃಪೆಮಾಡಿ, ಅಙ್ಗು = ಅಲ್ಲಿಯೇ, ಇರುನ್ದಾಯ್ = ನೆಲಸಿರುವವನೇ \(ಅರ್ಚಾವತಾರಿಯೇ\), ಅೞಿಯೇನ್ = ಅರಿಯೆನು, ಒರು = ಬೇರೊಂದು ಕೈಮ್ಮಾಱೇ = \(ನಿನಗೆ\) ಪ್ರತಿಯಾದವರನ್ನು \(ಹೆಚ್ಚಿನವರನ್ನು\). 



ಗರುಡಪಕ್ಷಿಯನ್ನು ಧ್ವಜವಾಗಿಯೂ ಚಕ್ರಾಯುಧವನ್ನುಳ್ಳವನಾಗಿಯೂ, ಪರಮಪದವನ್ನೇ ತನ್ನ ನಾಡನ್ನಾಗಿಯೂ, ಉಳ್ಳವನೇ, ನನ್ನ ಕಾರ್ಮುಗಿಲವಣ್ಣನೇ, ಶಾಶ್ವತವಾದ ವಸ್ತುವೇ ಅಲ್ಲದ ನನ್ನನ್ನು ನಿತ್ಯವಸ್ತುವನ್ನಾಗಿ ಮಾಡಿ, ನನ್ನ ದಾಸ್ಯವನ್ನು ಕೊಂಡವನೇ, ಪರಿಷ್ಕಾರವಾಗಿ ಅರಿತುಕೊಳ್ಳುವಂಥ ಜ್ಞಾನಭಂಡಾರದ ನಾಲ್ಕುವೇದಗಳನ್ನು ಬಲ್ಲವರು ಅನೇಕರು ಬಾಳುವಂಥ ತಿರುಶಿರೀವರ ಮಂಗಳ ನಗರಕ್ಕೆ ಕೃಪೆಮಾಡಿ, ಅಲ್ಲಿಯೇ, ಅರ್ಚಾವತಾರಿಯಾಗಿ ನೆಲಸಿರುವವನೇ, ನಿನಗೆ ಪ್ರತಿಯಾದವನನ್ನು \(ಹೆಚ್ಚಿನವನನ್ನು\) ಬೇರೆ ಯಾರನ್ನೂ ಕಾಣೆನು. 



ಭಗವಂತನ ಅಪಾರವಾದ ಕೃಪೆಯನ್ನು ಇಲ್ಲಿ ಹೇಳಲಾಗಿದೆ. ಅದಕ್ಕೆ ಒಂದು ನಿದರ್ಶನವನ್ನೂ ಕೊಡಲಾಗಿದೆ.



“ಪೊರುಳಲ್ಲಾದ ಎನ್ನೈ ಪೊರುಳಾಕ್ಕಿ” – ’ಪೊರುಳ್’ ಎಂದರೆ ’ವಸ್ತು’. ಇಂದ್ರಿಯಗಳಿಂದ ಅನುಭವಿಸತಕ್ಕದ್ದು. ಸೃಷ್ಟಿಯಲ್ಲಿ ಎಲ್ಲಾ ವಸ್ತುಗಳೂ ಶಾಶ್ವತವಾದವಲ್ಲ. ಅವು ಕ್ಷಣಿಕ. ಇಲ್ಲವೇ ನಶ್ವರ. ಭಗವತ್ಕೃಪೆಗೆ ಪಾತ್ರರಾದರೆ ಮಾತ್ರ ಅವಕ್ಕೆ ಶಾಶ್ವತ ಸ್ವರೂಪ ದೊರಕುತ್ತದೆ. ಆಳ್ವಾರರು ಅಂಥವರಲ್ಲಿ ಒಬ್ಬರು. ಭಗವಂತನು ಅವರನ್ನು ಕೃಪೆಯಿಂದ ತನ್ನವನನ್ನಾಗಿ ಸ್ವೀಕರಿಸಿ, ಅವರ ಕೈಂಕರ್ಯವನ್ನು ಕೈಗೊಳ್ಳುವುದರಿಂದ, ಅವರೂ ಒಂದು ’ಶಾಶ್ವತ ವಸ್ತು’ವೇ ಆದರು. 



“ತೆರುಳ್ ಕೊಡಿ” – ಸುಂದರವಾದ ರೂಪಕ. ಬಳ್ಳಿಯ ಕೋಮಲವಾದ ಕುಡಿ ಅಡ್ಡಿಯಿಲ್ಲದಂತೆ ಮುಂದುಮುಂದಕ್ಕೆ ಬೆಳೆಯುತ್ತಾ ಕಣ್ಣಿಗೆ ಹಬ್ಬವನ್ನುಂಟು ಮಾಡುವಂತೆ, ಕೊನೆಯಿಲ್ಲದ ಜ್ಞಾನಭಂಡಾರವಾದದ್ದು ಮನಸ್ಸಿಗೆ ತಪ್ಪದೆ ಆಹ್ಲಾದವನ್ನುಂಟು ಮಾಡುವುದು. 



“ನಾನ್ ಮಱೈವಲ್ಲವರ್.....................ಅಙ್ಗಿರುನ್ದಾಯ್” – ನಾಲ್ಕುವೇದಗಳನ್ನು ಚೆನ್ನಾಗಿ ಬಲ್ಲವರು ತಮಗೆ ಒದಗಿ ಬಂದಿರುವ ಜ್ಞಾನದಿಂದ ಭಗವಂತನನ್ನು ಬಾಯ್ತುಂಬ ಸ್ತುತಿಸುವಂಥ ಅನೇಕರು ವಾಸಿಸುವುದಕ್ಕೆ ತಕ್ಕಂತೆ ಅವರಿಗೆ ಕೃಪೆಮಾಡಲು ಶಿರೀವರ ಮಂಗಳ ನಗರವೆಂಬ ಪವಿತ್ರಸ್ಥಳದಲ್ಲಿ ನೆಲಸಿದ್ದಾನೆ. 



“ಅಱಿಯೇನೊರುಕೈಮ್ಮಾಱೇ” – ಭಗವಂತನಿಗೆ ಸರಿಸಾಟಿಯಾದವರನ್ನಾಗಲಿ, ಅವನಿಗಿಂತ ಹೆಚ್ಚಾದವರನ್ನಾಗಲಿ ಬೇರೆ ಯಾರನ್ನೂ ಕಾಣೆನಾದ್ದರಿಂದ, ಆ ಸ್ವಾಮಿಯನ್ನೇ ಪೂರ್ತಿಯಾಗಿ, ಅನನ್ಯವಾಗಿ, ಆಶ್ರಯಿಸಿದ್ದಾರೆ ಆಳ್ವಾರರು. 



ಆಳ್ವಾರರು ಹೇಳುತ್ತಾರೆ: ಭಗವಂತನಿಗೆ ಗರುಡಪಕ್ಷಿಯೇ ಧ್ವಜದ ಲಾಂಛನ. ಅವನ ಕೈಯಲ್ಲಿ ತೀಕ್ಷ್ಣವಾದ ಚಕ್ರಾಯುಧವಿದೆ. ಪರಮಪದವೇ ಆತನ ನಾಡು. ಅವನು ಕಾರ್ಮುಗಿಲಿನಂತೆ ಆಕರ್ಶಕ ಸುಂದರನು. ಅಷ್ಟೆ ಉದಾರಿಯೂ. ಅವನು ಕೃಪೆಮಾಡಿದನೆಂದರೆ, ಎಂಥ ಅನಿತ್ಯ ವಸ್ತುವಾದರೂ ನಿತ್ಯವಸ್ತುವೇ ಆಗುತ್ತದೆ. ಭಗವತ್ಕೈಂಕರ್ಯದಲ್ಲಿ ತೊಡಗುವಂತಾಗುತ್ತದೆ. ತಿರುಶಿರೀವರಮಂಗಳ ನಗರವೆಂಬ ಪವಿತ್ರಕ್ಷೇತ್ರದಲ್ಲಿ ಸ್ವಾಮಿಯು ಅರ್ಚಾವತಾರಿಯಾಗಿ ನೆಲಸಿದ್ದಾನೆ. ಅವನ ಕೃಪೆಗೆ ಪಾತ್ರರಾಗತಕ್ಕವರು ಅನೇಕರು. ವೇದಪಾರಂಗತರೂ, ಬ್ರಹ್ಮಜ್ಞಾನಿಗಳೂ, ಭಕ್ತರೂ ಅಲ್ಲಿ ಬಾಳುತ್ತಾರೆ. ಆಳ್ವಾರರನ್ನೂ ಅವರಲ್ಲಿ ಒಬ್ಬನನ್ನಾಗಿ ದಣಿಸಿ, ಭಗವಂತನು ಕೃಪೆಮಾಡಿದ್ದಾನೆ. ಕೃಪಾಮೂರ್ತಿಯಾದ ಆ ಭಗವಂತನ ಸರಿಸಾಟಿಯಾದವರು ಮತ್ತೊಬ್ಬರಿಲ್ಲ. 



೪. ಮಾಱುಶೇರ್ ಪಡೈನೂಟ್ರುವರ್ ಮಙ್ಗ ಓರೈವರ್ ಕ್ಕಾಯನ್ ಱುಮಾಯಪ್ಪೋರ್ ಪಣ್ಣಿ,

ನೀಱುಶೆಯ್ದ ವೆನ್ದಾಯ್\! ನಿಲಙ್ಕೇಣ್ಡವಮ್ಮಾನೇ\! 

ತೇಱು ಞಾನತ್ತಾರ್ ವೇದವೇಳ್ವಿಯಱಾ ಚ್ಚಿರೀವರಮಙ್ಗಳನಹರ್,

ಏಱಿವೀಟ್ರಿರುನ್ದಾಯ್\! ಉನ್ನೈಯೆಙ್ಗೆಯ್ದಕ್ಕೂವುವನೇ\!



ಮಾಱು = ವಿರೋಧಿಗಳಾಗಿ, ಶೇರ್ = ಸೇರಿಕೊಂಡ, ಪರೈ = ಸೈನ್ಯಗಳ, ನೂಟ್ರುವರ್ = ನೂರ್ವರು, ಮಙ್ಗ = ನಾಶವಾಗಲು, ಓರ್ ಐವರ್ ಕ್ಕು = ಒಂದು ಐವರಿಗೆ, ಆಯ್ = ಒದಗಿ ಬಂದು, ಅನ್ ಱು = ಅಂದು, ಮಾಯಮ್ ಪೋರ್ ಪಣ್ಣಿ= ಆಶ್ಚರ್ಯಕರವಾದ ಯುದ್ಧವನ್ನು ನಡೆಸಿ, ನೀಱು ಶೆಯ್ದ = ಧೂಳು \(ಬೂದಿ\) ಮಾಡಿದ, ಎನ್ ತಾಯ್ = ನನ್ನ ತಂದೆಯೇ \(ರಕ್ಷಕನೇ\), ನಿಲಮ್ = ಭೂಮಿಯನ್ನು, ಕೀಣ್ಡ = ಹಿಡಿದ, ಅಮ್ಮಾನೇ = ಸ್ವಾಮಿಯೇ, ತೇಱು = ತಿಳಿಯಾದ, ಞಾನತ್ತಾರ್ = ಜ್ಞಾನವುಳ್ಳವರು, ವೇದಮ್ = ವೇದಾಭ್ಯಾಸವನ್ನೂ, ವೇಳ್ ವಿ = ಯಜ್ಞಯಾಗಾದಿಗಳನ್ನೂ, ಅಱಾ = ಎಡೆಬಿಡದೆನಡೆಸುವ, ಶಿರೀವರ ಮಙ್ಗಳನಹರ್ = ತಿರುಶಿರೀವರ ಮಂಗಳನಗರದ, ಏಱಿ = ಉನ್ನತ ಸ್ಥಳದಲ್ಲಿ, ವೀಟ್ರಿರುನ್ದಾಯ್ = ನೆಲಸಿರುವವನೇ, ಉನ್ನೈ = ನಿನ್ನನ್ನು, ಎಙ್ಗು = ಯಾವ ಸ್ಥಳದಲ್ಲಿ, ಎಯ್ದು = ಹೋಗಿ, ಕೂವುವನೇ = ಕೂಗಲಿ\!



ವಿರೋಧಿಗಳಾಗಿ ಸೇರಿಕೊಂಡ ಸೈನ್ಯಗಳ ನೂರ್ವರು ನಾಶವಾಗುವಂತೆ ಒಂದು ಐವರಿಗೆ ಒದಗಿ ಬಂದು, ಅಂದು, ಆಶ್ಚರ್ಯಕರವಾದ ಯುದ್ಧವನ್ನು ನಡೆಸಿ, ಬೂದಿ ಮಾದಿದ ನನ್ನ ರಕ್ಷಕನೇ, ಭೂಮಿಯನ್ನು ಹಿಡಿದ ಸ್ವಾಮಿಯೇ, ತಿಳಿಯಾದ ಜ್ಞಾನವುಳ್ಳವರು ವೇದಾಭ್ಯಾಸವನ್ನೂ ಯಜ್ಞಯಾಗಾದಿಗಳನ್ನೂ ಎಡೆಬಿಡದಂತೆ ನಡೆಸುವ ಶಿರೀವರಮಂಗಳ ನಗರದ ಉನ್ನತಸ್ಥಳದಲ್ಲಿ ನೆಲಸಿರುವವನೇ, ನಿನ್ನನ್ನು ಎಲ್ಲಿಗೆ ಹೋಗಿ ಕೂಗಿ ಕರೆಯಲಿ? 



ಭಗವಂತನಿಗೆ ಮಮತೆ ಎಲ್ಲಿರುತ್ತದೆ. ಏಕೆ? ಎಂಬುದನ್ನು ಕುರಿತು ಇಲ್ಲಿ ಹೇಳಲಾಗುತ್ತದೆ. 



“ಮಾಱುಶೇರ್ ಪಡೈ........................ಮಙ್ಗ” – ಇದು ಮಹಾಭಾರತ ಯುದ್ಧಕ್ಕೆ ಸಂಬಂಧಿಸಿದ್ದು. ಎಲ್ಲಾ ಶತ್ರುಗಳನ್ನೂ ಕೂಡಿಸಿ, ಭಾರಿ, ಹನ್ನೊಂದು ಅಕ್ಷೋಹಿಣಿ ಸೈನ್ಯವನ್ನು ಮಾಡಿಕೊಂಡು, ಅನೇಕ ಮಹಾರಥರನ್ನು ತನ್ನ ಒತ್ತಾಗಿ ಇಟ್ಟುಕೊಂಡು, ತಾವೇ ಪ್ರಬಲರು, ತಮ್ಮ ಕಡೆಗೇ ಜಯಸಿದ್ಧ ಎಂದು ನಂಬಿ ಯುದ್ಧಕ್ಕೆಕಾಲುಕೆರೆದು ಸಿದ್ಧರಾದವರು ಮೂಢರಾದ ದುರ್ಯೋಧನಾದಿಗಳು ಎಲ್ಲರೂ ಒಟ್ಟಾಗಿ ಬೂದಿಯಾಗುವಂತೆ- 



“ಅನ್ ಱು ಓರ್ ಐವರ್ ಕ್ಕಾಯ್............................ನೀಱುಶೆಯ್ದ” – ಅಂದು, ಆ ಮಹಾಭಾರತಯುದ್ಧ ಒದಗಿ ಬಂದಾಗ ಧರ್ಮವನ್ನೇ ನಂಬಿದ್ದ ಐವರಿಗೆ \(ಪಂಚಪಾಂಡವರಿಗೆ\) ಒತ್ತಾಸೆಯಾಗಿ ನಿಂತು, ಅತ್ಯಾಶ್ಚರ್ಯಕರವಾಗಿ, ತಾನು ಅರ್ಜುನನ ಸಾರಥಿಯಾಗಿ ಮಾತ್ರವೇ ಇದ್ದುಕೊಂಡು, ಯುದ್ಧದಲ್ಲಿ ಅವರ ಎದುರಾಳಿಗಳನ್ನು ಭಸ್ಮಮಾಡಿದವನು ಪರಮಾತ್ಮ.



“ನಿಲಮ್ ಕೀಣ್ಡವಮ್ಮಾನೇ” – ಹಿರಣ್ಯಾಕ್ಷನು ಭೂಮಿಯನ್ನು ಅಪಹರಿಸಿ ಕಡಲಲ್ಲಿ ಎಲ್ಲಿಯೋ ಅಡಗಿಕೊಂಡಾಗ, ಜಗದ್ರಕ್ಷಕನಾದ ಭಗವಂತನು ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ಮುಳುಗಿ, ಅಡಗಿಕೊಂಡಿದ್ದ ಹಿರಣ್ಯಾಕ್ಷನನ್ನು ಸಂಹರಿಸಿ, ಭೂಮಿಯನ್ನು ತನ್ನ ಒಂದು ಕೋರೆ ಹಲ್ಲಿನಿಂದ ಹಿಡಿದು ಮೇಲಕ್ಕೆತ್ತಿ, ಅದರ ಸ್ಥಾನದಲ್ಲಿ ನಿಲ್ಲಿಸಿದನು ಎಂಬುದು ಕತೆ. 



“ತೇಱು ಞಾನತ್ತಾರ್...........................ವೀಟ್ರಿರುನ್ದಾಯ್” – ತಿಳಿಯಾದ, ಪರಿಶುದ್ಧವಾದ, ಸತ್ಯಪೂರ್ಣವಾದ, ಜ್ಞಾನಿಗಳೂ, ವೇದವಿದ್ವಾಂಸರೂ, ಯಜ್ಞಯಾಗಾದಿಗಳಾದ ವೇದೋಕ್ತ ಕರ್ಮಗಳನ್ನು ವಿಧಿವತ್ತಾಗಿ ನಡೆಸುವವರೂ ವಾಸವಾಗಿರುವ ಸ್ಥಳವೆಂದರೆ ತಿರುಶಿರೀವರ ಮಂಗಳ ನಗರ. ಭಗವಂತನು ಅಲ್ಲಿ ಇಷ್ಟಪಟ್ಟು ಒಂದು ಎತ್ತರವಾದ ಸ್ಥಳದಲ್ಲಿ ಅರ್ಚಾವತಾರಿಯಾಗಿ ನೆಲಸಿದ್ದಾನೆ. 



ಆಳ್ವಾರರು ಹೇಳುತ್ತಾರೆ: ಶತ್ರುಗಳು ಎಷ್ಟು ಹೆಚ್ಚಿನ ಸಂಖ್ಯೆಯಲ್ಲಿದ್ದರೇನು? ಅವಾ ಸೈನ್ಯ ಎಷ್ಟು ದೊಡ್ಡದಾದರೇನು? ಭಗವಂತನ ಕೃಪೆಗೆ ಪಾತ್ರರಾಗದಿದ್ದರೆ, ಅವರೆಲ್ಲ ಸುಟ್ಟುಬೂದಿಯಾಗುತ್ತಾರೆ. ಕೆಲವರಿಂದಲೇ ಅವರು ಹಾಗೆ ನಾಶವಾಗುವರು ಎಂಬುದಕ್ಕೆ ಮಹಾಭಾರತಯುದ್ಧವೇ ಸಾಕ್ಷಿ. ತನ್ನ ಆಶ್ರಿತರು ಪ್ರಬಲಶತ್ರುವಿನ ಕೈಗೆ ಸಿಕ್ಕಿ, ಹಿಂಸೆಗೆ ಒಳಗಾದಾಗ, ಅಂಥವರನ್ನು ರಕ್ಷಿಸುವುದು ಭಗವಂತನ ಹೊಣೆ ಎಂಬುದಕ್ಕೆ ಭಗವಂತನ ಮಹಾವರಾಹಾವತಾರವೇ ಸಾಕ್ಷಿ. ನೀತಿನಿಯಮಗಳನ್ನು ಚಾಚು ತಪ್ಪದಂತೆ, ಧರ್ಮಿಷ್ಠರಾಗಿ, ಪರಿಶುದ್ಧವಾದ ಜ್ಞಾನಸಂಪನ್ನರಾದ ಸಜ್ಜನರು ಎಲ್ಲಿ ವಾಸಿಸುತ್ತಾರೋ ಅಲ್ಲಿ ಭಗವತ್ಸಾನ್ನಿಧ್ಯವಿದೆ ಎಂಬುದಕ್ಕೆ ತಿರುಶಿರೀವರ ಮಂಗಳನಗರವೇ ಸಾಕ್ಷಿ. ಆಳ್ವಾರರಿಗೆ ಭಗವತ್ಸಾನ್ನಿಧ್ಯ ಲಭಿಸಬೇಕಾದರೆ ಅವರು ಎಲ್ಲಿಗೆ ಹೋದರೆ ಒಳ್ಳೆಯದು? ತಿರುಶಿರೀವರ ಮಂಗಳ ನಗರವೇ ಅಲ್ಲವೆ? 



೫. ಎಯ್ದಕ್ಕೂವುದಲಾವದೇಯೆನಕ್ಕು ಎವ್ವದೆವ್ವತ್ತುಳಾಯುಮಾಯ್ ನಿನ್ ಱು,

ಕೈತವಙ್ಗಳ್ ಶೆಯ್ಯುಮ್ ಕರುಮೇನಿಯಮ್ಮಾನೇ\! 

ಶೆಯ್ದ ವೇಳ್ವಿಯರ್ ವೈಯತ್ತೇವರಱಾಚ್ಚರೀವರ ಮಙ್ಗಳನಹರ್, 

ಕೈತೊೞವಿರುನ್ದಾಯ್ ಅದು ನಾನುಮ್ ಕಣ್ಡೇನೇ. 



ಎಯ್ದ = ನಿನ್ನನ್ನು ಸೇರಲು, ಕೂವುದು = ಕೂಗುವುದು, ಆವದೇ = ಆಗುವುದೇ, ಎನಕ್ಕು = ನನಗೆ, ಎವ್ವ ದೆವ್ವತ್ತುಳಾಯುಮ್ = ಶತ್ರುಸಮೂಹದಲ್ಲಿಯೂ, ಆಯ್ = ಆಗಿ, ನಿನ್ ಱು= ಕೂಡಿಕೊಂಡು, ಕತವಙ್ಗಳ್ = ಕೃತ್ರಿಮಗಳನ್ನು, ಶೆಯ್ಯುಮ್ = ಮಾಡುವ, ಕರುಮೇನಿ = ಕರಿಯರೂಪವುಳ್ಳ, ಅಮ್ಮಾನೇ = ಸ್ವಾಮಿಯೇ, ಶೆಯ್ದವೇಳ್ವಿಯರ್ = ಕರ್ಮಗಳನ್ನು \(ಯಜ್ಞಯಾಗಾದಿಗಳನ್ನು\) ಮಾದಿ ಕೃತಾರ್ಥರಾದವರು, ವೈಯಮ್ = ಭೂಮಿಯ, ತೇವರ್ = ದೇವರುಗಳು, ಅಱಾ = ಎಡೆಬಿಡದಂತೆ ನಡೆಸುವ, ಶಿರೀವರ ಮಂಗಳ ನಹರ್ = ತಿರುಶಿರೀವರಮಂಗಳನಗರದಲ್ಲಿ, ಕೈತೊೞ = ಕೈಜೋಡಿಸಲು, ಇರುನ್ದಾಯ್ = ನೆಲಸಿರುವವನೇ, ಅದು = ಆ ಆಶೆಯನ್ನು\(ಅದನ್ನೂ\), ನಾನುಮ್ = ನಾನೂ ಸಹ, ಕಣ್ಡೇನ್ = ಕಂಡುಕೊಂಡಿದ್ದೇನೆ. 



ನಿನ್ನನ್ನು ಸೇರಬೇಕೆಂದು \(ನಿನ್ನನ್ನು\) ಕೂಗಿ ಕರೆಯುವುದು ನನಗೆ ಸಾಧ್ಯವಾಗುವುದೇ? ಯಾವ ಶತ್ರುಸಮೂಹದಲ್ಲಿಯಾದರೂ ಸೇರಿಕೊಂಡು ಕೃತ್ರಿಮಗಳನ್ನು ಮಾಡುವಂಥ ಕರಿಯ ರೂಪವುಳ್ಳಸ್ವಾಮಿಯೇ, ಯಜ್ಞಾಯಾಗಾದಿ ಕರ್ಮಗಳನ್ನು ನಡೆಸಿ ಕೃತಕೃತ್ಯರಾದ ಭೂದೇವತೆಗಳು ಎಡೆಬಿಡದಂತೆ ತಿರುಶಿರೀವರ ಮಂಗಳನಗರದಲ್ಲಿ ಕೈಮುಗಿಯುವಂತೆ ನಡೆಸುವುದಕ್ಕಾಗಿ ನೆಲಸಿರುವವನೇ, ಆ ಆಶೆಯನ್ನು \(ಅದನ್ನು\) ನಾನೂ ಸಹ ಕಂಡುಕೊಂಡಿದ್ದೇನೆ. 



ಭಗವಂತನು ಭಕ್ತವತ್ಸಲನೆಂಬುದನ್ನು ಇಲ್ಲಿ ಸೂಚಿಸಲಾಗುತ್ತದೆ. 



“ಎವದೆವ್ವತ್ತುಳಾಯುಮಾಯ್.................ಕರುಮೇನಿಯಮ್ಮಾನೇ” – ಇಲ್ಲಿ ’ಕರುಮೇನಿಯಮ್ಮಾನೇ’ ಎಂಬುದನ್ನು ಶ್ರೀಕೃಷ್ಣಪರಮಾತ್ಮನೆಂದೋ ಅಥವಾ ಕಲಿಯುಗದಲ್ಲಿ ಭಗವಂತನ ಕಪ್ಪುಬಣ್ಣದವನೆಂದು ಭಾಗವತ ವಾಕ್ಯವನ್ನೋ ಉದ್ಧರಿಸಿ ಹೇಳಲಾಗಿದೆ ಎನ್ನಬಹುದು. ಎಂಥ ಕೃತ್ರಿಮವಂತರಾದ, ಬಲಿಷ್ಠರಾದ ಶತ್ರುಗಳಾದರೂ ಅವರನ್ನು ಉಪಾಯದಿಂದಲೇ ಜಯಿಸಿ, ನಿಗ್ರಹಿಸಬಲ್ಲವನು ಪರಮಾತ್ಮ. 



“ಶೆಯ್ದ ವೇಳ್ವಿಯರ್........................ವಿರುನ್ದಾಯ್” – ಯಜ್ಞಯಾಗಾದಿಗಳನ್ನು ತಪ್ಪದೆ ಕಾಲಕಾಲಕ್ಕೆ ಸರಿಯಾಗಿ ನಡೆಸುತ್ತಾ ಇರುವ ವೈದಿಕ ವಿದ್ವಾಂಸರು ಸೇವೆಮಾಡಲೆಂದೇ, ತನ್ನನ್ನು ಎಡೆಬಿಡದಂತೆ ಕಂಡು ನಮಸ್ಕರಿಸಲೆಂದೇ ಭಗವಂತನು ತಿರುಶಿರೀವರಮಂಗಳನಗರವೆಂಬ ಕ್ಷೇತ್ರದಲ್ಲಿ ಅರ್ಚಾವತಾರಿಯಾಗಿ ಬಂದು ನೆಲಸಿದ್ದಾನೆ. 



“ಅದುನಾನುಮ್ ಕಣ್ಡೇನ್” – ಭಕ್ತಸಜ್ಜನರು ಭಗವಂತನನ್ನು ಕೂಗಿ ಕರೆದ ಕೂಡಲೇ ಅವರ ಬಳಿಗೆ ತಪ್ಪದೆ ಸ್ವಾಮಿಯು ಬರುತ್ತಾನೆಂಬುದಕ್ಕೆ ನಿದರ್ಶನವಾಗಿ ತಿರುಶಿರೀವರಮಂಗಳ ನಗರದಲ್ಲಿ ಅವನು ಅರ್ಚಾವತಾರಿಯಾಗಿ ಅಲ್ಲಿನ ವೈದಿಕ ಸಜ್ಜನರು ಅವನನ್ನು ಸದಾ ಎಡೆಬಿಡದಂತೆ ಸೇವಿಸಲಿ ಎಂಬ ಕಾರಣದಿಂದ ಬಂದು ನೆಲಸಿದ್ದಾನೆ. ಈ ವಿಷಯವನ್ನು, ಎಂದರೆ, ಭಕ್ತರಲ್ಲಿ ಭಗವಂತನಿಗೆ ಎಷ್ಟು ವಾತ್ಸಲ್ಯವಿದೆ ಎಂಬುದನ್ನು ತಿಳಿದುಕೊಳ್ಳುವಂತೆ, ಆಳ್ವಾರರೂ ಸಹ ಕಂಡುಕೊಂಡರು. 



ಆಳ್ವಾರರು ಹೇಳುತ್ತಾರೆ: ಎಂಥ ಕೃತ್ರಿಮಶತ್ರುಗಳನ್ನಾದರೂ ಅವರವರ ಕೃತ್ರಿಮಗಳಿಗೆ ತಕ್ಕ ಉಪಾಯದಿಂದಲೇ ಅವರನ್ನು ನಿಗ್ರಹಿಸಬಲ್ಲ ಸಾಮರ್ಥ್ಯ ಭಗವಂತನಿಗೆ ಇದೆ ಎಂಬುದನ್ನು ತೋರಿಸುವುದಕ್ಕೆ ಶ್ರೀಕೃಷ್ಣಾವತಾರಿಯಾದ ಭಗವಂತನೇ ಸಾಕ್ಷಿ. ಯಜ್ಞಯಾಗಾದಿ ಸತ್ಕರ್ಮಗಳನ್ನು ತಪ್ಪದೆ ಮಾಡುವ ವೈದಿಕ ಸಜ್ಜನರ ಸೇವೆಯನ್ನು ಎಡೆಬಿಡದಂತೆ ಸ್ವೀಕರಿಸುವುದಕ್ಕಾಗಿ ತಿರುಶಿರೀವರ ಮಂಗಳ ನಗರದಲ್ಲಿ ಅರ್ಚಾವತಾರಿಯಾಗಿ ನೆಲಸಿದ್ದಾನೆ ಎಂಬುದನ್ನು, ಸಜ್ಜನರು ಕೂಗಿ ಕರೆದರೆ, ಅವರ ಕರೆಗೆ ಓಗೊಟ್ಟು ಅವರ ಬಳಿಗೆ ಬರುತ್ತಾನೆಂಬುದನ್ನು ತೋರಿಸಲು ಭಗವಂತನ ಸದಾಸಿದ್ಧನಾಗಿದ್ದಾನೆಂದು ತೋರಿಸುವುದನ್ನು ತಾವು ತಿರುಶಿರೀವರ ಮಂಗಳ ನಗರದಲ್ಲಿ ಕಂಡುಕೊಂಡುದಾಗಿ ಇಲ್ಲಿ ಹೇಳುತ್ತಾರೆ. 



೬. ಏನಮಾಯ್ ನಿಲಮ್ ಕೀಣ್ಡವೆನ್ನಪ್ಪನೇ\! ಕಣ್ಣಾ\! ಎನ್ ಱು ಮೆನ್ನೈ ಯಾಳುಡೈ,

ವಾನನಾಯಹನೇ\! ಮಣಿಮಾಣಿಕ್ಕಚ್ಚುಡರೇ\!

ತೇನಮಾಮೊಬ್ೞಿಲ್ ತಣ್ ಶಿರೀವರಮಙ್ಗಲತ್ತವರ್ ಕೈತೊೞವುಱೈ

ವಾನಮಾಮಲೈಯೇ\! ಅಡಿಯೇನ್ ತೊೞವನ್ದರುಳೇ. 



ಏನಮ್ ಆಯ್ = ಮಹಾವರಾಹನಾಗಿ, ನಿಲಮ್ ಕೀಣ್ಡ = ಭೂಮಿಯನ್ನು ಹಿಡಿದು ಎತ್ತಿದ, ಎನ್ ಅಪ್ಪನೇ = ನನ್ನ ತಂದೆಯೇ, ಕಣ್ಣಾ = ಆಕರ್ಷಕನೇ \(ಶ್ರೀಕೃಷ್ಣಸ್ವರೂಪಿಯೇ\) ಎನ್ ಱುಮ್ = ಎಲ್ಲ ಕಾಲಕ್ಕೂ, ಎನ್ನೈ = ನನ್ನನ್ನು ಆಳ್ ಉಡೈ= ಕಿಂಕರನಾಗಿ ಸ್ವೀಕರಿಸುವ, ವಾನಮ್ = ಪರಮಪದದ, ನಾಯಹನೇ = ಒಡೆಯನೇ, ಮಣಿ ಮಾನಿಕ್ಕ = ಮಣಿ ಮಾಣಿಕ್ಯದ ಹಾಘೆ, ಶುಡರೇ = ತೇಜಸ್ಸುಳ್ಳವನೇ, ತೇನ = ಜೇನುತುಂಬಿರುವ, ಮಾಮ್ ಪೊೞಿಲ್ = ಮಾವಿನ ತೋಪನ್ನುಳ್ಳ, ತಣ್ = ತಂಪಾದ, ಶಿರೀವರ ಮಂಗಳತ್ತವರ್ = ತಿರುಶಿರೀವರ ಮಂಗಳ ನಗರದ ನಿವಾಸಿಗಳು, ಕೈತೊೞ = ಕೈಮುಗಿಯಲು, ಉಱೈ = ಅಲ್ಲಿ ವಾಸಿಸುವ ವಾನಮಾಮಲೈಯೇ = ವಾನಮಾಮಲೆಯ ಸ್ವಾಮಿಯೇ, ಅಡಿಯೇನ್ = ಈ ದಾಸನು, ತೊೞ = ಕೈಂಕರ್ಯ ನಡೆಸುವಂತೆ, ವನ್ದು = ಬಂದು, ಅರುಳೇ = ಕೃಪೆಮಾಡು. 



ಮಹಾವರಾಹನಾಗಿ ಭೂಮಿಯನ್ನು ಹಿಡಿದೆತ್ತಿದ ನನ್ನ ತಂದೆಯೇ, ಆಕರ್ಷಕನೇ \(ಶ್ರೀಕೃಷ್ಣ ಸ್ವರೂಪಿಯೇ\), ನನ್ನನ್ನು ಎಲ್ಲ ಕಾಲಕ್ಕೂ ಕಿಂಕರನಾಗಿ ಸ್ವೀಕರಿಸುವ ಪರಮಪದದ ಒಡೆಯನೇ, ಮಣಿಮಾಣಿಕ್ಯದಂತೆ ಬೆಳಗುವ ತೇಜಸ್ಸುಳ್ಳವನೇ, ಜೇನುತುಂಬಿದ ಮಾವಿನತೋಪನ್ನುಳ್ಳ ತಂಪಾದ ಶಿರೀವರ ಮಂಗಳ ನಗರದ ನಿವಾಸಿಗಳು ಕೈಮುಗಿಯಲು ಅಲ್ಲಿ ವಾಸಿಸುವ ವಾನಮಾಮಲೈಸ್ವಾಮಿಯೇ ಈ ದಾಸನು ಕೈಂಕರ್ಯನಡೆಸುವಂತೆ ಬಂದು ಕೃಪೆ ಮಾಡು. 



ಭಗವಂತನ ಗುಣಸ್ವಭಾವಗಳನ್ನು ಕೊಂಡಾಡುತ್ತಾ ತನಗೆ ಅವನು ಬಂದು ಒದಗಬೇಕೆಂದು ಭಗವಂತನಲ್ಲಿ ಆಳ್ವಾರರು ನಿವೇದನಮಾಡಿಕೊಳ್ಳುತ್ತಾರೆ. 



“ಏನಮ್ ಆಯ್.................ಪ್ಪನೇ\!” – ಭೂಮಿಯನ್ನುದ್ಧರಿಸಲು ಮಹಾವರಾಹನಾಗಿ ಮಹೋಪಕಾರ ಮಾಡಿದವನು ಭಗವಂತ.



ಮಣಿಮಾಣಿಕ್ಕಚ್ಚುಡರೇ” – ಸುಂದರವೂ ಶ್ರೇಷ್ಠವೂ ಆದ ಮಾಣಿಕ್ಯದಂತೆ ಆಕರ್ಷಕವಾಗಿ ಹೊಳೆಹೊಳೆಯುವ ಪ್ರಭಾವಪೂರ್ಣವಾದ ತೇಜಸ್ಸುಳ್ಳವನು ಭಗವಂತ. 



“ಕಣ್ಣಾ” – ಕಣ್ಣಿಗೆ ಆಕರ್ಷಣೆಯನ್ನೂ ಆನಂದವನ್ನೂ ತುಂಬುವವನು. ಶ್ರೀಕೃಷ್ಣನಾಗಿ ಅವತರಿಸಿ, ತನ್ನ ಮಧುರ ಲೀಲೆಗಳಿಂದಲೂ, ವೇಣುನಾದದಿಂದಲೂ ಎಲ್ಲರನ್ನೂ ಆಕರ್ಷಿಸಿದವನು. ಆಶ್ಚರ್ಯಾದ್ಭುತಕಾರಿಯಾದವನು. 



“ವಾನಮಾಮಲೈಯೇ” – ’ವಾನಮಾಮಲೆ’ ಎಂಬುದೊಂದು ಎತ್ತರವಾದ ಬೆಟ್ಟ. ಅದರ ಶಿಖರದಲ್ಲಿ ಭಗವಂತನು ದಿವ್ಯಸುಂದರವಾದ ಅರ್ಚಾವತಾರಿಯಾಗಿ ನಿತ್ಯವಾಸಮಾಡುತ್ತಾನೆ. ಅದರ ತಪ್ಪಲಲ್ಲಿರುವುದೇ ಶಿರೀವರ್ ಮಂಗಳನಗರ’. ಅದಕ್ಕೆ ’ಶಿರೀವರ ಮಙ್ಗೈ’ ಎಂತಲೂ ಹೆಸರಿದೆ. ಅಲ್ಲಿ ವಾಸಮಾಡುವ ಜನರಿಗೆ ವಾನಮಾಮಲೈಯ ಭಗವಂತನೇ ಆಶ್ರಯ. ’ಶಿರೀವರಮಂಗಳನಗರ’ ಎಂಬುದಕ್ಕಿಂತಲೂ ’ವಾನಮಾಮಲೈ’ ಎಂಬುದೇ ಸುಪ್ರಸಿದ್ಧಿ. 



ಆಳ್ವಾರರು ಹೇಳುತ್ತಾರೆ. ಇಡಿಯ ಭೂಮಿಯನ್ನು ಉದ್ಧರಿಸಿದ ಮಹೋಪಕಾರಿಯೇ, ಆಕರ್ಷಕ ಸುಂದರೆನೇ, ಅಪ್ರತಿಮ ತೇಜಸ್ವಿಯೇ, ಪರಮಪದಕ್ಕೆ ನಾಯಕನೇ, ವಾನಮಾಮಲೈಯಲ್ಲಿ ನೆಲಸಿ ಭಕ್ತಜನರಿಂದ ಸೇವೆಯನ್ನು ಸ್ವೀಕರಿಸುವವನೇ, ಕೃಪಾಳುವೇ, ದಾಸನಾದ ನನ್ನನ್ನೂ ನಿನ್ನ ಕಿಂಕರನನ್ನಾಗಿ ಮಾಡಿಕೋ. 



೭. ವನ್ದರುಳಿಯೆನ್ನೆಂಜಡಙ್ಗೊಣ್ಡ ವಾನವರ್ ಕೊೞುನ್ದೇ\! ಉಲಹುಕ್ಕೋರ್

ಮುನ್ದೈತ್ತಾಯ್ ತನ್ದೈಯೇ\! ಮುೞುವೇೞುಲಹಮುಣ್ಡಾಯ್\!

ಶೆನ್ದೊೞಿಲವರ್ ವೇದವೇಳ್ವಿಯೞಾಚ್ಚಿರೀವರಮಙ್ಗಲನಹರ್,

ಅನ್ದಮಿಲ್ ಪುಹೞಾಯ್\! ಅಡಿಯೇನೈಯಹಟ್ರೇಲೇ.



ವನ್ದು = \(ಪರಮಪದದಿಂದ\) ಬಂದು, ಅರುಳಿ = ಕೃಪೆಮಾಡಿ, ಎನ್ ನೆಂಜು = ನನ್ನ ಮನದಲ್ಲಿ, ಇಡಮ್ ಕೊಣ್ಡ = ಎಡೆಮಾಡಿಕೊಂಡ, ವಾನವರ್ = ಮೇಲಣಲೋಕದವರ \(ನಿತ್ಯಸೂರಿಗಳ\), ಕೊೞುನ್ದೇ = ಒಡೆಯನೇ, ಉಲಹುಕ್ಕು = ಲೋಕಕ್ಕೆ, ಓರ್ = ಸಾಟಿಯಿಲ್ಲದ \(ಒಬ್ಬನೇ ಆದ\), ಮುನ್ದೈ = ಅನಾದಿಕಾಲದಿಂದಲೂ, ತಾಯ್ ತನ್ದೈಯೇ = ತಾಯಿತಂದೆಗಳಾದವನೇ, ಮೞು = ಪೂರ್ತಿಯಾಗಿ, ಏೞ್ ಉಲಹುಮ್ = ಏಳು ಲೋಕಗಳನ್ನೂ, ಉಣ್ಡಾಯ್ = ಉಂಡವನೇ, ಶೆಮ್ = ಶ್ರೇಷ್ಠವಾದ, ತೊೞಿಲವರ್= ಕರ್ಮಾನುಷ್ಠಾನಮಾಡುವವರೂ, ವೇದಮ್ ವೇಳ್ವಿಯರ್ = ವೇದಾಧ್ಯಯನವನ್ನೂ ಯಜ್ಞಯಾಗಾದಿಗಳನ್ನು ಮಾಡುವವರೂ, ಅಱಾ = ನಡೆಸುವ, ಶಿರೀವರಮಙ್ಗಲನಹರ್ = ಶಿರೀಅರ ಮಂಗಳನಗರದಲ್ಲಿ, ಅನ್ದಮ್ ಇಲ್ = ಅನಂತವಾದ \(ಅಂತವಿಲ್ಲದ\), ಪುಹುೞಾಯ್ = ಹೊಗಳಿಕೆಯುಳ್ಳವನೇ, ಅಡಿಯೇನೈ = ದಾಸನನ್ನು \(ಪಾದಸೇವಕನನ್ನು\), ಅಹಟ್ರಾಲೇ = ತಳ್ಳಿ ಹಾಕದಂತೆ \(ತಳ್ಳಿ ಹಾಕಬೇಡ\). 



ಪರಮಪದದಿಂದ ಬಂದು, ಕೃಪೆಮಾಡಿ, ನನ್ನ ಮನದಲ್ಲಿ ಎಡೆಮಾಡಿಕೊಂಡ, ಮೇಲಣಲೋಕಾವರ \(ನಿತ್ಯಸೂರಿಗಳ\) ಒಡೆಯನೇ, ಲೋಕದಲ್ಲಿ ಸಾಟಿಯಿಲ್ಲದ ಒಬ್ಬನೇ ಆದ, ಅನಾದಿಕಾಲದಿಂದಲೂ ತಾಯಿತಂದೆಗಳಾದವನೇ, ಪೂರ್ತಿಯಾಗಿ ಏಳು ಲೋಕಗಳನ್ನೂ ಉಂಡವನೇ, ಶ್ರೇಷ್ಠವಾದ ಕರ್ಮಾನುಷ್ಠಾನ ಮಾಡುವವರೂ, ವೇದಾಧ್ಯಯನವನ್ನೂ ಯಜ್ಞಯಾಗಾದಿಗಳನ್ನು ಮಾಡುವವರೂ ನಡೆಸುವ ಶಿರೀವರಮಂಗಳ ನಗರದಲ್ಲಿ ಅಂತವಿಲ್ಲದ ಹೊಗಳಿಕೆಯುಳ್ಳವನೇ, ಪಾದಸೇವಕನನ್ನು ತಳ್ಳಿಹಾಕಬೇಡ. 



ಹಿಂದಿನ ಪಾಶುರಗಳ ಹಾಗೆಯೇ ಇಲ್ಲಿಯೂ ಅದ್ವಿತೀಯವಾದ ಭಗವಂತನಲ್ಲಿ ಆಳ್ವಾರರು ತಮ್ಮ ವಿನಮ್ರ ಪ್ರಾರ್ಥನೆಯನ್ನು ಸಲ್ಲಿಸುತ್ತಿದ್ದಾರೆ. ಕೈಬಿಡದೆ ತಮ್ಮನ್ನು ಉದ್ಧರಿಸಬೇಕೆಂದು ಪ್ರಾರ್ಥಿಸುತ್ತಾರೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಪರಮಪದದಲ್ಲಿರುವವನು. ಮೇಲಣ ಲೋಕದವರಿಗೂ, ನಿತ್ಯಸೂರಿಗಳಿಗೂ ಒಡೆಯನಾದವನು. ಅನಾದಿಯಾಗಿ ಇಡಿಯ ಸೃಷ್ಟಿಗೇ ತಾಯಿತಂದೆಯಾಗಿರುವವನು. ಮಹಾಪ್ರಳಯಬಂದಾಗ ಏಳುಲೋಕಗಳನ್ನೂ ಒಟ್ಟಿಗೆ ನುಂಗಿ, ನಿನ್ನ ಹೊಟ್ಟೆಯಲ್ಲಿಕೊಂಡು ರಕ್ಷಿಸುವವನು. ಲೋಕದಲ್ಲಿ ನಿನಗೆ ಬೇರೊಬ್ಬರು ಸರಿಸಾಟಿಯಲ್ಲ. ನೀನೇ ಅದ್ವಿತೀಯನು. ಸಕಲಸದ್ಗುಣಸಂಪನ್ನನಾಗಿ ಧರ್ಮಕರ್ಮಗಳನ್ನೂ, ವೇದಾಧ್ಯಯನವನ್ನೂ ನಿಷ್ಠೆಯಿಂದ ತಪ್ಪದೆ ನಡೆಸಿಕೊಂಡು ಬರುವಂಥವರ ಸೇವೆಯನ್ನು ಸ್ವೀಕರಿಸಲು ಅರ್ಚಾವತಾರರೂಪಿಯಾಗಿ ವಾನಮಾಲೆಯಂಥ ಪವಿತ್ರಕ್ಷೇತ್ರಗಳಲ್ಲಿ ನೆಲಸಿರುವವನು. ನೀನೇ ಕೃಪೆಮಾಡಿ ಬಂದು ಮನದಲ್ಲಿ ನೆಲಸಿರುವ, ಪಾದಸೇವಕನಾದ ನನ್ನನ್ನು ತಳ್ಳಿಹಾಕದಂತೆ ಕೈಬಿಡದೆ ಉದ್ಧರಿಸು. 



೮. ಅಹಟ್ರನೀವೈತ್ತ ಮಾಯವಲ್ಲೈಮ್ಬುಲನ್ ಹಳಾಮವೈನನ್ ಹಱಿನ್ದನನ್,

ಅಹಟ್ರಿಯೆನೈಯುಮ್ ನೀ ಅರುಂಜೇಟ್ರಿಲ್ ವೀೞಿತ್ತಿ ಕಣ್ಡಾಯ್,

ಪಹರ್ ಕದಿರ್ ಮಣಿಮಾಡನೀಡು ಶಿರೀವರಮಙ್ಗೈವಾಣನೇ? ಎನ್ಱುಮ್ 

ಪುಹರ್ಕರಿಯವೆನ್ ದಾಯ್\! ಪುಳ್ಳಿನ್ ವಾಯ್ ಪಿಳನ್ದವನೇ\! 



ಅಹಟ್ರ = ದೂರತಳ್ಳಲು, ನೀ = ನೀನು, ವೈತ್ತ = ಉಂಟುಮಾಡಿರುವ \(ಇಟ್ಟಿರುವ\), ಮಾಯಮ್ = ವಂಚಕರಾದ, ವಲ್ = ಬಲವಾದ, ಐಮ್ಬುಲನ್ ಹಳ್ ಆಮ್ ಅವೈ = ಪಂಚೇಂದ್ರಿಯಗಳಾಗಿರುವವುಗಳನ್ನು, ನನ್ ಹು= ಚೆನ್ನಾಗಿ, ಅಱಿನ್ದನನ್ = ಅರಿತುಕೊಂಡಿದ್ದೇನೆ, ಅಹಟ್ರಿ= ದೂರತಳ್ಳಿ, ಎನ್ನೈಯುಮ್ = ನನ್ನನ್ನೂ, ನೀ = ನೀನು, ಅರು = ಅಸಾಧ್ಯವಾದ, ಶೇಟ್ರಿಲ್ = ಕೆಸರಿನಲ್ಲಿ, ವೀೞ್ತ್ತಿ = ಕೆಡವಿ, ಕಣ್ಡಾಯ್ = ಕಂಡವನೇ, ಪಹರ್ ಕದಿರ್ = ಬೆಳಗುವ ಬೆಳಕಿನ, ಮಣಿ ಮಾಡಮ್ = ಸುಂದರವಾದ \(ರತ್ನಮಯವಾದ\) ಮಹಡಿಮನೆಗಳ, ನೀಡು = ವಿಶಾಲವಾದ್ ಬೀದಿಗಳ, ಶಿರೀವರ್ ಮಙ್ಗೈವಾಣನೇ = ಶಿರೀವರಮಂಗೈನಗರದಲ್ಲಿ ನೆಲಸಿರುವವನೇ, ಎನ್ ಱುಮ್ = ಎಂದೆಂದಿಗೂ, ಪಹರ್ ಕ್ಕು = ವರ್ಣಿಸಿ ಹೇಳುವುದಕ್ಕೆ, ಅರಿಯ = ಅಸಾಧ್ಯನಾದ, ಎನ್ ದಾಯ್ = ನನ್ನ ಸ್ವಾಮಿಯೇ, ಪುಳ್ಳಿನ್ ವಾಯ್ = ಪಕ್ಷಿಯ ಬಾಯನ್ನು, ಪಿಳನ್ದವನೇ = ಸೀಳಿದವನೇ. 



ದೂರತಳ್ಳಿ ನನ್ನನ್ನೂ ನೀನು ಅರಿದಾದ ಕೆಸರಿನಲ್ಲಿ ಬೀಳಿಸಿಕಂಡವನೇ, ಬೆಳಗುವ ಬೆಳಕಿನ ರತ್ನಮಯವಾದ \(ಸುಂದರ\) ಮಹಡಿಮನೆಗಳ, ವಿಶಾಲವಾದ ಬೀದಿಗಳ ತಿರುಶಿರೀವರಮಂಗೈ ನಗರದಲ್ಲಿನೆಲಸಿರುವವನೇ, ಎಂದೆಂದಿಗೂ ವರ್ಣಿಸಿ ಹೇಳುವುದಕ್ಕೆ ಅಸಾಧ್ಯನಾದ ನನ್ನ ಸ್ವಾಮಿಯೇ, ಪಕ್ಷಿಯ ಬಾಯನ್ನು ಸೀಳಿದವನೇ, ದೂರತಳ್ಳಲು ನೀನು ಇಟ್ಟಿರುವ ವಂಚಕರಾದ, ಬಲವಾದ, ಪಂಚೇಂದ್ರಿಯಗಳಾಗಿರುವುವುಗಳನ್ನು ಚೆನ್ನಾಗಿ ಅರಿತುಕೊಂಡಿದ್ದೇನೆ. 



ಹಿಂದಿನ ಪಾಶುರದಲ್ಲಿ “ನನ್ನನ್ನು ತಳ್ಳಿಹಾಕಬೇಡ” ಎಂದು ಆಳ್ವಾರರು ಭಗವಂತನನ್ನು ಪ್ರಾರ್ಥಿಸಿದ್ದರಷ್ಟೆ. ಅದಕ್ಕೆ ಪುಷ್ಟಿಕೊಡುವಂತೆ ಅವರು ಇಲ್ಲಿ ಹೇಳುತ್ತಿದ್ದಾರೆ. 



“ಅಹಟ್ರ ನೀವೈತ್ತ.........................ಅೞಿನ್ದನನ್” – ಭಗವಂತನು ಪಂಚೇಂದ್ರಿಯಗಳನ್ನು ಮನುಷ್ಯನಿಗೆ ಏತಕ್ಕಾಗಿ ಕೊಟ್ಟಿದ್ದಾನೆ? ಅವನನ್ನು ಉದ್ಧರಿಸಬೇಕೆಂತಲೋ, ಇಲ್ಲವೇ, ಅವನನ್ನು ಅಧೋಗತಿಗೆ ತಳ್ಳಿ ತಮಾಷೆ ನೋಡಬೇಕೆಂತಲೋ? ಪಂಚೇಂದ್ರಿಯಗಳಿಂದ ಈ ಎರಡೂ ಸಾಧ್ಯ. ಇಂದ್ರಿಯಗಳು ಮನಸ್ಸಿನ ಬಾಗಿಲುಗಳು. ಅವು ತೆರೆದವೆಂದರೆ, ಅವುಗಳ ಮೂಲಕ ಮನಸ್ಸು ಪ್ರಕೃತಿ ಸಂಬಂಧವಾದ ಆಶೆಗಳ ಕಡೆಗೆ ಓಡುತ್ತದೆ. ಆತ್ಮನನ್ನು ವಂಚಿಸುತ್ತದೆ. ಆತ್ಮದ ಬಳಿಯಲ್ಲೇ ಸಾಕ್ಷೀಸ್ವರೂಪಿಯಾದ ಪರಮಾತ್ಮನನ್ನು ಮರೆಸುತ್ತದೆ. ಇದರಿಂದ ಮನುಷ್ಯನು ಸಂಸಾರವೆಂಬ ಕೆಸರಿನಲ್ಲಿ ಸಿಕ್ಕಿಬೀಳುತ್ತಾನೆ. ಹೊರಕ್ಕೆ ಬರಲು, ಅದರಿಂದ ಬಿಡಿಸಿಕೊಳ್ಳಲು ಆಗದಂತೆ ತೊಳಲುತ್ತಾನೆ. ಆದರೆ, ಲೋಕಸೇವೆ, ಭಗವತ್ಸೇವೆಗಳಿಗಾಗಿಯೇ ಪಂಚೇಂದ್ರಿಯಗಳನ್ನು ಬಳಸಿಕೊಳ್ಳುವುದರಿಂದ, ಮನುಷ್ಯನು ಸಂಸಾರಬಂಧನದಿಂದ ಬಿಡುಗಡೆ ಹೊಂದುವಂತಾಗುತ್ತದೆ. 



“ಅಹಟ್ರಿಯೆನ್ನೈಯುಮ್.............................ಕಣ್ಡಾಯ್” – ಮನುಷ್ಯನಲ್ಲಿ ಪಂಚೇಂದ್ರಿಯಗಳನ್ನಿಟ್ಟು, ಅವು ನಡೆಸುವ ಕೃತ್ರಿಮಗಳ ಮೂಲಕ ಅವನನ್ನು ಸಂಸಾರಕೂಪದಲ್ಲಿ ತಳ್ಳುವುದು ಭಗವಂತನ ಲೀಲೆಯೇ? ಅವನು ಅಲ್ಲಿಯೇ ಬಿದ್ದು, ನಿರಂತರವೂ ಒದ್ದಾಡುತ್ತಿರಲಿ ಎಂದೋ? ಜ್ಞಾನಿಯಾದವನು ಇದನ್ನರಿತು, ಪಂಚೇಂದ್ರಿಯಗಳ ಮೋಸ \(ವಂಚನೆ\)ರಿಂದ ಪಾರಾಗುವುದಕ್ಕೆ ಭಗವಂತನನ್ನಾಶ್ರಯಿಸಬೇಕು. ಅವುಗಳನ್ನು ಬಳಸಿಕೊಂಡು ಭಗವತ್ಕೃಪೆಗೆ ಪಾತ್ರರಾಗಲು ಸರ್ವಪ್ರಯತ್ನಮಾಡಿ, ಉಜ್ಜೀವನಗೊಳ್ಳಬೇಕು. 



“ಪುಹರ್ ಕರಿಯವೆನ್ದಾಯ್” – ಭಗವಂತನು ಮಾತಿಗೆ ಎಟುಕುವವನಲ್ಲ. ಅವನನ್ನು ಮನಃಪೂರ್ವಕವಾಗಿ ಸ್ತುತಿಸಬೇಕು, ದಿಟ. ಅವನನ್ನು ಎಷ್ಟೆಷ್ಟು ಬಗೆಯಲ್ಲಿ ವರ್ಣಿಸಹೋದರೂ ಅವನನ್ನು ಇರುವುದು ಇರುವ ಹಾಗೆ ಹೇಳುವುದಕ್ಕೆ ಯಾವ ರೀತಿಯಲ್ಲೂ ಸಾಧ್ಯವಿಲ್ಲ. ಮಾತಿಗೂ, ಮನಸ್ಸಿಗೂ, ಬುದ್ಧಿಗೂ ಮೀರಿದವನು ಸ್ವಾಮಿ.



“ಪುಳ್ಳಿನ್ ವಾಯ್ ಪಿಳನ್ದವನೇ” – ಇದು ಭಗವಂತನ ಶ್ರೀಕೃಷ್ಣಾವತಾರದ ಪ್ರಸಂಗ. ಬಾಲಕೃಷ್ಣನನ್ನು ಕೊಲ್ಲಿಸಲು ಅವನ ಕಡುಶತ್ರುವಾದ ಕಂಸನು ನಾನಾಪ್ರಯತ್ನಗಳನ್ನು ನಡೆಸಿದನಷ್ಟೆ. ಅವುಗಳಲ್ಲಿ ಬಕಾಸುರನ ಪ್ರಸಂಗವೂ ಒಂದು. ಭಗವಂತನು ಬಾಲಕೃಷ್ಣನಾಗಿ ನಂದಗೋಕುಲದಲ್ಲಿ ಬೆಳೆಯುತ್ತಿದ್ದಾಗ, ಅವನು ಗೋವಳರ ಸಂಗಡ ದನಕರುಗಳನ್ನು ಮೇಯಿಸಲು ದಿನವಹಿ ಕಾಡಿಗೆ ಹೋಗುತ್ತಿದ್ದನು. ಒಂದು ಸಲ, ಬಕಾಸುರವೆಂಬವನು ಬಕಪಕ್ಷಿಯ ರೂಪದಲ್ಲಿ ಬಂದು, ಬಾಲಕೃಷ್ಣನನ್ನು ತಿಂದು ಹಾಕಬೇಕೆಂಬ ಬಾಯಿ ತೆರೆದುಕೊಂಡು ಮುನ್ನುಗ್ಗಿದನು. ಅವನ ಕೃತ್ರಿಮವನ್ನು ತಿಳಿದ ಕೃಷ್ಣನು ಆ ಪಕ್ಷಿಯಕೊಕ್ಕುಗಳನ್ನು ತನ್ನ ಎರಡು ಕೈಗಳಿಂದಲೂ ಹಿಡಿದು, ಬಲವಾಗಿ ಅಗಲಿಸಿ, ಸೀಳಿ, ಅದನ್ನು ಕೊಂದು ಹಾಕಿದನು. ಭಗವಂತನ ಸರ್ವಜ್ಞತವನ್ನೂ, ದುಷ್ಟನಿಗ್ರಹ ಸಾಮರ್ಥ್ಯವನ್ನೂ ಇದು ಸೂಚಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ನನಗೆ ಪಂಚೇಂದ್ರಿಯಗಳನ್ನು ದಯೆನೀಡಿದ್ದೇಕೆ? ಸಂಸಾರವೆಂಬ ಕೆಸರಿನಲ್ಲಿ ಬಿದ್ದು, ಅಲ್ಲಿಂದ ತಪ್ಪಿಸಿಕೊಂಡು ಹೊರಬಂದಂತೆ ನಾನು ಅಲ್ಲೇ ಎಡೆಬಿಡದಂತೆ ಕೊಳೆಯುತ್ತಿರಬೇಕೆಂತಲೋ? ನನ್ನನ್ನೂ ಈ ರೀತಿಯಿಂದ ದೂರತಳ್ಳಿ ಹಾಕಬೇಕೆಂದೋ? ಅಥವಾ, ಅವುಗಳನ್ನು ಚೆನ್ನಾಗಿ ಬಳಸಿಕೊಂಡು, ನಿನ್ನ ಗುಣಸ್ವಭಾವಗಳನ್ನು ಎಡೆಬಿಡದಂತೆ ಕೀರ್ತಿಸಬೇಕೆಂತಲೋ? ಆದರೆ, ಸರ್ವಜ್ಞಾನೂ, ಸರ್ವರಕ್ಷಕನೂ, ಸರ್ವಸಮರ್ಥನೂ ಆದ ನಿನ್ನನ್ನು ಈ ಇಂದ್ರಿಯಗಳಿಂದ, ನೀನು ಇರುವಂತೆ ಇರುವುದನ್ನು ಕೀರ್ತಿಸುವುದಕ್ಕೆ ಸಾಧ್ಯವಾಗುವುದೇ? ನೀನು ಇಂದ್ರಿಯಾತೀತನಲ್ಲವೇ? ಸ್ವಾಮಿ, ನಿನ್ನ ಕೃಪೆಯೊಂದರಿಂದಲೇ ನಾನೀಗ ವಂಚಕರೂ, ಬಲಿಷ್ಠರೂ ಅಧೋಗತಿಗೆ ಕೊಂಡೊಯ್ಯುವವರೂ ಆದ ಈ ಇಂದ್ರಿಯಗಳ ಚೇಷ್ಟೆಗಳನ್ನು ನಾನು ಕಂಡುಕೊಂಡೆ. ನೀನು ನನ್ನನ್ನು ಕೈಬಿಡಬೇಡ, ದೂರತಳ್ಳಿಬಿಡಬೇಡ. 



೯. ಪುಳ್ಳಿನ್ ವಾಯ್ ಪಿಳನ್ದಾಯ್ ಮರುದಿಡೈಪೋಯಿನಾಯ್\! ಎರುದೇೞಡರ್ ತ್ತ, ಎನ್

ಕಳ್ಳಮಾಯವನೇ\! ಕರುಮಾಣಿಕ್ಕಚ್ಚುಡರೇ\!

ತೆಳ್ಳಿಯಾರ್ ತಿರುನಾನ್ ಮಱೈಹಳ್ ವಲ್ಲಾರ್ ಮಲಿತಣ್ ಶಿರೀವರಮಂಗೈ,

ಉಳ್ಳಿರುನ್ದ ವೆನ್ದಾಯ್\! ಅರುಳಾಯುಯ್ಯುಮಾಱಿನಕ್ಕೇ. 



ಪುಳ್ಳಿನ್ ವಾಯ್ = ಪಕ್ಷಿಯ ಬಾಯನ್ನು, ಪಿಳನ್ದಾಯ್ = ಸೀಳಿದವನೇ, ಮರುದಿನ್ ಇಡೈ = ಅರ್ಜುನವೃಕ್ಷಗಳ ನಡುವೆ, ಪೋಯಿನಾಯ್ = ಹೋದವನೇ, ಕಳ್ಳಮ್ ಮಾಯವನೇ = ವಂಚಕನಾದ ಆಶ್ಚರ್ಯಕಾರಿಯೇ, ಕರುಮಾಣಿಕ್ಕಮ್ = ಕಪ್ಪನೆಯ \(ಶ್ರೇಶ್ಠ\) ಮಾಣಿಕ್ಯದ, ಶುಡರೆ, ಜ್ಯೋತಿಯೇ, ತೆಳ್ಳಿಯಾರ್ = ಪರಿಶುದ್ಧವಾದ ಜ್ಞಾನಿಗಳಾದವರೂ, ತಿರು = ಪವಿತ್ರವಾದ, ನಾಲ್ ಮಱೈಹಳ್ ವಲ್ಲಾರ್ = ನಾಲ್ಕುವೇದಗಳನ್ನು ಬಲ್ಲವರೂ, ಮಲಿ = ತುಂಬಿರುವ, ತಣ್ = ತಂಪಾದ, ಶಿರೀವರ ಮಙ್ಗೈಉಳ್ = ಶಿರೀವರ ಮಂಗೈಯಲ್ಲಿ, ಇರುನ್ದ = ಇರುವ, ಎನ್ದಾಯ್ = ನನ್ನ ಸ್ವಾಮಿಯೇ, ಅರುಳಾಯ್ = ಕೃಪೆಮಾಡು, ಉಯ್ಯುಮ್ ಆಱು = ಉಜ್ಜೀವನಗೊಳ್ಳುವಂತೆ, ಎನಕ್ಕೇ = ನನಗೇ. 



ಪಕ್ಷಿಯ ಬಾಯನ್ನು ಸೀಳಿದವನೇ, ಅರ್ಜುನ ವೃಕ್ಷಗಳ ನಡುವೆ ನುಸುಳಿದವನೇ, ವಂಚಕನಾದ ಆಶ್ಚರ್ಯಕಾರಿಯೇ, ಶ್ರೇಷ್ಠವಾದ ಕರಿಯ ಮಾಣಿಕ್ಯದ ಜ್ಯೋತಿಯೇ, ಪರಿಶುದ್ಧವಾದ ಜ್ಞಾನಿಗಳೂ, ಪವಿತ್ರವಾಡ ನಾಲ್ಕು ವೇದಗಳನ್ನು ಬಲ್ಲವರೂ ತುಂಬಿರುವ ತಂಪಾದ ಶಿರೀವರಮಂಗೈಯಲ್ಲಿ ನೆಲಸಿರುವ ನನ್ನ ಸ್ವಾಮಿಯೇ, ನನಗೆ ಉಜ್ಜೀವನಗೊಳ್ಳುವುದಕ್ಕೆ ಕೃಪೆಮಾಡು. 



ಹಿಂದಿನ ಪಾಶುರದ ವಿಷಯವನ್ನೇ ಇಲ್ಲಿಯೂ ಮುಂದುವರಿಸುತ್ತಿದ್ದಾರೆ.



“ಪುಳ್ಳಿನ್ವಾಯ್ ಪಿಳನ್ದಾಯ್” – ಕಪಟದಿಂದ ಪಕ್ಷಿಯ ರೂಪದಲ್ಲಿ ಬಂದ ಬಕಾಸುರನನ್ನು ಕೊಂದ ವಿಷಯವನ್ನು ಹಿಂದಿನ ಪಾಶುರದಲ್ಲಿ ಹೇಳಲಾಗಿದೆ.



“ಮರುದಿನ್ ಇದೈಪೋಯಿನಾಯ್” – ಭಗವಂತನು ಬಾಲಕೃಷ್ಣನಾಗಿ ನಂದಗೋಕುಲದಲ್ಲಿ ಬೆಳೆಯುತ್ತಿರುವಾಗ, ಗೊಲ್ಲತಿಯರು ಹೇಳುತ್ತಿದ್ದ ಚಾಡಿಯ ಮಾತನ್ನು ಸಹಿಸದೆ, ತಾನೇ ಬೆಣ್ಣೆಯನ್ನು ತಿಂದು, ಕೋತಿಯ ಬಾಯಿಗೆ ಸವರುತ್ತಿದ್ದದ್ದನ್ನು ಕಂಡು ತಾಯಿ ಯಶೋದೆ ಕೋಪಗೊಂಡು, ಅವನನ್ನು ತುಂಡುಹಗ್ಗಗಳಿಂದ ಮನೆಯ ಮುಂದಿನ ಒರಳಿಗೆ ಕಟ್ಟಿಹಾಕಿ, ತನ್ನ ಕೆಲಸಕ್ಕಾಗಿ ಒಳಕ್ಕೆ ಹೋದಳು. ಬಾಲಕೃಷ್ಣನು ಮೆಲ್ಲಮೆಲ್ಲಗೆ ಅಂಬೆಗಾಲಿಕ್ಕುತ್ತಾ, ಆ ಒರಳನ್ನೂ ತನ್ನ ಹಿಂದೆ ಎಳೆದುಕೊಂಡು, ಎತ್ತರವಾಗಿ ಬೆಳೆದಿದ್ದ ಅವಳಿ ಮತ್ತೀಮರಗಳ ನಡುವೆ ನುಸುಳಿದನು. ಒರಳನ್ನೂ ತನ್ನ ಕಡೆಗೆ ಸೆಳೆದುಕೊಳ್ಳಬೇಕೆಂದು ಪ್ರಯತ್ನಿಸುತ್ತಿದ್ದಾಗ, ಆ ಎರಡು ಮತ್ತೀಮರಗಳು ಪಟಪಟನೆ ಮುರಿದುಬಿದ್ದವು. ಭಯಂಕರವಾದ ಆಸದ್ದಿಗೆ ಹೆದರಿ, ಊರಿನವರೆಲ್ಲರೂ ಅಲ್ಲಿಗೆ ಬಂದು ನೋಡುತ್ತಾರೆ\! ಮುರಿದುಬಿದ್ದಿರುವ ಮರಗಳ ನಡುವೆ ನಗುನಗುತ್ತಾ ಆಡುತ್ತಿರುವುದನ್ನು ಕಂಡು ಆಶ್ಚರ್ಯಪಟ್ಟರು\! ಇದು ಯಮಳಾರ್ಜುನ ಭಂಜನದ ಕತೆ. 



“ಕಳ್ಳಮಾಯವನೇ” – ಭಗವಂತನ ಶ್ರೀಕೃಷ್ಣಾವತಾರದ ತುಂಬ ಇರುವುದೆಲ್ಲ ಕಪಟದ ಆಶ್ಚರ್ಯಾದ್ಭುತಗಳೇ. ಕಪಟಪೂತನಿಯ ವಿಷದ ಹಾಲನ್ನು ಕುಡಿದು ಅವಳನ್ನು ಕೊಂದದ್ದು, ಮಣ್ಣುತಿಂದನೆಂದು ದಂಡಿಸಿದ ತಾಯಿಗೆ, ತನ್ನ ಬಾಯಿ ತೆರೆದು ಬ್ರಹ್ಮಾಂಡಾನ್ನೇ ತೋರಿಸಿದ್ದು, ಅವಳಿ ಮತ್ತೀಮರಗಳನ್ನುಮುರಿದದ್ದು, ಕಾಳಿಂಗ ಮಡುವಿನಿಂದ ಕಾಳೀಯನೆಂಬ ವಿಷಸರ್ಪದೊಡನೆ ಸೆಣಸಿ, ಅದರ ಹೆಡೆಗಳ ಮೇಲೆ ಕುಣಿದಾಡಿ, ಅಲ್ಲಿಂದ ಅದನ್ನು ಓಡಿಸಿದ್ದು, ಕಾಳ್ಕಿಚ್ಚನ್ನು ನುಂಗಿದ್ದು, ಬಕಾಸುರ, ವೃಷಾಸುರ, ಧೇನುಕಾಸುರರನ್ನು ನಿಗ್ರಹಿಸಿದ್ದು, ಕುವಲಯಾಪೀಡವೆಂಬ ಮದ್ದಾನೆಯನ್ನು ಕೊಂದದ್ದು, ಮಲ್ಲರನ್ನು ಜಯಿಸಿದ್ದು, ಕಂಸನನ್ನು ಕೊಂದದ್ದು, ಶಿಶುಪಾಲನನ್ನು ಕೊಂದದ್ದು, ಏಳುಗೂಳಿಗಳನ್ನು ಒಬ್ಬನೇ ಹಿಡಿದು ಪಳಗಿಸಿದ್ದು, ಮಹಾಭಾರತ ಯುದ್ಧವನ್ನು ತೊಡಗಿಸಿ, ಅದರಲ್ಲಿ ಪಾಂಡವರಿಗೆ ಜಯಗಳಿಸಿ ಕೊಟ್ಟದ್ದು – ಇತ್ಯಾದಿ ಒಂದೊಂದೂ ಕೃತ್ರಿಮದಿಂದ ಕೂಡಿದ ಆಶ್ಚರ್ಯಾದ್ಭುತ ಕಾರ್ಯಗಳೇ\! 



“ಕರುಮಾಣಿಕ್ಕಚ್ಚಾಡರೇ” – ಶ್ರೀಕೃಷ್ಣನ ಬಣ್ಣ ಕಪ್ಪಾದರೂ, ಅತ್ಯಾಕರ್ಷಕ ಸುಂದರನಾದ್ದರಿಂದ, ಅವನನ್ನು ಮಾಣಿಕ್ಯದ ಪ್ರತಿಭೆ \(ಪ್ರಕಾಶದ\)ಯೊಡನೆ ಹೋಲಿಸಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ನಾನಾಬಗೆಯ ಕೃತ್ರಿಮಗಳನ್ನು ಕೃತ್ರಿಮಗಳಿಂದಲೇ ಗೆದ್ದು, ಆಶ್ಚರ್ಯಕಾರಿಯೆನಿಸಿಕೊಂಡವನು. ದುಷ್ಟರನ್ನು ನಿಗ್ರಹಿಸಿ, ಭೂಭಾರವನ್ನಿಳಿಸಿ, ದಿವ್ಯಸುಂದರನಾದ, ಅರ್ಚಾವತಾರಿಯಾಗಿ, ಶಿರೀವರಮಂಗೈ ಕ್ಷೇತ್ರದಲ್ಲಿ ನೆಲಸಿರುವ ಸ್ವಾಮಿಯೇ, ನಾನು ಉಜ್ಜೀವನಗೊಳ್ಳುವಂತೆ ನನಗೆ ಕೃಪೆಮಾಡು. 



೧೦. ಆಱಿನಕ್ಕು ನಿನ್ಪಾದಮೇ ಶರಣಾಹತ್ತನ್ದೊೞಿನ್ದಾಯ್, ಉನಕ್ಕೋರ್

ಮಾಱುನಾನೊನ್ ಱಿಲೇನೆನದಾವಿಯುಮುನದೇ,

ಶೇಱು ಕೊಳ್ ಕರುಮ್ಬುಮ್ ಪೆರುಂಜೆನ್ನೆಲ್ಲುಮ್ ಮಲಿತಣ್ ಶಿರೀವರಮಙ್ಗೈ,

ನಾಱುಪೂನ್ದಣ್ಡುೞಾಯ್ ಮುಡಿಯಾಯ್\! ದೆಯ್ವನಾಯಹನೇ\!



ಆಱು = ಗತಿಯು \(ಉಪಾಯವು\), ಎನಕ್ಕು = ನನಗೆ, ನಿನ್ ಪಾದಮೇ = ನಿನ್ನ ಪಾದಗಳನ್ನೇ, ಶರಣ್ ಆಹ = ಶರಣ್ಯವೆಂದು, ತಂದು ಒೞಿನ್ದಾಯ್ = ತಂದು ಕೃಪೆಮಾಡಿ, ಉನಕ್ಕು = ನಿನಗೆ, ಓರ್ = ಬೇರೊಂದು, ಕೈಮ್ಮಾಱು = ರೀತಿಯದು, ನಾನ್ = ನಾನು, ಒನ್ ಱು = ಒಂದೂ, ಇಲೇನ್ = ಇಲ್ಲದವನು, ಎನದು ಆವಿಯುಮ್ = ನನ್ನ ಪ್ರಾಣವೂ \(ಆತ್ಮವೂ, ಉಸಿರೂ\), ಉನದೇ = ನಿನ್ನದೇ, ಶೇಱುಕೊಳ್ = ಕೆಸರು ತುಂಬಿರುವ, ಕರುಮ್ಬುಮ್ = ಕಬ್ಬನ್ನೂ, ಪೆರುಶೆನ್ನೆಲ್ಲುಮ್ = ದೊಡ್ಡ ಕೆಂಬತ್ತವನ್ನೂ, ಮಲಿ = ಸಮೃದ್ಧಿಯಾಗಿ ಉಳ್ಳ, ತಣ್ = ತಂಪಾದ, ಶಿರೀವರಮಙ್ಗೈ = ಶಿರೀವರಮಂಗೈಯಲ್ಲಿ, ನಾಱು = ಪರಿಮಳತುಂಬಿದ, ಪೂ = ಹೂಗಳುಳ್ಳ, ತಣ್ ತುೞಾಯ್ = \(ತಣ್\+ತುೞಾಯ್ = ತಣ್ಡುೞಾಯ್\) = ತಂಪಾದ ತುಲಸಿಯನ್ನು, ಮುಡಿಯಾಯ್ = ಕಿರೀಟದಲ್ಲಿ ಧರಿಸಿರುವವನೇ, ದೆಯ್ ವನಾಯಹನೇ = ದೇವತೆಗಳಿಗೆಲ್ಲಾ ಒಡೆಯನೇ. 



ಕೆಸರು ತುಂಬಿರುವ ನೆಲದಲ್ಲಿ ಕಬ್ಬೂ, ಕೆಂಬತ್ತವೂ ಹುಲುಸಾಗಿ ಬೆಳೆಯುವ ತಂಪಾದ ಶಿರೀವರ ಮಂಗೈಯಲ್ಲಿ, ಪರಿಮಳಿಸುವ ಹೂಗಳುಳ್ಳ ತುಲಸಿಯನ್ನು ಕಿರೀಟದಲ್ಲಿ ಧರಿಸಿರುವವನೇ, ದೇವತೆಗಳ ಒಡೆಯನೇ, ನನಗೆ ಗತಿಯೂ\(ದಾರಿಯೂ\) ನಿನ್ನ ಪಾದಗಳೇ ಶರಣ್ಯವೆಂದು ತೋರಿಸಿ ಕೃಪೆ ಮಾಡಿದೆ. ನಿನ್ನ ಹೊರತು ಬೇರೊಂದು ರೀತಿಯದನ್ನು ನಾನು ಯಾವುದನ್ನೂ ಇಲ್ಲದವನು. ಈ ನನ್ನ ಉಸಿರೂ\(ಪ್ರಾಣವೂ, ಆತ್ಮವೂ\) ನಿನ್ನದೇ. \(ನೀನೇ ನನ್ನನ್ನು ಉದ್ಧಾರಮಾಡಬೇಕು\). 



ಈ ಪಾಶುರದಲ್ಲಿ ಅತಿಮುಖ್ಯವಾದ ವಿಷಯವನ್ನು ಹೇಳಲಾಗಿದೆ. ಭಗವಂತನೇ ಚೇತನನನ ಉಜ್ಜೀವನಕ್ಕೆ ಕಾರಣ. ಅದಕ್ಕೆಅವನೇ ದಾರಿ. ಅವನೇ ಗುರಿ. ಇದನ್ನು ನಂಬಿ, ತಪ್ಪದೆ ಅನುಸರಿಸುವುದೇ ಪ್ರಪತ್ತಿಯ ಲಕ್ಷಣ. 



ಭಗವಂತನ ಕೃಪೆಯೇ ಎಲ್ಲಕ್ಕೂ ಮೂಲ. ಅವನ ಕೃಪೆ ಉಂಟಾಯಿತೆಂದರೆ, ತನ್ನನ್ನು ಸೇರಲು ಅವನೇ ಮಾರ್ಗವನ್ನು ತೋರುವನು. ಅದನ್ನು ಭಕ್ತನು ತಪ್ಪದೆ ಅನುಸರಿಸಿ ನಡೆದನೆಂದರೆ, ಅಂತಿಮ ಗುರಿಯಾದ ಭಗವಂತನನ್ನೇ ಸೇರಲು ಸಾಧ್ಯ. ಅದು ಫಲಿಸುತ್ತದೆ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ದೇವತೆಗಳ ಒಡೆಯಾ, ಹುಲುಸಾಗಿ ಬೆಳೆದು ನಿಂತಿರುವ ಎತ್ತರವಾದ ಕಬ್ಬಿನ ತೋಟಗಳಿಂದಲೂ, ಕೆಂಬತ್ತದಿಂದಲೂ, ಕೂಡಿದ ಕೆಸರು ನೆಲದಿಂದ ಸುತ್ತುವರಿದಿರುವ ಶಿರೀವರ ಮಂಗೈಯಲ್ಲಿ ಅರ್ಚಾವತಾರಿಯಾದ ದಿವ್ಯಸುಂದರನಾಗಿ ನೆಲಸಿರುವವನೇ, ನೀನೇ ನನಗೆ ಉಜ್ಜೀವಿಸಲು ಕೃಪೆ ಮಾಡಿದವನು. ಅದಕ್ಕೆ ನಿನ್ನ ಪಾದಗಳನ್ನು ದೃಢವಾಗಿ ಹಿಡಿ’ ಎಂದು ಉಪಾಯವನ್ನು ತೋರಿಸಿಕೊಟ್ಟವನು. ಕಡೆಗೆ, ನಿನ್ನನ್ನೇ ನಾನು ಸೇರಬೇಕೆಂಬ ಗುರಿಯನ್ನು ಸೂಚಿಸಿರುವವನೂ ನೀನೇ. ಈ ನನ್ನ ಉಸಿರೂ, ನನ್ನ ಪ್ರಾಣವೂ ನನ್ನ ಆತ್ಮವೂ – ಎಲ್ಲವೂ ನಿನ್ನದೇ. ನಾನು, ನನ್ನದು ಎಂಬುದು ಇಲ್ಲವೇ ಇಲ್ಲ. ನಿನ್ನ ಹೊರತು ನನಗೆ ಶರಣ್ಯರು ಬೇರೆ ಯಾರನ್ನೂ ಕಾಣೆ. ನೀನೇ ನನಗೆ ಗೌರಿಯೂ ಗುರಿಯೂ ಆಗಿರುವುದರಿಂದ, ನೀನೇ ನನ್ನ ಕೈಹಿಡಿದು, ನನ್ನನ್ನು ಉದ್ಧರಿಸಬೇಕು. 



ವಿಶೇಷ ಸೂಚನೆ: ಪಾಶುರದಲ್ಲಿ “ದೈವನಾಯಕ” ಸ್ವಾಮಿ ಎಂದು ಹೇಳಿರುವುದು, ವಾನಮಾಮಲೈಯ ಅರ್ಚಾವತಾರಿಯ ಹೆಸರು ಎನ್ನುತ್ತಾರೆ. 



೧೧. ದೆಯ್ವನಾಯಹನ ನಾರಣನ್ ತಿರಿವಿಕ್ಕಿರಮನಡಿಯಿಣೈಮಿಶೈ,

ಕೊಯ್ ಕೊಳ್ ಪೂಮ್ಬೊೞಿಲ್ ಶೂೞ್ ಕುರುಹೂರ್ ಚ್ಚಡಹೋಪನ್,

ಶೆಯ್ದವಾಯಿರತ್ತುಳ್ಳಿವೈ ತಣ್ ಶಿರೀವರಮಙ್ಗೈಮೇಯಪತ್ತುಡನ್,

ವೈಹಲ್ ಪಾಡವಲ್ಲಾರ್ ವಾನೋರ್ ಕ್ಕಾರಾವಮುದೇ. 



ದೆಯ್ವನಾಯಹನ್ = ದೇವನಾಯಕ ಸ್ವಾಮಿಯೂ \(ದೇವತೆಗಳ ಒಡೆಯನೂ,\) ನಾರಣನ್ = ನಾರಾಯಣನೂ, ತಿರಿವಿಕ್ಕಿರಮನ್ = ತ್ರಿವಿಕ್ರಮನೂ ಆದವನ, ಅಡಿ ಇಣೈ = ಎರಡುಪಾದಗಳ ಮಿಶೈ = ಮುಂದೆ, ಕೊಯ್ ಕೊಳ್ = ಆರಿಸಿ ಬಿಡಿಸಿಕೊಳ್ಳಬಹುದಾದ, ಪೂ ಪೊೞಿಲ್ = ಹೂವಿನ ಉಪವನಗಳಿಂದ, ಶೊೞ್ = ಸುತ್ತುವರಿದಿರುವ, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\), ಶೆಯ್ದ = ರಚಿಸಿ ಹಾಡದ, ಆಯಿರತ್ತುಳ್ = ಸಾವಿರದಲ್ಲಿ, ಇವೈ = ಇವುಗಳು, ತಣ್ = ಹಿತಕರವಾದ, ಶಿರೀವಾಮಙ್ಗೈ = ತಿರುಶಿರೀವರಮಂಗೈಯ \(ಭಗವಂತನ\) ಮೇಯ = ವಿಷಯವಾಗಿರುವ, ಪತ್ತುಡನ್ = ಹತ್ತರಿಂದಲೇ, ವೈಹಲ್ = ಎಡೆಬಿಡದಂತೆ, ಪಾಡವಲ್ಲಾಲ್ = ಹಾಡಬಲ್ಲವರು, ವಾನೋರ್ ಕ್ಕು = ಮೇಲಣ ಲೋಕದವರಿಗೆ \(ನಿತ್ಯಸೂರಿಗಳಿಗೆ\) ಅರಾಅಮುದೇ = ತೃಪ್ತಿತಾರದಂಥ ಅಮೃತವೇ ಆಗಿರುತ್ತಾರೆ. 



ದೇವನಾಯಕನಾಗಿರುವ, ಶ್ರೀಮನ್ನಾರಾಯಣನಾದ, ತ್ರಿವಿಕ್ರಮನಾದ ಸರ್ವೇಶ್ವರನ ಎರಡು ಅಡಿಗಳ ಮುಂದೆ, ಆರಿಸಿಬಿಡಿಸಿಕೊಳ್ಳಬಹುದಾದ ಹೂಗಳ ಉಪವನಗಳಿಂದ ಸುತ್ತುವರಿದಿರುವ ತಿರುಕ್ಕೂರುಹೂರು ಶಠಗೋಪನು \(ನಮ್ಮಾಳ್ವಾರರು\) ರಚಿಸಿದ ಸಾವಿರದಲ್ಲಿ, ಈ ಶಿರೀವರಮಂಗೈಯ ಭಗವಂತನ ವಿಷಯವಾಗಿರುವ ಹತ್ತನ್ನು ಎಡೆಬಿಡದಂತೆ ಹಾಡಬಲ್ಲವರು ಮೇಲಣ ಲೋಕದವರಿಗೆ \(ನಿತ್ಯಸೂರಿಗಳಿಗೆ\) ತೃಪ್ತಿತಾರದಂಥ ಅಮೃತವೇ ಆಗುತ್ತಾರೆ. 



ಈ ತಿರುವಾಯ್ ಮೊೞಿ ಸರ್ವೇಶ್ವರನ ತಿರುವಡಿಗಳಲ್ಲಿ ಸಮರ್ಪಿಸಬೇಕಾದ ಪ್ರಪತ್ತಿಗೆ \(ಸಂಪೂರ್ಣ ಶರಣಾಗತಿಗೆ\) ಮೀಸಲಾಗಿದೆ ಎನ್ನಬಹುದು. ಶಿರೀವರ ಮಂಗೈ ಅಥವಾದ್ ವಾನಮಾಮಲೈಯಲ್ಲಿ, ದಿವ್ಯವಾದ ಪ್ರಕೃತಿಯ ನಡುವೆ, ಸಮೃದ್ಧವಾದ ಕೆಂಬತ್ತ ಕಬ್ಬಿನಗದ್ದೆಗಳಿಂದಲೂ, ಪರಿಮಳಪೂರ್ಣವಾದ ಹೂವಿನ ತೋಟಗಳಿಂದಲೂ ಸುತ್ತುವರಿದಿರುವ ವೇದಾಧ್ಯಯನ ಸಂಪನ್ನರೂ, ಭಗವದ್ಭಕ್ತರೂ ಎಡೆಬಿಡದಂತೆ ಪೂಜಿಸಲು ಅನುಕೂಲವಾಗಿ ನೆಲಸಿರುವ ’ದೇವನಾಯಕ’ನೆಂದು ಹೆಸರು ಪಡೆದಿರುವ ಅರ್ಚಾವತಾರಿಯೂ ದಿವ್ಯಸುಂದರನೂ ಆದ ಸ್ವಾಮಿಯಲ್ಲಿ ಆಳ್ವಾರರದು ಪ್ರಪತ್ತಿಯ ಪಾಶುರಗಳಿವು. ಪ್ರಪತ್ತಿಯ ಮುಖ್ಯ ಲಕ್ಷಣಗಳಾದ ಭಗವಂತನ ಹಿರಿಮೆಯನ್ನು ಕೊಂಡಾಡುವುದೂ, ಭಕ್ತನ \(ತನ್ನ\) ಅಲ್ಪತೆಯನ್ನು ಹೇಳಿ ಹಳಿದುಕೊಳ್ಳುವುದೂ, ಭಗವಂತನ ಹೊರತುತನಗೆ ಅನ್ಯಶರಣ್ಯರಲ್ಲವೆಂಬೆ ದೃಢವಿಶ್ವಾಸವನ್ನು ಬೆಳೆಸಿಕೊಳ್ಳುವುದೂ, ಭಗವಂತನ ತಿರುವಡಿಗಳನ್ನು ದೃಢವಾಗಿ ಆಶ್ರಯಿಸುವುದು, ಪ್ರಾಪ್ಯನೂ, ಪ್ರಾಪಕನೂ, ಉಪಾಯವೂ ಅವನೇ ಎಂದು ನಂಬುವುದು, ತನ್ನನ್ನು ಕೈಬಿಡದಂತೆ ಉದ್ಧರಿಸಬೇಕೆಂದು ಜಮ್ಮನದಿಂದ ಬಿನ್ನವಿಸಿಕೊಳ್ಳುವುದು,ತನ್ನ ಎಲ್ಲ ಭಾರವನ್ನೂ ಭಗವಂತನಿಗೇ ವಹಿಸಿಬಿಡುವುದು, ಎಡೆಬಿಡದಂತೆ ಭಗವಂತನ ಚರಣಾರವಿಂದಗಳನ್ನು ಸ್ಮರಿಸುತ್ತಿರುವುದು – ಇವುಗಳೆಲ್ಲವನ್ನೂ ಸಂಗ್ರಹವಾಗಿ, ಅತಿಸರಳವಾಗಿ ಸುಂದರವಾಗಿ ಇಲ್ಲಿ ಹೇಳಲಾಗಿದೆ. 



ಭಗವಂತ್ಕನ ಗುಣಸ್ವಭಾವಗಳನ್ನು ಅತ್ಯಂತ ಸುಂದರವಾಗಿ, ಸ್ವಾರಸ್ಯಪೂರ್ಣವಾಗಿ ವಿವರಿಸುತ್ತದೆ ಈ ತಿರುವಾಯ್ಮೊೞಿ. ಸರ್ವೇಶ್ವರನಾಗಿ, ಆಶ್ರಿತರಕ್ಷಕನಾಗಿ, ದುಷ್ಟನಿಗ್ರಹಕನಾಗಿ ಸರ್ವಸಮರ್ಥನಾಗಿ, ಸರ್ವಜ್ಞನಾಗಿ, ಭಕ್ತವತ್ಸಲನಾಗಿರುವ ಭಗವಂತನಲ್ಲಿ ಆಳ್ವಾರರು ತಮ್ಮ ಆರ್ತಿಯನ್ನು ನಿವೇದಿಸಿಕೊಳ್ಳುತ್ತಾರೆ, ತಮ್ಮನ್ನು ಸಂಸಾರವೆಂಬ ಆಳಕಾಣದ ಕೊಚೆಗುಂಡಿಯಿಮ್ದ ಉದ್ಧರಿಸಿ, ಆತ್ಮಕಿಂಕರರ ಜೊತೆಯಲ್ಲಿ ತಮ್ಮನ್ನೂ ಸೇರಿಸಿಕೊಳ್ಳಬೇಕೆಂದು ಪ್ರಾರ್ಥಿಸುತ್ತಾರೆ. 



ಈ ಪರಿಯಲ್ಲಿ ನಮ್ಮಾಳ್ವಾರರು ರಚಿಸಿ ಹಾಡಿರುವ ಒಂದು ಸಾವಿರ ಪಾಶುರಗಳಲ್ಲಿ, ಆಳವಾಗಿ ಮತ್ತು ಅರ್ಥವತ್ತಾಗಿ ಅರಿತುಕೊಂಡು ಅದರಂತೆ ಅನುಸರಿಸುವ ಯಾರೇ ಆಗಿರಲಿ, ಅವನು ಉತ್ತಮ ಭಕ್ತರಲ್ಲಿ ಒಬ್ಬನಾಗುತ್ತಾನೆ. ಭೂಮಿಯ ಮೇಲೆ ಒಳ್ಳೆಯ ಹೆಸರು ಗಳಿಸಿಕೊಳ್ಳುತ್ತಾನೆ. ಇತರರಿಗೆ ಮೇಲ್ಪಂಕ್ತಿಯಾಗಿ ಬಾಳುತ್ತಾ, ಗತಿಸಿದ ಬಳಿಕ ಮೇಲಣ ಲೋಕದವರಿಗೆಲ್ಲಾ ತೃಪ್ತಿತಾರದಂಥ ಅಮೃತಪ್ರಾಯನಾಗಿ, ಅವರಿಗೆ ಪರಮಪ್ರಿಯನಾಗಿ, ಭಗವತ್ಕೈಂಕರ್ಯದಲ್ಲಿ ತೊಡಗಿ ಪರಮಪದದಲ್ಲಿ ನಿತ್ಯವಾಸಮಾಡುತ್ತಾನೆ. ಹೀಗಿದೆ ಈ ತಿರುವಾಯ್ಮೊೞಿಯ ಫಲಶ್ರುತಿ\!



\*\*\*\*\*\*\*\*\*\*\*\*\*\*\*\*\*\*\*





ತಿರುವಾಯ್ ಮೊೞಿ  ಐದನೆಯ ದಶಕ ಎಂಟನೆಯ ತಿರುವಾಯ್ ಮೊೞಿ



ಆರಾವಮುದೇ



೧. ಆರಾವಮುದೇಯಡಿಯೇನುಡಲಮ್ ನಿನ್ ಬಾಲನ್ ಪಾಯೇ,

ನೀರಾಯಲೈನ್ದುಹರೈಯವುರಕ್ಕು ಹಿನ್ ಱ ನೆಡುಮಾಲೇ\!

ಶೀರಾರ್ ಶೆನ್ನೆಲ್ ಕವರಿ ವೀಶುಮ್ಶೆಱುನೀರ್ ತ್ತಿರುಕ್ಕೂಡನ್ದೈ,

ಏರಾರ್ ಕೋಲಮ್ ತಿಹೞಕ್ಕಿಡನ್ದಾಯ್ ಕಣ್ಡೇನೆಮ್ಮಾನೇ\! 



ಆರಾಅಮುದೇ = ಎಂದೆಂದಿಗೂ ತೃಪ್ತಿತಾರದ ಅಮೃತವೇ, ಅಡಿಯೇನ್ = ಪಾದಸೇವಕನಾದ ನನ್ನ ಉಡಲನ್ ನಿನ್ ಪಾಲ್ = ದೇಹವು ನಿನ್ನ ವಿಷಯದಲ್ಲಿ, ಅನ್ ಬು ಆಯ್ ಏ = ಪ್ರೇಮರೂಪವೇ ಆಗಿ, ನೀರ್ ಆಯ್ ಅಲೈನ್ದು = ನೀರಾಗಿ \(ಸ್ವಭಾವತಃ\) ದ್ರವರೂಪವಾಗಿ, ಕರೈಯ = \(ಕಾಗಿ\) ಹೋಗುವಂತೆ, ಉರುಹುಕ್ಕಿನ್ ಱ = ಕರಗಿಸುವಂಥ ಸ್ವಭಾವದ, ನೆಡುಮಾಲೇ = ಸರ್ವೇಶ್ವರನೇ, ಶೀರ್ ಆರ್ = ಶ್ರೇಷ್ಠತೆ \(ಸಂಪತ್ತು\) ತುಂಬಿರುವ, ಶೆನ್ನೆಲ್ = ಕೆಂಬತ್ತವು, ಕವರಿ = ಚಮರಿಯಂತೆ, ವೀಶುಮ್ = ಬೀಸುವ, ಶೆೞುನೀರ್ = ಪರಿಶುದ್ಧವಾದ ತೀರ್ಥಗಳಿಂದ ಕೂಡಿರುವ, ತಿರುಕುಡನ್ದೈ = ಪವಿತ್ರವಾದ ಕುಂಭಕೋಣ ಕ್ಷೇತ್ರದಲ್ಲಿ, ಏರಾರ್ = ನೇಗಿಲುಗಳು ತುಂಬಿರುವ, ಕೋಲಮ್ = ಸುಂದರವಾದ, ತಿಹೞ್ = ತೇಜಸ್ಸಿನಿಮ್ದ, ಕಿಡನ್ದಾಯ್ = ಇರುವವನೇ, ಕಣ್ಡೇನ್ = ಕಂಡೆನು, ಅಮ್ಮಾನೇ = ಸ್ವಾಮಿಯೇ. 



ಎಂದೆಂದಿಗೂ ತೃಪ್ತಿತಾರದ ಅಮೃತವೇ, ಪಾದಸೇವಕನಾದ ನನ್ನ ದೇಹವು ನಿನ್ನ ವಿಷಯದಲ್ಲಿ ಪ್ರೇಮವೇ ಆಗಿ ಕರಗಿರುವಂತೆ ಕರಗಿಸುವ ಸ್ವಭಾವದ ಸರ್ವೇಶ್ವರನೇ, ಸಂಪತ್ತು ತುಂಬಿದ ಕೆಂಬತ್ತವು ಚವರಿಯಂತೆ ಬೀಸುವ ಪರಿಶುದ್ಧವಾದ ತೀರ್ಥಗಳಿಂದ ಕೂಡಿರುವ ಪವಿತ್ರವಾದ ನೇಗಿಲುಗಳು ತುಂಬಿರುವ ಕುಂಭಕೋನ ಕ್ಷೇತ್ರದಲ್ಲಿ ಸುಂದರವಾದ ತೇಜಸ್ಸಿನಿಂದ ಇರುವವನೇ, \(ಪವಡಿಸುವವನೇ\), ಸ್ವಾಮಿಯೇ ಕಂಡೆನು. 



ಆಳ್ವಾರರು ದಕ್ಷಿಣನಾಡಿನ ಇನ್ನೊಂದು ಸುಪ್ರಸಿದ್ಧವಾದ ಪವಿತ್ರಕ್ಷೇತ್ರವಾದ ಕುಂಭಕೋಣದಲ್ಲಿ ಅರ್ಚಾವತಾರಿಯಾದ ಭಗವಂತನನ್ನು ಸಂದರ್ಶಿಸಿ ಸಂತೋಷಿಸುತ್ತಾರೆ. 



“ಆರಾ ಅಮುದೇ \(ಆರಾವಮುದೇ\)” – ಭಗವಂತನ ದಿವ್ಯನಾಮಗಳ ಪರಿಣಾಮಾವನ್ನು ’ಆರಾವಮದು’ ಎಂಬ ಪದಸ್ಪಷ್ಟಪಡಿಸುತ್ತದೆ. ಈ ಸುಂದರೆ ಸಮಾನಪದ ಹೇಳುವುದೇನೆಂದು ಗಮನಿಸೋಣ. ಸಮುದ್ರಮಥನದಿಂದ ಪಡೆದುಕೊಂಡ ’ಅಮೃತ’ ದೇವತೆಗಳಿಗೆಲ್ಲಾ ತೃಪ್ತಿಯನ್ನೂ, ಅಮರತ್ವವನ್ನೂ, ಸ್ವರ್ಗಸುಖವನ್ನೂ ಉಂಟುಮಾಡಿರು ಅಲ್ಲವೇ? ಅವರು ಅದಕ್ಕಾಗಿ ಮತ್ತೆ ಬೇಡಲಿಲ್ಲ. ಒಂದು ಸಲ ಅದನ್ನು ಭಗವಂತನ ಕೈಯಿಂದಲೇ ಉಂಡು ತೃಪ್ತಿಪಡೆದರು. ಭಗವನ್ನಾಮವಾದರೋ ಅಂಥಾದ್ದಲ್ಲ. ಎಷ್ಟೆಷ್ಟು ಉಚ್ಚರಿಸಿದ್ರೂ, ಎಷ್ಟೆಷ್ಟು ಕಿವಿಯಾರ ಕೇಳಿದರೂ, ಎಷ್ಟೆಷ್ಟು ಕೊಂಡಾಡಿದರೂ, ಎಷ್ಟೆಷ್ಟು ಬಗೆಯಾಗಿ ಹೇಳಿಕೊಂಡರೂ, ಅದರಿಂದ ತೃಪ್ತಿಯಾಗುವುದೇ ಇಲ್ಲ. ಮತ್ತೆಮತ್ತೆ ಹೇಳಬೇಕು, ಕೇಳಬೇಕು, ಆನಂದಿಸಬೇಕು, ಆಸ್ವಾದಿಸಬೇಕು ಎನಿಸುತ್ತದೆ. ಆದ್ದರಿಂದಲೇ ಭಗವಂತನಿಗೆ ’ಆರಾವಮದು’ ಎಂದು ಹೆಸರಾಯಿತು. ಅಮೃತದ ಹಾಗೆ ಅದು ಅಮರತ್ವವನ್ನು ಕೊಡುವುದು ದಿಟ. ಆದರೆ ತೃಪ್ತಿಯನ್ನೋ? ಅದನ್ನು ಮಾತ್ರ ಭಗವನ್ನಾಮ ಕೊಡುವುದೇ ಇಲ್ಲ. ಎಡೆಬಿಡದಂತೆ ಅದನ್ನು ಪಾನಮಾಡುತ್ತಲೇ ಇರಬೇಕು, ಆನಂದಿಸುತ್ತಲೇ ಇರಬೇಕು. 



“ನಿನ್ ಪಾಲ್....................ನೆಡುಮಾಲೇ” – ಈ ದಾಸನ ವಿಷಯದಲ್ಲಿ ನಿನ್ನ ಪ್ರೇಮವೆಷ್ಟು ಅಪಾರ\! ಆದ್ದರಿಂದಲೇ ಇವನ ದೇಹವೇ ಕರಗಿ ಹೋಗುವಂತೆ ಅವನನ್ನು ಕನಿಕರಿಸಿರುತ್ತೀ. ಅದಲ್ಲವೇ ನಿನ್ನ ಅದ್ವಿತೀಯವಾದ ದಿವ್ಯಸ್ವಭಾವ\! 



“ಶೀರಾರ್......................ಕುಡನ್ದೈ” – ಭಗವಂತ, ಕುಂಭಕೋಣವೆಂಬ ಪವಿತ್ರಕ್ಷೇತ್ರದಲ್ಲಿ ನೀನು ನೆಲಸಿದ್ದೀ. ಅದು ಸುಂದರವಾದ ಸ್ಥಳ. ಕೆಂಬತ್ತದ ಗದ್ದೆಗಳಿಂದಲೂ, ಚವರಿಯಂತೆ ಬೀಸುತ್ತಿರುವ ಹಸುರು ಬತ್ತದ ಪೈರಿನಿಂದಲೂ, ಪರಿಶುದ್ಧವಾದ ಅನೇಕ ತೀರ್ಥಗಳಿಂದಲೂ ಕೂಡಿ ಅದು ದಿವ್ಯಕ್ಷೇತ್ರವೆನಿಸಿಕೊಂಡಿದೆ. 



“ಏರಾರ್ ಕೋಲಮ್ ತಿಹೞ್” – ಎಲ್ಲಿ ನೋಡಿದರೂ ನೇಗಿಲುಗಳು ಗದ್ದೆಗಳನ್ನು ಉಳುವುದರಲ್ಲಿ ಹರಿದಾಡುತ್ತಾ, ಸೌಂದರ್ಯವನ್ನೂ ಅಲಂಕಾರವನ್ನೂ ತುಂಬಿಸಿ ಹೊಳೆಯುತ್ತವೆ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ನಿನ್ನ ಆಶ್ರಿತರ ವಿಷಯದಲ್ಲಿ ನಿನಗೆ ಅಪಾರವಾದ ಕನಿಕರ. ಆ ಕನಿಕರವೇ ನಿನ್ನ ಭಕ್ತರ ದೇಹವನ್ನು ಕರಗಿಸಿ ಹಾಕಿ ಬಿಡುತ್ತದೆ. ಅವರಿಗೆ ನಿನ್ನ ಬಳಿಯ ವಾಸವನ್ನು ತರುತ್ತದೆ. ಪವಿತ್ರತೀರ್ಥಗಳಿಂದಲೂ, ಕೆಂಬತ್ತದ ಗದ್ದೆಗಳಿಂದಲೂ, ಅವುಗಳಲ್ಲಿ ಹರಿದಾಡುವ ನೇಗಿಲುಗಳಿಂದಲೂ ಸುತ್ತುವರಿದು ಅಲಂಕೃತವಾಗಿರುವ ತಿರುಕ್ಕೂಡನ್ದೈ \(ಕುಂಭಕೋಣ ಎಂಬ\) ಕ್ಷೇತ್ರದಲ್ಲಿ ನೆಲಸಿ ಬೆಳಗುತ್ತಿರುವ ಸ್ವಾಮಿಯೇ \(ಸರ್ವೇಶ್ವರನೇ\), ನಿನ್ನನ್ನು ಕಣ್ಣು ತುಂಬ ನೋಡಿ ಆನಂದಿಸುವ ಭಾಗ್ಯ. ನಿನ್ನ ಪಾದಸೇವಕನಾದ ನನಗೆ ಒದಗಿ ಬಂದಿದೆ.



೨. ಎಮ್ಮಾನೇ\! ಎನ್ ವೆಳ್ಳೈಮೂರ್ ತ್ತಿ ಯೆನ್ನೈಯಾಳ್ ವನೇ\!

ಎಮ್ಮಾವುರುವುಮ್ ವೇಣ್ಡುಮಾಟ್ರಾಲ್ ಆವಾಯೆೞಿಲೇಱೇ\!

ಶೆಮ್ಮಾಹಮಲಮ್ ಶೆೞುನೀರ್ ಮಿಶೈಕಣ್ ಮಲರುಮ್ ತಿರುಕ್ಕೂಡನ್ದೈ,

ಅಮ್ಮಾಮಲರ್ ಕ್ಕಣ್ ವಳರ್ ಹಿನ್ ಱಾನೇ ಎನ್ನಾನ್ ಶೆಯ್ ಕೇಳೇ? 



ಎಮ್ಮಾನೇ = ನನ್ನ ಸ್ವಾಮಿಯೇ, ಎನ್ ವೆಳ್ಳೈ ಮೂರ್ತ್ತಿ = ನನ್ನ ಪರಿಶುದ್ಧವಾದ ಮೂರ್ತಿಯೇ, ಎನ್ನೈ ಆಳ್ ವನೇ = ನನ್ನನ್ನು ಆಳುವವನೇ, ಎಮ್ಮಾ ಉರುವುಮ್ = ಎಂಥ ರೂಪವನ್ನಾದರೂ, ವೇಣ್ಡುಮ್ ಆಟ್ರಾಲ್ = ಬೇಕೆಂದು ಮನಸ್ಸು ಮಾಡಿದರೆ, ಆವಾಯ್ = ಧರಿಸುವವನೇ, ಎೞಿಲ್ ಏಱೇ = ಸುಂದರವಾದ ವೃಷದಂಥವನೇ, ಶೆಮ್ ಮಾಕಮಲಮ್ = ದೊಡ್ಡ ಕೆಂಪಾದ ಕಮಲಗಳು, ಶೆೞು ನೀರ್ ಮಿಶೈ = ಶುದ್ಧವಾದ ನೀರಿನಲ್ಲಿ, ಕಣ್ ಮಲರುಮ್ = ಕಂಡಕಡೆಯಲ್ಲೆಲ್ಲಾ ಅರಳುವ, ತಿರುಕ್ಕೂಡನ್ದೈ = ಪವಿತ್ರವಾದ ಕುಂಭಕೋಣದಲ್ಲಿ, ಅಮಾಮಲರ್ = ಅಂಥ ದೊಡ್ಡ ಹೂಗಳಂತೆ, ಕಣ್ ವಳರ್ ಹಿನ್ ಱಾನೇ = ನಿದ್ರಿಸುತ್ತಿರುವವನೇ, ಎನ್ ನಾನ್ ಶೆಯ್ ಹೇನೇ = ನಾನೇನು ಮಾಡಬಲ್ಲೆ? \(ನಿನ್ನ ರೂಪಸೌಂದರ್ಯವನ್ನು ಕಂಡು ನಾನು ಹೇಗೆ ಆನಂದಿಸಲಿ?\)



ನನ್ನ ಸ್ವಾಮಿಯೇ, ನನ್ನ ಪರಿಶುದ್ಧನಾದ ಮೂರ್ತಿಯೇ, ನನ್ನನ್ನು ಆಳುವವನೇ, ನೀನು ಬೇಕೆಂದು ಮನಸ್ಸುಮಾಡಿದರೆ ಎಂಥ ಮಹಾರೂಪವನ್ನಾದರೂ ಧರಿಸತಕ್ಕವನೇ, ಸೌಂದರ್ಯತುಂಬಿದ ವೃಷಭದಂಥವನೇ, ದೊಡ್ಡದೊಡ್ಡ ಕೆಂದಾವರೆಗಳು ಶುದ್ಧವಾದ ನೀರಿನಲ್ಲಿ ಎಲ್ಲಿ ಬೇಕೆಂದರಲ್ಲಿ \(ಕಂಡಕಡೆಯೆಲ್ಲಾ\) ಅರಳುವ ಪವಿತ್ರವಾದ ಕುಂಭಕೋಣದಲ್ಲಿ ಅಂಥ ದೊಡ್ಡಹೂಗಳಂತೆ ಕಣ್ಣು ಮುಚ್ಚಿ ನಿದ್ರಿಸುವವನೇ, ನಾನೇನು ಮಾಡಬಲ್ಲೆ? ನಿನ್ನ ದಿವ್ಯಸೌಂದರ್ಯವನ್ನು ನಾನು ಹೇಗೆ ಅನುಭವಿಸಿ ಆನಂದಿಸಲಿ? 



೩. ಎನ್ನಾನ್ ಶೆಯ್ ಹೇನ್? ಯಾರೇಹಳೈಕಣ್ ಎನ್ನೈಯೆನ್ ಶೆಯ್ ಹಿನ್ ಱಾಯ್,

ಉನ್ನಾಲಲ್ಲಾಲ್ ಯಾವರಾಲುಮ್ ಒನ್ ಱುಮ್ ಕುಱೈವೇಣ್ಡೇನ್,

ಕನ್ನಾರ್ ಮದಿಳ್ ಶೂೞ್ ಕುಡನ್ದೈಕ್ಕಿಡನ್ದಾಯ್ ಅಡಿಯೇನರು ವಾಣಾಳ್,

ಶೆನ್ನಾಳೆನ್ನಾಳನ್ನಾಳ್ ಉನದಾಳ್ ಪಿಡಿತ್ತೇ ಶೆಲಕ್ಕಾಣೇ



ಎನ್ ನಾನ್ ಶೆಯ್ ಹೇನ್ = ನಾನೇನು ಮಾಡಬಲ್ಲೆ? ಯಾರೇ = ಯಾರಿದ್ದಾರೆ, ಕಳೈ ಕಣ್ = ನನಗೆ ಒದಗಿ ಬರುವವರು, ಎನ್ನೈ = ನನ್ನನ್ನು, ಎನ್ ಶೆಯ್ ಹಿನ್ ಱಾಯ್ = ಮಾಡಬೇಕೆನ್ನುವೆ? ಉನ್ನಾಲ್ ಅಲ್ಲಾಲ್ = ನಿನ್ನಿಂದ ಮಾತ್ರವಲ್ಲದೆ, ಯಾವರಾಲುಮ್ = ಯಾರಿಂದಲೂ, ಒನ್ ಱುಮ್ = ಏನೊಂದನ್ನೂ, ಕುಱೈ = ಸ್ವಲ್ಪವನ್ನೂ, ವೇಣ್ಡೇನ್ = ಬೇಡನು, ಕನ್ ಆರ್ = ಕುಶಲಕೆಲಸಗಳು ತುಂಬಿರುವ, ಮದಿಳ್ = ಕೋಟೆಯಿಂದ, ಶೂೞ್ = ಸುತ್ತುವರಿದಿರುವ, ಕುಡನ್ದೈ = ಕುಂಭಕೋಣದಲ್ಲಿ, ಕಿಡನ್ದಾಯ್ = ಪವಡಿಸಿರುವವನೇ, ಅಡಿಯೇನ್ ಅರು = ಪಾದಸೇವಕನ ಜೀವವು \(ಆತ್ಮವು\), ವಾೞ್ ನಾಳ್ \(ವಾೞ್\+ನಾಳ್ = ವಾಣಾಳ್\) ಇಲ್ಲಿರುವಷ್ಟು ಕಾಲ \(ಇಲ್ಲಿ ಬದುಕಿರುವಷ್ಟು ಕಾಲ\), ಶೆಲ್ ನಾಳ್ \(ಶೆಲ್\+ನಾಳ್ = ಶೆನ್ನಾಳ್\) = ಕಳೆದುಕಾಲ, ಎನಾಳ್ = ಎಷ್ಟು ಕಾಲವೋ, ಅನಾಳ್ = ಅಷ್ಟು ಕಾಲವೂ, ಉನತಾಳ್ = ನಿನ್ನ ಪಾದಗಳನ್ನು, ಪಿಡಿತ್ತೇ = ಹಿಡಿದೇ, ಶೆಲಕ್ಕಾಣೇ = ನಡೆಸುವಂತೆ ಕಟಾಕ್ಷಿಸು.



ನಾನೇನು ಮಾಡಬಲ್ಲೆ? ನನಗೆ ಒದಗಿ ಬರುವವರು ಯಾರಿದ್ದಾರೆ? ನನ್ನನ್ನು ಏನು ಮಾಡಬೇಕೆನ್ನುವೆ? ನಿನ್ನಿಂದ ಮಾತ್ರವಲ್ಲದೆ ನಾನು ಯಾರನ್ನೂ ಏನೊಂದನ್ನೂ ಬೇಡೆನು. ಕುಶಲ ಕೆಲಸಗಳಿಂದ ತುಂಬಿರುವ ಕೋಟೆಯಿಂದ ಸುತ್ತುವರಿದಿರುವ ಕುಂಭಕೋಣದಲ್ಲಿ ಪವಡಿಸಿರುವವನೇ, ಪಾದಸೇವಕನ ಜೀವವು \(ಆತ್ಮವು\) ಇಲ್ಲಿರುವಷ್ಟು \(ಬದುಕಿರುವಷ್ಟು\) ಕಾಲ, ಇದುವರೆಗೆ ಕಳೆದ ಕಾಲ, ಎಷ್ಟು ಕಾಲವೋ ಅಷ್ಟು ಕಾಲವೂ ನಿನ್ನ ಪಾದಗಳನ್ನು ಹಿಡಿದೇ ನಡೆಸುವಂತೆ ಕಟಾಕ್ಷಿಸು. 



ಈ ಎರಡು ಪಾಶುರಗಳ ಮೂಲಕವೂ ಹೇಳುತ್ತಿರುವುದು ಒಂದೇ ವಿಷಯ. ಭಗವಂತನನ್ನು ಪಡೆದುಕೊಳ್ಳುವುದಕ್ಕೆ ಅವನ ಕೃಪೆ ಅತ್ಯಗತ್ಯ. ಅದರಿಂದ ಮಾತ್ರವೇ ಅವನು ನಮಗೆಜ್ ಅವನನ್ನು ಪಡೆದುಕೊಳ್ಳುವ ಮಾರ್ಗವನ್ನು ತೋರಿಸುವನು. ಅದನ್ನು ಬಿಡದೆ ಅನುಸರಿಸುವುದರಿಂದ, ಅವನನ್ನು ತಪ್ಪದೆ ಸೇರಬಹುದು. ಈ ವಿಷಯವನ್ನು ಒತ್ತಿಒತ್ತಿಹೇಳುತ್ತದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಾನು ಎಲ್ಲ ರೀತಿಯಲ್ಲೂ ಅಶಕ್ತ. ಸರ್ವಶಕ್ತನೂ ಸರ್ವಜ್ಞನೂ ಆಗಿರುವ ನಿನ್ನನ್ನು ನಾನು ಆಶ್ರಯಿಸಿದ್ದೇನೆ. ನೀನಾದರೋ ಬೇಕೆಂದಾಗ ಬೇಕಾದ ರೂಪವನ್ನು ಕಳೆಯಬಲ್ಲೆ. ನಿನ್ನ ಪಾದಗಳನ್ನು ನಾನು ಬಿಡದೆ ಆಶ್ರಯಿಸಿದ್ದೇನೆ. ನೀನು ಕೃಪೆಮಾಡಿದ ಹೊರತು, ನನ್ನನ್ನುರಕ್ಷಿಸಿದ ಹೊರತು ನನಗೆ ಬೇರೆ ದಾರಿಯೇ ಇಲ್ಲ. ಹೀಗಿರುವಾಗಿ, ನೀನು ದಿವ್ಯವಾದ ಕೋಟೆಯಿಂದ ಸುತ್ತುವರಿದಿರುವ, ಎಲ್ಲೆಲ್ಲೂ ದೊಡ್ಡದೊಡ್ಡ ಕೆಂದಾವರೆಗಳಿಂದ ತುಂಬಿರುವ ಕುಂಭಕೋಣದಲ್ಲಿ ಕಮಲದಂತೆ ವಿಶಾಲವಾದ ನಿನ್ನ ಕಣ್ಣುಗಳನ್ನು ಮುಚ್ಚಿ ಪವಡಿಸಿರಬಹುದೇ? ಸ್ವಾಮೀ, ನಿನ್ನ ಪಾದಸೇವಕನ ಮೇಲೆ ಕೃಪೆ ದೋರಿ ಉದ್ಧರಿಸು. ನೀನು ಕನಿಕರಿಸದಿದ್ದರೆ ನಾನೇನು ಮಾಡಿಯೇನು? 



೪. ಶೆಲಕ್ಕಾಣ್ ಹಿಱ್ ಪಾರ್ ಕಾಣುಮಳವುಮ್ ಶೆಲ್ಲುಙ್ಗೀರ್ ತ್ತಿಯಾಯ್\!

ಉಲಪ್ಪಿಲಾನೇ ಎಲ್ಲಾವುಲಹುಮ್ ಉಡೈಯವೊರುಮೂರ್ತ್ತಿ\!

ನಲತ್ತಾಲ್ ಮಿಕ್ಕಾರ್ ಕುಡನ್ದೈಕ್ಕಿಡನ್ದಾಯ್\! ಉನ್ನೈಕ್ಕಾಣ್ ಬಾನ್ ನಾನ್

ಅಲಪ್ಪಾಯ್, ಆಕಾಶತ್ತೈನೋಕ್ಕಿ ಅೞುವನ್ ತೊೞುವನೇ. 



ಶೆಲ ಕಾಣ್ ಹಿಱ್ ಪಾರ್ = ಮೇಲಿಂದ ಮೇಲೆ \(ಹೋಗಿ ಹೋಗಿ\) ನೋಡುವವರು, ಕಾಣುಮ್ ಅಳವುಮ್ = ಕಾಣುವಷ್ಟು ಹೆಚ್ಚಾಗಿ, ಶೆಲ್ಲುಮ್ = ಬೆಳೆಯುವ, ಕೀರ್ತಿಯಾಯ್ = ಕೀರ್ತಿಯುಳ್ಳವನೇ, ಉಲಪ್ಪು ಇರಾನೇ = ನಿನ್ನ ಕೀರ್ತಿಗೆ ಕೊನೆಯೇ ಇಲ್ಲದವನೇ, ಎಲ್ಲಾ ಉಲಹುಮ್ = ಎಲ್ಲಾ ಲೋಕಗಳನ್ನೂ, ಉಡೈಯ = ನಿನ್ನ ಒಡೆತನದಲ್ಲಿ ಉಳ್ಳ, ಒರು = ಸಾಟಿಯಿಲ್ಲದವನಾದ, ಮೂರ್ತ್ತಿ = ಮೂರ್ತಿಯೇ, ನಲತ್ತಾಲ್ = ಭಕ್ತಿಯಿಂದ, ಮಿಕ್ಕಾರ್ = ಅತಿಶಯವಾದವರು \(ಅತಿಶಯವಾದ ಭಕ್ತಿಯುಳ್ಳವರು\), ಬಾಳುವ, ಕುಡನ್ದೈ = ಕುಂಭಕೋಣದಲ್ಲಿ, ಕಿಡನ್ದಾಯ್ = ಪವಡಿಸಿರುವವನೇ, ಉನ್ನೈ = ನಿನ್ನನ್ನು, ಕಾಣ್ಬಾನ್ = ಕಾಣುವುದಕ್ಕಾಗಿ, ನಾನ್ = ನಾನು, ಅಲಪ್ಪು ಆಯ್ = ಸಂಕಟಪಟ್ಟವನಾಗಿ \(ಅಲೆದಾಡಿ\), ಆಕಾಶತ್ತೈ = ಆಕಾಶವನ್ನು, ನೋಕ್ಕಿ = ನೋಡುತ್ತ, ಅೞುವನ್ = ಅಳುತ್ತೇನೆ, ತೊಳುವನೇ = ನಮಸ್ಕರಿಸುವವನೇ ಆಗಿದ್ದೇನೆ. 



ಮೇಲಿಂದ ಮೇಲೆ ನೋಡುವವರು ಕಾಣುವಷ್ಟೂ ಹೆಚ್ಚಾಗಿ ವೃದ್ಧಿಹೊಂದಿರುವ ಕೀರ್ತಿಯುಳ್ಳವನೇ, ಆ ನಿನ್ನ ಕೀರ್ತಿಗೆ ಕೊನೆಯೆಂಬುದೇ ಇಲ್ಲದವನೇ, ಎಲ್ಲಾ ಲೋಕಗಳನ್ನೂ ನಿನ್ನ ಒಡೆತನದಲ್ಲಿ ಉಳ್ಳ ಸಾಟಿಯಿಲ್ಲದ ಮೂರ್ತಿಯೇ, ಅತಿಶಯವಾದ ಭಕ್ತಿಯುಳ್ಳವರು ಬಾಳುವ ಕುಂಭಕೋಣದಲ್ಲಿ ಪವಡಿಸಿರುವವನೇ, ನಿನ್ನನ್ನು ಕಾಣುವುದಕ್ಕಾಗಿ ಅಲೆದಲೆದು ಸಂಕಟಪಟ್ಟವನಾಗಿ, ಆಕಾಶವನ್ನು ನೋಡುತ್ತಾ ಅಳುತ್ತೇನೆ, ನಮಸ್ಕರಿಸುತ್ತೇನೆ.



“ಶೆಲಪ್ಪಾರ್...................ಕೀರ್ತ್ತಿಯಾಯ್” – ಅನಂತಗುಣಸ್ವಭಾವಗಳ ಕೀರ್ತಿಯುಳ್ಳವನಾದ ಸಾಟಿಯಿಲ್ಲದ ಸ್ವಾಮಿಯನ್ನುಅಪರಿಮಿತ ಭಕ್ತರು ಮೇಲಿಂದ ಮೇಲೆ ಸಂದರ್ಶಿಸಿ ಆನಂದಿಸಲೆಂದು ಕುಂಭಕೋಣದಲ್ಲಿ ಪವಡಿಸಿರುವ ಸ್ವಾಮಿಯನ್ನು ಅವರು ಕಂಡಾಗಲೆಲ್ಲಾ ಸ್ವಾಮಿಯ ಕೀರ್ತಿಯು ಬೆಳೆಯುತ್ತಲೇ ಹೋಗುತ್ತದೆ.



“ಎಲ್ಲಾ ಉಲಹುಮ್ ಉಡೈಯ ಒರು ಮೂರ್ ತ್ತಿ” – ಅನಂತ ಗುಣಸ್ವಭಾವಗಳ ಕೀರ್ತಿಯುಳ್ಳವನಾದ ಸಾಟಿಯಿಲ್ಲದ ಸ್ವಾಮಿಯನ್ನು ಅಪರಿಮಿತ ಭಕ್ತರು ಮೇಲಿಂದ ಮೇಲೆ ಸಂದರ್ಶಿಸಿ ಆನಂದಿಸಲೆಂದು ಕುಂಭಕೋಣದಲ್ಲಿ ಪವಡಿಸಿರುವ ಸ್ವಾಮಿಯನ್ನು ಅವರು ಕಂಡಾಗಲೆಲ್ಲಾ ಸ್ವಾಮಿಯ ಕೀರ್ತಿಯು ಬೆಳೆಯುತ್ತಲೇ ಹೋಗುತ್ತದೆ. 



“ಎಲ್ಲಾ ಉಲಹುಮ್ ಉಡೈಯ ಒರುಮೂರ್ ತ್ತಿ” – ಎಲ್ಲಾ ಲೋಕಗಳಿಗೂ ಒಡೆಯನಾದವನು ನೀನು. ನಿನಗೆ ಸಾಟಿಯಾದವರು ಬೇರೊಬ್ಬರಿಲ್ಲ. ನೀನೊಬ್ಬನೇ ಅದ್ವಿತೀಯನು. 



“ಉನ್ನೈ ಕಾಣ್ಬಾನ್.....................ತೊಳುವನೇ” – ಸ್ವಾಮೀ, ನಿನ್ನನ್ನು ನೋಡಬೇಕೆಂಬ ಅತ್ಯಾಶೆ ನನಗಿದೆ. ಆದರೆ ನನಗೆ ದಿಕ್ಕು ತೋಚುವುದಿಲ್ಲ. ಆದ್ದರಿಂದ ಆಕಾಶವನ್ನು \(ಎಲ್ಲೆ ಕಾಣ್ದ ಆಕಾಶವನ್ನು\) ನೋಡುತ್ತಾ, ನಿನ್ನನ್ನು ಸ್ಮರಿಸಿಕೊಳ್ಳುತ್ತ, ಅಳುತ್ತಾ, ಕೈಮುಗಿಯುತ್ತಾ ಕಾಲಕಳೆಯುತ್ತೇನೆ. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ನೀನು ಸುಂದರವಾದ ಕುಂಭಕೋಣಕ್ಷೇತ್ರದಲ್ಲಿ ನಿನ್ನ ಅಪಾರಕೀರ್ತಿಯೊಡನೆ ಪವಡಿಸಿದ್ದೀ. ನಿನ್ನ ಅನನ್ಯಭಕ್ತರು ನಿನ್ನನ್ನು ಮೇಲಿಂದ ಮೇಲೆ ಕಂಡು ಆನಂದಿಸಲಿ ಎಂಬ ಕಾರಣದಿಂದ. ಅವರು ಬಂದು ನಿನ್ನನ್ನು ಒಂದೊಂದು ಸಲ ಸಂದರ್ಶಿಸಿದಾಗಲೂ ನಿನ್ನ ಹೊಸಹೊಸ ಗುಣಸ್ವಭಾವಗಳನ್ನು ಅವರು ಕಂಡುಕೊಂಡು ಆನಂದಿಸುತ್ತಾರೆ. ನಿನ್ನ ಗುಣಕೀರ್ತಿಗಳಿಗೆ ಪಾರವುಂಟೇ? ಎಲ್ಲಾ ಲೋಕಗಳಿಗೂ ನೀನೇ ಒಡೆಯನು. ನಿನಗೆ ಸಾಟಿಯಾಗದವರು ಬೇರೆ ಯಾರಿಗೂ ಇಲ್ಲ. ನೀನೇ ಅದ್ವಿತೀಯನು. ನಿನ್ನನ್ನು ನಾನು ಕಣ್ಣಾರಕಂಡು ಆನಂದಿಸಬೇಕೆಂದು ಆಶೆಯಿಂದ, ದಿಕ್ಕು ಕಾಣದಂತಾಗಿ, ಆಕಾಶದ ಕಡೆಗೆ ನೋಡುತ್ತಾ ಅಳುತ್ತೇನೆ. ನಿನಗೆ ಎರಗುತ್ತೇನೆ. ನಿನ್ನ ಕೃಪೆಗಾಗಿಯೇ. 



೫. ಅೞುವನ್ ತೊೞುವನ್ ಆಡಿಕ್ಕಾಣ್ ಬನ್ ಪಾಡಿಯಲಟ್ರುವನ್,

ತೞುವಲ್ ವಿನೈಯಾಲ್ ಪಕ್ಕಮ್ ನೋಕ್ಕಿ ನಾಣಿಕ್ಕವಿೞ್ ನ್ದಿರುಪ್ಪಾನ್,

ಶೆೞು ವೊಣ್ ಪೞನಕ್ಕೂಡನ್ದೈಕ್ಕಿಡನ್ದಾಯ್\! ಶೆನ್ದಾಮರೈಕ್ಕಣ್ಣಾ,

ತೊಳುವನೇನೈಯುನ ತಾಳ್ ಶೇರುಮ್ ವಹೈಯೇ ಶೂೞ್ ಕಣ್ಡಾಯ್.



ಅೞುವನ್ = ಅಳುತ್ತೇನೆ, ತೊೞುವನ್ = ನಮಸ್ಕರಿಸುತ್ತೇನೆ, ಆಡಿ = ಕುಣಿದಾಡಿ, ಕಾಣ್ಬನ್ = ನೋಡುತ್ತೇನೆ, ಪಾದಿ = ಹಾಡಿ, ಅಲಟ್ರುವನ್ = ಗೋಳಾಡುತ್ತೇನೆ \(ಕಿರಿಚಾಡುತ್ತೇನೆ\), ತೞು = ನನ್ನನ್ನು ಚೆನ್ನಾಗಿ ತಬ್ಬಿಕೊಂಡಿರುವ, ವಲ್ = ಬಲಿಷ್ಠವಾದ, ವಿನೈಯಾಲ್ = ಪಾಪಕರ್ಮಗಳಿಂದ, ಪಕ್ಕಮ್ ನೋಕ್ಕಿ = ಮಗ್ಗುಲಲ್ಲಿ \(ಅಕ್ಕಪಕ್ಕಗಳಲ್ಲಿ\) ನೋಡಿ, ನಾಣಿ = ನಾಚಿಕೆಯಿಂದ, ಕವಿೞನ್ದು ಇರುಪ್ಪನ್ = ತಲೆಯನ್ನು ನೆಲಕ್ಕೆ ಸೋಕಿಸಿರುತ್ತೇನೆ \(ಬಾರಲು ಬಿದ್ದಿರುತ್ತೇನೆ\), ಶೆೞು = ಪರಿಶುದ್ಧವಾದ, ಒಣ್ = ಸೊಗಸಾದ, ಪಲನಮ್ = ನೀರ್ ನೆಲೆಗಳನ್ನುಳ್ಳ, ಕುಡನ್ದೈ = ಕುಂಭಕೋಣದಲ್ಲಿ, ಕಿಡನ್ದಾಯ್ = ಪವಡಿಸಿರುವವನೇ, ಶೆಮ್ ತಾಮರೈ ಕಣ್ಣಾ = ಕೆಂದಾವರೆಯಂತೆ ಕಣ್ಣುಗಳುಳ್ಳವನೇ, ತೊೞುವನೇನೈ = ಸೇವೆ ಮಾಡುವವನಾದ ನನ್ನನ್ನು, ಉನಕಾಳ್ ಶೇರುಮ್ = ನಿನ್ನ ತಿರುವಡಿಗಳನ್ನು ಸೇರುವ, ವಹೈಯೇ = ರೀತಿಯನ್ನೇ, ಶೂೞ್ ಕಣ್ಡಾಯ್ = ಸುತ್ತುವರಿಯುತ್ತಿರು ಕಂಡೆಯಾ \(ಚಿಂತಿಸುತ್ತಿರು, ಗಮನಿಸುತ್ತಿರು, ಹುಡುಕುತ್ತಿರು ಕಂಡೆಯಾ\!\) 



ಅಳುತ್ತೇನೆ, ನಮಸ್ಕರಿಸುತ್ತೇನೆ. ಕುಣಿದಾದಿ ನೋಡುತ್ತೇನೆ. ಹಾಡಿ ಒದರುತ್ತೇನೆ. ನನ್ನನ್ನು ಬಿಡದೆ ತಬ್ಬಿಕೊಂಡಿರುವ ಪಾಪಕರ್ಮಗಳಿಂದ ಅಕ್ಕಪಕ್ಕಗಳನ್ನು ನೋಡಿ ನಾಚಿ, ಬಾರಲು ಬಿದ್ದಿರುತ್ತೇನೆ. ಪರಿಶುದ್ಧವಾದ, ಸೊಗಸಾದ, ನೀರ್ನೆಲೆಗಳನ್ನುಳ್ಳ ಕುಂಭಕೋಣದಲ್ಲಿ ನೆಲಸಿರುವವನೇ, ಕೆಂದಾವರೆಯಂತೆ \(ವಿಶಾಲವೂ ಸುಂದರವೂ ಆದ\) ಕಣ್ಣುಳ್ಳವನೇ, ಸೇವೆ ಮಾಡುವವನಾದ ನನ್ನನ್ನು ನಿನ್ನ ತಿರುವಡಿಗಳನ್ನು ಸೇರಿಸಿಕೊಳ್ಳುವ ರೀತಿಯನ್ನೇ ಚಿಂತಿಸುತ್ತಿರು \(ಗಮನಿಸುತ್ತಿರು\) ಕಂಡೆಯಾ\! 



ಭಕ್ತಿಯ ಅತಿರೇಕದಿಂದ ಭಕ್ತನು ಮಾಡುವುದೇನೆಂದು ಇಲ್ಲಿ ಪರಿಷ್ಕರವಾಗಿ ಹೇಳಲಾಗಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ನನಗೆ ಪ್ರತ್ಯಕ್ಷನಾಗಲಿಲ್ಲವಲ್ಲ ಎಂದು ಅಳುತ್ತೇನೆ. ನೀನು ನನಗೆ ತೋರಿಕೊಂಡು, ನನಗೆ ಕರುಣಿಸಬೇಕೆಂದು ದಿಕ್ಕುದಿಕ್ಕಿಗೂ ಆಕಾಶದತ್ತ ನೋಡುತ್ತ ನಮಸ್ಕರಿಸುತ್ತೇನೆ. ನಿನ್ನ ದಿವ್ಯಸುಂದರರೂಪವನ್ನು ನೆನೆನೆನೆದು ಆನಂದದಿಂದ ಕುಣಿದಾಡುತ್ತೇನೆ. ನಿನ್ನ ದಿವ್ಯನಾಮಗಳನ್ನು ಬಾಯಿ ತುಂಬ ಹಾಡುತ್ತೇನೆ. ನಾನು ಕಡುಪಾಪಿಯೆಂದು ನನಗೆ ಮನವರಿಕೆಯಾದ ಕೂಡಲೇ ನಾನು ನಾಚುತ್ತೇನೆ. ಅಕ್ಕಪಕ್ಕಗಳಲ್ಲಿ ನೋಡಿ, ನನ್ನ ತಲೆತಗ್ಗಿಸಿಕೊಳ್ಳುತ್ತೇನೆ. ಭಗವಂತ, ಕೆಂದಾಅರೆಯಂತೆ ವಿಶಾಲವೂ, ಸುಂದರವೂ, ಆಕರ್ಷಕವೂ ಆದ ಕಣ್ಣುಗಳುಳ್ಳವನೇ, ಕೆಂದಾವರೆಗಳಿಂದ ತುಂಬಿದ ಸೊಬಗಿನ ಕುಂಭಕೋಣದಲ್ಲಿ ನೆಲಸಿರುವವನೇ, ನಿನ್ನ ತಿರುವಡಿಗಳನ್ನು ಚಿರಕಾಲ ಸೇವೆಮಾಡುವ ಬಗೆಯನ್ನು ನನಗೆ ತೋರಿಸಿಕೊಟ್ಟು ಪಾಪಿಯಾದ ನನ್ನನ್ನು ಕೃಪೆಮಾಡು.



೬. ಶೂೞ್ ಕಣ್ಡಾಯೆನ್ ತೊಲ್ಲೈಯೈಯಱುತ್ತು ಉನನಡಿ ಶೇರುಮ್

ಊೞ್ ಕಣ್ಡಿರುನ್ದೇ, ತೂರಾಕ್ಕುೞಿ ತೂರ್ ತ್ತು ಎನೈನಾಳ ಕನ್ ಱಿರುಪ್ಪನ್? 

ವಾೞ್ ತೊಲ್ ಪುಹೞಾರ್ ಕುಡನ್ದೈಕ್ಕಿಡನ್ದಾಯ್\! ವಾನೋರ್ ಕೋಮಾನೇ\! 

ಯಾೞಿನಿಶೈಯೇ\! ಅಮುದೇ\! ಅೞಿವಿನ್ ಪಯನೇ\! ಅರಿಯೇಱೇ? 



ಶೂೞ್ ಕಣ್ಡಾಯ್ = ನನ್ನನ್ನು ಆಲಂಗಿಸು \(ಸ್ವೀಕರಿಸು\) ಕಂಡೆಯಾ, ತೊಲ್ಲೈಯೈ ಅಱುತ್ತು = ಹಿಂದಿನಿಂದಲೂ ಬಂದ ನನ್ನ ಪಾಪಕರ್ಮಗಳನ್ನು ನೀಗಿಸಿ, ಉನ್ ಅಡಿ = ನಿನ್ನ ತಿರುವಡಿಗಳನ್ನು, ಶೇರುಮ್ = ಸೇರುವ, ಊೞ್ = ಮಾರ್ಗವನ್ನು, ಕಣ್ಡು ಇರುನ್ದೇ = \(ನಾನು\) ಕಂಡುಕೊಂಡಿದ್ದರೂ ಸಹ, ತೂರಾ = ಪ್ರವೇಶಿಸಬಾರದ, ಕುೞಿತೂರ್ ತ್ತು = ಗುಂಡಿಯನ್ನು ಪ್ರವೇಶಿಸಿ, ಎನೈನಾಳ್ = ಎಷ್ಟು ಕಾಲ, ಅಹನ್ ಱಿ ಇರುಪ್ಪನ್ = \(ನಿನ್ನನ್ನು\) ಅಗಲಿ ಇರಬಲ್ಲೆ? ವಾೞ್ = ಬಾಳುವೆಯಲ್ಲಿ, ತೊಲ್ ಪುಹೞ್ ಆರ್ = ಪುರಾತನಕೀರ್ತಿ ತುಂಬಿರುವ, ಕುಡನ್ದೈ = ಕುಂಭಕೋಣದಲ್ಲಿ, ಕಿಡನ್ದಾಯ್ = ಪವಡಿಸಿರುವವನೇ, ವಾನೋರ್ ಕೋಮಾನೇ = ಕೋಮಾನೇ = ನಿತ್ಯಸೂರಿಗಳ \(ಮೇಲಣ ಲೋಕದವರ\) ಒಡೆಯನೇ, ಯಾೞಿನ್ = ವಿಣೆಯ, ಇಶೈಯೇ = ನಾದವೇ, ಅಮುದೇ = ಅಮೃತವೇ, ಅಱಿವಿನ್ ಪಯನೇ = ಜ್ಞಾನದ ಫಲವೇ, ಅರಿ ಏಱೇ = ಸಿಂಹದಂತೆಯೂ ವೃಷಭದಂತೆಯೂ ಇರುವವನೇ \(ಪರಮ ಸಮರ್ಥನೇ\). 



ನನ್ನನ್ನು ಆಲಿಂಗಿಸು \(ಸ್ವೀಕರಿಸು\) ಕಂಡೆಯಾ\! ಹಿಂದಿನಿಂದಲೂ ಬಂದ ನಿನ್ನ ಪಾಪಕರ್ಮಗಳನ್ನು ನೀಗಿಸಿ, ನಿನ್ನ ತಿರುವಡಿಗಳನ್ನು ಸೇರುವ ಮಾರ್ಗವನ್ನು ನಾನು ಕಂಡುಕೊಂಡಿದ್ದರೂ ಸಹ, ಪ್ರವೇಶಿಸಬಾರದಾದ ಗುಂಡಿಯಲ್ಲಿ ತೂರಿ, ಎಷ್ಟು ಕಾಲ \(ನಿನ್ನನ್ನು\) ಅಗಲಿ ಇರಬಲ್ಲೆ? ಬಾಳುವೆಯಲ್ಲಿ ಪುರಾತನ ಕೀರ್ತಿ ತುಂಬಿರುವ ಕುಂಭಕೋಣದಲ್ಲಿ ಪವಡಿಸಿರುವವನೇ, ಮೇಲಣಲೋಕದವರ ಒಡೆಯನೇ, ವೀಣೆಯನಾದವೇ, ಅಮೃತವೇ, ಜ್ಞಾನದ ಫಲವೇ, ಸಿಂಹ ವೃಷಭಗಳಂತೆ ಇರುವವನೇ\! 



ಹಿಂದಿನ ಪಾಶುರದಲ್ಲಿ, ತಾವು ಭಗವಂತನನ್ನು ಸೇರುವ ಮಾರ್ಗವನ್ನು ತೋರಿಸಬೇಕೆಂದೂ, ತಮ್ಮನ್ನು ಕೈಬಿಡದಂತೆ ಸ್ವೀಕರಿಸಬೇಕೆಂದೂ ಗುಂಡಿಯಲ್ಲಿ ತೂರಿ, ಎಷ್ಟು ಕಾಲ \(ನಿನ್ನನ್ನು\) ಅಗಲಿ ಇರಬಲ್ಲೆ? ಬಾಳುವೆಯಲ್ಲಿ ಪುರಾತನಕೀರ್ತಿ ತುಂಬಿರುವ ಕುಂಭಕೋಣದಲ್ಲಿ ಪವಡಿಸಿರುವವನೇ, ಮೇಲಣ ಲೋಕದವರ ಒಡೆಯನೇ, ವೀಣೆಯನಾದವೇ, ಅಮೃತವೇ, ಜ್ಞಾನದ ಫಲವೇ, ಸಿಂಹ ವೃಷಭಗಳಂತೆ ಇರುವವನೇ\! 



ಹಿಂದಿನ ಪಾಶುರದಲ್ಲಿ ತಾವು ಭಗವಂತನನ್ನು ಸೇರುವ ಮಾರ್ಗವನ್ನು ತೋರಿಸಬೇಕೆಂದೂ, ತಮ್ಮನ್ನು ಕೈಬಿಡದಂತೆ ಸ್ವೀಕರಿಸಬೇಕೆಂದೂ ಭಗವಂತನಲ್ಲಿ ಆಳ್ವಾರರು ಪ್ರಾರ್ಥಿಸಿಕೊಂಡರಷ್ಟೆ. ಅಂಥ ಒಂದು ಮಾರ್ಗವನ್ನು ಅವರೀಗ ಅರಿತುಕೊಂಡಿದ್ದಾರೆ, ದಿಟ. ಆದರೂ, ಅವರ ಇಂದ್ರಿಯಗಳು ಅವರನ್ನು ಪ್ರಪಂಚಕ್ಕೆ ಕಟ್ಟಿಹಾಕಿವೆ. ಆದ್ದರಿಂದ, ಅವರೀಗ ಆ ಬಂಧನವನ್ನೂ ಬಿಡಿಸಿ, ತಮ್ಮನ್ನು ಸ್ವಾಮಿಯು ಅವನಲ್ಲಿ ಸೇರಿಸಿಕೊಳ್ಳಬೇಕೆಂದು ಇಲ್ಲಿ ಬೇಡುತ್ತಾರೆ. 



“ತೊಲ್ಲೈಯೈಯಱುತ್ತು...................ಕಣ್ಡಿರುನ್ದೇ” – ತಮ್ಮನ್ನು ಸೃಷ್ಟಿಸಿದ ಕಾಲದಿಂದಲೂ ತಮ್ಮನ್ನು ಅನುಸರಿಸಿಕೊಂಡು ಬಂದಿರುವ ಪಾಪಪುಣ್ಯಗಳ ಹೊರಯನ್ನು ಕಳೆದುಕೊಳ್ಳುವ ಮತ್ತು ಭಗವಂತನನ್ನು ಸೇರುವ ಮಾರ್ಗ \(ಉಪಾಯ\)ವನ್ನು ನಾನು ತಿಳಿದುಕೊಂಡಿದ್ದರೂ ಸಹ – 



“ತೂರಾಕ್ಕೂೞಿ ತೂರ್ ತ್ತು” – ಎಂದರೆ, ತೂರಬಾರ್‍ಅದ \(ಪ್ರವೇಶಿಸಬಾರದ\) ಗುಂಡಿಯನ್ನು ಪ್ರವೇಶಿಸಿ’ ಎಂದು ಅರ್ಥವಾಗುತ್ತದೆ. ಯಾವ ಮಾರ್ಗವನ್ನು ಅನುಸರಿಸಬಾರದೋ, ಭಗವಂತನನ್ನು ಸೇರುವುದಕ್ಕೆ ಅದಕ್ಕೆ ಅಡ್ಡಿಯಾಗುವುದೋ ಅದೇ “ತೂರಾಕ್ಕೂೞಿ” – ಎಂದರೆ, ಇಂದ್ರಿಯಗಳು. ಅವು ಭಗವಂತನನ್ನು ಮರೆಸಿ, ಮನುಷ್ಯವನ್ನು ಪ್ರಪಂಚದ ಕಡೆಗೆ, ವಿಷಯ ಸುಖಗಳ ಕಡೆಗೆ ಸೆಳೆಯುತ್ತವೆ. ಭಗವಂತನನ್ನು ಅವನು ದೂರ ಮಾಡುವಮಾರ್ಗವೇ ಅದು\! ಇಂದ್ರಿಯಗಳನ್ನು ಹೊರಗೆ ಹೋಗಗೊಡದಂತೆ, ಅಂತರ್ಮುಖಮಾಡುವ ದಾರಿ ಭಗವಂತನನ್ನು ಸೇರುವ ದಾರಿ. ಅವುಗಳನ್ನು ಹೊರಮುಖಮಾಡಿದರೆ ಬರುವುದು ವಿಷಯಗಳ ಸೆಳೆತ – ಪಾಪಪುಣ್ಯಗಳ ಹೊರೆ.



“ಎನೈನಾಳ್ ಅಹನ್ ಱು ಇರುಪ್ಪನ್” – ಭಗವಂತನನ್ನು ಸೇರಲೇಬೇಕೆಂಬ ಆಶೆ ಉತ್ಕಟವಾದ ಹೊರತು, ಅವನನ್ನು ಸೇರುವ ಮಾರ್ಗವನ್ನು ಕಂಡುಕೊಳ್ಳಲು ಸಾಧ್ಯವಾಗುವುದಿಲ್ಲ. ಇಂದ್ರಿಯಗಳ ಹಿಡಿತಕ್ಕೆ ಸಿಕ್ಕಿ, ವಿಷಯಸುಖವೆಂಬ ಅಲ್ಪಕ್ಕೆ ಬಿದ್ದು ತಿಳಲುವುದನ್ನು ಕಲಿತ ಬಳಿಕ, ಮನುಷ್ಯನು ಅಮರತ್ವವನ್ನು ಸಾಧಿಸಿಕೊಳ್ಳುವುದಾದರೂ ಹೇಗೆ? 



“ವಾೞ್.....................ಕಿಡನ್ದಾಯ್” – ಇಲ್ಲಿ ಭಗವಂತನ ಅರ್ಚಾವತಾರದ ಸ್ವರೂಪವನ್ನೂ ಸೂಚಿಸಲಾಗಿದೆ. ಪುರಾತನ ಕಾಲದಿಂದಲೂ, ಉತ್ತಮವಾದ ಪಾರಮಾರ್ಥಿಕ ಬಾಳ್ವೆಗೆ ಹೆಸರಾಂತ ಪವಿತ್ರ ಕ್ಷೇತ್ರಗಳಲ್ಲಿ ಒಂದು ಕುಂಭಕೋಣ. ಅಲ್ಲಿ ಭಗವಂತನು ದಿವ್ಯಸುಂದರನಾಗಿ ಪವಡಿಸಿದ್ದಾನೆ.



“ಯಾೞಿನ್ ಇಶೈಯೇ” – ’ಯಾೞ್’ ಎಂದರೆ, ವೀಣೆ, ಸರಸ್ವತೀ ದೇವಿಯ ಕೈಯಲ್ಲಿ ಅಲಂಕೃತವಾಗಿರುವ ಪವಿತ್ರವಾದ್ಯ. ಅದರಲ್ಲಿ ಹೊರಡುವ ಸಪ್ತಸ್ವರಗಳು “ಓಂಕಾರ ರೂಪವೆಂದೂ, ಅದೇ ಪರಬ್ರಹ್ಮವಾಚ್ಯವೆಂದೂ ಹೇಳುತ್ತಾರೆ. ಆದ್ದರಿಂದ, ಭಗವಂತನು ಓಂಕಾರಸ್ವರೂಪಿ ಅಥವಾ ’ನಾದಸ್ವರೂಪಿ’.



“ಅಮುದೇ” – ಸಮುದ್ರಮಥನಕಾಲದಲ್ಲಿ ಉಂಟಾದ ಅಮೃತವು ದೇವತೆಗಳನ್ನು ಅಮರರನ್ನಾಗಿಸಿತು. ಭಗವಂತನು ತನ್ನ ಆಶ್ರಿತರನ್ನು ಬಿಡದೆ ಅಮರರನ್ನಾಗಿಸುವನಾದ್ದರಿಂದ ಅವನೇ ’ಅಮೃತ’. 



“ಅೞಿವಿನ್ ಪಯನೇ” – ಪಡೆದುಕೊಳ್ಳುವ ಎಲ್ಲಾ ಬಗೆಯ ಜ್ಞಾನಕ್ಕು ಫಲವಿದೆ. ಒಂದು ಬಗೆಯ ಜ್ಞಾನದಿಂದ ಭಗವಂತನನ್ನು ಕಂಡುಕೊಳ್ಳುವುದು, ಅವನನ್ನು ಸೇರುವ ಉಪಾಯವನ್ನು ಕಂಡುಕೊಳ್ಳುವುದು ಮತ್ತು ಸಾಧನೆಯಿಂದ ಅವನ ತಿರುವಡಿಗಳನ್ನು ಸೇರುವುದು. ಜ್ಞಾನಕ್ಕೆ ಬರಬೇಕಾದ ಫಲ ಅದೇ. 



“ಅರಿ, ಏಱೇ” – ಸಿಂಹ ಮೃಗರಾಜ ಎನಿಸಿಕೊಂಡಿದೆ. ಅದಕ್ಕೆ ತಕ್ಕಂತೆ ಅದರ ನಡತೆಯೂ ಸಹ. ಅರಣ್ಯದ ಮೃಗಗಳೆಲ್ಲವೂ ಅದಕ್ಕೆ ಹೆದರುತ್ತವೆ. ಆದರೆ ಅದರ ಗಾಂಭೀರ್ಯ, ನಡತೆ ಸ್ತುತ್ಯರ್ಹವಾದದ್ದು. ಹಾಗೆಯೇ ಭಗವಂತನೂ, ’ನರಹರಿ’ ರೂಪವನ್ನು ಕಳೆದು ದುಷ್ಟಹಿರಣ್ಯಕಶಿಪುವನ್ನು ನಿಗ್ರಹಿಸಿ, ತನ್ನ ಪ್ರಿಯಭಕ್ತನಾದ ಪ್ರಹ್ಲಾದ ಬಾಲಕನನ್ನು ಉದ್ಧರಿಸಿದನು. ಕೊಬ್ಬಿದ ಗೂಳಿಯ ಹಾಗೆ ಭಗವಂತನು ಪರಮಸಮರ್ಥನು. 



ಆಳ್ವಾರರು ಹೇಳುತ್ತಾರೆ: ಸರ್ವೇಶ್ವರಾ, ನನ್ನನ್ನು ನಿನ್ನ ಅಂತರಂಗ ಭಕ್ತನನ್ನಾಗಿ ಸ್ವೀಕರಿಸು. ನನ್ನ ಜನ್ಮಾಂತರಗಳ ಪಾಪರಾಶಿಯನ್ನು ನಾಶಮಾಡುವಂಥ ಮತ್ತು ನಿನ್ನನ್ನು ಸೇರಿಕೊಳ್ಳುವಂಥ ಮಾರ್ಗವನ್ನು ನಾನು ಅರಿತುಕೊಂಡಿದ್ದರೂ ಸಹ, ನಾನು ದುರದೃಷ್ಟವಶನಾಗಿ, ಇಂದ್ರಿಯಗಳಿಗೆ ಈಡಾಗಿ, ಅಧಃಪತನ ಹೊಂದುತ್ತಿದ್ದೇನೆ. ನಿನ್ನನ್ನು ಅಗಲಿರುವುದು ನನಗೆ ತುಂಬ ಕಷ್ಟವಾಗಿದೆ. ಎಷ್ಟು ಕಾಲ ನಾನು ಹೀಗೆಯೇ ಬಿದ್ದಿರುವುದು? ನೀನು ಬಗೆಬಗೆಯ ರೂಪಗಳಲ್ಲಿ ಪ್ರಕಟವಾಗತಕ್ಕವನು. ನಿನ್ನನ್ನು ಸೇರಲು ಅವಕಾಶ ಮಾಡಿಕೊಟ್ಟು ನನಗೆ ಕೃಪೆಮಾಡು.



೭. ಅರಿಯೋಱೇ\! ಎನ್ನಮ್ ಪೊಱ್ ಶುಡರೇ\! ಶೆಙ್ಗಣ್ ಕರುಮುಹಿಲೇ\! 

ಎರಿಯೇ ಪವಳಕ್ಕೂನ್ ಱೇ\! ನಾಲ್ ತೋಳೆನ್ದಾಯ್\! ಉನದರುಳೇ,

ಪಿರಿಯಾವಡಿಮೈಯೆನ್ನೈಕ್ಕೊಣ್ಡಾಯ್\! ಕುಡನ್ದೈತ್ತಿರುಮಾಲೇ,

ತರಿಯೇನಿನಿಯುನ್ ಚರಣಮ್ ತನ್ದು ಎನ್ ಶನ್ ಮಙ್ಗಳೈಯಾಯೇ. 



ಅರಿ = ಪರಮಸಮರ್ಥನಾದ, ಏಱೇ = ವೃಷಭವೇ, ಎನ್ = ನನ್ನ, ಅಮ್= ಸುಂದರವಾದ, ಪೊನ್ ಶುಡರೇ = ಚಿನ್ನದಂಥ ಪ್ರಕಾಶವುಳ್ಳವನೇ, ಶೆಮ್ ಕಣ್ = ಕೆಂದಾವರೆಯಂತೆ ಕಣ್ಣುಳ್ಲ, ಕರುಮುಹಿಲೇ = ಕಾರ್ಮುಗಿಲಿನಂಥವನೇ, ಎರಿ ಏಯ್ = ಪಾಮೋನ್ನತವಾದ, ಪವಳಮ್ಕುನ್ ಱೇ = ಹವಳದ ಬೆಟ್ಟದಂತೆ ಶೋಭಿಸುವವನೇ, ನಾಲ್ ತೋಳ್ = ನಾಲ್ಕು ತೋಳುಗಳ, ಎನ್ದಾಯ್ = ನನ್ನಸ್ವಾಮಿಯೇ, ಉನದು ಅರುಳೇ = ನಿನ್ನ ಕೃಪೆಯಿಂದ, ಪಿರಿಯಾ = ಅಗಲದಂಥ, ಅಡಿಮೈ = ಕೈಂಕರ್ಯವನ್ನು, \(ಮಾಡಲು\), ಎನ್ನೈ = ನನ್ನನ್ನು, ಕೊಣ್ಡಾಯ್ = ಸ್ವೀಕರಿಸಿರುವವನೇ, ಕುಡನ್ದೈ ತಿರುಮಾಲೇ = ಕುಂಭಕೋಣದ ಸರ್ವೇಶ್ವರನೇ, ತರಿಯೇನ್ ಇನಿ = ಇನ್ನು ನಾನು ಸಹಿಸಲಾರೆ, ಉನ್ = ನಿನ್ನ, ಚರಣಮ್ ತನ್ದು = ನಿನ್ನ ಚರಣಗಳನ್ನು ದಯೆನೀಡಿ, ಎನ್ ಶನ್ಮಮ್ = ನನ್ನ ಜನ್ಮವನ್ನು, ಕಳೈಯಾಯ್ = ಕಳೆಯಬೇಕು. \(ಕಳೆಯುವಂತೆ, ಮತ್ತೆ ಬರದಂತೆ, ಮಾಡು\).



ಪರಮಸಮರ್ಥನಾದ ವೃಷಭವೇ, ನನ್ನ, ಸುಂದರವಾದ ಹೊನ್ನಿನ ಹೊಳಪುಳ್ಳವನೇ, ಕೆಂದಾವರೆಯಂತೆ ಕಣ್ಣುಳ್ಳವನೇ, ಕಾರ್ಮುಗಿಲೇ, ಪರಮೋನ್ನತವಾದ ಹವಳದ ಬೆಟ್ಟದಂಥವನೇ. ನಾಲ್ಕುತೋಳುಗಳ್ಳ ಸ್ವಾಮಿಯೇ, ನಿನ್ನ ಕೃಪೆಯಿಂದ ಅಗಲದಂಥ ಕೈಂಕರ್ಯಕ್ಕಾಗಿ ನನ್ನನ್ನು ಸ್ವೀಕರಿಸುವವನೇ, ಕುಂಭಕೋಣದಲ್ಲಿರುವ ಸರ್ವೇಶ್ವರನೇ, ಇನ್ನು ನಾನು ಸಹಿಸಲಾರೆ. ನಿನ್ನ ಚರಣಗಳನ್ನು ದಯೆನೀಡಿ, ನನ್ನ ಜನ್ಮವನ್ನು ಕಳೆಯಬೇಕು. 



ಕೆಲವು ಸುಂದರವಾದ ರೂಪಕಗಳಿಂದ ಭಗವಂತನನ್ನು ಕೀರ್ತಿಸಿ, ತಮ್ಮನ್ನು ಉದ್ಧರಿಸಿ, ಮುಕ್ತಿನೀಡಬೇಕೆಂದು ಆಳ್ವಾರರು ಪ್ರಾರ್ಥಿಸುತ್ತಾರೆ. 



ಭಗವಂತ ಕೊಬ್ಬಿದ ಗೂಳಿಯಂತೆ ಪರಮಸಮರ್ಥ. ಅಪ್ಪಟವಾದ ಹೊನ್ನಿನ ಹೊಳಪುಳ್ಳವನು. ಕೆಂದಾವರೆಯಂತೆ ವಿಶಾಲವೂ ಆಕರ್ಷಕವೂ ಆದ ಕಣ್ಣುಗಳುಳ್ಳವನು. ಕಾರ್ಮುಗಿಲಿನಂತೆ ಅವನು ಮಹೋಪಕಾರಿ, ಪರಮ ಉದಾರಿ. ಅತ್ಯುನ್ನತವಾದ ಹವಳದ ಬೆಟ್ಟದಂತೆ ಅವನು ದಿವ್ಯಸುಂದರ. ಅವನ ಕೃಪೆಯೂ ಹಾಗೆಯೇ. ತನ್ನ ಆಶ್ರಿತರನ್ನು ಕೈಬಿಡದೆ ಉದ್ಧರಿಸಿ, ತನ್ನ ನಿತ್ಯಕೈಂಕರ್ಯದಲ್ಲಿ ತೊಡಗಿಸುವವನು. ಅವನ ಕೃಪೆಯುಂಟಾದರೆ ಪುನರ್ಜನ್ಮವಿಲ್ಲದಂತಾಗುವುದು. 



ಈ ಪಾಶುರದ ಮೂಲಕ ಆಳ್ವಾರರು ಬೇಡುವುದು ಅದನ್ನೇ – ಎಂದರೆ, ಅವರಿಗೆ ಭಗವಂತನನ್ನು ಅಗಲಿರಲು ಸಹಿಸಲಾರದ ಸಂಕಟ. ಆದಷ್ಟು ಬೇಗ ಅವರಿಗೆ ಸ್ವಾಮಿಯ ಪಾದಾರವಿಂದಗಳನ್ನು ದಯೆ ನೀಡಿ, ತನ್ನ ಆಂತರಿಕಭಕ್ತನನ್ನಾಗಿ ಮಾಡಿಕೊಂಡು, ತನ್ನ ನಿತ್ಯಕೈಂಕರ್ಯವನ್ನು ಸ್ವೀಕರಿಸುತ್ತಿರಬೇಕು ಎಂದು ಪ್ರಾರ್ಥಿಸುತ್ತಾರೆ. 



೮. ಕಳೈವಾಯ್ ದುನ್ ಪಙ್ಗಳೈಯಾದೊೞಿವಾಯ್ ಕಳೈಕಣ್ ಮಟ್ರಲೇನ್,

ವಳೈವಾಯ್ ನೇಮಿಪ್ಪಡೈಯಾಯ್\! ಕುಡನ್ದೈಕ್ಕಿಡನ್ದಮಾಮಾಯಾ\! 

ತಳರಾವುಡಲಮೆನದಾವಿ ಶರಿನ್ದು ಪೋಮ್ ಪೋದು,

ಇಳೈಯಾದುನತಾಳೊರುಙ್ಗಪ್ಪಿಡಿತ್ತುಪ್ಪೋದವಿಶೈನೀಯೇ. 



ಕಳೈವಾಯ್ = ಕಳೆಯುವೆಯೋ, ತುನ್ಬಙ್ಗಳೈ = ಸಂಕಟಗಳನ್ನು, ಕಳೆಯಾದು ಒೞಿವಾಯ್ =ಕಳೆಯದೆ ಬಿಡುವೆಯೋ, ಕಳೈಕಣ್ = ಶರಣ್ಯರನ್ನು, ಮಟ್ರು ಇಲೇನ್ = ಬೇರೊಬ್ಬರನ್ನು ಇಲ್ಲವಾಗಿದ್ದೇನೆ, ವಳೈವಾಯ್ = ಬಗ್ಗಿರುವ \(ಮೊನಚಾಗಿರುವ\), ನೇಮಿ ಪಡೈಯಾಯ್ = ಚಕ್ರಾಯುಧವನ್ನುಳ್ಳವನೇ, ಕುಡನ್ದೈಕಿಡನ್ದ = ಕುಂಭಕೋನದಲ್ಲಿ ಪವಡಿಸಿರುವ, ಮಾಮಾಯ = ಮಹಾಶ್ಚರ್ಯಕಾರಿಯೇ, ತಳರಾ = ಶಕ್ತಿಗುಂದಿದ, ಉಡಲಮ್ = ದೇಹವು, ಎನದು ಆವಿ = ನನ್ನ ಪ್ರಾಣವು, ಶರಿನ್ದು = ಸರಿದು, ಪೋಮ್ ಪೋದು= ಹೋಗುವಾಗ, ಇಳೈಯಾದು = ಶಕ್ತಿಪೂರ್ಣವಾದ, ಉನತಾಳ್ = ನಿನ್ನ ಪಾದಗಳನ್ನೇ, ಒರುಙು ಪಿಡಿತ್ತು = ಭದ್ರವಾಗಿ ಹಿಡಿದು, ಪೋದ = ನಡೆಸುವ, ಇಶೈನೀಯೇ = ಕೀರ್ತಿವಂತ ನೀನೇ. 



ಶರಣಾಗತಿಯನ್ನು ಪಡೆಯುವ ಭಕ್ತನಿಗೆ ಇರಬೇಕಾದ ಎರಡು ಮುಖ್ಯವಾದ ಲಕ್ಷಣಗಳನ್ನು \(ಗುಣಗಳನ್ನು\) ಕುರಿತು ಇಲ್ಲಿ ಹೇಳಲಾಗುತ್ತಿದೆ. ’ಶರಣಾಗತಿ’ ಅಥವಾ ’ಪ್ರಪತ್ತಿ’ಯಲ್ಲಿ – ’ಅಕಿಂಚನತ್ವ’ ಮತ್ತು ’ಅನನ್ಯಗತಿತ್ವ’ ಎಂಬಿವು ಮೂಲಭೂತವಾದವು. “ನಾನು ದೀನ. ಅಜ್ಞಾನಿ. ರಕ್ಷಕನಿಲ್ಲದವನು. ದರಿದ್ರ, ನೀಚ, ಪಾಪಿ” – ಇತ್ಯಾದಿ ತನ್ನ ಗುಣಗಳನ್ನು ಭಗವಂತನಲ್ಲಿ ಬಹುನಮ್ರತೆಯಿಂದ ನಿವೇದಿಸಿಕೊಳ್ಳುವುದು ’ಅಕಿಂಚನತ್ವ’. ಸರ್ವೇಶ್ವರನೊಬ್ಬನನ್ನೇ ಮನಸಾರ ಪರಿಪೂರ್ಣವಾಗಿ ನಂಬುವುದು. ಬೇರೆ ಯಾರನ್ನೂ ಯೋಚಿಸದೆ ಇರುವುದು. ಅವನ ಹೊರತು ತನ್ನನ್ನು ಉದ್ಧರಿಸುವವರೇ ಇಲ್ಲ ಎಂದು ತಿಳಿಯುವುದು. ಅದರಂತೆಯೇ ನಡೆದುಕೊಳ್ಳುವುದು, ಇದು ’ಅನನ್ಯಗತಿತ್ವ’. ಈ ಪಾಶುರದಲ್ಲಿ ಈ ಎರಡು ವಿಷಯಗಳನ್ನು ನಿಖರವಾಗಿ ಹೇಳಲಾಗುತ್ತದೆ. 



’ಕಳೈವಾಯ್ ತುನ್ಬಙ್ಗಳೈ.............................ಮಟ್ರಿಲೇನ್’ – ಹುಟ್ಟು-ಸಾವುಗಳ ಸಂಕೋಲೆಯನ್ನು ನೀನು ಪರಿಹರಿಸುವೆಯೋ ಇಲ್ಲವೋ? ಅದನ್ನು ನಾನು ಗಮನಿಸುವುದೇ ಇಲ್ಲ. ನನಗೆ ನೀನೇ ಗತಿ. ನೀನೇ ಉಪಾಯ. ನೀನೇ ಶರಣ್ಯ. ನಿನ್ನ ಹೊರತು ನನಗೆ ಬೇರೆ ರಕ್ಷಕರೇ ಇಲ್ಲ. ನಿನ್ನನ್ನು ಮಾತ್ರವೇ ನಾನು ಪರಿಪೂರ್ಣವಾಗಿ ನಂಬಿದ್ದೇನೆ. ನೀನೇ ನನ್ನ ಕೈಹಿಡಿದು ಉಜ್ಜೀವನಗೊಳಿಸಬೇಕು. – ಇಲ್ಲಿ ಹೇಳಿರುವುದೆಲ್ಲ ’ಅನನ್ಯಗತಿತ್ವ’



“ತಳರಾವುಡಲಮೇ...........................ಪೋದು” – ನನ್ನ ದೇಹ ಬರಬರುತ್ತ ಕೃಶವಾಗಿ ಬಿದ್ದು ಹೋಗುವ ಸಮಯ ಬರುತ್ತದೆ. ನನ್ನ ಪ್ರಾಣದೇಹವನ್ನು ಬಿಟ್ಟು ಹೋಗುತ್ತದೆ. ಆಗ ನನ್ನ ಗತಿ ನೀನೇ ಆಗಿ ನಿಂತು, ನಿನ್ನ ತಿರುವಡಿಗಳನ್ನು ಬಿಡದೆ ದೃಢವಾಗಿ ಹಿಡಿಯುವಂತೆ ಮಾಡುವ ಆಶ್ಚರ್ಯಕರವಾದ ಶಕ್ತಿ ನಿನ್ನಲ್ಲಿದೆ. ಅದನ್ನು ನೀನೇ ನನ್ನಿಂದ ಮಾಡಿಸಬೇಕು. ಎಲ್ಲಾ ಬಗೆಯಲ್ಲೂ ನಾನು ಅಶಕ್ತ. ನನಗೆ ಬೇರೆ ಯಾವ ಬಗೆಯ ಆಸರೆಯೂ ಇಲ್ಲ. ಆದ್ದರಿಂದ, ನಿನ್ನನ್ನೊಬ್ಬನನ್ನೇ ನಾನು ನಂಬಿದ್ದೇನೆ – ಇದೇ ಅಕಿಂಚನತ್ವ. 



ಆಳ್ವಾರರು ಹೇಳುತ್ತಾರೆ: ಹರಿತವಾದ ಚಕ್ರಾಯುಧವನ್ನು ಹಿಡಿದಿರುವ ಪರಮಾಶ್ಚರ್ಯಕಾರಿಯೇ, ಕುಂಭಕೋಣದಲ್ಲಿ ಪವಡಿಸಿರುವ ಅರ್ಚಾವತಾರಿಯೇ, ನೀನು ಪರಮಾಶ್ಚರ್ಯಕಾರಿ. ನೀನು ಏನನ್ನು ಬೇಕಾದರೂ ನೀನು ಮಾಡಬಲ್ಲವನು. ನಾನಾದರೋ ಎಲ್ಲ ವಿಧದಲ್ಲೂ ಅಶಕ್ತ. ನನ್ನಿಂದ ಏನೇನೂ ನಡೆಯದು. ಆದ್ದರಿಂದ, ನನಗೆ ಎಲ್ಲ ರೀತಿಯಲ್ಲೂ ನೀನೇ ಗತಿ ಎಂದು ನಾನು ಪರಿಪೂರ್ಣವಾಗಿ ನಂಬಿದ್ದೇನೆ. ನನ್ನ ಪುನರ್ಜನ್ಮದ ಸಂಕಟದಿಂದ ನೀನು ನನ್ನನ್ನು ಬಿಡುಗಡೆ ಮಾಡಿದರೂ ಸರಿಯೆ. ಮಾಡದೆ ಬಿಟ್ಟರೂ ಸರಿಯೆ. ಕೃಪೆಮಾಡಿ ನೀನು ನನ್ನಲ್ಲಿ ಒಲಿಯದಿದ್ದರೂ ಸರಿಯೆ. ಈ ನನ್ನ ದೇಹ ಶಿಥಿಲವಾಗಿ, ನನ್ನ ಪ್ರಾಣ ಅಲ್ಲಿಂದ ಹಾರಿಹೋಗುವಾಗ, ನಿನ್ನ ತಿರುವಡಿಗಳನ್ನು ಬಿಡದೆ ಹಿಡಿದಿರುವಂತೆ ಮಾಡುವ ಕೀರ್ತಿವಂತನೆಂದು ನಿನ್ನನ್ನು ನಾನು ದೃಢವಾಗಿ ನಂಬಿದ್ದೇನೆ. ನೀನೇ ನನಗೆ ಗತಿ. ನೀನೇ ನನ್ನ ಉದ್ಧಾರಕ, ದಯೆನೀಡುಸ್ವಾಮೀ.



೯. ಇಶೈವಿತ್ತೆನ್ನೈಯುನ್ ತಾಳಿಣೈಕ್ಕೀೞ್ ಇರುತ್ತುಮಮ್ಮಾನೇ\!

ಅಶೈವಿಲಮರರ್ ತಲೈವರ್ ತಲೈವಾ\! ಆದಿಪ್ಪೆರುಮೂರ್ತ್ತಿ, 

ತಶೈವಿಲ್ಲೀಶುಮ್ ಶೆೞುಮಾಮಣಿಹಳ್ ಶೇರುಮ್ ತಿರುಕ್ಕೂಡನ್ದೈ,

ಅಶೈವಿಲುಲಹಮ್ ಪರವಕ್ಕಿಡನ್ದಾಯ್\! ಕಾಣಲಾರಾಯೇ. 



ಇಶೈವಿತ್ತು = ಒಪ್ಪಿಕೊಂಡು, ಎನ್ನೈ = ನನ್ನನ್ನು, ಉನ್ = ನಿನ್ನ, ತಾಳ್ ಇಣೈಕ್ಕೀೞ್ = ಪಾದಗಳ ಬಳಿಯಲ್ಲಿ, ಇರುತ್ತುಮ್ = ಇರಿಸುವ \(ಇರಿಸಿಕೊಂಡಿರುವ\), ಅಮ್ಮಾನೇ = ಸ್ವಾಮಿಯೇ, ಆಶೈವು ಇಲ್ = ಅಗಲಿಕೆಯಿಲ್ಲದ, ಅಮರರ್ = ಅಮರರ, ತಲೈವರ್ = ದೇವೇಂದ್ರನ \(ಒಡೆಯನಾದ\), ತಲೈವಾ = ಒಡೆಯನೇ, ತಶೈವಿಲ್ಲಿ = ಎಲ್ಲೆಲ್ಲೂಕಾಂತಿತುಂಬಿದ, ಶೆಮಿ = ಸುಂದರವಾದ, ಮಾಮಣಿಹಳ್ = ಮಹಾಮಣಿಗಳು \(ರತ್ನಗಳು\), ಶೇರುಮ್ = ಕೂಡಿಕೊಂಡಿರುವ, ತಿರುಕ್ಕೂಡನ್ದೈ = ಪವಿತ್ರವಾದ ಕುಂಭಕೋಣದಲ್ಲಿ, ಅಶೈವು ಇಲ್ = ಬಿಡುವಿಲ್ಲದಂತೆ, ಉಲಹಮ್ = ಲೋಕಗಳೆಲ್ಲಾ, ಪರವ = ಸ್ತುತಿಸುವಂತೆ, ಕಿಡನ್ದಾಯ್= ಪವಡಿಸಿರುವವನೇ, ಕಾಣಲಾರಾಯೇ = ಕಾಣಲಾರೆಯಲ್ಲ\! 



ಒಪ್ಪಿಕೊಂಡು ನನ್ನನ್ನು ನಿನ್ನ ಪಾದಗಳ ಬಳಿಯಲ್ಲಿ ಇರಿಸಿಕೊಂಡಿರುವ ಸ್ವಾಮಿಯೇ, ಅಗಲಿಕೆಯಿಲ್ಲದ ಅಮರರ ಒಡೆಯನ ಓದೆಯನೇ, ಸುಂದರವಾದ ಶ್ರೇಷ್ಠರತ್ನಗಳು ಕೂಡಿರುವ ಕುಂಭಕೋಣದಲ್ಲಿ ಬಿಡುವಿಲ್ಲದಂತೆ ಲೋಕಗಳೆಲ್ಲಾ ಸ್ತುತಿಸುವಂತೆ ಪವಡಿಸಿರುವವನೇ, ನೀನು ಕಾಣಲಾರೆಯಲ್ಲ\! 



ಭಗವಂತನ ಅಡಿದಾವರೆಗಳನ್ನು ಸೇವೆ ಮಾಡಲು ಅವಕಾಶವನ್ನಿತ್ತ ಸ್ವಾಮಿಯು ಕೃಪೆದೋರಿ ತಮ್ಮಕಣ್ಣಮುಂದೆ ಅರ್ಚಾವತಾರಿಯಾಗಿ ಕಾಣುತ್ತಿರುವನೇ ಹೊರತು ನಿಜಸ್ವರೂಪದಲ್ಲಿ ತೋರಿಕೊಳ್ಳಲಿಲ್ಲವಲ್ಲ ಎಂದು ಪರಿತಪಿಸುತ್ತಾರೆ. 



“ಇಶೈನಿತ್ತು..................ಅಮ್ಮನೇ” – ಭಗವಂತನಿಗೂ ಆಳ್ವಾರರಿಗೂ ಒಂದು ಬಗೆಯ ಸ್ಥಿರವಾದ ಒಪ್ಪಂದವಾಗಿದೆಯೆಂದೂ, ಅದರಂತೆ ತಾವು ಸ್ವಾಮಿಯ ಅನವರತ ಪಾದಸೇವೆ ಮಾಡಲು ಅವಕಾಶವಾಗಿದೆಯೆಂದೂ ಹೇಳುತ್ತಾರೆ. ಇದೇ ಆ ಒಪ್ಪಂದ. ಆದರೆ, ಭಗವಂತನು ತಮಗೆ ಪ್ರತ್ಯಕ್ಷನಾಗಿ ಸ್ವಸ್ವರೂಪವನ್ನು ಇನ್ನೂ ತೋರಿಸಲಿಲ್ಲವಲ್ಲ ಎಂಬುದು ಅವರ ಪೇಚಾಟ. 



“ತಿಶೈವು ಇಲ್......................ಕಿಡನ್ದಾಯ್’ – ಬ್ರಹ್ಮಲೋಕದಿಂದ ಹಿಡಿದು ಭೂಮಂಡಲದವರೆಗೆ ಇರುವ ಎಲ್ಲಾ ಲೋಕಗಳವರು ತನ್ನನ್ನು ಪೂಜಿಸಿ ಕೃತಾರ್ಥರಾಗಲೆಂದು ಭಗವಂತನು ಕುಂಭಕೋಣಕ್ಷೇತ್ರದಲ್ಲಿ ಅರ್ಚಾಮೂರ್ತಿಯಾಗಿ ನೆಲಸಿದ್ದಾನೆ. ಇದು ಕುಂಭಕೋಣಕ್ಷೇತ್ರದ ಹಿರಿಮೆಯನ್ನು ಪ್ರಸಿದ್ಧಪಡಿಸುವ ವಿಷಯ ಎಂದಂತೆ. 



ಆಳ್ವಾರರು ಹೇಳುತ್ತಾರೆ: ಸ್ವಾಮೀ, ಕುಂಭಕೋಣ ಕ್ಷೇತ್ರದಲ್ಲಿ ಪವಡಿಸಿರುವ ಅರ್ಚಾವತಾರಿಯೇ, ನೀನು ನನ್ನಲ್ಲಿ ಮಾಡಿಕೊಂಡ ಒಪ್ಪಂದಕ್ಕೆ ತಕ್ಕಂತೆ ನನ್ನನ್ನು ನಿನ್ನ ಅನವರತ ಪಾದಸೇವಕನನ್ನಾಗಿ ಸ್ವೀಕರಿಸಿರುವುದು ದಿಟವೇ. ಆದರೆ, ನಿನ್ನ ಸ್ವಸ್ವರೂಪದಲ್ಲಿ ನನ್ನ ಕಣ್ಣ ಮುಂದೆನೀನು ಕಾಣಿಸಿಕೊಳ್ಳಲಾರೆಯಾ? ಹಾಗೆ ಮಾಡಲಿಲ್ಲವಲ್ಲ ಎನ್ನುತ್ತಾರೆ. 



೧೦. ವಾರಾವರುವಾಯ್ ವರುಮೆನ್ ಮಾಯಾ\! ಮಾಯಾ ಮೂರ್ತ್ತಿ ಯಾಯ್,

ಆರಾವಮುದಾಯ್ ಅಡಿಯೇನಾವಿ ಅಹಮೇತಿತ್ತಿಪ್ಪಾಯ್,

ತೀರಾವಿನೈಹಳ್ ತೀರವೆನ್ನೈಯಾಣ್ಡಾಯ್\! ತಿರುಕ್ಕೂಡನ್ದೈ

ಯೂರಾ\! ಉನಕ್ಕಾಟ್ಟಟ್ಟುಮ್ ಅಡಿಯೇ ನಿನ್ನ ಮುೞಲ್ ವೇನೋ? 



ವಾರಾ = ಸರೂಪಿಯಾಗಿ ಬರದೆ ಇದ್ದರೂ, ಅರು ಆಯ್ = ಅರೂಪಿಯಾಗಿ, ವರುಮ್ = ಬರುವ, ಎನ್= ನನ್ನ, ಆಶ್ಚರ್ಯಕಾರಿಯೇ, ಮಾಯಾ ಮೂರ್ತ್ತಿ ಆಯ್ = ಆಶ್ಚರ್ಯಕರವಾದ ಮೂರ್ತಿಯಾದವನೇ, ಆರಾ ಅಮುದು ಆಯ್ = ತೃಪ್ತಿತಾರದ ಅಮೃತವೇ ಆದವನೇ, ಅಡಿಯೇನ್ ಆವಿ = ನನ್ನ ಪ್ರಾಣದ \(ಆತ್ಮನ\), ಅಹಮೇ = ಮನೆಯನ್ನೇ, ತಿತ್ತಿಪ್ಪು ಆಯ್ = ಮಧುರವನ್ನಾಗಿ ಮಾಡಿದವನೇ, ತೀರಾ = ಮುಗಿಯದ \(ಕೊನೆಗಾಣದ\), ವಿನೈಹಳ್ = ಪಾಪಗಳು, ತೀರ = ಕೊನೆಗಾಣುವಂತೆ, ಎನ್ನೈ = ನನ್ನನ್ನು, ಆಣ್ಡಾಯ್ = ಆಳುವವನೇ, ತಿರುಕ್ಕೂಡನ್ದೈಲೂರಾ = ಪವಿತ್ರವಾದ ಕುಂಭಕೋಣ ಕ್ಷೇತ್ರದಲ್ಲಿ ನೆಲಸಿರುವನೇ, ಉನಕ್ಕು= ನಿನಗೆ, ಆಟ್ಟಟ್ಟುಮ್ = ದಾಸನಾಗಿಯೂ \(ಆಳ್\+ಪಟ್ಟುಮ್ = ಆಟ್ಟಟ್ಟುಮ್\), ಅಡಿಯೇನ್ = ಪಾದಸೇವಕನು, ಇನ್ನಮ್ = ಇನ್ನು ಮುಂದೆಯೂ, ಉೞಲ್ ವೇನೋ = ಕ್ಲೇಶಪಡುವೆನೋ? 



ಸರೂಪಿಯಾಗಿ ಬರದೆ ಇದ್ದರೂ, ಅರೂಪಿಯಾಗಿ ಬರುವ ನನ್ನ ಮಾಯಾವಿಯೇ, ಆಶ್ಚರ್ಯಕಾರಕವಾದ ಮೂರ್ತಿಯಾದವನೇ, ತೃಪ್ತಿತಾರದ ಅಮೃತವೇ ಆದವನೇ, ಪಾದಸೇವಕನಾದ ನನ್ನ ಪ್ರಾಣದ ಮನೆಯನ್ನೇ ಮಧುರವನ್ನಾಗಿ ಮಾಡಿದವನೇ, ಪವಿತ್ರವಾದ ಕುಂಭಕೋಣ ಕ್ಷೇತ್ರದಲ್ಲಿ ನೆಲಸಿರುವವನೇ, ಕೊನೆಗಾಣದ ಪಾಪಗಳು ಕೊನೆಗಾಣುವಂತೆ ನನ್ನನ್ನು ಆಳಿದವನೇ \(ರಕ್ಷಿಸಿದವನೇ\) ನಿನಗೆ ದಾಸನಾಗಿಯೂ, ಪಾದಸೇವಕನಾದ ನಾನು ಇನ್ನೂ ಮುಂದೆಯೂ ಕ್ಲೇಶಪಡುವೆನೋ? 



’ಭಗವಂತನ ಪಾದಸೇವಕರಾದ ತಮಗೆ ಇನ್ನೆಷ್ಟುಕಾಲ ತಮಗೆ ಇಹಲೋಕದ ಕ್ಲೇಶ ಅಂಟಿಕೊಂಡಿರುವುದು? ಎಂದು ಉದ್ಗರಿಸುತ್ತಾರೆ. ಈ ಜೀವನವನ್ನು ಬೇಗಲೆ ತಡೆಮಾಡಿ ತಮ್ಮನ್ನು ಸ್ವಾಮಿಯು ಅವನ ಸಾನ್ನಿಧ್ಯಕ್ಕೆ ಸೇರಿಸಿಕೊಳ್ಳಬೇಕೆಂಬ ಆಶೆಯನ್ನು ಈ ಮೂಲಕ ವ್ಯಕ್ತಪಡಿಸುತ್ತಿದ್ದಾರೆ.



’ವಾರಾ........................ಮಾಯಾ” – ಅರ್ಚಾವತಾರಿಯೂ, ದಿವ್ಯಸುಂದರ ವಿಗ್ರಹವೂ ಆಗಿರುವ ಭಗವಂತನನ್ನು ಆಳ್ವಾರರು ಕುಂಭಕೋಣದಲ್ಲಿ ಕಂಡು ಆನಂದಿಸಿದರೂ, ಅದರಿಂದ ತೃಪ್ತರಾಗದೆ, ಸ್ವಾಮಿಯ ನಿಜರೂಪವನ್ನು ಕಣ್ಣಾರ ಕಾಣಬೇಕೆಂದು ಹಂಬಲಿಸಿದರಷ್ಟೆ. ಅದು ಅವರಿಗೆ ಲಭಿಸಲಿಲ್ಲವಾಗಿ, ಮನಸ್ಸಿಗೆ ಕ್ಲೇಶವೇ ಆಯಿತು. ಆದರೆ, ಭಗವಂತನು ಆಶ್ಚರ್ಯಕರವಾದ ಮಾಯಾರೂಪದಿಂದ ಬಂದು ತಮ್ಮ ಆತ್ಮನೊಡನೆ ಕಲೆತು ಆನಂದವನ್ನು ತಂದುದಕ್ಕಾಗಿ ಆಳ್ವಾರರಿಗೆ ಆನಂದವಾಗುತ್ತದೆ. 



“ಅಡಿಯೇನ್ ಆವಿ.......................ತಿತ್ತಿಪ್ಪು ಆಯ್” – ಪಾದ ಸೇವಕನಾದ ತನ್ನ ಪ್ರಾಣವನ್ನೂ ಆತ್ಮವನ್ನೂ ಸ್ವಾಮಿಯು ಮನೆ ಮಾಡಿಕೊಂಡು, ಅದನ್ನು ಅತ್ಯಂತ ಮಧುರಗೊಳಿಸಿದನಲ್ಲ\! 



“ತೀರಾವಿನೈಹಳ್.........................ಆಣ್ಡಾಯ್” – ಮಾನವನಾಗಿ ಇಹಲೋಕದಲ್ಲಿ ಇರುವವರೆಗೆ, ಅವನು ಪಡೆದುಕೊಂಡ ಅನೇಕ ಕನ್ಮಗಳ ಪಾಪದ ಹೊರೆಯು ಹೆಚ್ಚುತ್ತಲೇ ಹೋಗುತ್ತದೆ. ಅದು ಕೊನೆಗಾಣದ \(ತೀರದ\) ಹೊರೆಯೇ ಆಗುತ್ತದೆ. ಆ ಬಗೆಯ ಪಾಪಸಂಕಲನವನ್ನೂ ಭಗವಂತನು ಕೊನೆಗಾಣಿಸಿ ಕೃಪೆತೋರಿದನಲ್ಲ\! ತಮ್ಮನ್ನು ರಕ್ಷಿಸಿದನಲ್ಲ\!



“ಉನಕ್ಕಾಟ್ಟಾಟ್ಟುಮ್ ಆದಿಯೇ ನಿನ್ನ ಮುಮ್ ಉೞಲ್ ವೇನೋ”? – ಸ್ವಾಮಿ, ನೀನು ಕೃಪೆಮಾಡಿ ನನ್ನನ್ನು ಪಾದಸೇವಕನನ್ನಾಗಿ ಮಾಡಿಕೊಂಡಿದ್ದೀ. ಈ ಲೋಕದ ಕ್ಲೇಶಗಳು ಇನ್ನು ಮುಂದೆಯೂ ಅಂಟಿಕೊಂಡಿರುವುದಕ್ಕೆ ಸಾಧ್ಯವೇ? ಇವುಗಳಿಂದ ಇನ್ನು ಮುಂದೆಯೂ ಬಾಧೆಪಡಬೇಕೇ? ಈ ಕ್ಲೇಶಗಳು ನನ್ನನ್ನು ಅಂಟಿಕೊಂಡಿರುವುದಕ್ಕೆ ಸಾಧ್ಯವೇ? ಎಲ್ಲವೂ ತೀರಾ ನಾನು ಪರಮಪದದಲ್ಲಿ ನಿನ್ನ ನಿತ್ಯಕೈಂಕರ್ಯಕ್ಕೆ ಯೋಗ್ಯನಾಗಿರುವಂತೆ ಮಾಡಿ ನನ್ನನ್ನು ಕರುಣಿಸಲಾರೆಯಾ? 



ಆಳ್ವಾರರು ಹೇಳುತ್ತಾರೆ: ಜನ್ಮಜನ್ಮಗಳಲ್ಲೂ ಪಾಪಮಾಡುತ್ತಾ, ನಾನು ಭರಿಸಲಾರದ ಪಾಪದ ಹೊರೆಯಿಂದ ಕ್ಲೇಶಪಡುತ್ತಿದ್ದೇನೆ. ಕುಂಭಕೋಣ ಕ್ಷೇತ್ರದಲ್ಲಿ ನೆಲಸಿರುವ ದಿವ್ಯಸುಂದರನಾದ ಅರ್ಚಾವತಾರಿಯೇ ನಿನ್ನದು ಬಲು ವಿಚಿತ್ರವಾದ ರೀತಿ. ನನಗೆ ನಿನ್ನ ನಿಜರೂಪವನ್ನು ತೋರದೆ ಇದ್ದರೂ ಸಹ, ನೀನು ಅರೂಪಿಯಾಗಿ ಯಾವ ಮಾಯೆಯಿಂದಲೋ ಬಂದು ನನ್ನ ಅಂತರಂಗವನ್ನು ಮನೆಮಾಡಿಕೊಂಡಿದ್ದೀ. ನನ್ನಪ್ರಾಣ ಆತ್ಮಗಳ ಮನೆಯನ್ನೇ ಮಧುರಗೊಳಿಸಿದ್ದೀ. ನನ್ನನ್ನು ನಿನ್ನ ಪಾದಸೇವಕನನ್ನಾಗಿ ಸ್ವೀಕರಿಸಿದ್ದೀ. ಸ್ವಾಮೀ, ಇಂಥ ನನಗೆ, ಇನ್ನು ಮುಂದೆಯೂ ಈ ಲೋಕದ ಕ್ಲೇಶಗಳು ನನ್ನನ್ನು ಬಾಧಿಸುವಂತೆ ಮಾಡುವೆಯಾ? ಅಥವಾ, ಪರಮಪದದಲ್ಲಿ ನಿನ್ನ ನಿತ್ಯಕಿಂಕರನನ್ನಾಗಿ ಮಾಡಿಕೊಂಡು, ಆನಂದದಿಂದ ನಿನ್ನ ಪಾದ ಸೇವೆಯಲ್ಲಿ ತೊಡಗುವಂತೆ ಮಾಡಿಕೊಳ್ಳುವೆಯೋ? ಎಲ್ಲವೂ ನಿನ್ನ ಇಚ್ಛೆಗೆ ಸೇರಿದ್ದು. 



೧೧. ಉೞಲೈಯೆನ್ ಪಿನ್ ಪೇಯ್ ಚ್ಚಿಮುಲೈಯೂಡು ಅವಳೈಯುಯಿರುಣ್ಡಾನ್,

ಕೞಲ್ ಹಳವೈಯೋ ಶರಣಾಹಕ್ಕೊಣ್ಡಕುರುಹೂರ್ ಚ್ಚಾಡಹೋಪನ್,

ಕುೞಲಿನ್ ಮಲಿಯಚ್ಚೊನ್ನ ಓರಾಯಿರತ್ತುಳಿಪ್ಪತ್ತುಮ್,

ಮೞಲೈ ತೀರವಲ್ಲಾರ್ ಕಾಮರ್ ಮಾನೇಯ್ ನೋಕ್ಕಿಯರ್ ಕ್ಕೇ. 



ಉೞಲೈ = ನೊಗದಂತೆ ಬಲಿಷ್ಠವಾದ, ಎನ್ ಪಿನ್ = ಎಲುಬುಗಳುಳ್ಳ, ಪೇಯ್ ಚ್ಚಿ = ರಾಕ್ಷಸಿಯ, ಮುಲೈ ಊಡು = ಮೊಲೆಯ ನಡುವೆ \(ಮೊಲೆಯನ್ನುಣ್ಣುವುದರೊಳಗೆ\), ಅವಳೈ = ಅವಳ, ಉಯಿರ್ ಉಣ್ಡಾನ್ = ಪ್ರಾಣಗಳನ್ನೇ ಉಂಡವನ, ಕೞಲ್ ಹಳ್ ಅವೈಯೇ = ತಿರುವಡಿಗಳನ್ನೇ, ಶರಣ್ ಆಹ = ಶರಣ್ಯವಾಗಿ, ಕೊಣ್ಡ = ಸ್ವೀಕರಿಸಿದ, ಕುರುಹೂರ್ ಶಡಹೋಪನ್ = ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\), ಕುೞಲಿನ್ ಮಲಿಯ್ = ಕೊಳಲಿನ ನಾದಕ್ಕಿಂತಲೂ ಇನಿದಾಗಿ, ಶೊನ್ನ = ಹೇಳಿದ, ಓರ್ ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇಪತ್ತುಮ್ = ಈ ಹತ್ತನ್ನೂ, ಮೞಲೈತೀರ = ಅಜ್ಞಾನವು ತೀರುವಂತೆ, ವಲ್ಲಾರ್ = ಬಲ್ಲವರು, ಕಾಮರ್ = ಇಷ್ಟವಾದ್ವರು, ಮಾನ್ ಏಯ್ = ಜಿಂಕೆಯಂತೆ, ನೋಕ್ಕಿಯರ್ ಕ್ಕೇ = ನೋಟವುಳ್ಳವರಿಗೇ. 



ನೊಗದಂತೆ ಬಲಿಷ್ಠವಾದ ಎಲುಬುಗಳುಳ್ಳ ರಾಕ್ಷಸಿಯ ಮೊಲೆಯನ್ನುಣ್ಣುವ ನಡುವೆ, ಅವಳ ಪ್ರಾಣಗಳನ್ನೇ ಉಂಡವನ ತಿರುವಡಿಗಳನ್ನೇ ಶರಣ್ಯವಾಗಿ ಸ್ವೀಕರಿಸಿದ, ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಕೊಳಲಿನ ನಾದಕ್ಕಿಂತಲೂ ಇನಿದಾಗಿ ಹೇಳಿದ ಒಂದು ಸಾವಿರದಲ್ಲಿ ಈಹತ್ತನ್ನೂ ಅಜ್ಞಾನವು ತೀರುವಂತೆ ಬಲ್ಲವರು ಜಿಂಕೆಯಂತೆ ನೋಟವುಳ್ಳವರಿಗೆ ಬಹಳ ಇಷ್ಟವಾದವರು ಆಗುತ್ತಾರೆ. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರ ಇದು. ಭಗವಂತನ ಗುಣಸ್ವಭಾವಗಳನ್ನು ಕೀರ್ತಿಸುತ್ತಾ, ಅವನನ್ನು ಪಡೆದುಕೊಳ್ಳುವುದಕ್ಕೆ ಬೇಕಾದ ಭಕ್ತಿಪ್ರಪತ್ತಿಗಳ ಸ್ವರೂಪವನ್ನೂ ಮುಖ್ಯವಾಗಿ ಇದು ತಿಳಿಸುತ್ತದೆ. ಭಕ್ತನಾದವನು ಭಗವದ್ವಿಷಯವಾದ ಚಿಂತನೆಗಳನ್ನು ಮನಸ್ಸಿನಲ್ಲಿ ತುಂಬಿಟ್ಟುಕೊಳ್ಳಬೇಕು. ಪವಿತ್ರಕ್ಷೇತ್ರಗಳಲ್ಲಿ ಭಗವಂತನ ಸಮ್ಮುಖದಲ್ಲಿ ನಿಂತಕೂಡಲೇ ಅಂತರಂಗವು ಕರಗಿ ನೀರಾಗುವಂತಿರಬೇಕು. ಸ್ವಾಮಿಯನ್ನು ಅವನ ನಿಜಸ್ವರೂಪದಲ್ಲಿಯೇ ಕಂಡು ಆನಂದಿಸಲಿಲ್ಲವಲ್ಲಾ, ಅವನ ತಿರುವಡಿಗಳ ಸೇವೆಗೆ ಅವಕಾಶ ದೊರೆಯಲಿಲ್ಲವಲ್ಲಾ ಎಂಬ ಕೊರಗು ಹತ್ತಿರಬೇಕು. ಭಗವಂತನನ್ನು ಅನನ್ಯವಾಗಿ ಭಜಿಸಿ, ಪೂಜಿಸಿ, ಚಿಂತಿಸುತ್ತಾ ಅವನ ಕೃಪೆಯನ್ನು ಪಡೆದುಕೊಳ್ಳುವುದಕ್ಕೆ ಸರ್ವಪ್ರಯತ್ನ ಮಾಡಬೇಕು. ತನ್ನ ದೀನತೆಯನ್ನೂ, ಅಶಕ್ತತೆಯನ್ನೂ ಭಗವಂತನಲ್ಲಿ ತೋಡಿಕೊಂಡು, ಅವನನ್ನು ಒಲಿಸಿಕೊಳ್ಳಲು ಯತ್ನಿಸಬೇಕು. ಸ್ವಾಮಿಯು ತನ್ನನ್ನು ಅವನ ಅನನ್ಯಭಕ್ತನನ್ನಾಗಿ ಮಾಡಿಕೊಂಡು ತನ್ನಿಂದ ನಿತ್ಯಕೈಂಕರ್ಯವನ್ನು ಎಡೆಬಿಡದಂತೆ ಸ್ವೀಕರಿಸಿಕೊಳ್ಳುವಂತಾಗಬೇಕು ಮುಖ್ಯವಾಗಿ, ಭಗವಂತನನ್ನು ಒಲಿಸಿಕೊಳ್ಳುವುದಕ್ಕೆ ಮಾಡಬೇಕಾದದ್ದೆಲ್ಲಾ ಮಾಡುತ್ತಾ, ಸ್ವಾಮಿಯ ಪೂರ್ಣಕೃಪೆಗೆ ಪಾತ್ರನಾಗಿ, ಭಕ್ತನು ತನ್ನ ಪ್ರಾಪಂಚಿಕ ಕ್ಲೇಶಗಳನ್ನು ನೀಗಿಸಿಕೊಂಡು, ಪರಮಪದದಲ್ಲಿ ಅವನ ನಿತ್ಯಕಿಂಕರನಾಗಿ, ಅವನ ಪಾದಸೇವೆಯನ್ನು ಅನವರತ ಮಾಡುವಂತಾಗಬೇಕು. ಅನನ್ಯಭಕ್ತನ ಲಕ್ಷಣಗಳೇ ಇವು. 



ಭಗವಂತನು ಅತ್ಯಂತ ಆಶ್ಚರ್ಯಕಾರಿ. ಶ್ರೀಕೃಷ್ಣಾವತಾರಿಯಾಗಿ ಭಗವಂತನು ಇನ್ನೂ ಎಳೆಯಕಂಡನಾಗಿರುವಾಗಲೇ, ಪೂತನಿಯೆಂಬ ರಾಕ್ಷಸಿಯು ಕಂಸನಿಮ್ದ ಪ್ರೇರಿತಳಾಗಿ, ಅವನನ್ನು ಕೊಲ್ಲುವುದಕ್ಕಾಗಿ ನಂದಗೋಕುಲಕ್ಕೆ ಬಂದಳು. ಅಲ್ಲಿ ಅವಳು ತಾಯಿ ಯಶೋದೆಯ ರೂಪವನ್ನು ತಳೆದು, ವಂಚನೆಯಿಂದ ಅವನನ್ನೆತ್ತಿಕೊಂಡು ಕಪಟದ ಪ್ರೀತಿಯನ್ನು ತೋರಿಸುತ್ತಾ, ತನ್ನ ವಿಷದ ಮೊಲೆಯನ್ನೂಡಿಸಿದಳು. ಅವಳ ಕಪಟವನ್ನರಿತ ಸ್ವಾಮಿಯು, ಸಂತೋಷದಿಂದ ಅವಳ ಮೊಲೆಹಾಲನ್ನು ಚಪ್ಪರಿಸಿ ಕುಡಿಯುತ್ತಲೇ, ಅದರೊಡನೆ ಅವಳ ಪ್ರಾಣಗಳನ್ನೇ ಹೀರಿ ಅವಳನ್ನು ಕೊಂದು ಹಾಕಿದನು ಮತ್ತು ಅವಳ ಕಪಟವನ್ನು ಬಯಲುಮಾಡಿದನು. 



ದುಷ್ಟದಮನನಾದ ಭಗವಂತನ ತಿರುವಡಿಗಳನ್ನೇ ಶರಣ್ಯವಾಗಿ ಸ್ವೀಕರಿಸಿ, ಅವುಗಳನ್ನು ಪಟ್ಟಾಗಿ ಹಿಡಿದು, ತನ್ನ ಜನ್ಮವನ್ನು ಸಾರ್ಥಕಗೊಳಿಸಿಕೊಂಡ \(ಪರಮಪದವಾಸಿಯಾದ\) ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\) ಭಗವಂತನ ಅನಂತಕಲ್ಯಾಣ ಗುಣಸ್ವಭಾವಗಳನ್ನು ಕೊಂಡಾಡಲು ರಚಿಸಿದ ಒಂದು ಸಾವಿರ ಪಾಶುರಗಳು ಶ್ರೀಕೃಷ್ಣಪರಮಾತ್ಮನ ಕೊಳಲಿನ ನಾದಕ್ಕಿಂತಲೂ ಇನಿದಾಗಿವೆ. ಅವುಗಳಲ್ಲಿ ಈ ಹತ್ತು ಪಾಶುರಗಳನ್ನಾದರೂ ಕಲಿತು ಚೆನ್ನಾಗಿ ಅರಿತುಕೊಂಡವರು, ತಮ್ಮ ಕಾಮಿಗಳನ್ನು ಆಕರ್ಷಿಸುವ ಜಿಂಕೆಯ ಕಣ್ಣುಳ್ಳ ಯುವತಿಯರು ಆಕರ್ಷಿಸುವಂತೆ, ಪರಮಪುರುಷನೆಡೆಗೆ ಆಕರ್ಷಿತರಾಗಿ, ಅವನಿಗೆ ಅತ್ಯಂತ ಪ್ರಿಯರಾಗುತ್ತಾರೆ. ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ\! 



\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ  ಐದನೆಯ ದಶಕ ಒಂಭತ್ತನೆಯ ತಿರುವಾಯ್ ಮೊೞಿ



ಮಾನೇಯ್ ನೋಕ್ಕುನಲ್ಲೀರ್



೧. ಮಾನೇಯ್ ನೋಕ್ಕುನಲ್ಲೀರ್\! ವೈಹಲುಮ್ ವಿನೈಯೇನ್ ಮೆಲಿಯ,

ವಾನಾರ್ ವಣ್ ಕಮುಕುಮ್ ಮದುಮಲ್ಲಿಕೈಕಮೞುಮ್,

ತೇನಾರ್ ಶೋಲೈಹಳ್ ಶೂೞ್ ಮದುಮಲ್ಲಿಕೈಕಮೞುಮ್,

ಕೋನಾರೈ, ಅಡಿಯೇನ್ ಅಡಿಕೂಡುವದುಎನ್ ಱುಕೊಲೋ?



ಮಾನ್ ಏಯ್ = ಜಿಂಕೆಯಂತೆ, ನೋಕ್ಕುಮ್ = ನೋಡುವ, ನಲ್ಲೀರ್ = ಒಳ್ಳೆಯವರೇ \(ಹೆಂಗಳೇ\), ವೈಹಲುಮ್ = ಎಲ್ಲ ಕಾಲದಲ್ಲೂ\(ಅನವರತವೂ\), ಮಲಿಯ = ತುಂಬಿರುವ, ವಾನ್ ಆರ್ = ಆಕಾಶವೆಲ್ಲಾ ತುಂಬಿ ಹರಡಿರುವ, ವಣ್ = ಸೊಗಸಾದ ಕಮುಕಮ್ = ಅಡಕೆಯ ಮರಗಳಿಂದಲೂ, ಮದುಮಲ್ಲಿಹೈ = ಮಧುವಿನಿಂದ ಕೂಡಿದ ಮಲ್ಲಿಗೆ ಬಳ್ಳಿಗಳು, ತೇನ್ ಆರ್ = ಜೇನು ತುಂಬಿರುವ, ಶೋಲೈಹಳ್ ಶೂೞ್ = ಉಪವನಗಳಿಂದ ಸುತ್ತುವರಿದಿರುವ, ತಿರುವಲ್ಲುವಾೞ್ = ತಿರುವಲ್ಲುವಾಳ್ ನಲ್ಲಿ, ಉಱೈಯುಮ್ = ನೆಲಸಿರುವ, ಕೋನಾರೈ = ಸರ್ವೇಶ್ವರನ, ಅಡಿಯೇನ್ = ದಾಸನು, ಅಡಿಕೂಡುವದು = ತಿರುವಡಿಗಳನ್ನು ಸೇರುವುದು, ಎನ್ ಱು ಕೊಲೋ = ಅದೆಂದಿಗೋ ಕಾಣೆನಲ್ಲ\! 



ಜಿಂಕೆಯಂತೆ ನೋಟವುಳ್ಳ ಒಳ್ಳೆಯವರೇ \(ಹೆಂಗಳೇ\), ಎಲ್ಲ ಕಾಲದಲ್ಲೂ ತುಂಬಿ, ಗಗನವನ್ನೆಲ್ಲಾ ತುಂಬಿ ಹರಡಿರುವ, ಸೊಗಸಾದ ಅಡಕೆಯ ಮರಗಳಿಂದಲೂ ಪರಿಮಳಿಸುವ ಮಧುಮಲ್ಲಿಗೆ ಬಳ್ಳಿಗಳ ಜೇನು ತುಂಬಿದ ಉಪವನಗಳಿಂದ ಸುತ್ತುವರಿದಿರುವ ತಿರುವಲ್ಲುವಾಳ್ ನಲ್ಲಿ ನೆಲಸಿರುವ ಸರ್ವೇಶ್ವರನ ತಿರುವಡಿಗಳನ್ನು ದಾಸನು ಸೇರುವುದು ಅದೆಂದಿಗೋ ಕಾಣೆನಲ್ಲ\! 



ಹಿಂದಿನ ತಿರುವಾಯ್ಮೊೞಿಯಲ್ಲಿ ಆಳ್ವಾರರು ಕುಂಭಕೋಣದಲ್ಲಿ ಪವಡಿಸಿರುವ ಅರ್ಚಾವತಾರಿಯಾದ ಭಗವಂತನನ್ನು ಸಂದರ್ಶಿಸಿ, ತಮ್ಮನ್ನು ಅವನ ತಿರುವಡಿಗಳ ಬಳಿಯಲ್ಲಿ ಸ್ವೀಕರಿಸಬೇಕೆಂದು ಪ್ರಾರ್ಥಿಸಿಕೊಂಡರಷ್ಟೆ. ಈಗ ಆಳ್ವಾರರು ಮಲೆನಾಡಿನಲ್ಲಿರುವ ತಿರುವಲ್ಲುವಾೞ್ ಕ್ಷೇತ್ರಕ್ಕೆ ಹೋಗುತ್ತಿದ್ದಾರೆ. ಮತ್ತು ಅಲ್ಲಿ ಭಗವಂತನನ್ನು ಸಂದರ್ಶಿಸಲಿದ್ದಾರೆ. ಇಲ್ಲಿ ಆಳ್ವಾರರು ’ನಾಯಕಿ’ಯಾಗಿ ಹೇಳಿಕೊಳ್ಳುತ್ತಿದ್ದಾರೆ. 



ನಾಯಕಿಯಾಗಿ ಆಳ್ವಾರರು ಹೇಳುತ್ತಾರೆ: ಸುಂದರವಾದ ಹಣೆಯನ್ನುಳ್ಳ ಅದೃಷ್ಟವತಿಯರಾದ ಗೆಳತಿಯರೇ, ನಾನು ಮಲೆನಾಡಿನ ತಿರುವಲ್ಲುವಾೞ್ ಕ್ಷೇತ್ರವನ್ನು ಸೇರಲು ಸಾಧ್ಯವಾಗಲಿಲ್ಲವಲ್ಲ. ಅಲ್ಲಿ ನೆಲಸಿರುವ ಭಗವಂತನನ್ನು ಇನ್ನೂ ಸಂದರ್ಶಿಸಲು ಆಗಲಿಲ್ಲ. ಈಗ ತಾವು ತಂಗಿರುವ ಊರು ಬಹಳ ಆಕರ್ಷಕವಾಗಿದೆ. ಎಲ್ಲೆಲ್ಲಿ ನೋಡಿದರೂ ಗಗನವನ್ನು ಮುಟ್ಟುವ ಅಡಕೆಯ ಮರಗಳಿಂದಲೂ, ಸದಾ ಪರಿಮಳಿಸುತ್ತಿರುವ, ಅದೇನು ನಿತ್ಯವಸಂತವೋ ಎಂದು ಸೂಚಿಸುವಂತೆ ಪರಿಮಳಿಸುತ್ತಿರುವ, ಜೇನುಮುತ್ತುತ್ತಿರುವ ಮಲ್ಲಿಗೆಯ ಬಳ್ಳಿಗಳಿಂದಲೂ ಸುತ್ತುವರಿದು ತುಂಬ ಆನಂದಕರವಾಗಿದೆ. ಇಂಥ ಸುಂದರಪ್ರದೇಶದಲ್ಲಿ ನಾನು ತಂಗಿ ಇದ್ದರೂ ಸಹ, ನಾನು ತಿರುವಲ್ಲುವಾೞ್ ಕ್ಷೇತ್ರವನ್ನು ಸೇರಲಿಲ್ಲವಲ್ಲ, ಅಲ್ಲಿ ನೆಲಸಿರುವ ಭಗವಂತನನ್ನು ಸಂದರ್ಶಿಸಲು ಆಗಲಿಲ್ಲವಲ್ಲ’ ಎಂದು ಅವರು ತವಕಪಡುತ್ತಿದ್ದಾರೆ, ಪರಿತಪಿಸುತ್ತಿದ್ದಾರೆ. 



೨. ಎನ್ ಱು ಕೊಲ್ಶೋೞಿ ಮೀರ್ ಹಾಳ್\! ಎಮ್ಮೈನೀರ್ ನಲಿನ್ದೆನ್ ಶೆಯ್ದೀರೋ?

ಪೊನ್ ತಿಹೞ್ ಪುನ್ನೈಮಹಿೞ್ ಪುದುಮಾದವಿ ಮೀದಣವಿ,

ತೆನ್ರಲ್ ಮಣಙ್ಗಮಮಿಮ್ ತಿರುವಲ್ಲವಾೞ್ ನಹರುಳ್

ನಿನ್ ಱಪಿರಾನೇ, ಅಡಿನೀಱು ಅಡಿಯೋಙ್ಗಿಕೊಣ್ಡು ಕೂಡುವದೇ. 



ಎನ್ ಱು ಕೊಲ್ = ಎಂದಿಗೋ, ತೋೞಿಮೀರ್ ಹಾಳ್ = ಗೆಳತಿಯರೇ, ಎಮ್ಮೈ = ನಮ್ಮನ್ನು, ನೀರ್ = ನೀವು ನಲಿನ್ದು = ಸಂಕಟಗೊಳಿಸಿ, ಎನ್ ಶೆಯ್ದೀರೋ = ಏನು ಮಾಡಿದಂತಾಯಿತು? ಪೊನ್ ತಿಹೞ್ = ಹೊನ್ನನ್ನು ಹೊಳೆಸುವ \(ಹೊಂಬಣ್ಣದ ಹೂಗಳಿಂದ ತುಂಬಿರುವ\), ಪುನ್ನೈ = ಹೊನ್ನೆಮರಗಳಿಂದಲೂ, ಮಹಿೞ್ = ಆನಂದಿಸುವ \(ಆನಂದವನ್ನುಂಟುಮಾಡುವ\), ಪುದುಮಾದವಿ = ಆಗಲೇ ಅರಳುತ್ತಿರುವ ಮಾಧವೀಲತೆಗಳ, ಮೀದು = ಮೇಲೆ, ಅಣವಿ = ಅಂಟಿಕೊಂಡು, ತೆನ್ ಱಲ್ = ಮಲಯಮಾರುತವು \(ತೆಂಕಣ ಗಾಳಿಯು\), ಮಣಮ್ = ಪರಿಮಳವನ್ನು, ಕಮೞುಮ್ = ತುಂಬಿಚೆಲ್ಲುತ್ತಿರುವ, ತಿರುವಲ್ಲವಾೞ್ ನಹರುಳ್ = ತಿರುವಲ್ಲವಾೞ್ ಕ್ಷೇತ್ರದಲ್ಲಿ, ನಿನ್ ಱ = ನಿಂತಿರುವ, ಪಿರಾನೇ = ಭಗವಂತನನ್ನು, ಅಡಿನೀಱು = \(ಅವನ\) ಪಾದಧೂಳಿಯನ್ನು, ಅಡಿಯೋಮ್ = ಪಾದಸೇವಕರಾದ ನಾವು, ಕೊಣ್ಡು= ಸ್ವೀಕರಿಸಿ \(ಧರಿಸಿಕೊಂಡು\), ಕೂಡುವುದೇ = ಸೇರಿಕೊಳ್ಳುವುದೇ. 



ಗೆಳತಿಯರೇ, ನೀವು ನಮ್ಮನ್ನು ಪೀಡಿಸುವುದರಿಂದ ಏನು ಮಾಡಿದಂತಾಯಿತು? ಹೊನ್ನನ್ನು ಹೊಳೆಸುವ \(ಹೊಂಬಣ್ಣದ ಹೂಗಳಿಂದ ತುಂಬಿರುವ\) ಹೊನ್ನೆ ಮರಗಳಿಂದಲೂ, ಆನಂದವನ್ನುಂಟುಮಾಡುವ ಆಗ ತಾನೆ ಅರಳುತ್ತಿರುವ ಮಾಧವೀಲತೆಗಳ ಮೇಲೆ ಅಂಟಿಕೊಂಡು, ತೆಂಕಣಗಾಳಿಯು ಪರಿಮಳದಿಂದ ತುಂಬಿ ಚೆಲ್ಲುತ್ತಿರುವ ತಿರುವಲ್ಲವಾೞ್ ಕ್ಷೇತ್ರದಲ್ಲಿ ನಿಂತಿರುವ \(ನಿಂತು ನೆಲಸಿರುವ\) ಭಗವಂತನನ್ನು, ಅವನ ಪಾದಧೂಳಿಯನ್ನು ಪಾದಸೇವಕರಾದ ನಾವು ಧರಿಸಿಕೊಂಡು ಅವನೊಡನೆ ಕೂಡಿಕೊಳ್ಳುವುದು ಅದೆಂದಿಗೋ? 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಗೆಳತಿಯರೇ, ನೀವಾರೂ ನನ್ನನ್ನು ಸರಿಯಾಗಿ ಅರಿತುಕೊಂಡಿಲ್ಲ. ನನ್ನನ್ನು ಪರ್ಯಾಯವಾಗಿ ಭಾವಿಸಿಕೊಂಡು, ನನ್ನನ್ನು ಚುಚ್ಚುಮಾತುಗಳಿಂದಲೂ, ಅಪಹಾಸ್ಯದ ಮಾತುಗಳಿಂದಲೂ, ವ್ಯರ್ಥವಾಗಿ ಸಂಕಟಗೊಳಿಸುತ್ತಿದ್ದೀರಿ. ಬಹುಶಃ ಇದರಿಂದ ನಿಮಗೆ ವಿನೋದವಿರಬಹುದು. ಇದರಿಂದ ಬೇರೆ ಯಾವ ಪ್ರಯೋಜನವಿದೆ? ಬನ್ನಿ ನಾವೆಲ್ಲರೂ ಭಕ್ತರಾಗಿ ತಿರುವಲ್ಲವಾೞ್ ಕ್ಷೇತ್ರಕ್ಕೆ ಹೋಗೋಣ. ಅದು ಬಲು ಸುಂದರವಾದ ಪ್ರಕೃತಿಯಿಂದ ಸುತ್ತುವರಿದಿದೆ. ಹಳದಿಬಣ್ಣದಿಂದ ಹೊಳೆಯುತ್ತಿರುವ ಸುವಾಸನೆಯಿಂದ ಕೂಡಿದ ಹೂಗಳಿಂದ ಹೊನ್ನೆಮರಗಳುಅಲ್ಲಿ ಹೇರಳವಾಗಿವೆ. ಅವಕ್ಕೆ ಮಾಧವೀಲತೆಗಳು ಪರಿಮಳವನ್ನು ಸೂಸುವ ಹೂಗಳಿಂದ ತುಂಬಿ ಜಿಗಿಯುತ್ತಾ ಹಬ್ಬಿಕೊಂಡು ಕಣ್ಣಿಗೆ ಹಬ್ಬವನ್ನುಂಟುಮಾಡುತ್ತವೆ. ಅಲ್ಲಿ ಸುಳಿದಾಡುವ ತೆಂಕಣಗಾಳಿಯೂ ಸಹ ಈ ಎಲ್ಲ ಆಕರ್ಷಕವಾದ ಹೂಗಳ ಪರಿಮಳವನ್ನು ಹೊತ್ತು ಬೀಸುತ್ತಾ ಕ್ಷೇತ್ರವನ್ನೇ ಆಹ್ಲಾದದಿಂದ ತುಂಬಿರುತ್ತದೆ. ಬನ್ನಿ, ಭಕ್ತರೂ ಭಗವಂತನ ಪಾದಸೇವಕರೂ ಆದ ನಾವೆಲ್ಲರೂ ತಿರುವಲ್ಲವಾೞ್ ಕ್ಷೇತ್ರವನ್ನು ಸೇರೋಣ. ಸುಂದರವಾದ ಪ್ರಕೃತಿಯ ನಡುವೆ ನೆಲಸಿ ನಿಂತಿರುವ ಆ ಪರಮಪುರುಷನನ್ನು ಸಂದರ್ಶಿಸೋಣ. ಅವನ ಪಾದಧೂಳಿಯನ್ನು ಪಡೆದುಕೊಳ್ಳೋಣ. ಅದನ್ನು ನಾವು ನಮ್ಮನಮ್ಮ ತಲೆಗಳಲ್ಲಿ ಧರಿಸಿಕೊಳ್ಳೋಣ. ಪಾವನಗೊಳ್ಳೋಣ ಮತ್ತು ಆ ಪರಮಪುರುಷನನ್ನು ಕೂಡಿಕೊಳ್ಳೋಣ. ಇದೇ ನನ್ನ ಮಹದಾಶೆ. 



೩. ಶೂಡುಮಲರ್ ಕ್ಕೂೞಲೀರ್\! ತುಯರಾಟ್ಟಿಯೇನೈ ಮೆಲಿಯ,

ಪಾಡುನಲ್ ವೇದವೊಲಿ ಪರವೈತ್ತಿರೈಪೋಲ್ ಮುೞಙ್ಗ,

ಮಾಡುಯರ್ ನ್ದೋಮಪ್ಪುಹೈ ಕಮೞುಮ್ ತಣ್ ತಿರುವಲ್ಲವಾೞ್,

ನೀಡುಱೈ ಹಿನ್ ಱ ಪಿರಾನ್ ಕೞಲ್ ಕಾಣ್ಡುಙ್ಗೊಲ್ ನಿಚ್ಚಲುಮೇ? 



ಶೂಡುಮ್ = ಮುಡಿಯುವ, ಮಲರ್ = ಹೂಗಳ, ಕುೞಲೀರ್ = ತಲೆಗೂದಲುಳ್ಳವರೇ, ತುಯರಾಟ್ಟಿಯೇನ್ = ದುಃಖಿತಳಾದ ನಾನು, ಮೆಲಿಯ = ಕೃಶಳಾಗುತ್ತಿರಲು, ಪಾಡು = ಹಾಡುವ, ನಲ್ ವೇದಮ್ ಒಲಿ= ಶ್ರೇಷ್ಠವಾದ ವೇದದ \(ಸಾಮವೇದದ\) ಘೋಷವು, ಪರವೈ ತಿರೈ ಪೋಲ= ಕಡಲಿನ ಅಲೆಗಳ ಘೋಷದ ಹಾಗೆ, ಮುೞಙ್ಗ = ಮೊಳಗುತ್ತಿರುವ, ಮಾಡು = ಅಕ್ಕಪಕ್ಕಗಳಲ್ಲಿ, ಉಯರ್ ನ್ದು = ಎತ್ತರವಾಗಿ, ಓಮಮ್ ಪುಹೈ = ಹೋಮದ ಹೊಗೆಯು, ಕಮೞುಮ್ = ಪರಿಮಳಿಸುವ, ತಣ್ = ತಂಪಾದ, ತಿರುವಲ್ಲವಾೞ್ = ತಿರುವಲ್ಲವಾಳ್ ಕ್ಷೇತ್ರದಲ್ಲಿ, ನೀಡು = ಶಾಶ್ವತವಾಗಿ \(ಬಹಳ ಎತ್ತರಕ್ಕೆ\), ಉಱೈಹಿನ್ ಱ = ನೆಲಸಿರುವ, ಪಿರಾನ್ = ಸರ್ವೇಶ್ವರನ, ಕೞಲ್ = ತಿರುವಡಿಗಳನ್ನು, ಕಾಣ್ಡುಮ್ ಕೊಲ್ = ಕಾಣಲಾಗುವುದೇ? \(ಕಾಣುವೆವೇ?\) ನಿಚ್ಚಲುಮ್ = ಎಡೆಬಿಡದಂತೆ. 



ಹೂಗಳನ್ನು ತಲೆಯಲ್ಲಿ ಮುಡಿದಿರುವ ತಲೆಗೂದಲುಳ್ಳವರೇ, ದುಃಖಿತಳಾದ ನಾನು ಕೃಶಳಾಗುತ್ತಿರಲು, ಹಾಡುವ ಶ್ರೇಷ್ಠವಾದ ವೇದದ \(ಸಾಮವೇದದ\) ಘೋಷವು, ಕಡಲಿನ ಅಲೆಗಳ ಘೋಷದ ಹಾಗೆ ಮೊಳಗುತ್ತಿರುವ, ಅಕ್ಕಪಕ್ಕಗಳಲ್ಲಿ ಎತ್ತರವಾಗಿ ಹೋಮದ ಹೊಗೆಯು ಪರಿಮಳಿಸುತ್ತಿರುವ ತಂಪಾದ ತಿರುವಲ್ಲವಾಳ್ ಕ್ಷೇತ್ರದಲ್ಲಿ, ಬಹಳ ಎತ್ತರಕ್ಕೆ ಶಾಶ್ವತವಾಗಿ ನೆಲಸಿರುವ ಸರ್ವೇಶ್ವರನ ತಿರುವಡಿಗಳನ್ನು ಎಡೆಬಿಡದಂತೆ ಕಾಣಲಾಗುವುದೇ?



ಈ ಪಾಶುರದಲ್ಲಿಯೂ ಸಹ, ಹಿಂದಿನ ಪಾಶುರದ ವಿಷಯವಾದ ಭಗವಂತನ ತಿರುವಡಿಗಳನ್ನು ಕಾಣುವ ಹಂಬಲವನ್ನು ಸೂಚಿಸುತ್ತದೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಹೂ ಮುಡಿದಿರುವ ಸುಂದರವಾದ ತಲೆಗೂದಲಿನವರೇ, \(ಗೆಳತಿಯರೇ\) ನಾನು ದುಃಖದಿಂದ ಕೃಶಳಾಗಿದ್ದೇನೆ ದಿಟ. ನನ್ನ ದುಃಖಕ್ಕೆ ಕಾರಣವೇನೆಂದು ತಿಳಿಯಿರಿ. ತಿರುವಲ್ಲವಾಳ್ ಕ್ಷೇತ್ರದಲ್ಲಿ ಭಗವಂತನು ಎತ್ತರಕ್ಕೆ ಶಾಶ್ವತವಾಗಿ ನಿಂತು ನೆಲೆಸಿದ್ದಾನೆ. ಸಾಮವೇದಘೋಷವು ವಿಸ್ತಾರವಾದ ಕಡಲಿನ ಅಲೆಗಳ ಘೋಷದಂತೆ ಎಲ್ಲೆಲ್ಲೂ ಕೇಳಿ ಬರುತ್ತಿದೆ. ಹೋಮಗಳ ಧೂಮವು ಪರಿಮಳಿಸುತ್ತಾ ಮೇಲಕ್ಕೆ ಎದ್ದು ಹರಡುತ್ತಿದೆ. ಹೀಗೆ, ತಿರುವಲ್ಲಆಳ್ ಕ್ಷೇತ್ರಮನಸ್ಸಿಗೂ ಕಣ್ಣಿಗೂ ಹಿತವಾಗಿದೆ. ಪರಮಪುರುಷನ ಪಾದಸೇವಕರಾದ ನಾವು ಅಲ್ಲಿಗೆ ಹೋಗಬೇಕು. ಅವನ ತಿರುವಡಿಗಳನ್ನು ಎಡೆಬಿಡದಂತೆ ನಾವು ಕಾಣುವುದಾದರೂ ಅದೆಂದಿಗೋ? 



ಭಗವಂತನನ್ನು ಸೇರಬೇಕೆಂಬ ಆಶೆಯುಳ್ಳವರಿಗೆ. ಆ ಹಂಬಲ ಬಹಳ ಉತ್ಕಟವಾಗಿ ಮನಸ್ಸನ್ನು ಕೊರೆಯುತ್ತಿರಬೇಕು. ಅದಕ್ಕೆ ಬಿಡುವೇ ಇರಬಾರದು ಎಂಬುದನ್ನು ಇದು ಸೂಚಿಸುತ್ತದೆ. 



೪. ನಿಚ್ಚಲುಮ್ ತೋೞಿಮೀರ್ ಹಾಳ್\! ಎಮ್ಮೈನೀರ್ ನಲಿನ್ದೆನ್ ಶೆಯ್ದೀರೋ?

ಪಚ್ಚಿಲೈ ನೀಳ್ ಕಮುಕುಮ್ ಪಲವುಮ್ ತೆಙ್ಗುಮ್ ವಾೞೈಹಳುಮ್, 

ಮಚ್ಚಣಿ ಮಾಡಙ್ಗಳ್ ಮೀದಣವುಮ್ ತಣ್ ತಿರುವಲ್ಲವಾೞ್,

ನಚ್ಚರವಿನಣೈಮೇಲ್ ನಮ್ಬಿರಾನದು ನನ್ನಲಮೇ. 



ನಿಚ್ಚಲುಮ್ = ಯಾವಾಗಲೂ, ತೋೞಿ ಮೀರ್ ಹಾಳ್ = ಗೆಳತಿಯರೇ, ಎಮ್ಮೈ = ನಮ್ಮನ್ನು, ನಲಿನ್ದು = ಹಿಂಸಿಸಿ, ಎನ್ ಶೆಯ್ ದೀರೋ = ಏನು ಮಾಡಿದಿರೋ? \(ಏನು ಪ್ರಯೋಜನ ಪಡೆದಿರೋ?\), ಪಚ್ಚಲೈ = ಹಸಿಯ \(ಹಸುರಾದ\) ಎಲೆಗಳುಳ್ಳ, ನೀಳ್ = ಎತ್ತರವಾದ, ಕಮುಕುಮ್ = ಅಡಕೆಯ ಮರಗಳೂ, ಪಲವುಮ್ = ಹಲಸಿನಮರಗಳೂ, ತೆಙ್ಗುಮ್ = ತೆಂಗಿನ ಮರಗಳೂ, ವಾೞೈಹಳುಮ್ = ಬಾಳೆಯ ಮರಗಳೂ, ಮಚ್ಚು = ಬಿಸಿಲು ಮಚ್ಚಿನಿಂದ, ಅಣಿ = ಸಿದ್ಧವಾದ \(ಸುಂದರವಾದ\), ಮಾಡಙ್ಗಳ್ ಮೀದು = ಮಹಡಿ ಮನೆಗಳ ಮೇಲೆ, ಅಣವುಮ್ = ಹೊಂದಿಕೊಂಡಿರುವ, ತಿರುವಲ್ಲವಾೞ್ = ತಿರುವಲ್ಲವಾಳ್ ಕ್ಷೇತ್ರದಲ್ಲಿ, ನಚ್ಚರವಿನ್ \(ನಂಜು\+ಅರವಿನ್\) = ವಿಷದ ಹಾವಿನ, ಮೇಲ್ = ಮೇಲೆ, ನಮ್ ಪಿರಾವದು = ನಮ್ಮ ಸ್ವಾಮಿಯ, ನನ್ನಲಮೇ \(ನಲ್\+ನಲಮೇ\) = ಶ್ರೇಷ್ಠವಾದ ಶೀಲವೇ \(ಸ್ವಭಾವವೇ\). 



ಗೆಳತಿಯರೇ, ನಮ್ಮನ್ನು ಯಾವಾಗಲೂ ಹಿಂಸಿಸಿ ಏನು ಪ್ರಯೋಜನ ಪಡೆದಿರೋ? ಹಸುರಾದ ಎಲೆಗಳುಳ್ಳ ಎತ್ತರವಾದ ಅಡಕೆಯ ಮರಗಳೂ, ಹಲಸಿನ ಮರಗಳೂ, ತೆಂಗಿನ ಮರಗಳೂ, ಬಾಳೆಯ ಮರಗಳೂ, ಬಿಸಿಲುಮಚ್ಚಿನಿಂದ ಸಿದ್ಧವಾದ \(ಸುಂದರವಾದ\) ಮಹಡಿಮನೆಗಳ ಮೇಲೆ ಹೊಂದಿಕೊಂಡಿರುವ ತಿರುವಲ್ಲವಾಳ್ ಕ್ಷೇತ್ರದಲ್ಲಿ, ವಿಷದ ಹಾವಿನ ಮೇಲೆ ನಮ್ಮ ಸ್ವಾಮಿಯ ಶ್ರೇಷ್ಠವಾದ ಸ್ವಭಾವವೇ \(ನಮ್ಮನ್ನು ರಕ್ಷಿಸುವುದು\). 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಗೆಳತಿಯರೇ, ತಿರುವಲ್ಲವಾಳ್ ಕ್ಷೇತ್ರ ಪ್ರಕೃತಿಸುಂದರವಾದದ್ದು. ಅಲ್ಲಿ ಎಲ್ಲಾ ಬಗೆಯ ಹಣ್ಣಿನ ಮರಗಳು ಸಮೃದ್ಧಿಯಾಗಿವೆ. ಹಲಸಿನ ಮರಗಳು, ತೆಂಗಿನ ಮರಗಳು, ಬಾಳೆಯ ಮರಗಳು ಅವುಗಳಲ್ಲಿ ಅತಿಮುಖ್ಯವಾದವು. ಎತ್ತರಕ್ಕೆ ಬೆಳೆದು ನಿಂತು, ಹಸುರೆಲೆಗಳಿಂದ ಕೂಡಿದ ಅಡಕೆಯ ಮರಗಳೂ ಹೇರಳವಾಗಿವೆ. ಅವುಗಳೆಲ್ಲವೂ ಪರಸ್ಪರ ಹೊಂದಿಕೊಂಡು ದಟ್ಟವಾಗಿ ಬೆಳೆದು ಫಲಭರಿತವಾಗಿವೆ. ಅಲ್ಲಿಯೇ, ಅಂಥ ಸುಂದರವಾದ ಪ್ರಕೃತಿಯ ನಡುವೆಯೇ, ಸರ್ವೇಶ್ವರನಾದ ಭಗವಂತನು ಶೇಷಶಯನನಾಗಿ ನೆಲಸಿದ್ದಾನೆ. ಅವನದು ಅತಿಶ್ರೇಷ್ಠವಾದ ಸ್ವಭಾವ. ಅವುಗಳನ್ನು ಅರಿತುಕೊಂಡವರು ಅವನನ್ನು ಬಿಟ್ಟು ಅಗಲರು. ಅವನ ದಿವ್ಯತಿರುವಡಿಗಳಿಗೆ ಹೊಂದಿಕೊಂಡು, ಅವನ ರಕ್ಷಣೆಯನ್ನು ಪಡೆದುಕೊಳ್ಳುತ್ತಾರೆ. ಸ್ವಾಮಿಯ ಪಾದಸೇವಕರಾದ ನಾವು ಅಲ್ಲಿಗೆ ಹೋಗಿ, ಸ್ವಾಮಿಯನ್ನು ಸಂದರ್ಶಿಸಿ, ಅವನ ತಿರುವಡಿಗಳ ಸೇವೆಯಲ್ಲಿ ಅನವರತವೂ ತೊಡಗಿರಬೇಕೆಂದು ಹಂಬಲಿಸುತ್ತಿದ್ದೇವೆ. ಆದ್ದರಿಂದ, ನೀವು ಅನ್ಯಾಯವಾಗಿ, ಸಲ್ಲದ ಪ್ರಪಂಚದ ರೀತಿಯ ಮಾತುಗಳನ್ನಾಡಿ, ನಮ್ಮನ್ನು ಹಿಂಸಿಸಬಾರದು. ಅದರಿಂದ ಯಾವ ಬಗೆಯ ಪ್ರಯೋಜನವೂ ನಿಮಗೆ ಬರುವುದಿಲ್ಲ ಕಂಡಿರಾ\! 



ಆಳ್ವಾರರ ಕಾಲದಿಂದಲೂ “ಮುಕ್ಕನಿ” ಎಂದರೆ, ಮೂರು ರಸವತ್ತಾದ, ಜೇನುಸುರಿಸುವ ಹಣ್ಣುಗಳು ಸುಪ್ರಸಿದ್ಧ. ಮಾವು, ಹಲಸು, ಬಾಳೆ ಹಣ್ಣುಗಳೇ ಅವು. ಈ ಪಾಶುರದಲ್ಲಿ ಮಾವಿನ ಬದಲಾಗಿ ತೆಂಗನ್ನು ಸೇರಿಸಿಕೊಂಡಿದ್ದಾರೆ ಎಂಬುದನ್ನು ತೋರಿಸಬಹುದು. 



೫. ನನ್ನಲತ್ತೋೞಿ ಮೀರ್ ಹಾಳ್\! ನಲ್ಲವನ್ದಣರ್ ವೇಳ್ವಿಪ್ಪುಹೈ, 

ಮೈನ್ನಲಙ್ಗೊಣ್ಡು ಉಯರ್ ವಿಣ್ ಮಱೈ ಕ್ಕುಮ್ ತಣ್ ತಿರುವಲ್ಲವಾೞ್,

ಕನ್ನಲಙ್ಗಟ್ಟಿ ತನ್ನೈಕ್ಕನಿಯೈ ಯಿನ್ನಮುದನ್ತನ್ನೈ,

ಎನ್ನಲಙ್ಗೊಳ್ ಶುಡರೈ ಎನ್ ಱು ಕೊಲ್ ಕಣ್ ಹಳ್ ಕಾಣ್ಬದುವೇ? 



ನಲ್ ನಲಮ್ ತೋೞಿಮೀರ್ ಹಾಳ್ = ಒಳ್ಳೆಯ ಗುಣಸ್ವಭಾವಗಳ ಗೆಳತಿಯರೇ, ನಲ್ಲ = ಶ್ರೇಷ್ಠರಾದ, ಅನ್ದಣರ್ = ವೈದಿಕರ \(ಬ್ರಾಹ್ಮಣರ\), ವೇಳ್ವಿ ಪುಹೈ = ಯಜ್ಞಗಳ ಹೊಗೆಯು, ಮೈ = ಕಾಡಿಗೆಯ, ನಲಮ್ಕೊಣ್ಡು = ಉತ್ತಮವಾದ ಬಣ್ಣವನ್ನು \(ಸ್ವಭಾವವನ್ನು\) ಸ್ವೀಕರಿಸಿ, ಉಯರ್ = ಎತ್ತರವಾದ, ವಿಣ್ = ಆಕಾಶವನ್ನು, ಮಱೈಕ್ಕೂಮ್ = ಮರೆಸುವಂಥ \(ಮುಚ್ಚಿಬಿಡುವಂಥ\), ತಣ್ = ತಂಪಾದ, ತಿರುವಲ್ಲವಾಳ್ = ತಿರುವಲ್ಲವಾಳ್ ಕ್ಷೇತ್ರದಲ್ಲಿ, ಕನ್ನಲ್ ಅಮ್ ಕಟ್ಟಿಕನ್ನೈ = ಸೊಗಸಾದ ಕಲ್ಲುಸಕ್ಕರೆಯ ಗಟ್ಟಿಯನ್ನು, ಕನಿಯೈ = ಹಣ್ಣನ್ನು, ಇನ್ ಅಮುದಮ್ ತನ್ನೈ = ಇನಿದಾದ ಅಮೃತವನ್ನು, ಎನ್ನಲಮ್ ಕೊಳ್ = ನನ್ನ ಸತ್ ಸ್ವಭಾವಗಳನ್ನೂ \(ಸರ್ವಸ್ವವನ್ನೂ\) ಕೊಳ್ಳೆಹೊಡೆದ, ಶುಡರೈ = ಜ್ಯೋತಿಯನ್ನು, ಎನ್ ಱು ಕೊಲ್ = ಎಂದಿಗೋ, ಕಣ್ ಹಳ್ ಕಾಣ್ಬದುವೇ = ಕಣ್ಣುಗಳು ಕಾಣುವುದು? 



ಒಳ್ಳೆಯ ಗುಣಸ್ವಭಾವಗಳ ಗೆಳತಿಯರೇ, ಶ್ರೇಶ್ಠವೈದಿಕ ಬ್ರಾಹ್ಮಣರ ಯಜ್ಞಗಳ್ ಹೊಗೆಯು ಕಾಡಿಗೆಯ ಉತ್ತಮವಾದ ಸ್ವಭಾವವನ್ನು \(ಬಣ್ಣವನ್ನು\) ಸ್ವೀಕರಿಸಿ, ಎತ್ತರವಾದ ಆಕಾಶವನ್ನು ಮುಚ್ಚಿಬಿಡುವಂತೆ ತಂಪಾದ ತಿರುವಲ್ಲವಾಳ್ ಕ್ಷೇತ್ರದಲ್ಲಿ ರುಚಿಕರವಾದ ಕಲ್ಲುಸಕ್ಕರೆಯ ಗಟ್ಟಿಯನ್ನು, ಹಣ್ಣನ್ನು, ಇನಿದಾದ ಅಮೃತವನ್ನು, ನನ್ನ ಸತ್ ಸ್ವಭಾವವನ್ನು\(ಸರ್ವಸ್ವವನ್ನು\) ಕೊಳ್ಳೆಹೊಡೆದ ಜ್ಯೋತಿಯನ್ನು ಕಣ್ಣುಗಳು ಕಾಣುವುದು ಅದೆಂದಿಗೋ? 



ಇಲ್ಲಿ ತಿರುವಲ್ಲವಾಳ್ ದಿವ್ಯಕ್ಷೇತ್ರದ ವಿವರಣೆಗೂ, ನೆಲಸಿರುವ ಸರ್ವೇಶ್ವರನನ್ನು ವಿವರಿಸಲು, ಅವನ ದಿವ್ಯಗುಣಸ್ವಭಾವಗಳನ್ನು ಕಂಡುಕೊಳ್ಳುವುದಕ್ಕೆ ಬಳಸಿರುವ ರೂಪಕಗಳನ್ನೂ ಆನಂದಿಸಬಹುದಾಗಿದೆ.



“ನಲ್ಲವನ್ದಣರ್....................ತಿರುವಲ್ಲವಾಳ್” – ಉತ್ಪ್ರೇಕ್ಷೆ ಎಂಬುದೊಂದು ಉತ್ತಮಸಾಹಿತ್ಯದಲ್ಲಿ ಬಳಸುವ ಅಲಂಕಾರ. ತಿರುವಲ್ಲವಾೞ್ ಕ್ಷೇತ್ರದ ಸೊಬಗನ್ನು ಇದು ಸುಂದರವಾಗಿ ವರ್ಣಿಸಿ ಹೇಳುತ್ತದೆ. ಶ್ರೇಷ್ಠರಾದ ವೈದಿಕ ಬ್ರಾಹ್ಮಣರು ಪ್ರತಿದಿನವೂ ನಡೆಸುವ ನಿತ್ಯಕರ್ಮರೂಪವಾದ ಯಜ್ಞಗಳನ್ನು ನಡೆಸುವುದರ ಜೊತೆಗೆ, ವಿಶೇಷದಿನಗಳಲ್ಲಿ ಅವರು ವಿಶೇಷರೂಪವಾದ ಯಜ್ಞವನ್ನು ನಡೆಸುವುದರಲ್ಲಿ ನಿರತರಾಗಿರುತ್ತಾರೆ. ಅವುಗಳಿಂದ ಏಳುವ ಹೊಗೆಯು, ಸುಗಂಧಭರಿತವಾಗಿ, ಆಕಾಶವನ್ನೆಲ್ಲಾ ಮುಚ್ಚಿಬಿಡುವುದಂತೆ. ಕಪ್ಪಾಗಿ ಮಾಡಿಬಿಡುವುದಂತೆ. ಸೂರ್ಯನ ಪ್ರಖರವಾದ ಬೆಳಕು ಅಲ್ಲಿ ಬೀಳುವುದಕ್ಕೆ ಅವಕಾಶವಿಲ್ಲದಂತೆ ಮಾಡುತ್ತದೆಯಂತೆ. ಜೊತೆಗೆ, ಅಲ್ಲಿ ಬೆಳೆದಿರುವ ಬಗೆಬಗೆಯ ಫಲವೃಕ್ಷಗಳು ಎತ್ತರವಾಗಿಯೂ, ಒತ್ತಾಗಿಯೂ, ಆ ಕ್ಷೇತ್ರವನ್ನು ತಂಪಾಗಿರುವಂತೆ ಮಾಡುತ್ತವೆಯಂತೆ. ಹೀಗಿದೆ ಕ್ಷೇತ್ರದ ವಿವರಣೆ. 



“ಕನ್ನಙ್ಗಟ್ಟಿತನ್ನೈ” – ಭಗವಂತನು ಕಲ್ಲುಸಕ್ಕರೆಯ ಗಟ್ಟಿಯಂತೆ, ಬಾಯಲ್ಲಿಟ್ಟುಕೊಂಡು ಬಹುಕಾಲ ಸವಿಯಲು ಅನುಕೂಲಿಸುವಂತೆ ಸಿಹಿಯಾಗಿ ಇದ್ದಾನೆ. ಅವನ ದಿವ್ಯನಾಮಗಳು ಅಷ್ಟು ರುಚಿಕರ. 



“ಕನಿಯೈ” – ಮಾಗಿದ ಮಾವು, ಹಲಸು, ಬಾಳೆಹಣ್ಣಿನಂತೆ ಮೆದ್ದು ಆನಂದಿಸುವುದಕ್ಕೆ ಭಗವನ್ನಾಮಗಳು ಬಹು ರುಚಿಕರ. 



“ಇನ್ನಮುದತ್ತನ್ನೈ” – ಅಪರೂಪವಾದ, ಬಲು ಸಿಹಿಯಾದ, ಅಮೃತದಂತೆ ಅಮರತ್ವವನ್ನು ನೀಡುತ್ತಾನೆ. 



“ಎನ್ನಲಙ್ಗೊಳ್ ಶುಡರೈ” – ಭಗವಂತನು ಅದ್ವಿತೀಯ ಜ್ಯೋತಿಸ್ವರೂಪಿ. ನಮ್ಮಲ್ಲಿ ಮನೆ ಮಾಡಿಕೊಂಡಿರುವ ಅಜ್ಞಾನವೆಂಬ ಕತ್ತಲೆಯನ್ನು ಓಡಿಸಿ, ಬೆಳಗುತ್ತಾ, ಒಳ್ಳೆಯ ಗುಣಸ್ವಭಾವಗಳನ್ನು ನಮ್ಮಲ್ಲಿ ಮೂಡುವಂತೆ ಮಾಡುತ್ತಾನೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಉತ್ತಮವಾದ ಶೀಲಸ್ವಭಾವವನ್ನುಳ್ಳ ಗೆಳತಿಯರೇ, ತಿರುವಲ್ಲವಾೞ್ ಕ್ಷೇತ್ರ ಬಹಳ ಹಿತಕರವಾದದ್ದು. ನಿಷ್ಠರಾಗಿರುವ ವೈದಿಕ ಬ್ರಾಹ್ಮಣರು ಮಾಡುವ ಯಜ್ಞಗಳ ಹೊಗೆಯು ಆಕಾಶವನ್ನೆಲ್ಲಾ ಕವಿದು ಕಪ್ಪುಮಾಡಿದೆ. ಎತ್ತರವಾಗಿ ಬೆಳೆದು ನಿಂತಿರುವ ಹಲಸು ತೆಂಗು, ಅಡಕೆ ಮರಗಳು ಆಕಾಶವನ್ನೇ ಮರೆಮಾಡಿಬಿಟ್ಟಿವೆ. ಆದ್ದರಿಂದ, ಆ ಕ್ಷೇತ್ರತಂಪಾಗಿದೆ. ಅಲ್ಲಿಯೇ ಭಗವಂತನು ಶಾಶ್ವತವಾಗಿ ನೆಲಸಿದ್ದಾನೆ, ಕಲ್ಲುಸಕ್ಕರೆಯನ್ನು ಬಹುಕಾಲ ಬಾಯಲ್ಲಿಟ್ಟುಕೊಂಡು ಸವಿಯುತ್ತಿರುವಂತೆಯೂ, ಮಾಗಿದ ಹಣ್ಣನ್ನು ಮೆಲ್ಲುತ್ತಾ ಸವಿಯನ್ನು ಅನುಭವಿಸಿ ಆನಂದಿಸುವಂತೆಯೂ, ಇನಿದಾದ ಅಮೃತದಂತೆ ನಮಗೆ ಅಮರತ್ವವನ್ನು ನೀಡುವಂತೆಯೂ, ನಮ್ಮಲ್ಲಿ ಅಡಗಿಕೊಂಡಿರುವ ಅಜ್ಞಾನವೆಂಬ ಕಗ್ಗತ್ತಲೆಯನ್ನು ದೂರಮಾಡುವ ವಿಲಕ್ಷಣ ಜ್ಯೋತಿಯಾಗಿಯೂ ಬೆಳಗುತ್ತಿದ್ದಾನೆ. ನಮ್ಮ ಕಣ್ಣುಗಳು ಅವನನ್ನು ನೋಡುವುದಾದರೂ ಅದೆಂದಿಗೋ? 



೬. ಕಾಣ್ಬದೆ ಞಾನ ಱುಕೊಲೋ? ವಿನೈಯೇನ್ ಕನಿವಾಯ್ ಮಡಲೀರ್\!

ಪಾಣ್ ಕುರಲ್ ವಣ್ಡಿನೊಡು ಪಶುನ್ದೆನ್ ಱಲುಮಾಹಿಯೆಙ್ಗುಮ್, 

ಶೇಣ್ ಶಿನೈಯೋಙ್ಗು ಮರಚ್ಚೆೞುಙ್ಗಾನಲ್ ತಿರುವಲ್ಲವಾೞ್,

ಮಾಣ್ ಕುಱಳ್ ಕೋಲಪ್ಪಿರಾನ್ ಮಲರ್ ತ್ತಾಮರೈಪ್ಪಾದಙ್ಗಳೇ. 



ಕಾಣ್ಬದು = ನೋಡುವುದು, ಎಞ್ಞಾನ್ ಱುಕೊಲೋ = ಅದೆಂದಿಗೋ, ವಿನೈಯೇನ್ = ಪಾಪಿಷ್ಠಳಾದ ನಾನು, ಕನಿವಾಯ್ ಮಡಲೀರ್ = ತೊಂಡೆಹಣ್ಣಿನಂತೆ ತುಟಿಗಳುಳ್ಳ ಗೆಳತಿಯರೇ, ಪಾಣ್ ಕುರಲ್ = ಹಾಡಿನಂತೆ ಕಂಠವುಳ್ಳ, ವಣ್ಡಿನೊಡು = ದುಂಬಿಗಳೊಡನೆ, ಪಶು ತೆನ್ ಱಲುಮ್ ಆಹಿ = ಹೊಸದಾಗಿ ಬೀಸುವ ತೆಂಕಣಗಾಳಿಯೂ ಆಗಿ, ಎಙ್ಗುಮ್ = ಎಲ್ಲೆಲ್ಲಿಯೂ, ಶೇಣ್ = ಎತ್ತರವಾದ, ಶಿನೈ = ತಾಳೆಯ ಮರಗಳು, ಓಙ್ಗು = ಎತ್ತರವಾಗಿ ಬೆಳೆದು ನಿಂತಿರುವ, ಮರಮ್ = ಮರಗಳು, ಶೆೞು ಕಾನಲ್ = ಸುಂದರವಾದ \(ಕಡಲ್ಕರೆಯ\) ಕಾಡುಗಳಿಂದ ಕೂಡಿದ, ತಿರುವಲ್ಲವಾೞ್ = ತಿರುವಲ್ಲವಾಳ್ ಕ್ಷೇತ್ರದಲ್ಲಿ, ಮಾಣ್ ಕುಱಳ್ = ಕುಳ್ಳ ಬ್ರಹ್ಮಚಾರಿಯಾದ, ಕೋಲಮ್ ಪಿರಾನ್ = ಸುಂದರವಾದ ಭಗವಂತನ, ಮಲರ್ ತಾಮರೈ ಪಾದಙ್ಗಳೇ= ಅರಳಿರುವ ತಾವರೆಯಂತಿರುವ ಪಾದಗಳನ್ನೇ. 



ತೊಂಡೆಹಣ್ಣಿನಂತೆ ಚೆಂದುಟಿಯ ಗೆಳತಿಯರೇ, ಹಾಡಿನ ಮಧುರಕಂಠವುಳ್ಳ ದುಂಬಿಗಳೊಡನೆ ಹೊಸದಾಗಿ ಬೀಸುವ ತೆಂಕಣ ಗಾಳಿಯೂ ಆಗಿ, ಎಲ್ಲೆಲ್ಲಿಯೂ ಎತ್ತರವಾಡ ತಾಳೆಯ ಮರಗಳು ಎತ್ತರವಾಗಿ ಬೆಳೆದು ನಿಂತಿರುವ ಸುಂದರವಾದ ಕಡಲ್ಕರೆಯ ಕಾಡುಗಳಿಂದ ಕೂಡಿದ ತಿರುವಲ್ಲವಾಳ್ ಕ್ಷೇತ್ರದಲ್ಲಿ ಕುಳ್ಳಬ್ರಹ್ಮಚಾರಿಯಾದ ದಿವ್ಯಸುಂದರನಾದ ಭಗವಂತನ ಅರಳಿರುವ ತಾವರೆಯಂತಿರುವ ಪಾದಗಳನ್ನು ಪಾಪಿಯಾದ ನಾನು ಕಾಣುವುದು ಅದೆಂದಿಗೋ? 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಚೆಂದುಟಿಯ ಸುಂದರಿಯರಾದ ಗೆಳತಿಯರೇ, ತಿರುವಲ್ಲುವಾಳ್ ಕ್ಷೇತ್ರದ ಒಂದು ಕಡೆಯಲ್ಲಿ ಕಡಲಕರೆಯ ಎತ್ತರವಾದ ತಾಳೆಯ ಮರಗಳ ಕಾಡಿನಿಂದ ಕೂಡಿದೆ. ಆ ತಾಳೆಯ ಮರಗಳು ಪುಷ್ಪವಾಗಿ ಬೆಳೆದು ನಿಂತಿವೆ. ದುಂಬಿಗಳು ತಾಳೆಯ ಹೂವಿನ ಮಧುವನ್ನು ಕುಡಿಯಲು ಝೇಂಕರಿಸುತ್ತಾ ಗುಂಪುಗುಂಪಾಗಿ ಸುಳಿದಾಡುತ್ತಿವೆ. ಅವುಗಳ ಮಧುರ ಗಾನವನ್ನು ಹೊತ್ತು ತೆಂಕಣಗಾಳಿಯು ಕ್ಷೇತ್ರದ ಮೇಲೆ ಬಹಳ ಹಿತವಾಗಿ ಬೀಸುತ್ತದೆ. ಇದು ಕ್ಷೇತ್ರವನ್ನು ಮನೋಹರವಾಗಿ ಮಾಡಿದೆ. ಅಲ್ಲಿ ದಿವ್ಯಸುಂದರ ವಾಮನ ಬ್ರಹ್ಮಚಾರಿಯರೂಪಿಯಾದ ಭಗವಂತನು ನೆಲಸಿದ್ದಾನೆ. ಅವನ ತಿರುವಡಿಗಳು ಅರಳಿದ ಕೆಂದಾವರೆಯಂತೆ ಆಕರ್ಷಕವಾಗಿ ಕೋಮಲವಾಗಿವೆ. ಪಾಪಿಯಾದ ನಾನು ಅವುಗಳನ್ನು ಕಾಣಬೇಕೆಂದು ಹಂಬಲಿಸುತ್ತಿದ್ದೇನೆ. ಅದೆಂದಿಗೆ ಈಡೇರುವುದೇ ಕಾಣೆನಲ್ಲ\! 



೭. ಪಾದಙ್ಗಳ್ ಮೇಲಣಿ ಪೂನ್ದೊೞಕ್ಕೂಡುಙ್ಗೊಲ್? ಪಾವೈನಲ್ಲೀರ್\!

ಓದನೆಡುನ್ದಡತ್ತುಳ್ ಉಯರ್ ತಾಮರೈ ಶೆಙ್ಗೞುನೀರ್, 

ಮಾದರ್ ಹಳ್ ವಾಣ್ ಮುಹಮುಮ್ ಕಣ್ಣುಮೇನ್ದುಮ್ ತಿರುವಲ್ಲವಾೞ್,

ನಾದನ್ ಇಞ್ಜಾಲ ಮುಣ್ಡ ನಮ್ಬಿರಾನ್ ತನ್ನೈ ನಾಡೋಱುಮೇ.



ಪಾದಙ್ಗಳ್ = ಪಾದಗಳ, ಮೇಲ್ = ಮೇಲೆ ಸಿದ್ಧಪಡಿಸಿರುವ, ಪೂ = ಹೂಗಳನ್ನು, ತೊೞಕ್ಕೂಡುಮ್ ಕೊಲ್ = ಪೂಜಿಸುವುದು ಸಾಧ್ಯವಾಗುವುದೇ? ಪಾವೈನಲ್ಲೀರ್ = ಒಳ್ಳೆಯ ಯುವತಿಯರೇ, ಓದಮ್ = ಸಾಗರದಂತೆ, ನೆಡು ತಡತ್ತುಳ್ = ವಿಸ್ತಾರವಾದ ತಟಾಕಗಳಲ್ಲಿ, ಉಯರ್ = ಎತ್ತರವಾದ, ತಾಮರೈ = ಕೆಂದಾವರೆ ಹೂಗಳೂ, ಶೆಙ್ಗೞು ನೀರ್ = ಕನ್ನೈದಿಲೆ ಹೂಗಳು, ಸ್ತ್ರೀಯರು, ವಾಳ್ ಮುಹಙ್ಗಳ್ = ತೇಜಸ್ಸಿನಿಂದ ಕೂಡಿದ ಮುಖಗಳನ್ನೂ, ಕಣ್ಣುಮ್ = ಕಣ್ಣುಗಳನ್ನೂ, ಏನ್ದುಮ್ = ಹೊಂದಿಕೊಳ್ಳುವ, ತಿರುವಲ್ಲವಾೞ್ = ತಿರುವಲ್ಲವಾೞ್ ಕ್ಷೇತ್ರದ, ನಾದನ್ = ನಾಥನೂ, ಇ ಞಾಲಮ್ ಉಣ್ಡ = ಈ ಭೂಮಂಡಲವನ್ನುಂಡ, ನಮ್ ಪಿರಾನ್ ತನ್ನೈ= ನಮ್ಮ ಸ್ವಾಮಿಯನ್ನು, ನಾಡೋಱುಮೇ \(ನಾಳ್\+ತೋಱುಮೇ = ನಾಡೋಱುಮೇ\) = ಅನವರತವೂ. 



ಒಳ್ಳೆಯ ಗುಣವತಿಯರಾದ ಯುವತಿಯರೇ, ಸಾಗರದಂತೆ ವಿಸ್ತಾರವಾದ ತಟಾಕಗಳಲ್ಲಿ ಸಿದ್ಧವಾಗಿರುವ ಎತ್ತರವಾದ ಕೆಂದಾವರೆ ಹೂಗಳನ್ನೂ, ಕನ್ನೈದಿಲೆ ಹೂಗಳನ್ನೂ, ತಾಯಂದಿರ ತೇಜಸ್ಸಿನ ಮುಖಗಳನ್ನೂ ಕಣ್ಣನ್ನೂ ಹೊಂದಿಕೊಳ್ಳುವಂಥವನ್ನು, ತಿರುವಲ್ಲವಾೞ್ ನಾಥನೂ, ಈ ಭೂಮಂಡಲವನ್ನು ಉಂಡವನೂ ಆದ ನಮ್ಮ ಸ್ವಾಮಿಯಪಾದಗಳನ್ನು ಪೂಜಿಸುವುದು ಸಾಧ್ಯವಾಗುವುದೇ? 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಯುವತಿಯರಾದ ಗೆಳತಿಯರೇ, ನೀವು ಸದ್ಗುಣವತಿಯರು. ಉತ್ತಮವಾದ ನಡತೆಯುಳ್ಳವರು. ನಿಮ್ಮ ಮುಖ ತೇಜಃಪೂರ್ಣವಾಗಿವೆ. ನಿಮ್ಮ ಕಣ್ಣುಗಳು ಸುಂದರವಾಗಿ, ವಿಶಾಲವಾಗಿ, ಆಕರ್ಷಕವಾಗಿವೆ. ಅವುಗಳಂತೆಯೇ, ತಿರುವಲ್ಲವಾಳ್ ಕ್ಷೇತ್ರದಲ್ಲಿರುವ ಕಡಲಿನ ಹಾಗೆ ಬಲು ವಿಸ್ತಾರವಾದ ತಟಾಕಗಳಲ್ಲಿ ಬೆಳಗಿನಲ್ಲಿ ಅರಳುವ ಕೆಂದಾವರೆಗಳೂ, ಸಂಜೆ ಅರಳುವ ಕನ್ನೈದಿಲೆಹೂಗಳೂ ಎತ್ತರವಾಗಿ ಸಿದ್ಧವಾಗಿ ಅರಳಿರುತ್ತವೆ. ಅವುಗಳನ್ನು ಬಳಸಿಕೊಂಡು, ತಿರುವಲ್ಲವಾಳ್ ಕ್ಷೇತ್ರದಲ್ಲಿರುವ ಕಡಲಿನ ಹಾಗೆ ಬಲುವಿಸ್ತಾರವಾದ ತಟಾಕಗಳಲ್ಲಿ ಬೆಳಗಿನಲ್ಲಿ ಅರಳುವ ಕೆಂದಾವರೆಗಳೂ, ಸಂಜೆ ಅರಳುವ ಕನ್ನೈದಿಲೆ ಹೂಗಳೂ ಎತ್ತರವಾಗಿ ಸಿದ್ಧವಾಗಿ ಅರಳಿರುತ್ತವೆ. ಅವುಗಳನ್ನು ಬಳಸಿಕೊಂಡು, ತಿರುವಲ್ಲವಾಳ್ ಕ್ಷೇತ್ರದಲ್ಲಿ ನಿತ್ಯವಾಸ ಮಾಡುವವನೂ, ಪ್ರಳಯಸಮಯದಲ್ಲಿ ಈ ಭೂಮಂಡಲವನ್ನೇ ಉಂಡು, ತನ್ನ ಹೊಟ್ಟೆಯಲ್ಲಿಟ್ಟುಕೊಂಡು ರಕ್ಷಿಸುವವನೂ ಆದ ನಮ್ಮ ಸ್ವಾಮಿಯ ತಿರುವಡಿಗಳನ್ನು ಅನವರತವೂ ಪೂಜಿಸುವುದಕ್ಕೆ ನಮಗೆ ಸಾಧ್ಯವಾಗುವುದಿಲ್ಲವೇ? 



೮. ನಾಡೋಱುಮ್ ವೀಡಿನ್ ಱಿಯೇ ತೊೞಕ್ಕೂಡುಙ್ಗೊಲ್? ನಲ್ ನುದಲೀರ್,

ಆಡುತೀಙ್ಗರುಮ್ಬುಮ್ ವಿಳೈ ಶೆನ್ನೆಲುಮಾಹಿಯೆಙ್ಗುಮ್,

ಮಾಡುಱು ಪೂನ್ದಡಮ್ ಶೇರ್ ವಯಲ್ ಶೂೞ್ ತಣ್ ನಲ್ಲವಾೞ್,

ನೀಡುಱೈ ಹಿನ್ ಱ ಪಿರಾನ್ ನಿಲಮ್ ತಾವಿಯ ನೀಳ್ ಕೞಲೇ. 



ನಾಡೋಱುಮ್ \(ನಾಳ್\+ತೋಱುಮ್\) = ಎಡೆಬಿಡದಂತೆ, ವೀಡು ಇನ್ ಱಿಯೇ = ಬಿಡುಗಡೆ \(ಮೋಕ್ಷ\) ಇಲ್ಲದಂತೆಯೇ, ತೊೞಕ್ಕೂಡುಮ್ ಕೊಲ್ = ಸೇವೆ ಮಾಡಲು ಸಾಧ್ಯವೇ? ನಲ್ ನುದಲೀರ್ = ಒಳ್ಳೆಯ \(ಸುಂದರವಾದ\) ಮುಖವುಳ್ಳವರೇ, ಆಡು = ಗಾಣಾವಾಡುವುದಕ್ಕೆ, ಉಱು = ಯೋಗ್ಯವಾದ, ತೀಮ್ = ಸಿಹಿಯಾದ, ಕರುಮ್ಬುಮ್ = ಕಬ್ಬನ್ನೂ, ವಿಳೈ = ಬೆಳೆದಿರುವ, ಶೆನ್ನೆಲುಮ್ = ಕೆಂಬತ್ತವನ್ನೂ ಆಗಿ, ಎಙ್ಗುಮ್ = ಎಲ್ಲೆಲ್ಲಿಯೂ, ಮಾಡು = ಅಕ್ಕಪಕ್ಕದಲ್ಲಿ, ಉಱು = ಚೆನ್ನಾಗಿ \(ಒತ್ತಾಗಿ\)ರುವ, ಪೂ ತಡಮ್ = ಹೂವಿನ ತಟಾಕಗಳಿಂದ, ಶೇರ್ = ಕೂಡಿರುವ, ವಯಲ್ ಶೂೞ್ = ಗದ್ದೆ ಬಯಲುಗಳಿಂಅ ಸುತ್ತುವರಿದಿರುವ, ತಣ್ = ತಂಪಾದ, ತಿರುವಲ್ಲವಾೞ್ = ತಿರುವಲ್ಲವಾಳಿನಲ್ಲಿ, ನೀಡು ಉಱೈಹಿನ್ ಱ ಪಿರಾನ್ = ನಿತ್ಯವಾಸ ಮಾಡುವ ಸ್ವಾಮಿಯ ನಿಲಮ್ = ಭೂಮಂಡಲವನ್ನು, ತಾವಿಯ = ಅಳೆದ, ಕೞಲೇ = ತಿರುವಡಿಗಳನ್ನೇ.



ಸುಂದರವಾದ ಮುಖವನ್ನುಳ್ಳವರೇ, ಗಾಣವಾಡುವುದಕ್ಕೆ ಯೋಗ್ಯವಾದ, ಸಿಹಿಯಾದ ಕಬ್ಬನ್ನೂ, ಹುಲುಸಾಗಿ ಬೆಳೆದ ಕೆಂಬತ್ತವನ್ನೂ, ಎಲ್ಲೆಲ್ಲೂ ಅಕ್ಕಪಕ್ಕಗಳಲ್ಲಿ ದಟ್ಟವಾದ ಹೂವಿನ ತಟಾಕಗಳನ್ನೂ ಉಳ್ಳ ಗದ್ದೆಬಯಲುಗಳಿಂದ ಸುತ್ತುವರಿದಿರುವ ತಿರುವಲ್ಲವಾಳಿನಲ್ಲಿ ನಿತ್ಯವಾಸ ಮಾಡುವ ಸ್ವಾಮಿಯ ಭೂಮಂಡಲವನ್ನೆಲ್ಲಾ ಅಳೆದುಕೊಂಡ ತಿರುವಡಿಗಳನ್ನೇ ಎಡೆಬಿಡದಂತೆ, ಮೋಕ್ಷವಿಲ್ಲದಂತೆಯೇ, ಸೇವೆ ಮಾಡಲು ಸಾಧ್ಯವಾಗುವುದೇ? 



“ನಿಲಮ್ ತಾವಿಯ ಕೞಲೇ” – ಭಗವಂತನ ವಾಮನ ತ್ರಿವಿಕ್ರಮಾವತಾರದ ಪ್ರಸಂಗನನ್ನು ಇಲ್ಲಿ ಹೇಳಲಾಗುತ್ತದೆ. ಬಲಿಚಕ್ರವರ್ತಿಯ ಯಾಗಶಾಲೆಗೆ ಬಂದದ್ದು ಭಗವಂತನು ವಾಮನವಟುವಾಗಿ. ಅವನನ್ನು ಬೇಡಿದ್ದು ತನ್ನ ಮೂರು ಹೆಜ್ಜೆಯಷ್ಟು ನೆಲವನ್ನು ಮಾತ್ರವೇ. ಅದನ್ನು ದಾನವಾಗಿ ಸ್ವೀಕರಿಸಿದ ಕೂಡಲೇ, ಸ್ವಾಮಿಯು ತ್ರಿವಿಕ್ರಮನಾಗಿ ಬೆಳೆಬೆಳೆದು, ತನ್ನ ಒಂದು ಹೆಜ್ಜೆಯನ್ನು ಭೂಮಿಯ ಮೇಲಿರಿಸಿ, ಅದನ್ನು ಎಲ್ಲ ರೀತಿಯಲ್ಲೂ ವಿಸ್ತರಿಸಿ, ಇಡಿಯ ಭೂಮಂಡಲವನ್ನೇ ಆವರಿಸಿಕೊಂಡು, ಅದಷ್ಟನ್ನೂ ಒಂದು ಹೆಜ್ಜೆಯಷ್ಟು ನೆಲವೆಂದೇ ಅಳೆದುಕೊಂಡು ಬಿಟ್ಟನು. ಅಂಥ ಅದ್ಭುತಾಶ್ಚರ್ಯಕರ ಸಾಮರ್ಥ್ಯವುಳ್ಳ ಭಗವಂತನ ಆ ತಿರುವಡಿಯನ್ನು ಪಟ್ಟಾಗಿ ಆಶ್ರಯಿಸಿ, ಎಡೆಬಿಡದಂತೆ ಅದಕ್ಕೆ ಸೇವೆ ಸಲ್ಲಿಸುತ್ತಾ ಇಹಲೋಕದಲ್ಲೇ ಮುಕ್ತಿಯನ್ನು ಪಡೆದುಕೊಳ್ಳಲು ಸಾಧ್ಯವಾಗುವುದು ಎಂದು ಆಳ್ವಾರರು ಇಲ್ಲಿ ಸ್ಪಷ್ಟಪಡಿಸಿದ್ದಾರೆ. ಶ್ರೀಶಂಕರಭಗವತ್ಪಾದರ “ಜೀವನ್ಮುಕ್ತಿ” ಎಂಬುದರ ಅರ್ಥವೂ ಇದೇ. ಆದರೆ, ಅದು ಮತ್ತೊಂದು ರೀತಿಯಲ್ಲಿ ಜ್ಞಾನಮಾರ್ಗದಲ್ಲಿ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಸುಂದರಿಯರಾದ ಗೆಳತಿಯರೇ, ತಿರುವಲ್ಲವಾಳ್ ಕ್ಷೇತ್ರ ಎಷ್ಟು ಸುಂದರವಾದದ್ದು\! ಅಲ್ಲಿ, ಎಲ್ಲೆಲ್ಲಿ ನೋಡಿದರೂ, ಕಮಲದ ಹೂಗಳಿಂದ ತುಂಬಿರುವ ತಟಾಕಗಳಿವೆ. ಗಾಣವಾಡುವುದಕ್ಕೆ ಯೋಗ್ಯವಾದ, ಸಿಹಿಯಾದ, ಕಬ್ಬು ಬೆಳೆದು ನಿಂತಿರುತ್ತದೆ. ಹುಲುಸಾಗಿ ಬೆಳೆದು ನಿಂತಿರುವ ಕೆಂಬತ್ತದ ಗದ್ದೆ ಬಯಲುಗಳಿಂದ ಸುತ್ತುವರಿದಿದೆ. ಅವುಗಳ ನಡುವೆಯೇ ಸ್ವಾಮಿಯು ನಿತ್ಯವಾಸ ಮಾಡುತ್ತಿದ್ದಾನೆ. ಅವನೇ, ಹಿಂದೆ, ತ್ರಿವಿಕ್ರಮನಾಗಿ ಅವತರಿಸಿ, ಇಡಿಯ ಭೂಮಂಡಲವನ್ನೇ ತನ್ನ ಹಿಂಉ ಹೆಜ್ಜೆಯಷ್ಟಿದೆಯೆಂದು ಅಳೆದುಕೊಂಡ ಅದ್ಭುತಕಾರಿ. ನಾವು ಈ ಲೋಕದಲ್ಲಿಯೇ ಇದ್ದುಕೊಂಡು, ಸ್ವಾಮಿಯ ದಿವ್ಯತಿರುವಡಿಗಳನ್ನು ಎಡೆಬಿಡದಂತೆ ಸೇವೆ ಮಾಡುತ್ತಿರೋಣ. ಬೇರೆ ’ಮೋಕ್ಷ’ವೆಂಬುದಕ್ಕಾಗಿ ಕಾದಿರುವುದೇಕೆ? 



ಆಳ್ವಾರರು ಭಗವಂತನ ’ಅರ್ಚಾಸ್ವರೂಪ’ದ ಪೂಜೆ, ಸೇವೆಗಳಿಗೆ ಅತ್ಯಂತ ಹೆಚ್ಚಿನ ಮಹತ್ವವನ್ನು ಕೊಡುತ್ತಿದ್ದರು. ಆದ್ದರಿಂದಲೇ, ಅವರು ಪವಿತ್ರಕ್ಷೇತ್ರಗಳಿಗೆ \(ತಿರುಪತಿಗಳಿಗೆ\) ಅಂಥಮಹತ್ವವನ್ನೂ, ಆಸಕ್ತಿಯನ್ನೂ ಕೊಡುತ್ತಿದ್ದದ್ದು\! 



೯. ಕೞಲ್ ವಳೈ ಪೂರಿಪ್ಪಯಾಮ್ ಕಣ್ಡು ಕೈತೊೞಕ್ಕೂಡುಙ್ಗೊಲೋ,

ಕುೞಲೆನ್ನಯಾೞು ಮೆನ್ನಕ್ಕುಳಿರ್ ಶೋಲೈಯುಳ್ ತೇನರುನ್ದಿ,

ಮೞಲೈ ವರಿವಣ್ಡುಹಳಿಶೈ ಪಾಡುಮ್ ತಿರುವಲ್ಲವಾೞ್,

ಶುೞಲಿನ್ ಮಲಿ ಶಕ್ಕರಪ್ಪೆರುಮಾನದು ತೊಲ್ಲರುಳೇ. 



ಕೞಲ್ = ವಳೈ = ಕಾಲ ಬಳೆಗಳನ್ನು, ಪೂರಿಪ್ಪ = ಪೂರ್ಣಗೊಳಿಸಲು \(ಧರಿಸಿರುವ\) ಯಾಮ್ = ನಾವು, ಕಣ್ಡು = ನೋಡಿ, ಕೈತೊೞ = ನಮಸ್ಕರಿಸಲು \(ಪೂಜಿಸಲು\), ಕೂಡುಮ್ ಕೊಲೋ = ಸಾಧ್ಯವಾಗುವುದೋ ಹೇಗೋ? ಕುೞಲ್ ಎನ್ನ = ಕೊಳಲೋ ಎನ್ನುವಂತೆ, ಯಾೞುಮ್ ಎನ್ನ = ವೀಣೆಯೋ ಎನ್ನುವಂತೆ, ಕುಳಿರ್ = ತಂಪಾದ, ಶೋಲೈಯುಳ್ = ಉಪವನಗಳಲ್ಲಿ, ತೇನ್ = ಜೇನು, ಅರುನ್ದಿ = ಕುಡಿದು, ಮೞಲೈ = ಮೆಲುದನಿಯ, ವರಿವಣ್ಡುಹಳ್ = ಸುಂದರವಾದ ದುಂಬಿಗಳು, ಇಶೈಪಾಡುಮ್ = ಗಾನಮಾಡುವ, ತಿರುವಲ್ಲವಾೞ್ = ತಿರುವಲ್ಲವಾಳಿನಲ್ಲಿ, ಶುೞಲಿನ್ = ಸುತ್ತುವಿಕೆಯೇ ಸ್ವಭಾವವಾದ, ಮಲಿ = ಬಲಿಷ್ಠವಾದ, ಶಕ್ಕರಮ್ = ಚಕ್ರಾಯುಧವುಳ್ಳ, ಪೆರುಮಾನದು = ಪರಮಪುರುಷನ, ತೊಲ್ ಅರುಳೇ = ಸ್ವಾಭಾವಿಕವಾದ ಕೃಪೆಯೇ. 



ಇದೇನು ಕೊಳಲೋ, ವೀಣೆಯೋ ಎನ್ನುವಂತೆ ತಂಪಾದ ಉಪವನಗಳಲ್ಲಿ ಜೇನು ಕುಡಿದು ಮೆಲುದನಿಯ ಸುಂದರವಾದ ದುಂಬಿಗಳು ಗಾನಮಾಡುವ ತಿರುವಲ್ಲವಾಳಿನಲ್ಲಿ, ಸುತ್ತುವುದೇ \(ಗಿರಗಿರನೆ ತಿರುಗುವುದೇ\) ಸ್ವಭಾವವುಳ್ಳ ಬಲಿಷ್ಠವಾದ ಚಕ್ರಾಯುಧವುಳ್ಳ ಪರಮಪುರುಷನ ಸ್ವಾಭಾವಿಕವಾದ \(ಸಹಜವಾದ\) ಕೃಪೆಯನ್ನು, ಕಾಲ್ಬಳೆಗಳನ್ನು ತೊಟ್ಟಿರುವ ನಾವು ಕಂಡು ಪೂಜಿಸಲು \(ನಮಸ್ಕರಿಸಲು\) ಸಾಧ್ಯವಾಗುವುದೇ? 



ಕೞಲ್ ವಳೈ................ಕೊಲೋ?” – ಭಗವಂತನ ಕಾಲುಗಳಲ್ಲಿ ದಿವ್ಯಸುಂದರವಾದ ಚಿನ್ನದ ಕಾಲ್ಬಳೆಗಳಿವೆ. ಅವುವೀರಕಡಗಗಳು. ಅವನ ಸಾಟಿಯಿಲ್ಲದ ಸಾಮರ್ಥ್ಯವನ್ನು ಸೂಚಿಸತಕ್ಕವು ಅವು. ಅವನ ಪಾದಸೇವಕರಾದ ನಾಯಕೀ ಭಾವವನ್ನು ತಳೆದಿರುವ ಭಕ್ತರೂ ಸಹ, ಅವರ ಸ್ತ್ರೀಸಹಜವಾದ ಕಾಲ್ಬಳೆಗಳನ್ನು ತೊಟ್ಟುಕೊಂಡಿದ್ದಾರೆ. ಪರಮಪುರುಷನಾದ ಭಗವಂತನಲ್ಲಿ ಅನುರಕ್ತರಾಗಿರುವ ಭಗವಂತನಿಮ್ದ ಬೇರ್ಪಟ್ಟಿರುವವರೆಗೆ ಅವರ ಕಾಲ್ಬಳೆಗಳು ಭಗವಂತನ ವೀರಕಡಗಗಳೊಂದಿಗೆ ಹೊಂದಿಕೊಳ್ಳುವುದಾದರೂ ಹೇಗೆ? ಆದ್ದರಿಂದಲೇ, ’ನಾಯಕಿ’ಯರು ಭಗವಂತನ ಶಾಶ್ವತಸಂಗವನ್ನು ಬಯಸುತ್ತಿರುವುದು. ಅವನ ನಿತ್ಯಸೇವೆಯಲ್ಲಿ ತೊಡಗಿರುವುದಕ್ಕಾಗಿ. 



“ಮೞಲೈವರಿವಣ್ಡು........................ಪಾದಮ್” – ಅದೇನು ವೇಣುಗಾನವೋ, ವೀಣಾನಾದವೋ ಎಂದು ಸಂದೇಹ ಬರುವಂತೆ ಸುಂದರವಾದ ದುಂಬಿಗಳು ತಿರುವಲ್ಲವಾೞ್ ಕ್ಷೇತ್ರದಲ್ಲಿ ಮನೋಹರವಾಗಿ ಝೇಂಕರಿಸುವುದಂತೆ. ಆ ಕ್ಷೇತ್ರದಲ್ಲಿ, ವೈದಿಕರ ವೇದಘೋಷದಿಂದಲೂ, ದುಂಬಿಗಳ ಇನಿದಾದ ಗಾನದಿಮ್ದಲೂ ಕೂಡಿಕೊಂಡು ಆನಂದವನ್ನುಂಟುಮಾಡುತ್ತದೆ ಎಂದಂತೆ. 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಗೆಳತಿಯರೇ, ತಿರುವಲ್ಲವಾಳ್ ಕ್ಷೇತ್ರ ತುಂಬ ಆಕರ್ಷಕವಾದದ್ದು. ಅದನ್ನು ಸುತ್ತುವರಿದಿರುವ ತೋಪುಗಳಲ್ಲಿ ಸುಂದರವಾದ ದುಂಬಿಗಳು, ಮಧುಪಾನ ಮಾಡುತ್ತಾ, ಮತ್ತಿನಿಂದ ಮೆಲುದನಿಯಿಂದ, ಅದೇನು ವೇಣುಗಾನವೋ, ವೀಣಾನಾದವೋ ಎಂಬಂತೆ, ಗಾನಮಾಡುತ್ತವೆ. ಸುಂದರವಾದ ಪ್ರಕೃತಿಯಿಂದಲೂ, ದುಂಬಿಗಳ ಮಧುರಗಾನದಿಂದಲೂ ಅತ್ಯಾಕರ್ಷಕವಾದ ತಿರುವಲ್ಲವಾಳ್ ಕ್ಷೇತ್ರದಲ್ಲಿ ಭಗವಂತನು ಅರ್ಚಾವತಾರಿಯಾಗಿ, ಭಕ್ತರನ್ನು ಅನುಗ್ರಹಿಸುವುದಕ್ಕಾಗಿಯೇ, ನಿತ್ಯವಾಸಮಾಡುತ್ತಿದ್ದಾನೆ. ಅವನ ಪಾದಸೇವಕರಾದ, ನಾವು ಅಲ್ಲಿಗೆ ಹೋಗುವುದಕ್ಕೂ ಅವನ ವೀರಕಡಗಳುಳ್ಳ ಪಾದಗಳನ್ನು ಅನವರತವೂ ಪೂಜಿಸುತ್ತಾ ಸೇವೆಮಾಡುವುದಕ್ಕೆ ನಮಗೆ ಅವಕಾಶವುಂಟಾಗುವುದೇ? 



೧೦. ತೊಲ್ಲರುಳ್ ನಲ್ ವಿನೈಯಾಲ್ ಶೊಲ್ಲಕ್ಕೂಡುಙ್ಗೊಲ್ ತೋೞಿಮೀರ್ ಹಾಳ್,

ತೊಲ್ಲರುಳ್ ಮಣ್ಣುಮ್ ವಿಣ್ಣುಮ್ ತೊೞನಿನ್ ಱ ತಿರುನಹರಮ್,

ನಲ್ಲರುಳಾಯಿರ್ ವರ್ ನಲನೇನ್ದುಮ್ ತಿರುವಲ್ಲವಾೞ್,

ನಲ್ಲರುಳ್ ನಮ್ಬೆರುಮಾನ್ ನಾರಾಯಣನ್ ನಾಮಙ್ಗಳೇ. 



ತೊಲ್ ಅರುಳ್ = ಸಹಜವಾದ ಸ್ವಭಾವವೆಂಬ, ನಲ್ ವಿನೈಯಾಲ್ = ಸತ್ಕರ್ಮಗಳ \(ಸುಕೃತಗಳ\) ಮೂಲಕ, ಶೊಲ್ಲಕ್ಕೂಡುಮ್ ಕೊಲ್ = ಹೇಳಬಹುದೋ ಹೇಗೋ, ತೋೞಿ ಮೀರ್ ಹಾಳ್ = ಗೆಳತಿಯರೇ, ತೊಲ್ ಅರುಳ್ = ಸಹಜಸ್ವಭಾವದಿಂದ, ಮಣ್ಣುಮ್ = ಭೂಲೋಕವೂ ವಿಣ್ಣುಮ್ = ಮೇಲಣಲೋಕಗಳು \(ಮತ್ತು ಪರಮಪದವೂ\) ತೊೞ = ಕೊಂಡಾಡುವಂತೆ, ನಿನ್ ಱ = ನಿಂತಿರುವ, \(ಸಿದ್ಧವಾಗಿರುವ\), ನಲ್ ಅರುಳ್ ಆಯಿರ್ ವರ್ = ಅನುಗ್ರಹಕ್ಕೆ ಪಾತ್ರರಾದ ಸಾವಿರಾರು ಮಂದಿ, ನಲಮ್ ಏನ್ದುಮ್ = ಅನುಗ್ರಹಕ್ಕೆ ಪಾತ್ರರಾದ ಸಾವಿರಾರು ಮಂದಿ, ನಲಮ್ ಏನ್ದುಮ್ = ಆನಂದವನ್ನು ಅನುಭವಿಸುವ, ತಿರುವಲ್ಲವಾೞ್ = ತಿರುವಲ್ಲವಾಳ್ ಕ್ಷೇತ್ರದಲ್ಲಿ, ನಲ್ ಅರುಳ್ = ಪರಮ ಕೃಪಾಳುವಾದ, ನಮ್ ಪೆರುಮಾನ್ = ನಮ್ಮ ಪರಮ ಪುರುಷನಾದ, ನಾರಾಯಣನ್ = ಶ್ರೀಮನ್ನಾರಾಯಣನ, ನಾಮಙ್ಗಳೇ= ನಾಮಗಳೇ. 



ಗೆಳತಿಯರೇ, ಯಾರ ಸಹಜವಾದ ಕೃಪೆಯ ಸ್ವಭಾವದಿಂದ ಭೂಲೋಕವೂ ಮೇಲಣಲೋಕಗಳು \(ಪರಮಪದವೂ\) ಕೊಂಡಾಡುವಂತೆ ನಿಂತಿರುವ \(ಸಿದ್ಧವಾಗಿರುವ\), ಯಾರ ಅನುಗ್ರಹಕ್ಕೆ ಪಾತ್ರರಾದ ಸಾವಿರಾರು ಮಂದಿ ಆನಂದವನ್ನೂ ಸದ್ಗತಿಯನ್ನು ಅನುಭವಿಸುವಂತೆ, ತಿರುವಲ್ಲವಾಳ್ ಕ್ಷೇತ್ರದಲ್ಲಿ ಪರಮಕೃಪಾಳುವಾದ ಶ್ರೀಮನ್ನಾರಾಯಣನ ನಾಮಗಳನ್ನು, ಸಹಜವಾದ ಸುಕೃತಗಳ ಮೂಲಕ ಜಪಿಸ\(ಹೇಳ\)ಬಹುದಲ್ಲವೇ? 



’ನಾಯಕಿ’ಯಾಗಿ ಆಳ್ವಾರರು ಹೇಳುತ್ತಾರೆ: ಗೆಳತಿಯರೇ, ನಾವೆಲ್ಲರೂ ತಿರುವಲ್ಲವಾಳ್ ಕ್ಷೇತ್ರಕ್ಕೆ ತಪ್ಪದೆ ಹೋಗೋಣ. ಆ ದಿವ್ಯಕ್ಷೇತ್ರದಲ್ಲಿ ಸರ್ವೇಶ್ವರನಾದ ಶ್ರೀಮನ್ನಾರಾಯಣನು ಅರ್ಚಾವತಾರಿಯಾಗಿ ನೆಲಸಿ ನಿಂತಿದ್ದಾನೆ. ಅವನ ಕೃಪೆ ಅಪಾರ. ಆ ಕೃಪೆಯಿಂದಲೇ ಭೂಲೋಕ, ಮೇಲಣಲೋಕಗಳು ಮತ್ತು ಪರಮಪದಪದಗಳ ನಿವಾಸಿಗಳು ಸ್ವಾಮಿಯ \(ಅವನ\) ಅನಂತ ಗುಣಸ್ವಭಾವಕೊಂಡಾಡುವುದು. ಆ ಕೃಪೆಯಿಂದಲೇ ಲೆಕ್ಕವಿಲ್ಲದಷ್ಟು ಮಂದಿ ಅವನ ದಿವ್ಯನಾಮಗಳನ್ನು ಜಪಿಸುತ್ತಾ, ಸದ್ಗತಿ ಪಡೆದಿದ್ದಾರೆ. ನಿರತಿಶಯವಾದ ಆನಂದವನ್ನು ಪಡೆದುಕೊಂಡಿದ್ದಾರೆ. ಗೆಳತಿಯರೇ, ನಾವೂ ಸಹ, ನಮ್ಮ ಪೂರ್ವಜನ್ಮಗಳ ಸುಕೃತದ ಫಲವಾಗಿ, ಆ ಶ್ರೀಮನ್ನಾರಾಯಣನ ತಿರುನಾಮವನ್ನು ಮನಃಪೂರ್ವಕವಾಗಿ ಜಪಿಸಿ, ಸದ್ಗತಿಯನ್ನು ಪಡೆದುಕೊಳ್ಳೋಣ, ಬನ್ನಿ. 



೧೧. ನಾಮಙ್ಗಳಾಯಿರ ಮುಡೈಯ ನಮ್ ಪೆರುಮಾನಡಿಮೇಲ್,

ಶೇಮಙ್ಗೊಳ್ ತೆನ್ ಕುರುಹೂರ್ ಶಡಹೋಪನ್ ತೆರಿನ್ದುರೈತ್ತ,

ನಾಮಙ್ಗಳಾಯಿರತ್ತುಳ್ ಇವೈಪತ್ತುಮ್ ತಿರುವಲ್ಲವಾೞ್,

ಶೇಮಙ್ಗೊಳ್ ತೆನ್ನಹರ್ ಮೇಲ್ ಶೆಪ್ಪುವಾರ್ ಶಿಱನ್ದಾರ್ ಪಿಱನ್ದೇ.



ನಾಮಙ್ಗಳ್ ಆಯಿರಮ್ ಉಡೈಯ = ಒಂದು ಸಾವಿರ ಹೆಸರುಗಳನ್ನುಳ್ಳ, ನಮ್ ಪೆರುಮಾನ್ = ನಮ್ಮ ಸ್ವಾಮಿಯ, ಅಡಿಮೇಲ್ = ತಿರುವಡಿಗಳನ್ನು ಕುರಿತು, ಶೇಮಮ್ ಕೊಳ್ = \(ಭೂವಾಸಿಗಳ\) ಮೇಲ್ಮೆಯನ್ನು ಗುರಿಯಾಗಿಟ್ಟುಕೊಂಡ, ತೆನ್ ಕುರುಹೂರ್ = ಸುಂದರವಾದ ಕುರುಹೂರಿನ, ಶಡಹೋಪನ್ = ಶಠಗೋಪನು, ತೆರಿನ್ದು = ಚೆನ್ನಾಗಿ ಅರಿತುಕೊಂಡು, ಉರೈತ್ತ = ಹೇಳಿದ, ನಾಮಙ್ಗಳ್ ಆಯಿರತ್ತುಳ್ = ಒಂದು ಸಾವಿರ ನಾಮಗಳ ಪಾಶುರಗಳಲ್ಲಿ, ಇವೈ ಪತ್ತುಮ್ = ಈ ಹತ್ತನ್ನು, ತಿರುವಲ್ಲವಾಳ್ = ತಿರುವಲ್ಲವಾಳ್ ಎಂಬ, ಶೇಮಮ್ ಕೊಳ್ = ಲೋಕದ ಕಲ್ಯಾಣದಿಂದ ಕೂಡಿರುವ, ತೆನ್ = ಸುಂದರವಾದ, ನಹರ್ ಮೇಲ್ = ತಿರುನಗರಿಯನ್ನು ಕುರಿತು, ಶೆಪ್ಪುವಾರ್ = ಹೇಳುವವರು, ಶಿಱನ್ದಾರ್ ಪಿಱನ್ದೇ = ಹುಟ್ಟಿದಾಗಿನಿಂದಲೂ ಶ್ರೇಷ್ಠರೇ ಆಗುತ್ತಾರೆ. 



ಸಾವಿರ ಮಗಳನ್ನುಳ್ಳ ನಮ್ಮ ಸ್ವಾಮಿಯ ತಿರುವಡಿಗಳನ್ನು ಕುರಿತು ಭೂವಾಸಿಗಳ ಮೇಲ್ಮೆಯನ್ನು ಗುರಿಯಾಗಿಟ್ಟುಕೊಂಡ ಸುಂದರವಾದ ತಿರುಕ್ಕೂರುಹೂರಿನ ಶಠಗೋಪನು \(ನಮ್ಮಾಳ್ವಾರರು\) ಚೆನ್ನಾಗಿ ಅರಿತುಕೊಂಡು ಹೇಳಿದ ಒಂದು ಸಾವಿರ ನಾಮಗಳ ಪಾಶುರಗಳಲ್ಲಿ ಈ ಹತ್ತನ್ನು ತಿರುವಲ್ಲವಾಳ್ ಎಂಬ, ಲೋಕಕಲ್ಯಾಣದಿಂದ ಕೂಡಿರುವ ಸುಂದರವಾದ ತಿರುನಗರಿಯ ಮೇಲೆ ಹೇಳುವವರು ಹುಟ್ಟಿದಾಗಿನಿಂದಲೂ ಶ್ರೇಷ್ಠರೇ ಆಗುತ್ತಾರೆ. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರವಿದು. ಇದರ ಉದ್ದಕ್ಕೂ ಒತ್ತಿಒತ್ತಿ ಹೇಳಿರುವುದು ಸರ್ವೇಶ್ವರನ ತಿರುವಡಿಗಳನ್ನು ಪ್ರತಿಮಾನವನೂ ಹೇಗಾದರೂ ಮಾಡಿ ಪಡೆದುಕೊಳ್ಳಬೇಕೆಂದೂ, ಅವುಗಳನ್ನು ಬಿಡದೆ ಪೂಜಿಸಿ ಉದ್ಧಾರಗೊಳ್ಳಬೇಕೆಂದೂ ಅತೀವವಾದ ಹಂಬಲವನ್ನು ಸೂಚಿಸುತ್ತದೆ. ಭಕ್ತನೆನೆಸಿಕೊಂಡವನಿಗೆ ಭಗವಂತನನ್ನು ಸೇರಬೇಕೆಂಬುದೇ ಗುರಿ. ಹೇಗಾದರೂ ಮಾಡಿ, ತನ್ನ ಗುರಿಯನ್ನು ಸಾಧಿಸಿಕೊಳ್ಳಬೇಕೆಂಬುದು ಆಶೆ. ಅದೇ ಹಂಬಲ. ಅದೇ ತಪಸ್ಸು. ಹೀಗೆ ಮಾಡುವುದರಿಂದ ಅವನು ಭಗವಂತನಲ್ಲಿ ಅನುರಕ್ತನಾಗುತ್ತಾನೆ. ಆ ಹಂಬಲದಿಂದಲೇ ಅವನ ಗುರಿಯನ್ನು ಮುಟ್ಟುವುದಕ್ಕೆ ಅವಕಾಶವನ್ನು ಪಡೆದುಕೊಳ್ಳುತ್ತಾನೆ. ಭೂಲೋಕವಾಸಿಗಳೆಲ್ಲರೂ ಈ ಶ್ರೇಷ್ಠವಾದ ಮಾರ್ಗವನ್ನು ಅನುಸರಿಸಿ, ಪರಮಪದವನ್ನು ಸೇರಿ,ಮೋಕ್ಷಾನಂದವನ್ನು ಪಡೆದುಕೊಳ್ಳಬೇಕೆಂಬುದು ಆಳ್ವಾರರು ಮುಖ್ಯ ಉದ್ದೇಶ. 



ಭೂಲೋಕವಾಸಿಗಳ ಮೇಲ್ಮೆಗಾಗಿಯೇ ಹಂಬಲಿಸಿದ, ಅದನ್ನೇ ಗುರಿಯಾಗಿಟ್ಟುಕೊಂಡು ರಚಿಸಿದ, ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು \(ನಮ್ಮಾಳ್ವಾರರು\), ಅನಂತ ನಾಮಗಳುಳ್ಳ ಸರ್ವೇಶ್ವರನ ಸಾವಿರ ನಾಮಗಳನ್ನು ಕುರಿತು ಒಂದು ಸಾವಿರ ಪಾಶುರಗಳನ್ನು ರಚಿಸಿ ಹಾಡಿದ್ದಾರೆ. ಅವುಗಳಲ್ಲಿ ಈ ಹತ್ತುಪಾಶುರಗಳು ಪ್ರಕೃತಿಸುಂದರವಾದ ತಿರುವಲ್ಲವಾಳಿನಲ್ಲಿ ನೆಲಸಿರುವ ಎಲ್ಲಾ ಲೋಕಗಳ ನಿವಾಸಿಗಳನ್ನೂ ಉದ್ಧರಿಸುವಂಥ ಕೃಪಾಪೂರ್ಣನಾದ ಸರ್ವೇಶ್ವರನನ್ನು \(ಶ್ರೀಮನ್ನಾರಾಯಣನನ್ನು\) ಕುರಿತದ್ದು, ಇವುಗಳನ್ನು ಕಲಿತು, ಚೆನ್ನಾಗಿ ಅರಿತುಕೊಂಡು, ಹೇಳಬಲ್ಲವರು, ಅವರು ಹುಟ್ಟಿದಾಗಿನಿಂದಲೂ ಶ್ರೇಷ್ಠರೂ ಪವಿತ್ರರೂ ಆದವರೇ\! ಹೀಗಿದೆ ಈ ತಿರುವಾಯ್ ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*\*\*\*\*\*



ತಿರುವಾಯ್ ಮೊೞಿ  ಐದನೆಯ ದಶಕ ಒಂಭತ್ತನೆಯ ತಿರುವಾಯ್ ಮೊೞಿ



ಪಿಱನ್ದವಾಱುಮ್



೧. ಪಿಱನ್ದವಾಱುಮ್ ವಳರ್ ನ್ದವಾಱುಮ್ ಪೆರಿಯಪಾರದಮ್ ಕೈಶಿಯು, ಐವರ್ ಕ್ಕು

ತ್ತಿಱಙ್ಗಳ್ ಕಾಟ್ಟಿಯಿಟ್ಟುಚ್ಚೆಯ್ದುಪೋನಮಾಯಙ್ಗಳುಮ್, 

ನಿಱನ್ದನೂಡುಪುಕ್ಕೆನದಾವಿಯೈ ನಿನ್ ಱುನಿನ್ಱು ರುಕ್ಕಿಯುಣ್ ಹಿನ್ಱ, ಇ

ಚ್ಚಿಱನ್ದವಾನ್ ಶುಡರೇ\! ಉನ್ನೈಯೆನ್ ಱು ಕೊಲ್ ಶೇರ್ ವದುವೇ? 



ಪಿಱನ್ದ ಆಱುಮ್ = ಹುಟ್ಟಿದ ರೀತಿಯಲ್ಲೂ, ವಳರ್ನ್ದ ಆಱುಮ್ = ಬೆಳೆದ ರೀತಿಯಲ್ಲೂ, ಪೆರಿಯ ಪಾರದಮ್ = ಭಾರತಮಹಾಯುದ್ಧವನ್ನು, ಕೈಶೈಯುದ್ = ತೊಡಗಿಸಿ, ಐವರ್ ಕ್ಕು = ಐವರಿಗೆ, ತಿಱಙ್ಗಳ್ = ವಿಧಾನಗಳನ್ನು, ಕಾಟ್ಟಿಇಟ್ಟು = ತೋರಿಸಿಕೊಟ್ಟು, ಶೆಯ್ದುಪೋನ = ಹಾಗೆಲ್ಲಾ ಮಾಡಿ \(ಮಾಡಿಸಿ\) ಹೋದ, ಮಾಯಙ್ಗಳುಮ್ = ಆಶ್ಚರ್ಯಕಾರ್ಯಗಳೂ, ನಿಱನ್ದನ್ = ಗುಪ್ತವಾಗಿರುವ, \(ಹೃದಯದ\), ಊಡು = ನಡುವೆ, ಪುಕ್ಕು = ಪ್ರವೇಶಿಸಿ, ಎನದು ಆವಿಯೈ = ನನ್ನ ಪ್ರಾಣವನ್ನು \(ಆತ್ಮವನ್ನು\), ನಿನ್ ಱು ನಿನ್ ಱು = ಎಡೆಬಿಡದಂತೆ ಇದ್ದುಕೊಂಡು, ಉರುಕ್ಕಿ = ಕರಗಿಸಿ, ಉಣ್ ಹಿನ್ ಱ = ನಲುಗಿಸುತ್ತಿರುವ, ಶಿಱನ್ದ = ಶ್ರೇಷ್ಠವಾದ, ವಾನ್ ಶುಡರೇ = ಪರಮಪದದ ದಿವ್ಯಜ್ಯೋತಿಯೇ, ಉನ್ನೈ = ನಿನ್ನನ್ನು, ಎನ್ ಱು ಕೊಲ್ = ಎಂದಿಗೋ ಕಾಣೆ, ಶೇರ್ ವದುವೇ = ಸೇರಿಕೊಳ್ಳುವುದು? 



ಹುಟ್ಟಿದ ರೀತಿಯಲ್ಲೂ, ಬೆಳೆದ ರೀತಿಯಲ್ಲೂ, ಮಹಾಭಾರತ ಯುದ್ಧವನ್ನು ತೊಡಗಿಸಿ, ಐವರಿಗೆ ವಿಧಾನಗಳನ್ನು ತೋರಿಸಿಕೊಟ್ಟು, ಅದೆಲ್ಲವನ್ನೂ ಮಾಡಿ, ಮಾಡಿಸಿ, ಹೋದ ಆಶ್ಚರ್ಯಕಾರ್ಯಗಳೂ, ಗುಪ್ತವಾಗಿರುವ \(ಹೃದಯದ\) ನಡುವೆ ಪ್ರವೇಶಿಸಿ, ನನ್ನ ಪ್ರಾಣವನ್ನು \(ಆತ್ಮವನ್ನು\) ಎಡೆಬಿಡದಂತೆ ಇದ್ದುಕೊಂಡು, ಕರಗಿಸಿ ನಲುಗಿಸುತ್ತಿರುವ ಶ್ರೇಷ್ಠವಾದ ಪರಮಪದದ ದಿವ್ಯಜ್ಯೋತಿಯೇ, ನಿನ್ನನ್ನು ಕೂಡಿಕೊಳ್ಳುವುದು ಅದೆಂದಿಗೋ? 



ಈ ಪಾಶುರದಲ್ಲಿರುವ ಎರಡು ನಿದರ್ಶನಗಳು ಒಂದಕ್ಕೊಂದು ಹೊಂದಿಕೊಂಡು, ಭಗವಂತನ ಅಪರಿಮಿತ ಕೃಪೆಯನ್ನು ಎತ್ತಿತೋರಿಸುತ್ತದೆ. 



“ಪಿಱನ್ದವಾಱುಮ್ ವಳರ್ ನ್ದವಾಱುಮ್...................ಮಾಯಙ್ಗಳುಮ್” – ಇದು ಪಾಶುರದ ಪೂರ್ವಾರ್ಧ. ಇದರಲ್ಲಿ ಪಾಂಡವರ ಕೌರವರ ವೃತ್ತಾಂತವನ್ನು ಸ್ವಾರಸ್ಯಪೂರ್ಣವಾಗಿ ಮತ್ತು ಸಂಗ್ರಹವಾಗಿ ಹೇಳಲಾಗುತ್ತದೆ. ಧೃತರಾಷ್ಟ್ರನೂ ಪಾಂಡುರಾಜನೂ ಅಣ್ಣತಮ್ಮಂದಿರು. ತಮ್ಮ ಒಟ್ಟು ರಾಜ್ಯವನ್ನು ಸಮನಾಗಿ ಹಂಚಿಕೊಂಡು ಬಾಳುತ್ತಿದ್ದರು. ಅವರಿಗೆ ಮಕ್ಕಳುಂಟಾದ ರೀತಿಯೂ, ಅವರುಗಳು ಬೆಳೆದ ರೀತಿಯೂ ಮಹಾಭಾರತದಲ್ಲಿ ಒಂದು ವಿಚಿತ್ರ ವೃತ್ತಾಂತವೇ. ಪಾಂಡುರಾಜನಿಗೆ ಇಬ್ಬರು ಹೆಂಡತಿಯರು – ಕುಂತಿ ಮತ್ತು ಮಾದ್ರಿ. ಅವನಿಗೆ ಬಂದ ಶಾಪದ ಫಲವಾಗಿ, ತನ್ನಪತ್ನಿಯರನ್ನು ಕೂಡಿದ ದಿನ ಅವನು ಮೃತನಾಗಬೇಕಾಗಿತ್ತು. ಆದ್ದರಿಂದ, ಅವನ ಅನುಮತಿಯಿಂದಲೇ, ಕುಂತಿ ಮಾದ್ರಿಯರು ಯಮ, ವಾಯು, ಇಂದ್ರ, ಅಶ್ವಿನೀದೇವತೆಗಳಿಂದ ಐವರು ಪುತ್ರರನ್ನು ಪಡೆದರು. ಕುಂತಿಯಮನಿಂದ ಧರ್ಮನಂದನನನ್ನೂ, ವಾಯುವಿನಿಂದ ಭೀಮನನ್ನೂ, ಇಂದ್ರನಿಂದ ಅರ್ಜುನನನ್ನೂ ಪಡೆದುಕೊಂಡಳು. ಮಾದ್ರಿಯು ಅಶ್ವಿನೀದೇವತೆಗಳಿಂದ ನಕುಲ, ಸಹದೇವರನ್ನು ಪಡೆದುಕೊಂಡಳು. ಈ ನಡುವೆ ಪಾಂಡುರಾಜನು ಮಾದ್ರಿಯೊಡನೆ ಸಂಗ ನಡೆಸಿ ಮೃತನಾದನು. ಮಾದ್ರಿ ಅವನ ಮರಣಕ್ಕೆ ತಾನೇ ಕಾರಣಳಾದೆನಲ್ಲಾ ಎಂದು ದುಃಖಿಸುತ್ತಾ ಅವನೊಡನೆ ಸಹನಮನ ಮಾಡಿದಳು. ಮಾದ್ರಿಯ ಮಕ್ಕಳನ್ನೂ ಕುಂತಿಯೇ ಸಾಕಬೇಕಾಯಿತು. ಇದು ಒಂದು ಭಾಗ. ಧೃತರಾಷ್ಟ್ರ ಕುರುಡ. ಅವನ ಹೆಂಡತಿ ಗಾಂಧಾರಿ. ಅವರಿಗೆ ಹನ್ನೆರಡು ವರ್ಷಗಳ ಕಾಲ ಮಕ್ಕಳೇ ಆಗಲಿಲ್ಲ. ಅದಕ್ಕಾಗಿ ಗಾಂಧಾರಿ ತಪಸ್ಸು ಮಾಡಿ, ಮಹರ್ಷಿಗಳನ್ನು ಒಲಿಸಿಕೊಂಡು, ಆ ಮೂಲಕ ಒಂದು ಪಿಂಡವನ್ನು ಪಡೆದಳು. ಮಹರ್ಷಿಗಳು ಅದನ್ನು ನೂರು ಭಾಗವಾಗಿ ತುಂಡುಮಾಡಿ, ಮಡಕೆಯ ನೀರಿನಲ್ಲಿರಿಸಿ, ಭದ್ರವಾಗಿ ಮುಚ್ಚಿಟ್ಟು, ಒಂದು ವರ್ಷಕಾಲ ಅದನ್ನೂ ತೆರೆಯಬಾರದೆಂದು ಆಜ್ಞೆಮಾಡಿದರು. ವರ್ಷದ ನಂತರ ಹುಟ್ಟಿ ಅದರಿಂದ ಒಂದು ನೂರ್ವರು ಮಕ್ಕಳೇ ಕೌರವರು. ’ಕುರು’ವಂಶೋದ್ಧಾರಕರು. ಪಾಂಡವರೂ ಕೌರವರೂ ಹುಟ್ಟಿದ ರೀತಿಯನ್ನು “ಕುಂಡ-ಗೋಳಕ” ವೃತ್ತಾಂತವೆನ್ನುತ್ತಾರೆ. ’ಕುಂಡ’ ಎಂದರೆ ಮಡಕೆಯಲ್ಲಿ ಹುಟ್ಟಿದವರು ಎಂದೂ, ’ಗೋಳಕ’ ಎಂದರೆ ಗಂಡನ ಅನುಮತಿ ಪಡೆದು ವ್ಯಭಿಚಾರದಿಂದ ಹುಟ್ಟಿದವರು ಎಂದು, ಅರ್ಥವಾಗುತ್ತದೆ. ಇದು ಅವರು ಹುಟ್ಟಿದ ವೃತ್ತಾಂತ. 



ಈಗ ಅವರು ಅಣ್ಣತಮ್ಮಂದಿರ ಮಕ್ಕಳಾಗಿ ಬೆಳೆದ ರೀತಿಯನ್ನು ನೋಡೋಣ. ದಾಯಾದಿಗಳು ಎನಿಸಿಕೊಂಡ ಅವರು ಚಿಕ್ಕಂದಿನಿಂದಲೂ ಬದ್ಧವೈರವನ್ನು ಬೆಳಸಿಕೊಂಡು ಬಂದರು. ನೂರ್ವರು ಐವರನ್ನು ಹೇಗಾದರೂ ಮಾಡಿಕೊಂಡು ಹಾಕಿದರೆ ಒಟ್ಟುರಾಜ್ಯವನ್ನು ತಾವೇ ಆಳಬಹುದೆಂಬುದು ಅದಕ್ಕೆ ಕಾರಣ. ಹಿರಿಯ ಮಗನೆನಿಸಿಕೊಂಡ ದುರ್ಯೋಧನನಿಗೆ ಪಾಂಡವರನ್ನು ಹಿಂಸಿಸುವುದೇ ಕೆಲಸವಾಯಿತು. ಮಹಾಬಲಶಾಲಿಯಾದ ಭೀಮನನ್ನು ಕೊಲ್ಲುವುದಕ್ಕಾಗಿ ಮಡುವಿನಲ್ಲಿ ಮುಳುಗಿಸಿದ್ದು, ಮೋಸದ ಪಗಡೆಯಾಡಿ, ಪಾಂಡವರನ್ನು ಕಾಡಿಗೆ ಹನ್ನೆರಡುವರ್ಷವೂ, ಒಂದು ವರ್ಷ ಅಜ್ಞಾತವಾಸವೂ ರಾಜ್ಯಭ್ರಷ್ಠರಾಗಿ ಅಟ್ಟಿದರು. ಅಲ್ಲಿಯೂ ಅವರನ್ನು ಸುಖವಾಗಿರಲು ಬಿಡಲಿಲ್ಲ. ಬೇರೆ ಬೇರೆ ರೀತಿಯಲ್ಲಿ, ಪದೇಪದೇ ಹಿಂಸಿಸುತ್ತಿದ್ದರು. ಅವರು ಅಜ್ಞಾತವಾಸದಲ್ಲಿದ್ದಾಗ ಬಗೆದು, ಗೋಗ್ರಹಣದ ನೆಪಹೂಡಿದರು. ತುಂಬಿದ ಸಭೆಯಲ್ಲಿ ದ್ರೌಪದಿ \(ಪಾಂಡವರ ಮಡದಿ\)ಯ ವಸ್ತ್ರಾಪಹರಣವಾಗಿ \(ವಸ್ತ್ರವನ್ನು ಸೆಳೆದು\) ಅಪಮಾನ ಮಾಡಲು ಯತ್ನಿಸಿದರು. ಎಲ್ಲವೂ ಮುಗಿದ ಬಳಿಕಲೂ, ಅವರಿಗೆ ಐದು ಗ್ರಾಮಗಳನ್ನೂ ಸಹ ಕೊಡುವುದಿಲ್ಲವೆಂದೂ, ಯುದ್ಧಮಾಡಿ ಬೇಕಾದರೆ ಅವರ ಭಾಗದ ರಾಜ್ಯವನ್ನು ಅವರು ಪಡೆದುಕೊಳ್ಳಬಹುದೆಂದೂ ಹಟಹಿಡಿದರು. ಹೀಗೆ ಅವರು ದಾಯಾದಿಗಳಾಗಿ ಬೆಳೆದ ಬಗೆ. 



ಶ್ರೀಕೃಷ್ಣಾವತಾರಿಯಾದ ಭಗವಂತನ ಸಹಾಯ ಕಾಲಕಾಲಕ್ಕೆ ಒದಗಿ ಬರದಿದ್ದರೆ, ಅವನ ದೌತ್ಯ, ಯುದ್ಧದಲ್ಲಿ ಸಾರಥ್ಯ, ಕಾಲಕ್ಕೆ \(ಸಮಯಕ್ಕೆ\) ತಕ್ಕಂತೆ ಸಲಹೆ, ಸಹಾಯವು ಒದಗಿ ಬರದಿದ್ದರೆ, ಆಶ್ರಿತರಾದ ಪಾಂಡವರ ಗತಿ ಏನಾಗುತ್ತಿತ್ತೋ\! 



ಸಾಮಾನ್ಯಮನುಷ್ಯನ ಹುಟ್ಟು ಮತ್ತು ಬೆಳವಣಿಗೆಯೂ ಈ ಬಗೆಯದೇ\! ಗರ್ಭವಾಸದಿಂದ ಮೊದಲು ಮಾಡಿ, ಅವನು ಮೃತನಾಗುವವರೆಗೆ ನಡೆಯುವ ಒಂದೊಂದು ವಿಷಯವೂ ಕಷ್ಟಕೋಟಲೆಗಳಿಂದ ತುಂಬಿದ್ದೇ\! ಎಲ್ಲಕ್ಕೂ ಭಗವಂತನ ಸಹಾಯವಿಲ್ಲದೆ ಹೋದರೆ ಅವನ ಗತಿಯೂ ಒಂದು ಮಹಾಭಾರತವೇ\! 



“ನಿಱನ್ದ ಮಾಡು....................ಯುರುಕ್ಕಿಯುಣ್ ಹಿನ್ ಱ” – ಭಗವಂತನು ಅಪರಿಮಿತ ಕೃಪಾಳುವಾಗಿ, ಪಾಂಡವರಿಗೆ ಒದಗಿ ಬಂದಂತೆ, ಮನುಷ್ಯನ ಅಂತರಂಗದಲ್ಲಿಯೇ ಗುಪ್ತವಾಗಿ ನೆಲಸಿದ್ದು, ಸಮಯೋಚಿತವಾದ ಉಪಕಾರಗಳನ್ನೂ ಮಾಡುತ್ತಾ, ಮನುಷ್ಯನನ್ನು ಉದ್ಧರಿಸಲು ಎಲ್ಲಾ ರೀತಿಯಲ್ಲೂ ಒತ್ತಾಸೆಕೊಡುತ್ತಾನೆ. 



ಮೇಲಣ ಎರಡು ನಿದರ್ಶನಗಳು ತಿಳಿಸುವುದು ಒಂದೇ ವಿಷಯವನ್ನು – ಎಂದರೆ, ಭಗವತ್ಕೃಪೆಗಾಗಿ ಯತ್ನಿಸದೆ ಯಾರಿಂದಲೂ ಜೀವನದ ಕಷ್ಟಕೋಟಲೆಗಳಿಂದ ತಪ್ಪಿಸಿಕೊಳ್ಳುವುದು ಸಾಧ್ಯವೇ ಇಲ್ಲ – ಎಂಬುದನ್ನು ಸಾರಿ ಹೇಳುತ್ತದೆ. 



ಆಳ್ವಾರರು ಹೇಳುತ್ತಾರೆ: ಕೃಪಾಸಾಗರನೂ, ಆಶ್ರಿತವತ್ಸಲನೂ ಆದ ಭಗವಂತ, ಎಡೆಬಿಡದ ನಿನ್ನ ಸಹಾಯವಿಲ್ಲದೆ ಹೋಗಿದ್ದರೆ, ಕೌರವರ ಚಿತ್ರಹಿಂಸೆಯಿಂದ ಪಾಂಡವರು ತಪ್ಪಿಸಿಕೊಂಡು ಉದ್ಧಾರವಾಗಲು ಸಾಧ್ಯವಾಗುತ್ತಿತ್ತೇ? ನನ್ನ ಅಂತರಂಗದಲ್ಲಿಯೇ ಗುಪ್ತವಾಗಿ ಸೇರಿಕೊಂಡು, ನನ್ನ ಸಾಂಸಾರಿಕ ಜೀವನದ ಗತಿಯನ್ನೇ ಬದಲಾಯಿಸಿ, ನನ್ನನ್ನು ನಿನ್ನ ಕಡೆಗೆ ಸೆಳೆದು, ನಿನ್ನನ್ನು ಸೇರಲೇಬೇಕೆಂಬ ಹಂಬಲವನ್ನು ನನ್ನಲ್ಲಿ ಹುಟ್ಟಿಸದಿದ್ದರೆ, ನಾನು ಉಜ್ಜೀವನಗೊಳ್ಳಲು ಸಾಧ್ಯವಾಗುತ್ತಿತ್ತೇ? ಪರಮಪದದಲ್ಲಿರುವ ವಿಲಕ್ಷಣವಾಗಿ ಬೆಳಗುವ ಜ್ಯೋತಿಯೇ, ನಿನ್ನನ್ನು ನಾನು ಕೂಡಿಕೊಳ್ಳುವುದಾದರೂ ಅದೆಂದಿಗೋ? ಕೃಪೆಮಾಡು. 



೨. ವದುವೈವಾರ್ ತ್ತೈಯುಳೇಱು ಪಾಯನ್ದುಮ್ ಮಾಯಮಾ ವಿನೈವಾಯ್ ಪಿಳನ್ದುಮ್,

ಮದುವೈವಾರ್ ಕುೞಲಾರ್ ಕುರವೈ ಪಿಣೈನ್ದಕುೞಹುಮ್,

ಅದುವಿಡುವುದು ವೆನ್ನಲಾವನ ವಲ್ಲ ಎನ್ನೈಯುಮ್ ಶೆಯ್ ಹೈನೈವಿಕ್ಕೂಮ್,

ಮುದುವೈಯಮುದಲ್ ವಾ\! ಉನ್ನೈಯೆನ್ ಱು ತಲೈದ್ದೆಯ್ ವನೇ? 



ವದುವೈ = ’ವಧು’ವಿಗೆ ಸಂಬಂಧಪಟ್ಟ, ವಾರ್ ತ್ತೈಯುಳ್ = ಮಾತಿನಲ್ಲಿ,ಏಱು = ವೃಷಭಗಳನ್ನು, ಪಾ ಯ್ ನ್ದುಮ್ = ಅಡಗಿಸಿಯೂ, ಮಾಯಮ್ = ವಂಚಕವಾದ, ಮಾವಿನೈ = ಕುದುರೆಯನ್ನು, ವಾಯ್ ಪಿಳನ್ದುಮ್ = ಬಾಯನ್ನು ಸೀಳಿಯೂ ಮದುವೈ = ಮದುವನ್ನು, ವಾರ್ = ಸುರಿಸುವ, ಕುೞಲಾರ್ = ಕೂದಲುಳ್ಳವರ ಸಂಗಡ, ಕುರವೈ ಪಿಣೈನ್ದ = ರಾಸಕ್ರೀಡೆಯಾಡಿದ, ಕುೞಹುಮ್ = ಸೊಬಗೂ, ಅದು ಇದು ಉದು ಎನ್ನಲ್ ಆವನ ಅಲ್ಲ = ಅದು, ಇದು ಎಂದು ಯಾವೊಂದು ರೀತಿಯಲ್ಲೂ ಹೇಳಲಾಗದ, ಎನ್ನೈ = ನನ್ನನ್ನೂ, ಉನ್ = ನಿನ್ನ, ಶೆಯ್ ಹೈ = ಕಾರ್ಯಗಳಲ್ಲಿ, ನೈವಿಕ್ಕೂಮ್ = ಕೃಶಗೊಳಿಸುವ, ಮುದು ವೈಯಮ್ ಮುದಲ್ವಾ = ಲೋಕಗಳಿಗೆಲ್ಲಾ ಮೂಲ ಕಾರಣನೇ ಉನ್ನೈ = ನಿನ್ನನ್ನು, ಎನ್ ಱು= ಎಂದಿಗೆ, ತಲೈ ಪೆಯ್ ವದೇ = ಸೇರುವುದಾದರೂ. 



’ವಧು’ವಿಗೆ ಸಂಬಂಧಿಸಿದ ಮಾತಿನಲ್ಲಿ ವೃಷಭಗಳನ್ನು ಅಡಗಿಸಿಯೂ, ವಂಚಕವಾದ ಕುದುರೆಯ ಬಾಯನ್ನು ಸೀಳಿಯೂ, ಮಧುವನ್ನು ಸುರಿಸುವ ಕೂದಲುಳ್ಳವರ ಸಂಗಡ ರಾಸಕ್ರೀಡೆಯನ್ನಾಡಿದ ಸೊಬಗೂ, ಅದು, ಇದು, ಎಂಬ ಯಾವುದೊಂದು ರೀತಿಯಲ್ಲೂ ಹೇಳಲಾಗದ ನನ್ನನ್ನು ನಿನ್ನ \(ಆಶ್ಚರ್ಯಕರ\) ಕಾರ್ಯಗಳಲ್ಲಿ ಕೃಶಗೊಳಿಸುವ ಲೋಕಗಳಿಗೆಲ್ಲಾ ಮೂಲಕಾರಣನೇ, ನಿನ್ನನ್ನು ಸೇರುವುದಾದರೂ ಎಂದಿಗೆ? 



“ವದುವೈ ವಾರ್ ತ್ತೈ.......................ಪಾಯ್ ನ್ದುಮ್” – ಇದು ಭಗವಂತನು ಕೃಷ್ಣಾವತಾರಿಯಾಗಿ ನಡೆಸಿದ ಪ್ರಸಂಗವೊಂದನ್ನು ತಿಳಿಸುತ್ತದೆ. ಕುಂಭನೆಂಬ ಗೊಲ್ಲರ ರಾಜನ ಮಗಳಾದ ’ಸತ್ಯೆ’ ಅಥವಾ ’ನಪ್ಪಿನ್ನೈದೇವಿ’ ಎಂಬವಳೇ ಆ ವಧು. ಅವಳನ್ನು ಕೈಹಿಡಿಯ ಬಯಸುವವನು, ’ತಾನು ಕೊಬ್ಬಿಸಿ ಸಾಕಿದ್ದ ಏಳು ಗೂಳಿಗಳನ್ನು ಒಬ್ಬನೇ ಎದುರಿಸಿ, ಪಳಗಿಸಬೇಕು’ ಎಂಬುದು ಕುಂಭನಫಣ. ಶ್ರೀಕೃಷ್ಣನು ವಿಷಯವನ್ನು ತಿಳಿದು, ಅಲ್ಲಿಗೆ ಹೋಗಿ, ಆ ಏಳು ಗೂಳಿಗಳನ್ನೂ ಎದುರಿಸಿ, ಅವುಗಳನ್ನು ಪಳಗಿಸಿ ಕಟ್ಟಿಹಾಕಿದನು. ಎಂಥ ಸಮರ್ಥ ಭಗವಂತ\! 



“ಮಾಯಮಾವಿನೈ...........................ಪಿಳನ್ದಾಯ್” – ಇದು ಶ್ರೀಕೃಷ್ಣಾವತಾರದ ಮತ್ತೊಂದು ಪ್ರಸಂಗ. ಆಗ ಕೃಷ್ಣನು ಇನ್ನೂ ಬಾಲಕ. ನಂದಗೋಕುಲದಲ್ಲಿ ಬೆಳೆಯುತ್ತಾ, ಗೋವಳಬಾಲಕರೊಡನೆ ದನಕರುಗಳನ್ನು ಮೇಯಿಸಲು, ಅವುಗಳ ಹಿಂದೆ, ಕಾಡಿಗೆ ಹೋಗುತ್ತಿದ್ದ ಕಾಲ, ಕಡು ಶತ್ರುವಾದ ಕಂಸನಿಂದ ಪ್ರೇರಿತನಾದ ಕೇಶಿ ಎಂಬ ರಾಕ್ಷಸನು ಕುದುರೆಯ ವೇಷದಿಂದ ಅವನನ್ನು ಕಚ್ಚಿಕೊಳ್ಳಲು ಬಾಯ್ತೆರೆದುಕೊಂಡು ಅವನ ಮೇಲೆ ನುಗ್ಗಿಬಂದನು. ಬಾಲಕೃಷ್ಣನು ಸ್ವಲ್ಪವೂ ಧೃತಿಗೆಡದೆ ಅದನ್ನೆದುರಿಸಿ, ಅದರ ಎರಡು ದವಡೆಗಳನ್ನು ತನ್ನೆರಡು ಕೈಗಳಿಂದ ಹಿಡಿದು, ಅದನ್ನು ಸೀಳಿಕೊಂದು ಹಾಕಿದನು. ದುಷ್ಟನು ಎಂಥ ವಂಚಕನಾದರೂ, ಎಷ್ಟೇ ಸಮರ್ಥನೆಂದು ತೋರಿಕೊಂಡರೂ, ಭಗವಂತನ ಪರಮಸಾಮರ್ಥ್ಯದ ಎದುರಿಗೆ ನಿಲ್ಲಲು ಸಾಧ್ಯವೇ? 



“ಮದುವೈ.............................ಕುೞಹುಮ್” – ಶ್ರೀಕೃಷ್ಣಾವತಾರದ ಮತ್ತೊಂದು ಸುಂದರೆ ಪ್ರಸಂಗವಿದು. ಬಾಲಕನಾದ ಬಾಲಕೃಷ್ಣನ ವೇಣುನಾದದಿಂದ ಆಕರ್ಷಿತರಾದ ಗೋಕುಲದ ಗೊಲ್ಲಯುವತಿಯರೆಲ್ಲರೂ ಒಂದು ಹುಣ್ಣೀಮೆಯ ರಾತ್ರಿ, ತಮ್ಮತಮ್ಮ ಹಿರಿಯರನ್ನು ಲೆಕ್ಕಿಸದೆ, ಊರಮುಂದಿನ ಮೈದಾನದಲ್ಲಿ ಕೃಷ್ಣನ ಜೊತೆಯಲ್ಲಿ ಸೇರಿದರು. ಶ್ರೀಕೃಷ್ಣನೂ ಸಹ ಅವರನ್ನು ಸಂತೋಷಪಡಿಸುವುದಕ್ಕಾಗಿ, ಒಬ್ಬನೇ ಅನೇಕ ಕೃಷ್ಣರಾಗಿ, ಒಬ್ಬೊಬ್ಬಗೋಪಿಯ ಜೊತೆಯಲ್ಲಿ ಒಬ್ಬ ಕೃಷ್ಣನಾಗಿ ನಿಂತು ಅವರೊಡನೆ ರಾಸಕ್ರೀಡೆಯಾಡಿ ಎಲ್ಲರನ್ನೂ ಆನಂದದಲ್ಲಿ ತೃಪ್ತಿಪಡುವಂತೆ ಮಾಡಿದನು.



“ಅದು ಇದು ಉದು..........................ನೈವಿಕ್ಕೂಮ್” – ಇದು ಆಳ್ವಾರರು ತಮ್ಮನ್ನು ಕುರಿತು ಭಾವಿಸಿಕೊಂಡಿರುವ ಭಾವನೆ. ಅದಕ್ಕೂ ಮತ್ತು ತಮಗೂ ಭಗವಂತನಿಗೂ ಇರುವ ತಾರತಮ್ಯ. ’ನಾನೊಂದು ಗಣನೀಯವಾದ ವಸ್ತುವೇ? ಯಾವ ರೀತಿಯಲ್ಲೂ ಕೆಲಸಕ್ಕೆ ಬಾರದ ತೃಣಮಾತ್ರವಲ್ಲವೇ? ಹೀಗಿದ್ದರೂ ಸಹ ನನ್ನಲ್ಲಿ ಪರಮಸಮರ್ಥನಾದ ನೀನು ಕೃಪೆ ಮಾಡಿ, ನಿನ್ನ ಆಶ್ರಿತನನ್ನಾಗಿ ನನ್ನನ್ನು ಸ್ವೀಕರಿಸಿದ್ದೀ. ಆದರೆ, ನಿನ್ನ ಬಳಿಗೆ ಕರೆದುಕೊಳ್ಳದಂತೆ ಸಂಕಟಪಡಿಸುತ್ತಿರುವುದು ನಿನಗೆ ತರವೇ?’ ಎಂಬುದು ಅವರ ದೀನ ಬೇಡಿಕೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಎಲ್ಲಾ ಲೋಕಗಳಿಗೂ ಮೂಲಕಾರಣನು. ಪರಮಾಶ್ಚರ್ಯಕಾರಿ. ಪರಮಸಮರ್ಥ ಎನ್ನ ಆಶ್ರಿತರಲ್ಲಿ ನಿನಗೆ ಅತ್ಯಂತ ಕರುಣೆ. ನೀನು ನಡೆಸಿದ ಕೆಲಸಗಳೆಲ್ಲ ಅದ್ಭುತವೂ ಆಶ್ಚರ್ಯಕರವೂ ಆದವು. ಯಾವೊಂದು ಕೆಲಸಕ್ಕೂ ಬಾರದವನೆನಿಸಿದ ನನ್ನನ್ನೂ ಉದ್ಧರಿಸಲು ಕೃಪೆ ಮಾಡಿದ್ದೀ. ಆದರೆ, ನಿನ್ನ ಬಳಿಗೆ ನನ್ನನ್ನು ಕರೆಸಿಕೊಳ್ಳುವುದು ಅದೆಂದಿಗೋ, ತಿಳಿಯದಲ್ಲ\! ನಿನ್ನನ್ನು ಕೂಡಿಕೊಳ್ಳಬೇಕೆಂಬ ಆಶೆ ನನ್ನಲ್ಲಿ ಸಹಿಸಲಾರದಷ್ಟಾಗಿದೆ. ನನ್ನಲ್ಲಿ ಕೃಪೆದೋರು. 



೩. ಪೆಯ್ಯುಮ್ ಪೂಙ್ಗುವಿಲ್ ಪೇಯ್ ಮುಲೈಯುಣ್ಡ ಪಿನ್ನೈನ್ತೇಟ್ರಮುಮ್, ಪೇರ್ ನ್ದೋರ್ ಶಾಟಱ

ಶೆಯ್ಯಪಾದ ಮೆನ್ ಱಾಲ್ ಶೆಯ್ದ ನಿನ್ ಶಿಱುಚ್ಚೇವಹಮುಮ್,

ನೆಯ್ಯುಣ್ ವಾರ್ ತ್ತೈಯುಳನ್ನೈ ಕೋಲ್ ಕೊಳ್ಳ ನೀಯುನ್ ತಾಮರೈಕ್ಕಣ್ ಹಳ್ ನೀರ್ ಮಲ್ ಹ,

ಪೈಯವೇ ನಿಲೈಯುಮ್ ವನ್ದು ಎನ್ನೆಂಜೈಯುರುಹುಙ್ಗಳೇ. 



ಪೆಯ್ಯುಮ್ = \(ತಲೆಯಲ್ಲಿ\) ಮುಡಿದ, ಪೂ ಕುೞಲ್ = ಹೂವಿನ ತಲೆಗೂದಲುಳ್ಳ, ಪೇಯ್ = ರಾಕ್ಷಸಿಯ, ಮುಲೈಉಣ್ಡ = ಮೊಲೆಯನ್ನುಂಡ, ಪಿನ್ನೈ = ಅನಂತರವೂ \(ಬಳಿಕಲೂ\), ತೇಟ್ರಮುಮ್ = ಎಚ್ಚರವಾಗಿರುವುದೂ, ಪೇರ್ ನ್ದು = ತಲೆಕೆಳಗಾಗಿ, ಓರ್ = ಒಂದು, ಶಾಡಿ = ಶಕಟವು \(ಬಂಡಿಯು\), ಇಱ= ಸಾಯಿಸಿದ \(ಮುರಿದು ಕೊಂದ\), ಶೆಯ್ಯ = ಕೆಂಪಾದ \(ಕೋಮಲವಾದ\), ಪಾದಮ್ ಒನ್ ಱಾಲ್ = ಪಾದ ಒಂದರಿಂದ, ಶೆಯ್ದ = ಮಾಡಿದ, ಶಿಱು = ಶ್ರೇಷ್ಠವಾದ, ಶೇವಹಮುಮ್ = ವೀರ್ಯವೂ, ನೆಯ್ ಉಣ್ಡ = ತುಪ್ಪವನ್ನುಂಡು ವಾರ್ ತ್ತೈಯುಳ್ = ಮಾತಿನಿಂದ, ಅನ್ನೈ = ತಾಯಿ \(ಯಶೋದೆಯು\), ಕೋಲ್ ಕೊಳ್ಳ = ಕೋಲನ್ನು ತೆಗೆದುಕೊಳ್ಳಲು, ನೀ = ನೀನು, ಉನ್ ತಾಮರೈ ಕಣ್ ಹಳ್ = ನಿನ್ನ ತಾವರೆಯಂತಿರುವ ಕಣ್ಣುಗಳಲ್ಲಿ, ನೀರ್ ಮಲ್ ಹ = ನೀರುತುಂಬಿರುವುದೂ, ಪೈಯವೇ = ಅಂಜಿಯೇ, ವಿಲೈಯುಮ್ = ನಿಂತಿರುವುದೂ, ವನ್ದು = ಬಂದು, ಎನ್ನೆಂಜೈ = ನನ್ನ ಮನಸ್ಸನ್ನು, ಉರುಹುಙ್ಗಳೇ = ಕರಗಿಸುತ್ತವೆ. 



ಮುಡಿದ ಹೂವಿನ ತಲೆಗೂದಲಿನ ರಾಕ್ಷಸಿಯ ಮೊಲೆಯನ್ನುಂಡು ಬಳಿಕವೂ ಎಚ್ಚರವಾಗಿರುವುದೂ, ಒಂದು ಗಾಡಿಯು ತಲೆಕೆಳಗಾಗಿ ಮುರಿದು ಪುಡಿಪುಡಿಯಾಗುವಂತೆ, ಕೋಮಲವಾದ ಪಾದವೊಂದರಿಂದ ನೀನು ನಡೆಸಿದ ಶ್ರೇಷ್ಠವಾದ ಶೌರ್ಯವೂ, ತುಪ್ಪವನ್ನುಂಡ ಮಾತಿನಿಂದ ತಾಯಿ ಯಶೋದೆಯು ಕೋಲನ್ನು ತೆಗೆದುಕೊಳ್ಳಲು, ನೀನು ನಿನ್ನ ತಾವರೆಯಂತಿರುವ ಕಣ್ಣುಗಳಲ್ಲಿ ನೀರನ್ನು ತುಂಬಿಸಿದ್ದೂ, ಹೆದರಿ ನಿಂತಿದ್ದೂ, ಬಂದು ನನ್ನ ಮನಸ್ಸನ್ನು ಕರಗಿಸುತ್ತವೆ. 



ಶ್ರೀಕೃಷ್ಣಾವತಾರದ ಮತ್ತೆ ಕೆಲವು ಲೀಲೆಗಳನ್ನು ಆಳ್ವಾರರು ಇಲ್ಲಿ ಕೊಂಡಾಡುತ್ತಾರೆ. 



“ಪೆಯ್ಯುಮ್ ಪೂಙ್ಗುೞಲ್.........................ತೇಟ್ರಮುಮ್” – ಶ್ರೀಕೃಷ್ಣನು ಇನ್ನೂ ಎರಡು ತಿಂಗಳ ಹಸುಗೂಸು. ನಂದಗೋಕುಲದಲ್ಲಿ ನಂದ-ಯಶೋದೆಯರ ಬಳಿ ಬೆಳೆಯುತ್ತಿದ್ದಾನೆ. ಆಗಲೇ ಬಂದದ್ದು ಪೂತನಿ. ಕಂಸನಿಂದ ಅವನನ್ನು ಕೊಲ್ಲಲು ಪ್ರೇರಿತಳಾಗಿ. ಯಶೋದೆ ಇಲ್ಲದ ಸಮಯವನ್ನು ಕಾಯ್ದು, ಅವಳಂತೆಯೇ ವಂಚನೆಯಿಂದ ವೇಷವನ್ನಳವಡಿಸಿಕೊಂಡು, ತಲೆಯಲ್ಲಿ ಹೂಮುಡಿದು, ಬಂದು, ಎಳೆಯ ಮಗುವಾದ ಶ್ರೀಕೃಷ್ಣನನ್ನು ಎತ್ತಿಕೊಂಡು, ಅವನಿಗೆ ತನ್ನ ವಿಷಪೂರಿತ ಮೊಲೆ ಹಾಲನ್ನೂಡಿದಳು. ಶ್ರೀಕೃಷ್ಣನು ತುಂಬ ಆನಂದದಿಂದ ಅದನ್ನು ಚಪ್ಪರಿಸುತ್ತಾ ಕುಡಿದು ನಗುನಗುತ್ತಲೇ ಇದ್ದನು. ಪೂತನಿಯು ಮಗ್ಗುಲಲ್ಲೇ ಸತ್ತುಬಿದ್ದಿದ್ದಳು. ಗೋಕುಲದ ಸ್ತ್ರೀಯರೆಲ್ಲಾ ಬಂದು ನೋಡಿದರು. ಆಶ್ಚರ್ಯಪಟ್ಟರು. ವಿಷದಹಾಲನ್ನು ಕುಡಿದ ಬಳಿಕವೂ ಮಗು ಎಷ್ಟು ಚಟುವಟಿಕೆಯಿಂದ ಆಡುತ್ತಿದ್ದಾನೆ\! ಎಂಥ ಭಯಂಕರ ರಾಕ್ಷಸಿ ಅವನ ಮಗ್ಗುಲಲ್ಲೇ ಸತ್ತುಬಿದ್ದಿದ್ದಾಳೆ? ಏನದ್ಭುತವಿದು\!\! ಏನು ಸಾಹಸ\! 



“ಪೇರ್ ನ್ದೋರ್..........................ಚ್ಚೇವಹಮುಮ್” – ಪೂತನಿಯ ಪ್ರಸಂಗದ ಹಿಂದೆಯೇ ಬಂತು ಶಕಟಾಸುರನ ಪಿಡುಗು. ಅವನೂ ಕಂಸನಿಂದ ಪ್ರೇರಿತನಾಗಿ ಬಂಡಿಯ ರೂಪದಲ್ಲಿ ಬಂದ. ಯಾರೂ ಇಲ್ಲದ ಸಮಯವನ್ನು ಹೊಂಚಿ, ಆಡುತ್ತಾ ಮಲಗಿರುವ ಮಗುವಿನ ಮೇಲೆ ಹಾದು, ಅವನನ್ನು ಕೊಲ್ಲಬೇಕೆಂಬುದೇ ಅವನ ಉದ್ದೇಶ. ಶಕಟಾಸುರನು ಮುನ್ನುಗ್ಗಿ ಬಂದ\! ಎಳೆಯ ಮಕ್ಕಳು ಕೈಕಾಲುಗಳನ್ನು ಆಡಿಸುತ್ತಾ ಆಡುತ್ತಿರುವಂತೆಯೇ ಮಗುವಾದ ಶ್ರೀಕೃಷ್ಣನೂ ಕೋಮಲವಾದ ತನ್ನ ಎಡಗಾಲಿನಿಂದ ಒದೆದು ಆ ಬಂಡಿಯನ್ನು ಮುರಿದು ಪುಡಿಪುಡಿ ಮಾಡಿಬಿಟ್ಟನು\! ಶಕಟನು ಮಡಿದನು\! ಏನದ್ಭುತವಿದು\! ಎಂಥ ಸಾಹಸ\! 



“ನೆಯ್ಯುಣ್ ವಾರ್ ತ್ತೈ.......................ನಿಲೈಯುಮ್” – ಬಾಲಕೃಷ್ಣನ ಮತ್ತೊಂದು ಪ್ರಸಂಗವಿದು. ತಾಯಿ ಯಶೋದೆ ತಾನುಕಾಯಿಸಿದ ಘಮಘಮಿಸುವ ತುಪ್ಪವನ್ನು ಭದ್ರವಾಗಿ ಮುಚ್ಚಿಟ್ಟು ತನ್ನ ಕೆಲಸಕ್ಕೆ ಹೋದಳು. ಶ್ರೀಕೃಷ್ಣನು ಯಾರಿಗೂ ತಿಳಿಯದಂತೆ ಅಲ್ಲಿಗೆ ಹೋದ. ಕೂಡಿಸಿಟ್ಟ ತುಪ್ಪವನ್ನೆಲ್ಲಾ ಉಂಡ\! ವಿಷಯ ಯಶೋದೆಗೆ ತಿಳಿಯಿತು. ಕೋಪಗೊಂಡು, ಅವನನ್ನು ಹೊಡೆಯಲೆಂದು ಕೈಯಲ್ಲಿ ಕೋಲನ್ನೆತ್ತಿಕೊಂಡಳು. ಅದನ್ನು ಕಂಡ ಶ್ರೀಕೃಷ್ಣನು ಅಂಜಿದವನಂತೆ, ನಡುಗುತ್ತಾ ಅವಳ ಮುಂದೆ ನಿಂತನು. ಅವನ ವಿಶಾಲವಾದ ಕಣ್ಣುಗಳ ತುಂಬ ನೀರು\! ಎಂಥ ಮನಮೋಹಕವಾದ ನೋಟ\! ಅದನ್ನು ಕಂಡ ಯಶೋದೆಯ ಕರುಳು ಮಿಡಿಯಿತು. ಕೋಲನ್ನು ಅತ್ತ ಬಿಸುಟು, ಅವನನ್ನು ಬಾಚಿ ಎತ್ತಿಕೊಂಡಳು ವಾತ್ಸಲ್ಯದ ತಾಯಿಯಾಗಿ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಪೂತನಿಯ ವಿಷದ ಮೊಲೆ ಹಾಲನ್ನು ಕುಡಿದೂ ಸಹ ಆನಂದವಾಗಿದ್ದದ್ದೂ, ಕಪಟದಿಂದ ನಿನ್ನ ಮೇಲೆ ಹಾಯ್ದು ನಿನ್ನನ್ನು ಕೊಲ್ಲಲು ಬಂದ ಶಕಟಾಶುರನನ್ನು ನಿನ್ನ ಎಡಗಾಲಿನ ಕೋಮಲವಾದ ಒದೆತದಿಂದಲೇ ಮುರಿದು ಪುಡಿಪುಡಿ ಮಾಡಿದ್ದೂ, ಸಾಟಿಯಿಲ್ಲದ ಅದ್ಭುತಸಾಹಸಗಳು, ನೀನು ತುಪ್ಪವನ್ನು ತಿಂದೆಯೆಂದು ತಾಯಿ ಯಶೋದೆ ಕೈಯಲ್ಲಿ ಕೋಲನ್ನು ತಂದಾಗ, ನೀನು ನಡುಗುತ್ತಾ, ಕಣ್ತುಂಬ ನೀರನ್ನು ತುಂಬಿಸಿಕೊಂಡು ಅವಳ ಮುಂದೆ ನಿಂತದ್ದು ಅದೆಂಥ ಮೋಡಿ\! ಈ ಸಂದರ್ಭಗಳನ್ನು ನೆನೆದಾಗಲೆಲ್ಲಾ ನನ್ನ ಮನಸ್ಸು ಕರಗಿ ಹೋಗುತ್ತದೆ. ನನ್ನಲ್ಲಿ ಕರುಣಿಸಲಾರೆಯೇ? 



೪. ಕಳ್ಳವೇಡತ್ತೈಕ್ಕೊಣ್ಡುಪೋಯ್ ಪ್ಪುರಮ್ ಪುಕ್ಕವಾಱುಮ್, ಕಲನ್ದಶುರರೈ

ಉಳ್ಳಮ್ ಪೇದಮ್ ಶೆಯ್ದಿಟ್ಟು ಉಯಿರುಣ್ಡವುಪಾಯಙ್ಗಳುಮ್,

ವೆಳ್ಳನೀರ್ ಚ್ಚಡೈಯಾನುಮ್ ನಿನ್ನಿಡೈ ವೇಱಲಾವೈಮಿಳಙ್ಗ ನಿನ್ ಱದುಮ್,

ಉಳ್ಳಮುಳ್ ಕುಡೈನ್ದು ಎನ್ನುಯಿರೈಯುರುಕ್ಕಿಯುಣ್ಣುಮೇ.



ಕಳ್ಳವೇಡತ್ತೈಕೊಣ್ಡು = ವಂಚಕರೂಪವನ್ನು ಧರಿಸಿ, ಪೋಯ್ = ಹೋಗಿ, ಪುರಮ್ ಪುಕ್ಕ ಆಱುಮ್ = ಪುರವನ್ನು ಹೊಕ್ಕ ರೀತಿಯೂ, ಕಲನ್ದು = ಕೂಡಿಕೊಂಡು, ಅಶುರರೈ = ಅಸುರರ, ಉಳ್ಳಮ್ = ಮನಸ್ಸನ್ನು ಪೇದಮ್ ಶೆಯ್ದಿಟ್ಟು = ಭೇದವನ್ನು ಉಂಟುಮಾಡಿ, ಉಯಿರ್ ಉಣ್ಡ = ಅವರ ಪ್ರಾಣಗಳನ್ನೂ ನಾಶಪಡಿಸಿದ, ಉಪಾಯಙ್ಗಳುಮ್ = ಉಪಾಯಗಳೂ, ವೆಳ್ಳಮ್ ನೀರ್ = \(ಗಂಗಾ\) ಪ್ರವಾಹದ ನೀರನ್ನು, ಚಡೈಯಾನುಮ್ = ಜಡೆಯಲ್ಲಿ ಉಳ್ಳವನೂ, ನಿನ್ನಿಡೈ = ನಿನ್ನ ಬಳಿಯಲ್ಲಿ, ವೇಱು ಅಲಾಮೈ = ಬೇರೆಯಲ್ಲದಂತೆ, ವಿಳಙ್ಗ = ಬೆಳಗುವಂತೆ, ನಿನ್ ಱದುವುಮ್ = ನಿಂತದ್ದೂ, ಉಳ್ಳಮ್ ಉಳ್ = ನನ್ನ ಅಂತರಂಗದಲ್ಲಿ, ಕುಡೈನ್ದು = ಕೊರೆಯುತ್ತಾ \(ಕೆದಕುತ್ತಾ\), ಎನ್ = ನನ್ನ, ಉಯಿರೈ = ಜೀವವನ್ನು, ಉರುಕ್ಕಿ = ಕರಗಿಸಿ, ಉಣ್ಣುಮೇ = ಉಣ್ಣುತ್ತಿದೆಯಲ್ಲ\! 



ವಂಚಕ ವೇಷವನ್ನು ಧರಿಸಿ, ಹೋಗಿ, ಪುರವನ್ನು ಹೊಕ್ಕ ರೀತಿಯೂ, ಅಸುರರನ್ನು ಕೂಡಿಕೊಂಡು, ಅವರ ಮನಸ್ಸಿನಲ್ಲಿ ಭೇದವನ್ನು ತಂದಿಟ್ಟು, ಅವರ ಪ್ರಾಣಗಳನ್ನು ನಾಶಪಡಿಸಿದ ಉಪಾಯಗಳೂ, ಗಂಗಾಪ್ರವಾಹದ ನೀರನ್ನು ಜಡೆಯಲ್ಲುಳ್ಳವನ್ನೂ ನಿನ್ನೊಡನೆ ಬೇರೆಯಲ್ಲದಂತೆ ಬೆಳಗುತ್ತಾ ನಿಂತದ್ದೂ, ನನ್ನ ಅಂತರಂಗದಲ್ಲಿ ಕೊರೆಯುತ್ತಾ, ನನ್ನ ಜೀವವನ್ನು ಕರಗಿಸಿ, ಉಣ್ಣುತ್ತಿದೆಯಲ್ಲ\! 



ಈ ಪಾಶುರದ ಪೂರ್ವಾರ್ಧದಲ್ಲಿ ತ್ರಿಪುರಾಸುರದ ವೃತ್ತಾಂತವಿದೆಯೆಂದು ಹೇಳುತ್ತಾರೆ. ಮೂವರು ಪ್ರಬಲ ರಾಕ್ಷಸರು, ಶಿವನನ್ನು ಕುರಿತು ಘೋರತಪಸ್ಸು ಮಾಡಿ ಅವನನ್ನು ಮೆಚ್ಚಿಸಿಕೊಂಡರು. ಅವರಿಗೆ ಪ್ರತ್ಯಕ್ಷನಾದ ಶಿವನು ಅವರಿಗೆ ಬೇರೆ ಯಾರಿಂದಲೂ ಗೆಲ್ಲಲಾರದಂಥ ಮೂರು ಪಟ್ಟಣಗಳನ್ನು ದಯೆನೀಡಿದನು. ಅವರ ಕೋರಿಕೆಯಂತೆ ಅವರಿಗೆ ದೊರೆತ ಅವೇ ತ್ರಿಪುರಗಳು. ಈ ಪುರಗಳು ಆಕಾಶದಲ್ಲಿದ್ದುಕೊಂಡು, ಎಲ್ಲೆಲ್ಲಿಯೂ ಹಾರಾಡುತ್ತಾ, ಎಲ್ಲೆಂದರೆ ಅಲ್ಲಿ ಇಳಿದು, ಭೂಮಿಯ ಮೇಲೆ ಇರುವ ಪಟ್ಟಣಗಳನ್ನು ನಾಶಮಾಡಿಬಿಡುವ ಸಾಮರ್ಥ್ಯವನ್ನುಳ್ಳವಾಗಿದ್ದವು. ಜೊತೆಗೆ ಶಿವನೇ ತನ್ನ ಗಣಗಳೊಡನೆ ಅವರಿಗೆ ಬೆಂಬಲಿಗನಾಗಿ ನಿಂತಿದ್ದನು. ಈ ತ್ರಿಪುರರು ನಡೆಸುತ್ತಿದ್ದ ಚಿತ್ರಹಿಂಸೆಗೆ ಅಂಜಿದವರಾಗಿ, ಬ್ರಹ್ಮಾದಿ ದೇವತ್ಗಳು ಶ್ರೀಮನ್ನಾರಾಯಣನ ಬಳಿಗೆ ಹೋಗಿ, ತ್ರಿಪುರರಿಂದ ಉಂಟಾಗುವ ಹಿಂಸೆಯಿಂದ ಲೋಕಗಳನ್ನು ರಕ್ಷಿಸಬೇಕೆಂದು ಬೇಡಿದರು. ಶ್ರೀಮನ್ನಾರಾಯಣನು ಅದಕ್ಕೆ ಒಪ್ಪಿದನು. ಕಪಟವೇಷವನ್ನು ಧರಿಸಿದನು. ತ್ರಿಪುರರ ಮೂರು ಪಟ್ಟಣಗಳನ್ನು ಪ್ರವೇಶಿಸಿದನು. ಅಲ್ಲಿ ಬೇರೆಬೇರೆಯಾಗಿ ನಡೆಸಬೇಕಾದ ತಂತ್ರವನ್ನು ನಡೆಸಿ, ತ್ರಿಪುರರು ಮೂವರೂ ಒಂದೆಡೆ ಸೇರುವಂತೆ ಮಾಡಿದನು. ಹಾಗೆ, ಅವರು ಒಂದೆಡೆ ಸೇರಿದರೆ ಅವರಿಗೆ ನಾಶವೆಂದು ಶಿವನು ಮುನ್ನೆಚ್ಚರಿಕೆಯನ್ನು ಕೊಟ್ಟಿದ್ದನು. ಅದನ್ನವರು ಮರೆತರು. ಆಗ ಶ್ರೀಮನ್ನಾರಾಯಣನು ಭೂಮಿಯನ್ನು ರಥವನ್ನಾಗಿಯೂ, ಸೂರ್ಯಚಂದ್ರರನ್ನು ರಥದ ಚಕ್ರಗಳನ್ನಾಗಿಯೂ, ನಾಲ್ಕು ವೇದಗಳನ್ನು ರಥಕ್ಕೆ ನಾಲ್ಕು ಕುದುರೆಗಳನ್ನಾಗಿಯೂ, ಮೇರುಪರ್ವತವನ್ನೇ ಬಿಲ್ಲನ್ನಾಗಿಯೂ, ಆದಿಶೇಷನನ್ನು ಆ ಬಿಲ್ಲಿನ ನಾಣನ್ನಾಗಿಯೂ, ಬ್ರಹ್ಮನನ್ನೇ ಆ ರಥದ ಸಾರಥಿಯನ್ನಾಗಿಯೂ ಮಾಡಿಕೊಂಡು, ತನಗೂ ಶಿವನಿಗೂ ಯಾವ ಬಗೆಯಲ್ಲೂ ಭೇದವೇ ಇಲ್ಲವೆಂಬಂತೆ ಮಾಡಿ, ಅವನನ್ನು ರಥಿಕನನ್ನಾಗಿ ಕುಳ್ಳಿರಿಸಿದನು. ಅವನು ಹಿಡಿದ ಬಿಲ್ಲಿಗೆ ತಾನೇ ಅಂಭಾದನು. ಮತ್ತು ಮಾಯಾವಿಗಳಾದ ತ್ರಿಪುರರನ್ನು ನಿರ್ಮೂಲಗೊಳಿಸಿದನು. ಹೀಗೆಲ್ಲ ನಡೆಸದೆ ತ್ರಿಪುರರನ್ನು ಜಯಿಸಲು ಸಾಧ್ಯವೇ ಆಗುತ್ತಿರಲಿಲ್ಲ. ಯಾವ ಸಮಯದಲ್ಲಿ, ಯಾವ ರೀತಿಯಲ್ಲಿ ನಡೆದುಕೊಂಡು ದುಷ್ಟಶಿಕ್ಷಣ ಮತ್ತು ಲೋಕಕಲ್ಯಾಣಕ್ಕಾಗಿ ತನ್ನ ಕೆಲಸವನ್ನು ಸಾಧಿಸಿಕೊಳ್ಳಬೇಕೆಂಬ ನೈಪುಣ್ಯ ಭಗವಂತನಾದ ಶ್ರೀಮನ್ನಾರಾಯಣನದು ಎಂದು ಹೇಳಿದಂತೆಯೇ. 



“ವೆಳ್ಳನೀರ್.....................ವಿಳಙ್ಗ ನಿನ್ ಱದುಮ್” – ಇದು ಶಿವಸ್ವರೂಪಿಯಾದ ಭಗವಂತನ ಮತ್ತೊಂದು ಸಾಹಸ. ಭಗೀರಥನು ಮಾಡಿದ ತಪಃಪ್ರಭಾವದಿಂದ ಬ್ರಹ್ಮಲೋಕದ ದೇವಗಂಗೆಯನ್ನು ಧರೆಗೆ ಇಳಿಸಲು ಒಪ್ಪಿಗೆ ಬಂತು. ಆದರೆ, ಅಲ್ಲಿಂದ ಅತಿರಭಸದಿಂದ ಇಳಿಯುವ ಗಂಗೆಯನ್ನು ನೆಲದ ಮೇಲೆ ತಡೆಯುವುದು ಹೇಗೆ? ಇದಕ್ಕಾಗಿ ಮತ್ತೆ ಭಗೀರಥನು ಶಿವನನ್ನು ತನ್ನ ತಲೆಯಮೇಲೆ ಸ್ವೀಕರಿಸುವುದಕ್ಕೆ ಒಪ್ಪಿದನು. ದೇವಗಂಗೆ ಭರದಿಂದ ಧರೆಗೆ ಇಳಿದಳು. ಆಗ ಶಿವನು ತನ್ನ ಜಡೆಯನ್ನು ಬಿಚ್ಚಿ, ಗಂಗೆಯನ್ನು ಜಡೆಯಲ್ಲೇ ಕಟ್ಟಿಹಾಕಿದನು. ಆದ್ದರಿಂದಲೇ, ಶಿವನಿಗೆ “ವೆಳ್ಳನೀರ್ ಜಡೈಮುಡಿಯಾನ್” ಎಂದು ಹೆಸರಾಯಿತು. 



ಶಿವನಿಗೂ ತನಗೂ ಯಾವ ಬಗೆಯಲ್ಲೂ ಭೇದವನ್ನು ಕಾಣುವುದಕ್ಕೆ ಸಾಧ್ಯವಿಲ್ಲದಂತೆ ಮಾಡಿ, ತ್ರಿಪುರರನ್ನು ಸಂಹರಿಸಿದನು ಭಗವಂತ.



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಪರಮ ಸಮರ್ಥ. ಯಾರೂ ತಮ್ಮನ್ನು ಜಯಿಸಲಾರದಂತೆ ಶಿವನಿಂದ ವರವನ್ನು ಪಡೆದುಕೊಂಡ ತ್ರಿಪುರಾಸುರರು ಲೋಕಕಂಟಕರೇ ಆದರು. ಆಗ, ನೀನೇ ಮಾರುವೇಷದಿಂದ ಅವರ ಮೂರು ಪಟ್ಟಣಗಳನ್ನು ಪ್ರವೇಶಿಸಿ, ಅವರಿಗೆ ಬೋಧಿಸಬೇಕಾದ ರೀತಿಯಲ್ಲಿ ಬೋಧಿಸಿ, ಮೂರು ಪಟ್ಟಣಗಳೂ ಒಂದುಗೂಡುವಂತೆ ಮಾಡಿದೆ. ಅವರನ್ನು ಆಗ ಕೊಲ್ಲುವುದಕ್ಕೆ ಎಲ್ಲ ಸಲಕರಣೆಗಳನ್ನೂ ಸಿದ್ಧಮಾಡಿದೆ. ಮತ್ತು ಶಿವನಿಗೂ ನಿನಗೂ ಯಾವ ಬಗೆಯಲ್ಲೂ ಭೇದ ಕಾಣದಂತೆ ಮಾಡಿ, ಅಜೇಯನೆನಿಸಿಕೊಂಡಿದ್ದ ಆ ಮೂವರು ದುಷ್ಟರನ್ನು ನಿಗ್ರಹಿಸಿ, ಲೋಕಕಲ್ಯಾಣ ಮಾಡಿದೆ. ಈ ವಿಷಯವನ್ನು ನೆನಪಿಗೆ ತಂದುಕೊಂಡ ಕೂಡಲೇ ನನ್ನ ಮನಸ್ಸು ಕರಗಿ ಹೋಗುತ್ತವೆ. ನನ್ನನ್ನೂ ಉದ್ಧರಿಸಲಾರೆಯಾ? 



೫. ಉಣ್ಣವಾನವರ್ ಕೋನುಕ್ಕು ಆಯರೊರುಪ್ಪಡುತ್ತವಡಿಶಿಲುಣ್ಡದುಮ್,

ವಣ್ಣಮಾಲ್ ವರೈಯೈಯೆಡುತ್ತು ಮೞೈಕಾತ್ತದುಮ್, 

ಮಣ್ಣೈಮುನ್ ಪಡೈತ್ತುಣ್ಡುಮಿೞ್ ನ್ದು ಕಡನ್ದಿಡನ್ದು ಮಣನ್ದ ಮಾಯಙ್ಗಳ್,

ಎಣ್ಣುನ್ದೋಱುಮೆನ್ನೆಂಜು ಎರಿವಾಯ್ ಮೆಱುಕೊಕ್ಕುಮ್ ನಿನ್ ಱೇ. 



ಉಣ್ಣ = ಉಣ್ಣುವುದಕ್ಕಾಗಿ, ವಾನವರ್ ಕೋನುಕ್ಕು = ದೇವತೆಗಳ ಒಡೆಯನಿಗೆ, ಆಯರ್ = ಗೋವಳರು, ಒರುತ್ತಪಡುತ್ತ = ಸಿದ್ಧಪಡಿಸಿದ, ಅಡಿಶಿಲೈ = ಅನ್ನವನ್ನು, ಉಣ್ಡದುಮ್ = ಉಂಡದ್ದನ್ನೂ, ವಣ್ = ಸುಂದರವಾದ, ಮಾಲ್ ವರೈಯೈ = ದೊಡ್ಡ ಪರ್ವತವನ್ನು, ಎಡುತ್ತು = ಎತ್ತಿ ಹಿಡಿದು, ಮೞೈ = ಮಳೆಯನ್ನು, ಕಾತ್ತದುಮ್ = ತಡೆದದ್ದೂ \(ಕಾದದ್ದೂ\), ಮಣ್ಣೈ = ಭೂಮಿಯನ್ನು, ಮುನ್ = ಹಿಂದೆ ಒಂದು ಕಾಲದಲ್ಲಿ, ಪಡೈತ್ತು = ಪಡೆದು \(ಸೃಷ್ಟಿಸಿ\), ಉಣ್ಡು = ಉಂಡು, ಉಮಿೞ್ ನ್ದು = ಉಗುಳಿ \(ಹೊರಕ್ಕೆ ಹಾಕಿ\) ಕಡನ್ದು = ಅಳೆದು, ಇಡನ್ದು = ಹಿಡಿದು ಎತ್ತಿ, ಮಣನ್ದ = ಬೆಳಗಿದ, ಮಾಯಙ್ಗಳ್ = ಆಶ್ಚರ್ಯಗಳನ್ನು, ಎಣ್ಣುಮ್ ತೋೞುಮ್ = ಚಿಂತಿಸುವಾಗಲೆಲ್ಲಾ, ಎನ್ ನೆಂಜು = ನನ್ನ ಮನಸ್ಸು, ಎರಿವಾಯ್ = ಬೆಂಕಿಯಲ್ಲಿ, ಮೆೞುಹು = ಮೆಣಸಿನ, ಒಕ್ಕುಮ್ = ಹಾಗೆ, ನಿನ್ ಱೇ = ಇರುತ್ತಲೇ \(ಇರುವಂತೆಯೇ\).



ದೇವತೆಗಳ ಒಡೆಯನಿಗೆ ಉಣ್ಣುವುದಕ್ಕಾಗಿ ಸಿದ್ಧಪಡಿಸಿದ ಅನ್ನವನ್ನುಂಡದನ್ನೂ, ಸುಂದರವಾದ ದೊಡ್ಡ ಬೆಟ್ಟವನ್ನು ಎತ್ತಿ ಹಿಡಿದು, ಮಳೆಯನ್ನು ತಡೆದದ್ದನ್ನೂ ಹಿಂದೆ ಒಂದು ಕಾಲದಲ್ಲಿ ಭೂಮಿಯನ್ನು, ಸೃಷ್ಟಿಸಿ, ಉಂಡು, ಹೊರಹಾಕಿ, ಹಿಡಿದು ಎತ್ತಿ, ಅಳೆದು, ಬೆಳಗಿದ ಆಶ್ಚರ್ಯಕಾರ್ಯಗಳನ್ನೂ ಚಿಂತಿಸುವಾಗಲೆಲ್ಲಾ ನನ್ನ ಮನಸ್ಸು ಬೆಂಕಿಯಲ್ಲಿ ಇರುವ ಮೆಣಸಿನ ಹಾಗೆ ಆಗುತ್ತದೆ. 



ಗೋವರ್ಧನಗಿರಿಯನ್ನುದ್ಧರಿಸುವ ನೆಪದಲ್ಲಿ ದೇವೇಂದ್ರನ ಗರ್ವಭಂಗ ಮಾಡಿದ ಆಶ್ಚರ್ಯಕರಪ್ರಸಂಗ ಇಲ್ಲಿ ಬರುತ್ತದೆ. 



ಗೋವಳರೆಲ್ಲರೂ ಕೂಡಿ, ವರ್ಷಕ್ಕೊಮ್ಮೆ ದೇವೇಂದ್ರನಿಗೆ ಭಾರಿ ಎಡೆಯನ್ನು ಸಲ್ಲಿಸಿ, ಹಬ್ಬ ಮಾಡಿ, ದೇವೇಂದ್ರನನ್ನು ಹರ್ಷಗೊಳಿಸುತ್ತಿದ್ದರು. ತಮಗೆ ದೇವೇಂದ್ರನು ತರುವ ಮಳೆಯ ರೂಪದ ಉಪಕಾರಕ್ಕೆ ತಮ್ಮ ಹಬ್ಬವನ್ನೂ ಎಡೆಯನ್ನೂ ಪ್ರತ್ಯುಪಕಾರವಾಗಿ ನಡೆಸುತ್ತಿದ್ದರು. ಬಾಲಕೃಷ್ಣನು, ನಂದಗೋಕುಲದ ವೃದ್ಧರನ್ನೂ ಹಿರಿಯರನ್ನು ಒಟ್ಟುಕೂಡಿಸಿ, ತಾವು ದೇವೇಂದ್ರನಿಗೆ ಹಾಗೆ ಎದೆಮಾಡಬೇಕಾದದ್ದಿಲ್ಲವೆಂದೂ ತಮ್ಮ ಸಮೀಪದಲ್ಲಿರುವ ಗೋವರ್ಧನ ಗಿರಿಯಿಂದಲೇ ತಮಗೆ ಮಳೆ ಬರುವುದೆಂದೂ, ಅದಕ್ಕೇ ತಾವೆಲ್ಲರೂ ಪೂಜೆ ಸಲ್ಲಿಸಬೇಕೆಂದೂ ಸಲಹೆ ಮಾಡಿದನು. ಅದರಂತೆಯೇ, ಆ ಸಲ ಗೋವರ್ಧನ ಗಿರಿಯ ತಪ್ಪಲಲ್ಲಿ ಗೋವಳರು ಅನೇಕ ಬಂಡಿಗಳ ಅನ್ನವನ್ನೂ ಇತರ ಭೋಜ್ಯವಸ್ತುಗಳನ್ನೂ ಹರವಿ, ಬೆಟ್ಟಕ್ಕೇ ಪೂಜೆ ಸಲ್ಲಿಸಿದರು. ಅವರು ಕಾಣುತ್ತಿರುವ ಹಾಗೆಯೇ ಬಾಲಕೃಷ್ಣನು ಒಂದು ದಿವ್ಯಾಕರ್ಷಕ ರೂಪದಿಂದ ಗೋವರ್ಧನ ಗಿರಿಯಿಂದಲೇ ಹೊರಬಂದು, ಅವರಿತ್ತ ಎಡೆಯನ್ನೆಲ್ಲಾ ಉಂಡು, ಅವರನ್ನು ಹರಸಿ ಮಾಯವಾದನು. ವಿಷಯ ದೇವೇಂದ್ರನಿಗೆ ತಿಳಿಯಿತು. ಕಡುಕೋಪ ಬಂತು. ಇಡಿಯ ನಂದಗೋಕುಲವನ್ನೇ ನಾಶಪಡಿಸಿಬಿಡುವುದಾಗಿ ಬಗೆದು, ಏಳು ದಿನಗಳ ಕಾಲ ಸತತವಾಗಿ ಬಿರುಸುಮಳೆಯನ್ನು ನಂದಗೋಕುಲದ ಮೇಲೆ ಅವನು ಸುರಿಸತೊಡಗಿದನು. ಆಗ ಬಾಲಕೃಷ್ಣನು ಆ ಗೋವರ್ಧನಗಿರಿಯನ್ನೇ ಎತ್ತಿ, ತನ್ನ ಎಡ ಕಿರುಬೆರಳಿನ ಮೇಲೆ ಹಿಡಿದಿಟ್ಟುಕೊಂಡು, ಅದರಡಿಯಲ್ಲಿ ಎಲ್ಲಾ ಗೋವಳರನ್ನು ಗೋವುಗಳನ್ನೂ ರಕ್ಷಿಸಿದನು. ದೇವೇಂದ್ರನಿಗೆ ನಾಚಿಕೆಯಾಯಿತು. ಅಲ್ಲಿಗೆ ತನ್ನ ಪರಿವಾರದೊಡನೆ ಬಂದು ಬಾಲಕೃಷ್ಣನನ್ನು ಪೂಜಿಸಿ ಅವನು ಹೋದನು. ಇದು ಪ್ರಸಂಗ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ದೇವೇಂದ್ರನ ಕಡುಕೋಪದ ಫಲವಾದ ಬಿರುಸುಮಳೆಗೆ ತುತ್ತಾದ ಇಡಿಯ ನಂದಗೋಕುಲವನ್ನು, ನೀನು ಬಾಲಕೃಷ್ಣನಾಗಿಯೇ, ಗೋವರ್ಧನ ಗಿರಿಯನ್ನೆತ್ತಿ ಹಿಡಿದು, ಅದರಡಿಯಲ್ಲಿ ರಕ್ಷಿಸಿದೆಯಲ್ಲ\! ಈ ಆಶ್ಚರ್ಯಾದ್ಭುತ ಪ್ರಸಂಗವನ್ನು ಚಿಂತಿಸತೊಡಗಿದ ಕೂಡಲೇ ನನ್ನ ಮನಸ್ಸು ಬೆಂಕಿಯಲ್ಲಿ ಬಿದ್ದ ಮೆಣಸಿನಂತೆ ಚಡಪಡಿಸುತ್ತದೆ. 



೬. ನಿನ್ ಱವಾಱು ಮಿರುನ್ದವಾಱುಮ್ ಕಿಡನ್ದವಾಱುಮ್ ನಿನೈಪ್ಪರಿಯನ,

ಒನ್ ಖ಼್ಅಲಾವುರುವಾಯ್ ಅರುವಾಯ ನಿನ್ ಮಾಯಙ್ಗಳ್,

ನಿನ್ ಱು ನಿನ್ ಱುನಿನೈಹಿನ್ ಱೇನ್ ಉನ್ನಿಅಯೆಜ್ಜನಮ್ ನಿನೈಹಿೞ್ ಪನ್? ಪಾವಿಯೇಱ್ ಕು

ಒನ್ ಱು ನನ್ ಹುರೈಯಾಯ್ ಉಲಹಮುಣ್ಡವೊಣ್ ಶುಡರೇ. 



ನಿನ್ ಱ ಆಱುಮ್ = \(ನೀನು\) ನಿಂತಿರುವ ರೀತಿಯಲ್ಲೂ, ಇರುನ್ದ ಆಱುಮ್ = \(ನೀನು\) ಕುಳಿತಿರುವ ರೀತಿಯಲ್ಲೂ, ಕಿಡನ್ದ ಆಱುಮ್ = ಪವಡಿಸಿರುವ ರೀತಿಯಲ್ಲೂ, ನಿನೈಪ್ಪು = ನೆನೆಯುವುದಕ್ಕೆ, ಅರಿಯನ = ಸಾಧ್ಯವಾಗದ, ಒನ್ ಱು ಅಲಾ = ಒಂದಲ್ಲದ, ಉರು ಆಯ್ = ರೂಪಿಯಾದವನೇ, ಅರು ಆಯ = ನನಗೆ ಅನುಭವಿಸಿ ತಿಳಿಯಲಸಾಧ್ಯವಾದ, ನಿನ್ ಮಾಯಙ್ಗಳ್ = ನಿನ್ನ ಆಶ್ಚರ್ಯಕಾರಕ ಲೀಲೆಗಳನ್ನು, ನಿನ್ ಱುನಿನ್ ಱು = ಸ್ವಲ್ಪಸ್ವಲ್ಪವಾಗಿಯೇ \(ಇರುಇರುವ ಹಾಗೆಯೇ\), ನಿನೈಹಿನ್ ಱೇನ್ = ನೆನೆಯುತ್ತಿದ್ದೇನೆ \(ಸ್ಮರಿಸುತ್ತಿರುತ್ತೇನೆ\), ಉನ್ನೈ = ನಿನ್ನನ್ನು, ಎಙ್ಙನಮ್ = ಯಾವ ರೀತಿಯಲ್ಲಿ \(ಹೇಗೆ\), ನಿನೈ ಹಿಱ್ ಪನ್ = ಸ್ಮರಿಸುತ್ತಿರಲಿ? ಪಾವಿಯೇ ಱ್ ಕು = ಪಾಪಿಯಾದ ನನಗೆ, ಒನ್ ಱು = ಒಂದನ್ನು, ನನ್ ಹು = ಒಳ್ಳೆಯದನ್ನು, ಉರೈಯಾಯ್ = ಹೇಳಲಾರೆಯಾ? ಉಲಹಮ್ ಉಣ್ಡ = ಲೋಕಗಳನ್ನು ಉಂಡವನಾದ, ಒಣ್ ಶುಡರೇ = ಸಾಟಿಯಿಲ್ಲದ ತೇಜಃಸ್ವರೂಪಿಯೇ. 



\(ನೀನು\) ನಿಂತಿರುವ ರೀತಿಯಲ್ಲೂ, ಕುಳಿತಿರುವ ರೀತಿಯಲ್ಲೂ, ಮತ್ತು ಪವಡಿಸಿರುವ ರೀತಿಯಲ್ಲೂ ಸಾಧ್ಯವಾಗದ ಒಂದಲ್ಲದೊಂದು ರೂಪವುಳ್ಳವನೇ, ನನಗೆ ಅನುಭವಿಸಿ ತಿಳಿಯಲಸಾಧ್ಯವಾದ ನಿನ್ನ ಆಶ್ಚರ್ಯದ್ಭುತ ಲೀಲೆಗಳನ್ನು ಸ್ವಲ್ಪಸ್ವಲ್ಪವಾಗಿಯೇ ಸ್ಮರಿಸುತ್ತ ಇರುತ್ತೇನೆ. ನಿನ್ನನ್ನು ಯಾವ ಬಗೆಯಲ್ಲಿ ಸ್ಮರಿಸುತ್ತಿರಲಿ? ಪಾಪಿಯಾದ ನನಗೆ ಒಳ್ಳೆಯದೊಂದನ್ನು ಹೇಳಲಾರೆಯಾ ಸಾಟಿಯಿಲ್ಲದ \(ಸುಂದರವಾದ\) ತೇಜಃಸ್ವರೂಪಿಯೇ? 



ಭೂಮಿಯ ಮೇಲೆ, ಅರ್ಚಾವತಾರಿಯಾಗಿ, ನಿಂತೋ, ಕುಳಿತೋ, ಪವಡಿಸಿಯೋ ಇರುವಂತೆಯೇ ಭಾವಿಸಿಕೊಂಡು, ಭಗವಂತನನ್ನು ಆ ರೀತಿಯಲ್ಲಿ ಶಿಲ್ಪ್ವಮಾಡಿ, ದೇವಾಲಯಗಳಲ್ಲಿ ಪ್ರತಿಷ್ಠೆ ಮಾಡುವುದು ಸಹಜವಷ್ಟೆ. ಭಗವಂತನು ಸಾಕಾರಸ್ವರೂಪಿಯೆದು ಅವರು ಬೇರಾವ ಬಗೆಯಲ್ಲಿ ತೋರ್ಪಡಿಸಬಲ್ಲಹ ಸ್ವಾಮಿಯ ಯಾವ ಚಿತ್ರಪಟವನ್ನು ನೋಡಿದರೂ ಹೀಗೆಯೇ – ಅವನ ಮೂರರಲ್ಲಿ ಯಾವುದೋ ಒಂದು ಭಂಗಿಯಲ್ಲವೇ? ಇದು ಒಂದು ವಿಷಯ. 



ಭಗವಂತನ ಆಶ್ಚರ್ಯಕಾರ. ಅಮಾನುಷ, ಅದ್ಭುತಲೀಲಾ ಪ್ರಸಂಗಗಳು ಅವೆಷ್ಟೋ\! ಅವುಗಳಲ್ಲಿ ಯಾವ ಒಂದನ್ನು ಮನುಷ್ಯನು ತನ್ನ ಮನಸ್ಸಿನಲ್ಲಿಟ್ಟುಕೊಂಡು, ಅನುಭವಿಸುತ್ತಾ, ಅವನನ್ನು ಸಾಕ್ಷಾತ್ಕರಿಸಿಕೊಳ್ಳುವುದು? 



ಭಗವಂತನನ್ನು ನಿರ್ಗುಣ, ನಿರಾಕಾರ, ನಿರ್ವಿಕಲ್ಪ ಎಂದು ಮುಂತಾಗಿ ಹೇಳುವುದು ಇನ್ನೊಂದು ರೀತಿ. ಇದನ್ನು ಯಾವ ರೀತಿಯಲ್ಲಿ ಸಾಕ್ಷಾತ್ಕಾರಕ್ಕೆ ಉಪಯೋಗಿಸುವುದು? 



ಆಳ್ವಾರರು ಹೇಳುತ್ತಾರೆ: ಭಗವಂತ, ನಿನ್ನನ್ನು ನಾನು ನಿಂತಿರುವ ಹಾಗೆ, \(ಲಂಕಾದ್ವಾರದಲ್ಲಿ ನಿಂತಿರುವ ಹಾಗೆ\), ದ್ವಾರಕಾಪುರಿಯಲ್ಲಿ ಕುಳಿತಿರುವ ಹಾಗೆ, ಶ್ರೀರಂಗದಲ್ಲಿ ಪವಡಿಸಿರುವ ಹಾಗೆ ಭಾವಿಸಿಕೊಂಡು ಅರ್ಚಾಸ್ವರೂಪಿಯಾಗಿ ಅನುಭವಿಸುತ್ತ ಇದ್ದೇನೆ. ನಿನ್ನ ಆಶ್ಚರ್ಯಕಾರಕವಾದ ಲೀಲೆಗಳಿಗೆ ಕೊನೆಯೇ ಇಲ್ಲ. ನಿನ್ನನ್ನು ನಿರಾಕಾರವೆಂದೂ, ಪರಂಜ್ಯೋತಿಸ್ವರೂಪಿಯೆಂದೂ ತಿಳಿದವರು ವಿವರಿಸುತ್ತಾರೆ. ಆದ್ದರಿಂದ, ನೀನು ನನಗೆ ಸುಲಭವಾಗಿ ನಿಲುಕುವಂಥ ಯಾವೊಂದು ಸ್ವರೂಪವನ್ನು ನನ್ನ ಉಜ್ಜೀವನಕ್ಕಾಗಿ ತಿಳಿಸಿಕೊಡಬೇಕು. ಕೃಪೆಮಾಡು. 



೭. ಒಣ್ ಶುಡರೋಡಿರುಳುಮಾಯ್ ನಿನ್ ಱ ವಾಱುಮ್ ಉಣ್ಮೈಯೋಡಿನ್ಮೈಯಾ

ಕಣ್ಕೊಳವಹೈ ನೀಕರನ್ದೆನ್ನೈಚ್ಚೆಯ್ ಹಿನ್ ಱನ,

ಎಣ್ ಕೊಳ್ ಶಿನ್ದೈಯುಳ್ ನೈಹಿನ್ ಱೇನ್ ಎನ್ ಕರಿಯ ಮಾಣಿಕ್ಕಮೇ\! 

ತ್ತಿಣ್ ಕೊಳ್ಳವೊರುನಾಳ್ ಅರುಳಾಯುನ್ ಎನ್ ಕಣ್ಕಟ್ಟು ತಿರುವುರುವೇ.



ಒಣ್ ಶುಡರೋಡು = ಸುಂದರವಾದ ಪರಂಜ್ಯೋತಿಯೂ, ಅದರೊಡನೆ, ಇರುಳುಮ್ = ಕಗ್ಗತ್ತಲೆಯೂ, ಆಯ್ = ಆಗಿ, ನಿನ್ ಱ ಆಱುಮ್ = ಇರುವ ರೀತಿಯನ್ನು, ಉಣ್ಮೈಯೋಡು = ಯಥಾರ್ಥವಾಗಿಯೂ, ಇನ್ಮೈ ಆಯ್ = ಅದಲ್ಲದ ಹಾಗೆಯೂ ಆಗಿ, ವನ್ದು = ಬಂದು, ಎನ್ = ನನ್ನ, ಕನ್ ಕೊಳ ವಹೈ = ಕಣ್ಣುಗಳು ಅನುಭವಿಸದ ರೀತಿಯಲ್ಲಿ, ನೀ = ನೀನು, ಕರನ್ದು = ಮರೆಯಾಗಿ ನಿಂತು, ಎನ್ನೈ = ನನ್ನನ್ನು, ಶೆಯ್ಹಿನ್ ಱನ = ಪಾಡುಪಡಿಸುವ ಎಣ್ ಕೊಳ್ = ಲೆಕ್ಕವಿಲ್ಲದಷ್ಟು, ಶಿನ್ದೈಯುಳ್ = ಚಿಂತೆಯಲ್ಲಿ, ನೈಹಿನ್ ಱೇನ್ = ಕೃಶವಾಗುತ್ತಿದ್ದೇನೆ, ಎನ್ ಕರಿಯ ಮಾಣಿಕ್ಕಮೇ = ನನ್ನಕರಿಯ ಮಾಣಿಕ್ಯವೇ, ಎನ್ ಕಣ್ಕಟ್ಕು= ನನ್ನ ಕಣ್ಣುಗಳಿಗೆ, ತಿಣ್ ಕೊಳ್ಳ = ಸ್ಪಷ್ಟವಾಗಿ ಕಾಣುವ ಹಾಗೆ, ಒರುನಾಳ್ = ಒಂದು ದಿನ, ಅರುಳಾಯ್ = ಕೃಪೆಯ ಸ್ವರೂಪಿಯಾಗಿ \(ಕೃಪೆ ಮಾಡಿ\), ಉನ್ = ನಿನ್ನ, ತಿರು ಉರುವೇ = ದಿವ್ಯವಾದ ರೂಪವನ್ನೇ. 



ನನ್ನ ಕರಿಯ ಮಾಣಿಕ್ಯವೇ, ನೀನು ಸುಂದರವಾದ ಪರಂಜ್ಯೋತಿಯೂ ಆಗಿ, ಕಗ್ಗತ್ತಲೆಯೂ ಆಗಿ, ಇರುವ ರೀತಿಯನ್ನು ಯಥಾರ್ಥವಾಗಿಯೂ ಅದಲ್ಲದ ಹಾಗೆಯೂ ಆಗಿ, ಬಂದು ನನ್ನ ಕಣ್ಣುಗಳು ಅನುಭವಿಸದ ರೀತಿಯಲ್ಲಿ ಮರೆಯಾಗಿ ನಿಂತು, ನನ್ನನ್ನು ಪಾಡುಪಡಿಸುವ ಲೆಕ್ಕವಿಲ್ಲದಷ್ಟು ಚಿಂತೆಯಲ್ಲಿ \(ಚಿಂತನೆಗಳಲ್ಲಿ\) ಕೃಶಗೊಳಿಸುತ್ತಿದ್ದೀಯೇ. ನನ್ನ ಕಣ್ಣುಗಳಿಗೆ ಸ್ಪಷ್ಟವಾಗಿ ಕಾಣುವ ಹಾಗೆ, ಒಂದು ದಿನ ನಿನ್ನ ದಿವ್ಯಸುಂದರರೂಪವನ್ನೇ ಕೃಪೆಮಾಡು. 



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಯಾವ ಸ್ವರೂಪದಲ್ಲಿರುವೆ ಎಂದು ನಿಶ್ಚಯವಾಗಿ ತಿಳಿದುಕೊಳ್ಳಲು ನನಗೆ ಆಗುತ್ತಿಲ್ಲ. ದಿವ್ಯಸುಂದರವೂ ವಿಲಕ್ಷಣವೂ ಆದ ಜ್ಯೋತಿಸ್ವರೂಪಿಯೆಂದೂ, ಅದಕ್ಕೆ ಪರಿಪೂರ್ಣವಾದ ವಿರುದ್ಧವಾದ ಕಗ್ಗತ್ತಲೆಯ ರೂಪದಲ್ಲಿರುವೆಯೆಂದೂ ಹೇಳಲಾಗುತ್ತದೆ. ನೀನು ಹೇಗಿದ್ದೀಯೋ ಹಾಗೆಯೇ ನನ್ನ ಕಣ್ಣುಗಳಿಗೆ ಕಾಣಿಸುತ್ತಿಲ್ಲ. ನಾನು ನಿನ್ನ ಆ ದಿವ್ಯ ಸ್ವರೂಪವನ್ನು ಅನುಭವಿಸಲು ಸಾಧ್ಯವೇ ಇಲ್ಲದಾಗಿದೆ. ನಿನ್ನ ನಿಜಸ್ವರೂಪಕ್ಕೆ ವಿರುದ್ಧವಾದ ನಿರಾಕಾರ ಸ್ವರೂಪಿಯೂ ಆಗಿದ್ದೀ. ನಿನ್ನ ನಿಜಸ್ವರೂಪದಲ್ಲಿಯೇ ನೀನು ನನ್ನ ಅಂತರಂಗದಲ್ಲಿ ಬಂದು ನೆಲಸಿದ್ದರೂ ನನ್ನ ಚೆಂತನೆಗೆ ಎಟುಕದಂತೆ ಮರೆಯಾಗಿ ನಿಂತಿದ್ದೀ. ನಾನೆಷ್ಟೆಷ್ಟು ಚಿಂತಿಸತೊಡಗಿದರೂ, ನೀನು ನನಗೆ ಒದಗದೆ, ನನ್ನನ್ನು ಕೃಶಗೊಳಿಸಿದ್ದೀ. ಕೃಪಾಸ್ವರೂಪಿಯಾದ ನೀನು ನನ್ನ ಕಣ್ಣುಗಳಿಗೆ ಸ್ಪಷ್ಟವಾಗಿ ಕಾಣುವ ಹಾಗೆ ತೋರಿ, ನನ್ನನ್ನು ಕರುಣಿಸು. 



೮. ತಿರುವುರವು ಕಿಡನ್ದವಾಱುಮ್ ಕೊಪ್ಪೂೞ್ ಚ್ಚೆನ್ದಾಮರೈಮೇಲ್, ತಿಶೈಮುಹನ್

ಕರುವುಳ್ ವೀಟ್ರಿರುನ್ದು ಪಡೈತ್ತಿಟ್ಟ ಕರಮಙ್ಗಳುಮ್, 

ಪೊರುವಿಲುನ್ದನಿ ನಾಯಕಮವೈ ಕೇಟ್ಕುನ್ದೋಱು ಮೆನ್ನೆಂಜಮ್ ನಿನ್ ಱುನೆಕ್ಕು,

ಅರುವಿ ಶೋರುಮ್ ಕಣ್ಣಿರ್ ಎನ್ ಶೆಯ್ ಹೇ ನಡಿಯೇನೇ? 



ತಿರು ಉರುವು = ಸುಂದರವಾದ ದೇಹವು, ಕಿಡನ್ದ ಆಱುಮ್ = ಪವಡಿಸಿರುವ ರೀತಿಯೂ, ಕೊಪ್ಪೂೞ್ = ನಾಭಿಯಲ್ಲಿ, ಚೆನ್ದಾಮರೈ ಮೇಲ್ = ಕೆಂಡ್ವರೆಯ ಮೇಲೆ, ತಿಶೈಮುಹನ್ = ನಾಲ್ಮುಖನ, ಕರು ಉಳ್ = ಭ್ರೂಣ\(ಗರ್ಭ\)ದಲ್ಲಿ, ವೀಟ್ರಿರುನ್ದು = \(ಅಂತರಾತ್ಮನಾಗಿ\) ಇರುತ್ತಾ, ಪಡೆದುಕೊಂಡ ವ್ಯಾಪಾರಗಳಾದ ಅಡ್ಡಿಯಿಲ್ಲದ ನಿನ್ನ ಪರಿಪೂರ್ಣ ಒಡೆತನವನ್ನು ಕೇಳುತ್ತಿರುವಾಗಲೆಲ್ಲಾ, ಎನ್ ನೆಂಜಮ್ = ನನ್ನ ಮನಸ್ಸು, ನಿನ್ ಱು ನೆಕ್ಕು = ಕರಗಿ ಹೋಗಿ \(ತನ್ನ ಬಂಧನವನ್ನು ಬಿಡಿಸಿಕೊಂಡು\), ಅರುವಿ = ಬೆಟ್ಟದ ಝರಿಯಂತೆ, ಶೋರುಮ್ ಕಣ್ಣೀರ್ = ಸೋರುತ್ತಿರುವುದು ನನ್ನ ಕಣ್ಣೀರು, ಎನ್ ಶೆಯ್ ಹೇನ್ = ಏನು ಮಾಡಲಿ, ಅಡಿಯೇನೇ = ಪಾದಸೇವಕನಾದ ನಾನೇ. 



\(ನಿನ್ನ\) ಸುಂದರವಾದ ದೇಹವು ಪವಡಿಸಿರುವ ರೀತಿಯೂ, \(ನಿನ್ನ\) ನಾಭಿಯಲ್ಲಿ ಕೆಂದಾವರೆಯ ಮೇಲೆ ನಾಲ್ಮುಖನ ಗರ್ಭದಲ್ಲಿ \(ಭ್ರೂಣರೂಪದಲ್ಲಿ\) \(ಅಂತರಾತ್ಮನಾಗಿ\) ಇರುತ್ತಾ, ಪಡೆದುಕೊಂಡ ವ್ಯಾಪಾರಗಳಾದ ಅಡ್ಡಿಯಿಲ್ಲದ ನಿನ್ನ ಪರಿಪೂರ್ಣ ಒಡೆತನವನ್ನು ಕೇಳುತ್ತಿರುವಾಗಲೆಲ್ಲಾ ನನ್ನ ಮನಸ್ಸು ಬಂಧನವನ್ನು ಬಿಡಿಸಿಕೊಂಡು, ಕರಗಿಹೋಗುತ್ತದೆ. ನನ್ನ ಕಣ್ಣುಗಳಲ್ಲಿ ನೀರು ಬೆಟ್ಟದ ಝರಿಯಂತೆ ಬಳಬಳನೆ ಸೋರುತ್ತಿರುವುದು. ಪಾದಸೇವಕನಾದ ನಾನೇನು ಮಾಡಬಲ್ಲೆ? 



ಈ ಪಾಶುರದಲ್ಲಿ ಸೃಷ್ಟಿಯ ಮೂಲವನ್ನು ವಿವರಿಸಲಾಗುತ್ತಿದೆ. 



ಆಳ್ವಾರರು ಹೇಳುತ್ತಾರೆ: ಭಗವಂತ, ಮಹಾಪ್ರಳಯದ ಬಳಿಕ ಅನೇಕ ಕಲ್ಪಗಳ ಕಾಲ ನಿನ್ನ ದಿವ್ಯಸುಂದರ ರೂಪದಲ್ಲಿಯೇ, ಕಾರಣ ಜಲಧಿಯಲ್ಲಿ ಪವಡಿಸಿರುತ್ತೀ. ಸೃಷ್ಟಿಸುವುದೆಂದು ನೀನು ಸಂಕಲ್ಪಿಸಿದಾಗ, ನಿನ್ನ ದಿವ್ಯವಾದ ನಾಭಿಕಮಲದಿಂದ ಚತುರ್ಮುಖ ಬ್ರಹ್ಮನನ್ನು ಪಡೆದುಕೊಳ್ಳುತ್ತೀ. ಅವನ ಮೂಲಕ ನಾನಾ ಬಗೆಯ ಚೇತನಾಚೇತನಗಳಿಂದ ತುಂಬಿದ ಇಡಿಯ ಸೃಷ್ಟಿಯನ್ನು ನಡೆಸುತ್ತೀ. ಆ ನಿನ್ನ ಸೃಷ್ಟಿಯಲ್ಲಿ, ಪ್ರತಿಯೊಂದರಲ್ಲಿಯೂ ಅಂತರಾತ್ಮನಾಗಿ, ಅವುಗಳ ರಕ್ಷಕನೂ ಉದ್ಧಾರಕನೂ ಆಗಿರುವೆಯೆಂಬುದನ್ನು ನಾನು ಕೇಳಿದಾಗಲೆಲ್ಲಾ ನನ್ನ ಮನಸ್ಸು ಕರಗಿ ನೀರಾಗುತ್ತದೆ. ತನ್ನ ಬಂಧನದಿಂದ ಬಿಡಿಸಿಕೊಳ್ಳುತ್ತದೆ. ನನ್ನ ಕಣ್ಣುಗಳಲ್ಲಿ ನೀರು ಬೆಟ್ಟದ ಝರಿಯಂತೆ ಬಳಬಳನೆ ಸುರಿದುಹೋಗುತ್ತದೆ. ಪಾದಸೇವಕನಾದ ನಾನೇನು ಮಾಡಬಲ್ಲೆ? ಸ್ವಾಮೀ, ಕೃಪೆಮಾಡು. 



೯. ಅಡಿಯೈಮೂನ್ ಱೈಯಿರನ್ದವಾಱುಮ್ ಅಙ್ಗೇ ನಿನ್ ಱಾೞ್ ಕಡಲುಮ್ ಮಣ್ಣುಮ್ ವಿಣ್ಣುಮ್

ಮುಡಿಯ, ಈರಡಿಯಾಲ್ ಮುಡಿತ್ತು ಕ್ಕೊಣ್ಡ ಮುಕ್ಕಿಯ ಮುಮ್,

ನೊಡಿಯ ಮಾಱವೈ ಕೇಟ್ಕುನ್ದೋಱುಮ್ ಎನ್ನೆಂಜಮ್ ನಿನ್ ತನಕ್ಕೆ ಕರೈನ್ದುಹುಮ್,

ಕೊಡಿಯ ವಲ್ ವಿನೈಯೇನ್ ಉನ್ನೈ ಯೆನ್ಱುಕೊಲ್ ಕೂಡುವದೇ? 



ಅಡಿಯೈ = ಅಡಿಯನ್ನು \(ಹೆಜ್ಜೆಯಷ್ಟು ನೆಲವನ್ನು\), ಮೂನ್ ಱೈ = ಮೂರನ್ನು, ಇರನ್ದು= ಯಾಚಿಸಿ, ಅಙ್ಗೇ = ಆಗಲೇ \(ಅಲ್ಲಿಯೇ\), ನಿನ್ ಱು = \(ತ್ರಿವಿಕ್ರಮನಾಗಿ\) ನಿಂತು, ಆೞ್ ಕಡಲುಮ್ = ಗಂಭೀರವಾದ ಕಡಲನ್ನೂ, ಮಣ್ಣುಮ್ = ಭೂಮಿಯನ್ನೂ, ವಿಣ್ಣುಮ್ = ಮೇಲಣ ಲೋಕಗಳನ್ನೂ, ಮುಡಿಯ = ಪೂರ್ತಿಯಾಗಿ, ಈರಡಿಯಾಲ್ = ಎರಡುಅಡಿಗಳಿಂದಲೇ \(ಹೆಜ್ಜೆಗಳಿಂದಲೇ\), ಮುಡಿತ್ತುಕ್ಕೊಣ್ಡು = ಅಳೆದು ಮುಗಿಸಿಬಿಟ್ತು \(ಆಕ್ರಮಿಸಿ\) ಮುಕ್ಕೆಯಮುಮ್ = ಮುಖ್ಯವಾದವನ್ನು, ನೋಡಿಯುಮ್ ಆಱು = ಕ್ಷಣಕಾಲದಲ್ಲಿ, \(ಹೇಳುವ ರೀತಿಯಲ್ಲಿ\), ಅವೈ = ಅವನ್ನು \(ಆ ಅದ್ಭುತ ಪ್ರಸಂಗವನ್ನು\), ಕೇಟ್ಕುಮ್ತೋಱುಮ್ = ಕೇಳುವಾಗಲೆಲ್ಲಾ, ಎನ್ ನೆಂಜಮ್ = ನನ್ನ ಮನಸ್ಸು, ನಿನ್ ತನಕ್ಕೇ = ನಿನ್ನ ವಿಷಯವಾಗಿಯೇ, ಕರೈನ್ದು ಲುಹುಮ್ = ಕರಗಿ ಉತ್ಸಾಹಗೊಳ್ಳುವುದು, ಕೊಡಿಯ = ಕ್ರೂರವಾದ, ವಲ್ ವಿನೈಯೇನ್ = ಬಲಿಷ್ಠವಾದ ಪಾಪಕರ್ಮಗಳನ್ನು ಮಾಡಿದವನಾದ ನೀನು, ಉನ್ನೈ = ನಿನ್ನನ್ನು, ಎನ್ಱು ಕೊಲ್ = ಅದೆಂದಿಗೋ, ಕೂಡುವದು = ಕೂಡಿಕೊಳ್ಳುವುದು? 



ಮೂರು ಹೆಜ್ಜೆಯ ನೆಲವನ್ನು ಯಾಚಿಸಿ, ಆಗಲೇ, \(ಅಲ್ಲೇ\) ನಿಂತು, ಆಳವಾದ ಕಡಲನ್ನೂ ಭೂಮಿಯನ್ನೂ \(ಇಡಿಯ ಭೂಮಂಡಲವನ್ನೂ\), ಮೇಲಣ ಲೋಕಗಳನ್ನೂ, ಪೂರ್ತಿಯಾಗಿ, ನಿನ್ನ ಎರಡು ಹೆಜ್ಜೆಗಳಿಂದಲೇ ಅಳೆದು ಆಕ್ರಮಿಸಿಬಿಟ್ಟು, ಮುಖ್ಯವಾದದ್ದನ್ನು ಹೇಳುವಷ್ಟು ಕಾಲವೂ, ಆ ಅದ್ಭುತಪ್ರಸಂಗವನ್ನು ಕೇಳುವಾಗಲೆಲ್ಲಾ ನನ್ನ ಮನಸ್ಸು ನಿನ್ನ ವಿಷಯವಾಗಿಯೇ, ಕರಗಿ ಉತ್ಸಾಹಗೊಳ್ಳುತದೆ. ಅತ್ಯಂತ ಪಾಪಿಯಾದ ನಾನು ನಿನ್ನನ್ನು ಕೂಡಿಕೊಳ್ಳುವುದು ಅದೆಂದಿಗೋ? 



ಭಗವಂತನ ವಾಮನ-ತ್ರಿವಿಕ್ರಮಾವತಾರಗಳನ್ನೂ, ಆಶ್ರಿತರಲ್ಲಿ ಅವನ ಅಪಾರವಾದ ಕಾರುಣ್ಯವನ್ನೂ ಕುರಿತು ಇಲ್ಲಿ ಹೇಳಲಾಗುತ್ತಿದೆ. 



“ಅಡಿಯೈ.....................ಯಿರನ್ದವಾಱುಮ್” – ನೂರು ಯಾಗಗಳನ್ನು ಮಾಡಿ ಮುಗಿಸಿದವರಿಗೆ ಮೂರು ಲೋಕಗಳ ಅಧಿಪತ್ಯವುಂಟಾಗುವುದೆಂಬುದನ್ನು ಮನಸ್ಸಿನಲ್ಲಿಟ್ಟುಕೊಂಡು, ಬಲಿಚಕ್ರವರ್ತಿಯು ತೊಂಬತ್ತೊಂಬತ್ತು ಯಾಗಗಳನ್ನು ಮುಗಿಸಿದನು. ನೂರನೆಯ ಯಾಗಕ್ಕೆ ಮೊದಲಿಟ್ಟಾಗ ಬ್ರಹ್ಮಾದಿದೇವತೆಗಳು ಭಗವಂತನಲ್ಲಿ ಮೊರೆಯಿಟ್ಟರು. ಅವರನ್ನು ಅವರವರ ಸ್ಥಾನಗಳಲ್ಲಿ ರಕ್ಷಿಸುವುದಕ್ಕಾಗಿ, ಭಗವಂತನು ಕುಳ್ಳ ಬ್ರಹ್ಮಚಾರಿಯ ರೂಪವನ್ನು ಧರಿಸಿ, ಬಲಿಚಕ್ರವರ್ತಿಯ ಯಾಗಶಾಲೆಯನ್ನು ಪ್ರವೇಶಿಸಿದನು. ಅವನ ವಿಲಕ್ಷಣಸುಂದರ ರೂಪವನ್ನು ಕಂಡು ಅಲ್ಲಿದ್ದ ಎಲ್ಲರಿಗೂ ದಿಗ್ಭ್ರಮೆಯುಂಟಾಯಿತು. ಆ ವಾಮನ ಬ್ರಹ್ಮಚಾರಿ ಬಲಿಚಕ್ರವರ್ತಿಯ ಬಳಿ ಸಾರಿದನು. “ಸ್ವಾಮೀ, ತಮ್ಮ ಬರವಿನಿಂದ ಧನ್ಯನಾದೆ. ತಮಗೇನನ್ನು ಕೊಡಲಿ?” ಎಂದ ಬಲಿ. “ಅಯ್ಯಾ, ನನ್ನ ಮೂರು ಹೆಜ್ಜೆಯಷ್ಟು ನೆಲಬೇಕು,” ಎಂದ ವಾಮನ ವಟು. “ಅಷ್ಟೇ ಸಾಕೇ ಸ್ವಾಮೀ? ಇನ್ನೂ ಹೆಚ್ಚಾಗಿ ಕೇಳಿ” ಎಂದ ಬಲಿ, “ಅಷ್ಟು ಮಾತ್ರವೇ ಸಾಕು” ಎಂದ ವಾಮನವಟು. ಜ್ಞಾನಿಯಾದ ಬಲಿಯ ಕುಲಗುರು ಶುಕ್ರಾಚಾರ್ಯನೆಂದ. “ಯಾಗಶಾಲೆಗೆ ಭಗವಂತನೇ ಬಂದು ಯಾಚಿಸುತ್ತಿರುವಾಗ, ಇಲ್ಲ, ಹೋಗು ಎನ್ನುವುದೇ? ನಾನು ಕೊಟ್ಟದ್ದೂ ಕೊಟ್ಟದ್ದೇ. ನಾನೆಂಥ ಪುಣ್ಯಶಾಲಿ\!” ಎಂದು ಹೇಳುತ್ತಾ ಬಲಿ, ವಾಮನಮೂರ್ತಿಯ ಕೈಯಲ್ಲಿ ಧಾರೆಯೆರೆಯುತ್ತಾ ”ದತ್ತಂ ಅಸ್ತು” ಎಂದ, ಯಾಗಶಾಲೆಗೆ ಬಂದು ಏನನ್ನೂ ಕೇಳಿದರೂ ಕೊಡಬೇಕೆಂಬುದು ನಿಯಮ. 



“ಅಙ್ಗೇ ನಿನ್ ಱು..............ಮುದಿತು, ಕೊಣ್ಡು” – ಆ ಕ್ಷಣದಲ್ಲೇ, ವಾಮನಮೂರ್ತಿ ತ್ರಿವಿಕ್ರಮನಾದ ಸರ್ವತೋಮುಖವಾಗಿ ಬೆಳೆದ ಎಲ್ಲೆಲ್ಲೂ ಆವರಿಸಿಕೊಂಡ. ತನ್ನ ಒಂದು ಹೆಜ್ಜೆಯನ್ನು ಪ್ರಸರಿಸಿ, ಇಡಿಯ ಭೂಮಂಡಲವನ್ನೆಲ್ಲಾ ಅದರಡಿ ಬರುವಂತೆ ಮಾಡಿಕೊಂಡ. ತನ್ನ ಮತ್ತೊಂದಡಿಯನ್ನು ಮೇಲಕ್ಕೆ ಚಾಚಿ, ಮೇಲಣ ಎಲ್ಲ ಲೋಕಗಳನ್ನೂ ಆವರಿಸಿ ಅಳೆದುಕೊಂಡನು. ಹೀಗೆ, ತನ್ನ ಎರಡೇ ಹೆಜ್ಜೆಗಳಿಂದ ಸಮಸ್ತ ಬ್ರಹ್ಮಾಂಡವನ್ನೇ ತನ್ನದಾಗಿ ಮಾಡಿಕೊಂಡ. 



“ಮುಕ್ಕಿಯಮಾಮ್.................ಅವೈ” – ಇನ್ನು ಅವನ ಮೂರನೆಯ ಹೆಜ್ಜೆಗೆ ಅವಕಾಶ? ಬಲಿಧರ್ಮಿಷ್ಠ. ಕೂಡಲೇ ಭಗವನ್ಮಹಿಮೆಯನ್ನು ಕಂಡು ಆನಂದಿಸುತ್ತಾ, ತನ್ನ ನೆತ್ತಿಯನ್ನೇ ಮುನ್ ಚಾಚಿದ: “ಇದೋ ತಮ್ಮ ದಿವ್ಯತಿರುವಡಿಗೆಇಲ್ಲಿಗೆ ಮೂರನೆಯ ಅವಕಾಶ\!” ಎಂದ. ಭಗವಂತನೂ ಸಂತೋಷದಿಂದ ತನ್ನ ತಿರುವಡಿಯನ್ನು ಅವನ ನೆತ್ತಿಯ ಮೇಲಿರಿಸಿ, ಅವನನ್ನು ಪೂರ್ಣವಾಗಿ ಅನುಗ್ರಹಿಸಿದ.



ಆಳ್ವಾರರು ಹೇಳುತ್ತಾರೆ: ಭಗವಂತ, ವಾಮನ ತ್ರಿವಿಕ್ರಮನಾಗಿ ನೀನು ಹೇಗೆ ಬ್ರಹ್ಮಾಂಡಕ್ಕೂ ಬಲಿಚಕ್ರವರ್ತಿಗೂ ಒಡೆಯನಾದದ್ದೆಂದು ಕ್ಷಣಮಾತ್ರ ಕೇಳಿದರೂ, ನನ್ನಮನಸ್ಸು ಭಕ್ತಿಪೂರ್ಣವಾಗುತ್ತದೆ. ಕರಗಿ ಹೋಗುತ್ತದೆ. ನಿನ್ನನ್ನು ಸೇರಬೇಕೆಂಬ ಉತ್ಸಾಹ ಹೆಚ್ಚುತ್ತದೆ. ಪಾಪಿಯಾದ ನಾನು ನಿನ್ನನ್ನು ಸೇರುವುದೆಂದಿಗೋ ಎಂಬ ಸಂಕಟ ಉಕ್ಕಿ ಬರುತ್ತದೆ. ನನ್ನಲ್ಲಿ ಕೃಪೆಮಾಡು. 



೧೦. ಕೂಡಿನೀರೈಕ್ಕಡೈನ್ದವಾಱುಮ್ ಅಮುದಮ್ ತೇವರುಣ್ಣ, ಅಶುರರೈ

ವೀಡುಮ್ ವಣ್ಣಙ್ಗಳೇ ಶೆಯ್ದು ಪೋನ ವಿತ್ತಹಮುಮ್,

ಊಡುಪುಕ್ಕೆನದಾವಿಯೈ ಉರುಕ್ಕಿಯುಣ್ ಹಿನ್ ಱ, ನಿನ್ ದನ್ನೈ

ನಾಡುಮ್ ವಣ್ಣಮ್ ಶೊಲ್ಲಾಯ್ ನಚ್ಚುನಾಹಣೈಯಾನೇ. 



ಕೂಡಿ ನೀರೈ ಕಡೈನ್ದ ಆಱುಮ್ = ಪರಸ್ಪರ ವೈರಿಗಳಾದವರನ್ನು ಕೂಡಿಸಿ, ಕಡಲನ್ನು ಕಡೆಯಿಸಿದ ರೀತಿಯನ್ನೂ, ಅಮುದಮ್ = ಅಮೃತವನ್ನು, ತೇವರ್ ಉಣ್ಣ = ದೇವತೆಗಳು ಉಣ್ಣುವಂತೆಯೂ, ಅಶುರರೈ = ಅಸುರರನ್ನು, ವೀಡುಮ್ = ಕುಡಿಯದೆ ಬಿಡುವಂತೆ, ವಣ್ಣಙ್ಗಳೇ ಶೆಯ್ದುಪೋನ್ = ವಿಚಿತ್ರಗಳನ್ನು ಮಾಡಿ ಹೋದ, ವಿತ್ತಹಮುಮ್ = ವಿಸ್ಮಯರೂಪವನ್ನೂ, ಊಡು ಪುಕ್ಕೂ = ಅಂತರಂಗವನ್ನು ಪ್ರವೇಶಿಸಿ, ಎನದು ಆವಿಯೈ = ನನ್ನ ಜೀವವನ್ನು, ಉರುಕ್ಕಿ = ಕರಗಿಸಿ, ಉಣ್ ಹಿನ್ ಱ = ಉಣ್ಣುತ್ತಿರುವ, ನಿನ್ ದನ್ನೈ = ನಿನ್ನನ್ನು, ನಾಡುಮ್ = ಕಂಡುಕೊಳ್ಳುವ \(ಹುಡುಕುವ\), ವಣ್ಣಮ್ = ರೀತಿಯನ್ನು, ಶೊಲ್ಲಾಯ್ = ಹೇಳಬೇಕು, ನಚ್ಚು = ವಿಷದ ನಾಹಮ್ ಅಣೈಯಾನೇ = ನಾಗನ ಹಾಸುಗೆಯವನೇ. 



ಪರಸ್ಪರ ವೈರಿಗಳಾದವರನ್ನು ಕೂಡಿಸಿ, ಕಡಲನ್ನು ಕಡೆಯಿಸಿದ ರೀತಿಯನ್ನೂ, ಅಮೃತವನ್ನು ದೇವತೆಗಳು ಉಣ್ಣುವಂತೆಯೂ, ಅಸುರರು ಅದನ್ನು ಕುಡಿಯದ ಹಾಗೆ ವಿಚಿತ್ರಗಳನ್ನು ಮಾಡಿಹೋದ ವಿಸ್ಮಯಕಾರಕ ರೂಪವನ್ನೂ, \(ನನ್ನ\) ಅಂತರಂಗವನ್ನು ಪ್ರವೇಶಿಸಿ, ನನ್ನ ಜೀವವನ್ನು ಕರಗಿಸಿ ಉಣ್ಣುತ್ತಿರುವ ನಿನ್ನನ್ನು \(ನಾನು \) ಕಂಡುಕೊಳ್ಳುವ ರೀತಿಯನ್ನು, ವಿಷದ ಸರ್ಪದ ಹಾಸುಗೆಯವನೇ, \(ನನಗೆ\) ಹೇಳಿಕೊಡಬೇಕು. 



ಸಮುದ್ರಮಥನದ ವಿಷಯವನ್ನುಆಳ್ವಾರರು ಇಲ್ಲಿ ಸ್ಮರಿಸಿಕೊಳ್ಳುತ್ತಿದ್ದಾರೆ. 



“ಕೂಡಿ ನೀರೈ....................ವಾಱುಮ್” – ಸುರರೂ ಅಸುರರೂ ದಾಯಾದಿಗಳು. ಪರಸ್ಪರ ವೈರಿಗಳು. ಅಸುರರು ಬಲಿಷ್ಠರು. ಆಗಿಂದಾಗ್ಗೆ ದೇವತೆಗಳಿಗೆ ಕಾಟಕೊಡುವುದರಲ್ಲಿಯೇ ಅವರು ನಿರತರು. ಹೀಗಿರುವ ಪರಸ್ಪಾ ವೈರಿಗಳನ್ನು ಒಟ್ಟುಗೂಡಿಸಿದ ಭಗವಂತ. ಅದಕ್ಕೆ ಒಂದು ಉಪಾಯ ಹೂಡಿದ. ಅವರಿಬ್ಬರೂ ಕೂಡಿ ಪಾಲ್ಗಡಲನ್ನು ಕಡೆಯುವುದರಿಂದ, ಅಮೃತವು ಉದ್ಭವಿಸುವುದೆಂದೂ, ಅದನ್ನು ಸೇವಿಸುವುದರಿಂದ ಅವರಿಗೆಲ್ಲ ಅಮರತ್ವವುಂಟಾಗುವುದೆಂದೂ ಆಶೆ ಹುಟ್ಟಿಸಿದ. ಪಾಲ್ಗಡಲನ್ನು ಕಡೆಯುವುದಾದರೂ ಹೇಗೆ? ಅದಕ್ಕೆ ಮಂದರಪರ್ವತವನ್ನೇ ಕಡಗೋಲನ್ನಾಗಿಯೂ, ಆದಿಶೇಷನನ್ನು ಕಡೆಯುವ ಹಗ್ಗವನ್ನಾಗಿಯೂ ಮಾಡಿದ. ಹೆಡೆಯ ಕಡೆಯಲ್ಲಿ ಅಸುರರೂ, ಬಾಲದಕಡೆಯಲ್ಲಿ ಸುರರೂ ಹಿಡಿದು ಸಮುದ್ರವನ್ನು ಕಡೆಯತೊಡಗಿದರು. ಮಂದರಪರ್ವತ ಭಾರವಷ್ಟೆ. ಕಡೆಯುವುದಕ್ಕೆ ಅನುಕೂಲಿಸುವಂತೆ ಅದರ ಅಡಿಯಲ್ಲಿ ಭಗವಂತನೇ ಮಹಾಕೂರ್ಮನಾಗಿ ನಿಂತು, ಅದನ್ನು ಎತ್ತಿ ಹಿಡಿದ. ಪಾಲ್ಗಡಲನ್ನು ಕಡೆದದ್ದರಿಂದ ನಾನಾಶ್ರೇಷ್ಠವಸ್ತುಗಳು ಉದ್ಭವಿಸಿದವು. ಕಡೆಗೆ, ಅಮೃತವು ಉದ್ಭವಿಸಿತು. ಈ ಸಮುದ್ರ ಮಥನವೆಂಬುದು ಎಂಥ ವಿಚಿತ್ರ ರೀತಿಯದು\! 



“ಅಮುದಮ್......................ವಿತ್ತಹಮುಮ್” – ಪಾಲ್ಗಡಲನ್ನು ಕಡೆದದ್ದರಿಂದ ಉದ್ಭವಿಸಿದ ಅಮೃತವನ್ನು ಶಕ್ತಿಹೀನರಾದ ಮತ್ತು ಶಿಷ್ಟರಾದ ದೇವತೆಗಳಿಗೆಮಾತ್ರವೇ ಹಂಚಬೇಕೆಂದೂ, ದುಷ್ಟ ಅಸುರರನ್ನು ವಂಚಿಸಬೇಕೆಂದೂ ಯೋಚಿಸಿ, ಭಗವಂತನೇ ’ಮೋಹಿನಿ’ಯ ವೇಷವನ್ನು ಧರಿಸಿದನು. ಸ್ತ್ರೀಸಹಜವಾದ ಬೆಡಗು ಬಿನ್ನಾಣಗಳಿಂದ ಅಸುರರನ್ನು ವಂಚಿಸಿ, ದೇವತೆಗಳಿಗೆ ಮಾತ್ರವೇ ಅಮೃತವನ್ನು ಹಂಚಿ, ಅವರನ್ನು ಅಮರರನ್ನಾಗಿಸಿದನು. ಇದೊಂದು ವಿಸ್ಮಯಕಾರಕ ಪ್ರಸಂಗವೇ ಆಯಿತು. 



ಆಳ್ವಾರರು ಹೇಳುತ್ತಾರೆ: ಶೇಷಶಯನನಾದ ಭಗವಂತ, ನೀನು ಪರಸ್ಪರ ವೈರಿಗಳಾದ ದೇವಾಸುರರನ್ನು ಒಟ್ಟುಗೂಡಿಸಿ, ಅವರಿಂದಲೇ ಪಾಲ್ಗಡಲನ್ನು ಕಡೆಯಿಸಿ, ಅಮೃತವನ್ನು ಪಡೆದು, ಮೋಹಿನಿಯ ವೇಷದಿಂದ ಅಸುರರನ್ನು ವಂಚಿಸಿ, ದೇವತೆಗಳಿಗೆ ಮಾತ್ರವೇ ಅಮೃತವನ್ನುಣಿಸಿ, ಅವರನ್ನು ಅಮರರನ್ನಾಗಿಸಿದ ಬಗೆಯನ್ನು ಸ್ಮರಿಸಿಕೊಂಡಾಗ, ನನ್ನ ಮನಸ್ಸು ಕರಗಿ ಹೋಗುತ್ತದೆ, ಸಂಕಟವಾಗುತ್ತದೆ. ನಿನ್ನನ್ನು ಕಂಡುಕೊಳ್ಳುವ ಬಗೆಯನ್ನು ಕೃಪೆಮಾಡಿ ಹೇಳುವೆಯಾ? 



೧೧. ನಾಹಣೈ ಮಿಶೈನಮ್ ಪಿರಾನ್ ಚರಣೇ ಶರಣ್ ನಮಕ್ಕೆನ್ ಱು, ನಾಡೋಱುಮ್

ಏಕಶಿನ್ದೈಯನಾಯ್ ಕ್ಕೂರುಹೂರ್ ಚ್ಚಡಹೋಪನ್ ಮಾಱನ್,

ಆಹನೂಟ್ರವನ್ದಾದಿ ಆಯಿರತ್ತುಳ್ಳಿವೈಯುಮೋರ್ ಪತ್ತುಮ್ ವಲ್ಲಾರ್,

ಮಾಹವೈಹುನ್ದ್ತ್ತು ಮಹಿೞ್ ವೆಯ್ದುವರ್ ವೈಹಲುಮೇ. 



ನಾಹ ಅಣೈಮಿಶೈ = ಸರ್ಪದ ಹಾಸುಗೆಯಲ್ಲಿರುವ, ನಮ್ ಪಿರಾನ್ = ನಮ್ಮ ಸರ್ವೇಶ್ವರನ, ಚರಣೇ ಶರಣ್ ನಮಕ್ಕೂ ಎನ್ ಱು = ಚರಣವೇ ನಮಗೆ ಶರಣೆಂದು, ನಾಡೋಱುಮ್ \(ನಾಳ್\+ತೋಱುಮ್\) = ಎಡೆಬಿಡದಂತೆ, ಏಕಶಿನ್ತೈಯನಾಯ್ = ಒಂದೇ ಚಿಂತನೆಯಾಗಿ, ಕುರುಹೂರ್ ಶಡಹೋಪನ್ ಮಾಱನ್ = ತಿರುಕ್ಕೂರುಹೂರಿನ ಮಾರನ್ ಶಠಗೋಪನು \(ನಮ್ಮಾಳ್ವಾರರು\), ಆಹ = ಈ ರೀತಿಯಲ್ಲಿ \(ಒಟ್ಟಿನಲ್ಲಿ\) ನೂಟ್ರ ಅನ್ದಾದಿ= ನೂರ \(ರಚಿಸಿದ\) ಅಂತಾದಿಯ, ಆಯಿರತ್ತುಳ್ = ಒಂದು ಸಾವಿರದಲ್ಲಿ, ಇವೈಯುಮ್ = ಈ ಪತ್ತುಮ್ = ಹತ್ತನ್ನೂ, ವಲ್ಲಾರ್ = ಬಲ್ಲವರು, ಮಾಹಮ್ = ಪರಮಾಕಾಶವಾದ, ವೈಹುನ್ದತ್ತು = ವೈಕುಂಠದಲ್ಲಿ, ಮಹಿೞ್ ವು = ಆನಂದವನ್ನು, ಎಯ್ದುವರ್ = ಪಡೆಯುವರು, ವೈಹಲುಮೇ = ನಿರಂತರವಾಗಿಯೂ. 



ಸರ್ಪದ ಹಾಸುಗೆಯಲ್ಲಿರುವ ನಮ್ಮ ಸರ್ವೇಶ್ವರನ ತಿರುವಡಿಗಳೇ ನಮಗೆ ಶರಣು ಎಂದು ಎಡೆಬಿಡದಂತೆ ಒಂದೇ ಚಿಂತನೆಯಾಗಿ ತಿರುಕ್ಕೂರುಹೂರಿನ ’ಮಾರನ್’ ಎಂಬ ಶಠಗೋಪನು ಈ ರೀತಿಯಲ್ಲಿ ನೂತ \(ರಚಿಸಿದ\) ಅಂತಾದಿಯ ಒಂದು ಸಾವಿರದಲ್ಲಿ ಈ ಹತ್ತನ್ನು ಬಲ್ಲವರು ಪರಮಾಕಾಶದ ವೈಕುಂಠದಲ್ಲಿ ನಿರಂತರವಾಗಿ ಆನಂದವನ್ನು ಪಡೆಯುವರು. 



ಈ ತಿರುವಾಯ್ ಮೊೞಿಯ ಕಡೆಯ ಪಾಶುರವಿದು. ತಿರುವಾಯ್ ಮೊೞಿಯ ಉದ್ದಕ್ಕೂ ಆಳ್ವಾರರು ಹೇಳುವುದು ಭಗವಂತನ ಶ್ರೀಕೃಷ್ಣಾವತಾರದ ಅದ್ಭುತಾಶ್ಚರ್ಯಕರ ಲೀಲಾ ಪ್ರಸಂಗಗಳನ್ನು ಮತ್ತು ಅವುಗಳನ್ನು ಸ್ಮರಿಸಿಕೊಂಡಾಗಲೆಲ್ಲಾ ಅವರಿಗೆ ಉಂಟಾಗುವ ಭಕ್ತಿಯ ಅನುಭವಗಳನ್ನು ಬಳಿಕ, ಅವರು ತಮ್ಮ ಮನಸ್ಸಿನಲ್ಲಿ ತುಂಬಿಕೊಂಡಿರುವ ತಮ್ಮ ಆಶೆಯನ್ನು ಸ್ಪಷ್ಟವಾದ ಮಾತುಗಳಲ್ಲಿ ವ್ಯಕ್ತಪಡಿಸಿದ್ದಾರೆ. 



ಭಗವಂತನು ಸಾಕಾರನೆಂದೂ ನಿರಾಕಾರನೆಂದೂ ಹೇಳುವಾಗ ಅವನದು ನಿಜವಾದ ಸ್ವರೂಪವೇನು ಎಂಬುದನ್ನು ತಾವು ಕಂಡುಕೊಳ್ಳಬೇಕೆಂಬ ಕಾತರ ಅವರಲ್ಲಿ ಉಲ್ಬಣಿಸುತ್ತದೆ. ತಾವೇನೋ ನಾನಾದಿವ್ಯಕ್ಷೇತ್ರಗಳಲ್ಲಿ ಭಗವಂತನ ಅರ್ಚಾಸ್ವರೂಪವನ್ನು ಕಂಡು ಹಿಗ್ಗಿದರೂ ಸಹ, ಅವರಿಗೆ ಭಗವಂತನ ನಿಜಸ್ವರೂಪವನ್ನು ತಿಳಿದುಕೊಳ್ಳಬೇಕೆಂದು ಉತ್ಕಟವಾಗುತ್ತದೆ. ಆದ್ದರಿಂದ ಭಗವಂತನನ್ನು ಯಾವ ರೀತಿಯಲ್ಲಿ ಚಿಂತಿಸಬೇಕು, ಯಾವ ಬಗೆಯಲ್ಲಿ ಅವನನ್ನು ಕಂಡುಕೊಳ್ಳುವುದು ಎಂಬುದೇ ಅವರ ಮನಸ್ಸಿನಲ್ಲಿ ತುಂಬಿರುವುದು. ಈ ಗೊಂದಲದಲ್ಲಿ ಸಿಕ್ಕಿ ಬಿದ್ದು ತಾವು ಬಾಧೆಪಡುವುದಕ್ಕೆ ಬದಲಾಗಿ, ಅವನ ನಿಜಸ್ವರೂಪವನ್ನು ತಾವು ಕಂಡುಕೊಳ್ಳುವಂತೆ ಭಗವಂತನೇ ಕೃಪೆಮಾಡಬೇಕೆಂದೂ ಸ್ವಾಮಿಯನ್ನು ಪ್ರಾರ್ಥಿಸಿಕೊಳ್ಳುತ್ತಾರೆ. 



ನಾಗನ ಹಾಸುಗೆಯಲ್ಲಿ ಪಾಲ್ಗಡಲಲ್ಲಿ ಪವಡಿಸಿರುವವನು ಶ್ರೀಮಹಾವಿಷ್ಣು, ಅವನೇ ಶ್ರೀಮನ್ನಾರಾಯಣ. ಈ ಪಾಶುರದ ಮೊದಲಲ್ಲಿಯೇ ಹೇಳಿದ ಹಾಗೆ, “ಶ್ರೀಮನ್ನಾರಾಯಣನ ಚರಣಗಳೇ ನಮಗೆಶರಣು” \(“ನಾರಾಯಣ ಚರಣೌ ಶರಣಂಪ್ರಪದ್ಯೆ”\) ಎಂಬ ಮಂತ್ರವನ್ನು ಎಡೆಬಿಡದಂತೆ ಜಪಿಸುತ್ತಾ ಬರುವುದರಿಂದ ಒದಗುವ ಫಲವೇನು ಎಂಬುದನ್ನು ಇಲ್ಲಿ ಸ್ಪಷ್ಟವಾಗಿ ಹೇಳಲಾಗಿದೆ. ಅದೇ ದಾರಿ. ಅವನೇ ಗುರಿ. ಇದು ಮುಖ್ಯ ಎಂಬುದು ಆ ವಿಷಯ. 



’ಮಾಱ’ ಎಂಬ ಹೆಸರುಳ್ಳ, ತಿರುಕ್ಕೂರುಹೂರಿನ ನಿವಾಸಿಯಾದ ಶಠಗೋಪನು “ಶ್ರೀಮನ್ನಾರಾಯಣನ ಪಾದವೇ ಗತಿ” ಎಂದು ಎಡೆಬಿಡದೆ ಚಿಂತಿಸುತ್ತಾ, ನೂರು ಅಂತಾದಿಗಳ ಒಂದು ಸಾವಿರ ಪಾಶುರಗಳನ್ನು ನೂತು\(ರಚಿಸಿ\) ಹಾಡಿದ್ದಾರೆ. ಅವರ ಆ ಸಾವಿರದಲ್ಲಿ ಈ ಹತ್ತನ್ನೇ ಚೆನ್ನಾಗಿ ಕಲಿತು, ಅನವರತ ಅನುಭವಿಸುವವರು ಯಾರೋ ಅವರು ಪರಮಪದವಾಸವನ್ನೂ ಅಲ್ಲಿನ ನಿರತಿಶಯ ಆನಂದವನ್ನೂ ತಪ್ಪದೆ ಪಡೆದುಕೊಳ್ಳುತ್ತಾರೆ. ಇದೇ ಈ ತಿರುವಾಯ್ಮೊೞಿಯ ಫಲಶ್ರುತಿ. 



\*\*\*\*\*\*\*\*\*\*\*\*\*\*\*\*\*\*\*\*\*\*



