


**ದಿವ್ಯಪ್ರಬನ್ದಮ್ – ಮೂರನೆಯ ಸಾವಿರ – ತಿರುವಾಶಿರಿಯಮ್**



೧. ಶೆಕ್ಕರ್ ಮಾ ಮುಹಿಲುಡುತ್ತುಮಿಕ್ಕ ಶೆಂಜುಡರ್

ಪ್ಪರಿದಿಶೂಡಿ, ಅಂಜುಡರ್ ಮದಿಯಮ್ ಪೂಣ್ಡು,

ಪಲಶುಡರ್ಪುನೈನ್ದು ಪವಳಸ್ಶೆವ್ವಾಯ್,

ತಿಹೞ್ ಪಶುಂಜೋದಿ ಮರತಹ ಕ್ಕೂನ್ ಱಮ್

ಕಡಲೋನ್ ಕೈಮಿಶೈಕ್ಕಣ್ ವಳರ್ ವದುಪೋಲ್,

ಪೀತಹವಾಡೈ ಮುಡಿಪೂಣ್ ಮುದಲಾ,

ಮೇದಹು ಪಲ್ ಕಲನಣಿನ್ದು, ಶೋದಿ

ವಾಯವುಮ್ ಕಣ್ನವುಮ್ ಶಿವಪ್ಪ, ಮೀದಿಟ್ಟು

ಪ್ಪಚ್ಚೈ ಮೇನಿ ಮಿಹಪ್ಪಹೈಪ್ಪ,

ನಚ್ಚುವಿನೈ ಕ್ಕವರ್ ತಲೈ ಯರವಿನಮಳಿಯೇಱೆ,

ಎರ್ಸೆಕಡಲ್ ನಡುವುಳಱೆತುಯಿಲಮರ್ ನ್ದು,

ಶಿವನಯ ನಿನ್ದಿರ ನಿವರ್ ಮುದ ಲನೈತ್ತೋರ್,

ದೆಯ್ ವ ಕ್ಕೂೞಾಙ್ಗಳ್ ಕೈತೊೞಕ್ಕಿಡನ್ದ,

ತಾಮರೈಯುನ್ದಿತ್ತ್ ನಿಪ್ಪೆರುನಾಯಕ\!

ಮೂವುಲಹಳನ್ದ ಶೇವಡಿಯೋಯೋ\!



ಶೆಕ್ಕರ್ = ಸಂಜೆಗೆಂಪಾದ, ಮಾ = ಬಲುದೊಡ್ಡ, ಮುಹಿಲ್ = ಮೋಡವನ್ನು, ಉಡುತ್ತು = ಉಟ್ಟುಕೊಂಡು, ಮಿಕ್ಕ =ಬಹಳ, ಶೆಮ್ ಶುಡರ್ = ಕೆಂಪುತೇಜಸ್ಸನ್ನುಳ್ಳ ಸೂರ್ಯನ, ಪರಿದಿ = ಪರಿವೇ ಷವನ್ನು \(ಸುತ್ತಲಿರುವ ವಿಶಿಷ್ಟವಾದ ಬೆಳಕನ್ನು\) ಶೂಡಿ = ಮುಡ್ದು \(ಶಿಖರದಲ್ಲಿ ಧರಿಸಿ\) ಅಮ್ ಶುಡರ್ = ಸೊಬಗಿನ ತೇಜಸ್ಸಿನ, ಮದಿಯಮ್ = ಚಂದ್ರನನ್ನು, ಪೂಣ್ಡು = \(ಆಭರಣದಂತೆ\) ಧರಿಸಿ, ಪಲಶುಡರ್ = ಹಲವಾರು ಜ್ಯೋತಿ\(ನಕ್ಷತ್ರ\)ಗಳನ್ನು, ಪುನೈನ್ದು = ಅಲಂಕರಿಸಿಕೊಂಡು, ಪವಳಮ್ = ಹವಳದಂತೆ, ಶೆಮ್ ವಾಯ್ = ಚೆಂದುಟಿಗಳ, ಮರತಹಮ್ ಕುನ್ ಱಮ್ = ಮರಕತರತ್ನದ ಪರ್ವತವು. ಕಡಲೋನ್ = ಸಮುದ್ರರಾಜನ, ಕೈಮಿಶೈ = ಕೈಗಳಲ್ಲಿ \(ತೋಳಿನಲ್ಲಿ\), ಕಣ್ ವಳರ್ ವದು ಪೋಲ್ = ಪವಡಿಸಿರುವ ಹಾಎ, ಪೀತಹ = ಹಳದಿಯ, ಆಡೈ = ವಸ್ತ್ರವನ್ನೂ \(ಪೀತಾಂಬರವನ್ನೂ\), ಮುಡಿಪೂಣ್ = ಕಿರೀಟ, ಮುದಲಾ = ಮೊದಲಾದ, ಮೇದಹು = ಬಲುಶ್ರೇಷ್ಠವಾದ, ಪಲ್ = ಹಲವಾರು, ಕಲನ್ ಅಣಿನ್ದು = ಆಭರಣಗಳನ್ನು ಧರಿಸಿ, ಶೋದಿ = ಬೆಳಗುವ, ವಾಯ್ ಅವುಮ್ = ತುಟಿಗಳನ್ನೂ, ಕಣ್ ಅವುಮ್ = ಕಣ್ಣುಗಳನ್ನೂ, ಶಿವಪ್ಪ = ಕೆಂಪಗೂ, \(ಕೆಂಪಾಗಿರಲು\), ಮೀದಿಟ್ಟು = ಮೇಲೆ ಜೋಡಿಸಿರುವ, ಪಚ್ಚೈಮೇನಿ = ಪಚ್ಚೆಯ ಬಣ್ನದಿಂದ ಶೋಭಿಸುವ ದೇಹ\(ಕಾಂತಿ\)ವು, ಮಿಹ = ಬಹುವಾಗಿ, ಪಹೈಪ್ಪ = ವೈವಿಧ್ಯಮಯವಾಗಿ, ನಚ್ಚು = ವಿಷದ\(ನಂಜಿನ\), ವಿನೈ = ಕಾರ್ಯವನ್ನು ಮಾಡುವ, ಕವರ್ ತಲೈ = ಹರಡಿರುವ ತಲೆಯನ್ನುಳ್ಳ, ಅರವು = ಸರ್ಪದ, ಇನ್ = ಇನಿದಾದ \(ಸುಖಕರವಾದ\), ಅಮಳಿ = ಹಾಸುಗೆಯನ್ನು ಏಱಿ = ಹತ್ತಿ, ಎಱಿಕಡಲ್ = ಅಲೆಗಳಿಂದ ತುಂಬಿದ ಕಡಲಿನ, ನಡುವುಳ್ = ನಡುವೆ, ಅಱಿತುಯಿಲ್ = ಯೋಗನಿದ್ದೆಯನ್ನು, ಅಮರ್ ನ್ದು = ಹಿಡಿದು, ಶಿವನ್ = ಶಿವನೂ, ಅಯನ್ = ಚತುರ್ಮುಖನೂ \(ಅಜನೂ\), ಇನ್ದಿರನ್ = ದೇವೇಂದ್ರನೂ, ಇವರ್ ಮುದಲ್ = ಇವರೇ ಮೊದಲಾಗಿ, ಅನಿತ್ತೋರ್ = ಎಲ್ಲರೂ, ದೆಯ್ವ ಕುೞಾಙ್ಗಳ್ = ದೇವತೆಗಳ ಕೂಟಗಳೂ,ಕೈತೊೞಿ = ಕೈಮುಗಿಯಲು, ಕಿಡನ್ದ = ಪವಡಿಸಿರುವ, ತಾಮರೈ ಉನ್ದಿ = ತಾವರೆಹೂವನ್ನು ಹೊಕ್ಕುಳಲ್ಲಿ ಉಳ್ಳ, ತನಿ = ವಿಶಿಷ್ಠನಾದ, ಪೆರುನಾಯಹ = ಸರ್ವೇಶ್ವರನೇ, ಮೂ ಉಲಹು = ಮೂರುಲೋಕಗಳನ್ನು, ಅಳನ್ದ = ಅಳೆದುಕೊಂಡ, ಶೇ ಅಡಿಯೋಯೇ= ಕೋಮಲವಾದ \(ಸುಂದರವಾದ\) ತಿರುವಡಿಗಳುಳ್ಳವನೇ.



ಸಂಜೆಗೆಂಪಿನ ಬಲು ದೊಡ್ಡ ಮುಗಿಲನ್ನುಟ್ಟು, ಬಹಳ ಕೆಂಪುತೇಜಸ್ಸನ್ನುಳ್ಲ ಸೂರ್ಯನ ಸುತ್ತಲಿರುವ ವಿಶಿಷ್ಟವಾದ ಬೆಳಕನ್ನು ಶಿಖರದಲ್ಲಿ ಧರಿಸಿ, ಸೊಬಗಿನ ತೇಜಸ್ಸಿನ ಚಂದ್ರನನ್ನು ಆಭರಣದಂತೆ ಧರಿಸಿ, ಹಲವಾರು ಜ್ಯೋತಿ\(ನಕ್ಷತ್ರ\)ಗಳನ್ನು ಅಲಂಕರಿಸಿಕೊಂಡು, ಹವಳದಂತೆ ಚೆಂದುಟಿಗಳನ್ನುಳ್ಳ, ಮರಕತರತ್ನದ ಪರ್ವತವು ಸಮುದ್ರರಾಜನ ಕೈಗಳಲ್ಲಿ ಪವಡಿಸಿರುವ ಹಾಗೆ, ಪೀತಾಂಬರವನ್ನುಟ್ಟು, ಕಿರೀಟವೇ ಮೊದಲಾದ ಬಹುಶ್ರೇಷ್ಠವಾದ ಹಲವಾರು ಆಭರಣಗಳನ್ನು ಧರಿಸಿ, ಬೆಳಗುವ \(ಕೆಂಪಗಿರುವ\) ತುಟಿಗಳನ್ನೂ ಕಣ್ಣುಗಳನ್ನೂ ಜೋಡಿಸಿರುವ ಪಚ್ಚೆಬಣ್ಣದಿಂದ ಶೋಭಿಸುವ ದೇಹವು ಅತ್ಯಂತ ವೈವಿಧ್ಯಮಯವಾಗಿಯೂ, ವಿಷದ ಕೆಲಸದ ಹರಡಿರುವ ತಲೆಯನ್ನುಳ್ಳ ಸರ್ಪದ ಸುಖಕರವಾದ ಹಾಸುಗೆಯಲ್ಲಿ ಅಲೆಗಳಿಂದ ತುಂಬಿದ ಕಡಲಿನ ನಡುವೆ ಯೋಗನಿದ್ದೆಯನ್ನು ಹಿಡಿದು, ಶಿವನೂ, ಬ್ರಹ್ಮನೂ \(ಅಜನೂ\), ದೇವೇಂದ್ರನೂ, ಇವರೇ ಮೊದಲಾದ ಎಲ್ಲ ದೇವತೆಗಳ ಕೂಟಗಳೂ ಕೈಮುಗಿಯುವಂತೆ, ಪವಡಿಸಿರುವ ಪದ್ಮನಾಭನಾದ ಅತಿಶ್ರೇಷ್ಠನಾದ ಸರ್ವೇಶ್ವರನೇ, ಮೂರು ಲೋಕಗಳನ್ನೂ ಅಳೆದುಕೊಂಡ ಕೋಮಲವಾದ \(ಸುಂದರವಾದ\) ತಿರುವಡಿಗಳುಳ್ಳವನೇ\!



ಸರ್ವೇಶ್ವರನ ದಿವ್ಯಮಂಗಳ ಸ್ವರೂಪವನ್ನು – ಎಂದರೆ, ಭಗವಂತನ ಸಾಕಾರ ಸ್ವರೂಪವನ್ನು – ಇಲ್ಲಿ ಆಳ್ವಾರರು ವಿವರಿಸತೊಡಗಿದ್ದಾರೆ. ಯಾವುದಕ್ಕೂ ಸಾಟಿಯಿಲ್ಲದ, ಎಲ್ಲ ಬಗೆಯಲ್ಲೂ ಸರ್ವಶ್ರೇಷ್ಠನೂ, ಪರಮಸುಂದರನೂ ಆದ ಭಗವಂತನನ್ನು ನಮ್ಮಂಥ ಸಾಮಾನ್ಯ ಜನರಿಗೆ ವಿವರಿಸಿ ಹೇಳುವುದಾದರೂ ಹೇಗೆ? ನಮ್ಮ ಅನುಭವದಲ್ಲಿಯೇ ಇರುವ ಯಾವುದಾದರೊಂದು ಅಪರೂಪವಾದ ವಸ್ತುವನ್ನು ಎತ್ತಿಕೊಂಡು, ಅದರ ಸೊಬಗನ್ನು ಊಹೆಯಿಂದ ಅನೇಕಪಟ್ಟು ಹೆಚ್ಚಿಸಿಕೊಂಡು, ಆ ಮೂಲಕ ಭಗವಂತನನ್ನು ಅರಿಯಬಹುದಾದ ಮಾರ್ಗವನ್ನು ಇಲ್ಲಿ ಅನುಸರಿಸಲಾಗಿದೆ.



ಭಗವಂತನ ಒಂದೊಂದು ಅವಯವವನ್ನೂ, ಹೀಗೆ, ಬೇರೆಬೇರೆ ವಸ್ತುಗಳೊಡನೆ ಹೋಲಿಸಿ, ವರ್ಣಿಸಿ ಹೇಳಬಹುದಾಗಿರುವಾಗ, ಅವನನ್ನು ಪರಿಪೂರ್ಣವಾಗಿ ವರ್ಣಿಸಿ ತಿಳಿಯುವುದಾದರೂ ಸಾಧ್ಯವೇ? ಇದಕ್ಕಾಗಿ, ಇಲ್ಲಿ ಆಳ್ವಾರರು ಒಂದು ದೀರ್ಘವಾದ ಉಪಮಾನವನ್ನು ಬಳಸಿಕೊಂಡಿದ್ದಾರೆ. ಇತಿಹಾಸ, ಪುರಾಣಾದಿ ಮಹಾಕಾವ್ಯಗಳಲ್ಲಿ ಬಳಸುವ ಕಾವ್ಯೋಪಮಾನಗಳ ಹಾಗೆಯೇ ಇಲ್ಲಿರುವ ಉಪಮಾನ. ಸಾಮಾನ್ಯ ಉಪಮಾನದಂತಲ್ಲದೆ, ಇದರ ಎರಡು ಭಾಗಗಳೂ ಬೆಳೆಯುತ್ತಾ ಹೋಗುತ್ತವೆ. ಎರಡು ಭಾಗಗಳಿಗೂ ನಿಖರವಾದ ಹೋಲಿಕೆ ಕೆಲವೊಮ್ಮೆ ಕಂಡು ಬರದಿರಬಹುದು. ಅವು ಹಾಗೆ ಅಳ್ಳಕವಾಗಿಯೇ ಜೋಡಣೆಯಾಗಿರಬಹುದು.



ಇಲ್ಲಿ ಬಳಸಿರುವ ಕಾವ್ಯೋಪಮಾನದ ವೈಶಿಷ್ಟ್ಯವನ್ನು ನೋಡೋಣ. ಉಪಮಾನದ ಪೂರ್ವಭಾಗದಲ್ಲಿರುವುದು; ಒಂದು ದೊಡ್ಡಬೆಟ್ಟ. \(ಅದನ್ನು ಅಸ್ತಾಚಲ ಎನ್ನಬಹುದೇನೋ\!\) ಅದು ಬಲು ದೂರದಲ್ಲಿದೆ. ಸೂರ್ಯನು ಅದರ ಹಿಂದೆ ಮರೆಯಾಗುವುದರಲ್ಲಿದ್ದಾನೆ. ಸೂರ್ಯನ ಹೊಂಬೆಳಕು ಅದನ್ನೂ ಅದರ ಸುತ್ತಲೂಇರುವ ಮೋಡಗಳನ್ನೂ ಸಂಜೆಗೆಂಪಿನ ಸುಂದರವಾದ ಬಣ್ಣದಿಂದ ಹೊಳೆಯಿಸುತ್ತದೆ. ಸೂರ್ಯನು ತನ್ನ ತೇಜಸ್ಸನ್ನು ಅದರ ಶಿಖರದಲ್ಲಿ ಹರಡಿ ಹೊಳೆಯುತ್ತಿದ್ದಾನೆ. ಕೆಂಬಣ್ಣದ ಸೀರೆಯನ್ನುಟ್ಟು ಮರಕತರತ್ನದ ಹಾಗೆ ಆ ಬೆಟ್ಟ ಆಕರ್ಷಕವಾಗಿ ಕಂಗೊಳಿಸುತ್ತದೆ. ಚಂದ್ರನೂ ತಾರೆಗಳು ಆ ಬಳಿಕ ಬೆಳಗುತ್ತಾ ಬೆಟ್ಟಕ್ಕೆ ಬಗೆಬಗೆಯ ಆಭರಣಗಳನನ್ನು ಜೋಡಿಸಿದಂತೆ ಕಂಗೊಳಿಸುತ್ತವೆ. ಸಂಜೆಯ ಕೆಂಬಣ್ಣವೇ ಶಿಖರವನ್ನು ಚೆಂದುಟಿಗಳಂತೆ ಮಾಡಿದೆ. ಆ ಬೆಟ್ಟದ ಮುಂದುಗಡೆಯಲ್ಲಿ ಅಲೆಗಳಿಂದ ತುಂಬಿರುವ ಬಲು ವಿಸ್ತಾರವಾದ ಸಾಗರವಿದೆ. ಆ ಸಾಗರದಲ್ಲಿ ಶಾಂತವಾಗಿ ಆ ಬೆಟ್ಟ ಮಲಗಿರುವಂತೆ \(ನಿದ್ರಿಸುತ್ತಿರುವಂತೆ\) ಶೋಭಿಸುತ್ತದೆ. ಇದೆಲ್ಲ ಉಪಮಾನದ ಮೊದಲಭಾಗ.



ಉಪಮಾನದ ಉತ್ತರಭಾಗದಲ್ಲಿ \(ಕಡೆಯಭಾಗದಲ್ಲಿ\) ಸರ್ವೇಶ್ವರನಾದ ಭಗವಂತನ ಸಾಟಿಯಿಲ್ಲದ ರೂಪದ ವಿವರಣೆ ಕಂಡು ಬರುತ್ತದೆ. ಭಗವಂತನ ದೇಹ ಒಂದು ದೊಡ್ಡ ಪಚ್ಚೆಯ ಬೆಟ್ಟವೇ. ಅವನು ಹೊಳೆಹೊಳೆಯುವ ಪೀತಾಂಬರವನ್ನು ಉಟ್ಟಿದ್ದಾನೆ. ಅವನ ತುಟಿಗಳು ಕೆಂಪಗೆ ಆಕರ್ಷಕವಾಗಿವೆ. ಮೈಮೇಲೆ ನಾನಾಬಗೆಯ ರತ್ನಾಭರಣಗಳ ಅಲಂಕಾರ. ಅಲೆಗಳಿಂದ ತುಂಬಿದ ಪಾಲ್ಗಡಲಲ್ಲಿ, ಹೆಡೆಗಳನ್ನು ಬಿಚ್ಚಿ ಕೊಡೆಯಂತೆ ಹಿಡಿದಿರುವ ಶೇಷನ ಹಾಸುಗೆಯಲ್ಲಿ ಸ್ವಾಮಿಯು ಪವಡಿಸಿ, ಯೋಗನಿದ್ದೆಯಲ್ಲಿದ್ದಾನೆ. ಬ್ರಹ್ಮ, ರುದ್ರ, ಇಂದ್ರ ಮುಂತಾದ ದೇವತೆಗಳೆಲ್ಲರೂ ಅಲ್ಲಿಗೆ ಬಂದು, ಮೂರುಲೋಕಗಳನ್ನೂ ಅಳೆದುಕೊಂಡ ಅವನ ಪವಿತ್ರವಾದ ಪಾದಗಳನ್ನು ಪೂಜಿಸುತ್ತಾರೆ. ಅವನ ನಾಭಿಯಲ್ಲಿ ಸುಂದರವಾದ ಕಮಲದ ಹೂ ಇದೆ.



ಈ ಎರಡು ಭಾಗಗಳನ್ನೂ ಒಂದು ಬಗೆಯಲ್ಲಿ ಅಳ್ಳಕವಾಗಿ ಕೂಡಿಸಿ, ದೀರ್ಘವಾದ ರೀತಿಯಲ್ಲಿ ಜೋಡಿಸಿರುವುದೇ ಈ ಕಾವ್ಯೋಪಮಾನ.



ವಿವರಣೆಯನ್ನು ನೋಡಿದರೆ ಮಹಾವಿಷ್ಣುವಾದ ಸರ್ವೇಶ್ವರನ ವಿಭವಾವತಾರವನ್ನು ಇಲ್ಲಿ ಹೇಳಲಾಗುತ್ತಿದೆ ಎನಿಸುತ್ತದೆ.



೨. ಉಲಹುಪಡಾಇತ್ತುಣ್ಡವೆನ್ದೈ, ಅಱೈಕೞಲ್

ಶುಡರ್ ಪ್ಪೂನ್ದಾಮರೈ ಶೂಡುದಱ್ ಕು – ಅವಾವಾ

ರುಯಿರುರುಹಿಯುಕ್ಕ, ನೇರಿಯಹಾದ

ಲನ್ಬಿಲಿನ್ ಪೀನ್ ತೇಱಲ್, ಅಮುದ

ವೆಳ್ಳತ್ತಾನಾಮ್ ಶಿಱಪ್ಪುವಿಟ್ಟು – ಒರುಪೊರುಟ್

ಕಶೈವೋರಶೈಹ, ತಿರುವೊಡು ಮರುವಿಯ

ಇಯಱ್ ಹೈ, ಮಾಯಾಪ್ಪೆರುವಿಱೌಲಹಮ್

ಮೂನ್ ಱಿನೊಡು ನಲ್ ವೀಡು ಪೆಱಿನುಮ್,

ಕೊಳ್ವದೆಣ್ಣುಮೋ ತೆಳ್ಳಿಯೋರ್ ಕುಱಿಪ್ಪೇ?



ಉಲಹು = ಲೋಕಗಳನ್ನು, ಪಡೈತ್ತು = ಸೃಷ್ಟಿಸಿ, ಉಣ್ಡ = ನುಂಗಿದ, ಎನ್ದೈ = ಸರ್ವೇಶ್ವರನ, ಅಱೈ = ಸದ್ದುಮಾಡುವ, ಕೞಲ್ =ಆಭರಣಗಳ, ಶುಡರ್ = ಹೊಳೆಯುವ, ಸುಂದರವಾದ, ತಾಮರೈ = ಕಮಲಗಳನ್ನು, ಶೂಡುದಱ್ ಕು = \(ತಲೆಯಲ್ಲಿ\) ಮುಡಿಯುವುದಕ್ಕೆ, ಅವಾವು = ಆಶಿಸುವ, ಆರ್ ಉಯಿರ್ = ತುಂಬು ಜೀವವು \(ಆತ್ಮವು\), ಉರುಹಿ = ಕಾಗಿ, ಉಕ್ಕ = ಕೃಶಿಸಿ, ನೇರಿಯ = ಉಂಟಾದ, ಕಾದಲ್ = ಭಕ್ತಿಯೆಂಬ, ಅನ್ಬಿಲ್ = ಆಶೆಯಿಂದ, ಇನ್ ಬು = ಹಿತವನ್ನು \(ಆನಂದವನ್ನು\), ಈನ್ = ಕೊಡುವ, \(ಉಂಟುಮಾಡುವ\), ತೇಱಲ್ = ಮಧುವು ಆದ, ಅಮುದಮ್ = ಅಮೃತ್ದ, ವೆಳ್ಳತ್ತಾನ್ = ಪ್ರವಾಹದಿಂದ, ಆಮ್ = ಆಘುವ, ಶಿಱಪ್ಪು = ಹಿರಿಮೆಯನ್ನು, ವಿಟ್ಟು =ಬಿಟ್ಟು \(ತ್ಯಜಿಸಿ\), ಒರು ಪೊರುಟ್ಕು = ಒಂದು \(ಕೀಳಾದ ಒಂದು\) ಪ್ರಯೋಜನಕ್ಕಾಗಿ, ಅಶೈವೋರ್ = ಅಲೆದಾಡುವವರು, ಅಶೈಹ್ = \(ಹಾಗೆಯೇ\) ಅಲೆದಾಡುತ್ತಿರಲಿ, ತಿರುವೊಡು = ಶ್ರೀದೇವಿಯೊಡನೆ, ಮರುವಿಯ = ಕೂಡಿರುವ, ಇಯ ಱ್ ಕೈ= \(ಸಹಜ\) ಸ್ವಭಾವದ, ಮಾಯಾ = ನಾಶವಾಗದ, ಪೆರು ವಿಱಲ್ = ಅತ್ಯಂತ ಸಮರ್ಥವಾದ, ಉಲಹಮ್ = ಲೋಕಗಳು, ಮೂನ್ ಱಿನೊಡು =ಮೂರರೊಡನೆಯೂ, \(ಮೂರಕ್ಕಿಂತಲೂ\), ನಲ್ ವೀಡು = ಉತ್ತಮವಾದ ವಾಸಸ್ಥಳವನ್ನು, ಪೆಱಿನುಮ್ = ಪಡೆದರೂ\(ಪಡೆಯುವಂತಾದರೂ\), ಕೊಳ್ವದು = ಅನುಸರಿಸುವುದು \(ಸ್ವೀಕರಿಸುವುದು\), ಎಣ್ಣುಮೋ = ಸಾಧ್ಯವೋ, ತೆಳ್ಳಿಯೋರ್ = ತಿಳಿದವರ, ಕುಱಿಪ್ಪೇ = ಗುರಿಯೇ.



ಲೋಕಗಳನ್ನು ಸೃಷ್ಟಿಸುವ ಮತ್ತು ಲಯಗೊಳಿಸುವ \(ಉಣ್ಣುವ\) ಸರ್ವೇಶ್ವರನ ಸದ್ದು ಮಾಡುವ ಆಭರಣಗಳ ಹೊಳೆಯುವ ಸೊಬಗಿನ \(ಪಾದ\) ಕಮಲಗಳನ್ನು ತಲೆಯಲ್ಲಿ ಮುಡಿಯುವುದಕ್ಕೆ ಆಶಿಸುವ ತುಂಬು ಜೀವವು \(ಆತ್ಮವು\) ಕರಗಿ ಕೃಶಿಸಿ \(ಬಾಡಿ\) ಉಂಟಾದ ಭಕ್ತಿಯೆಂಬ ಆಶೆಯಿಂದ ಹಿತವನ್ನು \(ಆನಂದವನ್ನು\) ತರುವ ಮಧುವಾದ ಅಮೃತದ ಪ್ರವಾಹದಿಂದ ಆಗುವ ಹಿರಿಮೆಯನ್ನು ಬಿಟ್ಟುಕೊಟ್ಟು, ಕೀಳಾದ \(ಅಲ್ಪವಾದ\) ಒಂದು ಪ್ರಯೋಜನಕ್ಕಾಗಿ ಅಲೆದಾಡುವವರು ಹಾಗೆಯೇ ಅಲೆದಾಡುತ್ತಿರಲಿ. ಶ್ರೀದೇವಿಯೊಡನೆ ಕೂಡಿರುವ \(ಸಕಲೈಶ್ವರ್ಯದಿಂದ ಕೂಡಿರುವ\), ಅತ್ಯಂತ ಸಮರ್ಥವಾದ, ಮೂರುಲೋಕಗಳಿಗಿಂತಲೂ ಉತ್ತಮವಾದ ವಾಸಸ್ಥಳವನ್ನು \(ನೆಲೆಯನು\) ಪಡೆಯುವಂತಾದರೂ ತಿಳಿದವರಗುರಿಯನ್ನೇ ಸ್ವೀಕರಿಸುವುದು ಸಾಧ್ಯವೋ?



ಈ ಪಾಶುರವೂ ಹಿಂದಿನ ಪಾಶುರದಂತೆ ತೊಡಕಿನಿಂದ ತುಂಬಿದೆ. ಜಾಗರೂಕತೆಯಿಂದ ವಿಷಯವನ್ನು ವಿಂಗಡಿಸಿಕೊಂಡು, ಸಾರವನ್ನು ಗ್ರಹಿಸಬೇಕಾಗಿದೆ.



ಯಾವ ಬಗೆಯ ಜೀವನ ಶ್ರೇಯಸ್ಕರ? ಸಾಮಾನ್ಯಗೃಹಸ್ಥಜೀವನವೇ? ವಿವೇಕಿಯ ಜೀವನವೇ? ಸಾಮಾನ್ಯಗೃಹಸ್ಥನ ಆಶೆ ಅಲ್ಪವಾದದ್ದು. ಪ್ರಾಪಂಚಿಕ ಸುಖವನ್ನು ಪಡೆದುಕೊಳ್ಳುವ ಆಶೆಮಾತ್ರವೇ. ವಿವೇಕಿ ಬಲ್ಲ ಈ ಪ್ರಾಪಂಚಿಕ ಸುಖಕ್ಷಣಿಕವಾದದ್ದು ಎಂದೂ, ಶಾಶ್ವತಾನಂದವನ್ನು ಕೊಡುವ ಗುರಿಯೊಂದಿದೆಯೆಂದೂ, ಅದನ್ನು ಸಾಧಿಸಿಕೊಳ್ಳುವುದಕ್ಕೆ ಸತತ ಪ್ರಯತ್ನ ನಡೆಸುವುದೇ ಪರಮಶ್ರೇಷ್ಠವೆಂದೂ, ಆ ಗುರಿಯನ್ನು ಸೇರಲುತಕ್ಕ ಮಾರ್ಗವನ್ನೇ ಅವನು ಅನುಸರಿಸುತ್ತಾನೆ. ಆ ಮಾರ್ಗ ಯಾವುದು?



ಹಿಂದಿನ ಪಾಶುರದಲ್ಲಿ ಸರ್ವೇಶ್ವರನಾದ ಭಗವಂತನ ನಿತ್ಯಸೌಂದರ್ಯಸ್ವರೂಪವನ್ನು ಸ್ವಾರಸ್ಯಪೂರ್ಣವಾಗಿ ಹೇಳಲಾಯಿತು. ಇಲ್ಲಿ ಆ ಸ್ವಾಮಿಯ ಹಿರಿಮೆಯನ್ನು ಹೇಳಲಾಗುತ್ತದೆ. ಭಗವಂತನು ಸೃಷ್ಟಿ, ಸ್ಥಿತಿ, ಲಯ ಕಾಲಗಳಲ್ಲೆಲ್ಲಾ ಸರ್ವರಕ್ಷಕನಾಗಿರತಕ್ಕವನು. ಅವನನ್ನು ದೃಢವಾಗಿ, ಭಕ್ತಿಪೂರ್ವಕವಾಗಿ ಆಶ್ರಯಿಸುವುದರಿಂದ, ಅಮರತ್ವವನ್ನೂ, ಸಕಲಸೌಭಾಗ್ಯಗಳನ್ನು ಅನುಭವಿಸಿ ಆನಂದಿಸುವ ಶ್ರೇಷ್ಠವಾದ ನೆಲೆಯನ್ನೂ ಪಡೆಯಬಹುದು. ಅದು ಹೇಗೆ?



ಭಗವಂತನಲ್ಲಿ ದೃಢವಾದ ಆಶೆಯನ್ನು ತಂದುಕೊಳ್ಳುವುದು ಹೇಗೆ? ಸರ್ವಸಮರ್ಥನೂ, ಸರ್ವರಕ್ಷಕನೂ ಆದ ಅವನ ಸಾಟಿಯಿಲ್ಲದ ಹಿರಿಮೆಯಲ್ಲಿ ಅಚಲವಾದ ವಿಶ್ವಾಸವನ್ನಿಡುವುದು. ದಿವ್ಯಾಭರಣಗಳಿಂದ ಹೊಳೆಯುವ ಅವನ ತಿರುವಡಿಗಳನ್ನು ತನ್ನ ತಲೆಯ ಮೇಲೆ ಎಡೆಬಿಡದೆ ಧರಿಸುವ ಆಶೆಯನ್ನು ಹೆಚ್ಚಿಸಿಕೊಳ್ಳುವುದು. ಅದಕ್ಕಾಗಿ ತನು ಮನಗಳನ್ನು ಸೊರಗಿಸುವುದು. ಹೀಗೆ, ಭಕ್ತಿಯೆಂಬ ಗಾಢವಾದ ಆಶೆಯನ್ನು ಹೆಚ್ಚಿಸಿಕೊಳ್ಳುವುದು. ಅದನ್ನು ಬೆಳಸಿಕೊಳ್ಳುತ್ತಾ, ಆ ಜೀವನವನ್ನೇ ಎಡೆಬಿಡದಂಎ ಸವಿಯುತ್ತಾ ಹೋಗುವುದು. ಹೀಗೆ ಮಾಡುವುದರಿಂದ ಬರುವ ಅಮರತ್ವದ ಹಿರಿಮೆಯೇನೆಂದು ಅರಿತುಕೊಳ್ಳುವುದು. ಹೀಗೆಲ್ಲ ಯೋಚಿಸುತ್ತಾ ಇಹಜೀವನವನ್ನು ಕಳೆಯುವ ’ತಿಳಿದವರ’ \(ಜ್ಞಾನಿಗಳ\) ಮಾರ್ಗದರ್ಶನವನ್ನೂ, ಗುರಿಯನ್ನೂ ಚಿಂತಿಸುತ್ತಾ, ಸಾಧುವಾಗಿ ಜೀವಿಸುವುದೇ ಒಂದು ದಿವ್ಯಾನುಭವ. ಸಾಮಾನ್ಯ ಗೃಹಸ್ಥನ ಹಾಗೆ ಹೊಟ್ಟೆ, ಬಟ್ಟೆ, ಅಲಂಕಾರ, ಇಂದ್ರಿಯಸುಖಗಳೆಂಬ ಕ್ಷಣಿಕವಾದ ಅಲ್ಪಫಲಗಳ ಕಡೆಗೆ ಗಮನಕೊಡುವುದಕ್ಕಿಂತಲೂ ಎಲ್ಲರೂ ’ತಿಳಿದವರ’ ಗುರಿಯನ್ನೂ ಮಾರ್ಗವನ್ನೂ ಸ್ವೀಕರಿಸುವುದೇ ಯುಕ್ತವಾದದ್ದು.



೩. ಕುಱಿಪ್ಪಿಲ್ ಕೊಣ್ಡು ನೆಱಿಪ್ಪಡ, ಉಲಹಮ್

ಮೂನ್ ಱುಡನ್ವಣಙ್ಗುತೋನ್ ಱು ಪುಹೞ್, ಆಣೈ,

ಮೆಯ್ ಪೆಱ ನಡಾಯದೆಯ್ ವಮ್ ಮೂವರಿಲ್

ಮುದಲ್ವನಾಹಿ, ಶುಡರ್ ವಿಳಙ್ಗ ಕಲತ್ತು,

ವರೈಪುರೈತಿರೈ ಪೊರು ಪೆರುವರೈ ವೆರುವರ,

ಉರುಮುರಲೊಲಿ ಮಲಿ ನಳಿರ್ ಕಡಱ್ ಪಡವರ್,

ವರಶು – ಉಡಲ್ ತಡವರೈ ಶುಳಟ್ರಿಯ, ತನಿಮಾ

ತ್ತೆಯ್ ವತ್ತಡಿಯವರ್ ಕ್ಕಿನಿ ನಾಮಾಳಾಹವೇ

ಯಿಶೈಯುಙ್ಕಿಲ್? ಊೞಿದೋಱಾೞಿ ಯೋವಾದೇ.



ಕುೞಿಪ್ಪಿಲ್ ಕೊಣ್ಡು = ಗುರಿಯಾಗಿಟ್ಟುಕೊಂಡು, \(ಸಂಕಲ್ಪಿಸಿ\), ನೆಱಿ ಪಡ = ಸನ್ಮಾರ್ಗದಲ್ಲ್ ಬೀಳುವುದನ್ನು, ಉಲಹಮ್ = ಮೂನ್ ಱು = ಮೂರುಲೋಕಗಳೂ, ಉಡನ್ = ಒಟ್ಟಿಗೆ, ವಣಙ್ಗು = ಎರತುವುದರಿಂದ, ತೋನ್ ಱು = ತೋರುವ \(ಕಂಡುಬರುವ\), ಪುಹೞ್ = ಕೀರ್ತಿಯುಳ್ಳವನಾಗಿ, ಆಣೈ = \(ತನ್ನ\) ಆಜ್ಞೆಯನ್ನು, ಮೆಯ್ ಪೆಱ = ವಾಸ್ತವವಾಗಿರುವಂತೆ, \(ಸತ್ಯವಾಗಿಯೂ, ಸತ್ಯವಾಗಿ ಪಡೆಯುವಂತೆ\), ನಡಾಯ = ನಡೆಸುವವನಾಗಿ, ಶೆಯ್ ವಮ್ ಮೂವರಿಲ್ = ಮೂವರು ದೇವರುಗಳಲ್ಲಿ, ಮುದಲ್ ವನ್ ಆಹಿ = ಪ್ರಧಾನನಾಗಿರುವವನೂ, ಶುಡರ್ ವಿಳಙ್ಗು = ಜ್ಯೋತಿ ಬೆಳಗುವ, ಆಹತ್ತು = ಎದೆಯುಳ್ಳವನೂ, ವರೈಪುರೈ = ಬೆಟ್ಟದಹಾಗೆ, ತಿರೈ = ಅಲೆಗಳು, ಪೊರು = ನುಗ್ಗಿಬರುವ, ಪೆರುವರಿ = ಮಹತ್ತಾದ ಪರ್ವತಗಳೂ \(ಕುಲಪರ್ವತಗಳೂ\), ವೆರುವರೈ = ಮಹತ್ತಾದ ಪರ್ವತಗಳೂ \(ಕುಲಪರ್ವತಗಳೂ\), ವೆರುವರ = ಅಂಜುವಂತೆ, ಉರುಮ್ = ಸಿಡಿಲು, ಮುರಲ್ = ಮೊಳಗುವಂತೆ, ಒಲಿ = ಶಬ್ದದಿಂದ, ಮಲಿ = ತುಂಬಿರುವ, ನಳಿರ್ = ತಂಪಾದ, ಕಡಲ್ = ಕಡಲಲ್ಲಿ, ಪಡಮರವು = ಹೆಡೆಯ ಸರ್ಪದ, ಅರಶು = ಆಸನ \(ವಾಸುಕಿಯ\), ಉಡಲ್ = ದೇಹವನ್ನು, ತಡವರೈ = ಬಲುದೊಡ್ಡಪರ್ವತಕ್ಕೆ \(ಮಂದರಪರ್ವತಕ್ಕೆ\), ಶುೞಟ್ರಿಯ = ಸುತ್ತಿದವನಾದ, ತನಿ = ಸಾಟಿಯಿಲ್ಲದವನಾದ \(ಅದ್ವಿತೀಯನಾದ\), ಮಾದೆಯ್ ವತ್ತು = ಮಹಾದೇವನ \(ಸರ್ವೇಶ್ವರನ\), ಅಡಿಯವರ್ ಕ್ಕು = ಭಕ್ತರಿಗೆ, ಇನಿ = ಇನ್ನು, ನಾಮ್ = ನಾವು, ಆಳ್ ಆಹವೇ = ದಾಸರಾಗಿಯೇ, ಇಶೈಕ್ಕೂಮ್ ಕೊಲ್ = ಹೊಂದಿಕೊಂಡಿರುಬೇಕೋ? ಊೞಿದೋಱುಊೞಿ = ಯುಗಯುಗಗಳಲ್ಲಿಯೂ, ಓವಾದೇ = ಬಿಡದಂತೆ.



ಮೂರು ಲೋಕಗಳೂ ಸನ್ಮಾರ್ಗದಲ್ಲಿ ನಡೆಯುವುದನ್ನು ಗುರಿಯಾಗಿಟ್ಟುಕೊಂಡವನೂ, \(ಅವು\) ಒಟ್ಟಿಗೆ ಎರಗುವುದರಿಂದ ಕಂಡುಬರುವ ಕೀರ್ತಿಯುಳ್ಳವನೂ, ತನ್ನ ಆಜ್ಞೆಯನ್ನು ಸತ್ಯವಾಗಿರುವಂತೆ \(ಚಾಚುತಪ್ಪದಂತೆ\) ನಡೆಸುವವನೂ, ಮೂವರು ದೇವರುಗಳಲ್ಲಿ ಪ್ರಧಾನನಾಗಿರುವವನೂ, ಹೊಳೆಹೊಳೆಯುವ ಎದೆಯುಳ್ಳವನೂ, ಕುಲಪರ್ವತಗಳೂ ನಡುಗುವಂತೆ ಬೆಟ್ಟದಹಾಗೆ ಅಲೆಗಳು ನುಗ್ಗಿ ಬರುವ, ಸಿಡಿಲು ಮೊಳಗುವಂತೆ ಶಬ್ದದಿಂದ ತುಂಬಿರುವ, ತಂಪಾದ ಕಡಲಲ್ಲಿ ಹೆಡೆಯ ಸರ್ಪಗಳ ಅರಸನ ದೇಹವನ್ನು ಬಲುದೊಡ್ಡ ಪರ್ವತಕ್ಕೆ ಸುತ್ತಿ ಕಡೆದವನೂ, ಸಾಟಿಯಿಲ್ಲದವನೂ, ಆದ, ಸರ್ವೇಶ್ವರನ ಭಕ್ತರಿಗೆ ಇನ್ನು ನಾವು ಯುಗಯುಗಳಲ್ಲೂ ಬಿಡದಂತೆ ದಾಸರಾಗಿಯೇ ಹೊಂದಿಕೊಂಡಿರಬೇಕೋ?



ಭಗವದ್ಭಕ್ತಿಯನ್ನು ಪರಿಪೂರ್ಣವಾಗಿ ಪಡೆದುಕೊಳ್ಳುವುದಕ್ಕೆ ಯಾವುದು ಉಪಾಯ? ಅದರ ವಿಷಯದಲ್ಲಿ ಜ್ಞಾನವನ್ನು ಸಂಪಾದಿಸಿಕೊಳ್ಳುವುದೇ, ಅಥವಾ ಭಕ್ತಿಭಾವವನ್ನು ಚೆನ್ನಾಗಿ ಅನುಭವಿಸಿ ತಿಳಿದವರಾದ ಭಗವದ್ಭಕ್ತರ ಮಾರ್ಗವನ್ನು ಕಾರ್ಯತಃ ಅನುಸರಿಸುವುದೇ? – ಎಂಬುದನ್ನು ಹಿಂದಿನ ಪಾಶುರದಲ್ಲಿ ಹೇಳಲಾಯಿತು.



ಅದೇ ವಿಷಯವನ್ನು ಮುಂದುವರಿಸುತ್ತಾ – ನಾವು ಭಕ್ತರ ಕಿಂಕರರಾಗಿ ಎಷ್ಟುಕಾಲ ನಡೆದುಕೊಳ್ಳುವುದರಿಂದ ನಮಗೆ ಭಕ್ತಿಯ ಫಲ ಲಭಿಸುವುದು? ಯುಗಯುಗಗಳಲ್ಲೂ ಹೀಗೆಯೇ ನಡೆದುಕೊಳ್ಳುತ್ತಿರಬೇಕೇ? ಎಂದು ಪ್ರಶ್ನಿಸಿ, ಹೇಳಲಾಗುತ್ತದೆ.



ಭಗವಂತನ ಸಂಕಲ್ಪ ಎಷ್ಟು ಉದಾತ್ತವಾದದ್ದು\! ತಾನು ಸೃಷ್ಟಿಸಿದ ಮೂರುಲೋಕಗಳೂ ಸನ್ಮಾರ್ಗದಲ್ಲಿ ನಡೆಯುತ್ತಾ, ಆ ಮೂಲಕ ಉಜ್ಜೀವನಗೊಳ್ಳಬೇಕೆಂಬುದೇ ಅವನ ಸಂಕಲ್ಪ. ಆ ಕಾರಣದಿಂದಲೇ ಅವನು ಮೂರುಲೋಕಗಳನ್ನೂ ರಕ್ಷಿಸುವುದು. ಬ್ರಹ್ಮ, ವಿಷ್ಣು, ರುದ್ರರೆಂಬ ಮೂರು ಮೂರ್ತಿಗಳಲ್ಲಿ ಅವನೇ ಪ್ರಧಾನನಾದವನು. ಅವನ ಆಜ್ಞೆ \(ಕಟ್ಟಳೆಗಳು\) ಚಾಚುತಪ್ಪದಂತೆ ತನ್ನ ಸೃಷ್ಟಿಯನ್ನು ನಡೆಸತಕ್ಕವನು. ಸರ್ವೈಶ್ವರ್ಯಪೂರ್ಣವಾದ ವಕ್ಷಸ್ಥಲವುಳ್ಳವನು. ಭಯಂಕರವಾಗಿ ಭೋರ್ಗರೆಯುವ ಪಾಲ್ಗಡಲಲ್ಲಿ ಮಂದರಪರ್ವತವನ್ನಿಳಿಸಿ, ವಾಸುಕಿಯನ್ನು ಅದಕ್ಕೆ \(ಹಗ್ಗವಾಗಿ\) ಸುತ್ತಿ, ದೇವಾಸುರರಿಂದ ಕಡೆಯಿಸಿ, ಅಮೃತವನ್ನು ಪಡೆದು, ದೇವತೆಗಳಿಗಿತ್ತು, ಅವರನ್ನು ಅಮರರನ್ನಾಗಿಸಿದನು. ಅವನು ಸ್ವತಃ ಪರಿಪೂರ್ಣನು. ಸಾಟಿಯಿಲ್ಲದವನು. ಅಂಥವನ ಪಾದಸೇವಕರಾಗಿರುವವರು, ಅವನನ್ನೇ ನಂಬಿ, ಆಶ್ರಯಿಸಿ, ಎಡೆಬಿಡದಂತೆ ಅವನನ್ನು ಭಜಿಸಿ ಪೂಜಿಸುವವರು. ಅವರ ಕಿಂಕರರಾಗಿ, ನಾವು ಅವರ ಸೇವೆಮಾಡುತ್ತಾ ಬರುವುದರಿಂದ, ಅವರ ಮಾರ್ಗವು ನಮಗೆ ಅರಿವಾಗುವುದು. ನಮ್ಮಲ್ಲೂ ಭಕ್ತಿ ಪರಿಪಕ್ವಗೊಳ್ಳುವುದು. ನಾವೂ ಭಗವಂತನ ಅನನ್ಯಭಕ್ತರಾಗಬಹುದು.



೪. ಊೞಿದೋಱಾೞಿ ಯೋವಾದು, ವಾೞಿಯ

ವೆನ್ ಱು ಯಾನ್ತೊೞಿ ವಿಶೈಯುಙ್ಕಿಲ್?

ಯಾವಹೈ ಯುಲಹಮುಮ್ ಯಾವದು ಮಿಲ್ಲಾ,

ಮೇಲ್ ವರುಮ್ಪೆರುಮ್ ಬಾೞ್ ಕಾಲತ್ತು – ಇರುಮ್ಬೊರುಟ್

ಕೆಲ್ಲಾ ಮರುಮ್ ಪೆಱಲ್ ತನಿವಿತ್ತು –ಒರುತಾ

ನಾಹಿತ್ತೆಯ್ವನಾನ್ ಮುಹಕ್ಕೊೞುಮುಳೈ

ಯೀನ್ ಱು, ಮುಕ್ಕಣೀಶನೊಡು ತೇವುಪಲನುದಲಿ,

ಮಾವುಲಹಮ್ ವಿಳೈತ್ತ ವುನ್ದಿ,

ಮಾಯಕ್ಕಡವುಳ್ ಮಾಮುದಲಡಿಯೇ.



ಊೞಿದೋಱಾೞಿ =ಯುಗಯುಗಗಳಲ್ಲಿಯೂ, ಓ ವಾದು = ಎಡೆಬಿಡದಂತೆ, ವಾೞಿಯ ಎನ್ ಱು = ಬದುಕುವಂತಾಗಲಿ ಎಂದು, ಯಾನ್ = ನಾನು, ತೊೞ = ಸೇವೆಮಾಡುವಂತೆ, ಇಶೈಯುಮ್ ಕೊಲ್ = ಸಾಧ್ಯವಾಗುವುದೋ? ಯಾವಹೈ ಉಲಹಮುಮ್ = ಎಲ್ಲಾ ವಿಧವಾದ ಲೋಕಗಳೂ, ಯಾವರುಮ್ = ಎಲ್ಲಾ ಜೀವಿಗಳೂ, ಇಲ್ಲಾ = ಇಲ್ಲದ, ಮೇಲ್ ವರುಮ್ = ಹಿಂದೆ ಕಳೆದುಹೋದ \(ಮುಂದೆ ಬರುವ\), ಪೆರುಪಾೞ್ ಕಾಲತ್ತು = ಮಹಾಪ್ರಳಯಕಾಲದಲ್ಲಿ, ಇರು = ಇರುವ, ಪೊರುಟ್ಕು ಎಲ್ಲಾಮ್ = \(ಆತ್ಮ\)ವಸ್ತುಗಳಿಗೆಲ್ಲಾ, ಅರು = ಕಾರ್‍ಅಣ್ವಾಗಿ, ಪೆಱಲ್ = ಸೃಷ್ಟಿಗೆ, ತನಿವಿತ್ತು = ಒಂಟಿಬೀಜ, ಒರು = ಸಾಟಿಯಿಲ್ಲದ, ತಾನ್ ಆಹಿ = ತಾನೇ ಆಗಿ, ಶೆಯ್ ವಮ್ = ದೈವನಾದ, ನಾನ್ ಮುಹನ್ = ಚತುರ್ಮುಖನೆಂಬ, ಕೊೞು = ಬಲಿಷ್ಠವಾದ, ಮುಳೈ = ಮೊಳಕೆಯನ್ನು, ಈನ್ ಱು= ಪಡೆದು, ಮುಖ್ಖನ್ ಈಶನೊಡು = ಮುಕ್ಕಣ್ಣನೆಂಬ ಈಶನೊಡನೆ, ತೇವು = ದೇವತೆಗಳನ್ನು, ಪಲ = ಅನೇಕರನ್ನು, ನುದಲಿ = ಪಡೆದು, ಮಾ ಉಲಹಮ್ = ಮೂರುಲೋಕಗಳನ್ನೂ, ವಿಳೈತ್ತ = ಬೆಳೆಸಿದ, ಉನ್ದಿ = ನಾಭಿಯುಳ್ಳ, ಮಾಯಮಾ = ಆಶ್ಚರ್ಯಕಾರಕನಾದ, ಕಡವುಳ್ = ಭಗವಂತನ, ಮಾ = ದಿವ್ಯಸುಂದರವಾದ, ಮುದಲ್ = ಪರಮಶ್ರೇಷ್ಠವಾದ, ಅಡಿಯೇ = ತಿರುವಡಿಯನ್ನೇ.



ಎಲ್ಲಾ ವಿಧವಾದ ಲೋಕಗಳೂ, ಎಲ್ಲಾ ಜೀವಿಗಳು ಇಲ್ಲದ, ಹಿಂದೆ ಕಳೆದುಹೋದ \(ಮುಂದೆಬರುವ\) ಮಹಾಪ್ರಳಯಕಾಲದಲ್ಲಿ ಇರುವ ಆತ್ಮವಸ್ತುಗಳಿಗೆಲ್ಲಾ ಕಾರಣವಾಗಿ, ಸೃಷ್ಟಿಗೆ ಸಾಟಿಯಿಲ್ಲ್ದ ಒಂಟಿ ಬೀಜ ತಾನೇ ಆಗಿ, ದೈವನಾದ ನಾಲ್ಮುಖನೆಂಬ ಬಲಿಷ್ಠವಾದ ಮೊಳಕೆಯನ್ನು ಪಡೆದು, ಮುಕ್ಕಣ್ಣನೆಂಬ ಈಶನೊಡನೆ ಅನೇಕಾನೇಕ ದೇವತೆಗಳನ್ನು ಪಡೆದು, ಮೂರುಲೋಕಗಳನ್ನೂ ಬೆಳೆಸಿದ ನಾಭಿಯುಳ್ಳ ಆಶ್ಚರ್ಯಕಾರಕನಾದ ಭಗವಂತನ ದಿವ್ಯಸುಂದರವಾದ ಪರಮಶ್ರೇಷ್ಠವಾದ ತಿರುವಡಿಯನ್ನೇ ಯುಗಯುಗಗಳಲ್ಲಿಯೂ ಎಡೆಬಿಡದಂತೆ ಬಾಳುವಂತಾಗಲಿ ಎಂದು ನಾನು ಸೇವೆಮಾಡುವುದಕ್ಕೆ ಸಾಧ್ಯವಾಗುವುದೋ?



ಯಾವುದು ಪರಮಶ್ರೇಷ್ಠವಾದ ಗುರಿ? ಹುಟ್ಟು-ಸಾವುಗಳ ಸುಳಿಯಲ್ಲಿ ಸಿಕ್ಕಿಬಿದ್ದು, ಜರೆ, ವ್ಯಾಧಿ, ದುಃಖ, ಸಂಕಟಗಳನ್ನು ಅನುಭವಿಸುತ್ತಲೇ ಇರುವುದೇ? ಅಥವಾ ಭಗವಂತನ ಅಡಿದಾವರೆಗಳನ್ನಾಶ್ರಯಿಸಿ, ಹುಟ್ಟಿನಿಂದ ಮುಕ್ತನಾಗಿ, ಭಗವಂತನನ್ನು ಸೇರಿ, ಅಲ್ಲಿ ಅವನ ನಿತ್ಯಕಿಂಕರನಾಗಿ ಬಾಳುವುದೇ? ಇದಕ್ಕೆ ಉತ್ತರವಾಗಿದೆ ಈ ಪಾಶುರ.



ಹಿಂದೆ ಒಂದು ಮಹಾಪ್ರಳಯ ಬಂತು. ಆಗ ಸರ್ವನಾಶವಾಯಿತು. ಎಲ್ಲವೂ ಅಳಿದವು. ಆ ಜೀವಿಗಳಲ್ಲೆಲ್ಲಾ ನೆಲಸಿದ್ದ ಆತ್ಮವಸ್ತುಗಳಿಗೆ ಎಡೆಕೊಡುವುದಕ್ಕಾಗಿ, ಸರ್ವೇಶ್ವರನಾದ ಭಗವಂತನೇ ಅತಪರೂಪವಾದ, ಒಂಟಿಯಾದ, ಬೀಜವಾದ ತನ್ನ ನಾಭಿಯಿಂದಲೇ ನಾಲ್ಮುಖನನ್ನು ಸೃಷ್ಟಿಸಿದ. ಅವನ ಮೂಲಕ ಮುಕ್ಕಣ್ಣನೇ ಮುಂತಾದ ಸಮಸ್ತದೇವತೆಗಳನ್ನೂ ಪಡೆದ. ಆ ಮೂಲಕ ಮೂರುಲೋಕಗಳನ್ನೂ ಬೆಳೆಸಿದ. ಹೀಗೆಯೇ ಒಂದೊಂದು ಮಹಾಪ್ರಳಯ ಬಂದಾಗ ಅತ್ಯಾಶ್ಚರ್ಯಕರವಾಗಿ, ಭಗವಂತನು ಎಲ್ಲ ಸೃಷ್ಟಿಯನ್ನೂ ನಡೆಸುತ್ತಾನೆ. ಎಲ್ಲವನ್ನೂ ರಕ್ಷಿಸುತ್ತಾನೆ.



ಆಳ್ವಾರರು ಹೇಳುತ್ತಾರೆ: ಸಾಟಿಯಿಲ್ಲದ ಆ ಸರ್ವೇಶ್ವರನ ದಿವ್ಯಸುಂದರವೂ ಪರಮಪವಿತ್ರವೂ ಶ್ರೇಷ್ಠವೂ ಆದ ತಿರುವಡಿಗಳನ್ನು ನಾನು ಎಡೆಬಿಡದಂತೆ ಎಲ್ಲಕಾಲದಲ್ಲೂ ಸೇವೆಮಾಡುತ್ತಾ ಬಾಳುವ ಭಾಗ್ಯ ನನಗೆ ಲಭಿಸುವುದೇ?



“ನಾನು”, ಎಂದರೆ, ಪ್ರತಿಯೊಬ್ಬ ಜೀವಿಯೂ. ಈ ಆಶಯ ಎಲ್ಲಾ ಜೀವಿಗಳಿಗೂ ಅನ್ವಯಿಸುತ್ತದೆ. ಪ್ರತಿಜೀವಿಯ ಉಜ್ಜೀವನದ ಗುರಿಯೇ ಇದು\!



೫. ಮಾಮುದಲಡಿಪ್ಪೋದೊನ್ ಱು ಕವಿೞ್ ತ್ತಲರ್ ತ್ತಿ,

ಮಣ್ ಮುೞುದು ಮಹಪ್ಪಡುತ್ತು – ಒಣ್ ಶುಡರಡಿಪ್ಪೊ

ದೊನ್ ಱು ವಿಣ್ ಶೆಲೀಇ, ನಾನ್ ಮುಹಪ್ಪುತ್ತೇಳ್

ನಾಡು ವಿಯನ್ದುವಪ್ಪ, ವಾನವರ್ ಮುಱೈಮುಱೈ

ವೞಿಪಡ ನಿಱೇಇ, ತಾಮರೈಕ್ಕಾಡು

ಮಲರ್ ಕ್ಕಣ್ಣೊಡು ಕನಿವಾಯುಡೈಯದು

ಮಾಯ್, ಇರುನಾಯಿಱಾಯಿರಮ್ ಮಲರ್ ನ್ದನ್ನ,

ಕಱ್ ಪಹಕ್ಕಾವು ಪಱ್ ಪಲವನ್ನ,

ಮುಡಿದೋಳಾಯಿರಮ್ ತವೈತ್ತ,

ನೆಡಿಯೋಯ್ಕ್ಕಲ್ಲದು ಮಡಿಯದೋ ವುಲಹೇ.



ಮಾ = ಬಲುದೊಡ್ಡ, ಮುದಲ್ ಅಡಿ ಪೋದು = ಮೊದಲ ತಿರುವಡಿ ಎಂಬ ಪುಷ್ಪ, ಒನ್ ಱು = ಒಂದನ್ನು, ಕವಿೞ್ ತ್ತು = ಪ್ರಸರಿಸಿ, ಮಣ್ ಮುೞುದುಮ್ = ಭೂಮಂಡಲವನ್ನೆಲ್ಲಾ, ಅಹಪ್ಪಡುತ್ತು = ಸ್ವಾಧೀನಪಡಿಸಿಕೊಂಡು, ಒಣ್ = ಸುಂದರವಾದ, ಶುಡರ್ = ತೇಜಸ್ಸಿನಿಂದ ಕೂಡಿದ, ಅಡಿ ಪೋದು = ತಿರುವಡಿಪುಷ್ಪ, ಒನ್ ಱು = ಮತ್ತೊಂದನ್ನು, ನಾನ್ ಮುಹನ್ = ನಾಲ್ಮುಖನ, ಪುತ್ತೋಳ್ = ಪವಿತ್ರವಾಡ \(ದೇವತೆಗಳ\), ನಾಡು = ಲೋಕವು, ವಿಯನ್ದು= ಆಶ್ಚರ್ಯಪಡುವಂತೆಯೂ, ಉವಪ್ಪ = ಆನಂದಿಸುವಂತೆಯೂ, ವಾನವರ್ = ದೇವತೆಗಳು, ಮುಱೈ ಮುಱೈ = ಶಾಸ್ತ್ರಗಳ ರೀತಿಯಲ್ಲಿ ವಿಧಿವತ್ತಾಗಿ, \(ಶಾಸ್ತ್ರೋಕ್ತವಾಗಿ\), ವೞಿಪಡ = ಪೂಜಿಸುವಂತೆಯೂ, ವಿಣ್ = ಆಕಾಶಕ್ಕೆ, ಶೆಲೀಇ = ಏರಿಸಿ, \(ಕಳುಹಿಸಿ\), ನಿಱೇ ಇ = ನಿಲ್ಲಿಸಿ, ತಾಮರೈಕ್ಕಾದು = ತಾವರೆಯ ದಂಟಿನ, ಮಲರ್ = ಹೂವಿನಂತೆ ಇರುವ, ಕಣ್ಣೊಡು = ಕಣ್ಣುಗಳನ್ನೂ, ಕನಿವಾಯ್ = \(ತೊಂಡೆ\) ಹಣ್ಣಿನಂತೆ ತುಟಿಗಳನ್ನೂ, ಉಡೈಯದುಮ್ ಆಯ್ = ಉಳ್ಳವನಾಗಿ, ಇರು = ಬಲುದೊಡ್ಡ, ನಾಯಿಱು = ಸೂರ್ಯರು, ಆಯಿರಮ್ = ಸಾವಿರ, ಮಲರ್ ನ್ದನ್ನ = ಉದಯಿಸಿದಂತೆ, ಮುಡಿ = ಕಿರೀಟವನ್ನೂ \(ತಲೆಯನ್ನೂ\) \(ಉಳ್ಳವನಾಗಿ\), ಪಲ್ ಪಲ = ಅನೇಕಾನೇಕ, ಕಱ್ ಪಹಮ್ = ಕಲ್ಪವೃಕ್ಷಗಳ, ಕಾವುಅನ್ನ = ಕಾಡುಗಳಂತೆ, ತೋಳ್ ಆಯಿರಮ್ = ಸಾವಿರತೋಳುಗಳನ್ನು, ತವೈತ್ತ = ಪಡೆದವನಾದ, ನೆಡಿಯೋಯ್ ಕ್ಕೂ = ಸರ್ವೇಶ್ವರನಿಗೆ \(ಸರ್ವೇಶ್ವರನಾದ ನಿನಗೆ\), ಅಲ್ಲದು = ಅಲ್ಲದೆ, ಅಡಿಯದೋ = ಸೇವೆಮಾಡದೋ, ಉಲಹೇ = ಲೋಕವೇ?



ಬಲುದೊಡ್ಡ ಮೊದಲನೆಯ ಪಾದಪುಷ್ಪವೊಂದನ್ನು ಪ್ರಸರಿಸಿ, ಭೂಮಂಡಲವನ್ನೆಲ್ಲಾ ಸ್ವಾಧೀನಪಡಿಸಿಕೊಂಡು, ಅತಿ ದಿವ್ಯವಾದ ತೇಜಸ್ಸಿನಿಂದ ಕೂಡಿದ ಮತ್ತೊಂದು ಪಾದಪುಷ್ಪವನ್ನು ನಾಲ್ಮುಖನ ಮತ್ತು ದೇವತೆಗಳ ಪವಿತ್ರವಾದ ನಾದು \(ಲೋಕ\) ಆಶ್ಚರ್ಯಪಡುವಂತೆಯೂ, ಆನಂದಿಸುವಂತೆಯೂ, ದೇವತೆಗಳು ವಿಧಿವತ್ತಾಗಿ ಪೂಜಿಸುವಂತೆಯೂ ಆಕಾಶಕ್ಕೆ ಏರಿಸಿ, ನಿಲ್ಲಿಸಿ, ತಾವರೆಯದಂಟಿನ ಹೂವಿನಂತಿರುವ ಕಣ್ಣುಗಳನ್ನೂ, ತೊಂಡೇಹಣ್ಣಿನಂತಿರುವ ತುಟಿಗಳನ್ನೂ ಉಳ್ಳವನಾಗಿ, ಬಲುದೊಡ್ಡ ಸಾವಿರಸೂರ್ಯರು ಉದಯಿಸಿದಂತೆ ಕಿರೀಟ\(ತ್ತಲೆ\)ವನ್ನುಳ್ಳವನಾಗಿ, ಅನೇಕಾನೇಕ ಕಲ್ಪವೃಕ್ಷಗಳ ಕಾಡುಗಳಂತೆ ಸಾವಿರತೋಳುಗಳನ್ನೂ ಪಡೆದವನಾದ ಸರ್ವೇಶ್ವರನಾದ ನಿನಗಲ್ಲದೆ ಲೋಕವೇ \(ಬೇರೊಬ್ಬನಿಗೆ\) ಸೇವೆ ಮಾಡುವುದೇ?



ಭಗವಂತನ ತ್ರಿವಿಕ್ರಮಾವತಾರವನ್ನು ಎಷ್ಟೆಷ್ಟು ಬಗೆಯಲ್ಲಿ ವರ್ಣಿಸಿ ಹೇಳಿದರೂ, ಆಳ್ವಾರರಿಗೆ ತೃಪ್ತಿಯಾಗುವುದಿಲ್ಲವೋ ಎಂತೊ\! ಈ ಪಾಶುರವೂ ಸಹ ಆ ದಿವ್ಯಾದ್ಭುತ ಅವತಾರದ ವರ್ಣನೆನೆಯೇ ಮೀಸಲು?



ಆಳ್ವಾರರು ಹೇಳುತ್ತಾರೆ: ಭಗವಂತ, ನೀನು ಮಹಾದ್ಭುತಕಾರಿಯಾದ ತ್ರಿವಿಕ್ರಮನೇ\! ನಿನ್ನ ಆ ಅದ್ವಿತೀಯವಾದ ಸೊಬಗನ್ನೂ, ನಿನ್ನ ಸರ್ವವ್ಯಾಪಕತ್ವವನ್ನೂ ಕಂಡುಕೊಂಡವರು ನಿನಗಲ್ಲದೆ ಬೇರೊಬ್ಬರಿಗೆ ಸೇವೆ ಮಾಡ್ಬಯಸುವರೇ? ಎಲ್ಲಾ ಲೋಕಗಳೂ ನಿನಗೇಯೇ ಎಲ್ಲಾ ಬಗೆಯ ಸೇವೆಯನ್ನೂ ಮಾಡುತ್ತಾರೆ ಖಂಡಿತ.



೬. ಓಓ ಉಲಹಿನದಿಯಲ್ವೇ, ಈನ್ ಱೋಳಿರುಕ್ಕ

ಮಣೈನೀರಾಟ್ಟಿ, ಪಡಾಇತ್ತಿಡರ್ ನ್ದುಣ್ಡುಮಿಱ್

ನ್ದಳನ್ದು, ತೇರ್ ನ್ದುಲಹಳಿಕ್ಕುಮ್ ಮುದಱ್ ಪೆರುಮ್

ಕಡವುಳ್ ನಿಱ್ ಪ, ಪುಡೈಪ್ಪಲ ತಾನಱಿ

ತೆಯ್ ವಮ್ ಪೇಣುದಲ್, ತನದು

ಪುಲ್ಲಱಿವಾಣ್ ಮೈ ಪೊರುನ್ದಕ್ಕಾಟ್ಟಿ,

ಕೊಲ್ ವನಮುದಲಾ ವಲ್ಲನ ಮುಯಲುಮ್,

ಇನೈಯ ಶೆಯ್ ಹೈ ಯಿನ್ಬುದುನ್ ಪಳಿ,

ಶೊನ್ ಮಾಮಾಯಪ್ಪಿಱವಿಯುಳ್ ನೀಙ್ಗೂ,

ಪನ್ ಮಾ ಮಾಯತ್ತೞುನ್ದುಮಾ ನಳಿರ್ ನ್ದೇ.



ಓಓ = ಅಯ್ಯೋ, ಉಲಹಿನದು = ಲೋಕದ, ಇಯಲ್ವೇ =ಸ್ವಭಾವವೇ,ಈನ್ ಱೋಳ್ = ಹಡೆದವಳು, ಇರುಕ್ಕ = ಇರಲಾಗಿ, ಮಣೈ = \(ಅವಳು ಕುಳಿತುಕೊಳ್ಳುವ\) ಮಣೆಗೆ, ನೀರಾಟ್ಟಿ = ಸ್ನಾನಮಾಡಿಸಿ \(ಉಪಚಾರಗಳನ್ನು ಮಾಡಿ\), ಪಡೈತ್ತು = ಲೋಕಗಳನ್ನು ಪಡೆದು \(ಸೃಷ್ಟಿಸಿ\), ಇಡರ್ ನ್ದು = ಉದ್ಧರಿಸಿ, ಉಣ್ಡು = ಉಂಡು, ಉಮಿಳ್ ನ್ದು = ಉಗುಳಿ \(ಮತ್ತೆ ಹೊರಹಾಕಿ\), ಅಳನ್ದು = \(ಅದನ್ನು\) ಅಳೆದುಕೊಂಡು, ತೇರ್ ನ್ದು = ಅರಿತುಕೊಂಡು, ಅಳಿಕ್ಕುಮ್ = ರಕ್ಷಿಸುವ, ಮುದಲ್ = ಆದಿಕಾರಣನಾದ, ಪೆರು = ಪರಾತ್ಪರನಾದ \(ಅತಿಶ್ರೇಷ್ಠನಾದ\), ಕಡವುಳ್ = ಭಗವಂತನು, ನಿಱ್ ಪ = ಇರಲಾಗಿ, ಪುಡೈ= ಯಾವ ಮೂಲೆಯಲ್ಲೋಇರುವ, ಪಲ = ಹಲವಾರು, ತಾನ್ ಅಱಿ = ತಾನು ಅರಿತುಕೊಳ್ಳಬಹುದಾದ, ತೆಯ್ ವಮ್ = ದೈವವನ್ನು, ಪೇಣುದಲ್ = ಆರಾಧಿಸುವುದೂ, ತನದು = ತನ್ನ, ಪುಲ್ ಅಱಿವಾಣ್ಮೈ = ಅಲ್ಪಜ್ಞಾನವನ್ನು ಪೊರುನ್ದ = ಹೊಂದಿಕೊಳ್ಳುವುದನ್ನು, ಕಾಟ್ಟಿ= ತೋರಿಸಿ, ಕೊಲ್ ವನ = ಕೊಲ್ಲುವಿಕೆ \(ಬಲಿಕೊಡುವಿಕೆ\), ಮುದಲಾ = ಮೊದಲಾದ, ಅಲ್ಲನ = ಅಲ್ಲದ \(ಮಾಡಬಾರದ\), ಮುಯಲುಮ್ = ಪ್ರಯತ್ನಗಳನ್ನೂ, ಇನೈಯ ಶೆಯ್ ಹೈ = ಇಂಥ ಕೆಲಸಗಳನ್ನೂ \(ಮಾಡಿ\), ಇನ್ಬು ತುನ್ಬು = ಹಿತವೆನ್ನುವ ಸಂಕಟವನ್ನು, ಅಳಿ = ಕೊಡುವ, ಶೊಲ್ = ಪುರಾತನವಾದ, ಮಾ = ಮಹತ್ತಾದ, ಮಾಯಮ್ = ವಂಚನೆಯ, ಪಿಱವಿಯುಳ್ = ಹುಟ್ಟಿನಲ್ಲಿ, ನೀಙ್ಗಾ = ಎಂದೆಂದಿಗೂ ನೀಗದಂತೆ \(ಬಿಡುಗಡೆಯಾಗದಂತೆ\), ಪಲ್ = ಹಲವಾರು \(ಅನೇಕಾನೇಕ\), ಮಾ = ವಿಚಿತ್ರವಾದ, ಮಾಯತ್ತು = ಮಾಯಜಾಲದಲ್ಲಿ, ಅಮಿನ್ದುಮ್ = ಮುಳುಗುತ್ತಾರೆ, ಆ = ಆಹಾ,\(ಅಯ್ಯೋ\), ನಳಿರ್ ನ್ದೇ = ವ್ಯರ್ಥವಾಗಿಯೇ \(ನಿರರ್ಥಕವಾಗಿಯೇ\),



ಅಯ್ಯೋ, ಲೋಕದ ಸ್ವಭಾವವೇ\! ಹಡೆದವಳು ಇರಲಾಗಿ, \(ಅವಳು ಉಪಯೋಗಿಸುವ\) ಮಣೆಗೆಸ್ನಾನಮಾಡಿಸು \(ಉಪಚಾರಗಳನ್ನು ಮಾಡು\)ತ್ತಾರೆ. ಲೋಕಗಳನ್ನು ಪಡೆದು \(ಸೃಷ್ಟಿಸಿ\), ಉದ್ಧರಿಸಿ, ಉಂಡು, ಮತ್ತೆ ಸೃಷ್ಟಿಸಿ, ಅದನ್ನಳೆದುಕೊಂಡು, ಅರಿತು, ರಕ್ಷಿಸುವ ಆದಿಕಾರಣನೂ ಪರಮಶ್ರೇಷ್ಠನೂ ಆದ ಭಗವಂತನಿರಲಾಗಿ, ಯಾವುದೋ ಮೂಲೆಯ ದೈವವನ್ನು ಆರಾಧಿಸುವುದೂ, ತನ್ನ ಅಲ್ಪಮತಿಗೆ ಹೊಂದಿಕೊಳ್ಳುವುದನ್ನು ತೋರಿಸಿ, ಬಲಿಕೊಡುವಿಕೆ ಮೊದಲಾದ ಮಾಡಬಾರದ ಪ್ರಯತ್ನ \(ಕಾರ್ಯ\)ಗಳನ್ನೂ, ಇಂಥವೇ ಇತರ ಕೆಲಸಗಳನ್ನೂ ಮಾಡಿ, ಹಿತವೆನ್ನುವ ಸಂಕಟವನ್ನು ಕೊಡುವ ಪುರಾತನವೂ ಮಹಾವಂಚನೆಯದೂ ಆದ ಹುಟ್ಟಿನಲ್ಲಿ, ಅನೇಕಾನೇಕ ಚಿತ್ರವಿಚಿತ್ರನಾದ ಮಾಯಜಾಲದಲ್ಲಿ ವ್ಯರ್ಥವಾಗಿಯೇ \(ನಿರರ್ಥಕವಾಗಿಯೇ\) ಮುಳುಗುತ್ತಾರಲ್ಲ, ಅಯ್ಯೋ\!



ಈ ಪಾಶುರ ಸ್ಪಷ್ಟವೂ ಸ್ವಾರಸ್ಯಪೂರ್ಣವೂ ಆದದ್ದು. ಹೃದಯಂಗಮವೂ ಸುಂದರವೂ ಆದ ಸಾಮ್ಯ\(ಉಪಮಾನ\)ವೊಂದನ್ನು ಬಳಸಿಕೊಂಡು, ಆಳ್ವಾರರು ತಮ್ಮ ಮುಖ್ಯ ಉಪದೇಶವನ್ನು ಇಲ್ಲಿ ನೀಡುತ್ತಿದ್ದಾರೆ.



“ಈನ್ಱೋಳಿರುಕ್ಕ ಮಣೈನೀರಾಟ್ಟಿ” – ತನಗೆ ಜನ್ಮಕೊಟ್ಟ ತಾಯಿಯೇ ಕಣ್ಣೆದುರಲ್ಲಿರುವಾಗ, ಅವಳಿಗೆ ಸಲ್ಲಬೇಕಾದ ಅಗ್ರಮರ್ಯಾದೆಯನ್ನೂ, ಉಪಚಾರಗಳನ್ನೂ ಸಲ್ಲಿಸದೆ, ಅವಳು ಉಪಯೋಗಿಸುವ ನಿರ್ಜೀವ ವಸ್ತುವೊಂದಕ್ಕೆ ಎಲ್ಲಾ ಬಗೆಯ ಉಪಚಾರಗಳನ್ನೂ ನಡೆಸುವುದು ಎಂಥ ನಗೆಪಾಟಲಿನ ವಿಚಾರ\! ಇದೆಂಥ ಲೋಕಸ್ವಭಾವ\!



ಆಳ್ವಾರರು ಲೋಕದ ಜನರ ಸ್ವಭಾವಕ್ಕೆ ಮರುಗುತ್ತಾರೆ. ಜನ ಹೆತ್ತತಾಯಿಯನ್ನೇ ಅಲಕ್ಷಿಸುತ್ತಾರೆ. ಅವಳಿಗೆ ಬದಲಾಗಿ, ಅವಳು ಬಳಸುವ ಯಾವುದೋ ಒಂದು ಅಲ್ಪವಸ್ತುವಿಗೆ ಎಲ್ಲ ಬಗೆಯ ಉಪಚಾರಗಳನ್ನೂ ನಡೆಸುತ್ತಾರಲ್ಲ\! ನಿಜವಸ್ತು ಯಾವುದೆಂದು ಕಂಡುಕೊಳ್ಲದೆ, ಯಾವುದೋ ಒಂದು ಅಸಮರ್ಥವಾದ ಅಲ್ಪವಸ್ತುವನ್ನು ಪೂಜಿಸುತ್ತಾರೆ. ಇದರಿಂದ ಅವರಿಗೆ ಬರುವುದಾದರೂ ಏನು? ವಂಚನೆಯಿಂದ ಕೂಡಿದ, ಕ್ಷಣಿಕವೂ ನಶ್ವರವೂ ಆದ ’ಹಿತ’ಎಂಬ ಸಂಕಟದಿಂದ ಕೂಡಿದ ’ಹುಟ್ಟಿ’ ನ ಮಾಯಾಜಾಲದಲ್ಲಿ ಸಿಕ್ಕಿಕೊಂಡು ನರಳುತ್ತಾರಲ್ಲ\! ಏನು ವಿಚಿತ್ರ ಸ್ವಭಾವ ಅವರದು\!



ಆಳ್ವಾರರು ಹೇಳುತ್ತಾರೆ: ಲೋಕದ \(ಜನರ\) ಸ್ವಭಾವವನ್ನು ಏನೆನ್ನಬೇಕು? ಹೆತ್ತತಾಯಿಯನ್ನು ಕಡೆಗಣಿಸಿ, ಆಕೆ ಬಳಸುವ ಯಾವುದೋ ಒಂದು ಆಳವಾದ ನಿರ್ಜೀವವಸ್ತುವನ್ನು ಆದರದಿಂದ ಕಾಣುತ್ತಾರಲ್ಲ\! ಇದೇ ರೀತಿಯಲ್ಲಿ, ಸೃಷ್ಟಿ, ಸ್ಥಿತಿ, ಲಯಗಳಿಗೆ ಆದಿಕಾರಣನಾದ, ಸರ್ವಸಮರ್ಥನಾದ, ಎಲ್ಲ ಕಾಲಗಳಲ್ಲೂ ರಕ್ಷಕನಾದ ಭಗವಂತನನ್ನು ಕಡೆಗಣಿಸುತ್ತಾರೆ. ಬದಲಾಗಿ, ಯಾವುದೋ ಒಂದು ಅಸಮರ್ಥವೂ ಅಲ್ಪವೂ ಆದ ದೈವವನ್ನು ಆದರದಿಂದ ಪೂಜಿಸುತ್ತಾರೆ\! ಇದರಿಂದ ಅವರಿಗೆ ’ಬಿಡುಗಡೆ’ ಬರುವುದೇ? ಸಂಸಾರದ ಬಂಧನ ಬಿಡುಗಡೆಯಾಗುವುದೇ? ಬದಲಾಗಿ, ಅವರಿಗೆ ಸಂಸಾರದ ಸಂಕೋಲೆಯು ಇನ್ನಷ್ಟು ಬಲವಾಗಿ ಬಿಗಿಸಿಕೊಳ್ಳುವುದು, ಅಷ್ಟೆ\!



ಇಹಲೋಕದಲ್ಲಿ ’ತಾಯಿ’ ಪ್ರತ್ಯಕ್ಷದೈವ. ಅವಳಿಗೆ ನಡೆಸುವ ಆದರದ ಸೇವೆಯಿಂದ ತಾನು ತೃಪ್ತಿ ಸಂತೋಷಗಳನ್ನು ಪಡೆಯಬಹುದು. ಹಾಗೆಯೇ, ಸರ್ವೇಶ್ವರನಾದ ಭಗವಂತನನ್ನು ಆಶ್ರಯಿಸಿ, ಆದರದಿಂದ ಪೂಜಿಸಿ ಸೇವೆ ಮಾಡುವುದರಿಂದ, ತನಗೆ ಸಂಸಾರಬಂಧನದಿಂದ ಬಿಡುಗಡೆಯೂ ನಿತ್ಯಾನಂದ ಸುಖವೂ ಲಭಿಸುವುದು. ಇದೇ ಆಳ್ವಾರರ ಅತಿ ಮುಖ್ಯ ಉಪದೇಶ.



೭. ನಳಿರ್ ಮದಿ ಚ್ಚಡೈಯನುಮ್ ನಾನ್ಮುಹಕ್ಕಡವುಳುಮ್,

ತಳಿರೊಳಿ ಯಿಮೈಯವರ್ ತಲೈವನುಮ್ ಮುದಲಾ,

ಯಾವಹೈಯುಲಹಮುಮ್ ಯಾವರುಮಹಪ್ಪಡ,

ನಿಲನೀರ್ ತೀಕಾಲ್ ಶುಡರಿರು ವಿಶುಮ್ಬುಮ್,

ಮಲರ್ ಶುಡರ್ ಪಿಱವುಮ್ ಶಿಱಿದುಡನ್ ಮಯಙ್ಗ,

ಒರು ಪೊರುಳ್ ಪುಱಪ್ಪಾಡಿನ್ ಱಿಮುಱುವದು

ಮಹಪ್ಪಡಕ್ಕರನ್ದು – ಓರಾಲಿಲೈಚ್ಚೇರ್ ನ್ದವೆಮ್

ಪೆರುಮಾ ಮಾಯನೈಯಲ್ಲದು-

ಒರು ಮಾದೆಯ್ ವಮ್ ಮಟ್ರುಡೈಯಮೋಯಾಮೇ.



ನಳಿರ್ = ತಣ್ಣನೆಯ, ಮದಿ = ಚಂದ್ರನನ್ನು, ಚಡೈಯನುಮ್ = ಜಡೆಯಲ್ಲಿ ಉಳ್ಳವನೂ, ನಾನ್ಮೂಹಕ್ಕಡವುಳುಮ್ = ನಾಲ್ಮುಖನೆಂಬ ದೈವವೂ, ತಳಿರ್ = ಹಸನಾದ, ಒಳ್ = ತೇಜಸ್ಸಿನ, ಇಮೈಯವರ್ = ದೇವತೆಗಳ, ತಲೈವನುಮ್ = ಒಡೆಯನೂ, ಮುದಲಾ = ಮೊದಲಾಗಿ, ಯಾವಹೈ = ಯಾವ ಬಗೆಯ \(ಎಲ್ಲಾ\), ಉಲಹಮುಮ್ = ಲೋಕವೂ, ಯಾವರುಮ್ = ಯಾವ ಬಗೆಯ \(ಎಲ್ಲಾ\) ಪ್ರಾಣಿಗಳೂ, ಅಹಪ್ಪಡ = ಒಳಪಟ್ಟ, ನಿಲಮ್ = ನೆಲ, ನೀರ್ = ನೀರು, ತೀ = ಬೆಂಕಿ, ಕಾಲ್ = ಗಾಳಿ, ಶುಡರ್ = ತೇಜಸ್ಸಿನಿಂದ ಕೂಡಿದ, ಇರು = ವಿಸ್ತಾರವಾದ, ವಿಶುಮ್ಬುಮ್ = ಆಕಾಶ,\(ಇವುಗಳೂ\) ಮಲರ್ ಶುಡರ್ ಪಿಱವುಮ್ = ಬಲಹುಚ್ಚು ಸಂಖ್ಯೆಯ \(ಪದ್ಮ ಎಂಬಷ್ಟು\) ತೇಜೋ ವಸ್ತುಗಳೂ \(ಸೂರ್ಯ, ಚಂದ್ರ, ನಕ್ಷತ್ರಾದಿಗಳೂ\), ಶೀಱದು = ಚಿಕ್ಕದರಲ್ಲಿ ಉಡನ್ = ಒಟ್ಟಿಗೆ, ಮಯಙ್ಗ = ಅಡಗಿಕೊಳ್ಳುವಂತೆ, ಒರು = ಯಾವೊಂದು, ಪೊರುಳ್ = ವಸ್ತುವೂ, ಪುಱಪ್ಪಾಡು = ಹೊರಕ್ಕೆ ಬರುವಿಕೆ, ಇನ್ ಱಿ = ಇಲ್ಲದೆ, ಮುಱುವದುಮ್ = ಎಲ್ಲವೂ \(ಸಂಪೂರ್ಣವಾಗಿ\), ಅಹಪ್ಪಡ = ಅಡಗಿರುವಂತೆ, ಕರನ್ದು = ಮರೆಮಾಡಿ, ಓರ್ ಆಲ್ ಇಲೈ = ಒಂದು ಆಲದ ಎಲೆಯನ್ನು, ಶೇರ್ ನ್ದ = ಸೇರಿದ, ಎಮ್ = ನಮ್ಮ ಪೆರುಮಾಮಾಯನೈ= ಬಲು ದೊಡ್ಡ ಆಶ್ಚರ್ಯಕಾರಿಯನ್ನು, ಅಲ್ಲದು = ಅಲ್ಲದೆ, ಒರು = ಒಂದು, ಮಾ = ಮಹಾ, ತೆಯ್ ವಮ್ = ದೈವವನ್ನು, ಮಟ್ರು = ಬೇರೆ, ಉಡೈಯಮೋ = ಪಡೆದಿರುವೆವೇ, ಯಾಮೇ = ನಾವೇ.



ತಣ್ಣನೆಯ ಚಂದ್ರನನ್ನು ಜಡೆಯಲ್ಲುಳ್ಳವನೂ, ನಾಲ್ಮುಖನೆಂಬ ದೈವವೂ ಹಸನಾದ ತೇಜಸ್ಸಿನ ದೇವತೆಗಳ ಒಡೆಯನೂ ಮೊದಲಾಗಿ ಯಾವ ಬಗೆಯ \(ಎಲ್ಲಾ\) ಲೋಕಗಳೂ, ಯಾವ ಬಗೆಯ \(ಎಲ್ಲಾ\) ಪ್ರಾಣಿಗಳೂ ಒಳಪಟ್ಟ ನೆಲ, ನೀರು, ಬೆಂಕಿ, ಗಾಳಿ, ಮತ್ತು ತೇಜಸ್ಸಿನಿಂದ ಕೂಡಿದ ವಿಸ್ತಾರವಾದ ಆಕಾಶವೂ, ಬಲು ಹೆಚ್ಚು ಸಂಖ್ಯೆಯ \(ಪದ್ಮಸಂಖ್ಯೆಯ\) ತೇಜೋವಸ್ತುಗಳು ಚಿಕ್ಕದರಲ್ಲಿ ಒಟ್ಟಿಗೆ ಅಡಗಿಕೊಳ್ಳುವಂತೆಯೂ, ಯಾವೊಂದು ವಸ್ತುವೂ ಹೊರಬೀಳದೆ ಸಂಪೂರ್ಣವಾಗಿ ಅಡಗಿರುವಂತೆ ಮರೆಮಾಡಿ, ಒಂದು ಆಲದ ಎಲೆಯಮೇಲೆ ಸೇರಿದ ನಮ್ಮ ಬಲು ದೊಡ್ಡ ಆಶ್ಚರ್ಯಕಾರಿಯಲ್ಲದೆ ಒಂದು ಮಹಾದೈವವನ್ನು ನಾವು ಬೇರೆ ಪಡೆದಿರುವೆವೇ?



ಹಿಂದಿನ ಪಾಶುರದಲ್ಲಿ ಲೋಕಜನರ ಅಲ್ಪತನಕ್ಕಾಗಿ, ಅಜ್ಞಾನಕ್ಕಾಗಿ, ಮರುಗುತ್ತಾರೆ. ಅವರ ಉದ್ಧಾರವನ್ನೇ ಮನಸ್ಸಿನಲ್ಲಿಟ್ಟುಕೊಂಡು ತಮ್ಮ ಉಪದೇಶವನ್ನು ಈ ಮೂಲಕ ಮಾಡುತ್ತಿದ್ದಾರೆ. ಸಂಸಾರವೆಂಬ ಸಂಕೋಲೆಯಿಂದ ಬಿಡಿಸಲು ಸರ್ವೇಶ್ವರನಾದ ಭಗವಂತನೊಬ್ಬನಿಂದಲೇ ಸಾಧ್ಯ. ಅವನನ್ನೇ ಎಲ್ಲರೂ ಆಶ್ರಯಿಸಿ ಉಜ್ಜೀವನಗೊಳ್ಳಬೇಕು. ಇತರ ದೇವರುಗಳನ್ನು ಆಶ್ರಯಿಸುವುದರಿಂದ ಯಾವ ಬಗೆಯ ಪೂರ್ಣಫಲವೂ ಲಭಿಸುವುದಿಲ್ಲ- ಇದನ್ನು ಹಿಂದಿನ ಪಾಶುರದಲ್ಲಿ ಹೇಳಲಾಯಿತು.



ಈ ಪಾಶುರದಲ್ಲಿ ಆ ಸರ್ವೇಶ್ವರನ ಹಿರಿಮೆ \(ಸಾಮರ್ಥ್ಯ\)ಯೇನೆಂದು ಹೇಳಲಾಗುತ್ತದೆ.



“ನಳಿರ್ ಮದಿಚ್ಚಡೈಯನುಮಾ” – ಎಂದರೆ ತಲೆಯಲ್ಲಿ \(ಜಡೆಯಲ್ಲಿ\) ಚಂದ್ರನನ್ನು ಮುಡಿದ ಶಿವನು.



“ತಳಿರೊಳಿಯಿಮೈಯವರ್ ತಲೈವನುಮ್’ – ಎಂದರೆ, ಎಲ್ಲಾ ದೇವತೆಗಳ ಒಡೆಯನಾದ ದೇವೇಂದ್ರನು ’ಮುದಲಾ’ – ಎಂದರೆ ಇತರ ದಿಕ್ಪಾಲಕರು ಮರುತ್ತುಗಳು ಆದಿತ್ಯರು ಮುಂತಾದವರು.



“ಯಾವಹೈಯುಲಹಮುಮ್’ – ಎಂದರೆ, ಎಲ್ಲಾ ಮೇಲಣ ಲೋಕಗಳೂ, ಅಧೋಲೋಕಗಳೂ, ಭೂಲೋಕವೂ, ಕೂಡಿರುವ ಬ್ರಹ್ಮಾಂಡವೇ.



’ಯಾವರುಮ್’ – ಎಂದರೆ, ಎಲ್ಲಾ ಲೋಕಗಳಲ್ಲಿರುವ ಚೇತನರೂ.



ಆಳ್ವಾರರು ಹೇಳುತ್ತಾರೆ: ಬ್ರಹ್ಮ, ರುದ್ರ, ಇಂದ್ರ, ಇತರ ದಿಕ್ಪಾಲಕರು, ಸಿದ್ಧ ಸಾಧ್ಯಚಾರಣರೇ ಮುಂತಾದವರೆಲ್ಲರನ್ನೂ, ಆವರಿರುವ ಲೋಕಗಳನ್ನೂ, ಪಂಚಭೂತಗಳನ್ನೂ, ಸೂರ್ಯಚಂದ್ರನಕ್ಷತ್ರಾದಿ ಎಲ್ಲಾ ತೇಜೋವಸ್ತುಗಳನ್ನೂ, ಭೂಲೋಕ ಮತ್ತು ಇರತ ಲೋಕಗಳ ಎಲ್ಲಾ ಚೇತನರನ್ನೂ ಸರ್ವೇಶ್ವರನಾದ ಭಗವಂತನು, ಪ್ರಳಯಕಾಲ ಬಂದಾಗ, ತಾನೊಂದು ಪುಟ್ಟ ಶಿಶುವಾಗಿ, ತನ್ನ ಪುಟ್ಟಹೊಟ್ಟೆಯಲ್ಲೇ ಎಲ್ಲವನ್ನೂ ಅಡಗಿಸಿ ಇಟ್ಟುಕೊಂಡು, ಕಲ್ಪಗಳ ಕಾಲ, ರಕ್ಷಿಸುತ್ತಾ, ಒಂದು ಪುಟ್ಟ ಆಲದೆಲೆಯ ಮೇಲೆ ಕಡಲಲ್ಲಿ \(ಜಲರಾಶಿಯಲ್ಲಿ\) ಪವಡಿಸಿ ಯೋಗನಿದ್ದೆಯಲ್ಲಿರುತ್ತಾನೆ. ಅಂಥ ಪರಮಸಮರ್ಥನಾದ ಸರ್ವೇಶ್ವರನ ಹೊರತು ಬೇರೆ ಯಾರೂ ನಮ್ಮನ್ನು ಉದ್ಧರಿಸಲಾರರು. ನಾವು ಅವನನ್ನೇ ಪರಿಪೂರ್ಣವಾಗಿ ಶರಣುಹೋಗಬೇಕು. ಬೇರೆ ಯಾರನ್ನು ಆಶ್ರಯಿಸಿದರೂ ಯಾವ ಪ್ರಯೋಜನವೂ ಇಲ್ಲ.



ಈ ಪಾಶುರದೊಡನೆ ’ತಿರಿವಾಶಿರಿಯಮ್’ ಪೂರ್ಣಗೊಳ್ಳುತ್ತದೆ. ಕೇವಲ ಏಳು ಪಾಶುರಗಳಲ್ಲೇ ಆಳ್ವಾರರು ತಾವು ಲೋಕಕ್ಕೆ ಮಾಡಬೇಕಾದ ಉಪದೇಶಾಮೃತವನ್ನು ದೊರಕಿಸಿಕೊಟ್ಟು, ಎಲ್ಲರೂ ಉದ್ಧಾರಗೊಳ್ಳಲೆಂದು ಹಾರೈಸುತ್ತಾರೆ.



\*\*\*\*\*\*\*\*\*\*\*\*\*\*



