+++
title = "०९"

+++

नवमोऽध्यायः
9-द्वारावरणादि देवता लक्षणादि कथनम्

मुनयः ।  
पुरा नित्योत्सवविधौ द्वारावरणवासिनाम् ।  
देवानां पूजनं प्रोक्तं तेषां ध्यानादिकं क्रमात् ॥ 1 ॥  
वदस्व मुनिशार्दूल ! सर्वशास्त्रविशारद! ।  
नारदः ।  
शृणुध्वं मुनयः सर्वे सावधानेन चेतसा ॥ 2 ॥  
द्वरावरणदेवानां लक्षणं तु यथाविधि ।  
प्रासादद्वारदेवेभ्यः सामारभ्य यथाक्रमम् ॥ 3 ॥  
प्रासादद्वारबाह्ये तु ह्यधस्स्थौदुम्बरान्तिमे ।  
वास्त्वीशक्षेत्रनाथौ द्वौ स्थितौ दक्षेतरक्रमात् ॥ 4 ॥  
शुक्लवक्त्रः कृष्णदेहो द्विभुजो रत्नपात्रधृक् ।  
दक्षिणेन करेणैव सर्वामरसमाश्रयः ॥ 5 ॥  
पुण्डरीकसामानाभ वस्त्रस्रगनुलेपनः ।  
गदोद्यतकरो विप्राः ! ध्यातव्यो वास्तुपूरुषः ॥  

[[76]]
क्षेत्रेशं द्विभुजं ध्यायेद्धेमाभवसनस्रजम् ।  
नीलजीमूतसङ्काशं दण्डहस्तं महातनुम् ॥ 7 ॥  
मुष्टिकृद्वामहस्तेन यागक्षेत्रस्य पालकम् ।  
कुण्डलाद्यैरलङ्कारैरेतौ शोभितविग्रहौ ॥ 8 ॥  
वीक्षमाणौ विभोर्वक्त्रं तेजसातीव निर्भरौ ।  
तप्तकाञ्चनवर्णाभां प्रवालसदृशाम्म्बराम् ॥ 9 ॥  
हारनूपुरकेयूरकरण्डमकुटादिकैः ।  
अलड्कृतामलङ्कारैः पुण्डरीकनिभेक्षणाम् ॥ 10 ॥  
अकलङ्कसुसम्पूर्णशरच्चन्द्रनिभाननाम् ।  
पद्मकुम्भकरां लक्ष्मीं पद्मोपरि गतां स्मरेत् ॥ 11 ॥  
पद्मासनेनोपविष्टां द्वारस्योर्ध्व उदुम्बरे ।  
तरुणादित्यसङ्काशो महोरस्कश्चतुर्भुजः ॥ 12 ॥  
उन्नतश्चोन्नतांसश्च पूर्णाङ्गो नातिमांसलः ।  
तनूदरो निम्ननाभो रोमराजिविराजितः ॥ 13 ॥  
दंष्ट्राकराळवदनः पिङ्गश्मश्रुजटाधरः ।  
मधुपिङ्गळनेत्रश्च कुटिलभ्रूलतायुतः ॥ 14 ॥  
प्रलम्बलोलश्रवणः पृथुघ्राणः स्मिताननः ।  
कुण्डलालङ्कृतश्चैव हारकेयूरभूषितः ॥ 15 ॥  
बद्धोष्णीषललाटश्च तिलकेनाप्यलङ्कृतः ।  
शुक्लाम्बरधरः स्रग्वी भुजयुग्मेऽस्य दक्षिणे ॥ 16 ॥  
प्रोद्यतं संस्मरेच्चक्रं प्रज्वलन्तीं गदाम्परे ।  
श्रोणीतटनिषण्णां तु विश्रान्तां वसुधातले ॥ 17 ॥  
पूर्ववामकरे शङ्खमन्यस्मिंश्चाक्षसूत्रकम् ।  
एवं गणाधिपश्चण्डो विक्रमेणापराजितः ॥ 18 ॥  
क्त्रुद्धो विघ्नायुतानां तु क्षणात्संहरणक्षमः ।  
ध्येयो गर्भगृहद्वारशाखामूले तु दक्षिणे ॥ 19 ॥  
तत्रैवापरभागे तु प्रचण्डं त्वीदृशं यजेत् ।  
किं तु सव्यापसव्याभ्यां भुजाभ्यां स्याद्विपर्ययः ॥ 20  
भुजद्वये यच्चण्डस्य वामे सम्परिकीर्तितम् ।  
दक्षिणे तत्प्रचण्डस्य ध्येयं वा परिकल्प्य वा ॥ 21 ॥  
ध्यायेद्द्वाराग्रदेशे तु गरुडं काञ्चनप्रभम् ।  
कुटिलभ्रूसुवृत्ताक्षं पक्षमण्डलमण्डितम् ॥ 22 ॥  
लम्बोदरं सुपीनाङ्गं सर्वभूषणभूषितम् ।  
मकुटाद्यैरलङ्कारैर्नूपुराद्यैर्विराजितम् ॥ 23 ॥  
नीलं वसानं वसनं नानामाल्योपशोभितम् ।  
सम्मुखं देवदेवस्य भूगतं विधृताञ्जलिम् ॥ 24 ॥  
द्विभुजं तुहिनाभं तु सत्याख्यं विहगाधिपम् ।  
प्राणाधिदैवतं चक्रे बलिमण्डलमध्यगे ॥ 25 ॥  
संस्थितं संस्मरेत्सर्वैरङ्गैः पूरुषरूपिणम् ।  
प्रलम्बमानजठरं पक्षराजिविराजितम् ॥ 26 ॥  
दक्षिणेन करेणैव धारयन्तं गणित्रकम् ।  
उत्तानितेतरकरं कुण्डलाद्यैर्विभूषितम् ॥ 27॥  

[[77]] 
नीलकौशेयवसनं नीलमाल्यानुलेपनम् ।  
अनाकुलाभ्यां नेत्राभ्यां वीक्षमाणं सदा विभुम् ॥ 28 ॥  
अथाग्रमण्टपद्वारशाखायुगळसंस्थित्तौ ।  
पद्मगर्भप्रतीकाशावतिभीमपराक्रमौ ॥ 29 ॥  
चण्डप्रचण्डसदृशौ भुजलाञ्छनभूषणैः ।  
रक्ताम्बरधरौ चैव रक्तस्रगनुलेपनौ ॥ 30 ॥  
गणौ धातृविधातारौ ध्यात्वा सम्पूज्य तत्परः ।  
कुमुदादिगणेशानान्
प्रथमावरणे यजेत् ॥ 31 ॥  
पूर्वे च वह्निदिग्भागे पूज्यौ द्वौ गणनायकौ ।  
कुमुदः कुमुदाक्षश्च प्रसन्नवदनेक्षणौ ॥ 32 ॥  
तुहिनाचलसङ्काशौ प्रथमे वयसि स्थितौ ।  
नानाभरणदिग्धाङ्गौ नानाकुण्डलभूषितौ ॥ 33 ॥  
नानामाल्याञ्चितौ चैव नानामौलिधरौ द्विजाः ।  
नानागन्धविलिप्ताङ्गौ नानावस्त्रविभूषितौ ॥ 34 ॥  
कुमुदाख्यगणेशस्य ध्यातव्यो दक्षिणः करः ।  
चन्द्ररश्मिप्रतीकाशचामरेण विराजितः ॥ 35 ॥  
अभिगच्छदभयं ध्यायेद् द्वितीयं दक्षिणं करम् ।  
भवभङ्गात्प्रपन्नानां परेषां गुणशासनम् ॥ 36 ॥  
तस्यैवाद्यं वामकरं प्रबुद्धकमलोद्यतम् ।  
तूष्णीं भीसूचकं ध्यायेद्वहिःस्थानां परं करम् ॥ 37 ॥  
एतद्वै कुमुदाक्षस्य वैपरीत्येन भावयेत् ।  
द्वाभ्यां द्वाभ्यां कराभ्यां वै अन्येषामेवमेव हि ॥ 38 ॥  
पुण्डरीको वामनश्च द्वावेतौ हुतभुक्प्रभौ ।  
गरुडध्वजहस्तौ च शेषमन्यत्पुरोदितम् ॥ 39 ॥  
कृत्वा ध्यात्वाथ वा न्यस्य दक्षिणे नैरृतेऽपि च ।  
शङ्कुकर्णाभिधानो यः सर्वनेत्राभिसञ्ज्ञितः ॥ 40 ॥  
द्वावेतौ चम्पकाभौ तु मायूरव्यजनोद्यतौ ।  
महाविभूतेर्देवस्य प्रत्यग्वायुदिगास्थितौ ॥ 41 ॥  
सुमुखः सुप्रतिष्टश्च विभोः सोमेशदिक्स्थितौ ।  
चिन्त्यौ मुद्गफलश्यामाबातपत्रकरोदितौ ॥ 42 ॥  
नोक्तशेषकराणां तु ताद्विद्धि कुमुदोदितम् ।  
एते भगवतो विप्रास्त्वन्तरङ्गा मयोदिताः ॥ 43 ॥  
कर्मणा मनसा वाचा तद्भागवतमानसाः ।  
ज्ञानादिषङ्गणोपेतैराकीर्णाः कोटिशः परैः ॥ 44 ॥  
भूतैः सिद्धैरनन्तैश्च प्रार्थयानैः परं पदम् ।  
वस्त्रभूषाङ्गरागाद्यैः सर्वे ते कुमुदोपमाः ॥ 45 ॥  
श्वेतमृत्कल्पितेनैव ह्यूर्ध्वपुण्ड्रेण भूषिताः ।  
ललाटस्थेन सर्वेऽपि कुमुदादिगणाधिपाः ॥ 46 ॥  
एवमन्येपि भूताद्याः सर्वे पारिषदा द्विजाः ! ।  
एवमावृतिदेवाश्च द्वारस्थाश्च तथैव हि ॥ 47 ॥  
एवं तदीया विप्राश्च क्षत्रविट्छूद्रजातयः ।  
मृदैव वा चन्दनेन कल्पितैरूर्ध्वपुण्ड्रकैः ॥ 48 ॥  

[[78]]
द्वादशैश्च चतुर्भिर्वा भूषिताः स्युः सदा द्विजाः ! ।  
अथसीकुसुमश्यामौ पीतमाल्याम्बरान्वितौ ॥ 49 ॥  
पीतोष्णीषधरौ रौद्रौ प्राग्वद्भुजविभूषितौ ।  
गणौ चण्डाकृतिधरौ दुर्दर्शौ दुरतिक्रमौ ॥ 50 ॥  
जयं च विजयं नाम्ना यजेत्तद्द्वारपार्श्वयोः ।  
तदुद्देशात्समारभ्य बहिर्द्बारावसानकम् ॥ 51 ॥  
द्वितीयावरणक्षेत्रं षोढा कृत्वा तु पञ्चमे ।  
भागे तु गरुडं विप्राः कृत्वा ध्यात्वाऽथ वा न्यसेत् ॥ 52 ॥  
दीप्यच्चामीकराकारं भीमभ्रुकुटिलोचनम् ।  
पृथुदंष्ट्रं पृथुघ्राणं पृथुगात्रं पृथूदरम् ॥ 53 ॥  
पक्षाङ्कुराञ्चितोरस्कं पक्षमण्डलमण्डितम् ।  
हारकेयूरताटङ्कमकुटाद्यैस्तु भूषणैः ॥ 54 ॥  
भूषितं नीलवसनं नानामाल्यविभूषितम् ।  
नानागन्धविलिप्ताङ्ग नागैकादशभूषितम् ॥ 55 ॥  
पुष्पस्तबकसम्पूर्णमञ्जलिं दधतं द्विजाः ! ।  
उन्नम्य दक्षिणं जानुमासनीकृत्य चेतरत् ॥ 56 ॥  
सुखासने समासीनं विभोराज्ञाप्रतीक्षकम् ।  
तपःकर्मात्मतत्वानां दर्शकं सिद्धतां गतम् ॥ 57 ॥  
भगवत्तुल्यसामर्थ्य सार्वज्ञ्यादिगुणैर्युतम् ।  
वियुक्तं प्राकृताद् दुःखान्नियुक्तं चेश्वरेण तु ॥ 58 ॥  
भवसन्तारकत्वेन ह्येतदावृतिके क्रमात् ।  
उपेन्द्र्ः पूर्वदिग्भागे संस्थितो द्विजसत्तमाः ! ॥ 59 ॥  
वह्नौ तेजोधराख्यस्तु दक्षिणे दुरतिक्रमः ।  
नैरृते तु महाकर्मा पश्चिमे तु महाह्रदः ॥ 60 ॥  
अग्राह्यो वायुदिग्भागे वसुरेतास्तथोत्तरे ।  
पूर्वोत्तरे वर्धमानः साक्षी गगनगोचरः ॥ 61 ॥  
आधारनिलयं नाम्ना सर्वस्याधोगतं स्मरेत् ।  
एते स्फाटिकवर्णाभाः श्वेतमाल्याम्बरान्विताः ॥ 62 ॥  
गणित्रकं रथाङ्ग च शङ्खं चैव गदां तथा ।  
दधाना मुख्यदक्षादि मुख्यवामान्तमेव हि ॥ 63 ॥  
करैश्चतुर्भिः सुसमा मकुटादिविभूषिताः ।  
तेजसा विघ्नजालानि प्रेरयन्तो महौजसः ॥ 64 ॥  
स्थानकैः संस्थिताः सर्वे ध्यानोन्मीलितलोचनाः ।  
अथ वा द्विभुजा एते वज्राद्यं दशकं क्रमात् ॥ 65 ॥  
दक्षिणे लोकपालीयं धारयन्तः करेण तु ।  
गणित्रकं तु वामेन वरदाभयदास्तु वा ॥ 66 ॥  
तथा वर्णाङ्गरागाद्यैरिन्द्रादिसदृशास्तु वा ।  
द्वितीयगोपुरद्वारपार्श्वयोरन्तरस्थयोः ॥ 67 ॥  
विन्यसेद्द्वारपालाख्यावेतौ वामादितो गणौ ।  
निधीशौ शङ्खपद्मौ तु निधिभाण्डोपरि स्थितौ ॥ 68 ॥  
स्थूलदन्तौ च दान्तौ च द्विभुजौ भगवन्मयौ ।  
कुटिलभ्रूलतायुक्तौ किञ्चिदुन्नतवक्षसौ ॥ 69 ॥  

[[79]] 
लम्बोदरौ सुपीनाङ्गौ ह्रस्वपाणिपदौ द्विजाः! ।  
शङ्खपद्मसमानाभौ नीलशुक्लाम्बरस्रजौ ॥ 70 ॥  
मकुटाद्यैस्तु विविधैरलङ्कारैरलङ्कृतौ ।  
दक्षिणेन करेणैव धारयन्तौ सरोरुहम् ॥ 71 ॥  
इतरेण करेणैव ह्युत्तानेन निधिं स्वकम् ।  
अथ वा वामदक्षाभ्यां प्रवेशाभीतिदान्वितौ ॥ 72 ॥  
करद्वयेन शङ्खं वा पद्मं वा दधतौ द्विजाः ! ।  
वामेन दधतौ पद्मं दक्षं शङ्खं निधीश्वरौ ॥ 73 ॥  
शङ्खपद्मधरौ वापि शिरसा मकुटोपरि ।  
शङ्खचक्रधरौवापि साधकेच्छावशेन तु ॥ 74 ॥  
तद्द्वार शाखानिष्टौ तु संस्मरेद्दक्षिणादितः.
क्षीरकुन्दावदातौ च नीलकौशेयवाससौ। 75  
नीलनीरजवर्णाभैः पुष्पैर्भूषितविग्रहौ।  
पूर्वोक्तगणसादृश्यौ नाम्ना भद्रसुभद्रकौ। 76  
तद्द्वारबाह्यतः पश्चात्पार्श्वयोर्गोपुरस्थितौ।  
एतौ गणेश्वरौ न्यस्येद् ध्यात्वा वा परिकल्प्य वा ॥ 77  
अथ वा द्विभुजावेतौ तदा भद्रस्य दक्षिणम् ।  
करं तु तर्जनीयुक्तं वाममीषत्तु कुञ्चितम् ॥ 78 ॥  
गदाग्रोपरि विश्रान्तं गदामूलोपरि स्थितम् ।  
व्यत्यस्तं दक्षिणं पादं वामं तु भुवि संस्थितम् ॥ 79  
भद्रस्य वामयोर्विप्रा यदुक्तं पाणिपादयोः ।  
दक्षयोस्तत्सुभद्रस्य दक्षोक्तं वामकं भवेत् ॥ 80 ॥  
किं तु तद्वामहस्तं तु युक्तं विस्मयमुद्रया ।  
यद्वा भद्रो दक्षकरेऽभीतिमुद्रासमन्वितः ॥ 81 ॥  
गदोपरिष्टाद्विश्रान्तवामहस्तो द्विजोत्तमाः ! ।  
पश्चात्करद्वयेनापि चक्रशङ्खधरः क्रमात् ॥ 82 ॥  
सुभद्रस्तु गदान्यस्तदक्षहस्तस्तथेतरे ।  
अभीतिमुद्रासंयुक्तश्वक्त्रशङ्खसमन्वितः ॥ 83 ॥  
चण्डादिष्वप्येवमेव द्विभुजत्वादिकं भवेत् ।  
चण्डप्रचण्डौ धाता च विधाता च जयस्तथा ॥ 84  
विजयश्चापि भद्रश्च सुभद्रश्च गणेश्वरः ।  
एते गणेश्वरा ह्यष्टौ प्रभा पुष्पाम्बरैर्विना ॥ 85 ॥  
देहवक्त्राकृतैस्तुल्यास्तथैवाभरणायुधैः ।  
भक्तानां विघ्नजालस्य सर्वदिक्संस्थितस्य च ॥ 86 ॥  
संसारफलदातुर्वै छेदनार्थं समुद्यताः ।  
परस्परमुखाः सर्वे स्थानकैः संस्थिताः समैः ॥ 87 ॥  
गणेशायुतलक्षैस्तु नानावर्णवपुर्धरैः ।  
अच्युताराधनपरैरनेकैः परिवारिताः ॥ 88 ॥  
तृतीयावरणे पश्चात्पूर्वादिक्रमयोगतः ।  
इन्द्रादिलोकपालानां दशकं विन्यसेद्द्विजाः ! ॥ 89 ॥  
शतधामनिभं ध्यायेच्चतुर्वाहुं पुरन्दरम् ।  
महितद्विपसंस्थं तु सुतीक्ष्णकुलिषोद्यतम् ॥ 90 ॥  

[[80]]
अजारूढं स्मरेद्रक्तं शक्तिपाणिं हुताशनम् ।  
सहस्रार्चिभिराकीर्णं सहस्रादित्यभासुरम् ॥ 91 ॥  
महामहिषसंस्थं तं त्वञ्जनाद्रिसमप्रभम् ।  
सभीमदण्डहस्तं च स्मरेद्देवं पित्रीश्वरम् ॥ 92 ॥  
दंष्ट्राकराळवदनं कृष्णमेघसमप्रभम् ।  
घोरं प्रेतासनं ध्यायेत्
खड्गधृग्राक्षसेश्वरम् ॥ 93 ॥  
मुक्ताफलद्युतिसमं भीमं पाशकरोद्यतम् ।  
नागकन्यासहस्राड्यं मकरस्थमपां पतिम् ॥ 94 ॥  
नीलतोयदसङ्काशं महाध्वजपटाङ्कितम् ।  
ध्यायेत्समीरणं देवं संस्थितं हरिणोपरि ॥ 95 ॥  
सोमं तारागणोपेतं शंस्वगोक्षीरपाण्डुरम् ।  
वृहच्छषकपृष्टस्थं शिशिरास्त्रकरं स्मरेत् ॥ 96 ॥  
सितभूतिविलिप्ताङ्ग त्रिनेत्रं वृषवाहनम् ।  
त्रिशूलायुधहस्तं च त्वीशानं ज्ञानिनं स्मरेत् ॥ 97   
पाताळदिग्गतं ध्यायेत्
कूर्मारूढं हलायुधम् ।  
सितं सहस्रफणभृद्योनन्तो नाम नागराट् ॥ 98 ॥  
भचक्रं भ्रामयन्तं तु दण्डहस्तं प्रजापतिम् ।  
हंसारूढं खसंस्थं तु ध्यायेद् ध्रुवमजं विभुम् ॥99 ॥  
एते चतुर्भुजाः सर्वे अक्षसूत्रविभूषिताः ।  
चिन्तयन्तः परं तत्त्वं वराभयकरोद्यताः ॥ 100 ॥  
दिव्याभरणदिग्धाङ्गा दिव्यमाल्याम्भरान्विताः ।  
दिव्यरूपधराश्चैव दिव्यगन्धवहा द्विजाः ! ॥ 101 ॥  
रक्तशुक्लनिशापीतनीलचम्पकसप्रभैः ।  
व्योमस्फटिकमार्ताण्डराजोपलनिभैस्तथा ॥ 102 ॥  
माल्याङ्गरागवसनैः महार्घैः समलङ्कृताः ।  
भूषिता भूषणैश्चित्रैः करण्डमकुटादिभिः ॥ 103 ॥  
एभ्यश्चतुर्मुजस्त्वत्र विज्ञेयो वृषभध्वजः ।  
द्विभुजास्त्वथ वा चान्ये वरदाभयदास्तु वा ॥ 104 ॥  
इति लोकेश्वरेषूक्तं ततो वै द्विजसत्तमाः ! ।  
तृतीयावरणद्वारे शाखामूले तु दक्षिणे ॥ 105 ॥  
सुदर्शनं चतुर्हस्तं ह्रस्वकायं ज्वलत्प्रभम् ।  
क्रोधरक्तेक्षणं दैत्यदानवासृग्विलेपनम् ॥ 106 ॥  
नृत्यन्तं मदमत्तं च सहस्रारान्तरस्थितम् ।  
दंष्ट्राकराळवदनं कुटिलभ्रूलतायुतम् ॥ 107 ॥  
कल्पान्तपावकाकारं स्वरश्मिपरिवेष्टतम् ।  
दक्षिणे भुजयुग्मे तु पूर्वेण च सुदर्शनम् ॥ 108 ॥  
धारयन्तं ततोऽन्येन विश्रान्तां भूतले गदाम् ।  
शङ्खं मुख्येन वामेन ह्यपरेण गणित्रकम् ॥ 109 ॥  
हारकेयूरताटङ्कमकुटादिविभूषणैः ।  
विभूषितं विचित्रैस्तु श्वेतमाल्याम्बरादिकैः ॥ 110 ॥  
विघ्नानुत्पाटयन्तं तु दीप्तेन स्वेन तेजसा ।  
संस्मरेत्तु ततोऽन्यस्मिन्
शाखामूले ततो द्विजाः ! ॥ 111   

[[81]] 
सुस्थितं गरुडं विप्राः तप्तकाञ्चनसन्निभम् ।  
सैम्यवक्त्रं विवृत्ताक्षं रक्ततुण्डंसुभीषणम् ॥ 112 ॥  
पृथूदरं दीर्घपुच्छं पक्षमण्डलमण्डितम् ।  
रक्ताम्बरधरं चैव रक्तस्रगनुलेपनम् ॥ 113 ॥  
दंष्ट्राकराळवदनं भ्रुकुटीकुटिलेक्षणम् ।  
विचित्रकञ्चुकधरं भुजगेन्द्रैरलङ्कृम् ॥ 114 ॥  
मकुटाद्यैरलङ्कारैर्विविधैस्तु विभूषितम् ।  
भुजद्वये यच्चक्त्रस्य वामे सम्परिकीर्तितम् ॥ 115 ॥  
दक्षिणे तद्भवेदस्य दक्षोक्तं वामकं भवेत् ।  
बज्रं शक्तिस्तथा दण्डः खड्गाः पाशो ध्वजस्तथा ॥116 ॥  
शिशिराख्यं त्रिशूलं तु लाङ्गलं मुसलं तथा ।  
पूर्वादिक्रमयोगेन चतुर्थावरणे स्थिताः ॥ 117 ॥  
एतेषां क्रमशो ध्यानं साम्प्रतं कथ्यते द्विजाः ! ।  
वज्रं वज्रोपलाभं तु सितदीर्घनखाङ्कितम् ॥ 118 ॥  
दंष्ट्राकराळवदनं ज्वलत्कनकलोचनम् ।  
सौदामिनीप्रभां शक्तिं शान्ताग्निवदनेक्षणाम् ॥ 119  
धनघर्घरनिर्घोषमुद्गिरन्तीम्
मुहुर्मुहुः ।  
बद्धमुष्टिं स्मरेद्दण्डं रक्ताङ्गं रक्तलोचनम् ॥ 120 ॥  
अक्षसूत्रधरं वाथ प्रपन्नानां प्रवेशकृत् ।  
क्रोधमूर्तं स्वदशनैर्दर्शयन्तमधरं स्वकम् ।  
स्वरश्मिखचितं ध्यायेन्नृत्यभागं तु नन्दकम् । 121 ।  
शरदाकाशसङ्काशं दशन्तं दशनावळिम् ।  
पाशं गुणगणाकीर्णं
विद्युज्जिह्वं भयानकम् । 122 ।  
हेमाळिपाण्डराभं
तु घोरास्यं
रक्तलोचनम् ।  
शरज्जलदसङ्काशं ध्वजं कुटिललोचनम् । 123 ।  
स्वतेजसा जगत्सर्वं द्योतयन्तं बलोत्कटम् ।  
शिशिरं शीतधामाभं पीनाङ्गं पृथुविग्रहम् । 124 ।  
जटाकलापधृत्सौम्यं पुण्डरीकनिभेक्षणम् ।  
उदयार्कसहस्राभं त्रिशूलं भीषणाकृतिम् । 125 ।  
कल्पान्तपावकाकारं स्वरश्मिपरिवेष्टितम् ।  
सन्ध्याजलदसङ्काशं लाङ्गलं भीमलोचनम् । 126 ।  
क्षामाङ्गमुन्नतांसं तु वज्रकायं बलोत्कटम् ।  
कुन्दावदातं मुसलं सौम्यमीषत्स्मिताननम् । 127 ।  
रवं रवन्तं मधुरं श्रोत्रेन्द्रियसुखावहम् ।  
नीलरक्तसितापीत पावकाञ्जनसन्निभैः । 128 ।  
हेमचन्द्रहिमाकाशसमानाभैः क्रमेण तु ।  
माल्याङ्गरागवसनैरुचितैः समलङ्कृताः । 129 ।  
दिव्यैराभरणैर्युक्ताः स्वचिह्नाङ्कितमस्तकाः ।  
तर्जयन्तश्च दुष्टौघं दक्षिणेनकरेण तु । 130 ।  
वामेन कटिमालम्ब्य सुसमे स्थानके स्थिताः ।  
चतुर्थावरणद्वार दक्षिणोत्तरशाखयोः । 131 ।  
गङ्गां च यमुनां चैव ध्यात्वा सम्पूजयेत्क्रमात् ।  

[[82]]
भगवत्पादसम्भूतां गङ्गां कुमुदसन्निभाम् । 132 ।  
नवयौवनलावण्य सौकुमार्य गणैर्वृताम् ।  
नीलाङ्गरागवसनां नीलमाल्यैरलङ्कृताम् । 133 ।  
द्विभुजां सौम्यवदनां पुण्डरीकनिभेक्षणाम् ।  
हारनूपुरकेयूर कुण्डलाद्युपशोभिताम् । 134 ।  
संसारतापसन्तप्तानारुरुक्षान्
परम्पदम् ।  
वासनाकर्मपङ्कानि क्षाळयन्ती स्वतेजसा । 135 ।  
वहन्ती दक्षिणेनैव कलशं वारिपूरितम् ।  
वामेनतर्जयन्तीं तु करेण प्राकृतान्
जनान् । 136 ।  
यमुनां नीलरत्नाभां नीलकुञ्चितमूर्धजाम् ।  
सिताङ्गरागवसनां सितमाल्योपशोभिताम् । 137 ।  
दक्षिणे तर्जनी मुद्रा वामे तु कलशः स्मृतः ।  
अन्यत्सर्वं तु गङ्गोक्तमत्रापि स्यान्मुनीश्वराः । 138 ।  
लोहिताक्षा महावीर्यस्त्वप्रमेयः सुशोभनः ।  
वीरहा विक्रमो भीमः शतावर्तस्तु चाष्टमः । 139 ।  
ऐश्वरी दिक्क्रमेणैव पञ्चमावरणे स्थिताः ।  
ध्यायेच्चन्द्रप्रतीकाशं लोहिताक्षं बलोत्कटम् । 140 ।  
नीलाम्बरधरं नीलमाल्यं नीलानुलेपनम् ।  
महावीर्यं महाकायं पीतवर्णं महाभुजम् । 141 ।  
प्रवाळाभाम्बरधरं रक्तस्रगनुलेपनम् ।  
संस्मरेदप्रमेयाख्य मप्रमेयबलोत्कटम् । 142 ।  
हरिताकृतिमापीत वसनस्रग्विलेपनम् ।  
सुशोभनं शोभनाङ्गं मुक्ताफलनिभं स्मरेत् । 143 ।  
अतसीपुष्पसङ्काश वासोमाल्यानुलेपनम् ।  
वीरघ्नं वीरहाख्यं च ध्यायेच्चम्पकसन्निभम् । 144 ।  
बाह्लीकारञ्जितारक्त वसनस्रग्विमण्डितम् ।  
विक्रमं विक्रमावासं चाषोदरनिभं स्मरेत् । 145 ।  
कुन्देन्दुकान्ति वसनं सितमाल्यानुलेपनम् ।  
भीमं भीमाकृतिं ध्यायेत्तप्तकाञ्चन सन्निभम् । 146 ।  
पाण्डरारुणकौशेयं तद्वद्गन्धस्रगन्वितम् ।  
अतसीकुसुमश्यामं शतावर्तं तु भावयेत् । 147 ।  
पीताम्बरधरं पीतमाल्यगन्धविभूषितम् ।  
भुजद्वयान्विता ह्येते चान्तर्मुदितमात्मनः । 148 ।  
दक्षिणैः पाणिभिः सर्वे ज्वलन्तं परशुं तथा ।  
वामैः शङ्खवरं दीप्तं दधानाश्चारुकुण्डलाः । 149 ।  
समाः समविभक्ताङ्गाः प्रशान्ताकृतयस्तथा ।  
स्थानकैः संस्थिताः सर्वे सप्रभाभिर्विराजिताः । 150 ।  
प्रसन्नवदनाः सौम्याः त्रैलोक्योद्धरणक्षमाः ।  
हारनूपुरकेयूरपूर्वभूषा विभूषिताः । 151 ।  
तदाज्ञाप्रेक्षकाश्चैव दुष्टदोषोपशान्तिदाः ।  
बलेन महता क्षिप्तदेवासुरमहोरगाः । 152 ।  
एकवीराऽसहायाश्च त्वत्प्रयत्नेन लीलया ।  

[[83]] 
आब्रह्मभवनं शश्वत्परिवर्तयितुं क्षमाः । 153 ।  
एतदावरणद्वारचतुष्के द्वारदेवताः ।  
न्यस्येद्युग्मप्रयोगेण पूर्वद्वारादितः क्रमात् । 154  
वज्रनाभं हरीशं च पूर्वस्यां दक्षिणोत्तरे ।  
ध्यायेत्तु वज्रनाभाख्यं शतधामसमप्रभम् । 155 ।  
मुख्यदक्षिणहस्तेन निषेधाभिनयान्वितम् ।  
वेत्रलतां द्वितीयेन चक्रराजं तृतीयतः । 156 ।  
मुख्यवामकरेणैव श्रोणीतटकृतार्पणम् ।  
शङ्खराजं द्वितीयेन तथा वज्रं तृतीयतः । 157 ।  
धारयन्तं तथा रुक्मभूषणैर्विविधैरपि ।  
रक्तमाल्याम्बरधरं रक्तस्रगनुलेपनम् । 158 ।  
एवं वामे हरीशं च निषेधाभिनयोज्झितम् ।  
प्रवेशाभिनयाख्येन पाणिना किं तु चिह्नितम् । 159 ।  
एको ह्यत्र निषेधं च त्वभक्तानां करोति वै ।  
भक्तानामपरश्चैव प्रवेशं सम्प्रयच्छति । 160 ।  
द्वारे द्वारे प्रतीहारद्वयस्यैवं प्रयोजनम् ।  
दक्षोक्तं वज्रनाभस्य तद्वारीशस्य वामगम् । 161 ।  
आद्यवामगतं सर्वमन्यदक्षिणपाणिगम् ।  
धर्माध्यक्षनियन्त्रीशौ दक्षिणे दक्षिणोत्तरे । 162 ।  
कुर्यादन्तक सादृश्यौ पूर्ववद्भुजभूषितौ ।  
पीतकौशेयवसनौ पीतमाल्यविलोपनौ । 163 ।  
किं तु दण्डगदाहस्तौ वज्रचक्र विवर्जितौ ।  
शुद्धाक्षममृतानन्दं प्रतीच्यां दक्षिणादितः । 164 ।  
बाणकार्मुकमेकस्मिन्
पाणौ पाशमथापरे ।  
आद्यं करचतुष्कं यत्तद्व्यग्रं पूर्ववद्भवेत् । 165 ।  
आकृतौ जलनाथस्य सदृशौ सर्वदैव हि ।  
नीलकौशेयवसनौ नीलस्रगनुलेपनौ । 166  
वसुनाथं सुधानन्दमुदग्दिग्दक्षिणोत्तरे ।  
खड्गमुद्गर हस्तौ च प्राग्वच्छेषं चतुष्टयम् । 167 ।  
कराणामनयोः कार्यं रूपेणोडुपतेः समौ ।  
अतसीकुसुमश्याम कौशेयस्रग्विलेपनौ । 168 ।  
भूषणैर्भूषिता ह्येते विविधैर्वज्रनाभवत् ।  
षष्ठावरणदेवानां तद्वार्स्थानां विशेषतः । 169 ।  
शृणुध्वं ध्यानमधुना तत्वत्तो मुनिपुङ्गवाः ! ।  
पूर्वादीशानपर्यन्तं षष्टावरणसंस्थिताः । 170 ।  
एताश्च देवताविप्रास्तेजोरूपसमन्विताः ।  
कालेपि यन्नियन्ता च शास्त्रं नानाङ्गलक्षणम् । 171 ।  
विद्याधिपतयश्चैव सरुद्रः सगणः शिवः ।  
प्रजापतिसमूहस्तु इन्द्रः सपरिवारकः172 ।  
मुख्ये द्वारचतुष्के तु पूर्ववत्संस्थिताः क्रमात् ।  
चक्रशङ्खौ पद्मगदे लाङ्गलं मुसलं शराः । 173 ।  
शार्ङ्गं चैते क्रमाद्ध्येया विद्युत्तुहिनकुन्दभाः ।  

[[84]]
पीतनीलसितारक्त सितगोक्षीरसन्निभैः । 174 ।  
हरितालारुणाभैस्तु वस्त्रमाल्यानुलेपनैः ।  
सर्वरत्नमयैर्युक्तैर्भूषणैरप्यलङ्कृताः । 175 ।  
महाबला महावीर्यास्त्वेकवक्त्रा द्विबाहवः ।  
एते तु नायकाः सर्वे स्वचिह्नाङ्कितमस्तकाः । 176 ।  
दुष्टौघं
तर्जयन्तश्च दक्षिणेन करेण तु ।  
कटिमालम्ब्य वामेन स्थानकैः सुसमैः स्थिताः । 177  
दृढव्रतो बहुशिरा महाकायो महाबलः ।  
जितक्रोधो दुराधर्षो महोत्साहस्त्रिविक्रमः । 178 ।  
अतुलो दुष्टहार्चिष्मान्
सर्वदृग्दुरतिक्रमः ।  
विषमो गहनोऽमोघष्षोडशोपप्रवेशदाः । 179 ।  
शक्राग्निमध्यमारभ्य शक्रेशानान्तरावधि ।  
शुक्लशोणसुवर्णाळि पिङ्गरक्त सितासिताः । 180 ।  
रक्तपीतातसीहेम शोणशुभ्रसितासिताः ।  
वर्णानुरूपसद्वस्त्र माल्यालेपनभूषणाः । 181 ।  
नामानुरूपचारित्राः शङ्खमुद्गरधारिणः ।  
सव्येतरक्रमेणैव प्रवेशक निषेधकाः । 182 ।  
क्षणादुभुवनसंहारसृष्टिस्थितिकृतक्षमाः ।  
उक्तानेतान्
क्रमेणैव पूर्ववत्सम्प्रपूजयेत् । 183 ।  
मुनयः सप्त पूर्वेन्ये गृहास्तारादिकैर्वृताः ।  
जीमूताश्चाखिला नागास्त्वप्सरोगण उत्तमः । 184 ।  
औषध्यश्चैव पशवो यज्ञाः साङ्गाखिलास्तु ये ।  
सूक्ष्मरूपेण तिष्टन्ति पूर्ववत्सप्तमावृतौ । 185 ।  
सम्भवाः प्रभवाश्चैव पूर्णः पुष्कर एव च ।  
आनन्दो नन्दनश्चैव वीरसेनः सुषेणकः । 186 ।  
तन्मुख्यद्वारशाखास्थौ द्वौ द्वौ दक्षिणवामयोः ।  
सम्भवः श्वेतवर्णस्तु प्रभवः कुन्दसन्निभः । 187 ।  
पूर्णस्तु रक्तवर्णाभस्त्वतिरिक्तस्तु पुष्करः ।  
आनन्दः पीतवर्णस्तु हेमाभो नन्द उच्यते । 188 ।  
कृष्णाभो वीरसेनस्तु सुषेणाऽञ्जनसन्निभः ।  
मकुटाङ्गदचित्राङ्गा गदाहस्ता द्विबाहवः । 189 ।  
चतुर्भुजा वा विप्रेन्द्राः ! शङ्खचक्रगदाधराः ।  
पूर्ववत्पाणिनान्येन प्रवेशकनिषेधकाः । 190 ।  
दंष्ट्राकराळवदना निग्रहानुग्रहक्षमाः ।  
क्षेमकृच्छिवकृत्प्राज्ञः होमकृद्भूतभावनः । 191 ।  
युगान्ताग्न्यशनश्चैव संवर्तो भीषणस्तथा ।  
सङ्क्रन्दनश्चानिमिषः शतपर्वा शताननः । 192 ।  
औदुम्बरः प्रकृतिको विरामांश्चांशुमाल्यपि ।  
औपदौवारिकं त्वेतद्गणषोडशकं क्रमात् । 193 ।  
दृडव्रतादिसदृशं वर्णतः षड्भुजान्वितम् ।  
वामदक्षिणयोगेन पृष्टतः पूर्वपश्चिमम् । 194  
शङ्खमुद्गरपद्माक्षवराभयसमन्वितम् ।  

[[85]] 
नानावर्णस्रगुष्णीष वस्त्रालेपन भूषणम् । 195 ।  
प्रागुक्तगुणशौर्याड्यं
सर्वकर्मकृतिक्षमम् ।  
तच्छोभाष्टकरक्षार्थं शतगन्युर्विरोचनः । 196 ।  
अप्रतर्ख्यस्त्वनुल्लङ्घ्य स्त्वप्रमेयाभिधानकः ।  
अमर्षी च महाभूतश्चकोराक्षस्तथाऽष्टमः । 197 ।  
इन्द्राग्निमध्योपद्वारपार्श्व शोभास्वनुक्रमात् ।  
एकैकशः स्थिताः शूराः प्रवेशकनिषेधकाः । 198 ।  
नीलपीतजपाश्यामसितहिङ्गुलकेन्दुभाः ।  
महाबला महाविर्याः सुदुर्लङ्घ्यपराक्रमाः । 199 ।  
नानाविधाम्बरस्रग्भि र्भूषणैरनुलेपनैः ।  
अन्यैरनुपदिष्टैश्च यथाशोभमलङ्कृताः । 200 ।  
षाड्गुण्यमहिमायुक्ताश्चतुर्हस्ताः क्रमेण तु ।  
पृष्टदक्षिणवामाभ्यां
चक्रशङ्खसमन्विताः । 201 ।  
गदाग्रोपरिविश्रान्तमुख्यहस्तद्वयान्विताः ।  
द्वारोपद्वारशोभेशानेतान्
सम्पूजयेत्क्रमात् । 202 ।  
विद्या चैवाऽपराविद्या पावकश्चैव मारुतः ।  
चन्द्रार्कौ वारिवसुधे ह्येताः संसारदेवताः । 203 ।  
सूक्ष्मरूपेण तिष्टन्ति बाह्यावरणभूतले ।  
अमरेशो विरूपाक्षः सुधर्मिष्ठो विनायकः । 204 ।  
सर्वसत्वाश्रयश्चेति गहनस्तदनन्तरम् ।  
महाराजेश्वरश्चापि धनाध्यक्षेश्वरस्तथा । 205 ।  
एते गणेश्वरास्त्वष्टौ तन्मुख्यद्वारपालकाः ।  
ध्येयाश्चतुर्भुजाः सर्वे मुख्यपाणिद्वयेन तु । 206 ।  
अमरेश विरूपाक्षौ वज्रवेत्रलताकरौ ।  
पृष्ठाभ्यां तु पाणिभ्यां चक्रशङ्खसमुज्वलौ । 207  
कुङ्कुमाञ्जनसङ्काशौ दंष्ट्रया विकृताननौ ।  
दक्षिणोत्तरयोगेन लाञ्छनव्यत्ययान्वितौ । 208 ।  
द्वारदक्षिणवामस्थौ प्रवेशकनिषेधकौ ।  
सुधर्मिष्ठो नियन्ता च वज्रायुधविवर्जितौ । 209 ।  
सुभीमदण्डहस्तौ च वज्रायुधविवर्जितौ ।  
यथाक्रमोदितानन्यान्
धारयन्तौ यथाविधि । 210 ।  
सर्वसत्वाश्रयश्चातिगहनः श्यामलः सितः ।  
किं तु पाशकरोवेतौ पूर्ववद्भुजभूषितौ । 211 ।  
महाराजेश्वरो रक्तो धनाध्यक्षेश्वरोऽसितः ।  
शिशिरायुधसंयुक्तौ त्रिकमन्यद्यथा पुरा । 212 ।  
महाबला महावीर्या दुष्टदोषक्षयङ्कराः ।  
दुर्निरीक्षाश्च दुर्धर्षा दैत्यदानव हिंसकाः । 213 ।  
नाना महार्घवासोभिः भूषालेपैरलङ्कृताः ।  
महर्षभं प्रभूतं च गम्भीरं प्राणगोचरम् । 214 ।  
योगाङ्गं योगनिलयं सनातनमशृङ्खलम् ।  
तारकान्तरितं तारं विरामं विषमं तथा । 215 ।  
दुरतिक्रमं दुर्ग्रहं च सुधूम्रमनिलाशनम् ।  

[[86]]
तत्सालकोपद्वारेषु विन्यसेत्त्पूर्ववर्त्मना । 216  
उक्तोपद्वारपालानां वर्णतः सममुज्वलम् ।  
गणषोडशकं त्वेतच्चतुष्पाणिसमन्वितम् । 217  
गौणवामकराद्यं तु मुख्यवामकरावधि ।  
शङ्खपट्टसहस्तं च निषेधाभिनयाङ्कितम् । 218 ।  
प्रवेशाभिनयाङ्कं च नानावर्णाम्बरस्रजम् ।  
नानास्थानकसंयुक्तं नानाभूषणभूषितम् । 219 ।  
अक्षसूत्रधरं वाथ प्रपन्नानां प्रवेशकृत् ।  
निषेधकृत्तथान्येषां न्यस्तव्यं मुनिसत्तमाः ! ॥ 220 ॥  
देवव्रतं निरातङ्कं भीष्मं च पुरुषं तथा ।  
उग्रं वीरेश्वरं रम्यमरिष्ठं मुनिसत्तमाः ! ॥ 221 ॥  
निर्विषण्णं युगान्तांशं शतानन्दं शताननम् ।  
तेजोधरं विशालाक्षं युगांशं देवनन्दनम् ॥ 222 ॥  
एतद्विरष्टशोभासु गणमेकैकशो न्यसेत् ।  
उपद्वारेशसदृशं बर्णतो लाञ्छनैर्विना ॥ 223 ॥  
चतुर्भिः पाणिभिश्चैव पृष्टदक्षिणपूर्वकम् ।  
मुख्यदक्षिणहस्तान्तं शङ्खचक्रगदाधरम् ॥ 224 ॥  
निषेधकृच्च पापानामपापानां प्रवेशकृत् ।  
नानास्त्रगम्बरोष्णीषभूषालेषाद्यलङ्कृताः ॥ 225 ॥  
अनन्ताचिन्त्यविभवाः सर्वभूतसमाश्रयाः ।  
नानाशस्त्रास्त्रकुशलाः नानाज्ञानसमन्विताः ॥ 226 ॥  
निरस्तानेकदैत्येशाः साधूनां पालनोद्यताः ।  
द्वारद्वयान्विते साले मुख्यद्वारगतावुभौ ॥ 227 ॥  
तिष्टतः सूक्ष्मरूपेण तदन्यद्वारपार्श्वयोः ।  
प्राकारसर्वकोणेषु वाह्निकोणादितो न्यसेत् ॥ 228 ॥  
प्रभवाप्ययरूपाणां मूर्तिनां चतुरात्मनाम् ।  
तथा मूर्त्यन्तराणां च तत्कान्तानामनुक्रमात् ॥ 229  
मन्त्राणामस्त्रसङ्घादि तेषां रूपमनुस्मरन् ।  
चतुर्णामपि कोणानामव्यक्तं भवनाद्बहिः ॥ 230 ॥  
संयजेद्भवनाम्ना वै यस्मान्नान्यो भवः स्मृतः ।  
तेषां बहिः स्वमन्त्रेण दिक् क्रमेण तु हेतिराट् ॥231  
स्वमरीचिगणेनैव भासयन्तं निवेश्य च ।  
न्यस्यैवमर्चनं कुर्यान्मन्त्रमुद्रान्वितेन तु ॥ 232 ॥  
निरीक्षणादिशुद्धेन अर्ध्यस्रक् चन्दनादिना ।  
वासुदेवाभिधानस्तु देवः षाड्गुण्यविग्रहः ॥ 233 ॥  
कर्मिणामुपकारार्थं प्रासादं स्थूलविग्रहम् ।  
सर्वज्ञानक्रियाड्यं च सर्वतत्वसमाश्रयम् ॥ 234 ॥  
समासाद्यानुगृह्नाति सदार्चान्तर्गतः पुभुः ।  
तस्मात्तदङ्गभूतेषु प्राकारेष्वष्टसु क्रमात् ॥ 235 ॥  
पृथ्व्यादिवुद्धिनिष्टन्तु बाह्यतत्वाष्टकं न्यसेत् ।  
प्रासादश्चाङ्गसंयुक्तः प्रकृतिस्त्रिगुणात्मिका ॥ 236 ॥  
तद्गता प्रतिमा जीवस्तद्ग्तः परमः पुमान् ।  

[[87]] 
अतोऽधिदैवतान्यत्र तत्वान्येतान्यनुक्रमात् ॥ 237 ॥  
सर्वत्र व्यापकत्वेन ध्यात्वा सम्पूजयेत्ततः ।  
सर्वाधारमयेणैव सर्वसत्वाश्रयेण च ॥ 238 ॥  
सर्वदोषविषघ्नेन कालचक्राम्बुजेन तु ।  
सम्पुटीकृत्य भवनं सप्राकारमथोर्ध्वतः ॥ 239 ॥  
सम्पूज्य हार्दयीं मुद्रां चक्रमुद्रासमन्विताम् ।  
प्रदर्श्य सर्वतो दिक्षु कवचेनावकुण्ठयेत् ॥ 240 ॥  
एकमूर्तिविधाने च तथैकद्वारभूषिते ।  
भवनेऽयं विधानस्याद्दिग्व्यूहपरिनिष्ठिते ॥ 241 ॥  
चतुर्द्वारान्विते गेहे दिग्द्वाराग्रस्थमण्टपे ।  
सर्वतोभद्रसाले च अघनिर्मॊचनेपि च ॥ 242 ॥  
सदध्वदेशधर्माख्ये द्वारद्विद्वितयान्विते ।  
द्बारपालगणन्यासे विशेषोऽयं प्रकाश्यते ॥ 243 ॥  
चण्डाद्याश्च सुभद्रान्ताः प्रासाद्द्वाश्चतुष्टये ।  
न्यसनीयाः क्रमेणैव पूर्वबद् द्वन्द्वयोगतः ॥ 244 ॥  
द्वारोर्ध्वोदुम्बरद्वन्द्वद्वितयस्था यथाक्रमम् ।  
लक्ष्मीः कीर्तिर्जया माया देव्यः प्रागुक्तलक्षणाः ॥ 245   
सत्यः सुपर्णो गरुडस्तार्क्ष्यस्त्वग्रेषु संस्थिताः ।  
अनिवर्ती महावृत्तिर्दर्पहा सर्वजित्
स्थिरः ॥ 246 ॥  
जयन्तो भयकृन्मानी त्वष्टमो द्विजसत्तमाः ! ।  
दिगग्रमण्डपद्वारशाखापार्श्वं समास्थिताः ॥ 247 ॥  
अनिवर्ती महावृत्तिः कृष्णाभः शुकसन्निभः ।  
दर्पहा सर्वजिच्चैव पाण्डुरक्तसुवर्णभौ ॥ 248 ॥  
स्थिरो जयन्तः सततं श्यामाञ्जनसमद्युती ।  
भयकृच्चैव मानी च पिङ्गळः पाण्डुरोज्वलः ॥ 249 ॥  
द्विभुजाः सर्व एवैते दक्षिणेन करेण तु ।  
नन्दकं शङ्खमन्येन दधानाः क्रूरविक्रमाः ॥ 250 ॥  
यदा चतुर्भुजा ध्येयास्तदा चैते गणेश्वराः ।  
मुख्यदक्षिणहस्तेन खड्गवेत्र(लता)करान्विताः ॥ 251 तथा
वामकरे शङ्खं पृष्टगे दक्षिणादितः ।  
पाणिद्वये चक्रपद्मे बिभ्रतो ज्वलनप्रभाः ॥ 252 ॥  
नानावस्त्रस्रगुष्णीषभूषणालेपनान्विताः ।  
व्यात्यस्तहस्तचरणा लाञ्छनव्यत्ययान्विताः ॥ 253  
ऊर्जितश्चामृताङ्गस्तु सर्वाङ्गः सर्वतोमुखः ।  
शुभ्राङ्गो वरदश्चैव वागीशः शब्दविक्रमः ॥ 254 ॥  
पाञ्चजन्यविशेषा हि द्वौ द्वौ चैव क्त्रमात्
स्थितौ ।  
सर्वतोभद्रसालस्थ चतुर्द्वारेषु पूर्ववत् ॥ 255 ॥  
द्विबाहवस्तु संस्मर्याः दक्षिणेन करेण तु ।  
गृहीतमुसलाः सर्वे शङ्खमन्येन पाणिना ॥ 256 ॥  
दधानाश्चैव चत्वारः पूर्वे बन्धूकसन्निभाः ।  
अन्ये परभृताभास्तु सर्वभूषणभूषिताः ॥ 257 ॥  
बलेन महता क्षिप्तदेवासुरमहोरगाः ।  
एकवीराऽसहायाश्च अप्रयत्नेन लीलया ॥ 258 ॥  

[[88]]
आब्रह्मभवनं शश्वत्परिवर्तयितुं क्षमाः ।  
विश्वेशो विश्वकृद्विश्वो विश्वात्मा विश्वलोचनः ॥ 259   
विश्वपादो विश्वभुजस्तथा वै विश्वकर्मकृत् ।  
एते द्वितीयसालस्य दिग्द्वारेषु नियामकाः ॥ 260 ॥  
द्विबाहवः परिज्ञेयाः वामदक्षिणयोगतः ।  
गदाखङ्गास्त्रसंयुक्ताः करण्डमकुटान्विताः ॥ 261 ॥  
शोणपिङ्गसितश्यामा रक्तपीतसितासिताः ।  
सर्ववर्णाम्बरालेपस्रग्भूषाभिर्विराजिताः ॥ 262 ॥  
एकवीराऽसहायाश्च सर्वदोषनिवारकाः ।  
तद्द्वारान्तरभागेषु वामदक्षिणयोगतः ॥ 263 ॥  
प्रासादाभिमुखन्न्यस्येन्निधिनाथेश्वरान्
क्रमात् ।  
शङ्खपद्मौ महापद्मशतधामाभिधौ ततः ॥ 264 ॥  
अखण्डितः सन्ततश्चानन्तधार इति श्रुतः ।  
सर्वद्वार इति ख्यातः प्रथमौ पूर्वमीरितौ ॥ 265 ॥  
अन्येषां वक्ष्यते षण्णां वर्णरूपादिकं क्रमात् ।  
रक्तः कृष्णः सुवर्णाभः सितारुणतमालभाः ॥ 266 ॥  
शङ्खपद्मनिधीशोक्तसर्वलक्षणलक्षिताः ।  
वसुरत्नसुवर्णाष्टलोहधान्यधनाधिपाः ॥ 267 ॥  
सर्वोषधीनिधीशानास्तेषामूर्ध्व सुखासनाः ।  
सर्वालङ्कारसंयुक्ताः स्वाश्रिताभिमतप्रदाः ॥ 268 ॥  
ततः तृतीयावरणद्वरेषु द्वन्द्वयोगतः ।  
तद्दक्षिणोत्तराभ्यं तु शाखाभ्यां विन्यसेत्क्रमात् ॥269  
पुरतश्चक्रगरुडौ हलतालौ तु दक्षिणे ।  
पश्चिमे शार्ङ्गमकरौ सौम्ये नन्दकऋश्यकौ ॥ 270 ॥  
चक्त्रपक्षीशसीराणां शङ्खनन्दकयोरपि ।  
स्वेषु स्थानेषु पूर्वोक्त वर्णरूपादिकं द्विजाः ॥ 271 ॥  
अन्येषां तालपूर्वाणां त्रयाणामथ वक्ष्यते ।  
तालो ध्वजः स्याद्भूतादिकालरूपाभिमानकः ॥ 272   
झषः सर्वाङ्गानिभृतो जगद्बीज उदाहृतः ।  
ससर्वोपद्रवो ऋश्यः संसारश्चपलात्मकः ॥ 273 ॥  
एतान्
सूक्ष्मस्वरूपेण ध्यात्वा सम्पूजयेत्क्रमात् ।  
गङ्गा च यमुना गोदा नदीच महती तथा ॥ 274 ॥  
वितस्ता नर्मदा चैव जम्ब्वाख्या च सरस्वती ।  
नद्यश्चतुर्थसालस्य दिग्द्वारेषु क्त्रमात्
स्थिताः ॥275 ॥  
गङ्गायमुनयोरुक्तं वर्णरूपादिकं पुरा ।  
ताभ्यामन्याः समानास्तु वर्णशोभां विनैव तु ॥ 276 ॥  
सितारुणाः सितस्वर्णसितकुन्दसमप्रभाः ।  
प्रमत्तप्रौढवेषाश्च नानाभरणभूषिताः ॥ 277 ॥  
सर्वधातुविचित्राङ्गाः सर्वरत्नविराजिताः ।  
सुधाकुम्भधरा द्वाभ्यां कराभ्यां पूर्वच्च ताः ॥ 278 ॥  
एवं दिग्द्वारभवनद्वार्स्थस्थितिरुदाहृता ।  
एकमूर्तेषु दिङ्रमूर्तैः प्राकारेषूर्ध्वगेषु च ॥ 279 ॥  

[[89]] 
द्वारादयस्तदीयाश्च सामान्याः समुदाहृताः ।  
सर्वसालप्रतीहारशाखापार्श्वगतावुभौ ॥ 280 ॥  
ध्येयौ वा स्थापनीयौ वा बाह्यागारगतौ यदि ।  
यथोक्तलक्षणोपेतौ स्थापनीयौ यथाक्रमम् ॥ 281 ॥  
एवमावरणेशानान्
ध्यात्वा संस्थाप्य वार्चयेत् ।  
ध्यानोत्थाः पीठदेशेषु स्वाकारात्मसु सद्मसु ॥ 282 ॥  
तदर्थमङ्कणक्षेत्रं त्रिधा वा पञ्चधा भजेत् ।  
त्रिभागमेकभागं वा त्यक्त्वा तन्मध्यतो बहिः ॥ 283॥  
पीठं वायतनं कुर्यात्सर्वदिक्ष्वन्तरेऽथ वा ।  
अधरोत्तरनिष्ठाभ्यां प्रागुक्ते पूर्ववत्
स्थिते ॥ 284 ॥  
शिलेष्टकादिभिः क्लृप्ताः पीठिका हस्तविस्तृताः ।  
तदर्धेनोच्छ्रिताः सर्वाः सर्वालङ्कारशोभिताः ॥ 285 ॥  
चतुरश्राः सुवृत्ता वा सम्पूज्या वाथ केवलाः ।  
ग्रामादिवास्तुदेवानां स्वदिग्भागगतेषु च ॥ 286 ॥  
गोमयादिविलिप्तेषु मण्डलेषु बलिं हरेत् ।  
विस्तारोच्छ्रायमानाद्वै पीठाः प्रागुक्तलक्षणाः ॥ 287  
अर्धमानेन वा कार्या रथयात्राऽविरोधतः ।  
एवमावरणेशानाः पीठेषु स्वासु दिक्षु च ॥ 288 ॥  
दुष्टदोषनिरासार्थं प्रासादाभिमुखं स्थिताः ।  
चतुःस्थानावतीर्णस्य द्वारे च यजनालये ॥ 289 ॥  
स्थापनं गणनाथानां शृणुध्वं मुनिपुङ्गवाः ! ।  
वास्तुक्षेत्रेशसञ्ज्ञौ द्वौ प्राग्द्वारे पूर्ववत्
स्थितौ ॥ 290 ॥  
लक्ष्मीः कीर्तिर्जया माया द्वारेषूर्ध्वस्थिताः क्र्मात् ।  
वज्रनाभादयो देवा द्वौ द्वौ दिग्द्वारशाखयोः ॥ 291 ॥  
प्रागादिद्वारकुम्भेषु सम्भवप्रभवादयः ।  
कुमुदाद्यन्तरङ्गं च भूतानामष्टकं परम् ॥ 292 ॥  
द्वारान्तर्युग्मयुक्त्या तु भ्रमणीदेशमाश्रितम् ।  
सुपर्णश्चक्रसञ्ज्ञश्च सत्यः कौमोदकी द्विजाः ! ॥ 293 ॥  
योजनीयाः क्रमेणैव द्वाराणामग्रभूतले ।  
हेमदण्डगतः सत्यः किं तु पश्चिमदिग्गतः ॥ 294 ॥  
चण्डाद्याश्च सुभद्रान्ताः द्वौ द्वौ प्रागादिषु द्विजाः ।  
दक्षिणोत्तरयोगेन तोरणस्तम्भमूलगाः ॥ 295 ॥  
चक्रद्वितयमध्यस्थः पक्षीशस्तोरणोपरि ।  
तत्पार्श्वयोः स्थितं चक्रं नानावर्णपताकयोः ॥ 296 ॥  
सत्यादिकं
चतुष्कं तु मध्यवेद्या ध्वजाष्टके।  
प्रभवाप्यययोगेन पूज्यं प्रागादियोगतः।  
(पक्षीशस्तोरणोपरि।)
सुसितासु पताकासु सत्याख्यो विहगाधिपः।  
सुपर्णः शोणवर्णासु गरुडः पिङ्गळासु च।  
राजपाषाणवर्णासु तार्क्ष्यसञ्ज्ञः प्रतिष्ठितः।  
नानावर्णपतसकायां सम्पूज्यो विहगेश्वरः।  
इन्द्रादिलोकपालास्ते। )इति पाठान्तरम् ।  

[[90]]
इन्द्रादिलोकपालास्ते सिद्धसङ्घपुरःसराः ।  
वज्रादयस्तदस्त्राश्च स्वासु दिक्षु बहिः स्थिताः ॥ 297 ॥  
मुख्यकल्पेऽथ वान्येषु निमित्तेष्वेवमाचरेत् ।  
अनुकल्पेऽथ चण्डादीन्
वास्तुनाथादिपूर्वकम् ॥ 299  
द्वारेषु केवलान्न्यस्य गरुडान्तं प्रपूजयेत् ।  
सर्वद्वारेषु वा पूज्यः सहेतीशः पतत्रिपः ॥ 300 ॥  
विविधासु प्रतिष्ठासु जीर्णोद्धारविधावपि ।  
महोत्सवेषु सर्वेषु ध्वजारोहणकर्मणि ॥ 301 ॥  
मङ्गळाङ्कुररोपे च पवित्रारोहणादिषु ।  
तथा चानन्तकलशाद्यभिषेकविधावपि ॥ 302 ॥  
प्रायश्चित्तेष्वनित्येषु काम्येष्वपि च नित्यशः ।  
मख्यकल्पोक्तविधिना कुर्यादन्यत्र चान्यथा ॥ 303 ॥  
सिद्धसन्धास्तथेन्द्राद्यास्तदस्त्राश्च यथाक्रमम् ।  
लोकदिक्पालकास्त्वेते स्वसेनाभिः समावृताः ॥ 304  
प्रसिद्धप्राग्वशेनैव नित्यं स्वं स्थानमाश्रिताः ।  
दिक्पालकत्वादासृष्टेर्यतस्तेषां स्थितिः स्थिरा ॥ 305  
भगवन्मन्त्रमूर्तीनामनन्तानां मुनीश्वराः ।  
स्वस्थानस्था नमस्यन्ति पूजयन्ति जपन्ति च ॥ 306   
ध्वजाद्यैरुपचारैश्च सम्यक् परिचरान्ति च ।  
कैवल्यसिद्धये शश्वद्बहुभिः स्वानुगैः सह ॥ 307 ॥  
पालयन्ति च भक्तानां बलमोजो ददन्ति च ।  
ध्वंसयन्ति च विध्नौघमनिशं मन्त्रयाजिनाम् ॥ 308 ॥  
संरक्षन्ति फलं मान्त्रं वर्धमानं द्विलक्षणम् ।  
अधिकारमनादीयं शक्तिबीजं जगत्प्रभोः ॥ 309 ॥  
दिक्सिद्धये दशत्वं तद्व्यक्तयेऽष्टदिशात्मता ।  
बाह्यत्रिसालभूमिष्ठाः कालाद्या भवदेवताः ॥ 310 ॥  
तत्साधकत्वात्पूर्वोक्तदिग्भागे नियताः सदा ।  
वज्रनाभादयो देवाः लोकदिग्द्वारपालकाः ॥ 311 ॥  
तथाऽमरेशपूर्वाश्च सम्भवप्रभवादयः ।  
प्रसिद्धप्राक्क्रमेणैव दिग्द्वारेषु स्थिताः क्रमात् ॥ 312 ॥  
कालाद्यमष्टकं नित्यमिन्द्राद्यं रुद्रपश्चिमम् ।  
नियन्ता कालतत्वान्ते तदन्ते सुस्थितं वियत् ॥313  
क्रमात्पूर्वोत्तरे कोणे न्यसेद्दक्षिणपश्चिमे ।  
विद्याऽविद्याद्वयं यद्वै स्वपदस्थेऽग्निमारुते ॥ 314 ॥  
चन्द्रादित्यावुदग्याम्यस्थानयोर्विनिवेश्य च ।  
प्रत्यग्भागगतं तोयं प्राग्भागे विन्यसेद्धराम् ॥ 315  
कुमुदाद्यावृतीशाना लोहिताक्षादयस्तथा ।  
वज्रनाभादिकं मुक्त्वा द्वारपालं त्रिरष्टकम् । 316 ॥  
द्वारपालगणास्त्वेते सालकोणगतास्तथा ।  
प्रोक्तक्रमेण तिष्टन्ति भगवत्प्रागपेक्षया ॥ 317 ॥  
कुमुदादिगणेशानां पुरग्रामादिवास्तुनि ।  
पालिकावसथे चैव दिक्पालोक्तवशात्स्थिताः ॥ 318  

[[91]] 
त्रिसन्ध्यमेवं देवानां बलिदानं समाचरेत् ।  
सङ्कल्पितेषु सालेषु द्वारावरणवासिनाम् ॥ 319 ॥  
असङ्कल्पितसालोक्तदेवानां नाचरेद्बलिम् ।  
तत्तन्निर्माणकाले तान्
प्रतिष्ठाप्य यथाविधि ॥ 320 ॥  
देवयात्रासमेतन्तु बलिदानं समाचरेत् ।  
एवं सर्वं समापाद्य महापीठोर्ध्वभूतलम् ॥ 321 ॥  
प्रक्षाळितं समारुह्य प्राम्मुखो वाप्युदम्मुखः ।  
तदूर्ध्वाम्बुजदिक्पत्रे कुमुदादीनथान्तरे ॥ 322 ॥  
सर्वभूतान्पारिषदानाहूय ग्रहसञ्ज्ञितान् ।  
सम्पूज्य सादकं तत्र बलिशेषं समुत्किरेत् ॥ 323 ॥  
पश्चादाचम्य विधिवत्स्रात्वा वा संविशेद् गृहम् ।  
सर्वद्वारावृतीशानां कोणस्थानां समर्चने ॥ 324 ॥  
नतिप्रणवसंयुक्तः स्वनामा मन्त्र ईरितः ।  
महापीठस्थभूतानां पार्षदानां ग्रहात्मनाम् ॥ 325 ॥  
तारान्ते विष्णुशब्दं च नियुञ्ज्यादुदितक्रमात् ।  
सर्वकोणगता मन्त्राः फडन्ताः समुदीरिताः ॥ 326 ॥  
सर्वे समुदिता मन्त्राः स्वाहान्ता होमकर्मणि ।  
ध्यात्वैवमर्च्य तन्मन्त्रैरर्घ्याद्यैरुपचारकैः ॥ 327 ॥  
दर्शयेदावृतीशानां मुद्रां तर्जनिसञ्ज्ञिताम् ।  
द्वारपालगणानां तु चण्डाद्युक्तमनन्तरम् ॥ 328 ॥  
धर्माद्यावरणादूर्ध्वं हेतुना येन केन चित् ।  
बलिदानमशक्यं चेत्तत्रत्यानां यथाक्रमम् ॥ 329 ॥  
सर्वतोभद्रपूर्वेषु द्विगुणीकृत्य चाचरेत् ।  
मुख्यकल्पे तथान्यत्र यथाशक्त्यावृतिक्षितौ ॥ 330 ॥  
तद्बाह्यावृतिदेवानामावृत्यावृत्य तर्पयेत् ।  
द्वारोपद्वारपालानां तस्मिन्
द्वारे समर्पयेत् ॥ 331 ॥  
महापीठोदितानां च तद्वाराग्रकमण्डले ।  
ध्यानोत्थानां त्वसञ्चारे न दोषः केन हेतुना ॥ 332 ॥  
तत्तदावरणद्वारदेशेषूक्तक्रमेण तु ।  
द्रव्यमूर्तिगतानां च सञ्चारः स्यादनिष्टकः ॥ 333 ॥  
एवमावृतिदेवानां त्रिसन्ध्यं बलिमाचरेत् ।  
नित्योत्सवार्थं बिम्बस्य सन्निधौ तत्समाचरेत् ॥ 334  
नृत्तगेयादिसंयुक्तं वेदघोषसमन्वितम् ।  
द्वारावरणदेवानां ध्यानादीत्थं प्रकाशितम् ॥ 335 ॥  
एवं हि बलिदानान्तं यत्र पूजां समाचरेत् ।  
तत्र देवस्य सान्निध्यं नैरन्तर्येण सिद्ध्यति ॥ 336 ॥  
एवं कालत्रये कुर्यात्पूजनं देशिकोत्तमः ।  
न च कालत्रयान्न्यूनं पूजनं विहितं सदा ॥ 337 ॥  
प्रासादेषु स्वयंव्यक्तपूर्वेषु द्विजसत्तमाः ! ।  
कालत्रयं प्रधानं स्यात्तदूर्ध्वं कर्तुरिच्छया ॥ 338 ॥  
विभवापेक्षया चैव वर्धयेत यथाक्रमम् ।  
यावद्
द्वादशमः कालस्तावद्वै मुनिपुङ्गवाः ! ॥ 339  

[[92]]
श्रेष्टः प्रभातकालः स्यात्
त्रिषु कालेषु वै पुनः ।  
यथावन्मन्त्रविन्यासमात्मनः करदेहयोः ॥ 340 ॥  
हृद्यागं स्थानसंशुद्धिं सायामां भौतिकीं ततः ।  
नित्यं प्रभातिके कुर्यादन्यत्रेच्छानुरूपतः ॥ 341 ॥  
स्नपनं बलिदानं च कुर्यात्कालत्रये सदा ।  
मूर्तेरासनपूजा तु कार्या कालचतुष्टये ॥ 342 ॥  
पञ्चकाले भवेन्न्यासः षट्काले हवनक्रिया ।  
अत ऊर्ध्वेषु कालेषु जपान्तं पूजनं भवेत् ॥ 343 ॥  
अलङ्कारसनाद्यं च पूर्ववत्क्रमयोगतः ।  
विनोक्तेन प्रकारेण ह्यन्यथा न सामाचरेत् ॥ 344 ॥  
पूजां क्रमेण वै कुर्यात्तत्तद्धोमावसानिकाम् । 345 ॥  
अनुकल्पे तु जप्यान्तं यागानन्तरितेषु च ।  
यागेषु हवनान्तेषु नित्यनैमित्तिकादिषु ॥ 346 ॥  
तत्तद्द्यागं जपान्तं च क्रमात्कृत्वा ततः परम् ।  
तत्तद्धोमं मुनिश्रेष्ठाः ! क्रमात्कुर्याद्यथाविधि ॥ 347 ॥  
अनुकल्पेषु यागेषु ह्युपकालोदितेषु वै ।  
आसनार्घ्ये ततः पाद्यमाचामं सप्रतिग्रहम् ॥ 348 ॥  
गन्धं माल्यं तथा दीपं धूपं मात्रां क्रमेण तु ।  
दत्वा भोज्यावसानं तु क्रमाद्दद्याद्विधानतः ॥ 349 ॥  
इत्येवमर्चनविधिः साङ्गोपाङ्गः प्रदर्शितः ।  
इतोन्यच्छ्रोतुमिच्छा चेत्कथ्यतां मुनिपुङ्गवाः !॥ 350  
इति यां द्वारावरणदेवतालक्षणादिविधिर्नाम नवमोऽध्यायः
