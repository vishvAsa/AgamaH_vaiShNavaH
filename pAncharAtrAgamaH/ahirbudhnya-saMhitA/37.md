+++
title = "३७"

+++
	न्यासापरपर्यायप्रपत्तिनिरूपणं नाम   
सप्तत्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
	उक्तानुवादपूर्वकं सुदर्शनस्य   
षोडशभुजत्वप्रयोजनादिप्रश्नः   
  
नारदः --  
  
आख्यातं भवता सर्वं भगवन् परमेश्वर ।  
सौदर्शनस्य यन्त्रस्य मन्त्रस्य स्वस्य च प्रभो ॥ ३७-१ ॥  
  
अस्त्राणां चापि माहात्म्यं स्वरूपं लक्षणं तथा ।  
आराधनं च योगश्च स्वभावश्च विशेषतः ॥ ३७-२ ॥  
  
भुजैः षोडशभिर्वेति प्रोक्तं रूपोपवर्णने ।  
तत् कदा केन कर्तव्यं किमर्थं कीदृशं वद ॥ ३७-३ ॥  
  
राज्ञामत्याहितादिनिवारणं षोडशभुजत्वस्य प्रयोजनम्  
  
अहिर्बुध्न्यः --  
  
परैरभिभवे प्राप्ते राज्ञां बलसमन्वितैः ।  
नगरेषु प्रदग्धेषु राज्ञां विद्राविते बले ॥ ३७-४ ॥  
  
[[३५४]]

उपरुद्धेषु भोगेषु तत्तद्विषयवासिनाम् ।  
पीड्यमाने परबलैरित्थं राष्ट्रे महामुने ॥ ३७-५ ॥  
  
स्थितावनुपपन्नायां राज्ञोऽव्युच्छिन्नवैरिणः ।  
कारयेत् षोडशभुजं सुदर्शनमवारितम् ॥ ३७-६ ॥  
  
षोडशभुजसुदर्शनविग्रहवर्णनम्  
  
अपारमपरिच्छेद्यमवाङ्मनसगोचरम् ।  
रक्तवर्णमुदाराङ्गं पीतकौशेयवाससम् ॥ ३७-७ ॥  
  
विद्युत्पुञ्जप्रतीकाशैः केशैरूर्ध्वमुखैर्युतम् ।  
पिङ्गलाघूर्णमानोग्रनेत्रत्रितयभीषणम् ॥ ३७-८ ॥  
  
दष्टाधरस्फुटालक्ष्यदंष्ट्रानिष्ठ्यूतपावकम् ।  
क्वणत्किङ्किणिजालेन काञ्चीदाम्ना विराजितम् ॥ ३७-९ ॥  
  
नितम्बलम्बिनोपेतं ज्वलत्कौक्षेयकेण च ।  
दधानं किङ्किणीमालां त्वलिमालानिनादिताम् ॥ ३७-१० ॥  
  
आपादलम्बिनीं दिव्यां मुक्तारत्नाचितां तथा ।   
झणज्झणितमञ्जीरशोभमानपदाम्बुजम् ॥ ३७-११ ॥  
  
हारकेयूरताटङ्कमुकुटैरुपशोभितम् ।  
अन्यैर्मणिमयैश्चित्रैर्भूषणैः समलङ्कृतम् ॥ ३७-१२ ॥  
  
क्रमेण चक्रपरशुकुन्तदण्डाङ्कुशानि च ।  
शस्त्राणि शतवक्त्राणि खड्गशक्ती च बिभ्रतम् ॥ ३७-१३ ॥  
  
[[३५५]]

करैरूर्ध्वमुखैर्दीर्घैर्दक्षिणैरष्टभिः परैः ।  
वामैः शङ्खधनुःपाशहलवज्राणि च क्रमात् ॥ ३७-१४ ॥  
  
गदामुसलशूलानि भीमान्येतानि बिभ्रतम् ।  
स्वसमाश्रितशत्रूत्थक्रोधेन महतावृतम् ॥ ३७-१५ ॥   
  
भुग्नभ्रूकुटिलं वक्त्रं धारयन्तं विभीषणम् ।  
प्रत्यालीढविशेषेण तिष्ठन्तं दीप्तिमालिनम् ॥ ३७-१६ ॥  
  
कालाग्निरुद्ररूपेण संहरन्तमिदं जगत् ।  
  
यथोक्तसुदर्शनध्यानस्य निःसापत्न्यसाधनता  
  
एवं सुदर्शनं ध्यायेत् कालात्मानं महाद्युतिम् ॥ ३७-१७ ॥  
  
राजा तद्ध्यानमात्रेण निःसपत्नो भवेत् क्षणात् ।   
न क्वाप्युपस्थितिस्तेषां सपत्नानां महीतले ॥ ३७-१८ ॥  
  
नश्यन्ति शत्रवस्तत्र यत्र यत्र च विद्रुताः ।  
  
सुदर्शनमनाराधयतां राज्ञां शत्रुपराभवादिः  
  
एवमेनमनाराध्य राजानोऽमितविक्रमाः ॥ ३७-१९ ॥  
  
सपत्नैरभिभूयन्ते निःश्रीकाश्च भवन्ति वै ।   
  
योगेन न्यासेन वा सुदर्शनाराधनस्यैहिकामुष्मिकफलसाधनता  
  
य एनं पूजयेद्भक्त्या पूर्वोक्तेनैव वर्त्मना ॥ ३७-२० ॥  
  
बाह्येन चान्तरेणापि योगाख्येन महामुने ।   
न्यासेन वा सुखी सोऽत्र परत्र च न संशयः ॥ ३७-२१ ॥  
  
[[३५६]]

उक्तानुवादपूर्वकं न्यासाख्यप्रपत्तिस्वरूपप्रश्नः  
  
नारदः --  
  
बाह्य आभ्यन्तरश्चापि मम योगः पुरोदितः ।  
न्यासाख्यं साधनं प्रोक्तं तन्मे ब्रूहि महेश्वर ॥ ३७-२२ ॥  
  
न्यासस्य परमरहस्यत्वख्यापनम्  
  
अहिर्बुध्न्यः --  
  
एतन्महोपनिषदं देवानां गुह्यमुत्तमम् ।  
अभीष्टार्थप्रदं सद्यः सर्वपापप्रणाशनम् ॥ ३७-२३ ॥  
  
अवाच्यमेतत् सर्वस्मै नाभक्ताय कदाचन ।  
भक्तोऽसि मे स्थिरश्चेति वक्ष्यामि हितकाम्यया ॥ ३७-२४ ॥  
  
न्यासस्य सर्वफलसाधनत्वोपपादनम्  
  
यद्येन कामकामेन नासाद्यं साधनान्तरैः ।  
मुमुक्षुणा यत् साङ्ख्येन योगेन न च भक्तितः ॥ ३७-२५ ॥  
  
प्राप्यते परमं धाम यतो नावर्तते पुनः ।  
तेन तेनाप्यते तत्तन्न्यासेनैव महामुने ॥ ३७-२६ ॥  
  
परमात्मा च तेनैव साध्यते पुरुषोत्तमः ।  
  
प्रपत्तेः षडङ्गानि  
  
षोढा हि वेदविदुषो वदन्त्येनं महामुने ॥ ३७-२७ ॥  
  
[[३५७]]

आनुकूल्यस्य सङ्कल्पः प्रातिकूल्यस्य वर्जनम् ।  
रक्षिष्यतीति विश्वासो गोप्तृत्ववरणं तथा ॥ ३७-२८ ॥  
  
आत्मनिक्षेपकार्पण्ये षड्विधा शरणागतिः ।  
  
न्यासप्रकरणे शरणशब्दस्य साधनवाचित्वम्  
  
उपाये गृहरक्षित्रोः शब्दः शरणमित्ययम् ॥ ३७-२९ ॥  
  
वर्तते साम्प्रतं चैष उपायार्थैकवाचकः ।  
  
प्रपत्तिलक्षणम्  
  
अहमस्म्यपराधानामालयोऽकिञ्चनोऽगतिः ॥ ३७-३० ॥  
  
त्वमेवोपायभूतो मे भवेति प्रार्थनामतिः ।  
शरणागतिरित्युक्ता सा देवेऽस्मिन् प्रयुज्यताम् ॥ ३७-३१ ॥  
  
सुदर्शनप्रपत्तौ मन्त्रविशेषकथनम्  
  
भगवन् सर्वविजयिसहस्रारापराजित ।   
शरणं त्वां प्रपन्नोऽस्मि श्रीकरं श्रीसुदर्शनम् ॥ ३७-३२ ॥  
  
अनेन मन्त्रेण प्रपन्नस्य फलोत्पत्तिप्रतिबन्धकसकलदुरितनिवृत्तिः  
  
अनेनैव प्रपन्नस्य भगवन्तं सुदर्शनम् ।  
तस्यानुबन्धाः पाप्मानः सर्वे नश्यन्त्यसंशयम् ॥ ३७-३३ ॥  
  
प्रपन्नस्य कृतकृत्यत्वम्  
  
कृतान्यनेन सर्वाणि तपांसि तपतां वर ।  
सर्वे तीर्थाः सर्वयज्ञाः सर्वदानानि च क्षणात् ॥ ३७-३४ ॥  
  
[[३५८]]

कृतान्यनेन मोक्षश्च तस्य हस्ते न संशयः ।  
  
न्यासमात्रेण तपोयज्ञादिसिद्धिकथन्ताप्रश्नः  
  
नारदः --  
  
कथं तपांसि यज्ञाश्च तीर्थदानानि सर्वशः ॥ ३७-३५ ॥  
  
तस्यैव न्यासमात्रेण सिध्यन्ते तद्वद प्रभो ।  
  
तदुत्तरकथने न्यासस्य सर्वतपोऽतिरिक्ततपस्त्वकथनम्  
  
अहिर्बुध्न्यः --  
  
यानि निःश्रेयसार्थानि चोदितानि तपांसि वै ॥ ३७-३६ ॥  
  
तेषां तु तपसां न्यासमतिरिक्तं तपः श्रुतम् ।  
  
नमःशब्देन कृतात्मन्यासस्य स्वध्वरत्वोपपादनम्  
  
समित्साधनकादीनां यज्ञानां न्यासमात्मनः ॥ ३७-३७ ॥  
  
नमसा योऽकरोद् देवे स स्वध्वर उदीरितः ।  
  
न्यासस्य परमधर्मत्वे प्रमाणप्रदर्शनम्  
  
यागसाधनभूतेन स्वात्मना वेद्यमीश्वरम् ॥ ३७-३८ ॥  
  
अयजत् तानि धर्माणि प्रथमानीति नः श्रुतम् ।  
  
न्यासस्य सर्वयज्ञसमत्वम्  
  
यज्ञरूपधरं देवं यजते स्वात्मनैव यः ॥ ३७-३९ ॥  
  
तेन सर्वे कृता यज्ञा भवन्तीह महात्मना ।  
  
न्यासस्य यज्ञत्वनिर्वहणाय यज्ञाङ्गपौष्कल्यरूपणम्  
  
यज्ञरूपधरस्यास्य शरीरं वेदिरिष्यते ॥ ३७-४० ॥  
  
[[३५९]]

आस्यमाहवनीयाग्निर्हृदयं दक्षिणानलः ।  
अथास्य गार्हपत्याग्निरुदरं श्रुतिचोदितम् ॥ ३७-४१ ॥  
  
यजमानो मनस्तत्त्वं बुद्धिः पत्नी प्रकीर्तिता ।  
स्वाश्रितप्रत्यनीका ये पशवस्ते प्रकीर्तिताः ॥ ३७-४२ ॥  
  
लोमानि बर्हिषस्त्वस्य जीवं हव्यं प्रचक्षते ।  
सवनानि शिरोमध्यगात्रपादाः प्रकीर्तिताः ॥ ३७-४३ ॥  
  
दश यज्ञायुधान्यस्य ज्ञानकर्मेन्द्रियाण्यपि ।  
ऋत्विजः षोडश भुजा देवस्यास्य महामुने ॥ ३७-४४ ॥  
  
भक्तरक्षणसङ्कल्पो दीक्षा देवस्य नारद ।  
ऋग्यजुःसामघोषोऽस्य भूषणाराव इष्यते ॥ ३७-४५ ॥  
  
सदस्या भूषणान्यस्य दया देवस्य दक्षिणा ।  
जुहूर्ध्रुवा स्रुवश्चैव प्राशित्रहरणं तथा ॥ ३७-४६ ॥  
  
मेक्षणोपभृतौ वेद इडापात्री तथैव च ।  
दारुपात्रं च योक्त्रं च चमसः सृष्टिरेव च ॥ ३७-४७ ॥  
  
पिष्टोद्वपन्याज्यस्थाल्याविध्मप्रव्रश्चनं तथा ।  
मदन्तीत्यस्य शस्त्रेषु चक्राद्येषु समाश्रिताः ॥ ३७-४८ ॥  
  
प्रपन्नस्य कृतकृत्यत्वनिगमनम्  
  
एवंरूपं तमभ्यर्च्य प्रक्षीणाशेषपातकः ।  
अनुष्ठितक्रतुशतो भवेदेष न संशयः ॥ ३७-४९ ॥  
  
[[३६०]]

यथोक्तक्रमेण सुदर्शनमनाराधयतां   
क्लेशप्राप्तिनिगमनम्  
  
एवं बहुविधै रूपैरुपेतं तं सुदर्शनम् ।  
कृत्वा तमप्रतिष्ठाप्य राजानो मन्त्रिणोऽपि वा ॥ ३७-५० ॥  
  
विनष्टसम्पदः सद्यः परिभूताश्च शत्रुभिः ।   
अर्चनाभावतो राज्याद् भ्रष्टाश्चिरमुपद्रुताः ॥ ३७-५१ ॥  
  
सुदर्शनमनाराधयतां राज्ये ब्रह्महत्यादिदोषोत्पत्तिः  
  
स्वराज्यं ब्रह्महत्यादिदोषैर्दुष्येन्महामुने ।  
समिदित्यस्य ऋग्वेदश्रुतिराह (१) दयावती ॥ ३७-५२ ॥  
  
सुदर्शनमनाराधयतां राज्ञां प्रजानुरागाभावः  
  
अनभिध्यानतो ह्यस्य विश्वे विषयवासिनः ।   
अपरक्ताश्च जायन्ते महाराजे कृतागसि ॥ ३७-५३ ॥  
  
राज्ये सुदर्शनानाराधनात् प्रजानामपि बहुदुःखभागिता  
  
अश्रद्दधानाश्चैतस्मिन्निह जन्मनि दुःखिनः ।  
  
_______________  
    
१ अत्रेदं ऋग्वेदश्रुतिद्वयं बोध्यम्- यः समिधा य आहुती यो वेदेन   
ददाश मर्तो अग्नये । यो नमसा स्वघ्वरः ॥ तस्येदर्वन्तो रंहयन्त   
आशवस्तस्य द्युम्नितमं यशः । न तमंहो देवकृतं कुतश्चन न   
मर्त्यकृतं नशत् ॥ (ऋग्वेदे ८-१९, ६।)  
  
_______________  
  
[[३६१]]

प्रेत्याधोऽधः पतन्त्येव नाप्नुवन्ति सुखं क्वचित् ॥ ३७-५४ ॥  
  
सुदर्शनसमाराधनस्य सर्वफलावाप्तिसाधनतानिगमनम्  
  
तद्यज्ञरूपं सुसमाश्रितानां  
रक्षाविधाने कृतदीक्षमीशम् ।  
सुभीषणं षोडशबाहुयुक्तं  
स्वशत्रुपक्षक्षपणप्रवृत्तम् ॥ ३७-५५ ॥  
  
यथोक्तरूपं धृतसर्वशस्त्र-  
मुपेतमस्त्रैरपि मूर्तिमद्भिः ।  
पटे लिखित्वा शिलयाथवार्चां  
विधाय लोहैरुत बिम्बमस्य ॥ ३७-५६ ॥  
  
समर्चयेद्यो नृपतिः प्रतिष्ठां  
विधाय भक्त्याथ सुदर्शनेशम् ।  
क्षणेन सिध्यन्ति मनीषितानि  
विपक्षनाशश्च भवेदमुष्य ॥ ३७-५७ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
न्यासापरपर्यायप्रपत्तिनिरूपणं नाम सप्तत्रिंशोऽध्यायः ॥ ३७ ॥  
  
आदितः श्लोकाः २३७६  
  
  
  
