+++
title = "२८"
+++

अगस्त्य उवाच ॥  
  
चैत्रे मासि नवम्यां तु जातो रामः स्वयं हरिः ।  
पुनर्वस्वर्क्षु संयुक्ता स्वल्पापि यदि दृश्यते ॥  
  
चैत्रशुक्ले नवम्यां तु सा पुण्या सर्वकामदा ।  
श्रीरामनवमी प्रोक्ता सूर्यकोटि गृहाधिका ॥  
  
चैत्रशुक्ले तु नवमी पुनर्वसु युता यदि ।  
तस्मिन् दिने महापुण्ये राममुद्दिश्य भक्तितः ॥  
  
यत्किञ्चित्क्रियते कर्म तद्भवत्पक्षयं शुभम् ।  
उपोषणं जागरणं तस्मात्कुर्याद्विशेषतः ॥  
  
यस्तु रामनवम्यां तु दद्याद्वित्तानुसारतः ।  
यत्किञ्चिदपि तत्सर्व महादान समं भवेत् ॥  
  
प्। ४०अ) यस्तु रामनवम्यां तु कुर्याद् रामव्रतं यदि ।  
तुलापुरुष दानादि फलमाप्नोति मानवः ॥  
  
सूर्यग्रहे कुरुक्षेत्रे महादानैः कृतैर्मुहुः ।  
यत्फलं तदवाप्नोति श्रीरामनवमीव्रतम् ॥  
  
कुर्याद्रामनवम्यां तु उपोषणमतन्द्रितः ।  
मातुर्गर्भमवाप्नोति नैव रामो भवेत् स्वयम् ॥  
  
नवमी चाष्टमी विद्वात्याज्याद् विष्णु परायणैः ।  
उपोषणं नवम्यां तु दशम्यामेव पारणम् ॥  
  
नीलोत्पलदलश्यामं पीताम्बरधरं विभुम् ।  
द्विभुजं कान्तनयनं दिव्यसिंहासने स्थितम् ॥  
  
वसिष्टाद्यैश्च परितो वृत्तं रत्नकिरीटिनम् ।  
सीतासंलाप चतुरं दिव्यगन्धादि शोभितम् ॥  
  
चापद्वयकरेणारात्सेवितं लक्ष्मणे नव ।  
शत्रुघ्न भरताभ्यां च पार्श्वयोरथ सेवितम् ॥  
  
ध्यायन्ननन्य हृदयो द्वादशाक्षरमन्वहम् ।  
प्रजपेद्वीक्षितो नित्यं श्रीराम न्यास पूर्वकम् ॥  
  
मन्त्रसन्ध्यां विधायैव त्रिकालं पूजयेत् सदा ।  
  
सुतीक्ष्ण उवाच   
  
भगवन्योगिनां श्रेष्ट सर्वशास्त्रविशारद ।  
किं तत्त्वं किं परं जाप्यं किं ज्ञानं मुक्ति साधनम् ॥  
  
ज्ञातुमिछामि तत्सर्वं ब्रूहि मे मुनिसत्तम ।  
  
अगस्त्य उवाच  
  
सुतीक्ष्णत्वं महाभाग शृणु वक्ष्यामि तत्त्वतः ।  
यत्परं यमुनातीतं यज्योतिरमलं फलम् ॥  
  
तदेव परमं तत्त्वं कैवल्यपदकारणम् ।  
श्रीरामेति परञ्जाप्यं तारकं ब्रह्मसञ्ज्ञितम् ॥  
  
ब्रह्महत्यादि पापघ्नमिति वेदविदो विदुः ।  
श्रीराम रामरामेति ये वदन्ति च सर्वदा ॥  
  
तेषां भुक्तिश्च मुक्तिश्च भविष्यति न संशयः ।  
नमस्कृत्य प्रवक्ष्यामि रामकृष्णमनामयम् ॥  
  
अयोध्यानगरे रम्ये रत्नमण्डलमध्यगे ।  
स्मरेत् कल्पतरो मूले रत्नसिंहासनं शुभम् ॥  
  
तन्मध्येष्टदलं पद्मं नानारत्न प्रवेष्टितम् ।  
सौवर्णं राजतं वापि कारयेद् रघुनन्दनम् ॥  
  
पार्श्वो भरतशत्रुघ्नो छत्रचामरधारिणौ ।  
प्। ४०ब्) चाप द्वय समायुक्तं लक्ष्मणा कारयेत् सुधीः ॥  
  
पितुरङ्कगतं श्यामम्मिन्द्रनील समप्रभम् ।  
कोमलाङ्गं विशालाक्षद्विद्युद्वर्णां वरां वृतम् ॥  
  
भानुकोटि प्रतीकाश किरीटिन विराजितम् ।  
रत्नग्रैवेय केयूर रत्नकुण्डलमण्डितम् ॥  
  
रत्नकङ्कणमञ्जीर कटिसूत्रैरलङ्कृत ।  
श्रीवत्सकोस्तुभोरस्कं मुक्ताहारोपशोभितम् ॥  
  
सौवर्णे राजते वापि षट्कोणं च समुल्लिखेत् ।  
अभावे बिल्वपीठे च स्थापयेद् रघुनन्दनम् ॥  
  
वस्त्रद्वयसमायुक्तं दिव्यरत्नविभूषितम् ।  
अष्टशक्तिसमायुक्तं देवेशं पूजयेत् क्रमात् ॥  
  
प्रणवं पूर्वमुश्चार्य नमः शब्दं ततो वदेत् ।  
भगवत्पदमाभाष्य वासुदेवाय इत्यपि ॥  
  
ततः सर्वभूतात्मने योगपीठात्मने नमः ।  
इति मन्त्रेण तन्मध्ये कुर्यात् पुष्पाञ्जलिं ततः ॥  
  
एवं सम्पूजिते पीठे देवमावाह्य पूजयेत् ।  
अर्घान्त धूपदीपान्तमुपचारान् विधाय च ॥  
  
ततोनुज्ञाप्य देवेश परिवारां च पूजयेत् ।  
सर्वं षट्कोणकोष्टेषु हृदयादीन षट्क्रमात् ॥  
  
मूलमन्त्रेण कर्तव्यो उपचारास्तु षोडश ।  
इन्द्रादि लोकपालांश्च वसिष्टादि मुनीनपि ॥  
  
सर्वदिक्पालमन्त्रेण पूजयेद् भक्तिसंयुतः ।  
अशोककुसुमैर्युक्तमर्घ्य देवस्य दापयेत् ॥  
  
दशाननवधार्थाय धर्मसंस्थापनाय च ।  
दानवानां विनाशाय दैत्यानां निधनाय च ॥  
  
परित्राणाय साधूनां रामोजातः स्वयं हरिः ।  
गृहाणार्घं मयादत्तं भ्रातृभिः सहितोनघ ॥  
  
प्रतियामं विशेषेण अर्चयेद् रघुनन्दनम् ।  
पुराणै स्तोत्र पात्रैश्च वेदपारायणेन च ॥  
  
सुनृत्यैर्गीतवाद्यैश्च रात्रिशेषं व्यपोह्य च ।  
प्रात स्नात्वा च गायत्रीं जप्त्वा सन्ध्यामुपास्य च ॥  
  
दशाक्षरेण मन्त्रेण देवेश मनसा स्मरेत् ।  
  
प्। ४१अ) देवदेवं प्रणम्याथ पूर्ववत् पूजयेद् हृदि ॥ ४० ॥  
  
इति श्री अगस्तिसंहितायाम् अष्टाविंशोध्यायः ॥ २८ ॥  
