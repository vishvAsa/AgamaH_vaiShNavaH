+++
title = "१८"
+++
प्। २४ब्) अगस्त्य उवाच  
  
अथ पूजाविधानानां लक्षणान्यपि वच्महे ।  
अम्बु चन्दन पुष्पाणि धूपदीप निवेदनम् ॥  
  
हविरेतानि मुखानि साधनानि मुनीश्वर ।  
स्थूलमप्यर्द्ध पात्राणि शङ्खं चैषां च लक्षणम् ॥  
  
अन्यानि वेदित शुद्धिं प्रकृतिस्थं सुशीतलम् ।  
हेमादि कलशं तस्य पूजासाधनमिष्यते ॥  
  
अनन्यार्पित पूतानि गन्धवन्ति सितानि च ।  
पीतान्यपि मनोज्ञानि छिद्रेण रहितानि च ॥  
  
पुष्पाण्येवात्र शंसन्ति न चेत्सर्वं निरर्थकम् ।  
चन्दनं मलयोत्पन्न मनाघ्रातं सुशीतलम् ॥  
  
कर्पूरागुरु कस्तूरी हिमाछादि विवासितम् ।  
पूजायां शस्यते धूपस्ताम्रकांस्यादि निर्मिते ॥  
  
पात्रेपि द्विपदे लग्न नाले पद्माकृतौ मुने ।  
साराङ्गार विनिःक्षिप्ते गुग्गुलागर वृक्षजे ॥  
  
निर्यासाद्युत्थितैर्धूपैर्गन्धद्रव्यैश्च चोत्तमैः ।  
अनन्यार्पित गन्धोयं शस्यतेर्चन कर्मणि ॥  
  
दीपोपि पूर्ववत्पात्रे मण्डलाकार कारितः ।  
प्रतिपूर्व प्रदीप्तश्च वर्त्यागव्य घृतादिना ॥  
  
अन्यानि वेदितः पूजा कर्मण्येव प्रशस्यते ।  
पायसा पुष्पसम्पाद्यं फलोर्पेतं हरिर्मुने ॥  
  
शुद्धं च पड्रसोपेतमनन्यार्पितमिष्यते ।  
नैवेद्यमर्चनेनान्यं सताम्बूल निवेदितम् ॥  
  
स्थलं प्रसाद विपिन नदीतीर गतं समम् ।  
चतुरस्रं चतुर्हस्तं हस्तोन्नत सुवेदिकम् ॥  
  
चन्द्रातपपताकादि तोरणैर्प्रोलसच्छुचिः ।  
विविक्तं च विशेषेण शस्यतेर्चन कर्मणि ॥  
  
पात्राणि ताम्र हेमादि निर्मितानि जलान्तरे ।  
जलजानीव निर्माय पाद्याद्यर्चार्हणादिषु ॥  
  
उपचाराणि शुद्धानि शस्यन्तेत्र विशेषतः ।  
शङ्खो नाम समावर्तः पृष्टमध्यनुनालकः ॥  
  
सितैश्च पूरितो नीरैः शस्यतेर्चन कर्मणि ।  
एतान्यन्यानि पूजायां साधनानि बहूनि च ॥  
  
तान्युत्तमानि मध्यानि न्यूनानि विधिवन्ति वै ।  
प्। २५अ) सुख्यः समर्थः कुर्वीत चोत्तमैरेव साधनैः ॥  
  
मध्यमो मध्यमैरेव न्यूनोन्यूनैस्तपोधन ।  
आपन्नश्चेत्समर्थोपि न्यूनैरेव समाचरेत् ॥  
  
पूजाकर्मविशेषेण देशकालानुसारतः ।  
यथाशक्ति यथान्यायं यथथालोकविगर्हितम् ॥  
  
एकेन वान्यत्सकला कुर्याद्देवार्चनं रहः ।  
मुद्राश्च दर्शयेत् पश्चाद्देवसान्निध्यकारिणी ॥  
  
दर्शितास्ताश्च देवानां द्रावकान्मोदकान्मुने ।  
दर्शनीयाः सुतीक्ष्णातो देवतायागकर्मणि ॥  
  
आवाहनी स्थापनी च सान्न्निधीकरिणी तथा ।  
सुसन्निरोधिनी मुद्रा सम्मुखी करणी तथा ॥  
  
सकलीकरणं चैव महामुद्रा तथैव च ।  
शङ्ख चक्र गदा पद्म धनुः कौस्तुभ गारुडः ॥  
  
श्रीवत्सवनमाले च योनिमुद्रां च दर्शयन् ।  
मूलाधार द्वादशान्तमानीतः कुसुमाञ्जलिः ॥  
  
त्रिस्थानगत तेजोभि विनीत प्रतिमादिषु ।  
आवाहनीयं मुद्रास्यादेवार्चन विधौ मुने ॥  
  
एषैवास्यैव मुद्रास्या * * * त्सन्निरोधिनी ।  
उत्तानमुष्टि युगला सम्मुखी करिणी मता ॥  
  
अन्येष्वेवाङ्ग विन्यासः सकली करणं भवेत् ।  
अन्योन्याङ्गुष्टसंलग्ना विस्तारित कर द्वयी ॥  
  
महामुद्रेयमाख्याता न्यूनाधिक समापनी ।  
कनिष्टानामिकामध्या तर्जनी मुकुलीकृता ॥  
  
करद्वयेन मुद्रास्याच्छङ्खाख्येयं सुरार्चने ।  
अन्योन्याभिमुखं पृष्टाङ्गुलि प्रोन्नतमध्यमाः ॥  
  
अथाङ्गुष्टद्वयं मध्ये दत्वापि परितस्करौ ।  
मण्डलीकरणं सम्यगङ्गुलीनां तपोधन ॥  
  
पद्ममुद्राभवेदेषा धेनुमुद्रा ततः परम् ।  
अनामिके कनिष्टाभ्यां तर्जनीभ्यां च मध्यमे ॥  
  
अन्योन्याभिमुखाश्लिष्टे ततः कौस्तुभसञ्ज्ञकाः ।  
कनिष्टे न्योन्यसंलग्ने सम्मुखेपि परस्परम् ॥  
  
वामस्य तर्जनी मध्ये मध्यानामिकयोरपि ।  
वामानामिक संस्पृष्टा तर्जनी मध्यम गता ॥  
  
प्। २५ब्) पर्यायेण नमाङ्गुष्ट द्वयी कौस्तुभलक्षणा ।   
कनिष्टान्योन्यसंलग्ना विपरीतान्नियोजिता ॥  
  
अधस्थात्प्रापिताङ्गुष्टा मुद्रा गरुडसञ्ज्ञता ।  
तर्जन्यङ्गुष्टमध्यस्था मध्यमानामिका द्वयी ॥  
  
कनिष्टानामिका मध्य तर्जन्यग्रकर द्वयी ।  
मुने श्रीवत्समुद्रेयं वनमाला भवेत् ततः ॥  
  
कनिष्टानामिकामध्यामुष्टिरुन्नित तर्जनी ।  
परिभ्रान्ता शिरस्युच्चैस्तर्जनीभ्यां दिवौकसः ॥  
  
मुद्रायोनिः समाख्याता तत्करद्वयदर्शिनी ।  
तर्जन्याकृष्टमध्या च ततो नामिक युग्मकाः ॥  
  
मध्ये मूलस्थिताङ्गुष्टा ज्ञेया शास्त्रार्चने मुने ।  
एताभिर्दशमुद्राभिः पूर्वोक्ताभिश्च सप्तभिः ॥  
  
यो राममर्चयेन्नित्यं मोदयेत्स सुरेश्वरम् ।  
द्रावयेदपि विपेन्द्र ततः प्रार्थित माप्नुयात् ॥  
  
लक्षणान्यासनानां हि वक्ष्यामि मुनि सत्तम ।  
तानि स्वस्तिक वज्राब्ज वीरादीनि भवन्ति वै ॥  
  
कृतोत्तानौ क्षितौ पादौ तत्रैवोरुद्वयं समम् ।  
निधाय निश्चलं ह्येतत् शेष्टं सर्वेषु कर्मसु ॥  
  
वामाङ्काग्रे कृतं ह्येतद्वीरासनमुदाहृतम् ।  
योगासनं च मुष्काधः पार्ष्णि दत्वा पदान्तरम् ॥  
  
यद्याङ्कयोर्निधायै तद्योगीभीष्टं प्रयछति ।  
वामाङ्क पार्श्वपार्ष्णी च दक्षिणां चेद्द्वयं पुनः ॥  
  
पार्ष्ण्यन्तरं निधायैकं कुर्याज्जानुद्वयं समम् ।  
गोमुखासनमेतत्स्यात् सर्वाघौघ विनाशनम् ॥  
  
आसनानि बहूनि स्युरेवमेव जपादिषु ।  
येन केनासने धीने धीरः स्थित्वा जपादिषु ॥  
  
कुर्वीत भक्ति युक्तस्तु भावयेत् पुरुषोत्तमम् ।  
एवं यः कुरुते पूजां जपहोमादिकं मुने ॥  
  
सर्वेषामिह पूज्यो * मिहलोके परत्र च ।  
पूजा जपश्च होमश्च मन्त्राणामाहुतिस्तथा ।  
  
दीक्षाभिषेकमार्गोपि दर्शितस्ते तपोधन ।  
पूजोपकरणादीनां लक्षणान्यपि सुव्रत ॥  
  
प्। २६अ) दर्शितानि प्रयत्नेन सर्वभक्त्यावधारय ।  
सुतीक्ष्णाभिहितं यद्वद्वैष्णवं भुक्तिमुक्तिदम् ॥  
  
ना वैष्णवेभ्यो वक्तव्यं न श्राव्यमिति मे मतिः ।  
यत्नेन विष्णुभक्ताय अर्थिते देयमेव हि ॥ ५६ ॥  
  
इति श्री अगस्तिसंहितायामष्टादशोध्यायः ॥ १८ ॥  
