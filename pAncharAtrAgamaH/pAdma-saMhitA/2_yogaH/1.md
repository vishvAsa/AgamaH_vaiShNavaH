+++
title = "१"

+++

प्रथमोऽध्याये.

* निश्रेयससाधनयोग निरूपणम्*

ब्रह्माः---

भगवन् योगयुक्तस्य निश्रेयसमुदीरितम्।

पुरुषस्य दयासिन्धो ज्ञानिनः पुरुषोत्तम॥ 1.1 ॥

स योगः कथ्यतां भूय श्श्रोतव्यं यदि मद्विधैः।

यदि नानुग्रहोस्मासु भजमानेषु विद्यते॥ 1.2 ॥

* योगद्वैविध्यम् *

श्रीभगवान्----

अव्याकुलस्य चित्तस्य (1) बन्धनं विषये क्वचित्।

यत्सयोगश्चतुर्वक्त्रस च द्वैविध्यमश्नुते॥ 1.3 ॥

(1. सन्धानम्)

* विभक्तयोः प्रत्येकं लक्षणम्*

कर्म कर्तव्यमि त्येवं विहितेष्वेव कर्मसु।

बन्धनं मनसो नित्यं कर्मयोगस्स उच्यते॥ 1.4 ॥

यत्तु चित्तस्य सततमर्थे श्रेयसि बन्धनम्।

ज्ञानयोगस्स विज्ञेय स्सर्वसिद्धिकरश्शुभः॥ 1.5 ॥

* समुच्छितयोस्तयो र्मोक्षसाधनत्वम् *

यस्योक्तलक्षणे योगे (2) द्विविधेऽवस्थितं मनः।

स याति परमं श्रेयो मोक्षलक्षणमञ्जसा॥ 1.6 ॥

(2. विविधे च स्थितात्मनः मद्विधे च स्थितं मनः इति चपाठौ)

* योगाङ्गनिरूपणम्*

यमादिरङ्गं पूर्वस्य वैराग्यादि परस्यतु।

अष्टौ यमादयो योगाः यमोऽहिंसादिलक्षणः॥ 1.7 ॥

अहिंसा सत्यमस्तेयं ब्रह्मचर्यं दयार्जवम्।

क्षमाधृतिर्मिताहारो शौचं चेति यमा दश॥ 1.8 ॥

(3) तपः प्रभृतिरूपस्तु नियमः कथ्यते पुनः।

तपश्च तुष्टिरास्तिक्यं दानमाराधनं हरेः॥ 1.9 ॥

(3. ततः प्रभृतिरूर्ध्वंतु.)

सिद्धान्तश्रवणं ह्रीश्च जप इत्यादिलक्षणः।

आसनादीनि सर्वाणि स्वस्तिकादीनि संप्रति॥ 1.10 ॥

वर्ण्यन्ते स्वस्तिकं पादतलयोरुभयोरपि।

पूर्वोत्तरे जानुनी द्वे कृत्वाऽऽसनमुदीरितम्॥ 1.11 ॥

सीवन्या दक्षीणे पार्श्वे सव्यं सव्ये तु दक्षिणम्।

गुल्फं कृत्याऽऽसनं तच्च स्वस्तिकं कथ्यते बुधैः॥ 1.12 ॥

आरोप्य चोर्वोश्चरणौ तदङ्गुष्ठद्वयं पुनः।

व्युत्क्रमेणैव हस्ताभ्यां गृह्णीयात्तत्त दासनम्॥ 1.13 ॥

बद्धपद्मासनं ज्ञेयमासनेषु सुपूजितम्।

एकं चरणमन्यस्मिन्नूरावारोप्य निश्चलः॥ 1.14 ॥

आस्ते यदिदमेनोघ्नं वीरासनमुदाहृतम्।

सिविनीं गुल्फदेशाभ्यां निपीड्य व्युत्क्रमेण तु॥ 1.15 ॥

प्रसार्य जानुनोर्हस्तावासनं सिंहपूर्वकम्।

गुल्फौ च वृषणस्याधस्सीवन्युभयपार्श्वयोः॥ 1.16 ॥

निवेश्य पादौ हस्ताभ्यां दृढं बध्वा यदा सनम्।

भद्रासनं तद्विज्ञेयं सर्वपापप्रणाशनम्॥ 1.17 ॥

गुल्फं सव्येतरं सव्ये वृष्ठसार्श्वे विधाय च।

(4) गुल्फं तथेतरं वृष्ठपार्श्वऽन्यस्मिन्निधाय च॥ 1.18 ॥

(4. नव्येतरे वृष्टपार्श्वे सव्यशुल्फंतधैवच.)

आसनं गोमुखं यद्वद्घोमुखासनमिष्यते।

सीवनीपार्श्वमुभयं गुल्फाभ्यां व्युत्क्रमेणतु॥ 1.19 ॥

निपीड्यासन मेतच्च मुक्तासन मुदाहृतम्।

मेढ्रस्यो परि निक्षिप्य सव्यं गुल्फं तथेतरम्॥ 1.20 ॥

निवेश्योपरि गुल्फस्य यद्वा मुक्तासनं भवेत्।

अवष्टभ्य धरां सम्यक्तलाभ्यां हस्तयोर्द्वयोः॥ 1.21 ॥

कूर्परौ नाभिपार्श्वे च स्थापयित्वा मयूरवत्।

समुन्नम्य शिरः पादौ मयूरासनमिष्यते॥ 1.22 ॥

इति श्रिपाञ्चरात्रे महोपनिषदि पाद्मसंहितायां

योगपादे आसनभेदलक्षणं नाम

प्रथमोऽध्यायः
