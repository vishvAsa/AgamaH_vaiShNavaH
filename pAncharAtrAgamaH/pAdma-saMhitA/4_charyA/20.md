+++
title = "२०"

+++

 



.



## उत्सवप्रायश्चित्तविधिः

## नित्यनैमित्तिकसम्पाते कर्तव्यक्रमः

नित्यं नैमित्तिकं काम्यं निपतेद्युगपद्यदि ।  
श्रीभगवान् :---

कृत्वानैमित्तिकं नित्यमाचार्य स्तदनन्तरम् ॥ 19.1 ॥

## गृहार्चास्नपने निमित्तानुसारेण स्थलम्

गृहार्चास्नपने प्राप्ते विस्तारे सति वेश्मनि ।  
तत्रैव स्नपनं कार्यं सङ्कटे तु बहिर्भवेत् ॥ 19.2 ॥

## अलयबिम्बस्य बहिस्स्नपननिषेधः

पर्वतादौ शुचौ देशे प्रपानिर्माणपूर्वकम् ।  
स्नपनं देवदेवस्य कार्यं भागवतेन तत् ॥ 19.3 ॥

आलये [^1] स्थापितं बिम्बं न कदाचिच्चतुर्मुख ।  
निर्गमय्य बहिस्स्नाप्य मन्तरेण तु सर्वदा ॥ 19.4 ॥


[^1]: स्थापयेत्.


## तीर्थावभृथादावनुज्ञा

तीर्थावधृथवेळायां सद्यादीनां तटे भवेत् ।  
अन्यथा चेच्छान्तिहोमं कुर्यात्सर्वसमृद्धिदम् ॥ 19.5 ॥

## स्नपनाङ्गवैकल्ये प्रायश्चित्तम्

अङ्कुरार्पणहीने च स्नपने [^2] कौतुकेऽन्विते ।  
अधिवासविहीने च कलशैस्स्नपने सति ॥ 19.6 ॥


[^2]: कौतुकोज्झिते.


शान्तिहोमो विधातव्य स्सर्वदोषापनुत्तये ।  
सङ्कल्पितस्नानहानौ द्विगुणं स्नपनं भवेत् ॥ 19.7 ॥

अकृते राजराष्ट्रस्य भवेद्विभवसङ्क्षयः ।  
यजमानस्य धाम्नश्च प्रजानां च धनक्षयः ॥ 19.8 ॥

## स्नपनकालविपर्यये

अकाले तु कृते स्नाने विषुवादौ यथोदिते ।  
शान्तिः कार्ययने चैव दक्षिणे प्रागुपक्रमः ॥ 19.9 ॥

उत्तरे चैव पाश्चात्ये [^3] उत्तमं नैव दूषणम् ।  
चैत्रे च विषुवे तद्वत्क्रमादाश्वयुजेऽपि च ॥ 19.10 ॥


[^3]: उपक्रमण.


## स्नपनकलशानां विकारे

स्थापितानां च कुम्भानां भेदने [^4] पतने तथा ।  
कालादिदोषदुष्टे च क्रिमिकेशादिदूषिते ॥ 19.11 ॥


[^4]: च्छेदने.


लङ्घितेऽशुचिसंस्पृष्टे [^5] वायसाद्यैश्छ दूषिते ।  
गर्हिते श्वापदाद्यैश्च स्पृष्टे चाशुचिभिस्तथा ॥ 19.12 ॥


[^5]: व्याघ्राद्यैश्चैन.


पाषण्डैः प्रतिलोमैश्च तथोदक्यादिदूषिते ।  
कलशं तं तमुद्धृत्य स्थापयित्वा परान् पुनः ॥ 19.13 ॥

तद्दैवत्यान् जपेन्मन्त्रा नष्टोत्तरशतावरम् ।  
स्नपनं यदि तैःकुर्याच्छान्तिहोमं समाचरेत् ॥ 19.14 ॥

## अक्रमकलशाभिषेके

अक्रमेण समुद्धृत्य स्नपने विहिते सति ।  
जपःपञ्चोपनिषदां कर्तव्यस्तत्समाचरेत् ॥ 19.15 ॥

## देवतामन्त्रादिव्यत्यये

देवतामन्त्रभूभागद्रव्याणां व्यत्यये सति ।  
पूर्ववन्मन्त्रजापस्स्यात्प्रतिद्रव्यमनर्चिते ॥ 19.16 ॥

अर्घ्यादिभिर्जपस्तद्वन्महिषाजोष्ट्रसम्भवैः ।  
क्षीरादिभिस्तथा द्रव्यै स्स्नपने स्नापयेत्पुनः ॥ 19.17 ॥

समद्भिर्मूलमन्त्रेण जुहुयात्कमलासन ।  
अद्भिःपर्युषिताभिश्चेत्स्नपनं स्नापयेत्पुनः ॥ 19.18 ॥

शान्तिहोमो मूलविद्या [^6] जपश्चाष्टोत्तरं शतम् ।  
## आराधनाङ्गवैकल्ये

आराधनाङ्गवैकल्ये नृत्तवाद्यादिभि [^7] स्सह ॥ 19.19 ॥


[^6]: जपश्चाष्टोत्तरानरः.



[^7]: स्सति.


शान्तिहोमो भवेद्वेद्यां स्नपने चलने सति ।  
प्रतिमापतने तद्वत्प्रायश्चित्तं चतुर्मुख ॥ 19.20 ॥

[^8] स्नपने वर्तमाने तु चरने पतनेऽपि वा ।  
यथापूर्वमवस्थाप्य स्नापयित्वा यथीविधि ॥ 19.21 ॥


[^8]: " स्नपने" इति श्लोकद्वयं " भङ्गे तु---पुनः ॥" इतिश्लोकादानन्तरं क्वचित्कोशे दृश्यते.


शान्तिहोमश्च कर्तव्यः पीठादीनां च [^9] भञ्ङने ।  
सहजानां तथा हस्तपादादीनां चतुर्मुख ॥ 19.22 ॥


[^9]: बन्धने.


भङ्गेतु तेषामावाह्य कूर्चादौ तद्गतं हरिम् ।  
क्रियां समापयेद्भ [^10] ग्नां प्रभापीठादिकं पुनः ॥ 19.23 ॥


[^10]: भग्ने.


समाधाय यथापूर्वं संप्रोक्षणविधिर्भवेत् ।  
वस्तुषु स्नपनाङ्गेषु आधिक्यं हानिरेव वा ॥ 19.24 ॥

यदि स्यान्मूलमन्त्रास्य जपश्चाष्टोत्तरावरः ।  
## फलार्थिभेदेन स्नपनकालभेदः

मोक्षमाणस्सदा कुर्यात्स्नपनं निशि वाऽहनि ॥ 19.25 ॥

रिपुक्षयार्थीदिवसे [^11] धर्मार्थी दिनमध्यमे ।  
दिनान्ते सर्वभोगार्थी प्राय [^12] श्चित्ताय सर्वदा ॥ 19.26 ॥


[^11]: मोक्षार्थी.



[^12]: श्चित्तं तु.


## स्नपनद्वयसम्पाते प्रतिसरादिनिषेधः

बद्धप्रतिसरे बिम्बे स्नपनार्थं तु मन्त्रिणा ।  
स्नपनान्तरसं प्राप्तौ न च प्रतिसरान्तरम् ॥ 19.27 ॥

## मण्डूकादिभिः कलशदूषणे 

मण्डूकमूषिकासर्पचुचुन्दर्यादिजन्तुभिः ।  
स्पृष्टे विलङ्घिते नष्टे स्थापिते कलशे तथा ॥ 19.28 ॥

त्यक्त्वान्यं तु तथा कृत्वा मूलमन्त्रं जपेद्गुरुः ।  
स्थापितं कलशं तद्वत्पाषण्डैः प्रतिलोमजैः ॥ 19.29 ॥

## आशौचिभिः कलशस्पर्शे 

आशौचवद्भिरपरैःकलश [^13] स्पर्शने सति ।  
सद्रव्यं कलशं त्यक्त्वा तथान्यं तत्र निक्षिपेत् ॥ 19.30 ॥


[^13]: स्नपने सति.


वाचयित्वाथ पुण्याहं शान्तिहोमं समाचरेत् ।  
## बद्धे प्रतिसरे आशौचाभावः

कर्मणिस्नपनादौ तु प्रवृत्ते देशिकोत्तमः ॥ 19.31 ॥

[^14] सूतकं मरणाशौचं शृणुयान्नाशुचिर्भवेत् ।  
## विमानस्थापनाहीनस्थले उत्सवकरणे 

उत्सवे तु यथाशात्रचोदिते स्खलने सति ॥ 19.32 ॥


[^14]: सूतकाशौचमाशौचम् शृणुयाद्वा.


शान्तिस्तथोच्यते [^15] ब्रह्मन्निदानीमवधार्यताम् ।  
विमानस्थापनाहीने न कुर्यदुत्सवं हरेः ॥ 19.33 ॥


[^15]: ब्रह्मं स्तदेतदव.


कुर्याद्वा ध्वजमुद्धृत्य [^16] उत्सवं च क्रमेण वा ।  
वायवीये धामकोणे [^17] विधिना शान्तिमाचरेत् ॥ 19.34 ॥


[^16]: गरुडं चाक्रमेन वा.



[^17]: विमाने.


संवत्सरान्तं तत्रैव ध्वजयष्टेः स्थितिर्भवेत् ।  
## नित्योत्सवरहित स्थलोत्सवकरणे 

हीननित्योत्सवे धाम्नि ध्वजारोहणपूर्वकम् ॥ 19.35 ॥

नोत्सवं कारये [^18] त्काम्यं कारिते शान्तिमाचरेत् ।  
## ध्वजदोषसम्पाते

प्रमाणहीने पक्षीन्द्रे ध्वजे स्तम्भादिकेऽपि वा ॥ 19.36 ॥


[^18]: त्कर्मकारिते.


[^19] शान्तिःकार्य तथा हीने मूषिकाद्यैश्च दूषिते ।  
अशुचिद्रव्यसंस्पर्शे त्यक्त्वा कोप्यध्वजान्तरम् ॥ 19.37 ॥


[^19]: शान्तिं कुर्यात्तथा नित्यं.


शान्तिहोमश्च कर्तव्यो ब्राह्मणानां च भोजनम् ।  
ध्वजारोहण [^20] कर्माङ्गं ध्वजं वा स्तम्भमेव वा ॥ 19.38 ॥


[^20]: कर्माङ्गध्वजम्.


सकृन्नियुक्तं त्यक्तव्यं ध्वजयुष्टिं तु न त्यजेत् ।  
सकृन्नियुक्तेस्तम्भादौ भूयोऽपि विनियोजिते ॥ 19.39 ॥

प्रायश्चित्तं तु तत्र स्यात्स्नपनं चोत्तमोत्तमम् ।  
शान्तिहोमश्च कर्तव्यो ब्राह्मणानां च भोजनम् ॥ 19.40 ॥

स्थापिते [^21] विहगेशानध्वजे वातातपादिभिः ।  
वर्णहानौ न दोषस्या त्समाराधनमिष्यते ॥ 19.41 ॥


[^21]: विगगेशाने ध्वजे वातादिपातिते.


पतिते वातवेगेन हेतुना येन केन चित् ।  
उद्धृत्य बध्वा भूयोपि स्नपनं मध्यमोत्तमम् ॥ 19.42 ॥

वर्णहानौ तथा भिन्ने ध्वजे च्छिन्नेऽपि वा क्वचित् ।  
ध्वजान्तरं समुत्पाद्यत्यक्त्वा निपतितं ध्वजम् ॥ 19.43 ॥

यष्टिं वाकल्प्यमेवास्यं न तु कालप्रतीक्षणम् ।  
विपरीतं ध्वजपटं प्रमादाद्यदिबन्धयेत् ॥ 19.44 ॥

तन्मोचयित्वा यद्वान्यं बध्वास्नपनमाचरेत् ।  
ध्वजस्तम्भे तथा भिन्ने भग्ने वा सुषिरेऽपि वा ॥ 19.45 ॥

स्तम्भान्त [^22] रमपस्थाप्य शान्तिस्स्नपनपूर्विका ।  
[^23] पतने भ्रमणे वापि पतिते वा यदृच्छया ॥ 19.46 ॥


[^22]: रं स्थापयत्वा.



[^23]: कम्पने.


शान्तिहोमो भवेत्प्राग्वन्मूलमन्त्रजपस्तथा ।  
पक्षीशाधिष्ठिते कुम्भे भिन्ने नष्टेऽथ वा तथा ॥ 19.47 ॥

अस्पृश्यैः प्राणिभिः स्पृष्टे स्थाप्य कुम्भान्तरं पुनः ।  
आवाह्य तत्र विहगं कर्मशेषं समापयेत् ॥ 19.48 ॥

ध्वजस्तम्भे च संस्पृष्टे चण्डालाद्यैर्विगर्हितैः ।  
स्तम्भान्तरमवस्थाप्य शान्तिहोमं समाचरेत् ॥ 19.49 ॥

सूतकैः प्रेतकैश्चैव प्रतिलोमै सथाविधैः ।  
स्पृष्टे प्रोक्ष्य ध्वजस्तम्भं पुण्याहोक्तिपुरस्सरम् ॥ 19.50 ॥

सकृन्नियोजितं त्यक्त्वामृण्मयं पालिकादिकम् ।  
अङ्कुरानर्पयेन्नूचेत् शान्तिहोमादिकं [^24] चरेत् ॥ 19.51 ॥


[^24]: भवेत्.


## अङ्कुरविकारे वल्मीकप्ररोहादै च विधिः

अङ्कुरेष्वपि रक्तेषु श्यामवर्णयुतेषु वा ।  
[^25] अप्ररूढेषु सर्वेषु तथा तिर्यग्गतेषु च ॥ 19.52 ॥


[^25]: " अप्ररूढेषु" इत्यादिश्लोकार्धं क्वचिन्न.


अस्पृश्यस्पर्शने तेषां भिन्नच्छिन्नेषु वा पुनः ।  
पालिकादिषु नष्टेषु पतितेषु यथातथा ॥ 19.53 ॥

वल्मीकादिप्ररोहे च मूषिकाद्यैश्च भक्षिते ।  
शान्तिहोमश्च कर्तव्यो ब्राह्मणानां च भोजनम् ॥ 19.54 ॥

## नित्यमध्येनैमित्तिकान्तरापाते प्रत्येकमङ्कुकार्पणम्

प्रारब्धकर्ममध्ये चेत्कर्मनैमित्तिकं पुनः ।  
आपतेदर्पयेद्भूय स्ततर्थां श्चङ्कुर्रा गुरुः ॥ 19.55 ॥

## अर्पितेष्वङ्कुरेषु दैवाद्युपघाते शान्तिः

अर्पितेष्वङ्कुरेषु स्याद्दैवाद्वा यदि मानुषात् ।  
कर्मलोपस्तदा त्यक्त्वा कल्पितानङ्कुरानपि ॥ 19.56 ॥

शान्त्यर्थं जुहुयादग्नौ मूलमन्त्रजपस्तथा ।  
## कर्ममध्ये कर्मान्तरापाते पुनः कौतुकबन्धः

बद्धप्रतिसरे बिम्बे कर्मार्थमपरं यति ॥ 19.57 ॥

अन्तरा कर्म निपतेद्बध्नीयात्कौतुकं पुनः ।  
## अन्तरापतितं स्नानं समाप्य पूर्वरब्धं समापयेत्

अन्तरा पतिते स्नाने समाप्ते स्नपनं पुनः ॥ 19.58 ॥

पूर्वारब्धमनुष्ठेयं यथाशान्त्रं चतुर्मुख ।  
## शून्यग्रामे बलिदाननिषेधः

ग्रामादिषु स्याच्छून्येषु न बलिर्वीधिकोत्सवः ॥ 19.59 ॥

धामन्येव भवेत्कामं यदि स्याद्वीधिकोत्सवः ।  
सहस्रकलशैस्स्नानं प्रयश्चित्तं तदिष्यते ॥ 19.60 ॥

## महावाताद्यभिघाते ते पुनरुत्सवः

उत्सवे वर्त [^26] माने स्यान्महावातादिना यति ।  
ग्रामादौ शिथिले कृत्वा प्रयश्चित्तं पुनर्महः ॥ 19.61 ॥


[^26]: माने तु महा.


[^27] कार्योन लोप्यो लोपे तु कुम्भैरष्टोत्तरै र्हरेः ।  
स्नपनं कारयेद्धोमो जपश्चार्थैर्द्विजार्चनम् ॥ 19.62 ॥


[^27]: कार्या यथोक्तविधिना.


## मुहोर्तातिक्रमे 

मुहूर्तातिक्रमे शान्तिस्सर्वेषां कर्मणामपि ।  
कार्याहोमादिभिः पश्चात्कर्मारम्भो यथोदितः ॥ 19.63 ॥

## परिजनानामभिघाते अन्यान् कल्पयेत्

कर्मण्यधिकृते पूर्वं देशिको मूर्तिपेषु वा ।  
[^28] दैवाद्वा मानुषाद्वापि विघ्नितेष्वधिकारिषु ॥ 19.64 ॥


[^28]: हेतुर्दैवा न्मानुषाद्वा.


प्रारब्धं कर्म कर्तव्यं तादृग्भिरपरैर्द्विजैः ।  
उत्सवे विघ्निते दैवान्मानुषाद्वा यथोदिते ॥ 19.65 ॥

बलिमेव क्षिपेद्धाम्नि ग्रामादौ विधिकास्वपि ।  
## अतिक्रान्तबलिविधानम्

बलिप्रदाने प्यकृते कस्मिंश्चिद्दिवसे पुनः ॥ 19.66 ॥

कुर्वन् बलिमतिक्रान्तं कृत्वैवं बलिमाचरेत् ।  
## उद्यानमृगयादिक्रियालोपे

उत्सवाङ्गेषु हीनेषु कलितेषु यथापुरम् ॥ 19.67 ॥

उद्यानयानमृगया जलद्रोण्यादि [^29] कर्मसु ।  
शान्तिःकार्या [^30] भोजनं च ब्राह्मणानां जपस्तथा ॥ 19.68 ॥


[^29]: कासु च.



[^30]: भोजनं तु.


## अपभृथस्नानलोपे पुनरुत्सवः

हीनायां तीर्थयात्रायां पुनरुत्सवमाचरेत् ।  
उत्तमोत्तममार्गेण कृत्वा स्नपनमादितः ॥ 19.69 ॥

## उक्तमासातिक्रमे अनन्तरमासे अनुज्ञाविधिः

मासे यथोक्तेऽतिक्रान्ते नक्षत्रादौ यथोदिते ।  
उत्सवोऽनन्तरे मासि यद्यर्वाग्वत्सराद्भवेत् ॥ 19.70 ॥

ऊर्ध्वं संवत्सरा [^31] त्कुर्वन् शान्तिं कृत्वासमाचरेत् ।  
सहस्रकलशैस्स्नानं शान्तिहोमं जपादिकम् ॥ 19.71 ॥


[^31]: न्नो चेत्.


## पर्वोत्सवलोपे शान्तिः

लुप्ते पर्पोत्सवे शान्ति स्स्नपनं शक्त्यपेक्षया ।  
अन्येषु विष्णोर्लुप्तेषु श्रवणाद्युत्सवेषु च ॥ 19.72 ॥

उत्तमोत्तममार्गेण स्नपनं तस्य निष्कृतिः ।  
## बलिवस्तूनां व्यत्यासे

व्यत्यासे बलिवस्तूनां जुहुयात्सर्विषा शतम् ॥ 19.73 ॥

## उत्पातसंस्पर्शे

वाताद्युत्पात [^32] संस्पृष्टे बिम्भे स्नपनमुत्तमम् ।  
आचरेद्यागशालायां [^33] प्रपादिषु महोत्सवे ॥ 19.74 ॥


[^32]: संस्पर्शे.



[^33]: पर्वादिषु.


## अग्निदाहे

[^34] अग्निदग्धेषु तत्सर्वं समाधाय यथापुरम् ।  
शान्तिहोमो द्विजेन्द्राणां भोजनं दानमेव च ॥ 19.75 ॥


[^34]: अग्निदग्धे च.


कुर्यात्सुदर्शनप्लोषे कुम्भैर्नवभिरुप्लवः ।  
कार्यो बिम्बादिदाहेऽपि तथा स्नपनमाचरेत् ॥ 19.76 ॥

## यागमण्डपस्य सृगालादिप्रवेशे

श्वसृगालादिभिर्यागमण्टपादि प्रवेशने ।  
संस्पर्शे पुर्वक्लप्तानि त्यक्त्वान्यानि निधाय च ॥ 19.77 ॥

शान्तिहोमोद्विजेन्ध्राणां भोजनादि यथापुरम् ।  
चण्डालादिप्रवेशादौ त्यक्त्वा तद्वस्तु दूषितम् ॥ 19.78 ॥

उत्सवार्थानि वस्तूनि शान्ति होमं समाचरेत् ।  
## उत्सवाग्नेस्स्वयं शमने 

उत्सवाग्नौ स्वयं शान्ते शान्तिं कुर्याद्यथाक्रमम् ॥ 19.79 ॥

## विषुवे अयने च रात्रा वपि तीर्थोत्सवानुज्ञा

विषुवे चायने चैव तीर्थयात्रा न दोषकृत् ।  
रात्रावपि---

## अन्यत्र अह्न्येव तीर्थयात्रा

--ततोऽन्यत्र कर्तव्या [^35] ह्न्येव सा भवेत् ॥ 19.80 ॥


[^35]: सैव सा भवेत्.


प्रमादाद्यदि यात्रास्यात्स्नपनं चोत्तमोत्तमम् ।  
## होमविश्छेदे शान्तिः

उत्सवे होमविच्छेदे द्विगुणं होममाचरेत् ॥ 19.81 ॥

## महोत्सवमध्ये बिम्बनाशे

बिम्बे चोरादिभिर्नष्टे वर्तमाने महोत्सवे ।  
कर्मार्चादिषु बिम्बेषु बिम्बं चोत्पाद्य पूर्ववत् ॥ 19.82 ॥

## यानादिभ्रंशे

[^36] आराधयेन्निपतिते बिम्बे यानान्महोत्सवे ।  
आरोप्य पूर्ववद्यानं रथ्यासु [^37] पतितं नयेत् ॥ 19.83 ॥


[^36]: आराधनेन.



[^37]: परितो नयेत्.


एकाधिकाशीतिकुम्भैस्स्नापयेच्छान्तये पुनः ।  
अङ्गहानौ कौतुकस्य बिम्ब [^38] मन्यं नयेत्तदा ॥ 19.84 ॥


[^38]: मभ्यन्तरे नयेत्.


[^39] हीनाङ्गं चेत्समाधाय सद्यस्सं प्रोक्षणं चरेत् ।  
स्नपनं शान्तये कुर्याद्ब्राह्मणानां च तोषणम् ॥ 19.85 ॥


[^39]: भिन्नाङ्गं.


यानभङ्गे नयेद्देवं यानेनाऽन्येन वीधिकाम् ।  
शान्तिश्च कार्या पतनभ्रमणादौ च सारथेः ॥ 19.86 ॥

पुण्याहवाचनादीनि कार्याणि कमलासन ।  
## यानानां अस्पृश्यस्पर्शने

अस्पृश्या यदि यानानि वहेयुर्भिम्बमेव वा ॥ 19.87 ॥

क्षालयित्वा [^40] तु यानानि बिम्बं च स्नापयेद्घटैः ।  
## पुष्प यागाभावे

पुष्पयागो निशि भवेच्छान्तये [^41] भुक्तये [^42] पि वा ॥ 19.88 ॥


[^40]: रथादीनि.



[^41]: मुक्तयेपि वा.



[^42]: थ वा.


अभावे पुष्पयागस्य स्नपनं चोत्तमोत्तमम् ।  
## ध्वजावरोहण कालातिक्रमे

आरभ्य तीर्थदिवसादूर्ध्वं पञ्चदिनावधि ॥ 19.89 ॥

ध्वजावरोहणं कार्यं पश्चाच्चेदवरोहणम् ।  
दोषस्स्याद्दोषशमनं स्नपनं मध्यमोत्तमम् ॥ 19.90 ॥

अपरोप्य ध्वजपटं स्नपनान न्तरं पुनः ।  
उद्वास्य देवतास्सर्वाश्शकटाद्बलिकर्मणा ॥ 19.91 ॥

महोत्सवान्तः पतितं कर्म वैशेषि काह्वयम् ।  
कार्यमेव न लोप्यं तल्लोपे स्नपनमाचरेत् ॥ 19.92 ॥

## पवित्रारोपण विपर्यासप्रायश्चित्तम्

पवित्रारोपणे प्रायश्चित्तमन्यत्प्र [^43] दर्श्यते ।  
हीनमाने पवित्रे वा कुण्डे वा [^44] मण्डलेऽपि वा ॥ 19.93 ॥


[^43]: दृश्यते.



[^44]: मण्डलादिके--स्थण्डिलादिके.


अस्त्रमन्त्रं शतं जप्त्वा पूजये [^45] दस्त्रवर्धिनीम् ।  
त्यक्त्वा पवित्रं केशादिदूषितं पुनरेव तत् ॥ 19.94 ॥


[^45]: च्छास्त्र पद्धतिम्.


कृत्वा पूर्ववदारोप्य ततश्शान्तिं समाचरेत् ।  
अस्पृश्यस्पर्शने कुम्भे भिन्ने नष्टेऽपि वा पुनः ॥ 19.95 ॥

कुंभान्तरे समावाह्य मूलमन्त्रं जपेत्पुनः ।  
## अस्थानशूलस्थापने 

अस्थाने स्थापितं शूल [^46] मन्यत्र प्रतिमादिकम् ॥ 19.96 ॥

स्थापयित्वा यथास्थानं स्नपनादि [^47] समाचरेत् ।  
माने न्यूनाधिके वापि वेद्यादीनां प्रकल्पिते ॥ 19.97 ॥


[^46]: मन्यद्वा स्थापनादिकम्.



[^47]: यथापुरम्.


शान्तिराज्याहुतिः कार्या पंचोपनिषदा शतम् ।  
## नयनमोक्षणाकरणे 

तेषामभावे च तथा शान्तिर्नयनमोक्षणम् ॥ 19.98 ॥

अकृत्वास्थापने शान्तिं कृत्वा नयनमोक्षणम् ।  
## तोयाधिवासाकरणे 

तोयाधिवासाकरणे प्रतिष्ठायां मधुद्विषः ॥ 19.99 ॥

स्नपनं शान्तिहोमश्च तद्वदेवाङ्गहानिषु ।  
## अनाचार्यप्रतिष्ठायाम् 

अनाचार्यप्रतिष्ठायां पुनस्थ्सापनमाचरेत् ॥ 19.100 ॥

आचार्यपदमारूढो [^48] वैधुर्याद्यल्पदोषवान् ।  
अधिकार्येव विज्ञानपारं यातो यदि स्वयम् ॥ 19.101 ॥


[^48]: वै मुख्या.


ज्ञानाधिकेन देवेशे स्थापिते ज्ञान [^49] रूपिणि ।  
न दोषो ज्ञानदहनस्सर्वदोषान् दहेत्खलु ॥ 19.102 ॥


[^49]: देशिके.


## बालमंदिरस्थिति कालातिक्रमे

यावत्कालं स्थितिर्भालमन्दिरे [^50] प्रार्थिता पुरा ।  
तावत्यतीते समये स्नपनं मधुविद्विषः ॥ 19.103 ॥


[^50]: कल्पिता.


कार्यं पुनश्चतत्रैव स्थितिकालं [^51] परीक्षयेत् ।  
अन्यत्र वा बालगेहे यद्वा मूलालये भवेत् ॥ 19.104 ॥


[^51]: प्रकल्पयेत्.


कर्मार्थपीठिकायां तत् स्थापयित्वा समर्चयेत् ।  
## शिथिलीसरघादिसम्पाते

गोपुरे वालये यद्वा प्राकारे मण्टपेऽथवा ॥ 19.105 ॥

शिथिली सरघातुम्बावल्मीकादिसमुद्भवे ।  
उद्धृत्यतत्तत्संशोध्य देशं कृत्वा यथापुरम् ॥ 19.106 ॥

स्नपनं देवदेवस्य कुर्यादुत्तममध्यमम् ।  
शान्तिहोमो द्विजेन्द्राणां भोजनं दानमेव च ॥ 19.107 ॥

## सिद्धान्तसाङ्कर्ये

सिद्धान्तसङ्करे जाते [^52] प्रमादात्तत्र सङ्करे ।  
कृत्वा संप्रोक्षणं पूर्वं सहस्रकल शाप्लवः ॥ 19.108 ॥


[^52]: तथा साधक सङ्करे । कर्षणादिषु दोषस्स्या द्राजराष्ट्रक्षयासहः ॥


## सिद्धान्तस्वरूपप्रश्नः

ब्रह्मा :---

सिद्थान्तं नाम किं को वा भेदस्तस्य जनार्दन ।  
श्रोतुमिच्छामि तत्सर्वं न रहस्यमिदं यदि ॥ 19.109 ॥

## सिन्धान्तनिर्वचनम्

श्रीभगवान् :---

महोपनिषदं नाम सिद्धान्तपदशब्दितम् ।  
मीमांसादिषु शात्रेषु ये सिद्धार्था मनीषिणः ॥ 19.110 ॥

तेषामन्तेऽधिकारोस्मिन्नितिसिद्धान्त [^53] शब्दितम् ।  
## मन्त्रसिद्धान्तादि भेदकथनम्

तच्चतुर्धास्थितं [^54] शास्त्रमृगादिवदनेकधा ॥ 19.111 ॥


[^53]: संज्ञितम्.



[^54]: सर्व.


एकैकं भिद्यते तन्त्रं शाखाभेदेन भूयसा ।  
प्रथमंमन्त्रसिद्धास्तं द्वितीयं [^55] चागमाह्वयम् ॥ 19.112 ॥


[^55]: त्वागमा.


तृतीयं तन्त्रसिद्धान्तं तुर्यं तन्त्रान्तरं भवेत् ।  
## मन्त्रसिद्धान्तः

एकैव मूर्तिराराध्या प्राधान्येनेतराः पुनः ॥ 19.113 ॥

देव्यश्श्रिय्रादयश्चापि संपूज्याः परिवारवत् ।  
आयुधैश्शङ्खचक्राद्यैश्श्रीवत्साद्यैश्चभूषणैः ॥ 19.114 ॥

मूर्तिमद्भिः परिवृता केवला वाम्बुजासन ।  
कथ्यते यत्र तत्प्रोक्तं मन्त्रसिद्धान्तमग्रिमम् ॥ 19.115 ॥

## आगमसिद्धान्तः

वासुदेवादयो व्यूहाश्चत्वारस्साधकैरपि ।  
क्रमागतैस्तुल्यकक्ष्याः पूज्यास्तत्प्रभवाप्यये ॥ 19.116 ॥

कर्मणामपि सन्यासः कथ्यते यत्र चागमे ।  
तन्त्रमागमसिद्धान्तं तदुक्तं कमलासन ॥ 19.117 ॥

## तन्त्रसिद्धान्तः

नवानामपि मूर्तीनां प्राधान्यं यत्र कथ्यते ।  
मूर्तयो द्वादशाङ्गानि तेषामेव तथापरे ॥ 19.118 ॥

प्रादुर्भाव [^56] गुणाश्चान्ये मूर्त्यन्तरगुणा अपि ।  
प्रादुर्भावान्तरयुतास्स [^57] दिग्देवैस्सहायुधैः ॥ 19.119 ॥


[^56]: गणाश्चान्ये---गणा अपि.



[^57]: दिग्देवास्सहायुधाः.


मूर्तिमद्भिश्छ देवीभिर्लक्ष्म्यादिभिरपि स्फुटम् ।  
[^58] तत्तन्त्रसिद्धान्ताह्वानं---

## तन्त्रान्तरसिद्धान्तः

चतुर्थं परमं पुनः ॥ 19.120 ॥


[^58]: यत्र तन्त्रान्तरं तत्स्यात्.


सौम्यसिंहादिभूयिष्ठं वक्त्रेभैदैश्चतुर्मुख ।  
[^59] द्वित्रादिमुखभेदा वा मूर्तिरेकैव पूज्यते ॥ 19.121 ॥


[^59]: चित्रादि.


परिवारैन्संवृता वा विना वा सर्वकामदा ।  
यत्र तन्त्रान्तरं तत्स्याच्चतुर्थं कमलासन ॥ 19.122 ॥

## आरम्भावसानयोरेक एव सिद्धान्तः

येन सिद्धान्तमार्गेण कर्षणादिक्रिया कृता ।  
आदौ तेनैव सकलं नान्यसिद्धान्तवर्त्मना ॥ 19.123 ॥

तन्त्रेणापि तथा येन कर्षणादिक्रिया कृता ।  
तेनैव सकलं कार्यं न तन्त्रान्तरवर्त्मना ॥ 19.124 ॥

## अनुक्तस्य तन्त्रान्तराद्ग्रहणम्

तन्त्रान्तरेऽपि कथितमनुक्तं ग्राह्यमेव हि ।  
## तन्त्रसाङ्कर्यनिषेधः

सिद्धान्त[^60] सङ्करस्तस्मात्तन्त्रसङ्कर एव च ॥ 19.125 ॥


[^60]: सङ्करस्तत्स्यात्. सङ्करस्तस्यतन्त्रसङ्कर एववा.


दोषाय कल्पते राजराष्ट्र धामक्षयात्मने ।  
सिद्धान्तसङ्करे जाते प्रमादात्तस्य शान्तये ॥ 19.126 ॥

कृत्वा संप्रोक्षणं पूर्वं सहस्रकलशाप्लवः ।  
कर्तव्यस्स्नपनं कुर्या [^61] त्तन्त्रसङ्करसम्भवे ॥ 19.127 ॥


[^61]: त्तत्र.


अन्तेमहोत्सवं कुर्यात् ध्वजारोहणपूर्वकम् ।  
## पञ्चरात्र प्रतिष्ठितस्य तेनैव निर्वाहः

स्थापिते पञ्चरात्रेण देवे षड्भिरथाध्वभिः ॥ 19.128 ॥

[^62] पत्रिष्ठाने कृते मोहाद्दोषस्सर्वक्षयात्मकः ।  
शान्तिश्च तस्य भूयोऽपि पञ्च रात्रोक्तवर्त्मना ॥ 19.129 ॥


[^62]: प्रतिष्ठादौ.


प्रतिष्ठाप्य सहस्रेण कलशैस्स्नपनं हरेः ।  
महोत्सवश्च कर्तव्यो ध्वजारोहणपूर्वकः ॥ 19.130 ॥

## एकत्र दीक्षितस्य अन्यत्र दीक्षानिषेधः

एकत्र दीक्षितस्तन्ते वा द्विजोत्तमः ।  
क्रियां न कुर्यादन्यत्र कर्षणादि [^63] चतुर्मुख ॥ 19.131 ॥


[^63]: कर्षणादिश्च---कर्षणादीन्.


[^64] आचार्यत्वमथार्त्विज्यं पूजायां मधुविद्विषः ।  
तन्त्रभेधे च सिद्धान्तभेदे चापि न युज्यते ॥ 19.132 ॥


[^64]: आचार्यं क्रमशः पूज्य पूजाद्यं मधुविद्विषः । तन्त्रभेदे च चसिद्धा न्ते तदेवापि न युज्यते. इति क्वचित्पाठः.


## विषशस्त्रादिहतानां नारायणबलिः

[^65] ब्रह्महत्यादिपापानां निष्कृतिस्म्सृतिचोदिता ।  
मृतानां विषशस्त्राग्नि प्रायैरुग्रैश्च कर्मभिः ॥ 19.133 ॥


[^65]: अत्र अध्यायसमाप्तिः क्वचित्कोशे दृश्यते.


नारायणबलिर्नाम समाराधनमुत्तमम् ।  
गतिहेतुर्विना तेन गतिरन्यान विद्यते ॥ 19.134 ॥

पुनर्दहनमारभ्य कर्म स्मार्तमशेषतः ।  
कृत्वा सपिण्डीकरणपर्यन्तं तदनन्तरम् ॥ 19.135 ॥

देवदेवं समाराध्य वक्ष्यमाणेन वर्त्मना ।  
विष्ण्वालये नदीतीरे पर्वते [^66] वा वनेऽपि वा ॥ 19.136 ॥


[^66]: विपिनेपि वा.


आन्यत्र वा पुण्यदेशे कर्तुर्वा भवने शुभे ।  
यष्टव्यं कृष्णपक्षस्य द्वादश्यामयनद्वये ॥ 19.137 ॥

उपोषितस्सन् पूर्वेद्युःकर्तानियतमानसः ।  
ब्राह्मणान्भगवद्भक्तान्व्रतस्वाध्यायशालिनः ॥ 19.138 ॥

आमन्त्र्यमन्त्रविद्बध्वा केशवादि यथास्वयम् ।  
शोधिते गोमयाम्भोभिर्भूतले कुशविष्टरे ॥ 19.139 ॥

उपवेश्य [^67] वृतानेव प्राङ्मुखान् कमलासन ।  
अर्घ्यादिभिस्समभ्यर्च्य सामभिः केशवदिभिः ॥ 19.140 ॥


[^67]: प्रातरेन.


नमोन्त्रैर्नागवल्ल्यादि दत्वा चाभ्यञ्जयेद्द्विजान् ।  
स्नातानां सन्निदौ तेषां होमं चौपासनेऽनले ॥ 19.141 ॥

कृत्वाग्नि मुखमग्नेश्च प्राग्भागे चक्रपङ्कजे ।  
स्थण्डले कुशकूर्चे वा देवमावाहयेदिति ॥ 19.142 ॥

पुष्पाञ्जलिस्समुत्थाय नृसूक्ताद्या ऋचो जपन् ।  
ओं पूर्वाभिर्व्याहृतिभिरावाह्य पुरुषोत्तमम् ॥ 19.143 ॥

मूर्तिभेदान् केशवादीन्नामभिस्तैरनन्तरम् ।  
आवाह्यार्घ्यादिभिष्टद्भिरुपचर्य पृथक्पृथक् ॥ 19.144 ॥

तर्पयित्वा तिलाम्भोभिः केशवादीन् स्वनामभिः ।  
उपचर्य च दीपान्तं पुरुषं पुरुषात्मना ॥ 19.145 ॥

सूक्तेन केशवादींस्तु नामभिस्तैर्यथाक्रमम् ।  
अग्नौ पद्मासनासीनं ध्यात्वा परमपूरुषम् ॥ 19.146 ॥

[^68] अनूच्य पायसं विष्णोर्नुकमित्यृचमब्जज ।  
पश्चात्परोमात्रयेति याज्यया जुहुयाद्धविः ॥ 19.147 ॥


[^68]: आश्रान्य पायसं.


केशवाद्यैर्नामधेयैस्सर्पिषा जुहुयात्ततः ।  
चतुर्थ्यन्तैर्द्वादशभि [^69] र्नामभिर्ध्यानमास्थितः ॥ 19.148 ॥


[^69]: नमन्तै.


क्षीराज्यगुडमिश्रान्नं तेभ्य एव निवेदयेत् ।  
देवस्य त्वा सवितुरिति महाविष्णोर्नवेदनम् ॥ 19.149 ॥

सप्तव्याहृतिभिर्भूयो जुहुयात्सर्पिषानले ।  
दर्भासनेषु भूदेवानाहुतानुपवेशितान् ॥ 19.150 ॥

वस्त्राङ्गुलीयकच्छत्रकुण्डलोपानहादिभिः ।  
यथाशक्ति समभ्यर्च्य मन्त्रेणाष्टाक्षरेण तान् ॥ 19.151 ॥

तिलाज्यमिश्रहस्तेन तदनुज्ञानपूर्वकम् ।  
जुहुयादनले हव्यं विद्यया वक्ष्यमाणया ॥ 19.152 ॥

पितृभ्यस्तत्पितृभ्यश्च तत्पितृभ्यः पुनस्तथा ।  
[^70] मातृभ्यः पितृमातृभ्य [^71] स्तत्पितृभ्यःपुनस्तथा ॥ 19.153 ॥


[^70]: पितृभ्यः.



[^71]: तन्मातृभ्यः पुनः---तत्स्वसृभ्यः---तत् श्वश्रूभ्वः.


मातामहेभ्य [^72] स्तेषां ये पितरस्तेभ्य एव च ।  
मतामहीभ्यो मातुश्च [^73] पितृमातृभ्य एव च ॥ 19.154 ॥


[^72]: स्सर्वेभ्यः.



[^73]: मातुर्मातृभ्य.


पितुः पितामहीभ्यश्च तथाचार्येभ्य एव च ।  
तत्पत्नीभ्यो गुरुभ्यश्च गुरुपत्नीभ्य एव च ॥ 19.155 ॥

सखिभ्यस्तत्पुरन्ध्रीभ्योज्ञातिभ्या याश्चतत् स्त्रियः ।  
ताभ्यश्छामात्यतत् स्त्रीभ्यस्सर्वाभ्यस्तत् स्त्रियश्चयाः ॥ 19.156 ॥

ताभ्यश्चेति समुच्चार्य स्वधा नम इति ब्रुवन् ।  
नारायणाय स्वाहेति प्रत्येकं [^74] पृथगाहुतिः ॥ 19.157 ॥


[^74]: प्रथमाहुतीः. परमाहुतीः.


अग्निबद्दं चतुर्थ्यन्तं कव्यवाहनमित्यथ ।  
तदन्तेस्विष्टकृच्छब्धमनुषङ्गश्च पूर्ववत् ॥ 19.158 ॥

हुत्वैवं सर्पिषा पश्चाद्द्वादशाक्षरविद्यया ।  
[^75] प्रत्येकं शतमष्टा च [^76] द्वादशाक्षर विद्यया ॥ 19.159 ॥


[^75]: इदमर्धं बहुघन.



[^76]: तथाष्टाक्षरविद्यया.


विष्णुगायत्रिया तद्वद्ब्राह्मणान् षड्रसान्वितम् ।  
भोजयेद्दक्षणां तद्यात्तान् प्रणम्य प्रदक्षिणम् ॥ 19.160 ॥

ताननुज्ञाप्य शिष्टान्नं यथेष्टं क्रियातामिति ।  
दक्षिणेनानलं दर्भान् प्रागग्रान् शोधिते स्थले ॥ 19.161 ॥

संस्तीर्य तेषु दर्भेषु बलिं दद्यात्समाहितः ।  
विश्वेभ्यश्चैव देवेभ्यस्साध्येभ्यस्तदनन्तरम् ॥ 19.162 ॥

सर्वेभ्यश्चैव देवेभ्यो विष्णुर्नारायण स्तथा ।  
सहस्रशिरसे चैव यज्ञात्मपदमेव च ॥ 19.163 ॥

पुरुषं यज्ञपूर्वं च सर्वेश्वरपदं तथा ।  
चतुर्थ्यन्तं समुच्छार्य नमस्स्वा हेत्यनस्तरम् ॥ 19.164 ॥

सर्वत्रैवानुषङ्गं च स्विष्टकृद्यजनादिकम् ।  
आधेनुवरदानान्तं कृत्वा प्रेतं निवेदयेत् ॥ 19.165 ॥

मूर्तिषु द्वादशस्वेनं यज्ञशर्माणमाख्यया ।  
निवेदयामि देवाय केशवायेत्यनुक्रमात् ॥ 19.166 ॥

द्वादशभ्योनिवेद्यैवं [^77] परमान्नं निवेदयेत् ।  
नारायणबलिर्ह्येष द्विजानां [^78] समुदीरितः ॥ 19.167 ॥


[^77]: परमात्मन्नि वेदयेत्.



[^78]: समुदाहृतः.


एवं यस्य कृते दत्तो बलिर्दे वार्चना [^79] त्मकः ।  
स याति [^80] निखिलं पापं निर्धूय ब्रह्म शाश्वतम् ॥ 19.168 ॥


[^79]: दिकम्.



[^80]: निर्णयं वापि.


[^81] पापानामितरेषां च बलिः पुण्यकृतामपि ।  
परमात्मपदप्राप्त्यैकल्पते नात्र संशयः ॥ 19.169 ॥


[^81]: पापिना.


इति श्रीपाञ्चरात्रे महोपनिषदि पाद्मसंहितायां चर्यापादे [^82] उत्सवप्रायश्चित्तनारायणबलिर्नाम एकोनविंशोऽध्यायः.


[^82]: उत्सवपदं क्वचिन्नास्ति.


 ****** ------

 



.



## पापिनां कर्माधिकारार्थप्रायश्चित्तम्

ब्रह्मा :---

राजानस्तदमात्या वा ये राज्यधुरि निष्ठिताः ।  
भगवन् रक्षणव्यग्राः प्रजानां सततोद्यताः ॥ 20.1 ॥

ब्रह्महत्यादिभिः पापैरभिभूता विगर्हितैः ।  
कायक्लेशात्मके शास्त्रचोदिते घोरकर्मणि ॥ 20.2 ॥

पापनिर्हरणोपाये प्रवर्तितुमनीश्वराः ।  
ते कथं तानि पापानि निर्धूय सकलन्यपि ॥ 20.3 ॥

कर्माधिकारिणो भूयस्सतां संसदि संमताः ।  
कल्पनै भगवद्ध्याने तदर्चनविधावपि ॥ 20.4 ॥

योग्याः प्रकारं तं देव ब्रूहि मह्यं यथातथम् ।  
श्रीभगवान्---

ब्रह्महत्यादिपापानामपनोदनमुत्तमम् ॥ 20.5 ॥

कायक्लेशात्मके कर्मण्यक्षमाणां महीबृताम् ।  
विहितं सुकरं तेषां प्रायश्चित्तं चतुर्मुख ॥ 20.6 ॥

## हिरण्यगर्भतुलाभार निर्देशः

हिरण्यगर्भनामैकं कर्म प्रोक्तं [^1] यथापरम् ।  
तुलाभारसमा [^2] ख्यं तद्द्वाभ्यां निर्धूत कल्मषम् ॥ 20.7 ॥


[^1]: तथापरम्.



[^2]: ख्यातम्.


भगवद्ध्यानपूजादिविदौ भूयोऽधिकारिणिः ।  
भवन्तिकर्मद्वितयं तदशेषेण कथ्यते ॥ 20.8 ॥

## हिरण्यगर्भविधिः

कर्तुं व्यवसितं कर्म वरयेद्गुरुमादितः ।  
सर्वशास्त्रार्थतत्वज्ञं मन्त्राणां पारगं परम् ॥ 20.9 ॥

दयालुं सर्वभूतानामक्रोधनमलोलुपम् ।  
[^3] कर्मद्वयविधानज्ञमृजुं भागवतं द्विजम् ॥ 20.10 ॥


[^3]: कर्मत्रय.


परीक्ष्यैवं विधं यत्नादुपसङ्गम्य पार्थिवः ।  
अर्थयित्वा यथान्यायमुपचर्य द्विजोत्तमम् ॥ 20.11 ॥

[^4] कर्मारभेत पुण्येषु देशकालेषु यन्त्रितः ।  
षट्सुतैष्यादि मासेषु श्रवणे त्वाष्ट्रा एव वा ॥ 20.12 ॥


[^4]: कर्मारम्भेषु.


मैत्रे चाश्वयुजि ब्रह्मन् रोहिण्यां पासवेऽपि वा ।  
पुष्ये वा सौम्यनक्षत्रे चोत्तरत्रितयेऽपि वा ॥ 20.13 ॥

देशेतीरे च सरितां समुद्रतटभूषु वा ।  
यद्वा सर्वगुणोपेते देशे भगवदालये ॥ 20.14 ॥

नैमित्तिकं चेत्कर्मैतन्न कालादिपरीक्षणम् ।  
मण्डपं प्रथमं कुर्यात्प्रतिष्ठायामिवालये ॥ 20.15 ॥

अन्यत्र वा यथोद्दिष्टे देशे शास्त्रोक्तवर्तना ।  
सर्वालङ्कारनंयुक्तमन्तः कल्पितवेदिकम् ॥ 20.16 ॥

अङ्कुरानर्पयेत्पूर्वमुक्तेष्वन्यतमे दिने ।  
सम्भारास्तत्र सम्भार्या यथाविधि यथावसु ॥ 20.17 ॥

एकाङ्गुलघने तुल्ये कपाले द्वे हिरण्मये ।  
अधरं चोत्तरं [^5] चापि कर्ये द्वाभ्यां चतुर्मुख ॥ 20.18 ॥


[^5]: वापि.


सङ्गताभ्यां प्रविश्यान्तरास्ते गर्भाशये यथा ।  
कर्तासुखं तं निर्याय द्वयमण्डसमाकृति ॥ 20.19 ॥

हिरण्यगर्भ [^6] संज्ञं तत् [^7] यत्रायं जायते पुनः ।  
होमपात्राणि सर्वाणि रैमयान्येव कारयेत् ॥ 20.20 ॥


[^6]: नामैतत् सम्मानं.



[^7]: यतोयम्.


सम्भारेषु समस्तेषु सम्भृतेषु महीपतिः ।  
पूर्वेद्यु [^8] र्नियतश्चोप्त रोमश्मश्रुनखश्शुचिः ॥ 20.21 ॥


[^8]: र्नियतं कृत्त.


शुद्धदश्शुद्धवसनश्श्वेतमाल्यानुलेपनः ।  
उपोषितो घृतं प्राश्य रात्रिं नियमतत्परः ॥ 20.22 ॥

नीत्वा परेद्युः प्रत्यूषेस्नातो नियतमानसः ।  
ऋत्विग्भिः कारयेत्कर्म गरुणा चोदितस्स्वयम् ॥ 20.23 ॥

वेदिमध्ये शालिभारैर्नवभिः कृतविष्टरे ।  
प्रागग्रेषु च दर्भेषु स्तीर्णेष्वारोप्य रैमयम् ॥ 20.24 ॥

कपालमधरं द्वारतोरणादिसमर्चने ।  
यथापुरं कृते नृत्तगेयवादित्रमङ्गले ॥ 20.25 ॥

हिरण्यगर्भमभितश्चतुर्दिक्षु भृतोदकान् ।  
संस्थाप्य चतुरः कुम्भान् धान्यपीठेषु तेष्वथ ॥ 20.26 ॥

कुम्भेषु न्यस्तरत्नेषु वेष्टितेषु नवाम्बरैः ।  
चतस्रो देवतास्स्वीयैर्नामधेयैरनुक्रमात् ॥ 20.27 ॥

आवह्यः पुरुषस्सत्यः प्राचीदक्षिणयेस्तथा ।  
वारुण्यामथकौबेर्यामच्युतोऽनन्त एव च ॥ 20.28 ॥

समुदीर्यार्घ्यपाद्याद्यै [^9] र्धूपदीपावसानकैः ।  
अन्नं चतुर्विधं चापि [^10] कुम्भे कुम्भे निवेदयेत् ॥ 20.29 ॥


[^9]: दीपधूपा.



[^10]: कुम्भेषु वि..


पूर्वादि दिक्षु कुण्डेषु प्रतिष्ठायामिवक्रमात् ।  
क्लृप्तेषु [^11] हावयेदग्नौ समिधाज्येन चक्रमात् ॥ 20.30 ॥


[^11]: भावये दग्नौ.


प्रत्येकं मूलमन्त्रेण शतमष्टोत्तरं गुरुः ।  
चतुर्विधेन चान्नेन प्रत्येकं षोडशाहुतीः ॥ 20.31 ॥

कुर्यात्पुरुषनोक्तेन [^12] ध्यात्वा यष्टव्यदेवताः ।  
प्राप्ते मुहुर्ते भूदेवाननुज्ञाप्य गुरुस्स्वयम् ॥ 20.32 ॥


[^12]: ज्ञात्वा यष्टव्यदेवताम्.


पाणिना भूमिपं हस्ते गृहीत्वा प्रलयक्रमात् ।  
देहं संहृत्य भूपालं [^13] देहमात्रावशेषितम् ॥ 20.33 ॥


[^13]: जावमात्रा - नीचमात्रा.


ध्यात्वा प्रवेशयेद्गर्भं रैमयं कमलासन ।  
अधरे रैमये भागे सुखासीनं च भूमिपम् ॥ 20.34 ॥

छादयेदुपरिष्टेन भागेनैतत्प्रवेशनम् ।  
घृतमिश्रैस्तिलैस्तत्वसंहाराहुतिमाचरेत् ॥ 20.35 ॥

तत्त्वोत्पादनमार्गेण चिन्तयित्वा गुरुः पुनः ।  
स्पष्टं शरीरं भूपस्य सृष्टि होमं यथापुरम् ॥ 20.36 ॥

कुर्यात्कुण्डेषु सर्वत्र चतुर्घु चतुरासन ।  
आनीय मन्त्रवज्जातं [^14] अण्डात्तस्माद्बहिर्नृपम् ॥ 20.37 ॥


[^14]: कुण्डात्.


वैयाघ्रचर्मण्यारोप्य कलशैरभिषेचयेत् ।  
उत्तमाधममार्गेण [^15] वेदवित्तन्त्रवित्तमः ॥ 20.38 ॥


[^15]: दैववित्.


तथैव मन्त्रात्स्नपनं द्रव्यजातं च तादृशम् ।  
कर्मणा [^16] तेन निर्धूतकल्मषः पुण्यकृत्तमः ॥ 20.39 ॥


[^16]: नेन.


जातो गुरुप्रसादेन गुरुमग्रे सभाजयेत् ।  
सहस्रनिष्टमानेन तपनीयेन भूमिपः ॥ 20.40 ॥

ऋत्विजां चापि सर्वेषां तावती दक्षिणा मता ।  
कर्मोपकरणं सर्वं कुर्यादाचार्यसान्नृपः ॥ 20.41 ॥

हैरण्यमण्डं विद्वद्भ्यो ब्राह्मणेभ्यः प्रदापयेत् ।  
एवं कृतवतस्तस्य विष्णोराराधनादिषु ॥ 20.42 ॥

संपद्यतेऽधिकारित्वं [^17] द्विरेवं कर्म कुर्वतः ।  
फलं च विष्णोस्सारूप्यं सायुज्यं त्रिगुणे भवेत् ॥ 20.43 ॥


[^17]: त्रिरेवं.


## तुलाभारविधिः

तुलाभाराह्वयं कर्म द्वितीयं कथ्यतेऽधुना ।  
निर्माय मण्टपं प्राग्वत्तस्मध्ये यज्ञदारुजौ ॥ 20.44 ॥

स्तम्भा [^18] दृढौ सरवन्तौ हस्तैष्षड्भिस्सम्छृतौ ।  
द्विहस्तपरिणाहौ द्वौ सवृत्तौ शिल्पिकल्पितौ ॥ 20.45 ॥


[^18]: ऋजू.


[^19] द्विहस्तमानान्तरालौ स्थापितौ भूतले दृढम् ।  
कृत्वातयोरुपर्येकं दारु सारव [^20] दुत्तरम् ॥ 20.46 ॥


[^19]: सुवृत्त.



[^20]: सुवृत्त.


विस्तीर्णं हस्तमानेन तावन्मानघसं धृढम् ।  
त्रिहस्तमायतं चैव तुलादण्डमयोमयम् ॥ 20.47 ॥

आयसेनैव पाशेन योजयेदुत्तरेण तु ।  
विधायेत्थं तुलामन्यत्सम्भारादि यथापुरम् ॥ 20.48 ॥

कल्पयित्वा यथापूर्वं कर्मचोपरि [^21] शास्त्रिकम् ।  
होमान्तं सकलं कुर्याद्यथा [^22] योगमलोपयन् ॥ 20.49 ॥


[^21]: शास्त्रतः.



[^22]: लोक.


स्नातो नरपतिः क्षामवसनाभरणान्वितः ।  
शुचिर्ध्यायन् वासुदेवं चर्मखड्गधरस्ततः ॥ 20.50 ॥

परिक्रम्य समस्कृत्य देवांस्तान् पुरुषादिकान् ।  
तुलामपि तथा कृत्वा भागे तस्याश्च पश्चिमे ॥ 20.51 ॥

स्थित्वा प्रागाननो भूत्वा आरोहेत्पश्चिमं धटम् ।  
[^23] स्वस्तिन इत्यृचं सूक्तमधीयानश्च मङ्गलम् ॥ 20.52 ॥


[^23]: स्वस्तिदा.


प्राच्ये धटे नृपसमं [^24] निक्षिपेद्धाटकोत्तमम् ।  
चतुर्दिक्षु प्रवृत्तेषु नृत्तवादित्रगीतिषु ॥ 20.53 ॥


[^24]: निक्षिप्ते क्वा.


अधीयानेषु विप्रेषु वेदांश्च चतुरस्तदा ।  
शान्तिहोमे च कुण्डेषु प्रवृत्ते पार्थिवस्स्वयम् ॥ 20.54 ॥

कञ्चित्कालं धटभुवि ध्यायन् रुक्ममयं हरिम् ।  
आसित्वा गुर्वनुज्ञातः पूर्वं धटभुव स्ततः ॥ 20.55 ॥

अवरोहेत्सुवर्णं च भूषणानि च भूपतिः ।  
भूसुरेभ्यो यथायोगं विभज्य वितरेत्ततः ॥ 20.56 ॥

आचार्यय शतं निष्कं मूर्तिपेभ्यश्च तत्समम् ।  
सर्वेभ्यो ये च तत्कर्मसहकारे नियोजिताः ॥ 20.57 ॥

तेभ्योऽपि दद्याद्दीक्षित्वा तेषां कर्म यथायथम् ।  
तुलाभाराह्वयं कर्म कुर्वन्नित्थं महीपतिः ॥ 20.58 ॥

अन्यो वा धनवान् कश्चित्सर्वपापैः प्रमुच्यते ।  
प्रेत्य चाभिमतान् भोगानश्नुते दिवि देववत् ॥ 20.59 ॥

असकृत्कर्म कुर्वाणो ब्रह्मलोके महीयते ।  
पापापनोदनं कर्म परलोके सुखावहम् ॥ 20.60 ॥

आयुर्वृद्धिकरं सर्वरोगशान्तिकरं परम् ।  
संपत्करं यशोवृद्धिकारणं सर्वकामदम् ॥ 20.61 ॥

चतुरानन कर्मान्यत्स्वर्णगर्भादि [^25] संयुतम् ।  
## पुष्याभिषेकः

पुष्याभिषेचनं नाम शृणु गुह्यं सनातनम् ॥ 20.62 ॥


[^25]: सम्मितम्.


विहितं पृथिवीशानामिन्त्राद्यैरप्यनुष्ठितम् ।  
मासितैष्ये प्रोष्टपदे मासे चाश्व युजे शुभे ॥ 20.63 ॥

श्रवणे चैव नक्षत्रे जन्मर्क्षे कर्तुरेव वा ।  
महाभिषेचनं कर्म प्रारभेत गुरु [^26] स्ततः ॥ 20.64 ॥


[^26]: स्वयम्.


पूर्वोकैष्वेव देषेषु कस्मिंश्चिदभिपूजिते ।  
पञ्चदण्डायतां भूमिं कृत्वा वै वर्तुलाकृतिम् ॥ 20.65 ॥

तस्यामन्तस्थ्सलं सम्यक्कृत्वा [^27] निष्कसमुच्छृतम् ।  
तोरणादि चतुर्दिक्षु स्थापयित्वा चतुर्मुख ॥ 20.66 ॥


[^27]: वारि.


अलङ्कृत्य यथापूर्वं वितानध्वजमालया ।  
तन्मध्ये कल्पयेन्मेरुं मृदङ्गसदृशाकृतिम् ॥ 20.67 ॥

श्लक्ष्णादि च मृदा कार्यं [^28] तस्योच्छ्रायं त्रिहस्तकम् ।  
मूले चाग्रे च विष्कम्भो हस्तमानस्तथा भवेत् ॥ 20.68 ॥


[^28]: तस्योर्द्वेच.


चतुर्दिक्षु [^29] च चद्वारो भागास्तस्य यथाक्रमम् ।  
श्वेतोऽरुणस्तथापीतः कृष्णः कल्प्यश्च सर्वतः ॥ 20.69 ॥


[^29]: चतुर्द्वारो.


कत्नैः स्वर्णैः [^30] पूरणीया ष्षट्तथा कुलपर्वताः ।  
पूर्वापरायताः कल्प्या हिमवां स्तदनन्तरम् ॥ 20.70 ॥


[^30]: भूषणीयौः.


हेमकूटश्च विषधो नीलश्श्वेतश्च पर्वतः ।  
शतशृङ्गश्च विष्कम्भस्तेषां ग्यात्षोडशाङ्गुलः ॥ 20.71 ॥

श्वेतश्च पिङ्गलो रक्तो नीलश्चन्द्रसमप्रभः ।  
हेमवर्णः क्रमाद्वर्णैश्चित्रयेद्धातुपांसुभिः ॥ 20.72 ॥

जम्बाद्वीपं लिभइत्वैवं लवणोदधिवेध्टितम् ।  
प्लक्षद्वीपं लिखेद्दिक्षु समुद्रपरि [^31] वेष्टितम् ॥ 20.73 ॥


[^31]: वारितम्.


शाल्मल्या लक्षितं द्वीपं परीतं मदिराम्बुभिः ।  
कुशं परीतमाघारैः क्रौञ्चं दधिसमुद्रितम् ॥ 20.74 ॥

शाकं दुग्धोदधिक्षिप्तं पुष्करं स्वच्छतोयधिम् ।  
क्रमाल्लिखित्वा सर्वेषां लोकालोकमहाचरम् ॥ 20.75 ॥

वप्रवत्कल्पयेत्प्राच्यां तस्यान्तरमरावतीम् ।  
पुरीमिन्द्रस्य याम्यायां [^32] नाम्ना संयमनीमपि ॥ 20.76 ॥


[^32]: पुरीम्.


यमस्य वरुणस्यापि प्रतीच्यां नगरीं तथा ।  
विभावरीमुदीच्यां तु पुरीं सोमस्य कल्पयेत् ॥ 20.77 ॥

इन्द्रादिलोकपालानां स्थाने स्थाने प्रकल्पयेत् ।  
सैकते स्थण्डिले तत्र तानावाह्य समर्चयेत् ॥ 20.78 ॥

महामोरुं च तन्मूर्ध्नि वाराहिं मूर्तिमर्चयेत् ।  
मेरोरुत्तरपार्श्वे तु श्वभ्रं कृत्वा प्रमाणतः ॥ 20.79 ॥

अधः कपालं सौवर्णं न्यस्य तत्र समर्चयेत् ।  
पूनरुर्ध्वकपालं च न्यस्य तस्योपरि क्रमात् ॥ 20.80 ॥

पूर्वोक्तेन विधानेन पुरोधा नियतस्स्वयम् ।  
कुंभान् षोडश [^33] संपूर्णान् षोडश प्रस्थपूरणान् ॥ 20.81 ॥


[^33]: सौवर्णान्.


परितोऽण्‍डकपालस्य सूत्रवस्त्रादिवेष्टितान् ।  
स्थापयित्वा धान्यराशौ सापिधानानलङ्कृतान् ॥ 20.82 ॥

दिशमैन्द्रीं समारभ्य प्रादक्षिण्येन पूरयेत् ।  
पञ्चगव्यादिभिर्द्रव्यैः प्रणवेन प्रपूरयेत् ॥ 20.83 ॥

पञ्चगव्यं च पीयूषं दधि सर्पि स्तथा मधु ।  
हरिचन्दनतोयं च वारि चाक्षतसंयुतम् ॥ 20.84 ॥

[^34] कुङ्कुमं च तथा तोयं कर्पूरागुरुवारि च ।  
कुशोदकं च रत्नाम्भस्सर्व [^35] पुष्पोदकं तथा ॥ 20.85 ॥


[^34]: कौसुमं.



[^35]: मुष्णो.


फलोदकं च धान्याम्भस्सर्वतीर्थोदकं तथा ।  
सर्वगन्धोदकं चापि द्रव्याणां [^36] क्रम ईरितः ॥ 20.86 ॥


[^36]: कल्प ईदृशः.


मोरोश्च [^37] दक्षिणे भागे कुण्डमग्नेः प्रकल्पयेत् ।  
आज्येन जुहुयादग्नौ शतमष्टोत्तरं पृथक् ॥ 20.87 ॥


[^37]: पश्चिमे भागे कुण्डे चाग्निं.


वराहमूर्ति प्रभृतीरुपक्षिप्त्वा च देवताः ।  
अन्याश्च देवताश्शैलान् समुद्रान्विष्टसानि च ॥ 20.88 ॥

भूरादीनि तथा द्वीपभेदांश्चोद्दिश्य नामभिः ।  
तेषा [^38] माहूय तत्कार्यं गुरुणा सपुरोधसा ॥ 20.89 ॥


[^38]: माह्वोय.


भूर्भुवस्स्वरिति ब्रह्मन्ननै च जुहुयाद्घृतैः ।  
अग्निं विसृज्य वितरेद्दक्षिणाश्च यथावसु ॥ 20.90 ॥

तदनै यजमानस्तु सर्वालङ्कारसंयुतः ।  
शुचिस्समाहितो भूत्वाकृतकौतुकबन्धनः ॥ 20.91 ॥

प्रविश्य तत्र तद्धैममण्डं च प्राङ्मुख स्स्वयम् ।  
प्रविश्यासीत देवेशं ध्यायन्नेव [^39] सुधाकरम् ॥ 20.92 ॥


[^39]: सुखाकरम्. सुराकरम्.


यज्ञमूर्तिं धरां देवीं बिभ्राणं [^40] निजदंष्ट्रया ।  
एवं ध्यायन्तमासीनं नृपं सोपस्क्रियं स्वयम् ॥ 20.93 ॥


[^40]: दंष्ट्रया स्वया.


आचार्यानुमतः कुम्भैः स्थापि तैरभिषेचयेत् ।  
पञ्चगव्यादिभिर्द्रव्यैर्मन्त्रानुच्चार्यमन्त्रवित् ॥ 20.94 ॥

वसोः पवित्रमन्त्रेण पञ्चगव्याभिषेचनम् ।  
शं नोदेवीरिति पयस्स्नानं दध्नाऽभिषेचनम् ॥ 20.95 ॥

इषेत्वेति घृतेनाग्न आयाहीति तथा पुनः ।  
मधुना चाग्निमीडेति मानस्तोक इति ब्रुवन् ॥ 20.96 ॥

हरिचन्धनतोयेन तथैवाक्षतवारिणा ।  
इदं विष्णुरिति प्रोच्य कुङ्कुमक्षोद वारिणा ॥ 20.97 ॥

आहार्षं चेति मन्त्रेण तथा कर्पूरवारिणा ।  
 
