+++
title = "+१ अयोग-व्यवच्छेदः"
+++
**प्रथमाध्याये प्रथमः पादः ॥**

<details><summary>श्रुत-प्रदीपिका</summary>

वरदं द्विरदाद्रिशेखरं  
कमलाया दयितं दयानिधिम् ।  
सकलार्थिजनार्थितप्रदं  
प्रणमामि प्रणतार्तिहारिणम् ॥
</details>

<details><summary>श्रुत-प्रदीपिका</summary>

वेदान्त-सूत्र-भाष्यार्थम्  
आचार्योपासनाच् छृतम् ।  
तद्-गिरा दीपिकेवाहं  
दर्शयिष्ये यथामति ॥
</details>

<details><summary>श्रुत-प्रकाशिका</summary>

वरदं द्विरदाद्राशं  
श्री-निधिं करुणानिधिम् ।  
शरण्यं **शरणं यामि**  
प्रणतार्त्तिहरं हरिम् ॥ 1 ॥

<details><summary>वीरराघवः</summary>

श्रीः  
वात्स्य-वीरराघवाचार्यकृता सुदर्शनसेवा॥ 

श्रीभाष्यकार-वेदान्त-  
देशिकाद्य्-उज्ज्वलां भजे ।  
गुरुपङ्क्तिं रमेशाद्यां  
रङ्ग-रामानुजान्तिमाम् ॥  

अद्भुतज्ञानविख्यात-  
वरदार्य-दया-वशम् ।  
व्यासं सुदर्शनार्यं तं  
सुदर्शन-समं श्रये ॥ 

1 वरदमिति ।  
वरदं द्विरदाद्रीशं श्रीनिधिं करुणानिधिं प्रणतार्तिहरम्  
इति तत्रत्य-पञ्च-बेर-विवक्षयेति संप्रदायविदः ।  
वरदम् इति स्वाचार्योऽप्य् अनु-संधीयते ।  
द्विरदाद्रि-शिखर एव वेदान्त-प्रवचनं तत्-कृतं स्व-श्रुतञ्चेति ज्ञापनाय  
द्विरदाद्रीशम् इत्यपि तद्विशेषणम् ।  
अत एव स्वश्रीरङ्गनाथापेक्षयाऽप्यस्य प्रथमनिर्देशः । 
</details>

</details>



<details><summary>श्रुत-प्रकाशिका</summary>

बहिरर् अन्तस् तमश्-छेदि  
ज्योतिर् **वन्दे** सुदर्शनम् ।  
येनाव्याहत-सङ्कल्पं  
वस्तु लक्ष्मीधरं विदुः ॥ 2 ॥
</details>

<details><summary>श्रुत-प्रकाशिका</summary>

सम्यङ् न्याय-कलापेन  
महता भारतेन च ।  
**उपबृंहित**-वेदाय  
**नमो** व्यासाय विष्णवे ॥ 3 ॥
</details>


<details><summary>श्रुत-प्रकाशिका</summary>

तस्मै रामानुजार्याय  
नमः परमयोगिने ।  
यः श्रुति-स्मृति-सूत्राणाम्  
अन्तर् ज्वरम् **अशीशमत्** ॥ 4 ॥
</details>

<details><summary>श्रुत-प्रकाशिका</summary>

**वन्दे** ऽहं वरदार्यं तं  
वत्साभिजन-भूषणम् ।  
भाष्यामृत-**प्रदानाद्** यः  
**सञ्जीवयति** मामपि ॥ 5 ॥
</details>

<details><summary>श्रुत-प्रकाशिका</summary>

**प्रपद्ये** प्रणवाकारं  
भाष्यं रङ्गम् इवापरम् ।  
परस्य ब्रह्मणो यत्र  
शेषित्वं स्फुटम् **ईक्ष्यते** ॥ 6 ॥+++(5)+++

<details><summary>वीरराघवः</summary>

2 प्रणवाकारमिति ।  
रङ्ग-विमानस्य प्रणवाकारत्वं प्रसिद्धम् ।  
तत्र शेषित्वं - शेष-शायित्वम् ईक्ष्यते ।  
श्रीभाष्य अकारोपक्रमात मकारेणोपसंहारात्  
प्रथमाध्याय-चतुर्थ-पादारम्भ-गत--उ-कार-मध्यमत्वाच् च **प्रणवाकारम्** ।  
प्रणव इवात्र जीव-परयोः शेष-शेषि-भावः  
नारायणे सर्व-शेषित्वं स्फुटमीक्ष्यते । 
</details>

</details>

<details><summary>श्रुत-प्रकाशिका</summary>

श्रुत्यन्तेषु **श्रुतं** भाष्ये  
**मतं ध्यातं** हृदम्-बुजे ।  
लक्ष्मीपतिं **प्रपद्ये** ऽहं  
दृष्टं श्रीरङ्गधामनि ॥ 7 ॥
</details>

<details><summary>श्रुत-प्रकाशिका</summary>

प्रमाणं च प्रमेयं च  
प्रमातारश् च सात्त्विकाः ।  
**जयन्तु** क्षपितारिष्टं  
सह सर्वत्र सर्वदा ॥ 8 ॥
</details>

<details><summary>श्रुत-प्रकाशिका</summary>

अ-विस्तृताः सु-गम्भीरा  
रामानुज-मुनेर् गिरः ।  
**दर्शयन्तु** प्रसादेन  
स्वं भावम् अखिलं दृढम् ॥ 9 ॥
</details>

<details><summary>श्रुत-प्रकाशिका</summary>

श्रीरङ्गेशाज्ञया लब्ध-  
व्यास-सञ्ज्ञं सुदर्शनम् ।  
वाचो विजयिनः+++(=वाग्विजय-भट्टस्य)+++ पुत्रं  
भाष्य-भक्तिर् **अचूचुदत्** ॥ 10 ॥

<details><summary>वीरराघवः</summary>

3 महाचार्यवंश्यकृते श्रीवेदान्त-देशिक-वैभव-प्रकाशिका-विशेषे,  
श्रीरामप्-पिल्लै इत्याह्वय-वेदव्यासभट्ट-पौत्रः  
'नावाल्वेनान्' इत्य्-आह्वयस्य पुत्रः  
श्रीसुदर्शनाचार्यः  
श्रीमद्-वात्स्य-वरदाचार्य-शिष्येष्व् अन्यतम इत्युक्तम् । 
</details>

</details>

<details><summary>श्रुत-प्रकाशिका</summary>

गुरुभ्योऽर्थः **श्रुतः**, शब्दैस्  
तत्-प्रयुक्तैश् च **योजितः** ।  
सौकर्याय **बभुत्सूनां**  
**सङ्कलय्य प्रकाश्यते** ॥ 11 ॥

<details><summary>वीरराघवः</summary>

1 योजित इति । अस्मद्व्याख्यया प्रतिपाद्यमानः गुरुभ्यः श्रुतोऽर्थः उपदेशकाले तैरिवेहापि तत्प्रयुक्तशब्दयोगं लम्भितः । तच्छब्दानामपि यथार्ह स्ववाक्ये घटनं क्रियत इति यावत् । संकलय्येति । अनेकाध्यापनाऽऽवृत्त्यवसरेषु प्रोक्ता अर्था विभिन्नाः यथाई पौर्वापर्यकल्पनयाऽत्र समाहियन्त इत्युक्तं भवति । 
</details>


</details>

<details><summary>श्रुत-प्रकाशिका</summary>

कः कृत्स्नं **वेत्ति** भाष्यार्थं  
श्रुतांश-स्थितये कृतिः ।  
आढ्यैः काकणिकेवैषा  
**नोपेक्ष्या** भाष्य-वित्तमैः ॥12 ॥ +++(4)+++
</details>

<details><summary>श्रुत-प्रकाशिका</summary>

भाष्यं चेद् **व्यवृणोत्** स्वयं यति-पतिर्, व्याख्यान-वाचां तथा  
गाम्भीर्याद् **अनवस्थितिर्** मित-मतिर् दूरे जनस् तद्-गिराम् ।  
**प्रष्टव्यः** कथम् ईश्वरः स हि न नः प्रत्यक्ष-रूपो दृशां  
तद् भाष्यं स च भाष्य-कृत् स च हरिः सम्यक् **प्रसीदन्तु** नः ॥ 13 ॥
</details>

<details><summary>श्रुत-प्रकाशिका - भाष्यकार-प्रेरणा</summary>

सर्वेषां पुरुषाणां प्रमाणाधीन-प्रमेय-निश्चयानाम्  
उपादित्सित-जिहासितेष्टानिष्ट--तत्-साधनानाम्  

अ-लौकिक-पुरुषार्थे तत्-साधन-रूपे च वस्तुनि शब्दैक-समधिगम्ये,  

तत्राप्य् अ-पुरुष-शेमुषी-दोष-मषी-मालिन्यस्य वेदाख्याक्षर-राशेर् एव  
प्रधानतः प्रमाणतया आश्रयणीयत्वे सिद्धे,  

तत्र च पशु-पुत्र-वृष्ट्य्-अन्न-स्वर्गाद्य्-ऐहिकामुष्मिकार्वाचीन-फल--तत्-साधन-परे ऽवगते पूर्वभागे +++(सति)+++,  
परम-पुरुषार्थावबोधके च तद्-उपरिभागे, 

पूर्वाचार्याभिमत-मुक्ति-घण्टा-पथ-कण्टकायमान-  
विविध--कु-दृष्टि-जन--दुर्-वचन--**शतोपप्लुते**,  
तद्-उपदर्शित--कु-पथ-प्रवृर्त्तिनि जगति च **मोमुह्यमाने**,  

<details><summary>वीरराघवः</summary>

2 कुपथेति । नात्र पथिन्शब्दः; कापथेत्यापातात् । किंतु पथशब्द एवाकारान्त इति भावप्रकाशिका । कुशब्दो भूमिवाची सन् अधोलोकपरो वा । अतः कुपथः अधोगतिः । पाठान्तरं मृग्यम् 
</details>


तद्-उज्जिजीवयिषया सद्--अ-सद्-विवेचन-चतुर-पूर्वाचार्यपरिचितं  
प्राचीनम् एव समीचीनम् अध्वानं **निष्कण्टकी कृत्य**  
परम-पुरुषार्थाभ्यर्थि-जन-सार्थं **कृतार्थयितुं**  

भव-भयाभितप्त-जन--भाग-धेय--वैभव-भावितावतरणेन  
परम-कारुणिकेन भगवता भाष्य-कारेण  
शारीरक-शास्त्रं **व्याचिख्यासितम्** । 

<details><summary>वीरराघवः</summary>

3 भाष्यकारेणेति भाविनीं वृत्तिमाश्रित्य ; व्याख्याकारकाले तत्त्वस्य सिद्धत्वाद्वा । भगवद्रामानुजमुनिनेति यावत् । 
</details>

</details>


<details><summary>श्रुत-प्रकाशिका - आर्ष-वचन-ग्रहणम्</summary>

परम-र्षि-प्रणीतानि व्याख्येयानि,  
तेषां च महर्षि-प्रणीतानि व्याख्यानानि च **सन्ति** चेत्  
तान्य् **एवानुरोद्धव्यानि** ।  
न ह्य् अन्-ऋषेः सूक्ष्म-दर्शित्वम्,  
ऋषेर् अभिप्रायम् ऋषिरेव स्वतो **वेदितुम् अर्हति**  
न तु जडमतिर् इतरो जनः । 

ऋषि-वचसाम् एवाभिन्न-वक्तृकाणां मिथो **विरोधे**  
पूर्व-पक्षाभिप्राय--वैभव-वादादिभिर् **अविरोधो नेयः** ।  
भिन्न-वक्तृकाणां तु विरोधे दुष्-परिहरे  
"युक्ति-युक्तं ग्राह्यम्" इति न दोषः ।  

ये पुनः **सन्त्य्** अपि  
तान्य् **अनादृत्य**  
व्याख्येयान्तराणि व्याख्यानान्तराणि च तद्-विरुद्धानि रुचयन्ति  
तेषाम् आग्रह-गृहीत-हृदयत्वे पण्डित-मानित्वे पाण्डित्य-ख्यापन-परत्वे च  
तत्-प्रवृत्तिर् एव प्रमाणम् ।  

इतरेषां च व्याख्यातॄणाम् आर्ष-व्याख्यानातिलङ्घित्वम्  

> "उपासात्रैविध्यात्"  
'सर्वत्र प्रसिद्धोपदेशात्'  
"भूमासम्प्रसादादध्युपदेशात्'  
"दहर उत्तरेभ्यः' 

इत्य्-आदिषु स्पष्टतरम्।  
इह तु वृत्त्यनुसारः प्रतिज्ञातः । 

न च "तत्प्रतिज्ञानम् अ-हृदयम्" इति शङ्कनीयम्;  
दुष्-परिहर-बाधकानुपलम्भात् ।  
</details>


<details><summary>श्रुत-प्रकाशिका - ब्रह्म-सूत्रय् आरम्भः</summary>

यद्य् अपि कर्म-मीमांसायां च  
क्वचित् क्वचिद् अर्वाचीन-व्याख्यातृभिर् **आकुलत्वम् आपादितम्**,  
तथापि तत्र प्रयोग-मार्गे **स्खलनाभावाद्**  
अनुष्ठान-मात्राधीनायाः स्वर्गादि-फल-सिद्धेर्  
देवता--स्व-रूप--तद्-याथात्म्य--सत्-कार्य-वादादि-ज्ञान-**नैरपेक्ष्यम्**,  

परम-पुरुषार्थस्य ज्ञानैकसाध्यतया  
ज्ञान-मार्ग-स्खलनस्याऽऽत्महानि-फलकत्वेन   
तद्-विपरीत-ज्ञानानाम् अवश्य-**परिहर्तव्यत्वम्**,  

उत्तर-भागे च तत्-तद्-अर्थौपयिकतया प्रसक्तानां  
पूर्व-भागार्थानां **शिक्षणीयत्वम्**,  

प्रदर्शितयैव दिशा  
अन्-उक्तानाम् अपि शिक्षणीयार्थान्तराणां सु-कर-**निर्वाहत्वं चाभिप्रेत्य**  

ब्रह्म-सूत्राण्य् एव  
भगवान् भाष्य-कारः **प्रारभते विवरीतुम्** ॥ 
</details>


## शास्त्रार्थसूचनगर्भितं मङ्गलाचरणम्


<details open><summary>विश्वास-प्रस्तुतिः</summary>

अ-खिल-भुवन-जन्म-स्थेम-भङ्गादि-लीले  
विनत-विविध-भूत-व्रात-रक्षैक-दीक्षे ।  
श्रुति-शिरसि विदीप्ते ब्रह्मणि श्री-निवासे  
**भवतु** मम परस्मिन् शेमुषी+++(=ज्ञानम्)+++ भक्ति+++(→स्मृति-विशेष)+++-रूपा ॥
</details>

<details open><summary>विश्वास-टिप्पनी</summary>

ब्रह्मसूत्रगत-शब्दा अत्र प्रयुक्ताः प्रायेण - श्रीनिवास-शब्दादीन् विहाय।  
अकारात् प्रारब्धव्यम्, मकारे समापनीयम्, मध्य उकारस् स्याद् इति प्रयुक्त अखिल-शब्दो निखिल-स्थाने।  
पुनः सकल-शब्दः प्रायिकार्थच्छायावान् इति वर्जितः। 


प्रथम-पादे प्रथम-द्वितीयाध्यायार्थो  जगत्-कारणत्वम् अबाधितम्।  
द्वितीये पादे तृतीयाध्यायार्थ उपायत्वम्।  
तृतीये पादय् उपेयत्वम्।  
चतुर्थे शाङ्करोक्त-शास्त्र-जन्य-ज्ञान-मात्राद् व्यावर्तनम्,  
तृतीये च प्राप्यस्य चेश्वरत्वेनोक्तत्वाद् व्यावर्तनम् ।  
</details>


<details><summary>Thibaut</summary>

MAY my mind be filled with devotion towards the highest Brahman, the abode of Lakshmi who is luminously revealed in the Upanishads; who in sport produces, sustains, and reabsorbs the entire Universe; whose only aim is to foster the manifold classes of beings that humbly worship him.
</details>


<details><summary>मूलम्</summary>

अखिलभुवनजन्मस्थेमभङ्गादिलीले  
विनतविविधभूतव्रातरक्षैकदीक्षे ।  
श्रुतिशिरसि विदीप्ते ब्रह्मणि श्रीनिवासे  
भवतु मम परस्मिन् शेमुषी भक्तिरूपा ॥
</details>

<details><summary>श्रुत-प्रदीपिका</summary>

प्रारिप्सितप्रबन्धस्याविघ्नपरिसमाप्तिप्रचयगमनार्थमिष्टदेवतोपासनलक्षणमङ्गलं श्रुत्याकुर्वन्नर्थं प्रतिपाद्यं संक्षेपतः श्रोतृबुद्धिसमवधानाय दर्शयति - अखिलेति । प्रथमेन पादेन प्रथमद्विकार्थसंक्षेपः, द्वितीयेन तूत्तरस्य । भवतीति भुवनं कार्यजातम् । कतिपयकारणचतुर्मुखादिव्यावृत्त्यर्थम् अखिल शब्दः । प्रायिकत्वनिवृत्त्यर्थं सकलेत्य नुक्तिः । अज्ञातं नास्ति इतिवदखिलेति व्यतिरेकोक्तिः । अकारोपक्रमत्वसिद्धये निखिलेत्यनुक्तिः । तस्य भगवद्वाचकत्वशक्तियोगात्तदविवक्षायामपि माङ्गलिकत्वमकारस्य । नञो मङ्गलेतरत्वं निषेध्यविशेषापेक्षया, न स्वतः । अत्र तु वैकल्यनिषेधेन पौष्कल्यपरत्वात् माङ्गलिकत्वमेव । जन्म त्रिविधम् । स्थेमा - अन्तर्यामिविष्ण्ववतारादिमुखेनैव करणीया विविधा स्थितिः । भङ्गः - नित्यनैमित्तिकप्राकृतरूपः । मोक्षस्य लयान्तर्भावेऽपि शास्त्रस्य प्रधानप्रयोजनतया विषयवत् पृथगेव वक्तव्यत्वादनेकार्थसाधारणेन शब्देन तमन्तर्भावयितुमयुक्तम् । अतो हि पूर्वाचार्याः पृथगूचुः - जगज्जन्मस्थितिध्वंसमहानन्दैकहेतवे जगदुद्भवस्थितिप्रणाश- संसारविमोचनादयः इति । आदि शब्देनानुप्रवेशनियमनधारणादि गृह्यते ; प्रदेशान्तरे जगदुत्पत्तिस्थितिसंहारान्तः प्रवेशनियमनादिलीलम् इति स्वेनैव कण्ठरवेणोक्तार्थस्वीकारस्यैवोचितत्वात् । अप्रमेयोऽनियोज्यश्च इत्याद्युक्तप्रकारेण सापेक्षत्वादिव्युदासाय लीला शब्दः । जनयितृत्वाद्यनुक्त्वा जन्माद्युक्तिरुपादानाभिप्राया ; बहु स्यां प्रजायेयेति इति हि श्रुतिः । लीला शब्देन निमित्तत्वं द्योतितम् । अवाप्तसमस्तकामस्य व्यापारानुपपतिं्त परिहरतानेन लीलाशब्देन द्वितीयलक्षणार्थश्च सूचितः । अथ द्वितीयद्विकार्थं संक्षिपति - विनतेति । विनतरक्षाप दाभ्यां तृतीयचतुर्थलक्षणार्थौ सूचितौ । विशेषेण नताः प्रह्वीभूताः उपासकाः ; तद्वैविध्यं तदुपर्यपि बादरायणः संभवात् इत्यादिवक्ष्यमाणप्रकारेण । भूताः ; भगवज्ज्ञानेन लब्धसत्ताकाः इति भावः ; अस्ति ब्रह्मेति चेद्वेद, सन्तमेनं ततो विदुरिति इति श्रुतेः । विनतभूतसंबन्धी व्रातो विनतभूतव्रातः । व्रात शब्देन आस्फोटयन्ति पितरः पशुर्मनुष्यः पक्षी वा इत्याद्यर्थोऽभिप्रेतः । रक्षा इष्टप्रापणानिष्टनिवारणलक्षणा । एक शब्दः प्राधान्यपरः अप्यहं जीवितं जह्याम् काममात्मानं भार्यांपुत्रं वोपरुन्ध्यान्न त्वेव दासकर्मकरम् इति ह्युक्तम् । सा प्रधाना दीक्षा यस्य तत्तथोक्तम् । दीक्षा- शब्देनावर्जनीयत्वं गर्भितम्; एतद्व्रतं मम इति हि तदुक्तिः ।

अथ शास्त्रोपोद्धातचतुःसूत्र्यर्थमाह - श्रुतीति । ब्रह्मणो मानशून्यत्वान्यमानकत्वव्युदासेन शास्त्रारम्भणीयता हि तदर्थः । श्रुति शब्दः प्रमाणवैलक्षण्यं द्योतयति ; श्रूयते नित्यमिति हि श्रुतिः । शिरः शब्देनानन्यपरभागोक्तिः । विदीप्तिः विशेषेण दीप्तिः ; अग्न्यादिरूपेणकर्माराध्यताया अपि वेदान्तावगतत्वं ब्रह्मणः स्वतोऽनन्तपुरुषार्थत्वं चाभिप्रेत्य विशेषेण

दीप्तत्वमुक्तम् । ब्रह्मणीति सामान्यशब्दः । श्रीनिवास इति विशेषशब्दः । अत्र छागो वा मन्त्रवर्णात् इति न्यायोऽभिप्रेतः । श्रीनिवास शब्देन रूढितोऽवयवतश्च त्रिमूर्त्यैक्यसाम्योत्तीर्णत्वादिव्युदासो नित्यविभूतियोगश्च फलितः । परस्मिन्निति परमतः सेतून्मान इत्यत्र निर्णीतं प्राप्यत्वं विवक्षितम् । अथोपायोपेयात्मके प्रतिपाद्ये विनतपदसूचितमुपायांशं विशिनष्टि - शेमुषी भक्तिरूपेति । अत्रापि छागपशुन्यायोऽभिप्रेतः । पदद्वयेन धीकर्मसमुच्चयवाक्यार्थज्ञानमात्रोपायत्वव्युदासः । स्वनिकर्षाभिप्रायेणाह - ममेति ।

भवतु - फलान्तरादेतद्विषयोपायः स्वादुतम इति भावः ।

एवं परमविषयो दर्शितः । प्रयोजनं चात्रातिसंक्षिप्तम् ।  
अथ स्वग्रन्थस्यावान्तरविषयं स्वव्याख्येयस्य व्याख्येयान्तराद् वैषम्यं च वदन्  
संक्षिप्तं शास्त्रप्रयोजनं च विशदीकुर्वन्  
व्याख्यानान्तरेभ्यः स्वग्रन्थस्य वैलक्षण्यं च दर्शयन्न्  
अर्थात् गुरूपासनरूपं मङ्गलमाचरति - पाराशर्येति ।
</details>


<details><summary>श्रुत-प्रकाशिका - विघ्नवारणम्</summary>

एवं प्रारिप्सितस्य प्रबन्धस्याविध्नपरिसमाप्ति-प्रचय-गमनार्थं  
स्मृत्याचार-सिद्धम् इष्ट-देवतोपासन-रूपं मङ्गलं श्रौतम् आचरति -  
अखिलेत्यादिना श्लोकेन ।

> मङ्गलाचारयुक्तानां  
> नित्यं च प्रयतात्मनाम् ।  
> जपतां जुह्वतां चैव  
> **विनिपातो न विद्यते** ॥

इति हि स्मर्यते ।

<details><summary>वीरराघवः</summary>

1 स्मर्यत इति । मङ्गलाचारपदमविशेषात् आदर्शदर्शनादिनित्यकर्मणः कायिककार्यारम्भकर्तव्यविष्वक्सेनाराधानादेः वाचिकव्यापारात्मकग्रन्थारम्भकर्तव्यवाचिक देवतानमस्क्रियादिमङ्गलस्य च वाचकम् । न तु तत्त्वचिन्तामण्युक्तरीत्या आदर्शदर्शनाथाचारमात्रपरम् ; सर्वस्य प्रामाणिकत्वेनानुषादसंभवादिति भावः । 
</details>

</details>

<details><summary>श्रुत-प्रकाशिका - सङ्क्षेपः</summary>

**आचार्यते** च तत्-तत्-प्रबन्द्धृभिः,  
श्रोतृ-बुद्धि-मनस्-समाधानार्थं शास्त्रार्थ-**सङ्क्षेपश्** चार्थतः क्रियते ।  
यथा चोदनासूत्रेण धर्म-स्वरूपं प्रमाणञ् च श्रुत्य्-अर्थाभ्यां निरूपितम् ।  
प्रसिद्धं हि श्रोतुः प्रतिपत्ति-सौकर्याय  
वक्तुर् अर्थ-प्रतिपादनस्य सङ्क्षेप-पूर्वकत्वम् ।

> इष्टं हि विदुषां लोके  
> समास-व्यास-धारणम्  

इति "शास्त्रार्थ-सङ्क्षेपेण वस्तुनिर्देशो भवत्व्"  
इत्य्-आशीर्वादश् च कृतौ भवतः ।
</details>

<details><summary>श्रुत-प्रकाशिका - विनत</summary>

"विनतेति' "भक्तिरूपे'ति च ब्रह्मणि प्रह्वीभावावगमात्  
प्रणतिर् अपि फलिता ।  
णमु प्रह्वत्वे इति हि धातुः ।  
एवं त्रिविधं मङ्गलमाचरितं भवति ।
</details>

<details><summary>श्रुत-प्रकाशिका - अध्याय-द्विकौ</summary>

श्लोकस्य प्रथमपादेन पूर्वस्याध्यायद्विकस्यार्थः सङ्क्षिप्तः । द्वितीयेन तूत्तरद्विकस्य ।  
कर्ममीमांसायां प्रतिपाद्य-भेदेन षट्क-भेदवद्  
अत्रापि विषय-विषयि-रूप-प्रतिपाद्य-भेदेन द्विक-भेदः ।  
शास्त्र-प्रतिपाद्यम् उपायोपेयात्मकम् सिद्धोपाय उपेयञ्च ब्रह्म ।  
साध्योपायो भक्तिः ।
</details>

<details><summary>ब्रह्म-भुवने</summary>

तत्र सप्तम्य्-अन्तैः पदैः  
सिद्धोपाय-रूपम् उपेयञ् च ब्रह्मोच्यते ।  

भवतीति भुवनं कार्य-वर्गः ।  
रूढि-शक्त्या तत्-कारणस्य कुलालादितो व्यावृत्तिः ।  
भुवन-शब्दो हि विपुलतर-कार्य-विशेषे रूढः । 
</details>

<details><summary>श्रुत-प्रकाशिका - अखिल</summary>

अखिलशब्देन सर्वदेशसर्वकालवर्तीन्यण्डजातानि विवक्षितानि तेन ब्रह्मादि-व्यावृत्तिः ।  
खिलं नास्तीत्यखिलं  
कार्येषु ब्रह्मणः सृष्ट्य्-आदि-व्यापाराविषय-भूतं  
न किञ्चिद् इत्य् अर्थः ।  
अनया व्यतिरेकोक्त्या प्रायिकत्वनिवृत्तिः ।  
"अज्ञातं नास्ति ते किञ्चिदि'तिवत् ।  
अतः _सकलम्_ इत्य् अन्वयमुखेनानुक्तिः ।

अकारोपक्रमत्वसिद्धये निखिलेत्यनुक्तिः ।  
"अ" इति भगवतो नारायणस्य प्रथमाभिधानं भगवतो वाचकम्,  

> अकारं प्रयुञ्जानेन  
> किन् नाम मङ्गलं न कृतम् 

इति चाभियुक्तैरभ्यधायि ।  
अत्र भगवद्-वाचित्वाविवक्षायाम् अपि  
भगवद्-वाचकत्व-शक्ति-योगाद्  
अ-कारो माङ्गलिकः +++(4)+++  
"अइउण्" इत्यत्राकारवत् । 

<details><summary>वीरराघवः</summary>

1 अ इति भगवत इति वाक्यं भर्तृहरिग्रन्थस्थम् ;  
ग्रन्थश्च महाभाष्यप्रदीपिका ।  
वाक्यमिदं भाष्ये अथशब्दानुशासनमिति अकारम्,  
अइउण् इति अकारनाभिप्रतीत्यपि मन्यन्ते ।  
'अइउण्' इत्यत्राकारवत् इति समनन्तरवाक्यम्  
अत्र टीकायाम् अक्षर-समाम्नाय-अकार-ग्रहण-बाधकमिव । 
</details>


नञो निषेध-वाचित्वेऽपि -  
निषेध्य-वशाच् छुभत्वाशुभत्वे,  
अतो 'निष्-प्रत्यूहम् उपास्मह' इत्य्-आदि-निर्देशस्येव शुभतरत्वं,  
वैकल्य-निषेधेन पौष्कल्य-परत्वात् ।  

+++(बहुत्वस्य भेदगर्भतया)+++ अखिल-शब्देन चिद्-अचिद्-भेदोऽप्य् अभिप्रेतः । 
</details>

<details><summary>श्रुत-प्रकाशिका - जन्म-स्थेम-भङ्गाः</summary>

"जन्म' नित्यनैमित्तिक-प्राकृतरूपं,  

1"स्थेमा' स्थितिः ।  
सा चान्तर्यामि-विष्ण्व्-अवतार-  
लोकपाल-मन्वादि-नृप-  
माता-पित्रादि-मुखेन क्रियमाणा बहुविधाविवक्षिता ।  

"भङ्गः' । नित्य-नैमित्तिक-प्राकृतरूपः+++(=??)+++ ।  
मोक्षस्य लयान्तर्भवे ऽपि  
शास्त्रस्य परमप्रयोजनत्वादत्र स नान्तर्भावितः ।  
अत एवादि-शब्देऽपि नान्तर्भाव्यः ।  
तस्य साधारणतया स्फुट-प्रतिपत्ति-हेतुत्वाभावात् ।  

पृथग् एव हि पूर्वश् च स्पष्टतरं निर्दिष्टो मोक्षः +++(रक्षा-पदेन)+++।  
"जगद्-उद्भव-स्थिति-प्रणाश--संसार-विमोचनादयः' इति ,  
"जगज्-जन्म-स्थिति-ध्वंस--महानन्दैक-हेतव' इति च भगवान् भाष्यकारश्च तथा निर्दिशति ।  
यथा वेदार्थसङ्ग्रहे "उद्भवस्थितिप्रलय--संसार-निवर्त्तनैकहेतुभूत' इति,  
भाष्ये च "निखिलगजद्-उदय-विभव-लय--महानन्दैककारण'मिति।  

'विनते'त्य्-आदि-पदेन स्थेमान्तर्भूत-स्वर्गादि-संसारिक-फल-प्रदत्वस्य पृथग्-उक्तिर् अन्-अपेक्षिता ।  
शास्त्रासाधारणस्य परम-प्रयोजनस्य मोक्षस्यैव हि पृथग्-उक्त्य्-अपेक्षा ।  
</details>



<details><summary>श्रुत-प्रकाशिका - मङ्गलाचरण-भाष्यता</summary>

> ननु, 
> 
>> "सूत्रार्थो वर्ण्यते यत्र  
> वाक्यैः सूत्रानुकारिभिः ।  
> स्वपदानि च वर्ण्यन्ते  
> भाष्यं भाष्यविदो विदुः " 
> 
> इति हि भाष्यलक्षणम् ।  
> 
> अतः सूत्र-व्याख्यान-रूपत्वाभावाद्  
> अखिलेत्यादिकं न भाष्यान्तर्भावि


इति चेन् न –  

सूत्र-तात्पर्यार्थ-परत्वात् भाष्यान्तर्भाव्य् एव ।  
सूत्रतात्पर्यार्थ-परत्वं च श्लोक-व्याख्याने स्पष्टम् ।  

किञ्च मङ्गलाचरणं प्रारिप्सितग्रन्थाविघ्न-परिसमाप्त्याद्य्-अर्थतया  
तद्-उपयोगीति तदन्तर्भाव्य् एव ॥ 

</details>


<details><summary>श्रुत-प्रकाशिका - मङ्गलाचरण-योग्यता</summary>

> शाबर-शाङ्करादि-भाष्येषु नमस्कारादर्शनाद्  
अत्र नमस्कार-कथनम् अयुक्तम् 

इति चेन् न;  

"नमः प्रवरगुणैकास्पदाय"  
इति द्रमिडभाष्ये देवता-गुरु-नमस्-कार श्रवणात् ।  
शाबर-शाङ्करयोस् तु  
ईश्वरानभ्युपगमात् जीव-ब्रह्म-भेदानभ्युपगमाच् च नमस्यानादरः ।  


अत्र तु सिद्धान्तानुरूप्यात्  
नमस्या अत्यन्तोपपन्ना ।  
शाङ्करग्रन्थोपक्रमे च  
व्याख्यातृभिर् नमस्-काराद्य्-अभावात् कु-ग्रन्थत्वम् आशङ्कय,  
युष्मद्-इत्य्-आदि-ग्रन्थेन प्रत्यग्-अर्थानुसन्धानेनार्थान् मङ्गलाचारः कृतः इति परिहृतम् । 
</details>


## भाष्यप्रणयनप्रयोजनम्

<details open><summary>विश्वास-प्रस्तुतिः</summary>

पाराशर्य+++(=व्यास)+++-वचस्-सुधाम् उपनिषद्-दुग्धाब्धि-मध्योद्धृतां  
संसाराग्नि-विदीपन--व्यपगत-प्राण+++(→ब्रह्म-सम्बन्ध)++++आत्म--सञ्जीवनीम् ।  
पूर्वाचार्य-सुरक्षितां बहु-मति-+++(परस्पर-)+++व्याघात-दूरस्थिताम्  
+++(गायत्र्याऽमृतम् इव)+++ आनीतां तु निजाक्षरैः +++(न तु स्वाभिप्रायारोपणेन)+++ सु-मनसो भौमाः +++(सन्तोऽमृत-वञ्चिता अपि)+++ **पिबन्त्व्** अन्वहम् +++(न त्व् अमृतवत् सकृत्)+++ ॥
</details>

<details><summary>Thibaut</summary>

The nectar of the teaching of Parāsara's son (Vyāsa),--which was brought up from the middle of the milk-ocean of the Upanishads--which restores to life the souls whose vital strength had departed owing to the heat of the fire of transmigratory existence--which was well guarded by the teachers of old--which was obscured by the mutual conflict of manifold opinions,--may intelligent men daily enjoy that as it is now presented to them in my words.
</details>


<details><summary>मूलम्</summary>

पाराशर्यवचस्सुधामुपनिषद्दुग्धाब्धिमध्योद्धृतां  
संसाराग्निविदीपनव्यपगतप्राणात्मसञ्जीवनीम् ।  
पूर्वाचार्यसुरक्षितां बहुमतिव्याघातदूरस्थिताम्  
आनीतां तु निजाक्षरैः सुमनसो भौमाः पिबन्त्वन्वहम् ॥
</details>

<details><summary>श्रुत-प्रदीपिका</summary>

व्यासस्यैव बादरायणत्वं श्रुतिसिद्धम् । जन्मतः प्रकर्षं च सूचयति पाराशर्यशब्देन । वचः- शब्दोऽर्थपर्यन्तः, वेदवित् इत्यत्र वेदशब्दवत् । वचसः सुधामिति निर्वाहे रूपकप्रकरणानौचित्यं सुधाशब्दामुख्यत्वं च । अमृतत्वहेतुत्वात् सुधात्वरूपणम् । पूर्वभागादप्यव्यवधानेन ब्रह्मप्रतिपादनरूपा सेत्यभिप्राय उपनिष च्छब्दः । उपनिषदां वेदसारत्वाभिप्रायो दुग्धशब्दः ; यथा आरण्कं च वेदेभ्य ओषधीभ्यो यथामृतम् इति । अब्धि शब्द आनन्त्यपरः । मध्य शब्देन सर्वश्रुतिमुख्यत्वमभिप्रेतम्, मध्यस्य सर्वप्रदेशानुगुण्यात् । अनेन स्वव्याख्येयस्य प्रमाणमूलता अवान्तरविषयश्च दर्शितौ । उद्धृतशब्देनातिनिम्नदेशनिमग्नोद्ग्रहणमभिदधता निःशेषार्थग्रहणं सूचितम् । परम प्रयोजनमाह - संसारेति । संसारस्याग्नित्वं तापत्रयात्मकतया । तत्राप्यवान्तरभेदं विद्यालब्धेः पूर्वं कदाचिदप्यनिर्वाप्यत्वं वैविध्यमनुपरतत्वं च द्योतयति विदीपन शब्दः । अनादिकालं बहुमुखश्रवणादिष्वन्यतमप्रकारेणालब्धपरमात्मानो व्यपगतप्राणाः । प्राणाः परमात्मा, प्राणमेवाभिसंविशन्ति इति श्रौतप्रयोगात् । संजीविनीम् इति परममोक्षहेतुत्वं विवक्षितम् । स्वग्रन्थस्य सत्संप्रदायमूलकतामाह - पूर्वेति । आर्थं गुरूपासनं चैतत्कीर्तनमुखेनात्र कृतम् । शंकरादिव्युदासाय पूर्वशब्दः । सुरक्षिताम् न परमुपदेशेन, ग्रन्थनिर्माणेनापीति भावः । तर्हि सा किमिति न प्रथितेत्यत्राह - बहुमतीति । बहूनां या मतयः तासां व्याघातो मिथो विरोधः, तेन **दूरस्थिताम्** । न यथावदप्रतिपत्तिमात्रम्, अन्यथा च प्रतिपत्तिरभूदिति भावः । तुशब्दः स्वग्रन्थवैषम्यपरः ।  
सुधासमाख्यानुगुण्याय ममाक्षरैरित्यनूक्तिः ; गायत्र्यवयवामृताक्षरैर् इत्यर्थः । सुमनसः ; सारासारविवेकादिविचक्षणाः । भौमाः ; अधीत-साङ्ग-सशिरस्-कवेदाः श्रुतकर्ममीमांसा भूलोकवासिनः । देशकालान्तरादिषु वृत्त्यादिसाफल्यमिति भावः । पिबन्तु ; सुधापानवदस्य श्रवणाद्यपि सुखरूपम् इत्यर्थः । अन्वहम् ; भोग्यतातिशयात् गभीरत्वाच्च ।
</details>

## प्रतिज्ञा

<details open><summary>विश्वास-प्रस्तुतिः</summary>

भगवद्-बोधायन-कृतां विस्तीर्णां +++(काश्मीरं गत्वा पठित्वा स्मृतां ३२*२*१०^५ अक्षरमयीं)+++ ब्रह्म-सूत्र-वृत्तिं  
पूर्वाचार्यास् संचिक्षिपुस्,  
तन्-मतानुसारेण सूत्राक्षराणि  
+++(सङ्क्षेप-विस्तारयोर् मध्यमा यथा तथा)+++ व्याख्यास्यन्ते । 
</details>

<details open><summary>विश्वास-टिप्पनी</summary>

शङ्करार्यस् तु "(अस्मन्-मतं) वयमस्यां
शारीरकमीमांसायां प्रदर्शयिष्यामः" इति बहुवचनेन वदति, स्व-मतं च पुरस्करोतीति व्यावृत्तिः। 
</details>


<details><summary>Thibaut</summary>

The lengthy explanation (vr̥tti) of the Brahma-sūtras which was composed by the Reverend Bodhāyana has been abridged by former teachers; according to their views the words of the Sūtras will be explained in this present work.
</details>


<details><summary>मूलम्</summary>

भगवद्-बोधायन-कृतां विस्तीर्णां ब्रह्म-सूत्र-वृत्तिं  
पूर्वाचार्यास् संचिक्षिपुस्,  
तन्-मतानुसारेण सूत्राक्षराणि व्याख्यास्यन्ते ।

</details>


<details><summary>श्रुत-प्रदीपिका</summary>

पूर्वाचार्यग्रन्थाः प्रवर्त्यन्ताम् ; किं ग्रन्थान्तरनिर्माणप्रयत्नगौरवेणेत्यत्राह - भगवदिति । पूर्वाचार्यशब्दोऽत्र विवृतः । शङ्करादिभ्योऽपि ज्ञानाधिक्यपरो भगव च्छब्दः । द्रमिडाचार्यादिग्रन्थोऽतिसंक्षिप्तः । तन्मतानुसारेण ; न तु स्वोत्प्रेक्षया । सूत्राक्षराणि ; प्रकृति प्रत्ययानुगुण्येन ; न तु यथाकथंचिद्योजयितव्यानीति भावः । व्याङ्भ्यामुपसर्गाभ्यामपेक्षितविस्तरानपेक्षितसंकोचौ विवक्षितौ । व्याख्येयं पदम् उपादत्ते - अथेति ।
</details>
