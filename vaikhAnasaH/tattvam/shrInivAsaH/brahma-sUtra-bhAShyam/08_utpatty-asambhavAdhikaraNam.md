+++
title = "उत्पत्त्यसम्भवाधिकरणम् ८"
+++
उत्पत्त्यसम्भवाधिकरण-प्रारम्भः

## पूर्व-पक्षः
उत्पत्त्यसम्भवात्. २-२-१३-३९ ॥



(प) साङ्ख्यवत् पाञ्चरात्रं किं अप्रमाणं? न संशयः॥ इति।

साङ्ख्यादिवत्, पाञ्चरात्र-तन्त्रम् अप्य् अप्रमाणम् उत, नेति संशयः।  
अप्रमाणम् इति पूर्व-पक्षः।

(प) जीवोत्पत्त्य्-अभिधानेन वेद-निन्दाभिधानतः। इति।

वासुदेवात्, सङ्कर्षणो नाम जीवो जायत  
इति श्रुति-विरुद्ध-जीवोत्पत्त्यादि-प्रतिपादनात्,  
"चतुर्षु वेदेषु पुरुषार्थम् अलभमान" इति वेदानादर-वचनाच् च  
तद् अप्रमाणम् इति।  

राद्धान्तस् तु -

(प) 

> सङ्कर्षणादि-जीवानाम्  
> अवतारत्व-कीर्तनात्।  
> विरोधो न क्वचिद् दृष्टो  
> वेदे ऽप्य् एतद् उदाहृतम्॥  
> निष्ठा-लाभ-प्रवचनं  
> होम-निन्दा-समं मतम्।  
> नातो विरोध-गन्धो ऽस्ति  
> प्रमाणं पाञ्चरात्रकम्॥ 

इति॥

सङ्कर्षण-प्रद्युम्नानिरुद्धानां पर-ब्रह्म-भावानाम्,  
“अजायमानो, बहुधा विजायते" इत्य्-आदि-श्रुति-सिद्ध-स्वेच्छावतार-प्रतिपादनात्,  
न क्वचिद् विरोधः। 

"चतुर्षु वेदेषु पुरुषार्थम् अलभमान" इति चानुदित-होम-निन्दावत्।  
“ऋग्वेदं भगवो ऽध्येमी”त्य् आरभ्य,  
चतुर्षु वेदेषु विद्या-स्थानेष्व् आत्म-वेदनाभाव-वचनं वक्ष्यमाण-प्रशंसार्थम्।  

तन्त्रे ऽस्मिन्  
वेदान्तोदित-ब्रह्मोपासन-विधानाद्  
वेदाविरुद्ध-तद्-अर्चनादि-विधानाच् चावगम्यते-  
इति प्रमाणम् एव।  

सूत्रार्थस् तु -  
"न जायत" इत्य्-आदि-श्रुतेर् जीवस्योत्पत्त्य्-असम्भवात्, जीवोत्पत्ति-वचनाच् च न प्रमाणम् इति।


<details><summary>सुन्दरराज-दर्पणः</summary>

**॥ उत्पत्त्यसम्भवात्. २-२-१३-३९ ॥**

“न जायते म्रियते वा" इति जीवस्य जनन-मरण-निषेध-श्रुति-विरोधात्,  
वेद-चतुष्टये पुरुषार्थ-प्राप्त्य्-अभावात्,  
शाण्डिल्येन पाञ्चरात्राश्रयणस्य +उक्ततया वेद-निन्दा-प्रतिपादनाच्चेत्यर्थः॥
</details>

---



**॥ न च कर्तुः करणम्. २-२-१३-४० ॥**  
[[P१९९]]

(प)  
> मनसः करणस्यास्माद्  
> उत्पत्तिर् न विरोधतः।  
> वाक्ये सर्वेश्वराद् अस्य  
> चोत्पत्ति-श्रवणाद् यतः॥ 

इति।

> मनस् सङ्कर्षणात् प्रद्युम्न-सञ्ज्ञम् उत्पद्यते 

इति मनसः करणस्य  
जीवाद् उत्पत्तिश् च  
श्रुति-विरुद्धत्वात् न सम्भवति।  

> “एतस्माज् जायते प्राणो  
> मनस् सर्वेन्द्रियाणि च" 

इति मनसो ब्रह्मण उत्पत्तिः श्रूयते।

<details><summary>सुन्दरराज-दर्पणः</summary>

**॥ न च कर्तुर् इत्यादि. २-२-४० ॥**

"सङ्कर्षणात् कर्तुः प्रद्युम्न-सञ्ज्ञं मन उत्पद्यते"  
इति तत्राभिधीयते।  
तच् च विरुद्धम् इत्य् अभिप्रायः॥
</details>

## सिद्धान्तः
**॥ विज्ञानादि-भावे वा तदप्रतिषेधः. २-२-१३-४१ ॥**

(प)

> ब्रह्म-भावे सति, ह्य् एषाम्  
> अवताराभिधानतः।  
> प्रामाण्यस्य निषेधो न  
> पाञ्चरात्रस्य तत्त्वतः॥ 

इति।

वा-शब्दात् पक्षो विपरिवर्तते।  
विज्ञानं चादिश् चेति विज्ञानादि- ब्रह्म।  
सङ्कर्षणादीनां ब्रह्म-भावे सति,  
अजायमान-श्रुत्या न विरोधः।  
स्वेच्छावतारस्येहाभिधानात् तद्-अप्रतिषेधः।  
सङ्कर्षणादीनां जीवादि-सामानाधिकरण्येन निर्देशस्  
तेषाम् अधिष्ठातृतयोपपद्यते।

**॥ विप्रतिषेधाच् च. २-२-१३-४२ ॥**

(प)

> जीवोत्पत्ति-निषेधात् तद्-  
> अविरुद्धम् इदं मतम्।  
> अत्रैव वेद-तुल्यत्वात्  
> प्रमाणं पाञ्चरात्रकम्॥ 

इति।

अस्मिन्न् अपि तन्त्रे जीवोत्पत्ति-विप्रतिषेधाच् चाविरुद्धम् इदं तन्त्रम्।

> त्रि-गुणा+++(ः??)+++ कर्मिणां क्षेत्रं  
> प्रकृतेर् रूपम् उच्यते।  
> व्याप्ति-रूपेण सम्बन्धस्  
> तस्याश् च पुरुषस्य च।  
> स ह्य् अनादिर् अनन्तश् च  
> परमार्थेन निश्चित 

इति पुरुषोत्पत्तिः प्रतिषिद्ध्यते।

> “साङ्ख्य-योगं पाञ्चरात्रं  
> वेदाः पाशुपतं तथा।  
> आत्म-प्रमाणान्य् एतानि  
> न हन्तव्यानि हेतुभिः॥”

इत्य् अपि,  

> तत्-तद्-अभिहितं तत्-तत्-स्वरूप-मात्रम् अङ्गीकार्यम्।  
जिन-सुगताभिहितवत् सर्वं न बहिष्कार्यम् 

इति। 

एवम् अस्माभिर् इव  
पाञ्चरात्रस्य श्रीमन्-नारायणाराधन-प्रतिपादन-परतया  
तत्-प्रतिषेधं सर्वथा नाङ्गीकुर्वाणैस्  
तद्-अनुसारेण सूत्र-चतुष्टयं विवृतम्।


<details><summary>सुन्दरराज-दर्पणः</summary>

**॥ विप्रतिषेध इत्यादि. २-२-४२ ॥**

अयं आशयः -  
यद्यपि, भगवद्-रामानुज-प्रतिपादित-विधया पाञ्चरात्रे न दोष-सम्भवः;  
तथाऽपि, तादृश-शङ्का-मात्रस्यापि विषयो ऽभूत् तच्-छास्त्रम्।  
वैखानसं तु न तथेति॥

इति श्री-वैखानस-वेदान्त-देशिक-श्रीनिवासाध्वरि-विरचितायां श्री-विशिष्टाद्वैत-भाष्य-व्याख्यायां  
निगम-चूडा-दर्पणाख्यायां द्वितीयाध्यायस्य द्वितीय-पादः समाप्तः।

श्री-वैखानस-गुरवे नमः।
</details>

---

## केशवाचार्य-पक्षः
"अस्मत्-कुलाभिजन-श्री-केशवाचार्य-विरचितायां,  
ब्रह्म-सूत्र-वार्तिकवृत्तौ चतुर्भिः सूत्रैः -
पाञ्चरात्र-मत-निराकरणार्थम् अधिकरणम् इदम्" 

इत्य् उक्तम्। 

तत्-पक्षे,  
उत्तर-सूत्र-द्वयस्यार्थो ऽन्यथा बोद्धव्यः।  

## वैखानस-प्रशस्तिः
अनेनेदं चावगम्यते -  
सर्व-विधयापि श्री-वैखानसं  
श्रुति-विरोध-लेश-शङ्का-मात्रस्याप्य् अनास्पदम् इति।  
यद्य् अस्ति दोष-शङ्कास्पदता,  

> “विष्णुं च पुरुषं सत्यम्  
> अच्युतं च युधिष्ठिर!  
> अनिरुद्धं च मां प्राहुर्  
> वैखानस-विदो जनाः॥” 

इति महाभारते श्री-वैखानसोक्त-भगवन्-मूर्तिः+++(म्??)+++ कथयन्,  
भगवान् बादरायणः तच्-छास्त्रे क्वचिद् दोषम् आशङ्क्य वा परिहरेत्।  
शारीरक-शास्त्रे ऽस्मिन् न तथा दृश्यते।  
अतः,  
समस्त-श्रुति-विरोध-विधुरं श्री-वैखानसं वैदिकाराधन-प्रतिपादकम्  
ऐहिकामुष्मिक-फल-साधनम्  
इति निश्चीयते॥

---

इत्य् उत्पत्त्य्-असम्भवाधिकरणं समाप्तम्।

इति श्री-वैखानस-वेदान्त-देशिक-सर्व-तन्त्र-स्वतन्त्र-श्रीनिवासाध्वरीन्द्र-विरचिते वैखानसीये  
श्री-विशिष्टाद्वैत-भाष्ये द्वितीयाध्यायस्य द्वितीय-पादः समाप्तः।

इत्य् उत्पत्त्य्-असम्भवाधिकरणं समाप्तम्।

