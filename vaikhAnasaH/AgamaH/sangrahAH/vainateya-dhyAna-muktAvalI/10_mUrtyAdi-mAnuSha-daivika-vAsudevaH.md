+++
title = "१० मूर्त्यादि-मानुष-दैविक-वासुदेवः"
+++
श्रीनिवासपरब्रह्मणे नमः  

(१०. दशमस्तबक प्रारम्भः॥)  
## ६२. आदिमूर्त्यादिभेदः  
### आदिमूर्तेः  
शेषोत्सङ्गे निषण्णो मृदुचरणवरं दक्षिणं सम्प्रसार्य  
स्थाने वामं निकुञ्च्य प्रसृतकरवरं जानुशीर्षे च वामम् ।  
दक्षं सन्न्यस्य शेषे ह्युपरि धृतफणैः पञ्चभिश् चादिमूर्तिश्  
शङ्खं चक्रञ्च सर्वाभरणम् अथ दधच् छन्नको विद्रुमाभिः ॥१  

’’आदिमूर्तये । अमितमहिम्ने । अत्यन्ताद्भुताय । सर्वाधाराय’’  
नागराजस्य पूर्वत् ॥  

### मानुषवासुदेवस्य  
श्यामाभं द्विभुजं किरीटरुचिरं शङ्खारि राजत्करं  
राजीवायतलोचनं विकसिताम्भोजोपरिस्थायिनम् ।  
श्रीवत्साङ्कितवक्षसं परिलसद्राकेन्दु बिम्बाननं  
ध्यायामो हृदिवासुदेवमितरैर्विष्णोर्गुणैरन्वितम् ॥२  
’’वासुदेवाय । यदुवराय । श्रीमिताय । पुरुषोत्तमाय ॥’’  

### देवस्य दक्षिणे रुक्मिणी  
पद्मस्थामवकुञ्च्य दक्षिणपदं सुस्थाप्य वामं पदं  
श्यामाभां वरदायि दक्षिणकरां विस्तार्य हस्तान्तरम् ।  
रक्ताच्छादवतीं प्रसून विलसत्फालोर्थ्वभागां हृदि  
ध्यायामो घन पीवरस्तनभरां भूषोज्ज्वलां रुक्मिणीम् ॥ ३  
’’रुक्मिण्यै । सुन्दर्यै । देव्यै । महालक्ष्म्यै ॥’’  
[[92]]    
तद्दक्षिणे बलभद्रः  
अभयप्रद दक्षिणहस्तं  
स्थितमुद्देशक वामहस्तमीडे ।  
अखिलाभरणैरलङ्कृताङ्गं  
बलभद्रं नत भद्रदानदक्षम् ॥४  
’’रामाय । यदुवराय । वीराय । हलायुधाय ।’’  
दक्षिण पार्श्वे ब्रह्मा  
भूताकारः कनक समरुचिवान् महान्तं कटकमिववहन् ।  
हस्तेऽन्यस्मिन्नभयकृदवताद्ब्रह्मा यक्षेश दिगभिमुखः ॥५  
’’ब्रह्मणे । प्रजापतये । पितामहाय । हिरण्यगर्भाय ॥’’  
देवस्योत्तरे प्रद्युम्नः  
प्रद्युम्नमीडे वरदाय दक्षिण  
स्वपाणिनान्येन कटितटं स्पृशन् ।  
सस्यावलि श्याममशेषभूषणै  
रलङ्कृताङ्गं द्विभुजञ्च सुन्दरम् ॥६  
’’प्रद्युम्नाय । स्वरूपाक्षाय । मदराशये । महाबलाय ।’’  
उत्तरभित्तिपार्श्वे दक्षिणाभिमुखोऽनिरुद्धः  
प्रवाल श्री गर्वच्छिदुरमनिरुद्धं स्वमहसा  
करं वामं कट्यां निदधत मथान्येन वरदम् ।  
रणन्मञ्जीराम्फ्रिुं मणिमय सरस्फूर्ज दुरसं  
किरीट प्रान्तोद्यन्मणि किरण सन्नद्ध निटलम् ॥७  
’’अनिरुद्धाय । महामतये । वैराग्याय । सर्वतेजोमयाय॥’’  

[[93]]    
तत्प्राच्यां साम्बः  
श्यामलं शमन दिङ्मुखमीडे  
दक्षिणेन वरदं स्वकरणे  
वामहस्त समुपात्त कटिकं  
साम्बमाभरणिनं द्विभुजाढ्यम् ॥ ८  
’’साम्बाय । सुखाय । समृद्धाय । सामगाय ॥’’  
’’एतेषां पृथक्पृथक् कौतुकबिम्बानि कारयेत् ।’’  
’’अथवा ब्रह्मपदमध्ये चतुर्भुजं विष्णुमेव कौतुक  
बिम्बं स्थापयेदेवं मानुषवासुदेव ’’इतिकाश्यपः॥’’  
क्रिये  
कौतुकम्पञ्चबेराणामेकमेव यथाभवेत् ।  
तधातु वासुदेवञ्च सङ्कर्षणमिति ब्रुवन् ॥  
प्रद्युम्नं साम्बमित्युक्त्वा सानिरुद्धमिति ब्रुवन् ।  
ततः पञ्चसु आवाह्य समभ्यर्च यधाविधि ॥  
पञ्चभ्योऽऽरोपयेत् एतान् पूजनान्ते यथाविधि॥  
कौतुकवासुदेवस्य  
रुक्मिण्या रतिलम्पटः करयुगे शङ्खं रथाङ्गं वहन्  
कट्यासञ्जित वामपाणिरपरे पाणौ वरं धारयन् ।  
बिभ्रन्मूर्ध्नि जटाकलापमकुटं विष्णोर्गुणैश्चेतरै  
र्युक्तः कौतुकवासुदेव इति विख्यातो हरिः पातुनः ॥ ९  
’’वासुदेवाय । सङ्कर्षणाय । प्रद्युम्नाय । साम्बाय । अनिरुद्धाय ॥’’  
दक्षिणे रुक्मिणी  
पद्माल्ङ्कृत वामपाणिरपरं विस्तार्य हस्तं स्थिता  
देवी दैविक वल्लभा मृदुरणन्मञ्जीरपादाम्बुजा ।  

[[94]]    
ताटङ्कद्युति चारुगण्ड फलका हाराभिरामस्तनी  
श्यामाश्री गुणसंयुता मकुटिनी ध्येया सदा रुक्मिणी ॥ १०  
नामानि पूर्ववत् ॥  
दैविकं वासुदेवन्तु प्रवक्ष्याम्यानुपूर्वशः ।  
सोमच्छन्द विमानंवा ब्रह्मरत्नमधापि वा ॥ ॥इति खिले॥  
एवं मानुषमुद्दिष्टं दैविकन्तु प्रवक्षते ।  
विष्ण्वादि पञ्चमूर्तीनां श्रियञ्चेति महीमिति ॥ ॥इति खिले॥  
दैविकवासुदेवस्य  
वन्दे दैविक वासुदेवमितरैर्विष्णोर्गुणैरन्वितं  
श्यामं रत्नकिरीट कुण्डलधरं पीताम्बराच्छादितम् ।  
राकाचन्द्रनिभाननं सुविलसच्छङ्खारि राजत्करम् ।  
कट्यासञ्चित वामपाणिमपरे पाणौ परं बिभ्रतम् ॥ ११  
मरीचिनोक्तानि नामानि लिख्यन्ते ॥  
भद्रेशाय । पुण्यमूर्तये । वासुदेवाय । पुण्यात्मकाय ।  
दक्षिणे श्रीः  
रक्ताभां द्विभुजां सुरक्तवनजं वामे करे बिभ्रतीं  
कक्ष्याबद्ध विराजित स्तनयुगां क्षौमाम्बराच्छादितम् ।  
कोटीरादि समस्त भूषणलसत्तारावलीशोभिताम् ।  
लक्ष्मीं धीरमणिस्वनां कलयतां विष्णोस्समीपं श्रिताम् ॥ १२  
नामानि पूर्ववत् ॥  
वामे मही  
श्यामां किरीटादि विभूषणोज्ज्वलां  
रक्ताम्बरां बाहुयुगाभिरामाम् ।  
रक्तोत्पलालङ्कृत दक्षपाणिं  
शङ्खस्वनां भूमिमहं भजामि ॥ १३  
नामानि पूर्ववत् ॥  

[[95]]    
दक्षिणे बलभद्रः  
नीलपटं सितवर्णं  
हलमुसलाभ्यां विशोभिहस्तयुगम् ।  
रेवत्यारमणं  
बलभद्रं नौमि राजित किरीटिनम् ॥ १४  
’’बलिने । हलधराय । नागराजाय । सङ्कर्षणाय ॥’’  
दक्षिणे प्रद्युम्नः  
पीताम्बरं कुङ्कम शोणवर्णं  
प्रद्युम्नमात्तक्षुरिकं करेण ।  
सव्येतरेणान्यकरात्तमध्यं  
तं रोहिणीकान्तमहं भजामि ॥ १५  
’’रोहिणीपतये । प्रद्युम्नाय । वीराय । बलशालिने ॥’’  
दक्षिणे उत्तराभिमुखो विरिञ्चिः  
हेमाभं चतुराननं करयुगे कुण्ड्यक्षमालाधरं  
हस्त द्वन्द्वकृताञ्जलिं मणिमयालङ्कारयुक्तं सदा ।  
नानारत्न विराजमान वपुषं सावित्रिका सेवितं  
ब्रह्माणं श्रुति घोषलोलमनिशं कूर्चध्वजं भावये ॥ १६  
नामानि पूर्ववत् ॥  
देवस्य वामपार्श्वे अनिरुद्धः  
करधृत खेटक खड्गं प्रवालशोभं रधापतिं वन्दे ।  
पुष्पांशुकमनिरुद्धं नानारत्नादि निर्मित भूषणम् ॥ १७  
’’पुरुषाय । सत्याय । अच्युताय । अनिरुद्धाय ॥’’  

[[96]]    
तद्वामे साम्बः  
नीलच्छविं श्वेतपटं द्विबाहु  
मुद्देश्य सव्येतर पाणिमन्ये ।  
दण्डं दधानं कर नीरजाते  
साम्बं नमामीन्दुकरीपतिं तम् ॥ १८  
’’साम्बाय । जाम्बवतीसुताय । भद्राय । सुन्दराय ॥’’  
तत्तद्देव्याः  
’’तत्तद्दक्षिणपार्श्वे तत्तद्देवीं ध्यात्वा समर्चयेत् ॥’’  
रेवतीरोहिण्यौ  
रक्ताभां बलभद्रदेववनितां तां रेवतीं रोहिणीं  
प्रद्युम्नस्य वधूञ्च नीलकिरणां श्यामप्रभां तां रधाम् ।  
मूर्थ्ना नौम्यनिरुद्ध देववनितां पीताञ्च साम्बाङ्गनां  
रम्यामिन्दुकरीं प्रसारितभुजां पद्मैकहस्तामिमाम् ॥ १९  
’’सर्वाएकमूर्त्याऽर्चयेदिति काश्यपः ॥  
साम्बस्य वामे दक्षिणाभिमुखो गरुडः  
हेमाभं द्विभुजं कृताञ्जलिमहं कोटीरभूषादिमैः  
रत्नैश्चापि विराजितं शुकगरुच्छायोपमाच्छादनम् ।  
शुद्धेशं श्रुति घोषपक्षयुगलं गुञ्जाभं नेत्रं गरु  
त्मन्तं किङ्किणीजालयुक्तरशनं चूडध्वजं भावये ॥ २०  
’’इति मरीचिः’’  
लक्ष्मीनारायणस्य विशेषः  
हस्ते बिभ्रत्सरसिजगदा शङ्खचक्रासि विद्या  
पद्मादर्शौ कनककलशं मेघ विद्युद्विलासम् ।  

[[97]]    
वामोत्तुङ्गस्तनमविरलाकल्पमाश्लेष भोगा  
देकीभूतं वपुरवतु नः पुण्डरीकाक्षलक्ष्म्योः ॥ २१  
फलश्रुतिः  
’’यएवं ध्यायन्ति प्रतिदिवसमेतान् सुरगणान्  
जगन्नेतुः शौरेर्जगति बहुमानं दधतिते ।’’  
’’इदं किं वक्तव्यं यदिच परिपश्यन्ति त इमान्  
हरे रंशान्मर्त्यो भजति हरिसायुज्यपदवीम् ॥ २२  
कवेः विनतिः  
’’दृष्ट्वा वर्णाधिकारं भृगुमुनिरचितं तत्र तत्रैषदीषत्  
वाक्यप्रायां मरीचेः कृतिमपि निखिलामन्ततो वीक्ष्य सम्यक् ॥’’  
ग्रन्थपद्यस्वरूपः कृत इह हि मया ध्यानमुक्तावलीति  
श्रुत्वा नन्दन्तु सन्तस्सच पुनरमुना प्रीयतां रामचन्द्रः ॥ २३  
बालानां बोधनार्थाय ध्यानं किञ्चित्प्रदर्शितं  
अधिकारेषु सर्वेषु सन्ति ध्यानानि कोटिशः ॥ २४  
इति श्रीवैखानसे ध्यानमुक्तावल्यां मूर्त्यादि मानुष दैविक वासुदेव  
ध्यान भेदोनाम दशमः स्तबकः  
ग्रन्थश्चायं समाप्तः  
