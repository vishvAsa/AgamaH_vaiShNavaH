+++
title = "०२"

+++
द्वितीयोऽनुवाकः 

> यो वा गविष्ठः परमः प्रधानः पदं वा यस्य सत्त्वमासीत् यस्योपरि त्वं मुनयो न पश्यन्ति तस्मै मुख्याय विष्णवे स्वाहा ॥ १ ॥ 
 
[[११४]] 

<details><summary>व्याख्या</summary>

यो वा गविष्ठ इत्यादि पञ्चमन्त्राननुक्रमात् पञ्चोपनिषन्मन्त्रे यः परमात्मा गविष्ठः भूमिस्थः अवकाशप्रदः । यद्वा चराचरात्मकेषु लोकेषु आकाशरूपेण स्थितः । परमः व्याप्त्या परमः प्रधानः पञ्चभूतेषु प्रधानः कारणभूतः । पदं वा यस्य सत्त्वमासीत् यस्याकाशस्य पदमुत्पत्तिस्थानं त्वमेवासीत् । आसीदिति छान्दसः । यस्य परमात्मनस्तव उपरि त्वं मुनयो न पश्यन्ति । मननशीलो मुनिः नारायणपारायणो निर्द्वन्द्वो मुनिरिति वा मुख्याय तस्मै विष्णवे तुभ्यम् ॥ १ ॥ 

</details>

> यो वा वायुर्द्विगुणोऽन्तरात्मा सर्वेषामन्तश्वरतीह विष्णोः स त्वं देवान् मनुष्यान् मृतान् परिसञ्जीवसे स्वाहा ॥ २ ॥

<details><summary>व्याख्या</summary>

यः परमात्मा वायुः महाभूतचतुर्थः । द्विगुणः शब्दस्पर्शवान् इति । द्वौ वायोरिति अन्तरात्मा व्याप्तः । सर्वेषामन्तश्चरतीह प्रकृतिमण्डले विष्णोः स वायुः त्वं देवान् मनुष्यान् मृतान् परिसञ्जीवसे देवान् वर्धयसि मृतान् मनुष्यान् सान्दीपनीपुत्रब्राह्मणपुत्रादीन् सञ्जीवसे तुभ्यम् ॥ २ ॥

</details>

> त्वमग्ने त्रिगुणो वरिष्ठः परं ब्रह्म परं ज्योतिः सर्वेषां त्वं पालनाय हुतममृतं वहिष्यसे स्वाहा ॥ ३ ॥

<details><summary>व्याख्या</summary>

हे अग्ने त्वं त्रिगुणो गन्धरसविहीनास्त्रयोरिति वरिष्ठः श्रेष्ठः परंब्रह्म परञ्ज्योतिः “अग्निः सर्वा देवताः" इति श्रुतिः । सर्वदेवात्मकत्वात्परंब्रह्मशब्दप्रयोगः । प्रलयकालापेक्षया उत्कृष्टज्योतिः । सर्वेषां देवमनुष्यादीनां त्वं पालनाय रक्षणाय हुतममृतं वहिष्यसे । अमृतरूपेण सर्वेषां प्रापयिष्यसि । त्वया हुतममृतरूपेण कलाद्वारेण प्रापयिष्यसि । श्रीवैखानससूत्रे "यथावास्य सुषुम्ना ज्योतिष्मती प्राणाहुती रेतोधाः" इत्येता आहुतीर्गृहीत्वा 

[[११३]]

> रश्मयश्चतस्रः पृश्नौ सन्दधीरन् सह वा शुद्धा अमृतावहाचीनुहि दिव्यालोकपावनीत्येताभिश्चन्द्रमसमाप्याययत्यसौ नु राजा सोम आप्यायितो मूलगामीव पायान्नस्यमृतोद्गारिसुरप्रिया 

इत्येताभिरमृतेन तां देवतां तर्पयति । मनुष्याणां त्वधिकं पाकभेदेन प्रापयसि । त्वं समर्थः । एवंरूपायाग्निस्वरूपिण इत्यर्थः ॥ ३ ॥

</details>

> त्वं जीवस्त्वमापस्सर्वेषां जनिता त्वमाहरः त्वं विष्णो श्रमापनुदाय चतुर्गुणाय स्वाहा ॥ ४ ॥ 

<details><summary>व्याख्या</summary>

हे विष्णो जीवकारणभूता आपस्त्वं छान्दोग्ये ईरितम् "पञ्चम्यामाहुतावापः पुरुषवचसो भवन्ति" इति ॥

> आपो नारा इति प्रोक्ता आपो वै नरसूनवः ।  
ता यदस्यायनं पूर्वं तेन नारायणः स्मृतः ॥ 

इति ॥ सर्वेषां जनिता उत्तरोत्तरं कारणत्वेन जनिता । त्वमाहरः त्वमाहर छान्दसत्वात् त्वमाहर इति । सर्वेषां श्रमापनुदः सर्वेषां स्नानपानादिना श्रमशान्तिप्रदः । यद्वा रामकृष्णाद्यवतारादिषु कालिन्द्यादिरूपेण श्रमशान्तिप्रदः ।

> सम्भक्षयित्वा भूतानि जगत्येकार्णवीकृते ।  
नागपर्यङ्कशयने शेतेऽसौ परमेश्वरः ॥ 

इति ॥ चतुर्गुणाय गन्धविहीनाश्चत्वारोऽपां गुणा इति तस्मै ॥ ४ ॥ 

</details>

> भूमेर्वितन्वन् प्रतरन्प्रकामः पोपूयमानः पञ्चभिः स्वगुणैः 
प्रसन्नैस्सर्वाणि मां धारयिष्यसि स्वाहा ॥ ५ ॥

<details><summary>व्याख्या</summary>

हे परमात्मन् प्रकामः ।

> धर्माविरुद्धो भूतेषु कामोऽस्मि भरतर्षभ । 

[[११४]]

कामभूतः भूमेः पञ्चभिः स्वगुणैः शब्दस्पर्शरूपरसगन्धा इति पञ्चेन्द्रियविषयभूतैर्गुणैः सर्वान् वितन्वन् विस्तारयन् विषयप्रवणान् कुर्वन् पोपूयमानः पवित्रभूतः प्रतरन् तदाक्रम्य स्थितस्सन्, 
गीतायाम् - 

> त्रिभिर्गुणमयैर्भावैरैभिस्सर्वमिदं जगत् ।  
मोहितं नाभिजानाति मामेभ्यः परमव्ययम् ॥ 

इति ॥ स्वतेजसाऽप्याधीतैः प्रसन्नैर्गुणैरिमान् लोकान् धारयिष्यसि । “व्यस्कभ्नाद्रोदसी विष्णुरेते दाधार पृथिवीमभितो मयूखैः" इति श्रुतेः । भूम्या ऐन्द्रियविषयशक्त[[??]]प्रदायेत्यर्थः ॥ ५ ॥

</details>

> मनस्त्वं भूत्वा मनःप्रदोऽग्रे त्वत्तो भूतं सम्भावयिष्यसि सर्वेषां कायानामर्हमर्हते स्वाहा ॥ ६ ॥ 

<details><summary>व्याख्या</summary>

हे परमात्मन् त्वम् अग्ने सृष्ट्यादौ मनो भूत्वा त्वत्तः त्वत्सकाशादुद्भूतमनोभिमानिदेवतां सम्भावयिष्यसि सङ्कल्पयिष्यसि । सर्वेषां देवमनुष्यादीनां कायानां शरीराणां यथार्हं मनःप्रदः ।

> एतस्माज्जायते प्राणो मनः सर्वेन्द्रियाणि च । 

इति श्रुतेः ॥ 

> मन एव मनुष्याणां कारणं बन्धमोक्षयोः ॥ 

इति ॥ 

> मनोरूपेण भवितुम् अर्हते समर्थायेत्यर्थः ॥ ६ ॥ 

</details>

> त्वं बुद्धिर्भूतानामन्तरात्मा पुण्यवतां पुण्येषु सज्जमानः त्वं बुद्ध्वा विचिन्वमानः पुण्यरूपाय स्वाहा ॥ ७ ॥

<details><summary>व्याख्या</summary>

हे परमात्मन् त्वं बुद्धिः बुद्धिरूपः । भूतानां पञ्चभूतानाम् अन्तरात्मा तत्तदभिमानिदेवतानामन्तरात्मा । पुण्यवतां पुण्येषु सज्जमानः निविष्टः । 
 
[[११५]] 

त्वं बुद्ध्वा विचिन्वमानः “बुद्धिस्तात्कालिकी मता" इति । तया बुद्ध्या विचिन्वमानः पुण्यरूपाय 

> सत्यं तपो दमः शमो दानं धर्मः प्रजननमग्नयोऽग्निहोत्रं यजमानः संन्यासः 

इति ते पुण्यशब्दवाच्याः । 

> यद्व्योम्नः स्थानं गलान्तरं बुद्धेर्वचनमहङ्कारस्य हृदयचित्तस्य नाभिरिति बुद्ध्या विचिन्वमानः 

इत्युक्तत्वात् । अभ्यासरूपमात्रेण वा विचिन्वमानः तस्मै ॥ ७ ॥

</details>

> यः सूक्ष्मान् सञ्चरमाणान् भावाभावान् भव्याभव्यान् कुर्वन्नात्मीयममितो धुनोति धुरं वहिष्यसे स्वाहा ॥ ८ ॥ 

<details><summary>व्याख्या</summary>

यः परमात्मा सूक्ष्मान् भूतसूक्ष्मान् सञ्चरमाणान् विरजापर्यन्तं सञ्चरमाणान् भावाभावान् सूक्ष्मरूपत्वात् भावरूपान् सुखदुःखानुभवाभावात् अभावरूपान् भव्यान् 

> अपहतपाप्मा विजरो विमृत्युर्विशोको विजिघत्सोऽपिपासः सत्यकामः सत्यसङ्कल्पः 

इति गुणाष्टकाविर्भावाय भव्यान् अमानवकरस्पर्शात्पूर्वं 
गुणाष्टकाविर्भावाभावात् अभव्यान् कुर्वन्नात्मीयं ब्रह्मालङ्कारादिनालङ्कृत्य मुक्तं परमात्मसम्बन्धं कुर्वन् अमितः अमानवः सुकृतदुष्कृते धुनोति । 
कौषीतकिब्राह्मणे - 

> तमेतं देवयजनं पन्थानमासाद्याग्निलोकमागच्छति । स वायुलोकं स वरुणलोकं स आदित्यलोकं स इन्द्रलोकं स प्रजापतिलोकं स ब्रह्मलोकम् । तस्य ह वा एतस्य ब्रह्मलोकस्यारो ह्रदो मुहूर्तोऽन्वेष्टिहा विरजा नदील्यो वृक्षः सालज्जं संस्थानं अपराजितमायतनम् इन्द्रप्रजापती द्वारगोपौ विभुप्रमितं विचक्षणसन्ध्यमितौजाः पर्यङ्कः प्रिया च मानसी प्रतिरूपा च चाक्षुषी पुष्पाण्यादायावयतौ वै च जगन्यम्बा चाम्बावयवाश्चाप्सरसोऽम्बया नद्यः । तमित्थंविधा गच्छति । तं ब्रह्माहाभिधावत मम यशसा विरजां वा पालयन्नदीं प्रापं न वा अयं जिगीष्यति

इति ॥ 
 
[[११६]]

तं पञ्चशतान्यप्सरसां प्रतिधावन्ति । शतं मालाहस्ताः शतमाञ्जनहस्ताः शतं चूर्णहस्ताः शतं वासोहस्ताः शतं फणहस्तास्तं बह्मालङ्कारेणालकुर्वन्ति । स ब्रह्मालङ्कारेणालङ्कृतो ब्रह्मविद्वान् ब्रह्मैवाभिप्रैति । स आगच्छत्यारं ह्रदं तं मनसात्येति । तमृत्वा सम्प्रतिविदो मज्जन्ति । स आगच्छति । मुहूर्तान्विहेष्टिहास्तेऽस्मादपद्रवन्ति । स आगच्छति विरजां नदीं तां मनसैवात्येति । तत्सुकृतदुष्कृते धूनुते । तस्य प्रिया ज्ञातयस्सुकृतमुपयन्त्यप्रिया दुष्कृतम् । तद्यथा रथेन धावयन् रथचक्रे पर्यवेक्षत एवमहोरात्रे पर्यवेक्षते । एवं सुकृतदुष्कृते धूनुते सर्वाणि च द्वन्द्वानि । स एष विसुकृतो विदुष्कृतो ब्रह्मविद्वान् ब्रह्मैवाभिप्रैति ॥ 

स आगच्छतील्यं वृक्षं तं ब्रह्मगन्धः प्रविशति । स आगच्छति सालज्जं संस्थानं तं ब्रह्म स प्रविशति । स आगच्छत्यपराजितमायतनं तं ब्रह्मतेजः प्रविशति । स आगच्छतीन्द्रप्रजापती द्वारगोपौ तावस्मादपद्रवतः । स आगच्छति विभुप्रमितं तं ब्रह्मयशः प्रविशति । स आगच्छति विचक्षणामासन्दीं बृहद्रथन्तरे सामनी पूर्वौ पादौ ध्यैत नौधसे चापरौ पादौ वैरूपवैराजे शाक्वररैवते तिरश्ची सा प्रज्ञा प्रज्ञया हि विपश्यति । स आगच्छत्यमितौजसं पर्यङ्कं तं स प्राणः । तस्य भूतं च भविष्यच्च पूर्वौ पादौ श्रीश्चेरा चापरौ बृहद्रथन्तरे अनूच्ये भद्रयज्ञायज्ञीये शीर्षण्यमृचश्च सामानि च प्राचीनागानं यजूंषि तिरश्चीनानि सोमांशव उपस्तरणमुद्गीथ उपश्रीः श्रीरुपबर्हणम् । तस्मिन् ब्रह्मास्ते । तमित्थंवित्पादेनैवाग्र आरोहति । तं ब्रह्माह "कोऽसी"ति । तं प्रतिब्रूयात् ऋतुरस्म्यार्तवोऽस्म्याकाशाद्योनेस्सम्भूतो हाव । एतत् संवत्सरस्य तेजोभूतस्य भूतस्य त्वमात्मासि यस्त्वमसि सोऽहमस्मीति । तमाह "कोऽहमस्मी"ति ॥ 
 
[[११७]] 

सत्यमिति ब्रूयात् । किं तत्सत्यमिति । यदन्यद्देवेभ्यश्च प्राणेभ्यश्च तत्सद्ध यद्देवाश्च प्राणाश्च तद्यत्तदेतया वाचाभिव्याह्रियते सत्यमिति । एतावदिदं सर्वमिदं सर्वमसीत्येवैनं तदाह ।

तदेतच्छ्लोकेनाप्युक्तम् — 

> यजूदरः सामशिरा असावृङ्मूर्तिरव्ययः ।  
स ब्रह्मेति हि विज्ञेय ऋषिर्ब्रह्ममयो महान् ॥ 

इति ॥ 
तमाह केन पौसानि नामान्याप्नोतीति । प्राणेनेति ब्रूयात् । केन स्त्रीनामानीति । वाचेति । केन नपुंसकनामानीति । मनसेति । केन गन्धानिति । घ्राणेनेति ब्रूयात् । केन रूपाणीति । चक्षुषेति । केन शब्दानिति । श्रोत्रेणेति । केनान्नरसानिति । जिह्वयेति । केन कर्माणीति । हस्ताभ्यामिति । केन सुखदुःखे इति । शरीरेणेति । केनानन्दं रतिं प्रजातिमिति । उपस्थेनेति । केनेत्या इति । पादाभ्यामिति । केन धियो विज्ञातव्यं कामानिति । प्रज्ञयेति प्रब्रूयात् । तमाहापैव खलु मे ह्यसावयं ते लोक इति । सा या ब्रह्मणि चिति या व्यष्टिस्तां चितिं जयति तां व्यष्टिं व्यश्नुते य एवं वेद य एवं वेद । 
धुरं वहिष्यसे पारमात्मिकोपनिषन्मन्त्राध्येता वैष्णवो मन्त्रार्थवित्परमैकान्ती च तस्य धुरं वहिष्यसे ॥

> शरणं त्वां प्रपन्ना ये ध्यानयोगविवर्जिताः ।  
तेऽपि मृत्युमतिक्रम्य यान्ति तद्वैष्णवं पदम् ॥ 

“ब्रह्मविदाप्नोति परम्” इति श्रुतेश्च ।

> मत्पदद्वन्द्वमेकं ये प्रपद्यन्ते परायणम् ।  
उद्धरिष्याम्यहं देवि तस्मात् संसारसागरात् ॥ 

इति ॥ ८ ॥ 

</details>

[[११८]]

> यस्यादौ भयाद्भगवानुत्तस्ते स्वयं सूर्यस्य त्वं कालं वहमानः यस्मात्तेज आत्मीयं कृत्वा सर्वानस्मान् पालयिष्यसि स्वाहा ॥ ९ ॥ 

<details><summary>व्याख्या</summary>

यस्य सृष्टिस्थितिसंहारादिकं परमात्मनो नारायणस्य नियमनातिक्रमभयात् भगवान् - 

> उत्पत्तिं च विनाशं च भूतानामागतिं गतिम् ।  
वेत्ति विद्यामविद्यां च स वाच्यो भगवानिति ॥ 

उत्पत्त्यादिकं परमात्माधीनमिति यो वेत्ति स भगवान् षाड्गुण्यवित्पूर्वं.... 

> भीषास्माद्वातः पवते । भीषोदेति सूर्यः । भीषास्मादग्निश्चेन्द्रश्च । मृत्युर्धावति पञ्चम इति । 

कथमुपेति । सत्यं कालं वहमानः । 

> कला मुहूर्ताः काष्ठाश्चाहोरात्राश्च सर्वशः ।  
अर्धमासा मासा ऋतवः संवत्सरश्च कल्पन्ताम् । 

इति । अहोरात्रादिकालं यथाप्रकारं देवमनुष्यादिषु प्रापय..[[??]]न्नं देहाद्यैः प्रतिदिनं युद्धसामर्थ्यसम्भवकारणात् । आत्मीयं तेजः पराभवाभिभवसामर्थ्यं तेज इति प्रणवादिकं तेजः सर्वानस्मान् सूर्यरूपेण पालयिष्यसि । 

षड्विंशब्राह्मणे -- 

> देवाश्च वा असुराश्च लोकेष्वंसन्ततेऽसुरा आदित्यमभिद्रवन् स आदित्यो.. भित्त..र्मरूपेण तिष्ठत्यप्रजापतिमुपायावत् । तस्य प्रजापतिरेतत् भेषजमश्यत् ऋतं च सत्यं च ब्रह्म चोङ्कारं च त्रिपदां च गायत्रीं ब्रा . . . मपश्यत् 

इत्यादि ॥

श्रीविष्णुपुराणे --- 

> मन्देहा राक्षसा घोराः सूर्यमिच्छन्ति घातितुम् ।  
प्रजापतिकृतः शापस्तेषां मैत्रेयरक्षसाम् ॥ 
 
[[११९]] 

> अक्षयत्वं शरीराणां मरणं च दिनेदिने ।  
ततः सूर्यस्य तैर्युद्धं भवत्यत्यन्तदारुणम् ॥ 

इत्यादि । 

> वैष्णव..... कारं तस्य तत्प्रेरकं परम् ।  
तेन तत्प्रेरितं ज्योतिरोङ्कारेणाथ दीप्तिमान् ॥  
दहत्यशेषरक्षांसि मन्देहाख्यानि यानि वै ।  
ततः प्रयाति... ब्राह्मणैरभिरक्षितः ॥  
वालखिल्यादिभिश्चैव प्रभुर्वैखानसैरपि ।  
महात्मभिर्महात्मा वै जगतः पालनाद्यतः ॥ 

इति भगवदाज्ञा ....... यात् जगत्पालनादिकं करोति जगत्पालनादिशक्तिप्रदाय तुभ्यम् ॥ ९ ॥ 

</details>

> यं त्वं पालनायाभिभूतं देवास्सर्वे विचरन्ति ते देवास्त्वमेव सर्वे माया मायैषते स्वाहा ॥ १० ॥ 

<details><summary>व्याख्या</summary>

हे परमात्मन् पुत्रेण सह बाणासुरपरिपालनार्थमागतं सर्वं त्वयाभिभूतम् अभिभवं प्राप्तं रुद्रं सर्वदेवाः ब्रह्मादयः प्रमुखं श्रुत्वा अध्याहारः पश्येति जीवभूतेन नरसिंहे कोपशान्त्यर्थं विचरन्ति शरभ .... विनागतिं कुर्वन्ति ये च सर्वे रुद्रदेवाः [?] ब्रह्मादयः विचरन्ति स्वरक्षकत्वेन गतिं कुर्वन्ति देवास्त्वमेव सर्वे 

> यद्यद्विभूतिमत्सत्वं श्रीमदूर्जितमेव वा ।  
तत्तदेवावगच्छ त्वं मम तेजोंशसम्भवम् 

इति ॥ त्वद्विभूतिभूताश्चेच्छरभनिर्माणादिगतं कथं कुर्वन्तीति चेत् तत्राह माया मायैषते पूषा ते माया आश्चर्यकारिणी विद्या सैव माया । अन्येषां माया का माया । 

[[१२०]]

> दैवी ह्येषा गुणमयी मम माया दुरत्यया ।  
मामेव ये प्रपद्यन्ते मायामेतां तरन्ति ते ॥ 
 
इति भगवद्वचनात् । शरभरूपेण गतानां ब्रह्मरुद्रादीनामपि नृसिंहरूपिणा संहारादिकं नारसिंहपुराणादिष्ववगम्यते सप्तत्रिंशेऽध्याये - 

> हिरण्यकशिपोस्त्रस्तान् सेन्द्रान् देवान् बृहस्पतिः ।  
क्षीरोदस्यान्तरं गत्वा स्तूयतां तत्र केशवः ।  
युष्माभिः संस्तुतो विष्णुः प्रसन्नो भवति क्षणात् ॥ 

इत्यारभ्य 

> युष्मदागमनं सर्वे जानाम्यसुरसूदनाः ।  
हिरण्यकविनाशार्थं स्तुतोऽहं शङ्करेण च ॥ 

इत्यारभ्य हिरण्यवधानन्तरम् - 

> तस्य कोपाभिभूतस्य नृसिंहस्य जगत्पतेः ।  
दृष्ट्वा भयानकं रूपं तत्रसुर्देवदानवाः ॥ 

इत्यादिस्तोत्रानन्तरं ब्रह्मसमीपगमनादिकं प्रतिपाद्य — 

> तस्मिन् भगवति क्रुद्धे नरसिंहे महात्मनि ।  
प्रवेपते जगदिदं देवेशे कुपिते भृशम् ॥  
त्वत्तो हि नान्यच्छरणं देवानामिह विद्यते ।  
नरसिंहसमुद्भूतं भयं नाशय नो हरे ॥ 

इत्यारभ्य अनन्तरं रुद्रवचनम् - 

> हतो हिरण्यकशिपुर्यो स दैत्यो महाबलः ।  
को नः शमयिता तस्य . . . हरिमेधसः ॥  
त्वं मे जनयिता तात स ते जनयिता हरिः ।  
तस्य देवस्य कः शक्तो विष्णोर्वै निग्रहे भवेत् ॥ 
> 
> [[१२१]]
>
> यद्भयात्पवते वायुः सूर्यस्तपति यद्भयात् ।  
यद्भयाद्धरणी धत्ते निग्रहे तस्य कः प्रभुः ॥  
तथाप्युपायं पश्यामः परमेण समाधिना ।  
कृते यस्मिन् भवेच्छ्रेयस्तूष्णींभावो न रोचते ॥  
अश्वानां माहिषः शत्रुर्वारणानां मृगाधिपः ।  
वानराणां तथा मेषः पक्षिणां गरुडः स्मृतः ॥  
मूषकानां तु मार्जालो मृगाणां श्वा प्रकीर्तितः ।  
वायसानां दिवाभीतः सिंहानां शरभस्तथा ॥  
ततः समे भजिष्यामः शरभं भयशान्तये ।  
शरभोऽधिष्ठितोऽस्माभिः नृसिंहं शमयिष्यति ॥  
इत्येवमुक्तो भगवान् ससर्ज शरभं तथा ।  
यस्य सन्दर्शनादेव त्रस्तमासीज्जगत्त्रयम् ॥  
ततस्तस्य भवानीशस्तुण्डस्थानमरोचत ।  
पृष्ठभागे चतुर्वक्त्रस्तस्य रुद्रो न्यवेशयत् ॥  
सोमसूर्यौ नयनयोर्मारुतः पक्षयोर्द्वयोः ।  
पादेषु भूधरान् सर्वान् शिवस्तस्य न्यवेशयत् ॥  
एवं निर्माय शरभं भवः प्रमथनायकः ।  
ससर्ज नरसिंहं तं समुद्दिश्य भयानकम् ॥  
ततः क्षणेन शरभो नादपूरितदिङ्मुखः ।  
अभ्याशमगमद्विष्णोर्विनदन् भैरवस्वरम् ॥  
तमभ्याशगतं दृष्ट्वा नृसिंहः शरभं रुषा ।  
जघान निशितैरुग्रैर्दंष्ट्रानखवरायुधैः ॥ 
> 
> [[१२२]]
>
> निहते शरभे तस्मिन् रौद्रे मधुनिघातिना ।  
तुष्टुवुः पुण्डरीकाक्षं देवा देवर्षयस्तथा ॥ 

इति ॥ 

गारुडे - 

> हन्तुमभ्यागतं रौद्रं शरभं नरकेसरी ।  
नखैर्विदारयामास हिरण्यकशिपुं यथा ॥  
निकृत्तबाहूरुशिरा वज्रकल्पमुखैर्नखैः ।  
मेरुपृष्ठे नृसिंहेन सहस्रार्कसमं च तत् ॥ 

पाद्मे — 

> तौ युध्यमानौ तु चिरं वेगेन बलवत्तरौ ।  
विनाशं जग्मतुर्देवौ नृसिंहशरभाविति ॥  
ततः क्रुद्धो महाकायो नृसिंहेऽभिमुखस्वनः ।  
सहस्रशिरसं नेत्रैस्तस्य गात्रं न्यकर्तयत् ॥  
पतितं भीममत्युग्रं विबुधा द्रष्टुमागताः ।  
ऋषयो देवगन्धर्वा यत्र शेते हरो हतः ॥  
तं दृष्ट्वा परमं जग्मुर्विस्मयं ते दिवौकसः ।  
प्रशशंसुस्तदा कर्म नरसिंहस्य चाद्भुतम् ॥ 

इति ॥ १० ॥ 

इति द्वितीयोऽनुवाकः 

</details>
