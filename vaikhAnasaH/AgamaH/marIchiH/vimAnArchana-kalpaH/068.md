+++
title = "०६८"
+++
अथ अष्टषष्टितमः पटलः

उत्सवप्रायश्चित्तविधिः

अथोत्सवप्रायश्चित्तं वक्ष्ये।

ध्वजारोहणहीने

ध्वजारोहणहीने चोत्सवे कृते स उत्सवो निष्फलो भवति, तस्मात्सर्व-

प्रयत्नेन ध्वजारोहणं कृत्वा उत्सवं कारयेत्॥

उक्तमासे अज्ञानादुत्सवाकरणे

उक्तमासे चोक्तनक्षत्रे अवभृथं सङ्कल्प्य ध्वजारोहणं कृत्वा; अज्ञानादर्थ-

लोभाद्वा येनकेनचिदुत्सवं न कुर्यात् द्वितीये मासे तद्दिने अवभृथं सङ्कल्प्य

तद्दिनात्पूर्वं तीर्थाऽङ्कुरार्थं मृत्सङ्ग्रहणं कृत्वा उत्सवमारभेत।

अस्य प्रायश्चित्तमब्जाग्नौ वैष्णवं, विष्णुसूक्तं, पुरुषसूक्तं, ध्वाजं, गारुडं,

वैष्वक्सेनं, सौदर्शनमुत्सवाधिदेवत्यं च, व्याहृत्यन्तं हुत्वा; वैष्णवान् सम्पूज्य;

उत्सवं कारयेत्। उत्सवस्याऽवभृथ नक्षत्र संख्याक्रम विपर्यासेनाऽवभृथं

कुर्याच्चेत् उत्सवाधिदेवत्यं, तिथिवारनक्षत्रं च, द्विर्हुत्वा; ब्राह्मणान् भोजयेत्।

ध्वजे गरुडप्रतिष्ठाहीने प्रायश्चित्तम्

ध्वजारोहणे गरुडप्रतिष्ठाविहीने वैष्णवं, विष्णुसूक्तं, पुरुषसूक्तं, ध्वाजं,

गारुडं च, शतशो हुत्वा; पुनः प्रतिष्ठां कारयेत्॥

ध्वजदैवादिपूजनहीने प्रायश्चित्तम्

ध्वजदैवचक्रविष्वक्सेननन्दीशानामर्चनं, निवेदनं वा, हीनं चेत् वैष्णवं,

तत्तद्देवत्यं च, हुत्वा; पुनरभ्यर्च्य निवेदयेत्॥

अष्टषष्टितमः पटलः




[[३१६]]

भेरीताडनहीने

भेरीताडनहीने रौद्रं, व्याहृतीश्च, हुत्वा; भेरीताडनं कारयेत्।

ध्वजगरुडनिवेदनहीने, तस्य मुद्गान्ननिवेदनहीने च

ध्वजारोहणेकृते गरुडस्य निवेदने हीने वैष्णवं, ध्वाजं, गारुडं च,

हुत्वा; द्विगुणं निवेदयेत्।

तस्य मुद्गान्ननिवेदनहीने वैष्णवं, ध्वाजं, गारुडं च, हुत्वा; यत्नेन

यथोक्त मौद्गिकं निवेदयेत्॥

ध्वजस्य चौरापसरणादौ

ध्वजदण्डे चोराद्यपहृते हीने अग्निदग्धे अशनिनोत्पाटिते च वैष्णवं,

वायव्यमाग्नेयम्, ईङ्कारादीन् गारुडं, ध्वाजं च, हुत्वा ध्वजदण्डमारोप्य;

पूर्ववत् ध्वजमारोप्य उत्सवशेषं कारयेत्।

ध्वजपटपतने

ध्वजगरुडे पतिते ब्राह्मं, प्राजापत्यं, सौरं, सौम्यम्, आग्नेयं, व्याहृतीश्च,

हुत्वा पूर्ववत् घण्टासहितमारोपयेत्।

ध्वजगरुडस्य वर्षादिबाधे दोषाभावः

ध्वजगरुडस्याऽऽकाशचारित्वात्तस्य वर्षाऽऽतपबाधो न दोषाय भवति।

नियतकाले उत्सवाकरणे

कालोत्सवमुक्तमासे न कुर्याच्चेत् अन्यस्मिन् मासे तद्दिने च अवभृथं

सङ्कल्प्य; उत्सवं कारयेत्। अस्य प्रायश्चित्तं वैष्णवं, विष्णुसूक्तं, पुरुषसूक्तं,

ध्वाजं, गारुडं च दशशो हुत्वा; वैष्णवान् सम्पूज्य; आचार्यदक्षिणां दत्वा;

उत्सवमाचरेत्।


[[३१७]]

उत्सवादौ स्नपनहीने

उत्सवादौ स्नपने हीने वैष्णवं, विष्णुसूक्तं, पुरुषसूक्तं, वारुणं च,

हुत्वा; शुद्धोदकैरभिषेचयेत्।

उत्सवार्थं प्रतिसरहीने

उत्सवार्थं प्रतिसरबन्धने हीने वैष्णवं वैष्वक्सेनं, सौदर्शनं च हुत्वा;

पुनः प्रतिसरं बध्नीयात्।

यज्ञशालाकुम्भवेद्योः प्रमाणहीनाधिक्ययोः

यज्ञशालायां कुम्भवेद्यां प्रमाणहीनायां, अधिकायां च, वैष्णवमाग्नेयं,

भूमिदेवत्यं च जुहुयात्।

तोरणदर्भमालाऽलङ्काराणां हीने

तोरणानामलाभे दौवारिकदेवत्यं, दर्भमालायां हीनायामार्षम्, अलङ्कारहीने

श्रीदेवत्यं च जुहुयात्।

प्रातः सायं बल्यादिहीने

प्रातःकाले बलिं निर्वाप्य; उत्सवे हीने वैष्णवं, वैष्वक्सेनं, गारुडं,

तदुत्सवाधिदेवत्यं च हुत्वा; साये द्विगुणमुत्सवं कारयेत्। सायेहीने प्रातर्द्विगुणं

वर्धयेत्।

एककालोत्सवे विशेषः

एककालोत्सवश्चेत् द्विकालं बलिं निर्वाप्य सायाह्ने चोत्सवं कारयेत्।

तत्कालातीतं पूर्वे वा कृतं चेत् पूर्ववत्कृत्वा उत्सवं कारयेत्।

अष्टषष्टितमः पटलः




[[३१८]]

बलिमात्रहीने

बलिप्रदाने हीने बलिरक्षकदेवत्यं, दिग्देवत्यं च हुत्वा; तथैव बलिप्रदानं

कारयेत्।

बलिद्रव्यतत्पात्रयोः पतने पात्रस्य भेदने नाशे च

बलिद्रव्ये, पात्रे वा, भूमौ पतिते, भिन्ने, नष्टे वा, पूर्ववत्प्रायश्चित्तं

हुत्वा; भूतपीठे बलिशेषं \(तदनुक्तस्थाने बलिशेषं निर्वपेच्चेत्, वैष्णवम्

अक्षहन्तृमन्त्रं, वैष्वक्सेनं, गारुडं सौदर्शनं च, हुत्वा भूतपीठे बलिशेषं\)

क्षिपेत्। देवस्य द्विगुणार्चने हीने, हविर्निवेदने च हीने, वैष्णवं, शान्तिं हुत्वा;

द्विगुणमभ्यर्च्य निवेदयेत्।

उक्तहोमे हीने

यथोक्तहोमे हीने वैष्णवं, विष्णुसूक्तं पुरुषसूक्तं त्रयस्त्रिंशत्कृत्वो हुत्वा;

यथोक्तं जुहुयात्।

चक्रवीशाऽमितानां कुम्भदेवानां चाऽर्चनं हविर्निवेदनं च हीनं चेत्;

वैष्णवं विष्णुसूक्तं; पुरुषसूक्तं वैष्वक्सेनं गारुडं सौदर्शनं च हुत्वा; पुनरभ्यर्च्य;

निवेदयेत्।

देवस्यालङ्कारे हीने

देवस्याऽलङ्कारे हीने वैष्णवं, श्रीदेवत्यं च, जुहुयात्।

अलङ्कारद्रव्येषु निर्माल्यानिर्माल्यविभागः

अलङ्कारद्रव्येषु पुष्पगन्धौ द्वौ निर्माल्यौ भवतः तौ हित्वा अन्यानि

द्रव्याणि प्रक्षाल्य पञ्चगव्यैः प्रोक्ष्य तत्तद्द्रव्यैरलङ्कुर्यात्।


[[३१९]]

नृत्त-गान-स्तोत्र-भक्तपरिवृतिच्छत्रपिञ्छादीनां हीने

नृत्ते गेये च हीने वैष्णवं रौद्रं स्तोत्रे हीने ब्राह्मं, सारस्वतं; भक्तैः

परितो हीने वारुणं, वैष्णवं, वैष्वक्सेनं च, छत्रपिञ्छादौ हीने वैष्णवं,

सौम्यं; चामरादौ हीने वैष्णवं, हवीरक्षकदेवत्यं च, जुहुयात्॥

देवस्य यानात्पतने

देवेशे यानात्पतिते शीघ्रमुद्धत्य ’क्षमस्वे’ति प्रणम्य, शुद्धोदकैरभिषिच्य;

वैष्णवं, विष्णुसूक्तं, पुरुषसूक्तं, दिनाधिदैवत्यं च हुत्वा; पुनरुत्सवं कारयेत्।

चक्रवीशादिबिम्बाभावे

चक्रवीश \(शामिता\) शान्तानां बिम्बाऽभावे पृथक् पृथक् पात्रेषु

समावाह्याऽभ्यर्च्य; तत्तद्देवत्यं हुत्वा; पश्चादुत्सवं कारयेत्।

एतेषां पतने

एतेषां पतने पूर्ववदुद्धृत्य स्नापयित्वा तत्तद्दैवत्यं वैष्णवं च जुहुयात्।

भूमौ पतिते अन्नाऽर्घ्यपुष्पबलौ पूर्ववद्बलिमापाद्य, वैष्णवं च; बलिरक्षकदेवत्यं

च जुहुयात्।

यानात्पतितस्याङ्गहीने

यानात्पतिते हीनाङ्गे पद्माग्नौ महाशान्तिं हुत्वा; तच्छक्तिं ध्रुवबेरे समारोप्य;

कौतुकं, स्नपनं, बलिबेरं वा, अलङ्कृत्य; आवाह्याऽभ्यर्च्य; उत्सवं कारयेत्।

कौतुकादिबेराभावे

बेराभावे पात्रे रत्नं, सुवर्णं वा, निक्षिप्य; आवाह्य; अभ्यर्च्य; दिनेदिने

महाशान्तिमहाहोमं च हुत्वा; उत्सवं कारयेत्। हीनाऽङ्गतद्बेरं पुनस्सन्धानविधिना

सन्धानं कृत्वा; पुनः प्रतिष्ठां कारयेत्।

अष्टषष्टितमः पटलः




[[३२०]]

नदीपर्वतसमीपे देवालयसत्त्वे

नदीसमुद्रपार्श्वे, पर्वतपार्श्वे वा, विमानं यत्र दृश्यते तत्र ध्वजारोहणं

कृत्वा; तदालयं परितो बलिदानमुत्सवं च, कारयेत्, तत्समीपे ग्रामादौ सति

तत्र बलिदानमुत्सवं च कारयेदित्येके।

गायकनर्तकयोः पतने

गातुर्नर्तुश्च पतने श्रीदेवत्यं, वैष्णवं च, वादकानां पतने ब्राह्मं, रौद्रं च,

आचार्यादीनां पतने, सङ्क्षोभे च, आर्षं, वैष्णवं च, ध्वजादीनां पतने ध्वाजं,

वारुणं, वायव्यं च जुहुयात्।

उक्तकाले वर्षादिना उत्सवाकरणे

वर्षधाराऽतिवाताऽशनिपातविद्युल्लेखायुते काले देवेशस्य उत्सवं न

कुर्याच्चेद् वैष्णवं, विष्णुसूक्तं, पुरुषसूक्तं, श्रीभूमिदेवत्यं च हुत्वा; उत्सवं

कारयेत्।

वीथिमध्ये वर्षादिस्पर्शे

वीथ्यन्तरे वर्षधाराप्रवेशे तृणपांसुयुतवातस्पर्शे च देवेशं संस्नाप्य;

वैष्णवं, दिग्देवत्यं, वारुणं, वायव्यं, यद्देवादींश्च हुत्वा; पुनरुत्सवं कारयेत्।

उत्सवकाले कलहादौ

उत्सवकाले कलहरुधिरस्रावेषु सत्सु वैष्णवमाग्नेयं ब्राह्मं रौद्रं

दिनाधिदैवत्यं च जुहुयात्।

आलयाभ्यन्तरे शस्त्रादिना मरणे

आलयाभ्यन्तरे शस्त्राद्यैर्मरणे सति तच्छीघ्रमपहाय अब्जाऽग्नौ महाशान्तिं

तद्दिनाधिदेवत्यं च जुहुयात्।


[[३२१]]

वीथ्यां मरणसम्भवे

वीथ्यां मरणादौ सम्भूते तच्छीघ्रं व्यपोह्य शान्तिहोमं हुत्वा उत्सवं

कारयेत्

एकनाडिका यामादर्वाक्कालं गतं चेत्पुनरुत्सवं कारयेत्।

अशीतिदण्डाभ्यन्तरे शवे सति

आलयस्याऽशीति दण्डाभ्यन्तरे वीथ्यां शवे सति तत्रोत्सवं न कुर्यात्,

कुर्याच्चेद्राजराष्ट्रविनाशाय भवति, तस्माच्छीघ्रमपहाय, प्रायश्चित्तं महाशान्तिं

पार्षदं च हुत्वा पुनरुत्सवं कारयेत्।

उत्सवमध्ये अन्योत्सवशुभकर्मकरणे

ध्वजारोहणादूर्ध्वं तीर्थदिनात्पूर्वम् अन्योत्सवं शुभकर्माणि न कुर्यात्;

कुर्याच्चेदाभिचारिकं भवति; तद्दोषशमनार्थं वैष्णवं विष्णुसूक्तं पुरुषसूक्तं

पार्षदं च हुत्वा ब्राह्मणान् भोजयेत्।

तीर्थदिनात्पूर्वरात्रौ प्रतिसरबन्धनशयनाभावे

तीर्थदिनात्पूर्वरात्रौ प्रतिसरबन्धने शयने वा हीने वैष्णवं श्रीभूमिदेवत्यं

सौदर्शनं च हुत्वा ते समाचरेत्।

तीर्थस्नानकाले अतीते हीने वा

तीर्थस्नानकाले अतीते हीने वा वैष्णवं वारुणं स्कन्ददेवत्यं च जुहुयात्।

तीर्थदिने रात्रौ ध्वजावरोहणहीने

तद्रात्रौ ध्वजावरोहणे हीने ध्वाजं गारुडं वैष्णवं च जुहुयात्॥

अष्टषष्टितमः पटलः




[[३२२]]

अवरोहणे बलिहीने

अवरोहणे बलौ हीने ध्वजदेवं सम्पूज्य, वैष्णवं, तदालयगतपरिषद्देवत्यं

च हुत्वा ध्वजावरोहणं कारयेत्।

उत्सवान्तस्नपनहीने

उत्सवान्तस्नपने हीने वैष्णवं विष्णुसूक्तं जयादिमूर्तिमन्त्रांश्च जुहुयात्।

अनुक्तदोषप्रायश्चित्तम्

अत्रानुक्तदोषाणां प्रायश्चित्तं वैष्णवं विष्णुसूक्तं पुरुषसूक्तं गायत्रीं च

जुहुयादिति विज्ञायते॥

इति श्रीवैखानसे मरीचिप्रोक्ते विमानार्चनाकल्पे उत्सवप्रायश्चित्त-

विधिर्नाम अष्टषष्टितमः पटलः ॥ ६८ ॥
