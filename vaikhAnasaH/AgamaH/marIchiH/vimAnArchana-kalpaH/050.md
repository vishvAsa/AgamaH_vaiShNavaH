+++
title = "०५०"
+++
अथ पञ्चाशत्तमः पटलः

## उत्सवचक्रविधानम्

अतोत्सवचक्रम् सौवर्णं राजतं ताम्रम् आयसं दारवं वा कृत्वा;

मानाऽङ्गुलेन, मात्राङ्गुलेन वा; ध्रुवबेरस्य, कौतुकस्य वा, देहलब्धाङ्गुलेन

वा; षोडशाऽङ्गुलं, द्वादशाऽङ्गुलमष्टाङ्गुलं वासमवृत्तं; तस्यापरपट्टविस्तारं

त्र्यङ्गुलं, व्द्यङ्गुलम्, एकाङ्गुलं वा; तन्मध्यघनमेकाङ्गुलम्, आरकूटस्य विस्तारं


[[२५१]]

त्र्यङ्गुलं, द्व्यङ्गुलं वा, पद्मं; सविशेषमरायामम् अराणि वेणुपत्रसमानि,

चतुरश्राणि वा, चतुर्विंशत्यरमुत्तमं, विंशत्यरं मध्यमं, षोडाशारमधमम्।

तन्मूर्न्धिपार्श्वयोश्च ज्वालायामं त्र्यङ्गुलं, प्रभाज्वालासमज्वाला वा, तत्पट्टमध्ये

वल्लीसमचतुर्लेखा युञ्जीत। तस्याधस्तात्पलकाः कुम्भतापीश्च युगाङ्गुल-

विस्तारोछ्रयाः, षण्मात्रायता, उभयोः पार्श्वेयोः द्वौ सिंहौ चक्रमुद्वहन्तौ वा

कारयेत्, दन्तद्रव्येण सहजमेव कुर्यात्। अथवा चन्दनेन वृक्षेण वा कुर्यात्।

दण्डायामं चक्रायामात् त्रिगुणं, द्विगुणं, समं वा; षोडशाऽङ्गुलं,

द्वादशाङ्गुलं, नवाङ्गुलं वा, मूलनाहं; तदष्टांऽशोनमग्रनाहो; मूलादूर्ध्वं क्रमात्

कृशदण्डादधस्तात्पीठं चतुरङ्गुलोन्नतम्, अष्टाङ्गुलोन्नतविस्तारायामं, चतुरश्रं,

वृत्तं वा, पद्माकारं अष्टदलैरावृतं कृत्वा; सुदृढं संयोजयेत्। अत्राऽनुक्तं

सर्वं शिल्पिशास्त्रोक्तविधिना कारयेत्।

अथवा नवतालेन चक्रं, मानाङ्गुलेन सप्ताङ्गुलं, नवाङ्गुलमेकादशाङ्गुलं

वा, द्विभुजं, प्राञ्जलीकृत्य स्थितं, किरीटाद्याभरणान्वितं, त्रिभागैकभागं,

पीठं, तस्योपरिभागे चक्रविस्तारं मानाङ्गुलेन द्वादशाङ्गुलमुत्तमं; नवाङ्गुलं

मध्यमं; षडङ्गुलमधमम्। अन्यत्सर्वं पूर्ववत्। तस्य शिरश्चक्रं संयोज्य सुदृढं

कुर्यात्॥

## चक्रप्रतिष्ठाविधिः

अथ चक्रस्य प्रतिष्ठां वक्ष्ये - शुभे कर्तुरनुकूले नक्षत्रे कुर्यात्।

तद्दिनात्पूर्वमङ्कुरानर्पयित्वा, तच्चक्रं संशोध्य, वास्तुहोमं हुत्वा, पर्यग्निपञ्च-

गव्याभ्यां संशोध्य, पुण्याहं कृत्वा, जले गव्ये कुशोदके च प्रत्येकमधिवासयेत्।

प्रतिमा चेत् पूर्ववदक्षिमोचनं तन्मन्त्रेण कारयेत्।

अधिवास्य, आलयाभिमुखे यागशालां कृत्वा, तोरणाद्यैरलङ्कृत्य; तन्मध्ये

शय्यावेदिं चक्रस्याऽध्यर्धविस्तारां तत्तृतीयां \(तुरीयां\) शोत्सेधां चतुरश्रां

पञ्चाशत्तमः पटलः




[[२५२]]

कृत्वा; तत्प्राच्यामौपासनाग्निकुण्डं, तत्प्राच्यां स्नापनश्वभ्रं च कृत्वा;

पूर्वेद्युरपराह्णे अधिवासगतं चक्रमादाय; शुद्धोदकैस्संस्नाप्य; आलयमावेश्य;

यज्ञालयात्पश्चिमेविष्टरे प्राङ्मुखं संस्थाप्य; आघारं हुत्वा; चतुराढकसम्पूर्णं

खण्डस्फुटितकालरहितं कुम्भं सङ्गृह्य; तन्तुना परिवेष्ट्य; अद्भिः प्रक्षाल्य

अद्भिरापूर्य; वस्त्राभ्यां वेष्टयित्वा; पञ्चरत्नानि वर्णं वा पञ्चायुधांश्च विक्षिप्य;

चक्रस्याऽभिमुखे धान्यपीठे सन्यस्य; आचार्यश्चोत्तराभिमुखो भूत्वा चक्रं

ध्यायन्, कुम्भाम्भसि समावाह्य; तच्चक्रं कुम्भं च समादाय स्नपनश्वभ्रं

प्रतिष्ठाप्य; सप्तभिः कलशैः तथैवाऽभिषिच्य वस्त्राद्यैरलङ्कृत्य; शय्यावेद्यां

धान्योपरि पञ्चशयनानि पञ्चवस्त्राण्यास्तीर्य; कुम्भं चक्रं च समारोप्य; तदैव

प्रतिसरं बध्वा; तन्मन्त्रेण शाययित्वा उत्तराछादनं कृत्वा; तथैव हौत्रप्रशंस्य;

चक्रादिपञ्चायुधान् मूर्तिमन्त्रैस्समावाह्य; आवाहनक्रमेण जुष्टाकारस्वाहाकारौ

कृत्वा; वैष्णवं सौदर्शनं चक्रगायत्रीं च, अष्टोत्तरशतमावृत्या हुत्वा, रात्रिशेषं

व्यपोह्य; प्रभाते स्नात्वा; आलयमाविश्य; चक्रमुत्थाप्य; अभ्यर्च्य, मुहूर्ते

समनुप्राप्ते यजमान आचार्यादिभ्यो दक्षिणां दद्यात्,

कुम्भं चक्रं च समादाय; आलयं प्रदक्षिणीकृत्य; अभ्यन्तरे मुखमण्टपे

वा दक्षिणपार्श्वे कृतेपीठे रत्नं सुवर्णं वा निक्षिप्य; तन्मन्त्रेण प्रतिष्ठाप्य;

तद्बीजाक्षरं सन्यस्य; कुम्भस्थां शक्तिं कूर्चेनाऽऽदाय; तन्मन्त्रेण तन्मूर्तिमन्त्रै-

रावाह्य; आसनाद्यैरभ्यर्च्य, हविर्निवेदयेत्। एवं यः कुरुते भक्त्या रिपून्

सर्वान् जित्वा इष्टान् कामानवाप्य; विष्णुलोके महीयते इति विज्ञायते।

इति श्रीवैखानसे मरीचिप्रोक्ते विमानार्चनाकल्पे चक्रलक्षणचक्र-

प्रतिष्ठाविधिर्नाम पञ्चाशत्तमः पटलः ॥ ५० ॥


[[२५३]]
