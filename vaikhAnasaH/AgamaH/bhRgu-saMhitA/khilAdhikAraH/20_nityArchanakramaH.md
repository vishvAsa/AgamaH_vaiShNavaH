+++
title = "२० नित्यार्चनक्रमः"
+++
अथ विंशोऽध्यायः

नित्यार्चनक्रमः

ॠषय ऊचुः

नमस्ते भगवान् ब्रह्मन् नमस्ते ब्रह्मणः सुतः ।  
त्वत्प्रसादाच्छृतो विष्णोरस्माभिः स्थापनाक्रमः ।  
कौतुकस्यौत्सवस्यापि तथाऽर्चायाः विशेषतः ॥ १ ॥  
भेदान् नवविधांश्चैव लोहसंस्कारमेव च ।  
नित्यार्चनक्रमञ्चैव श्रोतुमिच्छामहे वयम् ॥ २ ॥  
कौतुकादिव्यवस्थाप्रकारः

भृगुरुवाच

युष्माभिश्चोदितं सर्वं प्रवक्ष्यामि तपोधनाः ।  
एकस्मिंस्तु विमाने वै बेराणि त्रीणि कल्पयेत्॥ ३ ॥  

[[३२३]]

अशक्तो द्वे तथैकं वा यथाशक्ति प्रकल्पयेत् ।  
कौतुकञ्चौत्सवार्चा त्रिविधं बिम्बमुच्यते ॥ ४ ॥  
कौतुकं ब्रह्मणः स्थाने विधिना स्थापयेद्बुधः ।  
तस्यैवोत्तरतः पार्श्वे औत्सवं स्थापयेत्तथा ॥ ५ ॥  
दक्षिणे कौतुकस्यात्र किञ्चित्पूर्वं समाश्रिते ।  
स्थापयित्वा ततैवार्चां नित्यपूजां समाचरेत् ॥ ६ ॥  
कुर्यात्कौतुक बिम्बे वै नित्यपूजां यथाक्रमम् ।  
औत्सवे च तथा बिम्बे काम्यकर्माणि कारयेत् ॥ ७ ॥  
कर्म नैमित्तिकं यत्तदर्चायां कारयेद्बुधः ।  
अयने विषुवे चैव ग्रहणे चन्द्रसूर्ययोः ॥ ८ ॥  
पुण्यकालं समीक्ष्यैव तत्कालात्पूर्वमाचरेत् ।  
यजमानस्य जन्मर्क्षे राज्ञो जन्मदिने तथा ॥ ९ ॥  
अन्यस्मिन् पुण्यनक्षत्रे विष्णुपञ्चदिनेषु च ।  
कर्मोद्दिष्टं काम्यमुक्तं कालो मध्याह्न उच्यते ॥ १० ॥  
ऐकाहिकोत्सवोक्तेन मार्गेणोत्सवमाचरेत् ।  
ग्रामं प्रदक्षिणं कृत्वा तीर्थस्थानं प्रविश्य च ॥ ११ ॥  
उत्सवोक्तप्रकारेण तीर्थस्नानं समाचरेत् ।  
पश्चाद्ग्रामं परित्यैव देवालयमुपाव्रजेत् ॥ १२ ॥  
स्नापनोक्तेन मार्गेण स्नापयेत्पुरुषोत्तमम् ।  
प्रभूतञ्च निवेद्यैव स्वस्थाने स्थाप्य पूजयेत् ॥ १३ ॥  
अथ नैमित्तिकं कुर्याद्दुर्भिक्षे व्याधिजे भये ।  
अद्भुतोत्पादनादौ च तत्तद्दोषोपशान्तये ॥ १४ ॥  
विंशोऽध्यायः




[[३२४]]

उत्सवस्नपनादीनि

अर्चायां सम्यगाचरेत् ।  
विहीने चौत्सवेऽर्चायां

कौतुके सर्वमाचरेत् ॥ १५ ॥  
\(हीनमौत्सवबेरञ्चेदर्चायामुत्सवं चरेत्

हीने च स्नापने बेरे औत्सवे स्नपनं चरेत्\)

अर्चनवैविध्यम् - निष्कलार्चनम्

अत ऊर्ध्वं प्रवक्ष्यामि अर्चानिर्वहणे क्रमम् ।  
साकारञ्च निराकारं भवत्याराधनं द्विधा ॥ १६ ॥  
प्रतिमाराधनं श्रेष्ठं साकारमभिधीयते ।  
स्थण्डिले सलिले वापि हृदये सूर्यमण्डले ॥ १७ ॥  
आराधनं निराकारं तयोस्साकारमुत्तमम् ।  
संस्कारान् अर्पणीयानि द्रव्याणि विविधानि च ॥ १८ ॥  
सङ्कल्प्य मनसा दद्यात् निराकारार्चनं हरेः ।  
.... .... .... .... .... ॥ १९ ॥  
सकलार्चनं

संसारश्रमनिष्ठानां पुरुषाणां विजानताम् ।  
इह चामुत्र च हितं यथेष्टफलदायकम् ॥ २० ॥  
सकलं सर्वसम्पूर्णं साकारमभिधीयते ।  
चक्षुषोः प्रीतिजननं मनसो हृदयस्य च ॥ २१ ॥  
यथोपयोगशक्यत्वात्कर्तुं पूजां सुमादिभिः ।  
अभीक्ष्णदर्शनौचित्यात् सौलभ्येन विशेषतः ॥ २२ ॥  

[[३२५]]

विशेषभक्तिहेतुत्वात् प्रतिमाराधनं वरम् ।  
तस्मात्कृत्वाऽऽलयं सम्यक् भक्त्या पूर्वोक्तवर्त्मना ॥ २३ ॥  
उक्तेनैव विधानेन कारयेत्प्रतिमां शुभाम् ।  
स्थापयेच्च विधानेन कारयेन्नित्यमर्चनम् ॥ २४ ॥  
यजमानो गुरुञ्चैव पूजनार्थञ्च पूजकान् ।  
द्वावेकं चतुरस्त्रीन्वा यथाविभवमाहरेत् ॥ २५ ॥  
पूर्वोक्त गुणसम्पन्नानुक्तदोषविवर्जितान् ।  
वैखानसान् समाहूय यजमानो नियोजयेत् ॥ २६ ॥  
वृत्तिकल्पनं

देवस्य देव्योः परिषद्देवानाञ्च पृथक् पृथक् ।  
कल्पयेच्छाश्वतीं वृत्तिं पूजानिर्वहणाय वै ॥ २७ ॥  
हविषामर्थमेतावद्बल्यर्थमिदमित्युत ।  
देव्योश्च परिवाराणामेतावांश्चरुसङ्ग्रहः ॥ २८ ॥  
धूपद्रव्यस्य चैतावदेतावान् गन्धसङ्ग्रहः ।  
दीपतैलार्थमेतावदुपस्करविधाविदम् ॥ २९ ॥  
पूजकानामथैतावद्भरणाय समन्ततः ।  
प्रायश्चितार्थमेतावदेतावद्विप्रभुक्तये ॥ ३० ॥  
एतावद्वर्षपूजार्थं वादित्राद्यार्थमेव च ।  
गायकाद्यर्थमेतावत् दासदासीगणस्य च ॥ ३१ ॥  
स्नपनार्थमथैतावत् विशेषार्चार्थमेव च ।  
नवीकरणकर्मार्थमेतावदिति वै पृथक् ॥ ३२ ॥  
विंशोऽध्यायः




[[३२६]]

विभज्य धनमात्मीयं त्रिधा भागद्वयं ततः ।  
भागद्वयं कुटुम्बार्थं दत्वा शिष्टैकभागकम् ॥ ३३ ॥  
धर्मार्थं कल्पयित्वा तु दद्याद्देवाय भक्तितः ।  
भूमिभोगेन पूर्वेषामुक्तानां कल्पनं चरेत् ॥ ३४ ॥  
क्लेशयुक्तान् नरान् दृष्ट्वा न रमेत्कालनेमिह ।  
स भृत्यान् किं पुनर्दृष्ट्वा अन्तरङ्गान् क्रियावतः ॥ ३५ ॥  
तस्मात्सर्वप्रयत्नेन चाक्लिष्टं सर्वमाचरेत् ।  
अक्लेशेनैव जीवेयुर्तया सर्वे पदार्थिनः ॥ ३६ ॥  
अर्चके क्लेशयुक्ते च तथैव परिचारके ।  
तद्ग्रामो यजमानश्च क्लेशयुक्तस्सदा भवेत् ॥ ३७ ॥  
अर्चककृत्यानि

अर्चकस्सुप्रसन्नात्मा मन्त्रतन्त्रपरायणः ।  
ब्राह्मे मुहूर्ते चोत्थाय स्नात्वा स्नानविधानतः ॥ ३८ ॥  
ब्रह्मयज्ञादिकं कृत्वा आत्मसूक्तं जपेत्क्रमात् ।  
वेदादीन्वा पठेद्विद्वान् देवेशं मनसा स्मरेत् ॥ ३९ ॥  
आलयप्रवेशः

‘प्रतद्विष्णुस्तवत’ इति प्रविशेद्देवमन्दिरम् ।  
‘अतो देवादि’ कं जप्त्वा कुर्यात्सद्मप्रदक्षिणम् ॥ ४० ॥  
‘विमानं प्रपद्य’ इत्युक्त्वा विमानं प्रणमेत्ततः ।  
‘मणिकं प्रपद्य’ इत्युक्त्वा मणिकं सम्प्रणम्य च ॥ ४१ ॥  
‘निरस्तं रक्ष’ इत्युक्त्वा यन्त्रिकां समुपाहरेत् ।  
कवाटे चैव संयोज्य ‘हिरण्यपाणि’ मुदीरयन् ॥ ४२ ॥  

[[३२७]]

‘दिवं विवृणो’ त्वित्युक्त्वा कवाटोद्घाटनं चरेत् ।  
ततोऽभ्यन्तरं प्रविश्य ‘अतो देवादि’ मुच्चरन् ॥ ४३ ॥  
मुखं समीक्ष्य देवस्य प्रणाम्यैवानुमान्य च ।  
त्रिः सम्प्रहार्य पाणिभ्यां ‘शाम्यन्त्वि’ ति समुच्चरन् ॥ ४४ ॥  
‘भगवतो बलेन’ मन्त्रेण प्रणमेद्देवमादरात् ।  
शिष्यमाहूय तत्काले तोयार्थञ्च नियोजयेत् ॥ ४५ ॥  
परिचारककृत्यम्

‘दुहतां दिव’मित्युक्त्वा घटमादाय सोऽपि च ।  
बाह्वोश्शिरसि वा न्यस्य आहर्तुमुदकं व्रजेत् ॥ ४६ ॥  
नदीं तटाकं कूपं वा यथालाभं तथा व्रजेत् ।  
पूर्वालाभे परं गत्वा तोयमादाय चात्वरः ॥ ४७ ॥  
पिधाय वस्त्रखण्डेन कलशस्य मुखं ततः ।  
‘आद्यमभिगृह्णा’ मीति कुम्भं तोयेन पूरयेत् ॥ ४८ ॥  
पूर्ववन्मूर्ध्नि बाह्वोर्वा कलशं सन्न्यसेत्क्रमात् ।  
सर्वालङ्कारसंयुक्तं वाद्यघोषसमायुतम् ॥ ४९ ॥  
देवालयं शनैर्गत्वा प्रदक्षिणमथाचरेत् ।  
किञ्चिदैशान्यमाश्रित्य उत्तरे वा मनोरमे ॥ ५० ॥  
‘अन्तरस्मिन्निमे त्युक्त्वा ब्रह्माणमभिवाद्य च ।  
‘सोमं राजान’ मित्युक्त्वा तोयकुम्भं सुसन्न्यसेत् ॥ ५१ ॥  
‘धारासु सप्त’ स्वित्युक्त्वा अपामुत्पवनं चरेत् ।  
‘इदमापश्शिवा’ इति तोयं तमभिमन्त्रयेत् ॥ ५२ ॥  
विंशोऽध्यायः




[[३२८]]

मार्जन्या मार्जनं कुर्या ‘दवधूतं’ समुच्चरन् ।  
‘आमा वाजस्य’ मन्त्रेण पात्राणि परिशोधयेत् ॥ ५३ ॥  
पात्रशुद्धिः

सौवर्णं राजतं ताम्रं कांस्यं मृण्मयमेव वा ।  
पात्रं तोयैः पञ्चगव्यैः पूरयित्वा यथोदितम् ॥ ५४ ॥  
‘आशासु सप्त’ स्वित्युक्त्वा कूर्चयुक्तेन पाणिना ।  
प्रोक्षयेत्सर्वसम्भारान् बाह्यमाभ्यन्तरं क्रमात् ॥ ५५ ॥  
निर्माल्यशोधनम्

‘अहमेवेद’ मित्युक्त्वा निर्माल्य संव्यपेह्य च ।  
‘पूतस्तस्ये’ ति मन्त्रेण वेदिं प्रक्षाल्य वारिणा ॥ ५६ ॥  
‘तत्पुरुषाय मन्त्रेण’ न्यसेत्पुष्पाणि पादयोः ।  
पादयोर्देवदेवस्य देव्योश्च विनयान्वितः ॥ ५७ ॥  
देवेशस्य तु निर्माल्यमादाय प्रयतात्मवन् ।  
विष्वक्सेनं समासाद्य पूजयेत्तु यथाविधि ॥ ५८ ॥  
निर्माल्यमन्यदेवानां शिष्य एव समाहरेत् ।  
आरामे तु विसृज्यैव पादप्रक्षालनं चरेत् ॥ ५९ ॥  
\(औत्सवादेस्तु निर्माल्यं प्रथमावरणे न्यसेत् ।  
‘भक्तानां पापनाशार्थं ददामी’ति वदन् विधिः\) ॥ ६० ॥  
स्नानासनम् - अलङ्कारासनम्

‘भूः प्रप’ द्येति देवेशं प्रणम्यैवानुमान्य च ।  
आलयादुत्तरे श्वभ्रे मण्डलान्युपलिप्य च ॥ ६१ ॥  

[[३२९]]

अलङ्कारं यथाशक्ति कारयित्वा विचक्षणः ।  
पीठञ्च तत्र सन्यस्य सर्वोपकरणानि च ॥ ६२ ॥  
अन्यान् यथेच्छं सम्भारान् यजमानेन सञ्चितान् ।  
सर्वांस्तत्र समानीय यथोक्तं स्नापयेद्बुधः ॥ ६३ ॥  
‘परं रंहे’ ति मन्त्रेण देवमादाय चात्वरः ।  
‘प्रतद्विष्णुस्स्तवत’ इति स्नानपीठे निवेशयेत् ॥ ६४ ॥  
दूर्वाक्षतसमायुक्तं तोयं चात्र समाहरेत् ।  
उभाभ्याञ्चैव हस्ताभ्यां बिम्बे त्वारोप्य भक्तिमान् ॥ ६५ ॥  
पादादिमूर्धपर्यन्तमभिषिच्य पुनः पुनः ।  
‘अन्नाद्याये’ ति मन्त्रेण दन्तधावनमाचरेत् ॥ ६६ ॥  
‘इदं ब्रह्मे’ ति जिह्वायाः शोधनं कारयेद्बुधः ।  
‘यन्मे गर्भे’ ति मन्त्रेण मुखप्रक्षालनं चरेत् ॥ ६७ ॥  
दद्यादाचमनीयञ्च ‘योगे योग’ इति ब्रुवन् ।  
‘विचक्रमेति’ मन्त्रेण मुखवासं ददेद्धरेः ॥ ६८ ॥  
पुनराचमनीयञ्च दत्वा प्लोतेन सम्मृजेत् ।  
सर्वाङ्गञ्च विमृज्यैव सूक्ष्मवस्त्रेण मन्त्रवित् ॥ ६९ ॥  
‘तेजो व’ इति वस्त्रेण सञ्छाद्याचमनं ददेत् ।  
‘सोमस्ये’ त्युत्तरीयञ्च दद्यान्मन्त्रेण मन्त्रवित् ॥ ७० ॥  
अलकाः शोधयेत्पश्चा ‘दतो देवादि’ मन्त्रतः ।  
सुगन्धतैलमादाय हस्ताभ्यां मस्तके तथा ॥ ७१ ॥  
कुर्यादभ्यञ्चनञ्चैव बन्धयेदलकांस्ततः ।  
मालालङ्करणं मूर्ध्नि ‘तद्विष्णो’रुच्चरंश्चरेत् ॥ ७२ ॥  
विंशोऽध्यायः




[[३३०]]

गात्रेषु विष्णुगायत्र्या तैलमालेपयेच्छनैः ।  
वीजयेत्तालवृन्तैश्च ब्रुवन् ‘वायुप’ रीति वै ॥ ७३ ॥  
स्नानासनञ्च सङ्कल्प्य पुण्याहं पूर्ववच्चरेत् ।  
यथोक्तं स्नापनं कुर्यात्कलशैः पञ्चभिस्ततः ॥ ७४ ॥  
वेदिं कृत्वा विधानेन व्रीहिभिर्वाऽथ तण्डुलैः ।  
कलशान् लोहजान् पञ्च क्षीराद्यैः परिपूर्य च ॥ ७५ ॥  
गन्ध पुष्पैरलङ्कृय कूर्चं न्यस्याक्षतांस्तथा ।  
नारिकेलञ्च सन्न्यस्य तेषु चावाहयेत्क्रमात् ॥ ७६ ॥  
देवदेवं सुसम्पूज्य पाद्यञ्चाऽऽचमनं ददेत् ।  
‘परिलिखित’मिति मन्त्रेण आम्लेन परिशोधयेत् ॥ ७७ ॥  
‘वारीश्चतस्र’ इत्युक्त्वा शोधयित्वाऽथ वारिणा ।  
‘नमो वरुण’ इत्युक्त्वा क्षीरेण स्नापयेद्धरिम् ॥ ७८ ॥  
‘भूरानिलय’ इत्युक्त्वा स्नापयेद्गन्धवारिणा ।  
वस्त्रादिभिरलङ्कृत्य धूपदीपौ च दर्शयेत् ॥ ७९ ॥  
फलादीनि निवेद्यैव

कलशैः स्नापयेत्ततः ।  
स्वयं गत्वाऽऽसने स्थित्वा

सङ्कल्प्याक्षतमर्पयेत् ॥ ८० ॥  
कुम्भं गृहीत्वा देवस्य सन्निधौ न्यस्य पूर्ववत् ।  
योगमार्गेण कूर्चेन पुण्याहकलशोदकैः ॥ ८१ ॥  
मातृकां व्यापकञ्चैव स्थितिन्यासञ्च कारयेत् ।  
ध्यात्वा देवञ्चात्मसूक्तं जप्त्वा मन्त्रञ्च वैष्णवम् ॥ ८२ ॥  

[[३३१]]

कुम्भोदकेनाभिषिच्य पूजयेत्पुरुषोत्तमम् ।  
पूर्वसन्न्यस्तपात्रस्थतण्डुलान् नारिकेलकम् ॥ ८३ ॥  
युक्तनेत्राज्यवर्तिश्रीदीपमादाय मन्त्रवित् ।  
‘शुभ्राज्योति’ रिति प्रोच्य दीपं नीराजनाह्वयम् ॥ ८४ ॥  
त्रिः परिभ्रामयित्वा तु देवेशाय प्रदर्शयेत् ।  
सहस्त्रधारां सौवर्णीं राजतीं वाऽथ ताम्रकाम् ॥ ८५ ॥  
तथाविधौ शङ्खपद्मनिधी आदाय पूजकाः ।  
सहस्रधारापात्रन्तु धृत्वा देवस्य मूर्धनि ॥ ८६ ॥  
निधिभ्यां तीर्थमादाय शीतमुष्णमथापि वा ।  
कुङ्कुमैः घनसारैश्च मिश्रितं शुभवासितम् ॥ ८७ ॥  
धरापात्रे चार्पयेयुः स्नापयेयुर्हरिं बुधाः ।  
चतुर्धा स्नपनं कृत्वा शुद्धोदैरभिषेचयेत् ॥ ८८ ॥  
‘मित्रस्सुपर्ण’ इत्युक्त्वा प्लोतवस्त्रेण मार्जयेत् ।  
ततः कौतुकमादाय ‘भूरसि भू’ रिति ब्रुवन् ॥ ८९ ॥  
जीवस्थाने प्रतिष्ठाप्य प्रणमेद्देवमव्ययम् ।  
अलङ्कारासनं दत्वा पाद्यमाचमनं ददेत् ॥ ९० ॥  
प्रणिधिञ्चाम्बुनाऽऽपूर्य कूर्चयुक्तं सहाक्षतम् ।  
ध्रुवस्थानन्तु गायत्र्या प्रोक्षयित्वा विचक्षणः ॥ ९१ ॥  
‘संयुक्तमेत’ दित्युक्त्वा क्षिपेत्सम्बन्धकूर्चकम् ।  
ध्रुवपीठे पुष्पन्यासः

ध्रुवस्य पादयोर्मध्ये ‘विष्णवे नम’ इत्युत ॥ ९२ ॥  
विंशोऽध्यायः




[[३३२]]

प्राच्यान्तु पुरुषायेति सत्यायेति च दक्षिणे ।  
पश्चिमे त्वच्युतायेति अनिरुद्धायेति चोत्तरे ॥ ९३ ॥  
आग्नेये कपिलायेति यज्ञायेति च र्नैॠते ।  
नारायणाय वायव्ये पुण्यायेति तथैशके ॥ ९४ ॥  
एवन्तु प्रथमे न्यस्य द्वितीयावरणे पुनः ।  
वाराहायेति पूर्वस्यां नारसिंहाय दक्षिणे ॥ ९५ ॥  
पश्चिमे वामनायेति त्रिविक्रमाय चोत्तरे ।  
आग्नेय्यान्तु सुभद्राय र्नैॠत्यामीशितात्मने ॥ ९६ ॥  
सर्वोद्वहाय वायव्ये सर्वविद्येशाय ईशके ।  
एवं द्वितीये सन्न्यस्य तृतीये तदनन्तरम् ॥ ९७ ॥  
इन्द्रादिलोकपालेभ्यस्तत्तद्दिक्षु च विन्यसेत् ।  
श्रियै ध्रुत्यै पवित्र्यै च प्रमोदायिन्यै च विन्यसेत् ॥ ९८ ॥  
हरिण्यै पौष्ण्यै क्षोण्यै च मह्यै चोभयपार्श्वयोः ।  
एवं ध्रुवे च सन्न्यस्य न्यसेत्कौतुकपादयोः ॥ ९९ ॥  
कौतुकपीठे पुष्पन्यासः - विशेषश्च

\(सुभद्रादिभ्योऽष्टभ्यः पीठस्य परितोऽर्चनम्\)

एवं स्थानक उद्दिष्टमासने तु प्रवक्ष्यते ।  
प्रसारितस्य पादस्य परितः सन्न्यसेद्बुधः ॥ १०० ॥  
शयने पादपार्श्वे तु अधस्ताच्छयनान्न्यसेत् ।  
त्रिविक्रमे तु तत्रैव स्थिते पादे प्रकल्पयेत् ॥ १०१ ॥  
वाराहे पादपरितः कल्पयेदिति शासनम् ।  
पुष्पन्यासन्तु कृत्वैवं पश्चादर्चनमारभेत् ॥ १०२ ॥  

[[३३३]]

पादमध्ये कौतुकस्य तथा प्रागादिषु न्यसेत् ।  
‘सुभद्रं हयात्मकं’ रामदेवं पुण्यदेवमेव च ॥ १०३ ॥  
सर्वं सुखावहं चेति संवहं सुवहं तथा ।  
‘शिवं विश्वं तथा मित्रमत्रि’ ञ्चेति यथाक्रमम् ।  
पश्चिमाद्यर्चयेद्देवानर्चापीठे यथाक्रमम् ॥ १०४ ॥  
सनत्कुमारं सनकं सनातनसनन्दनौ ।  
वायव्याद्यर्चयेद्देवान् विदिक्षु च बहिर्मुखान् ॥ १०५ ॥  
इन्द्रादीन् लोकपालांश्च तृतीयावरणेऽर्चयेत् ।  
तथा देव्यौ पार्श्वयोश्च ध्रुवबेर इवार्चयेत् ॥ १०६ ॥  
दक्षिणे भित्तिमूले च ब्रह्माणमपि पूजयेत् ।  
उत्तरे भित्तिमूले च ईश्वरं पूजयेत्क्रमात् ॥ १०७ ॥  
माञ्च दक्षिणतोऽभ्यर्च्य वामे पुण्यं समर्चयेत् ।  
इलापुण्यौ यत्र चोक्तौ तत्र तौ तु समर्चयेत् ॥ १०८ ॥  
पश्चादर्घ्यान्तमभ्यर्च्य चतुर्मूर्तिविधानतः ।  
पूजयेद्द्वारदेवांश्च दक्षिणोत्तरयोः क्रमात् ॥ १०९ ॥  
परिषदर्चनं द्वारदेवाः

धातारमुत्तरास्यं विधातारं दक्षिणामुखम् ।  
भुवङ्गञ्चाप्यूर्ध्वमुखं पतङ्गञ्चाप्यधोमुखम् ॥ ११० ॥  
पतिरञ्चोत्तरामुखं वरुणं दक्षिणामुखम् ।  
पूर्वोक्तेन विधानेन चतुर्मूर्तिभिरर्चयेत् ॥ १११ ॥  
विंशोऽध्यायः




[[३३४]]

द्वारपालाः

द्वारे च प्रथमे देवं मणिकं दक्षिणेऽर्चयेत् ।  
किञ्चिद्द्वारं समीक्ष्यैव चतुर्भिर्मूर्तिभिः स्थितम् ॥ ११२ ॥  
द्वितीयद्वारपालौ तु तापसं सिद्धिदं तथा ।  
तापसं दक्षिणेऽभ्यर्च्य वामे सिद्धिदमर्चयेत् ॥ ११३ ॥  
अथवा शङ्खचक्रे वा द्वितीयद्वारि कल्पयेत् ।  
द्वारं किञ्चित्समीक्ष्यैव अर्घ्यान्तं तौ समर्चयेत् ॥ ११४ ॥  
अन्तराले न्यक्षः - लोकपालाः

अन्तरालादिषु न्यक्षमिन्द्रादींश्च समर्चयेत् ।  
तृतीयद्वारपालौ तु किष्किन्धं तीर्थमर्चयेत् ॥ ११५ ॥  
सोपानमध्ये श्रीभूतं प्राङ्मुखन्तु समर्चयेत् ।  
पश्चाद्गरुडमभ्यर्च्य देवेशाभिमुखं स्थितम् ॥ ११६ ॥  
शान्तञ्चाप्यर्चयेत्पश्चात्सप्तविंशतिविग्रहैः ।  
एवमभ्यर्च्य यत्नेन स्वैस्स्वैर्मन्त्रैर्यथाविधि ॥ ११७ ॥  
तत्काले शिष्यमाहूय देवानन्यांश्च पूजयेत् ।  
अर्घ्यान्तं सर्वदेवान्वै पूजयित्वा विधानतः ॥ ११८ ॥  
देवेशाभ्यर्चनं पश्चादारभेत विधानतः ।  
पात्रकल्पनम् - उपचारकल्पनादि

आदाय शङ्खांश्चतुरः शोधयित्वा तु वारिणा ॥ ११९ ॥  
पूरयित्वा जलेनैव पुष्पगन्धाक्षतादिना ।  
धूपं दीपञ्चार्पयित्वा शङ्खांस्तान् कूर्चसंयुतान् ॥ १२० ॥  

[[३३५]]

कौतुकस्य पुरस्ताद्वै अधोवेद्यां न्यसेत्क्रमात् ।  
आवाहनार्थमेकन्तु शङ्खं वै दक्षिणे न्यसेत् ॥ १२१ ॥  
तस्यैवोत्तरतश्चैकं पाद्यार्थमपि सन्न्यसेत् ।  
पाद्यशङ्खस्योत्तरतः न्यसेदाचमनीयकम् ॥ १२२ ॥  
एतेषामुत्तरे शङ्खं स्नानार्थं परिकल्पयेत् ।  
एवं संस्थापयित्वा तु पश्चादर्घ्यञ्च साधयेत् ॥ १२३ ॥  
अर्घ्यद्रव्याणि

प्रथमं सिद्धार्थकञ्चैव द्वितीयञ्च कुशोदकम् ।  
तृतीयन्तु तिलं प्रोक्तं चतुर्थं तण्डुलं तथा ॥ १२४ ॥  
पञ्चमं दधि षष्ठञ्च क्षीरं सप्तममक्षताः ।  
अष्टमं तोयमित्यष्टद्रव्यमर्घ्यमुदीरितम् ॥ १२५ ॥  
एतानि च समाहृत्य पात्रे सम्यक् समुत्क्षिपेत् ।  
‘आ मा वाजस्य’ मन्त्रेण अर्घ्यपात्रणि शोधयेत् ॥ १२६ ॥  
सोमं तत्र समभ्यर्च्य पुनस्तानि च शोधयेत् ।  
अर्घ्यद्रव्याणि चादाय गायत्र्या तत्र निक्षिपेत् ॥ १२७ ॥  
अभिघार्य घृतेनैव देवस्याभिमुखे न्यसेत् ।  
ततो द्रव्याणि चान्यानि पूजार्थाण्याहरेद्बुधः ॥ १२८ ॥  
आवाहनविधिः

देवस्य दक्षिणे पार्श्वे ध्यानमाविश्य चात्वरः ।  
निवातस्थितनिष्कम्पप्रदीप इव निश्चलः ॥ १२९ ॥  
नयने नासिकाग्रे च सन्न्यस्य हृदयेद्धरिम् ।  
आत्मसूक्तं जपेत्पश्चात् स्वर्भुवर्भूस्थ इत्यपि ॥ १३० ॥  
विंशोऽध्यायः




[[३३६]]

मूर्धानं नाभिमङ्घ्री च क्रमाद्देवस्य संस्पृशेत् ।  
‘यकारं’ पादयोस्तद्व ‘दकारं’ हृदये न्यसेत् ॥ १३१ ॥  
प्रणवेन वेष्टयित्वा तु विष्णुशक्तिं विचिन्तयेत् ।  
‘भूः प्रपद्य’ इति प्रोक्त्वा देवदेवमनुस्मरन् ॥ १३२ ॥  
निष्कलं ध्यानयोगेन ध्यात्वा सकलमव्ययम् ।  
सङ्कल्प्य शक्तिं देवस्य प्रणिध्यां विनिवेशयेत् ॥ १३३ ॥  
पात्रस्थं शक्तियुक्तं तत्कूर्चेनादाय वै जलम् ।  
प्राणबुद्ध्या कौतुकस्य मूर्ध्नि संस्रावयेद्बुधः ॥ १३४ ॥  
विष्णुञ्च पुरुषं सत्यमच्युतञ्चानिरुद्धकम् ।  
पञ्चमूर्तीस्समावाह्य दक्षिणे श्रियमेव च ॥ १३५ ॥  
वामे महीं समावाह्य तत्तन्मूर्तीस्समर्चयेत् ।  
अर्चनक्रमः

‘अस्त्वासनं’ समुच्चार्य चासनं परिकल्पयेत् ॥ १३६ ॥  
‘विश्वाधिकाना’ मुच्चार्य स्वागतं सम्यगाचरेत् ।  
‘मनोऽभिमन्ते’ त्युक्त्वा तु देवशमनुमान्य च ।  
‘त्वं स्त्रीति’ च समुच्चार्य पाद्यं तत्राभिमृश्य च ॥ १३७ ॥  
‘इन्द्रोऽभिम’ न्तेत्युच्चार्य पाद्यं दद्याच्छ्रियः पतेः ।  
‘शन्नो देवीति’ मन्त्रेण दद्यादाचमनं हरेः ॥ १३८ ॥  
‘आपो हिष्ठे’ति पुरुषाय दद्यादाचमनीयकम् ।  
‘इमास्सुमनस’ इत्युक्त्वा पुष्पाणि च समर्पयेत् ॥ १३९ ॥  
‘योगे योगे’ ति सत्याय ‘समाने’ त्यच्युताय च ।  
‘पवित्रन्ते’ ऽनिरुद्धाय दद्यादाचमनीयकम् ॥ १४० ॥  

[[३३७]]

‘इमास्सुमनस’ इत्युक्त्वा पुष्पं देवस्य दीयताम् ।  
पुष्पमालास्समादाय चालङ्कुर्यान्मनोरमम् ॥ १४१ ॥  
‘इमे गन्धा’ इति गन्धञ्च नाभेरूर्ध्वं प्रलेपयेत् ।  
‘बृहस्पती ति चोक्त्वा तु धूपं दद्याच्चतुर्दिशम् ॥ १४२ ॥  
‘शुभ्रज्योतिरिति प्रोच्य दीपं देवस्य दर्शयेत् ।  
‘अग्निरिन्द्रा’ दिना विद्वानर्घ्यं तत्राभिमर्शयेत् ॥ १४३ ॥  
‘इन्द्रियाणीति’ मन्त्रेण विष्णवेऽर्घ्यं निवेदयेत् ।  
‘हिरण्यगर्भ’ इत्युक्ता पुरुषाय निवेदयेत् ॥ १४४ ॥  
‘इदमापश्शिवे’ त्युक्वा सत्यायार्घ्यं निवेदयेत् ।  
अच्युताय ततो दद्यात्तत्पुरुषाय मन्त्रतः ॥ १४५ ॥  
‘कयानश्चित्र’ इत्युत्क्वा अनिरुद्धाय दीयतम् ।  
पूर्वमुक्तेन मन्त्रेण दद्यादाचमनीयकम् ॥ १४६ ॥  
इषे त्वोर्जेत्वे’ ति जपन् मन्त्रेण स्नानमाचरेत् ।  
कूर्चेन तोयमादाय प्रोक्षयेद्बिम्बमत्वरः ॥ १४७ ॥  
‘मित्रस्सुपर्ण’ इत्युक्त्वा प्लोतेन विमृजेत्ततः ।  
‘तेजो वत्सव’ इत्युक्त्वा वस्त्रं देवस्य दीयताम् ॥ १४८ ॥  
‘सोमस्य तनूर’ सीत्युक्त्वा उत्तरीयं ददेद्बुधः ।  
‘भूतो भूतेष्वि’ ति जपन् भूषणानि समर्पयेत् ॥ १४९ ॥  
पुनः पाद्यादिकं दत्वा मन्त्रैः पूर्वमुदीरितैः ।  
उपवीत ‘मग्निं दूते’ ति दद्याद्देवस्य चादरात् ॥ १५० ॥  
दीपान्तमर्चयित्वा तु देवमानम्य चादरात् ।  
एवं कौतुकमभ्यर्च्य पश्चादौत्सवमर्चयेत् ॥ १५१ ॥  
विंशोऽध्यायः




[[३३८]]

‘स्नापनं’ बलिबेरञ्च पश्चादभ्यर्चयेद्बुधः ।  
भोज्यासनम्

‘अथावनीद’ मन्त्रेण मण्डलान्युपलिप्य च ॥ १५२ ॥  
ततः पात्रं समादाय ‘आ मा वाजस्य’ चोच्चरन् ।  
तत्राऽऽदित्यं समभ्यर्च्य पुनः पात्राणि शोधयेत् ॥ १५३ ॥  
शोधयेच्च तथा नित्यं हविः पात्राणि मन्त्रतः ।  
अभिघार्य हविः पात्रं ‘देवस्येति’ समुच्चरन् ॥ १५४ ॥  
‘अमृतोपस्तरण’ मिति हविः प्रक्षिप्य चात्वरः ।  
सर्वोपदंशसंयुक्तं सफलं व्यञ्जनैर्युतम् ॥ १५५ ॥  
गुडखण्डसमायुक्तमन्यैः देवार्पणोचितैः ।  
भक्तियुक्तं गृहीत्वा तु तुलसीं तेषु निक्षिपेत् ॥ १५६ ॥  
अन्नसूक्तेनाभिमृश्य समाहितमनास्तदा ।  
‘यत्ते सुसीम’ इत्युक्त्वा घृतमास्राव्य कापिलम् ॥ १५७ ॥  
\(अलाभे गव्यमन्यद्वा वर्जयित्वा च माहिषम् ।  
वर्ज्यमाजं माहिषं वा क्षीरं दद्ध्यादिकं तथा\) ॥ १५८ ॥  
शुद्धोदैः प्रोक्षयित्वा तु देवेशाय निवेदयेत् ।  
‘सुभूस्स्वयं भू’रित्युक्त्वा विष्णवे स्यान्निवेदनम् ॥ १५९ ॥  
‘हिरण्य गर्भ’ इत्युक्ता पुरुषाय च पायसम् ।  
‘इह पुष्टिं’ समुच्चार्य सत्याय कृसरं ददेत् ॥ १६० ॥  
‘समाववर्ती’त्युच्चार्य गौल्यञ्चैवाच्युताय च ।  
‘त्रीणि पदे’ति चोच्चार्य अनिरुद्धाय यावकम् ॥ १६१ ॥  

[[३३९]]

एतान् मन्त्रात्समुच्चार्य पञ्चमूर्तिनिवेदनम् ।  
देवीभ्याञ्च मुनिभ्याञ्च दद्यादेवं क्रमेण ह ॥ १६२ ॥  
होमः

ततश्चाग्निं परिस्तीर्य नित्यहोमं समाचरेत् ।  
विमानदक्षिणे क्लृप्ते यागशालासुरक्षितम् ॥ १६३ ॥  
सभ्यमौपासनं वाऽग्निमासाद्योज्ज्वाल्य मन्त्रतः ।  
गन्धपुष्पैरक्षताद्यैरलङ्कृत्य विशेषतः ॥ १६४ ॥  
परिषिच्याद्भिरग्नौ तु वैष्णवान्तं चरुं यजेत् ।  
आज्येन मूर्तिमन्त्रैस्तु देवेशाय तथा हुनेत् ॥ १६५ ॥  
देवीभ्याञ्चालयगतदेवेभ्योऽन्येभ्य एव च ।  
उपस्थायाग्निमादित्यञ्चालयं समुपाव्रजेत् ॥ १६६ ॥  
अतो देवादिना दद्यात् पानीयं हरये तदा ।  
शिष्यमाहूय तत्काले बलिमानाय्य मन्त्रतः ॥ १६७ ॥  
बलिदानम्

पुष्पगन्धसमायुक्तं धूपदीपसमन्वितम् ।  
वाद्यध्वनिसमायुक्तं तीर्थयुक्तं गुरुर्व्रजेत् ॥ १६८ ॥  
पुरतः कूर्चयुक्तेन वारिणा बलिमर्पितुम् ।  
पश्चात् शिष्यो बलिं दद्याद्गुरूद्दिष्टेन वै यथा ॥ १६९ ॥  
बलिदाने क्रमः प्रोक्तो यस्तमाश्रित्य कारयेत् ।  
प्रथमद्वारपालेभ्यो मूर्तिमन्त्रैरुपक्रमेत् ॥ १७० ॥  
पश्चाद्विमानपालेभ्यः तत्तद्दिशि बलिं ददेत् ।  
इन्द्रादिलोकपालानां ततः पश्चात् बलिं क्षिपेत् ॥ १७१ ॥  
विंशोऽध्यायः




[[३४०]]

तोयं दत्वा तु प्रथमं दद्यात् पुष्पं ततः परम् ।  
गन्धं पश्चात् ततो धूपं दद्याद्दीपं ततः परम् ॥ १७२ ॥  
बलिं पश्चात् क्षिपेत्तत्र दद्यात् तोयं ततः परम् ।  
बलिशेषं समादाय भूतपीठे विनिक्षिपेत् ॥ १७३ ॥  
पादौ प्रक्षाल्य चाचम्य प्रविशेद्देवमन्दिरम् ।  
भूतपूठादिपीठानि शिष्यस्तोयेन शोधयेत् ॥ १७४ ॥  
स्थलशुद्धिं कारयित्वा पश्चादाचमनं ददेत् ।  
मुखवासः

एलालवङ्गन्तक्कोलकर्पूराद्यैरनुत्तमैः ॥ १७५ ॥  
‘घृतात्परीति’ चोक्त्वा तु मुखवासं निवेदयेत् ।  
पञ्चप्रकारैः प्रणमेत् देवदेवं समीक्ष्य वै ॥ १७६ ॥  
उपचारार्पणां यत्र घण्टानादं समाचरेत् ।  
नमस्कारश्च विहितः प्रतिद्रव्यं समर्पणे ॥ १७७ ॥  
अन्नबलिविधिः

पश्चादन्नबलेः कल्पः विशेषेण प्रवक्ष्यते ।  
बलिविध्युक्तमार्गेण नित्यं यात्राबलिं ददेत् ॥ १७८ ॥  
बलिपात्रं समादाय शोधयेच्छुद्धवारिणा ।  
बलिपात्रे शुचौ तस्मिन् समावाह्य च भास्करम् ॥ १७९ ॥  
बल्यन्नं तत्र निक्षिप्य उक्तरूपं मनोहरम् ।  
देवस्य पुरतो न्यस्य तस्मिन् देवेशमर्चयेत् ॥ १८० ॥  

[[३४१]]

शिष्यं सोपानगं स्थाप्य तत्रावाह्य खगाधिपम् ।  
गरुडध्यानसंयुक्तं ‘बृहस्पति’ रिति ब्रुवन् ॥ १८१ ॥  
बलिपात्रं समानीय शिष्यस्य शिरसि न्यसेन् ।  
प्रदक्षिणं ततो गत्वा आलयं परितः क्रमात् ॥ १८२ ॥  
मृदुवाद्यसमायुक्तं वेदध्वनिसमन्वितम् ।  
धूपदीपसमायुक्तं छत्रचामरसंयुतम् ॥ १८३ ॥  
मयूरव्यजनैश्चापि बर्हिपिञ्छैः समायुतम् ।  
अन्यैर्यथालाभ लब्धैः कुर्याद्धामप्रदक्षिणम् ॥ १८४ ॥  
गोपुरात्तु बहिर्गत्वा वेदध्वनिसमायुतम् ।  
सर्ववाद्यसमायुक्तं स्तोत्रध्वनिसमायुतम् ॥ १८५ ॥  
द्वितीयावरणेऽप्येवं तृतीयावरणे तथा ।  
प्रदक्षिणं शनैर्गत्वा भूतपीठं परीत्य च ॥ १८६ ॥  
ततोऽभ्यन्तरमाविश्य मृदुवाद्यसमन्वितम् ।  
वीशस्य पश्चिमे स्थित्वा देवमीक्षेत चादृतः ॥ १८७ ॥  
घटदीपं समानीय पाद्यमाचमनं ददेत् ।  
वेश्या तद्दीपमादाय सर्ववाद्यसमायुतम् ॥ १८८ ॥  
देवेशं त्रिः परिक्रम्य उपचारक्रमं चरेत् ।  
शिष्यो बल्यग्रमादाय विष्वक्सेनाय दापयेत् ॥ १८९ ॥  
बलिं शिष्टं समादाय भूतपीठे च निक्षिपेत् ।  
पादौ प्रक्षाल्य चाचम्य देवागारं विशेद्गुरुः ॥ १९० ॥  
देवास्याभिमुखे स्थित्वा पूजकः सम्प्रणम्य च ।  
जपेत्पुरुषसूक्तञ्च विष्णुसूक्तमथापि वा ॥ १९१ ॥  
विंशोऽध्यायः




[[३४२]]

अतोदेवादिमन्त्रान्वा द्वाशाक्षरमेव वा ।  
जप्त्वा तु देवं प्रणमेत्स्मरन् देवं मुहुर्मुहुः ।  
प्रातरेवं समभ्यर्च्य सूर्योपस्थानमाचरेत् ॥ १९२ ॥  
मध्याह्नार्चनम्

अत ऊर्ध्वं प्रवक्ष्यमि मध्याह्ने चार्चनं क्रमात् ।  
स्नात्वा स्नानविधानेन सूक्तानि च जपेत्क्रमात् ॥ १९३ ॥  
देवालयं शनैर्गत्वा प्रदक्षिणमथाऽऽचरेत् ।  
पूर्वोक्तेनैव मन्त्रेण कवाटोद्घाटनं चरेत् ॥ १९४ ॥  
अभ्यन्तरं प्रविश्यैव देवमानम्य पूर्ववत् ।  
शिष्यमाहूय तत्काले द्रव्याण्यपि च सम्भरेत् ॥ १९५ ॥  
पूर्वोक्तेन विधानेन पुष्पन्यासं समाचरेत् ।  
कौतुके तु तथा कुर्याच्छिवादीनाञ्च पूजनम् ॥ १९६ ॥  
पाद्याद्यर्घ्यान्तमेवं स्यात् त्रिषु कालेषु पूजनम् ।  
उपर्युपरि पुष्पाणि त्रिषु कालेषु सन्न्यसेत् ॥ १९७ ॥  
अतीतेऽहनि रात्रौ च पुष्पं निर्माल्यतामियात् ।  
तस्मात्सदा प्रातरेव निर्माल्यपरिशोधनम् ॥ १९८ ॥  
मालानामितरेषाञ्च तत्तत्काले विसर्जनम् ।  
\(उत्सवेष्वन्यकालेषु मालाश्चान्यास्समर्पयेत्\)

धात्रादीनर्चयित्वा तु पाद्याद्यर्घ्यान्तमेव च ॥ १९९ ॥  
देवदेवेशमाराध्य पाद्याद्यैश्च विधानतः ।  
पूर्वोक्तेन विधानेन हविर्भिस्सन्निवेदयेत् ॥ २०० ॥  
स्नानादीन् विग्रहान् हित्वा पूजनं दशभिस्त्रिभिः ।  

[[३४३]]

सायमर्चनं

सायञ्चैव तथा कुर्यान्नित्यमेवन्तु पूजनम् ॥ २०१ ॥  
अर्धरात्रे तु पाद्यादि दत्वा दीपान्तमेव च ।  
पूर्वोक्तेन विधानेन हविर्भिस्सन्निवेदयेत् ॥ २०२ ॥  
ततश्चाचमनं दत्वा मुखवासं निवेदयेत् ।  
पूर्वोक्तेन क्रमेणैव द्वारसङ्घट्टनं चरेत् ॥ २०३ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे नित्यार्चनक्रमो नाम विंशोऽध्यायः ॥  
