+++
title = "२३ जातिलक्षणकथनम्"
+++
अथ त्रयोविंशोऽध्यायः

जातिलक्षणकथनम्

ॠषय ऊचुः

‘नमस्ते भगवन् ब्रह्मन् नमस्ते ब्रह्मणस्सुत\! ।  
त्वत्प्रसादादशेषेण श्रुतं विष्णोस्समर्चनम् ॥ १ ॥  
कथं पञ्चविधा पूजा विष्णोरमिततेजसः ।  
आलयार्चाविधौ लोके के मुख्या अधिकारिणः ॥ २ ॥  
आदेयं हि धनं केभ्यो विष्णोराराधनाय वै ।  
विस्तरेणैतदस्माकं वक्तुमर्हसि सुव्रत’ ॥ ३ ॥  
भृगुरुवाच

अर्घ्यान्तमर्चनं प्रोक्तं हविरन्तञ्च पूजनम् ।  
होमान्तं शान्तिकं ज्ञेयं बल्यन्तं पौष्टिकं भवेत् ॥ ४ ॥  
शान्तिपुष्टिकरं मुख्यं मुखवासान्तमर्चनम् ।  
\(नित्यं नैमित्तिकं वापि होमबल्यन्तमर्चनम्\)

एवं पञ्चविधा पूजा विष्णोरमिततेजसः ॥ ५ ॥  
निर्माणे देवगेहस्य प्रतिमाकल्पनेऽपि च ।  
स्थापने देवदेवस्याधिक्रियन्ते त्रिवर्णजाः ॥ ६ ॥  
चत्वारो वर्णाः

ब्राह्मणाः क्षत्रियाः वैश्यास्त्रयस्त्रैवर्णिकास्स्मृताः ।  
सिसृक्षोब्रह्मणो जाता मुखादुरस ऊरुतः ॥ ७ ॥  

[[३७१]]

पद्भ्यां शूद्रास्तु सम्भूताश्चतुर्थास्समुदाहृताः ।  
भक्तिमन्तस्तु ये शूद्रास्तेऽपि स्युरधिकारिणः ॥ ८ ॥  
नाऽऽददीत धनं किञ्चित् प्रतिलोमात्कदाचन ।  
हरेराराधनार्थन्तु नाभक्तान्नानुलोमकात् ॥ ९ ॥  
अनुलोमात्तु सङ्ग्राह्यं भक्ताद्देवार्चनाय तु ।  
पापरोगार्दितानाञ्च ग्राह्यं भक्तिमतां धनम् ॥ १० ॥  
भक्तिमहिमा

अनेकजन्मस्वभ्यासाद्विष्णौ भक्तिः प्रजायते ।  
येषान्तु तादृशी भक्तिः ते विप्राः कृतिनः स्मृताः ॥ ११ ॥  
अनुलोमलक्षणम्

अतः परं प्रवक्ष्यामि अनुलोमादिकान् क्रमात् ।  
धर्माश्च तेषां वृत्तिञ्च यद्यद्राजा नियोजयेत् ॥ १२ ॥  
द्वावेतौ शूद्रयोनी तु सज्जनौ परिकीर्तितौ ।  
सूतश्च रथकारश्च सूतावित्युपलक्षितौ ॥ १३ ॥  
_______

जातो ब्राह्मणकन्यायां नृपाच्च विधिपूर्वकम् ।  
स सूत इति निर्दिष्टः प्रतिलोमेषु पूजितः ॥ १४ ॥  
सर्वेषां प्रतिलोमानामेष धर्मः सनातनः ।  
वेदानर्हास्तथाऽप्येते सूता धर्मार्थबोधकाः ॥ १५ ॥  
_______

ब्राह्मण्यां क्षत्रियाज्जातोऽविधिना रथकारकः ।  
वृत्तिस्तु शूद्रस्येव स्याद्विजत्वं प्रतिषिद्ध्यते ॥ १६ ॥  
त्रयोविंशोऽध्यायः




[[३७२]]

वाहको वाहनानाञ्च तेषाञ्च परिचारकः ।  
ईदृशी वृत्तिरेतेषां शूद्राणामिव वा भवेत् ॥ १७ ॥  
_______

ब्राह्मण्यां वैश्यसंसर्गाज्जातो मागध उच्यते ।  
वन्दित्वञ्चापि सर्वेषां राज्ञां प्रेष्यत्वमेव च ॥ १८ ॥  
तेषां वृत्तिश्च संस्पृश्याः शूद्रैश्शूद्रान्नवर्जिताः।  
जीवन्ति लोके सर्वत्र चरमाणा यतस्ततः ॥ १९ ॥  
_______

ब्राह्मण्यां शूद्रसंसर्गाज्जातश्चण्डाल उच्यते ।  
सीसमाभरणं तेषां कार्ष्णायसमथापि वा ॥ २० ॥  
कण्ठे वार्ध्रां झल्लरीश्च कक्षे चाबद्ध्य बाह्यतः ।  
चरन्ति ते मलं ग्रामादपोहन्ति विशेषतः ॥ २१ ॥  
ग्रामाद्बहिश्च नैॠत्यां सङ्घशो निवसन्त्युत ।  
आमध्याह्नान्निवर्तन्ते सर्वत्र मलहारकाः ॥ २२ ॥  
मध्याह्नवेलामालक्ष्य ग्रामं न प्रविशन्ति ते ।  
वध्या यदि विशेयुस्ते नो चेद्राजा तु किल्बिषी ॥ २३ ॥  
भ्रूणहत्यामवाप्नोति नास्ति तत्र विचारणा ।  
_______

विधिना नृपकन्यायां ब्रह्मणाज्जातपुत्रकः ॥ २४ ॥  
सवर्णनाम स ख्यातः अनुलोमेषु पूजितः ।  
बाह्मणश्च स विज्ञेयः कर्मणाऽऽथर्वणः स्मृतः ॥ २५ ॥  

[[३७३]]

रथमश्वान् हस्तिनो वा वाहयेत्स नृपाज्ञया ।  
सेनापत्यं चमूनां वा स कुर्याद्यावदायुषम् ॥ २६ ॥  
_______

विप्रात् क्षत्रियकन्यायां जातस्त्वविधिना सुतः ।  
अभिषिक्तो नाम भवेत् पठेद्वै कायवेधनम् ॥ २७ ॥  
आयुर्वेदमथाष्टाङ्गं तत्रोक्तं धर्ममाचरेत् ।  
पोषणं प्राणिनां नित्यं पठेद्वा भूतमन्त्रकम् ॥ २८ ॥  
दयावान् सत्यवादी च भवेदेष विशेषतः ।  
ज्यौतिषं गणितं वापि जीवनार्थं प्रकल्पयेत् ॥ २९ ॥  
_______

क्षत्रियात्क्षत्रकन्यायां गूढजातः प्रमादतः ।  
स च क्षत्रिय एव स्यान्नाभिषेकं समर्हति ॥ ३० ॥  
भोजो नाम्ना राजवृत्तिमुपजीवेत्स सर्वतः ।  
राज्ञो नियुक्तं कुर्याद्वै शासनं पट्टबन्धनम् ॥ ३१ ॥  
_______

राज्ञः पुनर्भ्वां जातश्च नृपनामा भविष्यति ।  
स भोजतुल्यवृत्तिः स्यात्कानीनोऽपि नृपस्स्मृतः ॥ ३२ ॥  
सुशुद्धो नृपतिः ख्यात एवमन्ये स्वयोनिजाः ।  
_______

वैश्यात् शूद्रसंसर्गाज्जातो आयोगवः स्मृतः ॥ ३३ ॥  
तन्तुवायाः भवन्त्येते वस्त्रकांस्योपजीविनः ।  
तस्यां चौर्यात्तथा जातः पुलिन्दो नाम वै सुतः ॥ ३४ ॥  
त्रयोविंशोऽध्यायः




[[३७४]]

आरण्यवृत्तिकस्स स्याद्दुष्टसत्त्वविघानतः ।  
_______

शूद्रात् क्षत्रियकन्यायां जातः पुल्कस उच्यते ॥ ३५ ॥  
मधुविक्रयकृत्स स्यात्सुरां वृक्षेभ्य आहरेत् ।  
कृतकानां सुराणाञ्च विक्रेता पाचको भवेत् ॥ ३६ ॥  
तस्यां जातश्चौर्यवृत्त्या अस्पृश्यो वेलवाभिधः ।  
नर्तको गायको वा स भवेज्जृम्भकवृत्तिकः ॥ ३७ ॥  
_______

वैश्यायां विप्रसंसर्गाज्जातो ह्यम्बष्ठ उच्यते ।  
कक्ष्याजीवी भवेदेष तथैवाग्नेयनर्तकः ॥ ३८ ॥  
ध्वजविश्राविको वाथ विचरेच्च यतस्ततः ।  
तस्यां वै चौर्यवृत्त्या तु जातः स्यात्कुम्भकारकः ॥ ३९ ॥  
कुलालवृत्त्या जीवेच्च नापितश्च भवेत्तथा ।  
सूतके प्रेतके चापि दीक्षायां चौलकर्मणि ॥ ४० ॥  
केशानां वपनं कुर्यान्नाभेरूर्ध्वं यतस्ततः ।  
नृपाज्जात इभो नाम तस्यामेव यथाक्रमम् ॥ ४१ ॥  
श्रेष्ठित्वं समवाप्नोति महो नाम्ना स हि स्मृतः ।  
स वैश्यवृत्त्या जीवेत्तु न क्षात्रं कर्म चाचरेत् ॥ ४२ ॥  
तस्यां तस्माच्चौर्यजातो मणिकार इति स्मृतः ।  
मणीनां रञ्जनं कुर्यान्मुक्तानां वलयक्रियाम् ॥ ४३ ॥  
प्रवालानां सूत्रकर्म शङ्खानां वलयक्रियाम् ।  
_______


[[३७५]]

वैश्यायां शूद्रसंसर्गाज्जातो वैदेहकः स्मृतः ॥ ४४ ॥  
अजानां पालनं कुर्यान्महिषाणां गवामपि ।  
विक्रीणन् सरसं तेषां वैश्यवृत्त्या चरेच्च वै ॥ ४५ ॥  
तस्यां तस्मात् चौर्यजातो लवणक्रयकः स्मृतः ।  
स एव चाक्रिको ज्ञेयः तैलपिण्याकजीवनः ॥ ४६ ॥  
तदन्नं भुञ्जते नैव शूद्राश्चापि यथाक्रमम् ।  
स्पृश्योऽयमितरेषां स्यादृते विप्रोत्तमान् सदा ॥ ४७ ॥  
_______

विप्राज्जातस्तु शूद्रायां स्मृतः पारशवस्तु सः ।  
भद्रकालीं पूजयेत्स पूजावृत्त्या हि वर्तनम् ॥ ४८ ॥  
चित्रकर्माङ्गविद्यां वा जीवेन्मर्दलवृत्तिकः ।  
तस्यां वै क्षत्रियाज्जातो.... .... .... ॥ ४९ ॥  
.... .... .... .... .... ।  
शूद्रायां वैश्यसंसर्गाज्जातश्चूचुक उच्यते ॥ ५० ॥  
पण्यमाजीवमाजीवेद्वेणुकाष्ठतृणादिकम् ।  
पर्णं वापि समारोप्य क्रमुकानां पटैर्युतम् ॥ ५१ ॥  
तस्यां तस्मात् चौर्यजातो ज्ञेयः कर्मकराभिधः ।  
_______

\(शूद्रायां शूद्रसंसर्गाज्जातः शूद्र इति स्मृत्यः\)? ॥ ५२ ॥  
चौर्यान्मालवको ज्ञेयः अश्वानां तृणहारकः ।  
चूचुकादेव विप्रायां जातः क्षत्ता स्मृतः सुतः ॥ ५३ ॥  
त्रयोविंशोऽध्यायः




[[३७६]]

तस्मादेव क्षत्रियायां जातस्स्यान्मत्स्यजीवनः ।  
तस्माज्जातस्तु वैश्यायां भवेत्सामुद्रजीवनः ॥ ५४ ॥  
_______

अम्बष्ठादपि विप्रायां जातो नाविक उच्यते ।  
नावं संवाहयेत्सोऽपि समुद्रस्य च पारगः ॥ ५५ ॥  
समुद्रमध्यमाजीवेन्मत्स्यादिक्रयविक्रयैः ।  
अम्बष्ठात् क्षत्रियायान्तु जातो नापित उच्यते ॥ ५६ ॥  
कुर्यात्स वपनं रोम्णामधोनाभेर्विशेषतः ।  
_______

मागधाद्विप्रकन्यायां जातो पोण इति स्मृतः ॥ ५७ ॥  
तस्माज्जातः क्षत्रियायां कर्मकार इति स्मृतः ।  
_______

वैदेहकात्तु विप्रायां जातस्स्याच्चर्मजीवनः ॥ ५८ ॥  
तस्माज्जातः क्षत्रियायां सूतकश्चार्मिकः स्मृतः ।  
_______

आयोगवात्तु विप्रायां जातस्स्यात्ताम्रजीवनः ॥ ५९ ॥  
तस्माज्जातः क्षत्रियायाम् उच्यते खनकस्तथा ।  
_______

खनकात् क्षत्रियायान्तु जात उद्बन्धकः स्मृतः ॥ ६० ॥  
वस्त्रनिर्णेजकस्स स्यात् स्पृश्योऽस्पृश्यश्च स स्मृतः ।  
पुल्कसाद्विप्रकन्यायां जातो रजक उच्यते ॥ ६१ ॥  
तृणान्तरेण सम्भाष्यः नोच्छिष्टः प्रोक्षयेद्बुधः ।  
_______


[[३७७]]

चण्डालाद्विप्रकन्यायां जातः श्वपच उच्यते ॥ ६२ ॥  
श्वमांसभक्षणं तस्य चार्मिकं वारवाणिकम् ? ।  
श्मशाने च तथा वासः अमेध्योद्वासनं तथा ॥ ६३ ॥  
असङ्ख्या एवमाद्यास्तु जातयः स्मृतिपूजिताः ।  
न शक्यन्ते हि केनापि वक्तुं वर्षशतैरपि ।  
ज्ञात्वार्हादाददीतार्थं पात्राद्विष्ण्वर्चनाय वै ॥ ६४ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे जातिलक्षणकथनं त्रयोविंशोऽध्यायः ॥  
