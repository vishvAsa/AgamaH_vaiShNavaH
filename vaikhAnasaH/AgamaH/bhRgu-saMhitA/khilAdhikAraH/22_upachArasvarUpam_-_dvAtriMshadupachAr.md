+++
title = "२२ उपचारस्वरूपम् - द्वात्रिंशदुपचाराः"
+++
अथ द्वाविंशोऽध्यायः

उपचारस्वरूपम् - द्वात्रिंशदुपचाराः

अथातस्सम्प्रवक्ष्यामि विग्रहाणां विनिर्णयम् ।  
पूजकेभ्यो हितं पूजाविधिविद्भ्यस्सुसम्मतम् ॥ १ ॥  
विग्रहा उपचाराश्च भोगा एकार्थवाचकाः ।  
प्रणामादिविसर्गान्ताः क्रियाः पूजोदिताः स्मृताः ॥ २ ॥  
प्रणामावाहने चैव आसनं स्वागतं तथा ।  
अनुमानश्च पाद्यञ्च तथैवाचमनं तथा ॥ ३ ॥  
पुष्पं गन्धञ्च धूपञ्च दीपञ्चार्घ्यमनन्तरम् ।  
ततश्चाचमनं स्नानं प्लोतं वस्त्रं तथैव च ॥ ४ ॥  
उत्तरीयोपवीते च भूषणं पाद्यमेव च ।  
ततश्चाचमनं पुष्पं गन्धं धूपं ततः परम् ॥ ५ ॥  
दीपो हविश्च पानीयं ताम्बूलाचमनं तथा ।  
होमो बलिर्विसर्गश्च द्वात्रिंशद्विग्रहा इमे ॥ ६ ॥  
क्रमेणैषां स्वरूपञ्च प्रयोगश्चाभिधीयते ।  
द्वाविंशोऽध्यायः




[[३५०]]

प्रणामः पञ्चविधः

प्रणामस्स्यान्नमस्कारः स तु पञ्चविधः स्मृतः ॥ ७ ॥  
मस्तिष्कं सम्पुटञ्चैव प्रह्वाङ्गं दण्डसञ्ज्ञितम् ।  
पञ्चाङ्गं पञ्चमं प्राहुस्तेषां रूपं प्रकीर्त्यते ॥ ८ ॥  
चिन्तयन् मनसा देवं मस्तकेऽञ्जलिसंयुतम् ।  
मस्तिष्कमिति विज्ञेयः प्रणामः प्रथमस्स्मृतः ॥ ९ ॥  
तथा ध्यायन् हृदा दैवं हृदयेऽञ्जलिसंयुतम् ।  
क्रियमाणो नमस्कारस्सम्पुटः परिकीर्तितः ॥ १० ॥  
अञ्जलिं हृदये कृत्वा नतकायेन भक्तितः ।  
क्रियते यो नमस्कारः प्रह्वाङ्गस्स उदाहृतः ॥ ११ ॥  
शयित्वा दण्डवद्भूमावञ्जलिं सम्प्रसार्य च ।  
क्रियेत यो नमस्कारः उच्यते दण्डसञ्ज्ञितः ॥ १२ ॥  
पादाङ्गुलिभ्यां जानुभ्यां ललाटेन च भूतलम् ।  
क्रियेत संस्पृशन् भक्त्या सा पञ्चाङ्गनमस्क्रिया ॥ १३ ॥  
पूजारम्भेऽथ मस्तिष्कं सम्पुटं वा प्रयोजयेत् ।  
प्रणामविग्रहस्स स्यात् पूजान्ते च प्रयोजयेत् ॥ १४ ॥  
आवाहनम्

आपूर्य प्रणिधिं पुष्पकूर्चाक्षतसमन्विताम् ।  
मन्त्रपूतेन तोयेन पाणिभ्यां तं तु धारयन् ॥ १५ ॥  
निष्कलं निर्मलं देवं सर्वव्यापिनमव्ययम् ।  
ध्यानमन्थेन हृदये सम्मन्थ्याप्सु निवेशयेत् ॥ १६ ॥  

[[३५१]]

ततस्तत्तोयमादाय तेन कूर्चेन मन्त्रतः ।  
बिम्बस्य स्रावयेन्मूर्ध्नि स आवाहनविग्रहः ॥ १७ ॥  
निष्कलं सकलं कर्तुं ध्यानं स्यात्सकलक्रिया ।  
विष्णोरायतनं ह्यापः स तत्र प्रतिगृह्यते ॥ १८ ॥  
तस्यैव सूनवस्त्वेतास्तस्मात्तं ह्यप्सु पूजयेत् ।  
आवाहनप्रकारः

यथाऽरण्यां स्थितो वह्निः सर्वव्याप्येकतो भवेत् ॥ १९ ॥  
मथनादेव सन्दीप्तस्तद्वद्देवेश्वरो हरिः ।  
सर्वगस्सन् जगद्व्यापी ध्यानमन्थप्रबोधितः ॥ २० ॥  
भक्तानुकम्पया सोऽपि विभूतिं स्वां सुविस्तृताम् ।  
सङ्क्षिप्य चैकीभवति कलापीव कलापकम् ॥ २१ ॥  
तस्मात्तं निष्कलं ध्यायन्त्सकलं मन्त्रशक्तितः ।  
एकत्र स्मरणं यत्तदावाहनमुदाहृतम् ॥ २२ ॥  
आवाहने विशेषः

ध्रुवकौतुकयोस्सत्वे ध्रुवात्पात्रे विचिन्त्य वै ।  
तस्मात्तु कौतुके बेरे सम्यगावाहयेद्बुधः ॥ २३ ॥  
त्रिकालपूजनं यत्र प्रातरावाहनं चरेत् ।  
अन्त्यसन्ध्यार्चनान्ते तु विसर्जनमथाचरेत् ॥ २४ ॥  
एकबेरार्चना यत्र नावाहनविसर्जने ।  
मण्डले च जले चैव कूर्चे वा यत्र चार्चनम् ॥ २५ ॥  
समावाह्यार्चयित्वा तु पूजनान्ते विसर्जयेत् ।  
द्वाविंशोऽध्यायः




[[३५२]]

आसनम्

अनुरूपासनं पुष्पैः सुसङ्कल्प्य समन्त्रकम् ॥ २६ ॥  
‘आस्यता’मिति देवेशमासयेदासनं तु तत् ।  
स्वागतं

सुमुखीकरणं यत्तत्समन्त्रं स्वागतं प्रभोः ॥ २७ ॥  
अनुमानः

‘मया कृतं क्षमस्वेदं सर्वं देवे’ ति याचनम् ।  
अनुमान इति प्रोक्त उपचारसमन्त्रकम् ॥ २८ ॥  
पाद्यम्

एलातक्कोलयुक्तेन दूर्वाक्षतयुतेन वा ।  
पादप्रक्षालनार्थन्तु मन्त्रपूतेन वारिणा ॥ २९ ॥  
कूर्चेन पादयोस्सेकः पाद्यं विद्यात्समन्त्रकम् ।  
\(अथवा भावनैर्युक्तं शङ्खाग्रेण स्रवेज्जलम्\)

आचमनं

सङ्कल्प्याचमनार्थन्तु तोयं मन्त्रसमन्वितम् ॥ ३० ॥  
दद्याद्यद्दक्षिणे हस्ते तदाचमनमुच्यते ।  
तोयमक्षतसंयुक्तं गालितं शुद्धवारिणा ॥ ३१ ॥  
तदेवाचमनायार्हं तोयं कुशसमन्वितम् ।  
पुष्पम्

मूर्ध्नि पीठे समन्ताच्च भुजयोः शङ्खचक्रयोः ॥ ३२ ॥  

[[३५३]]

मन्त्रवत्पुष्पविन्यासो पुष्पविग्रह उच्यते ।  
तत्तद्वेलासु सम्फुल्लपुष्पैः पूजा प्रशस्यते ॥ ३३ ॥  
चन्दनं

ललाटबाहुकण्ठेषु तथोरसि च मन्त्रतः ।  
चन्दनेन सुगन्धेन स्वालेपो गन्धविग्रहः ॥ ३४ ॥  
धूपपात्रं

धूपार्थमग्न्याधारन्तु स्वर्णरूप्यादिकल्पितम् ।  
कुर्यात्तु गोलकोत्सेधमष्टाङ्गुलिविशालकम् ।  
तदधो व्यालबन्धन्तु वक्राकारं द्विपादकम् ॥ ३५ ॥  
कुर्याद्भागसमुत्सेधमुपरिष्टात्तु तत्समम् ।  
द्विपादं वर्तुलं नालं वक्रं युक्त्यैव कारयेत् ॥ ३६ ॥  
धूपाधिदेवो धिषणः द्विपादं बह्निदैवतम् ।  
वक्त्रे नागं समभ्यर्चेत् धूपात् व्याधिश्च शाम्यति ॥ ३७ ॥  
धूपः

शीतनिर्यासकान्तादीन् \(?\) क्रमवृद्ध्या विचूर्णितान् ।  
चान्द्रेण शीततुल्येन घृतमिश्रेण धूपयेत् ॥ ३८ ॥  
शीतारिर्नाम धूपोऽयं विष्णोरारधने वरः ।  
अनेन धूपयेद्वापि तथा गुग्गुलुनाऽपि वा ॥ ३९ ॥  
समन्त्रं धूपदानन्तु धूपविग्रह उच्यते ।  
दीपपात्रं

दीपपात्रं तथा कुर्यात्पादौ नालञ्च पूर्ववत् ।  
नालमङ्गुलिमात्रन्तु तालमात्रं पदान्तरम् ॥ ४० ॥  
द्वाविंशोऽध्यायः




[[३५४]]

तदूर्ध्वं वर्तुलाकारं षोडशाङ्गुलिविस्तृतम् ।  
एकं वक्रन्तु तन्मध्ये वर्तिकाकुम्भसंयुतम् ॥ ४१ ॥  
भागाङ्गुलोन्नतञ्चैव विस्तृतं वर्तिकायुतम् ।  
तद्बाह्ये परितो दीपैस्सप्तविंशतिभिर्युतम् ॥ ४२ ॥  
रोहिण्याद्यग्निॠक्षान्तदेवानामास्पदं भवेत् ।  
मध्ये चन्द्रमसं वर्तिज्वालायां श्रियमर्चयेत् ॥ ४३ ॥  
दीपः

दक्षिणाङ्घ्रि समारभ्य वामपादावसानकम् ।  
नेत्रान्तं दर्शयेद्दीपं प्रणवाकारतः पृथक् ॥ ४४ ॥  
विष्णोः कर्माणि मन्त्रेण दीपमश्रीविनाशकम् ।  
तन्तुभिः पद्मनालोत्थैः कार्पासैर्वाथ तन्तुभिः ॥ ४५ ॥  
कार्पासपिचुना वाऽथ कारयेदथ वर्तिकाम् ।  
घृतेन वाऽथ तैलेन दीपं सन्दीप्य दर्शयेत् ॥ ४६ ॥  
समन्त्रं देवपार्श्वे यः दीपविग्रह उच्यते ।  
अष्टाङ्गुलोच्छ्रयज्वालो दीप उत्तम उच्यते ॥ ४७ ॥  
तदर्धं मध्यमो दीपस्तस्यार्धमधमं विदुः ।  
अथ मानाङ्गुलोत्सेधा नित्याऽनिर्वाणदीपिका ॥ ४८ ॥  
कर्पूराद्यैस्तु वा गन्धाध्युषितस्नेहसम्प्लुताम् ।  
वर्तिं कृत्वाऽथवा दद्याद्दीपं प्रियतमं हरेः ॥ ४९ ॥  
दीपानर्हतैलानि

आजेनाज्येन यो दीपस्स भवेद्यक्षरक्षसाम् ।  
माहिषाज्येन यो दीपः सोऽसुराणानां भविष्यति ॥ ५० ॥  

[[३५५]]

आविकाज्येन यो दीपः स तु गान्धर्व उच्यते ।  
तस्मात्तु देवपूजायां दीपकाले विशेषतः ॥ ५१ ॥  
गव्यं घृतं विमिश्रं वा दीपेष्वनिशवर्तिषु ।  
समीपस्थेषु सङ्ग्राह्यं तैलं बाह्येषु कर्मसु ॥ ५२ ॥  
वार्क्षस्नेहेषु सङ्ग्राह्यः नालिकेरः प्रशस्यते ।  
अथवाऽन्यस्य वृक्षस्य स्नेहं बाह्यार्थमाहरेत् ॥ ५३ ॥  
पाण्यङ्गस्य तु स्नेहन्तु सर्वदा परिवर्जयेत् ।  
अष्टाङ्गमर्घ्यं

कुशाग्रं तिलसिद्धार्थतण्डुला अक्षतास्तथा ॥ ५४ ॥  
पयो दधि जलञ्चेति अर्घ्यमष्टाङ्गमुच्यते ।  
यवसर्षपमाषाश्च व्रीहयो मिश्रिताः कृताः ॥ ५५ ॥  
अक्षताः सञ्ज्ञितास्तेषां संयोगोऽक्षत ईरितः ।  
अष्टाङ्गं वा यथालाभं द्रव्यं पात्रे निधाय वै ॥ ५६ ॥  
पूरयित्वाऽम्बुना पात्रं देयमर्घ्यन्तु मन्त्रतः ।  
\(हस्ताभ्यामर्घ्यमादाय बिम्बमूर्ध्नि निवेदयेत्\) ॥ ५७ ॥  
मन्त्रवद्दर्शनं विष्णोः प्रोक्षणञ्चार्घ्यविग्रहः ।  
पृथक्पात्रेषु मूर्तीनामर्घ्यं संयोजयेद्बुधः ॥ ५८ ॥  
\(पञ्चस्वपि च पात्रेषु कुडुबं कुडुबं पृथक्\) ।  
पञ्च पात्राणि

स्वर्णरूप्यादिपात्राणि पञ्चपात्रमिहोच्यते ॥ ५९ ॥  
तुल्यमानं तुल्यभारमेकाकारं प्रकल्पयेत् ।  
मूर्तीनां पुरुषादीनां प्रागादि परिकल्पयेत् ॥ ६० ॥  
द्वाविंशोऽध्यायः




[[३५६]]

द्वारभेदेन मूर्त्यर्चनं

यस्यां दिश्यलयद्वारः तन्मूर्त्याद्यर्चयेत्क्रमात् ।  
पञ्चाङ्गमर्घ्यम्

अक्षतास्तण्डुलाश्चैव अम्बुना मिश्रिता यदि ॥ ६१ ॥  
पञ्चाङ्गमर्घ्यमुद्दिष्टं विष्णोरन्यत्र पूजने ।  
अक्षतस्थानीयमच्युतं

तण्डुलव्रीहिसंयोगः कीर्त्यतेऽच्युतमित्यपि ॥ ६२ ॥  
परिवारोक्तदेवानां स्यादर्घ्यपरिकल्पने ।  
अर्घ्यप्रतिनिधिः

अर्घ्यद्रव्यस्य चालाभे अर्घ्यवत्पुष्पमर्पयेत् ॥ ६३ ॥  
स्नानम्

बिम्बशुद्धिञ्च कृत्वा तु शोधनीयेन वस्तुना ।  
पश्चात्प्रक्षाल्य मन्त्रेण स्नापनं स्नानविग्रहः ॥ ६४ ॥  
स्नापनप्रोक्षणविवेकः

स्नापनप्रतिमायान्तु स्नानमन्यत्र प्रोक्षणम् ।  
बिम्बे स्नानं न सौवर्णे तत्र च प्रोक्षणं स्मृतम् ॥ ६५ ॥  
त्रिकालपूजनायुक्ते स्नापयेत्प्रातरेव तु ।  
प्रोक्षयेदन्यकाले तु मन्त्रेणेत्याह पूर्वजः ॥ ६६ ॥  
\(संस्नाप्य पूर्वमेवार्चां पुनः कालान्तरार्चने

सम्प्रोक्ष्यैवार्चयेद्विद्वान् सोऽपि स्यात्स्नानविग्रहः\)


[[३५७]]

प्लोतः

वस्त्रेणाभ्यङ्गसम्मर्दः समन्त्रं प्लोतविग्रहः ॥ ६७ ॥  
वस्त्रं

क्षौमकौशेयकार्पासवस्त्रैः शुद्धैस्समन्त्रकम् ।  
परिधानकरणं यत्तद्वस्त्रविग्रह उच्यते ॥ ६८ ॥  
उत्तरीयम् उपवीतञ्च

वस्त्रेणैवोत्तरासङ्गकल्पनं मन्त्रवद्विभोः ।  
उत्तरीयमिति ख्यातो विग्रहो विधिकोविदैः ॥ ६९ ॥  
सौवर्णञ्चाथ कार्पासमुपवीतं समन्त्रकम् ।  
प्रदद्यादुपवीतं हि विग्रहः स निगद्यते ॥ ७० ॥  
भूषणं

सौवर्णैः भूषणैर्युक्तामणिक्लृप्तैः सुमैरपि ।  
यथाशोभं विचिन्त्यैव मन्त्रेणाङ्गेषु योजनम् ॥ ७१ ॥  
धातुभिश्चाप्यलङ्कारः स स्यात् भूषणविग्रहः ।  
हविः

ज्ञात्वा तु हविषां भेदं मूर्तीनां सन्निवेदनम् ॥ ७२ ॥  
समन्त्रं हविराख्यातो विग्रहो मुनिभिर्मतः ।  
मूर्तिभेदेन पञ्चधा हविः

पञ्चधा तु हविः प्रोक्तं हरेर्मूर्तिप्रभेदतः ॥ ७३ ॥  
शुद्धान्नं पायसं वापि कृसरं गौल्यमेव च ।  
यावकन्त्विति देयानि पञ्चमूर्तिक्रमेण वै ॥ ७४ ॥  
द्वाविंशोऽध्यायः




[[३५८]]

अलाभे पञ्चहविषां शुद्धान्नं वा निवेदयेत् ।  
पायसादीनि चत्वारि चतुर्मूर्तिविधौ ददेत् ॥ ७५ ॥  
प्रशस्तं सर्वमूर्तीनां हविर्मौद्गं विशेषतः ।  
हविः पाकप्रकरणे तत्पाकक्रम ईर्यते ॥ ७६ ॥  
द्रोणतण्डुलमात्रन्तु पञ्चभिर्व्यञ्जनैर्युतम् ।  
प्रत्येकं पञ्चपलकैः पलेनापि गुडस्य च ॥ ७७ ॥  
प्रस्थेन मुद्गसारेण वैतलानमथापि वा ।  
सम्यक्पक्कैः फलैश्चापि मधुरैश्च रसोत्कटैः ॥ ७८ ॥  
कुडुबेन घृतेनापि दध्ना प्रस्थद्वयेन वा ।  
उत्तमं हविरुद्दिष्टं तदर्धं मध्यमं विदुः ॥ ७९ ॥  
तदर्धमधमं प्राहुरन्वितं व्यञ्जनैस्त्रिभिः ।  
द्वाभ्यामेकेन वा युक्तं हविरेवं त्रिधोदितम् ॥ ८० ॥  
फलपल्लवकन्दाद्याः मुद्गाढक्यादयश्च ये ।  
उपदंशा इति प्रोक्ता धर्मशास्त्रेष्वनिन्दिता ॥ ८१ ॥  
षड्रसैस्तु यथायोगं रसाढ्यं स्यात्तथा पचेत् ।  
प्रत्येकं वाथ द्वाभ्यां वा बहुभिर्वा विधानवित् ॥ ८२ ॥  
अनिरर्थरसैर्युक्तं हविरेवं प्रशस्यते ।  
एवमेव कवीशाभ्यां वीशसेनेशयोरपि ॥ ८३ ॥  
तदर्धमन्यदेवानां स्त्रीदेवानां तदर्धकम् ।  
अन्येषां परिवारणामाढकार्धं हविर्भवेत् ॥ ८४ ॥  
यावद्दिवा हविः प्रोक्तं तदर्धं निशि सम्मतम् ।  
श्रीभूम्योरपि शान्तस्य आढकार्धं हविर्मतम् ॥ ८५ ॥  

[[३५९]]

पाकक्रमः

हविषां व्यञ्जनानाञ्च मृद्भाण्डे पाचनं मतम् ।  
लौहपात्रेऽपि कर्तव्यं हविश्शुद्धञ्च मौद्गिकम् ॥ ८६ ॥  
न पचेद्व्यञ्जनं लौहे रसभेदो भवेद्यदि ।  
एकपात्रे न पाच्यं हि द्रोणार्धाधिकं हविः ॥ ८७ ॥  
कदाचिदपि मृत्पात्रे पुराणे न पचेद्धविः ।  
‘विष्णवे जुष्ट’ मित्युक्त्वा पात्रे निर्वाप्य तण्डुलान् ॥ ८८ ॥  
प्रक्षाल्य वारिणा सम्यक् च्छुल्ल्यामारोप्य भाजनम् ।  
पाचयेत्तेन मन्त्रेण पक्वे चाप्यवरोपयेत् ॥ ८९ ॥  
भाण्डं प्रक्षाल्य पार्श्वे तु भस्मना पुण्ड्रमालिखेत् ।  
पृथक् पात्रे बलिञ्चैव देवानाञ्च पृथक् पचेत् ॥ ९० ॥  
निवेदितान्नविनियोगः

भाण्डशिष्टं हविर्यत्तद्विष्वक्सेनाय दापयेत् ।  
तन्निवेदितनिर्माल्यं विसृजेदप्सु वा ददेत् ॥ ९१ ॥  
भक्तानां पूजकानाञ्च हरस्य तु निवेदितम् ।  
स्त्रीणामपि तथा भोज्यं श्रीभूम्योश्च निवेदितम् ॥ ९२ ॥  
निवेदितं ब्रह्मणस्तु द्विजानां भोज्यमुच्यते ।  
निवेदितं तु रुद्रस्य निक्षिपेदप्सु केवलम् ॥ ९३ ॥  
मुन्योः निवेदितं तद्वदिन्द्राप्पत्योश्च शूलिनः ।  
देयं दुर्गासरस्वत्योः द्विजानामन्नकाङ्क्षिणाम् ॥ ९४ ॥  
निवेदितं कुबेरस्याभोज्यमित्याह पूर्वजः ।  
वह्नेर्निवेदितं यत्तु वायसेभ्यः प्रदीयतम् ॥ ९५ ॥  
द्वाविंशोऽध्यायः




[[३६०]]

यमनीलानिलानान्तु सद्य एव निवेदितम् ।  
तत्पूजकानां भोज्यं स्यात्सूर्यषण्मुखयोस्तु यत् ॥ ९६ ॥  
ज्येष्ठायास्तु द्विजस्त्रीणां भोज्यमुक्तं निवेदितम् ।  
भोज्यं प्रजार्थं नारीणां गरुडस्य निवेदितम् ॥ ९७ ॥  
निवेदितं यत् चक्रस्य भोज्यं शत्रुजयार्थिनम् ।  
मातॄणां रोहिणीनाञ्च भूतानां यक्षरक्षसाम् ॥ ९८ ॥  
निवेदितं पिशाचानाञ्च निक्षिपेदेव वारिषु ।  
ग्रहाणामपि सौम्यानां विघ्नेशस्य निवेदितम् ॥ ९९ ॥  
क्रियावतामिच्छताञ्च भोक्तव्यं ब्रह्मचारिणाम् ।  
त्रयाणामपि वर्णानां तथैव व्रतचारिणाम् ॥ १०० ॥  
व्रतमुद्दिश्य यत् क्लृप्तं तद्धविः भोज्यमुच्यते ।  
न भोज्यन्तु द्विजातीनां सर्वदेवनिवेदितम् ॥ १०१ ॥  
विष्णोर्निवेदितं भोज्यं विप्राणां च व्रतादिषु ।  
विष्णोर्निवेदितं भोज्यं भक्तिभाक्शूद्रजन्मनाम् ॥ १०२ ॥  
भागवतमहिमा

शूद्राश्च भगवद्भक्ता यदि विष्णुं समाश्रिताः ।  
चतुर्वेद्योऽपि यो विप्रो न भक्तः शूद्र एव सः ॥ १०३ ॥  
तस्मान्निवेदितं विष्णोर्भक्तानां भोज्यमुच्यते ।  
होमशिष्टं देवशिष्टं तथैवातिथिशिष्टकम् ॥ १०४ ॥  
अमृतं तद्विजानीयात् द्विजानां भोजने वरम् ।  
यज्ञशेषं द्विजातीनां भोज्यमित्याह पूर्वजः ॥ १०५ ॥  

[[३६१]]

सुसंशितव्रतानाञ्च मुनीनां ब्रह्मचारिणाम् ।  
पावनं विष्णुनैवेद्यमिति पूर्वजदर्शनम् ॥ १०६ ॥  
विष्णोर्निवेदितं चान्नं देयं भक्तेभ्य एव च ।  
वैश्वदेवं तथा कुर्याच्छ्राद्धकर्मादिकं तथा ॥ १०७ ॥  
पानीयं

शीतं पर्युक्षितं तोयं गन्धद्रव्यैश्च वासितम् ।  
दद्याद्यन्मन्त्रवत्तद्धि पानीयं नाम विग्रहः ॥ १०८ ॥  
मुखवासः

केवलं वाऽथ ताम्बूलं कर्पूरैलादिभिर्युतम् ।  
यत्प्रदद्यात्तु मन्त्रेण मुखवासं हि तं विदुः ॥ १०९ ॥  
होमः

आलयाद्दक्षिणे वापि आग्नेय्यां वा महानसे ।  
औपासनाग्निं सभ्यं वा कल्पयित्वा यथाविधि ॥ ११० ॥  
नित्याग्निं तत्र सन्न्यस्य आघारोक्तविधानतः ।  
तमग्निं गोपयित्वा तु नित्यं तस्मिन् समाहितः ॥ १११ ॥  
‘अतो देवा’ दिभिस्सार्धं मूर्तिहोमं समाचरेत् ।  
अथवा केवलं च्छुल्ल्यामग्निं संसाध्य मन्त्रतः ॥ ११२ ॥  
परिस्तीर्य हुनेदग्नौ चरुणा च घृतेन च ।  
\(गोघृतेन सुहोतव्यममिश्रेण प्रयत्नतः\) ॥ ११३ ॥  
तदालयगतेभ्यश्च पार्षदेभ्यस्समन्ततः ।  
केवलं मूर्तिमन्त्रैर्वा तत्तन्मन्त्रैश्च वा हुनेत् ॥ ११४ ॥  
द्वाविंशोऽध्यायः




[[३६२]]

सन्नेऽग्नौ उक्तवत्साध्य पुनर्होमं समाचरेत् ।  
प्रज्वाल्याग्निं परिस्तीर्य कुर्यादौपासनाग्निवत् ॥ ११५ ॥  
दक्षिणान्ते बलेः पूर्वमेवं स्याद्धोमविग्रहः ।  
बलिः

पुष्पान्नाद्यैः त्रिकालं यत्संसाध्य विधिना बलिम् ॥ ११६ ॥  
समावाह्य च देवेशं दीपाद्दीपमिवाच्युतम् ।  
परीत्य मन्दिरं पश्चात् शक्तिं तां तत्र चार्पयेत् ॥ ११७ ॥  
बलिविग्रह उद्दिष्टस्य तु सर्वबलप्रदः ।  
एवं हि बलिहोमाभ्यां सप्तविंशतिविग्रहैः ॥ ११८ ॥  
यत्कृतं पूजनं तत्स्यात् अमूर्तान्मूर्तपूजनम् ।  
तस्मात्तच्छ्रेष्ठमित्याह भगवान् पूर्वजः प्रभुः ॥ ११९ ॥  
उद्वासनम्

पूजान्ते स्तुतिमन्त्रैश्च देवेष्टस्यानुमोदनम् ।  
भक्तिनिर्भरया बुद्ध्या स्यादुद्वासनविग्रहः ॥ १२० ॥  
द्विरुक्तविग्रहाणान्तु नार्थभेदः स्थलान्तरे ।  
प्रणामादिविसर्गान्ताः क्रमेणैवं प्रकीर्तिताः ॥ १२१ ॥  
द्वात्रिंशद्विग्रहाः सम्यक् पूजार्थं परमेष्ठिना ।  
साधारणाः त्रयो विग्रहाः

प्रणामावाहनोद्वासाः त्रयस्साधारणाः स्मृताः ॥ १२२ ॥  
आद्यन्तयोः प्रयोक्तव्या विग्रहेषु विजानता


[[३६३]]

सप्तविंशत्यादिभेदेन विग्रहगणनम्

ऊर्ध्वमावाहनाच्चापि होमादर्वाग्यथाक्रमम् ॥ १२३ ॥  
पूजनं तत्समुद्दिष्टं सप्तविंशतिविग्रहम् ।  
बलिहोमौ यदि स्यातां नवविंशतिविग्रहम् ॥ १२४ ॥  
प्रणामाद्यर्घ्यपर्यन्तं तथाऽप्याचमनान्वितम् ।  
पूजनं यत्क्रमेणैव ते त्रयोदशविग्रहाः ॥ १२५ ॥  
हविर्यत्र न विद्येत तत्रैतदिति कीर्तितम् ।  
पाद्याद्यर्घ्याचमनान्ता ये प्रोक्ता अष्ट विग्रहाः ॥ १२६ ॥  
स्नपनस्यान्तरे तेषां विनियोगः प्रकीर्तितः ।  
पुष्पाद्याचमनान्तास्तु प्रोक्ताः षड्विग्रहास्तथा ॥ १२७ ॥  
आघारेऽग्न्यर्चनायान्तु विग्रहैः षड्भिरर्चनम् ।  
पत्रं पुष्पं फलं तोयमङ्कुरं बीजमेव वा ॥ १२८ ॥  
सङ्कल्प्य चार्पयेद्भक्त्या ‘विष्णवे नम’ उच्चरन् ।  
द्विविग्रहमिति प्रोक्तं नमस्कारपुरस्सरम् ॥ १२९ ॥  
देवागारं तथा बिम्बं दृष्ट्वा वा चिन्त्य वा हृदि ।  
यत्र क्वाप्यञ्जलिं कुर्यादेकविग्रहपूजनम् ॥ १३० ॥  
भक्तैः प्रयोज्यमेकद्विविग्रहाभ्यान्तु पूजनम् ।  
न तौ प्रयोज्यौ प्रत्येकं स्थानार्चनविधौ क्वचित् ॥ १३१ ॥  
एवमेषां प्रयोगस्स्यान्नान्यथा पूजनं भवेत् ।  
देशकालानुरूपैश्च द्रव्यैरपि विधानवित् ॥ १३२ ॥  
उपचारैश्च सङ्ख्यातैरनुकूलैश्च पूजयेत् ।  
राजवत्पूजयेद्देवं यजमानस्तु भक्तितः ॥ १३३ ॥  
द्वाविंशोऽध्यायः




[[३६४]]

अनिन्द्याभिः क्रियाभिश्च वस्तुभिश्शुचिभिर्बुधः ।  
दुर्लभे पूजनद्रव्ये तत्स्थाने कल्पयेज्जलम् ॥ १३४ ॥  
प्लोतवस्त्रस्य चालाभे प्लोतं पुष्पेण कल्पयेत् ।  
मन्त्राणां स्खलने कुर्यात्स्वमूर्त्याऽष्टाक्षरेण वा ॥ १३५ ॥  
पुष्पं सुगन्धमम्लानमपि बेरादपोह्य तु ।  
पीठ एव सुसन्न्यस्य प्रतिसन्ध्यं समर्चयेत् ॥ १३६ ॥  
प्रातरेव तु तत्सर्वं शोधयित्वा विसर्जयेत् ।  
कौतुकध्रुवयोः पीठे पुष्पन्यासं विधीयते ॥ १३७ ॥  
एकबेरार्चनायान्तु कौतुकोक्तं ध्रुवे चरेत् ।  
अर्चायामौत्सवे वापि लौकिकेष्वितरेष्वपि ॥ १३८ ॥  
पुष्पन्यासस्तु पीठान्ते पूजा पाद्यादिका स्मृता ? ।  
प्रभूतम्

प्रभूतदानपूजेयं काम्या नैमित्तिकी मता ॥ १३९ ॥  
तण्डुलैरेकजातीयैः द्रोणमानाधिकैश्शुभैः ।  
सिद्धं प्रभूतं भक्तं स्याच्छ्रद्धाभक्तिपुरस्कृतम् ॥ १४० ॥  
व्यञ्जनैः बहुभिः शस्तैः नानायोगरसान्वितैः ।  
सुपाकरम्यैः सक्षारैः सुगन्धैर्मितसैन्धवैः ॥ १४१ ॥  
रसालदधिसूपैश्च पानीयेनापि संयुतम् ।  
निवेदनं मन्त्रवत्स्यात् प्रभूतं नाम विग्रहः ॥ १४२ ॥  
नैमित्तिकं भवेदन्ते प्रदातव्यं प्रयत्नतः ।  
उत्सवान्ते स्नापनान्ते राज्ञो जन्मदिनेऽपि च ॥ १४३ ॥  

[[३६५]]

यजमानस्य जन्मर्क्षे विष्णुपञ्चदिनेऽपि च ।  
कृत्तिकादीपदानान्ते तथाऽऽग्रयणपूजने ॥ १४४ ॥  
पुण्यर्क्षेष्वपि चान्येषु कर्तव्यं कामदायि तत् ।  
नित्यपूजाविधावन्ये कर्तव्या विग्रहास्स्मृताः ॥ १४५ ॥  
नैमित्तिकमतोऽन्यद्यत्प्राप्तं कृत्वा क्रमेण तु ।  
नित्यकर्मसु कालैक्ये पश्चान्नित्यं समाचरेत् ॥ १४६ ॥  
प्रतिद्रव्यं विशेषेण घण्टां सन्ताड्य पूजयेत् ।  
\(हविः प्रदानकाले तु बहिर्घण्टां सुताडयेत्

बलिकाले होमकाले धूपादौ तन्तुबन्धने

आवाहनेऽङ्कुरारोपे घण्टां वाद्यानि घोषयेत्\)

उत्तमे मध्यमे चैव पूजने सम्प्रकीर्तिते ॥ १४७ ॥  
पूजनारम्भकाले च स्नपने च विधानतः ।  
घण्टानादावसाने तु शङ्खध्वानञ्च कारयेत् ॥ १४८ ॥  
चतुर्विधैस्तथाऽन्यैश्च वाद्यैस्सम्यक् प्रघोषयेत् ।  
आनीयते यदा पक्वं हविः सिद्धं महानसात् ॥ १४९ ॥  
शङ्खघोषो विशेषेण तस्मिन् काले प्रकीर्तितः ।  
हविर्निवेदने काले शङ्खघोषपुरस्सरम् ॥ १५० ॥  
वाद्यघोषोऽत्र विहितः बलिवाद्यं बलौ स्मृतम् ।  
नित्ययात्राबलौ सम्यक् सर्ववाद्यसमायुतः ॥ १५१ ॥  
तूर्यघोषस्तु कर्तव्यो भिन्नघोषैरनेकशः ।  
बल्युद्धरणवेलायां पूजान्ते शङ्खघोषणम् ॥ १५२ ॥  
घोष एवं यथाकालमन्यकालेषु चेष्यते ।  
द्वाविंशोऽध्यायः




[[३६६]]

प्रबोधनवाद्यम्

उषस्यापि च वाद्यैश्च घोषयेच्छङ्खपूर्वकम् ॥ १५३ ॥  
प्रबोधनीयं नाम स्याद्वाद्यं तत्काल एव तु ।  
प्रारभेतार्चनां प्रातरिति पूर्वजशासनम् ॥ १५४ ॥  
अर्चनद्वैविध्यम्

अमूर्तेति समूर्तेति द्विविधा साऽर्चना मता ।  
अमूर्ताऽग्न्याहुतिः प्रोक्ता समूर्ता बिम्बपूजनम् ॥ १५५ ॥  
समूर्तामूर्तयोर्मुख्य समूर्तं स्यात्तु पूजनम् ।  
विशेषभक्तिहेतुत्वाच्चक्षुषोः प्रीतिकारणात् ॥ १५६ ॥  
रूपसन्दर्शनाद्भक्तिर्मनसोऽतीव जायते ।  
तथा भक्त्या कृता पूजा ऐहिकामुष्मिकप्रदा ॥ १५७ ॥  
आलयार्चा गृहार्चेति समूर्तार्चा द्विधा पुनः ।  
गृहार्चा तु गृहे कार्या गृहस्थेन विधानतः ॥ १५८ ॥  
आलयार्चाविधिस्सोऽयं संहितासु प्रकीर्त्यते ।  
कूर्चेऽप्सु बिम्बे हृदये ध्यात्वैवं देवमर्चयेत् ॥ १५९ ॥  
विष्णुध्यानम्

पद्ममध्ये स्थितं देवं विष्णुं प्रणवरूपिणम् ।  
शुकपिञ्छाम्बरधरं पीतवर्णं चतुर्भुजम् ॥ १६० ॥  
श्रीवत्सवक्षसं ध्यायेत्किरीटादिविभूषितम् ।  
ध्यात्वाऽऽत्मानन्तु तद्रूपं पश्चाद्देवं समर्चयेत् ॥ १६१ ॥  

[[३६७]]

अर्चकमहिमा

नाविष्णुरर्चयेद्विष्णुं नाविष्णुः ध्यायते हरिम् ।  
तस्माद्विष्णुः स्वयं भूत्वा प्रयतात्मा तु पूजयेत् ॥ १६२ ॥  
पूजकावस्थानं

षडङ्गुलादहीने तु बिम्बे स्याद्बिम्बपूजनम् ।  
आसीनो वा स्थितो वापि पूजनं सम्यगाचरेत् ॥ १६३ ॥  
यथोचितं समालोच्य पार्श्वयोरुभयोरपि ।  
न प्रतीपं समाविश्य नित्यपूजां समाचरेत् ॥ १६४ ॥  
आसनभेदाः

स्नपनं तु प्रतीपं वा समाविश्यापि कारयेत् ।  
आसीनपूजनायान्तु एकजानुक्रमाच्चरेत् ॥ १६५ ॥  
वामे चेदासनं वामजानुं भूमौ समाश्रयेत् ।  
दक्षिणाङ्घ्रि भुवि न्यस्य सव्यं जानु समुद्धरेत् ॥ १६६ ॥  
दक्षिणे विपरीतं स्यादेवमेव तदासनम् ।  
पादाङ्गुलीर्जानुनी च भूमौ न्यस्य समाश्रितः ॥ १६७ ॥  
स्नपने पूजयेद्देवं स्थितो वापि यथोचितम् ।  
भोजने मूर्तिहोमे च कुर्यादुत्कुटिकासनम् ॥ १६८ ॥  
पादौ भूमौ तु सन्न्यस्य जानुनी तु समुच्छ्रिते ।  
कृत्वाऽऽसीताऽसने सम्यक् तत्स्यादुत्कुटिकासनम् ॥ १६९ ॥  
भागङ्गुलोच्छ्रये पीठे भवेदुत्कुटिकासनम् ।  
गृहस्थो ब्रह्मचारी च आलयार्चां प्रयोजयेत् ॥ १७० ॥  
द्वाविंशोऽध्यायः




[[३६८]]

गृहार्चावैशिष्ट्यम्

आत्मार्थमपि गुर्वर्थमन्यार्थञ्चापि पूजयेत् ।  
परार्थपूजनं कुर्वन् काले निर्वर्त्य चार्चनम् ॥ १७१ ॥  
आत्मार्थञ्च पुनः पूजां कृत्वा समनुमानयेत् ।  
आत्मकृत्यं न लुप्येत नित्यकर्मार्चनं हरेः ॥ १७२ ॥  
हरिस्मरणमहिमा

विहिताकरणे चापि प्रायश्चित्तं हरिस्मृतिः ।  
यदि प्रमादाच्च्यवते कर्म यज्ञे प्रकुर्वताम् ॥ १७३ ॥  
तद्विष्णुस्मरणात्सद्यः भवेत्पूर्णमिति श्रुतिः ।  
ध्यायेन्नारायणं नित्यं स्नानादिषु च कर्मसु ॥ १७४ ॥  
प्रायश्चित्तं हि सर्वस्य दुष्कृतस्येति वै श्रुतिः ।  
प्रातर्निशा च मध्याह्ने सन्ध्ययोस्सर्वदा स्मरन् ॥ १७५ ॥  
नारायणमवाप्नोति सद्यः पापक्षयं नरः ।  
किं पुनर्वैदिकं कर्म चाचरन् शक्तितस्स्मरन् ॥ १७६ ॥  
योऽर्चयेद्विष्णुमेवं स्यात्कृतकृत्यो भवेद्द्विजः ।  
सर्वेऽपि वैदिकाचारास्सर्वे यज्ञास्तपांसि च ॥ १७७ ॥  
विष्णुपूजाविधेर्भेदास्तत्कर्मफलदो हरिः ।  
तस्मात्तत्पूजनं कुर्वन् स्वकृत्यान्नच्युतो भवेत् ।  
मितभोजी जितक्रोधः ॠजुराचारसंयुतः ॥ १७८ ॥  
मन्त्रकल्पविशेषज्ञो भक्तिमान् नियतेन्द्रियः ।  
शुद्धात्मा सत्यसन्धश्च स्नानशीलश्च योगवित् ॥ १७९ ॥  

[[३६९]]

एवं गुणसमायुक्तः पूजकः शस्यते बुधैः ।  
सुखं स निवसेद्विद्वान् देवालयसमीपतः ॥ १८० ॥  
दशाङ्गं पूजनम्

पूजार्थभोगपर्याप्तभूमिर्देवालयस्तथा ।  
बिम्बञ्च लक्षणोपेतं पूजकस्यात्मसंस्कृतिः ॥ १८१ ॥  
ध्यानमावाहनञ्चैव मन्त्रो द्रव्यं तथैव च ।  
विहितस्सम्प्रयोगश्च भक्तिरेभिः पुरस्कृता ॥ १८२ ॥  
एभिर्दशभिरङ्गैस्तु सम्पूर्णं पूजनं भवेत् ।  
एवमेव विधानेन कारयेद्योऽर्चनं हरेः ॥ १८३ ॥  
सर्वैः सम्बन्धिभिः पुत्रैस्सहैवाभूतसम्प्लवम् ।  
विहृत्य पुण्यलोकेषु विष्णोस्सायुज्यमाप्नुयात् ॥ १८४ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे उपचारस्वरूपकथनं नाम द्वाविंशोऽध्यायः ॥  
द्वाविंशोऽध्यायः




[[३७०]]
