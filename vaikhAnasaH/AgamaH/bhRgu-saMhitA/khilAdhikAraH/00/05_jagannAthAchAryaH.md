+++
title = "०५ जगन्नाथाचार्यः"
+++
श्रियै नमः

श्री श्रीनिवासाय नमः

वेदान्तनिलयः श्रीमान् कल्याणगुणसागरः ।  
भक्तप्रियो जगन्नाथः श्रीनिवासोऽस्तु मे हृदि ॥  
आदौ कल्पप्रवक्तृभ्यः श्रौतस्मार्तादिकर्मणाम् ।  
वैखानसमहर्षिभ्यो वंशर्षिभ्यो नमो नमः ॥  
ग्रन्थपरिचयः

भो भो महाशयाः\!

अथ तापत्रयातुरैरमृतत्वाय श्रीमहाविष्णुरेव समाराध्य इति निखिल-

प्रमाणराजवीथीप्रतिपन्नोऽयं विषयः - तत्र प्रमाणेषु वेदस्तावत् प्रमाण-

सार्वभौमः, यतो ह्यलौकिकार्थबोधकस्सः। प्रमाणान्तरैरनधिगतमप्यर्थं

प्रबोधयितुमीष्टे। न तथेतराणि प्रमाणानि। अलौकिकत्वं हि प्रमाणान्तर-

व्यावर्तकत्वमेव । अनुभूयमानात् स्रक्चन्दनादेरिष्टमवगमयति प्रत्यक्षम् ।  
स्वेनानुभविष्यमाणात्पुरुषान्तरगताच्च तस्मात्तदवगमयत्यनुमानम् । खेदात् स्त्रीषु

प्रवृत्तिर्भवति । समानश्च खेदविगमः गम्यायामगम्यायाञ्च । तत्रेयं गम्या

इयमगम्या इति योऽयं नियमः क्रियते स च तेनैवेति महाभाष्यकारः ।  
अपि च तेन विना केनचिदपि कश्चिदपि यागादेरिष्टप्राप्तिं कलञ्जमक्षण-

वर्जनादेरनिष्टपरिहारञ्च न विजानाति-तथा प्रमाणान्तर सहस्रेणापि सहस्रं

वा न विजानीयादिति वेदभाष्यकारः । अत एव ‘तर्काप्रतिष्ठात्’

‘शास्त्रयोनित्वात्’ इति सूत्रयति पाराशर्यः । अतीन्द्रियार्थद्रष्टारस्सत्यवचसस्ते

महर्षयः’ न ह्यन्यथा वक्तुमभिप्रयन्ति । अत एव ह्याप्ता भवन्ति यथार्थदर्शिनः।  
यथार्थवादिनश्चाप्ता भवन्तीति प्रमाणसरणिः ।  

xv

तथाविधः प्रमाणसार्वभौमो वेदः भगवदाराधनौपयिकः स भागद्वयात्मना

चकास्ति । तत्र प्राधान्येन पूर्वो भागस्तावदमूर्ताराधनौपयिकः, उत्तरो

भागस्तावत् समूर्ताराधनौपयिकः । समाराधनञ्च जपहुतार्चनध्यानरूपैश्चतुर्धा

अवतिष्टत इति महर्षयः । अत्रैवान्तर्भावस्त्वितरयोरित्यन्ये । तत्रेवान्तर्भाव-

स्तेषामित्यपरे। समीक्षायां सम्पन्नमेव सर्वमिति परे। अस्तु नामैतत्। एतच्च

करणत्रयैकप्राधान्येनेति प्राचामाशयः । तथापीतरयो - रत्रान्वयस्सम्भवत्येव।  
अन्तिमेत्वितरयोरप्रवेशः । अनुभवात् । अतः परिशेषात्तस्यैव प्रधानस्य

प्रवेशः । यतो हि तेन विना संसर्ग नोन्मिषति प्रत्ययः । प्रत्ययान्तरन्तु

इतरापेक्षमपि भवतु । तावता न हि किं नश्छिन्नम्? प्रत्ययविशेषरूपञ्चेदं

तदेकसाध्यं भवति । प्रत्ययविशेषस्य सजातीय प्रवाहात्मकतायामेव

स्वरूपसिद्धिर्भवति । नेतरधा विजातीय प्रत्ययान्तरितत्वे भवति । तच्च

प्रधानं प्रतिकलमर्थान्तरस्पर्शनशीलं नातस्तत्प्र-वाहरूपतायास्सौलभ्यम् ।  
अत एव महर्षयः तार्तीयस्यैव श्रैष्ठ्यमज्ञासिषुः। ‘सदा ध्यातुमशक्यत्वात्’

इत्यादिना । तथाऽवादिषुश्च । अत एव समासव्याससाधारण्येन सर्वमपि

समालोड्यैवास्याव्यवहितोपायतां निश्चिनोति भाष्यकारः । एवञ्च

तार्तीयमाराधनं नान्तरीयकतया दिव्यमङ्गलविग्रहमन्तरा न सिद्ध्यतीति

समूर्तसंसिद्धिः । अन्यथा न सम्भवति पत्रादिप्रदानम् । उपहृतं भक्त्या

तदेव भोग्यतायामन्तरङ्गमिति हि भगवद्वचनम् । तथा चात्रालम्बने रम्ये

सति दृष्टिर्बद्ध्यते, यदा बन्धस्तस्यास्तदा मनसोऽपीत्यार्थिकः । ततः

प्रत्ययान्तरस्यापि । ‘ता राघव’मिति न्यायात् । ततस्समुल्लसति

प्रीतिरात्यन्तिकी । ततस्सा चास्पृशन्ती विषयान्तरं तदेकतानतां लभेत ।  
उत्कटतां प्राप्ता चेत्सा सर्वत्रापि कलयेत्सारूप्यम् । ‘सा सा सा’ सेति

न्यायात् । अत एव तां तथाभूतां याचते प्रह्लादोऽपि ‘या प्रीति’रिति ।  
अतस्सौलभ्यं चातुर्थिकात् । श्रैष्ठ्यञ्च तत्कार्यकरत्वात् । अत एव


xvi

तस्याप्यङ्गभावं सञ्जगदिरे ह्यनुभोक्तारो महर्षयः । आचार्यपादास्तु

एतत्सर्वमपि समालोच्यैव संसिद्धिसाधकतामस्यैवानुजगृहुरिति न नापरोक्षं

विदुषाम् । न स्यादत्राङ्गाङ्गि भावपरिकल्पनेऽन्यथा भावः । स चायमार्षः

पन्थाः । आर्षमतानुरोधेनार्थपरिकल्पने न कापि विप्रतिपत्तिः । अपि च

भगवानेवात्र प्रमाणम् । अतः को वा न विश्वसेत् । सर्वत्रापि तदनुरोधेनैव

खलु सिद्धान्तः कर्तव्यः । भवतु वाऽन्यत्र विप्रतिपत्तिः । नात्र विप्रतिपत्तिं

कोऽपि प्रब्रूयात् । तत्र तत्र भगवद्वचनं तदेव प्रबोधयितुमीष्टे । तत्राप्यन्य-

योगव्यवच्छेदपरश्चैवकारोऽपि सन्दृश्यते। अन्यस्य व्यवच्छेद अस्यैव खलु

प्राधान्यं सम्भवति। तदेवोद्घाटयति गीतान्तिमं भगवद्वचनम्। अन्यथा जागर्ति

सिद्धान्तव्याकोपः, भगवद्वचनविरोधश्च । महर्षयस्तदुक्तिमेव प्रमाणयन्तः

स्वाभिमतं प्रकाशयन्ति । तच्चाभिमतं तेनाप्यनुमतमित्येव जानन्ति । भगवानपि

स्वाभीष्टेषु तत्तदिच्छायाः प्राधान्यमभ्युपगच्छतीत्यतो नार्गलगन्धः।  
ततस्तथाविधे चास्मिन् तदाराधनौपयिकाः पूर्वकालीनाः तदौपयिका-

श्चोत्तरकालीनाश्च विषया निगमवचोभिरनुज्ञाताः प्रतीक्षमाणा विवृति-

मागमवचोभिः सफलीकृताः । तत्राभ्यर्हिततमं शास्त्रं श्रीवैखानसमित्येव

प्रामाणिका । यतो हि वर्णत्रयसमारूढाः महर्षयस्तदेवाभिप्रयन्ति ।  
ताद्रूप्येणाख्यातास्संहिताश्चतुर्भिर्महर्षिभिरुपदिष्टाः चरितक्रियाज्ञा-

नयोगरूपविषयप्रबोधनपराश्च भवन्ति । सर्वाश्चेमाः श्रीसूत्रैकदेशविवरणरूपा

इति प्रात्यक्षिकम् । चतुर्विधे निगमे काण्डमण्डलार्चिकादिभेदकप्रवृत्तिरिव

चतुर्विधेऽस्मिन्नागमेऽपि काण्डाधिकारतन्त्रादिभेदकप्रवृत्तिरिति प्राचीनाः ।  
नियममेवात्र परिपालयन्ति यमिन इति न हेतुवादः फलायत्तः, अशोकवनिका-

न्यायग्रस्तत्वात् । किञ्चास्मिन् चतुर्विधेऽप्यागमे श्रौतमार्गसमारूढानि

सप्तविंशतिसङ्ख्याकान्यार्षाण्याचार्यभावानुबन्धीनि प्रवृत्तानीति विद्वांसः ।  
अत्र स्वयूथकलहस्तु निर्निबन्धनः । सर्वत्र विषयाणां षाडिध्येऽपि न


xvii

पौनक्त्यप्रसक्तिः । विषयान्तरविभेदात् भवत्येव चारितार्थ्यम्, पौराणिकवत्।  
अविशेषपुनश्श्रवणादयस्तु प्रतिपत्तृविभेदनिबन्धनास्सन्तोऽलङ्कुर्वन्ति तत् ।  
वस्तुतस्तु वक्तृप्रष्ट्टकालादि - भेदादेकस्मिन्नपि विषये प्रवृत्तिनैयत्येन

विशेषविभूषिता सत्याप्नोत्येव साफल्यमिति सुस्थः पन्थाः । एवञ्चैतच्छास्त्रं

श्रीवैखानसस्य महर्षेरनुग्रहाल्लब्धात्मोज्जीवनाश्चत्वारोऽपि महर्षयः ॠषीणां

स्वाभिमत परसाधनस्य साधनविषयफलविशेषजिज्ञासया प्रवर्तयामासु-

रिष्यमाणसम्पादनेन तस्याः साफल्यं गमयामासुः।  
तत्र चेममधिकारमादावुपदिशन्ननुक्ताधिकारतायाऽन्यत्र सम्मानयति

भगवान् भृगुः । न हि तथाऽयं सम्मानयतीत्युत्पश्यामः । तदुपदेशानु-

भवयोरान्तरः काल एव सर्वं सम्पादयतीत्यागमवेदिनः । किञ्चाय-

मागमश्चतुर्विधोऽपि सङ्ख्यया बद्धः ।अवान्तरग्रन्थस्तु न तथा बद्धः । बद्ध

इति केचित् । अन्यथा बद्ध इत्यपरे । वैषम्येण बद्ध इत्यन्ये । वैरूप्येण

बद्ध इति परे । एवञ्च बहुधाऽत्रान्यत्र च विप्रतिपत्तयस्सन्तिष्ठन्ते ।  
समाधयश्चापि बहुधाऽवतिष्ठन्ते । उपेक्षणीयास्सर्वा इति महान्तः

अतस्सर्वत्राप्यत्र महर्षय एव प्रमाणमिति जोषमातिष्ठामहे ।  
अत्रायं विशेषः । वर्णाश्रमधर्मकर्मणामपि मूर्धन्यतयाऽभिमतेन

भगवदाराधनकर्मणा कर्मभूमित्वेन पुलस्त्यवसिष्ठवरप्रदानलब्धपारमार्थ्य-

वेदिभिः पराशरमहर्षिभिः विनिश्चितेऽतिसौलभ्येन मोक्षप्रदान चतुरेऽस्मिन्

भारते देशे श्रुत्युपगीयमानवैभवस्य अखिलाण्ड कोटिब्रह्मण्डनायकस्य

श्रीवेङ्कटाचलनिवासरसिकस्य श्रियःपत्युरर्चावतारधारिणे दिव्यमङ्गलविग्रहस्य

श्रीनिवासस्य भगवतः समाराधनाय तेनैवानुगृहीतं सदेतच्छास्त्रं

विजयतेतरामिति । एवञ्च ‘विष्णवे चार्चत’ इत्यादिवेदप्रमाणविवरणपरेण

ब्रह्मणसदृशेण वेदोभयभागावलम्बनशीलेन श्रीसूत्रेण अनादिसंसार -

प्रवाहसमापति तनिखिलचेतनोज्जिजीविषयाऽनुगृहीतस्य चरमपुरुषार्थ-


xviii

साधनस्य भगवतः श्रीमहाविष्णोराराधनस्य पूर्वोत्तराङ्गैस्सह विवरणपरासु

षड्विधविषय विशेषविभूषितासु आचार्योपदेश पारमार्थ्यपरिकर्मितासु संहितासु

श्रीवैखानसशास्त्रत्वेन प्रख्यातासु अनुक्ताधिकारतया सम्प्रतिपन्नं

परिपूर्णञ्चेममधिकारमनुगृह्याज्ञाताननश्वरपदप्राप्ति सुलभानमूल्यानंशान्

ज्ञापयन्महर्षिः कुलतिलको भगवान् भृगुस्तदा मन्दरे ॠषीणामिव इदानीमत्र

कं नाम न चकारोपकारमस्माकमित्यधमर्णाः सर्वधा सर्वदा वयं तत्रेति

विदां कुर्वन्तु ।  
इति

सुधीजनविधेयः

महाविद्वान्, पण्डित, वेदान्तं जगन्नाथाचार्यः

तिरुमल तिरुपति देवस्थान आस्थानपण्डितः

१९.१०.६१

प्लव विजयदशमी

तिरुमल ।  

xix
