+++
title = "०३ कर्षणम्"
+++
अथ तृतीयोऽध्यायः

कर्षणम्

अतः परं प्रवक्ष्यामि परं कर्षणलक्षणम् ।  
मासे तु वृश्चिके कुर्यात्पूर्वपक्षे विशेषतः ॥ १ ॥  
ग्रामस्य यजमानस्य चानुकूले दिने चरेत् ।  
तद्दिनान्नवमे पूर्वं सप्तमे पञ्चमेऽह्नि वा ॥ २ ॥  
अङ्कुरानर्पयित्वा तु पुण्याहं वाचयेत्क्रमात् ।  
अङ्कुरार्पणकादूर्ध्वं युगं लाङ्गलमाहरेत् ॥ ३ ॥  
ब्राह्मणो यजमानश्चेत् युगं वैणवमाहरेत् ।  
चम्पकं क्षत्रियस्योक्तं वैश्यः पुन्नागमाहरेत् ॥ ४ ॥  
तृतीयोऽध्यायः




[[१८]]

शूद्र उदुम्बरमाहृत्य अवक्रं सम्यगाहरेत् ।  
ब्राह्मणानां हितार्थाय लाङ्गलं खादिरं हरेत् ॥ ५ ॥  
असनं क्षत्रियस्योक्तं वैश्यानां चम्पकं तथा ।  
शूद्राणाञ्चैव शैरीषं सारयुक्तमनिन्दितम् ॥ ६ ॥  
गिरिजं वा वनस्थं वा तीर्थस्थं वा समाहरेत् ।  
अग्रं पादं विदित्वा तु मुखं पृष्ठं तथैव च ॥ ७ ॥  
तद्वृक्षस्यैव मूले तु तृणगुल्मं व्यपोह्य च ।  
वृक्षस्य दक्षिणे भागे स्थित्वा चैवोत्तरामुखः ॥ ८ ॥  
वृक्षाधिपं समभ्यर्च्य पुष्पगन्धादिभिः क्रमात् ।  
‘वृक्षाधिपञ्च तुहणं विष्णुभक्तं गदाधरम् ॥ ९ ॥  
इत्येवमर्चयेद्विद्वान् चतुर्मूर्तिविधानतः ।  
तस्मिन् वृक्षे स्थितान् देवान् सर्वान् सम्यक् प्रणम्य च ॥ १० ॥  
भुञ्जन्तां बलिमित्युक्त्वा अष्टदिक्षु यथाक्रमम् ।  
बलिं प्रक्षिप्य मन्त्रज्ञः पश्चात्तांश्च विसृज्य च ॥ ११ ॥  
आदाय परशुं काले वैष्णवं मन्त्रमुच्चरन् ।  
स्वयं छित्वा चतुर्दिक्षु पूर्वादिषु यथाक्रमम् ॥ १२ ॥  
पश्चात्तक्षकमाहूय छेदयित्वा शनैः शनैः ।  
मोचयित्वा त्वगादीनि सारभूतं समाहरेत् ॥ १३ ॥  
पश्चाद्धारकमाहूय शिरसा धारयेद्बुधः ।  
बालागारं शनैर्नीत्वा प्रमुखे चोत्तरेऽपि वा ॥ १४ ॥  
मण्डलान्युपलिप्यैव तत्तद्दारु न्यसेद्बुधः ।  
हलायामं पञ्चतालं क्षिणिर्द्वादशतालयुक् ॥ १५ ॥  

[[१९]]

युगं द्वादशतालञ्च नाहं वै विंशदङ्गुलम् ।  
चतुस्तालमृषिं गृह्य प्रादेशमपवीरकम् ॥ १६ ॥  
षट्प्रादेशं प्रतोदं स्याद्धनं युक्त्या प्रगृह्य च ।  
द्विप्रादेशञ्च हुलिकं मुकुलाकृतिमाचरेत् ॥ १७ ॥  
अष्टाश्रं तस्य मूलञ्च शेषं युक्त्यैव कारयेत् ।  
श्वेतवर्णावपि वृषौ ब्राह्मणस्य विशेषतः ॥ १८ ॥  
रक्तवर्णौ क्षत्रियस्य पीतौ वैश्यस्य कीर्तितौ ।  
शूद्रस्य कृष्णवर्णौ तु मिश्रवर्णावथापि वा ॥ १९ ॥  
एवं सङ्गृह्य चैवात्र पूर्वेद्युरधिवासयेत् ।  
स्वर्णशृङ्गौ रौप्यखुरौ वस्त्रेणाबध्य यत्नतः ॥ २० ॥  
ब्राह्मणो यजमानश्चेत् पाशं मौञ्जीमयं हरेत् ।  
क्षत्रियो धातकीवाल्कं वैश्यः कैतकमाहरेत् ॥ २१ ॥  
शूद्रो मौञ्जीमयं गृह्य त्रिवृतं सम्यगाहरेत् ।  
वैणवीं याष्टिमाहृत्य आयसीं वा समाहरेत् ॥ २२ ॥  
पादौ प्रक्षाल्य चाचम्य देवेशं मनसा स्मरन् ।  
युगलाङ्गलमाहृत्य वृषभौ तु समानयेत् ॥ २३ ॥  
पश्चिमे भूमिभागे तु प्राङ्मुखः प्रयतात्मवान् ।  
कलशे तोयमादाय वारुणं मन्त्रमुच्चरन् ॥ २४ ॥  
स्रावयेत्कलशात्तोयं पाणिभ्यामुद्धृतात्तदा ।  
र्नैॠत्यादिक्रमेणैव प्रादक्षिण्यवशेन तु ॥ २५ ॥  
सीमां विनिर्णयेत्तत्र ‘धारा’स्विति च मन्त्रतः ।  
पश्चिमे भूमिभागे तु वृषभौ च समर्चयेत् ॥ २६ ॥  
तृतीयोऽध्यायः




[[२०]]

युगपाशं समादाय प्राङ्मुखः प्रयतात्मवान् ।  
रुद्रमन्यं समुच्चार्य वृषभौ बन्धयेद्युगे ॥ २७ ॥  
‘युगं युगेति’ च जपन् युगे लाङ्गलमर्पयेत् ।  
‘तत्पुरुषाये’ च ॠषिं वामहस्तेन चाहरेत् ॥ २८ ॥  
दक्षिणे यष्टिमादाय प्रणवं मनसा स्मरन् ।  
आत्मरक्षां ततः कृत्वा ‘विष्णुर्मां रक्ष’ तूच्चरन् ॥ २९ ॥  
‘हलकृष्टा दिव’ मिति जपमन्त्रं समाहितः ।  
पश्चिमादि समारभ्य कर्षयेन्मेदिनीं शनैः ॥ ३० ॥  
प्रदक्षिणवशेनैव कर्षयित्वा तु सर्वशः ।  
द्वितीयं कर्षणं कृत्वा दक्षिणोत्तरयोः क्रमात् ॥ ३१ ॥  
तृतीयं कर्षणं कुर्यात् प्राक्पश्चिममशेषतः ।  
चतुर्थं कर्षयेद्विद्वान् दक्षिणोत्तरयोः क्रमात् ।  
एवं कृष्टेऽत्र गाः नित्यं वासयेत् फाल्गुनादधः ॥ ३२ ॥  
द्वितीयं कर्षणम्

अत ऊर्ध्वं प्रवक्ष्यामि द्वितीयं कर्षणं क्रमात् ।  
फाल्गुने मासि सम्प्राप्ते पूर्वपक्षे विशेषतः ॥ ३३ ॥  
ग्रामस्य यजमानस्य चानुकूले दिने चरेत् ।  
पूर्वोक्तगुणसम्पन्नानुक्तदोषविवर्जितान् ॥ ३४ ॥  
वैखानसान् समाहूय यजमानस्समर्चयेत् ।  
‘श्वः कर्तास्मी’ ति गुरुणा पूर्वेद्युः स्वगृहे तथा ॥ ३५ ॥  
अङ्कणे च प्रपां कृत्वा पिष्टैः कुर्यादलङ्कृतिम् ।  
धान्यराशिं प्रपूर्यैव त्रिवेदिसहितां क्रमात् ॥ ३६ ॥  

[[२१]]

पुष्पाक्षतसमायुक्तं दर्भानुपरि संस्तरेत् ।  
दारुजं लोहजं वापि बिम्बं कृत्वा सलक्षणम् ॥ ३७ ॥  
अथवा याचितं बिम्बं तस्मिन् देवं समर्चयेत् ।  
तस्याः प्रपाया मध्ये तु देवदेवं समर्चयेत् ॥ ३८ ॥  
वीशञ्चाभिमुखेऽभ्यर्च्य दक्षिणे चक्रमर्चयेत् ।  
अमितञ्चोत्तरे स्थाप्य अर्चयित्वा विधानतः ॥ ३९ ॥  
‘आयातु भगवा’ नुक्त्वा देवस्यावाहनं चरेत्

सप्तविंशतिभेदेन अर्चयित्वा निवेदयेत् ॥ ४० ॥  
‘सर्वजित्सर्व’ उच्चार्य चक्रमावाह्य यत्नतः ।  
‘वैनतेयो महावीर्यः काश्यपोऽग्निसमप्रभः ॥ ४१ ॥  
एवमुच्चार्य वीशन्तु अर्चयित्वा निवेदयेत् ।  
‘आयातु भगवान् दिव्यो दान्तश्शान्तो जनप्रियः’ ॥ ४२ ॥  
एवमुक्त्वा तथा शान्तमर्चयित्वा निवेदयेत् ।  
पुण्याहं वाचायित्वा तु देवमुद्दिश्य चादरात् ॥ ४३ ॥  
कृत्वा शय्याधिवासञ्च रात्रिशेषं व्यपोह्य च ।  
पुनः प्रभाते स्नात्वा तु देवदेवं समर्चयेत् ॥ ४४ ॥  
चक्रादीनर्चयित्वा तु यजमानयुतो गुरुः ।  
भुक्त्वा तु पायसान्नं वै बान्धवैस्सह धर्मवित् ॥ ४५ ॥  
रूपयौवनसम्पन्नां योषितं चारुदर्शनम् ।  
एकां विशुद्धामानीय वस्रादिभिरलङ्कृताम् ॥ ४६ ॥  
पद्मं दक्षिणहस्तेऽस्याः वामे दीपञ्च दापयेत् ।  
ध्वजतूर्यादिकान् सर्वान् पुरस्कृत्य विधानतः ॥ ४७ ॥  
तृतीयोऽध्यायः




[[२२]]

अष्टमङ्गलसंयुक्तं धूपदीपसमन्वितम् ।  
भक्तैः परिवृतो गच्छेच्चक्रमग्रे तु सन्नयेत् ॥ ४८ ॥  
वीशं पश्चात्समादाय अमितञ्च ततः परम् ।  
यानैर्वा रथरङ्गैर्वा ब्रह्मचारिभिरेव वा ॥ ४९ ॥  
वाहयित्वाऽथ तत्काले स्वस्तिसूक्तसमन्वितम् ।  
भूमिं सम्यक् प्रविश्यैव यजमानयुतो गुरुः ॥ ५० ॥  
स्थाने तु र्नैॠ ते स्थित्वा देवदेवमनुस्मरन् ।  
भामिनीमग्रतः कृत्वा सर्वालङ्कारसंयुताम् ॥ ५१ ॥  
आचार्यः कुम्भमादाय पुष्पाक्षतविभूषितम् ।  
‘प्रीयतां मेदिनी’त्युक्त्वा स्रावयेतु प्रदक्षिणम् ॥ ५२ ॥  
चक्रादिभिस्ततो गच्छेत्कुर्वन्नेव प्रदक्षिणम् ।  
स्थानस्य पश्चिमे कुम्भं धान्यपीठे निवेश्य च ॥ ५३ ॥  
अर्चयित्वा विधानेन हविस्सम्यङ्निवेदयेत् ।  
अण्डजादीनि चास्तीर्य कृत्वा कौतुकबन्धनम् ॥ ५४ ॥  
पुण्याहं वाचयित्वा तु वृषभौ तु सुबन्धयेत् ।  
दद्यात् तृणानि बहुलं रात्रिशेषं व्यपोहयेत् ॥ ५५ ॥  
ततः प्रभाते स्नात्वा तु यजमानयुतो गुरुः ।  
कर्षकं पूजयित्वा तु वस्त्राभरणकुण्डलैः ॥ ५६ ॥  
‘नमो वरुणे’ ति मन्त्रेण अमितं सम्प्रणम्य च ।  
पूर्वोक्तेन विधानेन कर्षणं सम्यगाचरेत् ॥ ५७ ॥  
तां भूमिं प्रोक्षणैः प्रोक्ष्य पश्चाद्बीजानि चाहरेत् ।  
शालिव्रीहियवान् मुद्गान् तिलान् माषान् प्रियङ्गुकान् ॥ ५८ ॥  

[[२३]]

गोधूमांश्चणकांस्तिल्वान् मसूरान् सर्षपांस्तथा ।  
निष्पावांश्च कुलुत्थांश्च षष्टिकांश्च यवांस्तथा ॥ ५९ ॥  
श्वेतसर्षपसंयुक्तान् सारभूतान् समाहरेत् ।  
वेणुपात्रे तु सन्यस्य सोमं तत्रैव पूजयेत् ॥ ६० ॥  
‘इमे बीजे’ ति मन्त्रेण बीजानि त्वभिमन्त्रयेत् ।  
‘प्ररोह बीजा’ नित्युक्त्वा वापनं सर्वतश्चरेत् ॥ ६१ ॥  
पश्चात्कर्षकमाहूय कर्षयित्वा शनैश्शनैः ।  
‘दुहतां दिव’ मित्युक्त्वा जलं सम्यक् प्रदापयेत् ॥ ६२ ॥  
प्रदक्षिणं ततः कृत्वा रक्षां सर्वत्र कारयेत् ।  
चक्रामितौ समादाय तूर्यघोषसमायुतम् ॥ ६३ ॥  
स्वगृहं सम्प्रविश्यैव गुरवे दक्षिणां ददेत् ।  
सस्यं पक्वं समालोक्य अनुकूलदिनं भजेत् ॥ ६४ ॥  
तद्दिनादेव पूर्वेद्युः चक्रादींस्तत्र सन्नयेत् ।  
सन्यस्य पूर्ववत् स्थाप्य पूर्ववत्सम्यगर्चयेत् ॥ ६५ ॥  
रात्रौ गवामनेकेषामधिवासनमाचरेत् ।  
पुनः प्रभाते धर्मात्मा यजमानयुतो गुरुः ॥ ६६ ॥  
स्नात्वा स्नानविधानेन गाः सर्वाः सम्प्रणम्य च ।  
पश्चिमे न्यस्तचक्रादिदेवान् सम्यक् प्रणम्य च ॥ ६७ ॥  
गोदानसूक्तमुच्चार्य गोभ्यः सम्यक् निवेदयेत् ।  
‘गावो ही’ ति जपन्मन्त्रं शुद्धादीनां जपं चरेत् ॥ ६८ ॥  
‘गोगणैरभिसङ्कान्तां भूमिं सम्यक् प्रविश्य च ।  
‘इमां सिञ्चामि’ मन्त्रेण प्रोक्षयित्वा तु सर्वतः ॥ ६९ ॥  
तृतीयोऽध्यायः




[[२४]]

तद्दिने चैव सायन्तु चरुमाहृत्य यत्नतः ।  
पूर्वं देवं समभ्यर्च्य बालस्थानगतं हरिम् ॥ ७० ॥  
तां भूमिं समनुप्राप्य नवतन्तून् प्रसार्य च ।  
प्रागग्रानुत्तराग्रांश्च चतुष्षष्टिपदं चरेत् ॥ ७१ ॥  
ईशञ्चैव तु पर्जन्यं जयन्तञ्च विशेषतः ।  
अर्चयेत्तु क्रमेणैव महेन्द्रादित्यसत्यकान् ॥ ७२ ॥  
भृशान्तरिक्षावग्निञ्च प्राच्यां वै बाह्यसन्धिषु ।  
पूजयित्वा विधानेन बलिं तत्र समर्पयेत् ॥ ७३ ॥  
उष्णांशुपूषवितथान् गृहक्षतमतः परम् ।  
यमं तथैव गन्धर्वं भृङ्गराजमृषिं तथा ॥ ७४ ॥  
निॠतिं दौवारिकं सुग्रीवं पुष्पदन्तं सरित्पतिम् ।  
असुरं शोषणं रोगं जवनञ्च विशेषतः ॥ ७५ ॥  
नागं मुख्यञ्च भल्लाटं सोममर्गलमेव च ।  
अदितिं सूरिदेवञ्च विधिनैव विचक्षणः ॥ ७६ ॥  
आग्नेयादि तथैशान्तं बाह्ये सन्धिषु चार्चयेत् ।  
क्रमेण तु बलिं दद्यात् स्वनामपदपूर्वकम् ॥ ७७ ॥  
ब्रह्माऽर्यमा दण्डधरः पाशभृद्धनदस्तथा ।  
मध्ये पदे चतुर्दिक्षु पञ्चैतान् पूजयेत् क्रमात् ॥ ७८ ॥  
सवितारञ्च सावित्रमाग्नेयं कोणमाश्रितौ ।  
इन्द्रञ्चेन्द्रजयञ्चैव र्नैॠतं कौणमाश्रितौ ॥ ७९ ॥  
रुद्रं रुद्रजयञ्चैव वायव्यं कौणमाश्रितौ ।  
आपञ्चैवापवत्सञ्च ऐशान्यं कोणमाश्रितौ ।  
एते चाष्टौ तु कोणेषु द्वौ द्वौ पूज्यौ पृथक् पृथक् ॥ ८० ॥  

[[२५]]

ब्रह्मा नवपदं भुक्ते मध्ये तत्परितश्च वै ।  
अर्यमाद्याश्च चत्वारः पृथक् षट्पदभोजिनः ॥ ८१ ॥  
सवित्राद्यास्तथैवाष्टौ भुञ्जते द्वे पृथक् पृथक् ।  
देवा द्वात्रिंशदीशाद्याः एकैकपदभोजिनः ॥ ८२ ॥  
चतुष्षष्टिपदे पञ्चचत्वारिंशच्च देवताः ।  
अन्तः सूत्राधिदेवांस्तान् स्थापयित्वा बलिं ददेत् ॥ ८३ ॥  
सन्धौ सन्धौ बलिभुजः सन्धिष्वेतान् प्रकल्पयेत् ।  
चरकी देवतारिश्च पूतना पापराक्षसी ॥ ८४ ॥  
प्रागादि चोत्तरान्तस्थाः बाह्ये तासां बलिं ददेत् ।  
गर्भालयं समुद्दिश्य पञ्च सूत्राणि कल्पयेत् ॥ ८५ ॥  
प्रागन्तञ्चोत्तरान्तञ्च सूत्रयुक्तं पदं चरेत् ।  
नागं भूतञ्च यक्षञ्च दुर्गां घोटमुखीं तथा ॥ ८६ ॥  
धात्रीञ्च वापुषञ्चैव राक्षसञ्च ततः परम् ।  
जयं कक्षं मुरुण्डञ्च शिवं प्राणं कविं तथा ॥ ८७ ॥  
चक्रञ्च पुरुहूतञ्च विद्याञ्च यशसं तथा ।  
भद्रां वेदभृतञ्चैव तापसं सिन्धुषामपि ॥ ८८ ॥  
विद्याञ्चैव ततोऽभ्यर्चेदनन्तं पाञ्चभौतिकम् ।  
प्रागुदक्सूत्रसन्धिस्थान् पञ्च पञ्च पदार्थिनः ॥ ८९ ॥  
शिवं विश्वं तथा मित्रमत्रिञ्चैवार्चयेत्क्रमात् ।  
बिम्बस्य पृष्ठतश्चापि प्रादक्षिण्यक्रमेण तु ॥ ९० ॥  
कुस्तुरुण्डाय गर्भाय वरुणाय धनाय च ।  
कालायेति च मन्त्रज्ञो दक्षिणे सम्यगर्चयेत् ॥ ९१ ॥  
तृतीयोऽध्यायः




[[२६]]

दहनाय च विघण्टाय पवनाय मुदाय च ।  
गोलकाय च मन्त्रेण पश्चिमे सम्यगर्चयेत् ॥ ९२ ॥  
महिषघ्नाय वेत्राय वेत्रसाराय चेत्यपि ।  
कपोतकाय वै तुल्यवादिने चेति चोत्तरे ॥ ९३ ॥  
फुल्लाय फुल्लरूपाय विघ्नायविघ्नकारिणे ।  
सर्वोद्वहायेति मन्त्री प्राच्यां सम्यक् प्रपूजयेत् ॥ ९४ ॥  
किष्किन्धाय च तीर्थाय मोहनायाथ दण्डिने ।  
यूथकायेति मन्त्रेण अङ्कणेऽतोऽन्तकाय च ॥ ९५ ॥  
स्पर्धघ्नाय च निघ्नाय सुखदाय हिताय च ।  
अङ्गणस्य च मध्ये तु अर्चयित्वा बलिं ददेत् ॥ ९६ ॥  
‘योजः पुरे’ति शिष्टानां सर्वेषाञ्च बलिं ददेत् ।  
पिशाचेभ्यश्च भूतेभ्यः गणेभ्यश्च बलिं ददेत् ॥ ९७ ॥  
‘सर्वं व्यपैतु’ जप्त्वा तु जलैः सर्वत्र सेचयेत् ।  
‘पूर्वं स्थिते’ ति मन्त्रेण सर्वान् देवान् प्रणम्य च ॥ ९८ ॥  
पुष्पाञ्जलिसमायुक्तं तिललाजसमायुतम् ।  
पृक्तं कृत्वा विशेषेण भक्ष्ययुक्तञ्च संहरेत् ॥ ९९ ॥  
‘चरमं चरे’ ति चोक्त्वा तु बलिं बाह्ये च कारयेत् ।  
‘अस्तु स्वस्ती’ च जपन् जलैरास्राव्य सर्वतः ॥ १०० ॥  
शान्तं पश्चात्प्रणम्यैव गत्वा तु स्वगृहं तथा ।  
वीशं चक्रञ्च तत्काले प्रणम्यैवानुमान्य च ॥ १०१ ॥  
यजमानो गुरुश्चैव भुञ्जीत सह बान्धवैः ।  
भगवच्चरितं पुण्यं श्रुत्वा रात्रिं व्यपोह्य च ॥ १०२ ॥  

[[२७]]

पुनः प्रभाते धर्मात्मा यजमानयुतो गुरुः ।  
स्नात्वा स्नानविधानेन गत्वा तां भूमिमादरात् ॥ १०३ ॥  
सूत्रोक्तेन विधानेन भूमियज्ञं समाचरेत् ।  
पर्यग्निञ्चैव कृत्वा तु प्रोक्षणैः प्रोक्ष्य सर्वतः ॥ १०४ ॥  
गर्भालयप्रदेशे तु पौण्डरीकन्तु कारयेत् ।  
आघारं विधिवत्कृत्वा अदितेन्वादिभिः क्रमात् ॥ १०५ ॥  
परिषेकन्तु कृत्वा तु कूर्चयुक्तेन वारिणा ।  
जुहुयात्पौरुषं सूक्तं विष्णुसूक्तमतः परम् ॥ १०६ ॥  
एकाक्षरादिसूक्तञ्च गोसूक्तं तदनन्तरम् ।  
वैष्णवञ्च स्विष्टकृतं सर्वशान्तिर्भविष्यति ॥ १०७ ॥  
अग्निं विसर्जयित्वा तु देवदेवं प्रणम्य च ।  
अर्चयेद्वास्तुपुरुषं विधिनैव समाहितः ॥ १०८ ॥  
द्वात्रिंशत्प्रस्थसम्पूर्णं नवं कुम्भं प्रगृह्य च ।  
सूत्रेण वेष्टयित्वालङ्कृत्य चाङ्कुरपल्लवैः ॥ १०९ ॥  
नादेयं जलमादाय पूरयित्वा विधानतः ।  
वरुणं पाशभृतं वीरमुदकपमिति ब्रुवन् ॥ ११० ॥  
अर्चयेद्वरुणं कुम्भे चतुर्मूर्तिविधानतः ।  
अधिवासं ततः कृत्वा रात्रिशेषं व्यपोह्य च ॥ १११ ॥  
पुनः प्रभाते धर्मात्वा यजमानयुतो गुरुः ।  
गर्भालयोद्दिष्टभूमिं समासाद्य प्रयत्नतः ॥ ११२ ॥  
तत्रैव ब्रह्मणो भागे अवटञ्चैव खानयेत् ।  
एकहस्तप्रमाणेन विस्तारञ्च चतुर्दिशम् ॥ ११३ ॥  
तृतीयोऽध्यायः




[[२८]]

हस्तप्रमाणेन निम्नं खानयेत्तु विचक्षणः ।  
‘त्वां खना’मीति मन्त्रेण प्राङ्मुखस्त्वेव खानयेत् ॥ ११४ ॥  
अवटाद्बहिरुत्क्षिप्य मृदं तामभिमन्त्रयेत् ।  
‘पांसून् प्रेष्यामि’ मन्त्रेण मृदं खातां पुनः क्षिपेत् ॥ ११५ ॥  
अधिकेऽभ्युदयः प्रोक्तः हीने चाशुभमुच्यते ।  
परीक्ष्य तु ततः पश्चात् कुम्भं तत्रैव सन्नयेत् ॥ ११६ ॥  
उत्फुल्लं पद्ममादाय तत्काले गुरुरत्वरः ।  
‘यस्सखा’ इति मन्त्रेण विष्वक्सेनं समर्चयेत् ॥ ११७ ॥  
‘त्वं सर्वे’ ति जपन्मन्त्रं विष्वक्सेनं प्रणम्य च ।  
‘सुक्रमा’ इति च तत्काले कुम्भं स्पृष्टाऽभिमन्त्रयेत् ॥ ११८ ॥  
‘सर्वा वरुण’ मन्त्रेण कुम्भमादाय वै बुधः ।  
‘पातु मां वरुणो रक्त’ इति खातं प्रपूरयेत् ॥ ११९ ॥  
पद्ममादाय हस्ताभ्या ‘मायातु भगवा’निति ।  
अवटस्थे जले क्षिप्त्वा निमित्तञ्चैव लक्षयेत् ॥ १२० ॥  
दक्षिणावर्तकं स्याच्चेत्सर्वसम्पत्करं भवेत् ।  
वामावर्तं यदि भवेत् प्रायश्चित्तं हुनेत्क्रमात् ॥ १२१ ॥  
जुहुयात्पौरुषं सूक्तं विष्णुसूक्तमतः परम् ।  
जयाद्यैरपि हुत्वा तु यद्देवाद्यैस्ततः परम् ॥ १२२ ॥  
व्याहृतीभिश्च हुत्वा तु अन्तहोमञ्च कारयेत् ।  
सर्वदोषोपशमनं सर्वकर्मसमृद्धिदम् ।  
तस्मात्सर्वप्रयत्नेन अम्भस्यब्जञ्च शोधयेत् ॥ १२३ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे कर्षणविधिर्नाम तृतीयोऽध्यायः ॥  

[[२९]]
