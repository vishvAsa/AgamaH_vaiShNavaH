+++
title = "३५ नित्यार्चनदोषप्रायश्चित्तम्"
+++
अथ पञ्चत्रिंशोऽध्यायः

नित्यार्चनदोषप्रायश्चित्तम्

अथातस्सम्प्रवक्ष्यामि पितामहसमीरितम् ।  
सम्भावितानां दोषाणां विष्णोर्नित्यार्चनाविधौ ॥ १ ॥  
प्रातरर्कोदयात्पूर्वमकृते द्वारमोचने ।  
धात्रादीनां द्वारपानां मन्त्रैर्होमं समाचरेत् ॥ २ ॥  
अजस्रदीपात्सर्वेषां दीपानां दीपनं भवेत् ।  
दीपनाशे तु जुहुयाद्वैष्णवं विष्णुसूक्तकम् ॥ ३ ॥  

[[४९३]]

श्रीदैवत्यञ्च श्रीसूक्तं ततः स्नपनमाचरेत् ।  
नित्यस्नपनहीने तु स्नपनं द्विगुणं चरेत् ॥ ४ ॥  
विहीने चैव पुण्याहे पञ्चगव्योक्षणे तथा ।  
वारुणं रुद्रदैवत्यं हुत्वा प्रोक्षणमाचरेत् ॥ ५ ॥  
अर्चनाङ्गोपचारार्हद्रव्यालाभे तथैव च ।  
परिच्छदानामन्येषामभावे वाद्यहीनके ॥ ६ ॥  
यद्द्रव्यं हीयते यो वा उपचारो विलुप्यते ।  
तद्द्रव्यदेवतामन्त्रं विष्णुसूक्तं सवैष्णवम् ॥ ७ ॥  
नित्याग्नौ जुहुयात्पश्चात्पुण्याहमपि वाचयेत् ।  
अर्चनायाम्

प्रातस्सन्ध्यार्चने हीने मध्याह्ने द्विगुणं चरेत् ।  
प्रातर्मध्याह्नयोर्हीने सायन्तु त्रिगुणं चरेत् ॥ ८ ॥  
एकाहमर्चने हीने पूजकोऽनशनं चरेत् ।  
उपावृत्तस्तु पापेभ्यः वसत्यात्मगुणैरिति ।  
उपवासस्त्वनशनं सर्वभोगविवर्जितम् ॥ ९ ॥  
सप्तभिः कलशैः स्नाप्य हवींषि च निवेदयेत् ।  
एकाहस्येदमुदितं द्व्यहे च द्विगुणं चरेत् ॥ १० ॥  
स्नपनं शान्तिहोमञ्च कुर्यादब्जाग्निकुण्डके ।  
त्र्यहे च त्रिगुणं कुर्यादाचार्यस्सुसमाहितः ॥ ११ ॥  
त्रिरात्रादधिके चैव दक्षिणाग्नौ विशेषतः ।  
आघारं विधिवत्कृत्वा वैष्णवं पाञ्चभौतिकम् ॥ १२ ॥  
पञ्चत्रिंशोऽध्यायः




[[४९४]]

ईङ्कारादीन् विष्णुसूक्तं वैष्णवं जुहुयाद्बुधः ।  
कलशैस्स्नापयेद्देवं यथावित्तानुसारतः ॥ १३ ॥  
पक्षहीने तु द्विगुणं प्रायश्चित्तं समाचरेत् ।  
मासेऽतीते तु पद्माग्नौ गायत्रीं वैष्णवीं हुनेत् ॥ १४ ॥  
अष्टोत्तरशतञ्चाज्यसिक्तपद्मैर्हुनेत्ततः ।  
ईङ्काराद्यैः कापिलेन घृतेन जुहुयात्तथा ॥ १५ ॥  
तिलतण्डुलमिश्रेण चरुणा जुहुयात्ततः ।  
अष्टाशीतिञ्च जुहुयाच्छेषं पूर्ववदाचरेत् ॥ १६ ॥  
एतेनैव विधानेन यावत्संवत्सरावधि ।  
गुरुलाघवमालोच्य प्रायश्चित्तं समाचरेत् ॥ १७ ॥  
संवत्सरेऽप्यतीते तु पूजाहीने प्रमादतः ।  
महाशान्त्युक्तमार्गेण मासमेकं समाचरेत् ॥ १८ ॥  
ब्राह्मणान् भोजयित्वा च पुनः स्थापनमाचरेत् ।  
आचार्यदक्षिणां दद्याद्यथोक्तं तं समर्चयेत् ॥ १९ ॥  
अशुचिस्पर्शादौ

अशुचिस्पर्शदुष्टैश्च द्रव्यैरर्चनसम्भवे ।  
जुहुयात्पौण्डरीकाग्नौ शतमष्टौ च वैष्णवम् ॥ २० ॥  
सप्तभिः कलशैः स्नाप्य प्रभूतञ्च निवेदयेत् ।  
हीने हविषि पक्वे तु आमं द्रव्यं निवेदयेत् ॥ २१ ॥  
जुहुयाच्चरुणा चाग्नौ विधिदेवमनुस्मरन् ।  

[[४९५]]

अपर्याप्ते हविरादौ अअपर्यात्पे हविरादौ

हविषि व्यञ्जने हीने अपूपादिविवर्जिते ॥ २२ ॥  
घृते विहीने पयसि दध्नि वा दोषसम्भवः ।  
तच्छान्त्यै वैष्णवं विष्णुसूक्तमग्नौ हुनेत्तथा ॥ २३ ॥  
यथालाभं समाहृत्य देवाय विनिवेदयेत् ।  
सिद्धे हविष्येकपात्रे भागशो विनिवेदनम् ।  
व्यवधानेन न भवेत्सर्वं स्याद्विनिवेदितम् ॥ २४ ॥  
\(नालिकेरञ्च कूश्माण्डमेवमादिफलानि च ।  
व्यञ्जनानि च पक्वानि भागशो न निवेदयेत् ॥ २५ ॥  
निवेदितेऽप्यल्पभागे शिष्टमुच्छिष्टतामियात् ।  
प्रमादाद्यदि कुर्याच्चेच्छान्तिं कुर्याद्विधानतः\)

कलशैः स्नाप्य देवेशं शान्तिहोमं समाचरेत् ॥ २६ ॥  
वैष्णवं श्रीमहीसूक्तं ब्राह्मं हुत्वा विशेषतः ।  
हविस्संसाध्य यत्नेन प्रभूतं विनिवेदयेत् ॥ २७ ॥  
उक्तद्रव्यालाभे

धूपदीपादिषु तथा अर्घ्यद्रव्यादिके तथा ।  
अलाभे संस्मरंस्तत्तद्द्रव्यं भक्तिसमन्वितः ॥ २८ ॥  
कुसुमैर्वा तुलस्या वा मन्त्रेणोपचरेच्छनैः ।  
पुष्पालाभे जलेनैव मन्त्रपूर्वं समाचरेत् ॥ २९ ॥  
मन्त्राणां स्खलने

मन्त्राणां स्खलने मूर्तिमन्त्रेण प्रणवादिना ।  
नमोऽन्तेनोपचारैस्तु पूजां कुर्यात्र दोषकृत् ॥ ३० ॥  
पञ्चत्रिंशोऽध्यायः




[[४९६]]

अष्टाक्षरं महामन्त्रं जपेदष्टोत्तरं शतम् ।  
अपराधक्षापणञ्च प्रार्थयेद्भक्तिभावितः ॥ ३१ ॥  
\(अष्टाक्षरस्य मन्त्रस्य ॠषिर्नारायणः स्मृतः ।  
छन्दश्च देवी गायत्री परमात्मा च देवता\)

नित्यहोमे हीने

एककालं नित्यहोमे हीने द्विगुणमाचरेत् ॥ ३२ ॥  
त्र्यहे हीने मथित्वाऽग्निं विष्णुसूक्तञ्च वैष्णवं

हुत्वा पुरुषसूक्तञ्च मूर्तिमर्न्तैर्हुनेच्चरुम् ॥ ३३ ॥  
प्रायश्चित्तमिदं हुत्वा क्रमाद्धोमं समाचरेत् ।  
समिध्यरण्यां वाऽऽरोप्य जुहुयाद्वैष्णवं पुनः ॥ ३४ ॥  
ध्रुवपादसमारोपमग्नेरिच्छन्ति केचन ।  
बलौ हीने

प्रातस्सन्ध्याबलौ हीने सौरं सौम्यं हुनेत्ततः ॥ ३५ ॥  
मध्याह्ने द्विगुणं दद्यात् बलिं श्रद्धासमन्वितः ।  
एककाले बलौ हीने पाश्चात्ये द्विगुणं चरेत् ॥ ३६ ॥  
एकस्मिन् दिवसे हीने परेद्युः प्रातरेव हि ।  
कलशैः स्नाप्य देवेशं पूर्वोक्तं होममाचरेत् ॥ ३७ ॥  
एवं षड्दिनपर्यन्तं प्रायश्चत्तं समाचरेत् ।  
सप्तरात्रं बलौ हीने जलसम्प्रोक्षणं चरेत् ॥ ३८ ॥  
ब्राह्मणान् भोजियित्वा तु पुनर्बल्युत्सवं चरेत् ।  
पक्षहीने निष्कृतिन्तु कुर्यादङ्कुरपूर्वकम् ॥ ३९ ॥  

[[४९७]]

स्नापयित्वा तु देवेशं कुम्भस्थापनपूर्वकम् ।  
वैष्णवं सर्वदैवत्यं हुत्वा सम्प्रोक्षणं चरेत् ॥ ४० ॥  
त्रिमासहीने तु बलावङ्कुरार्पणपूर्वकम् ।  
महाशान्तिं त्रिरात्रन्तु हुत्वा सम्प्रोक्षणं चरेत् ॥ ४१ ॥  
प्रायश्चित्तञ्च हुत्वा तु हीनाहस्सु बलिर्भवेत् ।  
यावांस्तावन्तमादाय भूतपीठे विनिक्षिपेत् ॥ ४२ ॥  
वर्षेऽतीते बलौ हीने पूर्वोक्तेनैव मार्गतः ।  
पञ्चाहं स्यान्महाशान्तिः शताष्टकलशैः प्लवः ॥ ४३ ॥  
नष्टप्रमाणेनान्नेन प्रभूतं बलिमाहरेत् ।  
क्षमस्वे ति प्रणम्यैव देवेशं मनसा स्मरेत् ॥ ४४ ॥  
आचार्यदक्षिणाञ्चैव दत्वा चोक्तां समापयेत् ।  
अस्पृश्यैः पतितैर्वापि बलौ स्पृष्टे च दूषितैः ॥ ४५ ॥  
पूर्ववद्बलिमाहृत्य बलिमन्त्रसमन्वितम् ।  
वैष्णवञ्चैव जुहुयादिति पूर्वजशासनम् ॥ ४६ ॥  
अर्चने क्रियमाणेऽपि श्रद्धाभक्तिपुरस्सरम् ।  
न्यूनातिरेकदोषाश्च ये भवेयुः प्रमादतः ॥ ४७ ॥  
तेषान्तु विदितानां वै सम्प्रोक्ता निष्कृतिस्त्विह ।  
अज्ञातदोषशान्त्यर्थं प्रायश्चित्तमिहोच्यते ॥ ४८ ॥  
_______

अयने चोत्तरे चैव शुक्लपक्षे विशेषतः ।  
विष्णुपञ्चदिने वापि परिगृह्य दिनं शुभम् ॥ ४९ ॥  
पञ्चत्रिंशोऽध्यायः




[[४९८]]

तस्मात्तु दिवसात्पूर्वं नवमे वाऽथ सप्तमे ।  
पञ्चमेऽहनि वा कुर्याद्विधिना चाङ्कुरार्पणम् ॥ ५० ॥  
पूर्वेद्युरेव शर्वर्यां रात्रिपूजावसानके ।  
बद्ध्वा प्रतिसरं देवं शयने शाययेद्बुधः ॥ ५१ ॥  
प्रभाते देवमुत्थाप्य भूषयित्वा यथोचितम् ।  
ग्रामं प्रदक्षिणं नीत्वा सर्वालङ्कारसंयुतम् ।  
जुहुयात्पौण्डरीकाग्नौ बिल्वपत्रैः घृताऽऽप्लुतैः ॥ ५२ ॥  
श्वेतपद्मदलैर्वापि महाशान्तिं विधानवित् ।  
शताष्टकलशैर्देवं स्नापयेच्च ततः क्रमात् ॥ ५३ ॥  
स्नापनान्ते समभ्यर्च्य नित्यपूजाक्रमेण वै ।  
आस्थाने स्थाप्य देवेशमलङ्कृत्य यथोचितम् ॥ ५४ ॥  
समर्पयित्वा वस्त्राणि माल्यानि विविधानि च ।  
सौवर्णं यज्ञसूत्रञ्च भक्तियुक्तं समर्पयेत् ॥ ५५ ॥  
प्रार्थयेच्च ततो देवं मन्त्रमेतं समुच्चरन् ।  
अशक्यं विधिवत्कर्तुं ब्रह्माद्यैरपि पूजनम् ॥ ५६ ॥  
न्यूनातिरेकव्याघात दोषहीनं जगत्पतेः ।  
किमल्पज्ञैरशक्तैश्च मादृग्भिरदृढात्मभिः ॥ ५७ ॥  
तस्मान्नित्यार्चनायान्तु सञ्जातं यदशोभनम् ।  
कृतया पूजया शक्त्या सम्पूर्णं सर्वमस्तु नः ॥ ५८ ॥  
इत्युक्त्वा तु नमस्कृत्य प्रभूतञ्च निवेदयेत् ।  
आचार्यं पूजयेद्भक्त्या वस्त्राभरणकुण्डलैः ॥ ५९ ॥  

[[४९९]]

अन्नाद्यैस्तोषयेद्विप्रान् पूजयेद्वैष्णवांस्तथा ।  
अज्ञातदोषप्रायश्चित्तमिदं सर्वशान्तिदम् ॥ ६० ॥  
एवं यः कुरुते भक्त्या विष्णोरमिततेजसः ।  
संवत्सरार्चनफलं सर्वं स समवाप्नुयात् ॥ ६१ ॥  
यत्रैषा क्रियते पूजा प्रतिसंवत्सरं हरेः ।  
न तत्र देशे पीडा स्यादनावृष्ट्याद्युपद्रवैः ॥ ६२ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे नित्यार्चनदोषप्रायश्चित्तविधिर्नाम पञ्चत्रिंशोऽध्यायः ॥  
