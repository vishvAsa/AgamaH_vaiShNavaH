+++
title = "३३ तीर्थोत्सवपुष्पयागौ"
+++
अथ त्रयस्त्रिंशोऽध्यायः

तीर्थोत्सवपुष्पयागौ

अत ऊर्ध्वं प्रवक्ष्यामि तीर्थकालविनिर्णयम् ।  
रथरङ्गोत्सवस्यापि तथा कालविनिर्णयम् ॥ १ ॥  
एकमासे तीर्थॠक्षं द्विवारं सम्भवेद्यदि ।  
परस्मिन्नेव नक्षत्रे कुर्यात्कालोत्सवं हरेः ॥ २ ॥  
तस्मिन् सङ्क्रमदुष्टे तु पूर्वस्मिन्नेव कारयेत् ।  
उभयत्र तु सङ्क्रान्तौ उत्सवञ्चोत्तरे चरेत् ॥ ३ ॥  
दोषयुक्तं दिनं त्यक्त्वा शुद्धे तीर्थन्तु कारयेत् ।  
वारद्वये खण्डिते भे यस्मिन् वारे इनोदयः ॥ ४ ॥  
तस्मिंस्तीर्थोत्सवं कुर्यादिति पूर्वजशासनम् ।  
द्विनद्वये तिथावृक्षे त्रिदिने वाऽर्यमोदये ॥ ५ ॥  
कलामात्रं स्थिते वापि तस्मिन्नुत्सवमाचरेत् ।  
पूर्वस्मिन् दिवसे ॠक्षं विना सूर्योदयो यदि ॥ ६ ॥  
परस्मिन्नुदये दृष्ट्वा ॠक्षमुत्सवमाचरेत् ।  
दिनद्वयोदये व्याप्तौ परस्मिन्नेव चोत्सवः ॥ ७ ॥  

[[४७७]]

वारद्वये समव्याप्तौ यस्मिन्नधिकनाडिकाः ।  
मध्याह्नसङ्गतास्तस्मिन् दिने तीर्थं समाचरेत् ॥ ८ ॥  
उदयव्यापिनक्षत्रे रथोत्सवमथाचरेत् ।  
अन्यथा चेन्महान् दोषो भविष्यति न संशयः ॥ ९ ॥  
तस्मात्सर्वप्रयत्नेन रथारोहादनन्तरे ।  
दिवसे एव कर्तव्यः क्रमात्तीर्थमहोत्सवः ॥ १० ॥  
तस्मिन् दिने तीर्थदानं पुण्यमाहुर्महर्षयः ।  
देवप्रीतिकरं भद्रं महीशविजयप्रदम् ॥ ११ ॥  
तस्मात्परस्मिन् दिवसे तीर्थं केचिद्वदन्ति हि ।  
रथोत्सवं विना सर्वमुत्सवं त्रिमुहूर्त के ॥ १२ ॥  
स्नपनञ्च प्रकुर्वीत तद्धीने तन्न कारयेत् \(?\) ।  
_______

नाडीद्वयं मुहूर्तः स्यात् षण्णाड्यस्त्रिमुहूर्तकम् ॥ १३ ॥  
तारका वा तिथिर्वाऽपि पुच्छ एवोत्सवं चरेत् ।  
त्रिमुहूर्ताधिके एते विष्णुप्रीतिकरे मते ॥ १४ ॥  
त्रिमुहूर्तात् कलामात्रे हीने पूर्वदिने चरेत् ।  
पूर्णश्चेत्त्रिमुहूर्तस्तु उत्तमस्स्याद्रमापतेः ॥ १५ ॥  
घटीद्वयार्धं केचित्तु मुहूर्तं प्रवदन्ति हि ।  
घटीत्रयं तथा केचिन्मुहूर्तं प्रवदन्ति हि ॥ १६ ॥  
एवमिष्टप्रकारेण कुर्याच्छास्त्रविनिश्चितम् ।  
शास्त्रस्यास्य तु सिद्धान्तो मुहूर्तो घटिकाद्वयम् ॥ १७ ॥  
त्रयस्त्रिंशोऽध्यायः




[[४७८]]

तस्माच्छास्त्रं समालोच्य देवकार्यं समाचरेत् ।  
तिथेर्मूलं पितॄणां स्यात् तदन्त्यं दैविकं भवेत् ॥ १८ ॥  
मनुष्याणां यथा तद्वदृक्षमालयपूजने ।  
षण्मुहूर्तं त्रिमुहूर्तं दीपाष्टम्योर्न लक्षयेत् ॥ १९ ॥  
पुष्पयागविधिः - ग्राह्यपुष्पाणि

अथ वक्ष्ये पुष्पयागे ग्राह्यपुष्पसमुच्चयम् ।  
श्वेतपुष्पं शान्तिकरं पीतं पुष्पन्तु पौष्टिकम् ॥ २० ॥  
विद्वेषणं कृष्णपुष्पं रक्तं वश्यकरं भवेत् ।  
एषाञ्च पुष्पवत्पत्रम् अङ्कुराणि तथैव च ॥ २१ ॥  
फलं पक्वमपक्वं त्वक् साधनान्यर्चने हरेः ।  
पद्मं श्वेतं तथा रक्तं स्थलपद्मं तथैव च ॥ २२ ॥  
कुमुदं करवीरञ्च चणकं चम्पकं तथा ।  
मल्लिका जातिपुष्पञ्च नन्द्यावर्तञ्च नन्दकम् ॥ २३ ॥  
पलाशपुष्पपत्राणि बकं दूर्वाग्रमेव च ।  
अन्यानि वन्यपुष्पाणि घ्राणदृष्टिप्रियाणि च ॥ २४ ॥  
सर्वेषामपि पुष्पाणां सहस्रगुणमुत्पलम् ।  
तस्मात्पद्मं ततश्चापि पद्मन्तु शतपत्रकम् ॥ २५ ॥  
तस्मात्सहस्त्रपत्रन्तु पुण्डरीकं ततः परम् ।  
पुण्डरीकसहस्राद्धि बकपुष्पं विशिष्यते ॥ २६ ॥  
सौवर्णञ्च ततः पुष्पं तुलसी च ततोऽधिका ।  
तुलस्यास्तत्प्रसूनाच्च नान्यं विष्णोः प्रियं भवेत् ॥ २७ ॥  

[[४७९]]

पुष्पालाभे तुलस्यास्तु पत्रैश्चाप्यर्चयेद्धरिम् ।  
तदलाभे च शाखाभिः शिफाभिरथवा मृदा ॥ २८ ॥  
पूर्वालाभे परेणापि भक्तिमानर्चयेद्धरिम् ।  
अग्राह्यपुष्पाणि

पुष्पाणि वर्जनीयानि सन्ति तानि ब्रवीमि वः ॥ २९ ॥  
किणिजं मुनिपुष्पञ्च दुत्तूरं पटलं तथा ।  
तथाऽतिमुक्तकञ्चैव पुन्नागं नक्तमालिका ॥ ३० ॥  
योथकं क्षीरिकापुष्पं निर्गुण्डी लाङ्गिका जपा ।  
कर्णिकारं तथाऽशोकं शाल्मलीपुष्पमेव च ॥ ३१ ॥  
क्रतुभं कोविदारञ्च तिलपुष्पं तथैव च ।  
अङ्कोलं गिरिपर्णञ्च नीलान्येव च सर्वशः ॥ ३२ ॥  
अर्कपुष्पं तथाऽन्यानि अर्कपत्रस्थितानि च ।  
व्याघातपिचुमन्दानि सर्वाण्येतानि वर्जयेत् ॥ ३३ ॥  
अन्यैरनुक्तैश्च शुक्लैः गन्धवद्भिर्मनोहरैः ।  
साद्यस्कैस्साश्रितैः पुष्पैः देवदेवं समर्चयेत् ॥ ३४ ॥  
पुष्पापचयप्रकारः

पादौ प्रक्षाल्य पाणी च आचम्य प्रयतो नरः ।  
कृताञ्जलिः पुष्पमेकं विचिन्त्योद्दिश्य दैवतम् ।  
पुष्परक्षकमानम्य विसृजेत्पूर्वदिङ्मुखम् ॥ ३५ ॥  
ततः पुष्पाणि चिनुयात् हस्तेनैव ततः परम् ।  
शुद्धे पात्रे निक्षिपेच्च एकैकन्तु पृथक् पृथक् ॥ ३६ ॥  
त्रयस्त्रिंशोऽध्यायः




[[४८०]]

शुद्धभूमौ तु पतितं क्षालनात् शुद्ध्यते सुमम् ।  
अस्थाने पतितं यत्तु क्षालनेन न शुद्ध्यति ॥ ३७ ॥  
भ्रमराघ्रातपुष्पाणि ग्राह्याण्येव भवन्ति हि ।  
आह्निकं रात्रिकञ्चापि साद्यस्कं शोभनं मतम् ॥ ३८ ॥  
एैकाहिकं तथा पुष्पं द्वितीयेऽहनि च क्वचित् ।  
तत्परस्मिन्वोपयुज्यादत ऊर्ध्वं परित्यजेत् ॥ ३९ ॥  
पञ्चवर्णं तथा पुष्पं चतुर्वर्णं तथापि च ।  
त्रिवर्णञ्चोत्तमं प्रोक्तं द्विवर्णं मध्यमं भवेत् ॥ ४० ॥  
अधमञ्चैकवर्णं स्यादिति पूर्वजशासनम् ।  
पुष्पयागोत्सवक्रमः

तीर्थाहाच्छ्वः परश्वो वा पुष्पयागोत्सवं चरेत् ॥ ४१॥  
उत्सवान्ते राजराष्ट्रग्रामक्षेमाभिवृद्धये ।  
तुलसीपद्मपूर्वाणि ग्राह्यपुष्पाणि चाहरेत् ॥ ४२ ॥  
आस्थानमण्डपे देवमलङ्कृत्य यथाविधि ।  
सम्भारान् यागशालायां सम्भरेत्सकलान् गुरुः ॥ ४३ ॥  
सभ्याग्निकुण्डे त्वाघारं कृत्वा कुम्भं निधाय च ।  
पुष्पेषु पुष्पाधिदेवमावाह्याभ्यर्चयेत्ततः ॥ ४४ ॥  
पुष्पयागोक्तविधिना होमं कुर्याद्विचक्षणः ।  
हेमादिपात्रेष्वादाय पुष्पाणि विविधानि च ॥ ४५ ॥  
नृत्तगीतमहावाद्यघण्टानादादिभिस्सह ।  
पादयोर्देवदेवस्य अर्पयेद्भक्तिसंयुतः ॥ ४६ ॥  

[[४८१]]

चतुर्वेदादिमन्त्रांश्च चतुर्वेदांश्च श्रावयेत् ।  
पुष्पयागविधिः प्रोक्तः विस्तरेण मरीचिना ॥ ४७ ॥  
अत उक्तश्च मयाऽत्यन्तसङ्ग्रहः क्रमरक्षणे ।  
तत आराध्य देवेशमर्घ्याद्यैस्सर्वविग्रहैः ॥ ४८ ॥  
महाहविः प्रभूतं वा देवेशाय निवेदयेत् ।  
अपराधक्षापणञ्च प्रार्थयेयुः पदार्थिनः ॥ ४९ ॥  
एवं यः कारयेद्भक्त्या पुष्पयागोत्सवं हरेः ।  
सर्वान् कामानवाप्नोति प्रेत्य स्वर्गं समश्नुते ॥ ५० ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे तीर्थोत्सवपुष्पयागविधिर्नाम त्रयस्त्रिंशोऽध्यायः ॥  
