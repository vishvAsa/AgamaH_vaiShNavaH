+++
title = "०५ गर्भप्रक्षेपणम्"
+++
अथ पञ्चमोऽध्यायः

गर्भप्रक्षेपणम्

अतः परं प्रवक्ष्यामि गर्भप्रक्षेपणं परम् ।  
राष्ट्रं ग्रामञ्च नगरं पत्तनञ्चैव खर्वटम् ॥ १ ॥  
कुटिका दण्डकञ्चैव सेनामुखमतः परम् ।  
सभास्थानं सेतुबन्धः शाला चाराम एव च ॥ २ ॥  
सस्यक्षेत्रं तटाकश्च नद्यास्तीरं तथैव च ।  
एतेषु स्थानमुद्दिष्टमिति होवाच पूर्वजः ॥ ३ ॥  
गर्भस्थानानि वै सप्त देवागारप्रकल्पने ।  
भूमौ च पट्टिकायाञ्च मस्तके च विशेषतः ॥ ४ ॥  
कूटकोष्ठान्तरे चैव प्राकारे गोपुरे तथा ।  
पाकालये विधातव्यमथवा स्नपनालये ॥ ५ ॥  
नलिनकादिविमानेषु स्थानेष्वेषु निधापयेत् ।  
राष्ट्रमुद्दिश्य यत्नेन अग्रहारेषु सन्न्यसेत् ॥ ६ ॥  
ग्राममुद्दिश्य यत्नेन अग्रहारेषु सन्न्यसेत् ।  
नगरे पश्चिमे प्रोक्तं पत्तने चैव मध्यतः ॥ ७ ॥  
खर्वटे पश्चिमे प्रोक्तं कुटिके चैव मध्यतः ।  
दण्डके मध्यमे प्रोक्तं मध्ये सेनामुखे न्यसेत् ॥ ८ ॥  
सभास्थाने तथा मध्ये सेतुबन्धे च मध्यतः ।  
शालायां मध्यमे प्रोक्तमारामे चापि मध्यतः ॥ ९ ॥  
सस्यक्षेत्रे मनोरम्ये तटाके चापि मध्यतः ।  
नद्यास्तीरे प्रकुर्वीत यथायोग्यं यथाविधि ॥ १० ॥  

[[३५]]

विमाने चैव यत्नेन गर्भं सम्यङ्निधापयेत् ।  
भूमिभागे विधातव्यं भूमेः सम्बन्धमिच्छता ॥ ११ ॥  
ॠद्ध्यर्थं पट्टिकायान्तु स्थित्यर्थं मस्तके न्यसेत् ।  
द्वारे च दक्षिणे भागे भित्तिभागे तु भाजिते ॥ १२ ॥  
भागे चोत्तरतो गर्भभित्तिमध्ये निधापयेत् ।  
प्राकारे चैव चैन्द्रे तु गोपुरे दक्षिणे तले ॥ १३ ॥  
पाकालये तु मध्ये तु मध्ये वै स्नपनालये ।  
आरम्भकालात्पूर्वस्मिन् फेलां ताम्रमयीं हरेत् ॥ १४ ॥  
षण्णवतियवायामविस्तृता चोत्तमा भवेत् ।  
चतुष्पष्टियवायाम विस्तृता मध्यमा स्मृता ॥ १५ ॥  
चत्वारिंशद्यवायामविस्तृता चाधमा मता ।  
तदर्धमुन्नतां कुर्यात्पादहीनोत्तरच्छदाम् ॥ १६ ॥  
श्लक्ष्णामेवं विधाकारां भेदच्छिद्रविवर्जिताम् ।  
पञ्चविंशत्पदैर्युक्तामथवा नवभिः पदैः ॥ १७ ॥  
त्रिषूत्तरेषु रोहिण्यां स्वात्याञ्चैव पुनर्वसौ ।  
चित्रायां मृगशीर्षे च अनूराधे तथैव च॥ १८ ॥  
नक्षत्रेष्वेषु हस्ते च गर्भप्रक्षेपणञ्चरेत् ।  
तेषां शुभांशगे चन्द्रे स्थिरराशौ तु कारयेत् ॥ १९ ॥  
ग्रामस्य यजमानस्य चानुकूले दिने चरेत् ।  
तस्मात्तु दिवसात्पूर्वं नवमे वाथ सप्तमे ॥ २० ॥  
पञ्चमेऽहनि वा कुर्याद्विधिना चाङ्कुरार्पणम् ।  
अङ्कुरार्पणकादूर्ध्वं द्रव्याण्यपि समाहरेत् ॥ २१ ॥  
पञ्चमोऽध्यायः




[[३६]]

जले तु निक्षिपेत्फेलां पञ्चगव्येन शोधिताम् ।  
लिखित्वा चैव दिग्भागं फेलायाञ्च चतुर्दिशम् ॥ २२ ॥  
ब्रह्मस्थाने ब्रह्ममणिञ्चैन्द्रे वज्रमणिं न्यसेत् ।  
अग्नौ मौक्तिकमुद्दिष्टं याम्ये वैदूर्यमुच्यते ॥ २३ ॥  
र्नैॠते शङ्खजं दद्याद्वारुणे स्फटिकं न्यसेत् ।  
वायौ पुष्यमणिञ्चैव चन्द्रकान्तं तथोत्तरे ॥ २४ ॥  
ऐशान्यां विन्यसेन्नीलमेवं नवपदे न्यसेत् ।  
बाह्ये तु षोडशपदेष्वैन्द्रे सौवर्णमेव च ॥ २५ ॥  
अग्नीन्द्रयोस्तथा मध्ये हरितालमुदाहृतम् ।  
आग्नेये वै तथा स्थाने शुक्तिजं प्रक्षिपेद्बूधः ॥ २६ ॥  
यमाग्न्योर्मध्यमे स्थाने न्यसेच्चैव मनश्शिलाम् ।  
विन्यसेत्तु यमस्थाने आयसन्तु विशेषतः ॥ २७ ॥  
यमर्नैॠतयोर्मध्ये प्रक्षिपेत्पारदं परम् ।  
र्नैॠते तु तथा स्थाने अमृताश्मकमुच्यते ॥ २८ ॥  
नीलवारुणयोर्मध्ये प्रक्षिपेच्छ्यामकं तथा ।  
वरुणस्य तथा स्थाने रजतं तत्र विन्यसेत् ॥ २९ ॥  
वरुणोदानयोर्मध्ये प्रक्षिपेदञ्जनं तथा ।  
उदानस्य तथा स्थाने पुष्यकान्तञ्च विन्यसेत् ॥ ३० ॥  
उदानसोमयोर्मध्ये कुरुविन्दं विशेषतः ।  
सोमस्य तु तथा स्थाने प्रक्षिपेत्ताम्रकं बुधः ॥ ३१ ॥  
ईशानसोमयोर्मध्ये सौराष्ट्रञ्चैव विन्यसेत् ।  
ईशाने विमलं तत्र विन्यसेत्तत्पदक्रमात् ॥ ३२ ॥  

[[३७]]

तथेन्द्रेशानयोर्मध्ये गोरोचनमुदाहृतम् ।  
एवं तु विन्यसेद्विद्विान् पञ्चविंशत्पदेषु वै ॥ ३३ ॥  
शालिव्रीहियवा मुद्गतिलमाषप्रियङ्गवः ।  
गोधूमाश्चणकास्तिल्वा मसूराश्चातसी तथा ॥ ३४ ॥  
कुलुत्थसर्षपाद्यास्तु षष्टिर्निष्पाव एव च ।  
बाह्ये षोडशबीजानि क्रमादैन्द्रादि विन्यसेत् ॥ ३५ ॥  
मध्ये वै सर्वबीजानि निक्षिपेत्क्रमविद्बुधः ।  
समुद्रे चैव वल्मीके नदीतीरे च पर्वते ॥ ३६ ॥  
सस्यक्षेत्रे गजदन्ते गोविषाणे कुलीरके ।  
स्थानेष्वष्टमृदश्चैव ऐशान्यादिषु विन्यसेत् ॥ ३७ ॥  
नीलोत्पलञ्च कल्हारमुत्पलं पद्ममेव च ।  
एतेषाञ्चैव मूलानि चतुर्दिक्षु निधापयेत् ॥ ३८ ॥  
यज्ञोपवीतं मौञ्जीञ्च दण्डं वै कुण्डिकां तथा ।  
वेदं कूर्चं स्रुवञ्चैव आज्यस्थालीं तथैव च ॥ ३९ ॥  
अन्यानि यज्ञपात्राणि विप्रो गर्भे निधापयेत् ।  
हारञ्च मकुटञ्चैव कुण्डले चाङ्गदे तथा ॥ ४० ॥  
वलयं हस्तबन्धञ्च क्षौमं वै मेखलायुतम् ।  
धनुश्चर्मासिखड्गांश्च प्रासं सवलयं तथा ॥ ४१ ॥  
शङ्खचक्रगदापाशान् रथं तुरगसंयुतम् ।  
भेरीञ्चाङ्कुशसंयुक्तं प्रतोदं योक्तमेव च ॥ ४२ ॥  
छत्रं पताकासंयुक्तमष्टमङ्गलसंयुतम् ।  
सौवर्णं कूर्मरूपञ्च वज्रञ्चाशनिमेव च ॥ ४३ ॥  
पञ्चमोऽध्यायः




[[३८]]

क्षत्रियाणां जयार्थं वै सर्वानेतान् सुसन्न्यसेत् ।  
तुलां कृत्वा यथान्यायं वैश्यानां स्थापयेद्धिताम् ॥ ४४ ॥  
हलं हैरण्मयं कृत्वा युगं वै बीजभाजनम् ।  
पशूंश्चैव तथा कृत्वा शूद्राणां स्थापयेत्क्रमात् ॥ ४५ ॥  
ग्रामगर्भं यदि स्याच्चेत्तप्तचामीकरं चरेत् ।  
श्रीरूपं कूर्मरूपञ्च मेघरूपं तथैव च ॥ ४६ ॥  
गजञ्च गरुडञ्चैव वृषभं हंसमेव च ।  
शङ्खचक्रासिशार्ङ्गांश्च शरं खेटकमेव च ॥ ४७ ॥  
पञ्चवर्णैरलङ्कृत्य धान्यराशिं प्रपूर्य च ।  
तण्डुलानुपरि न्यस्य दर्भानुपरि विन्यसेत् ॥ ४८ ॥  
फेलां तत्रैव विन्यस्य वस्त्रयुग्मेन वेष्टयेत् ।  
तस्य दक्षिणदिग्भागे वेदिं कृत्वोपलिप्य च ॥ ४९ ॥  
वर्णानुद्दिश्य विहितद्रव्याणाञ्च विशेषतः ।  
ब्रह्मस्थाने निधातव्यद्रव्याणाञ्चोपकुर्वताम् ॥ ५० ॥  
उपवीतादिकानान्तु पूर्वेद्युर्ग्रहणं चरेत् ।  
विलिख्य नाम प्रत्येकं लक्ष्यीकृत्याप्रमादतः ॥ ५१ ॥  
असाङ्कर्येण द्रव्याणि प्रत्येकं निक्षिपेद्बुधः ।  
पूर्वस्मिन्नेव दिवसे रात्रौ होमं समाचरेत् ॥ ५२ ॥  
यत्रैव स्थापयेद्गर्भं तत उत्तरपार्श्वतः ।  
सूत्रोक्तेनैव मार्गेण भूमियज्ञं समाचरेत् ॥ ५३ ॥  
पुण्याहं वाचयित्वा तु गर्भस्थाने विशेषतः ।  
कुण्डमौपासनं कृत्वा गर्भस्थानस्य दक्षिणे ॥ ५४ ॥  

[[३९]]

आघारं विधिवत्कृत्वा अदितेन्वादिभिः क्रमात् ।  
समिधां क्षेपणं कृत्वा पालाशीनां विशेषतः ॥ ५५ ॥  
गव्यं घृतं समादाय विष्णुसूक्तेन होमयेत् ।  
हुत्वा तु पौरुषं सूक्त ‘मतो देवादि’ वैष्णवम् ॥ ५६ ॥  
ब्राह्मं रौद्रञ्च हुत्वा तु यद्देवाद्यैः समन्वितम् ।  
जयाद्यैरपि हुत्वा तु ऐन्द्रमाग्नेयसंयुतम् ॥ ५७ ॥  
याम्यं र्नैॠतसंयुक्तं वारुणं वायुदैवतम् ।  
सौम्यमीशानदैवत्यं हुत्वा तत्र यथाक्रमम् ॥ ५८ ॥  
जुहुयाद्भूमिदैवत्यं पाञ्चभौतिकसंयुतम् ।  
व्याहृत्यन्तं तु हुत्वा तु तद्दैवत्यं पृथक् पृथक् ॥ ५९ ॥  
अग्निकुण्डस्य पूर्वे तु मण्डलान्युपलिप्य च ।  
पीठं धान्येन कृत्वा तु तण्डुलैश्च समास्तरेत् ॥ ६० ॥  
सौवर्णं राजतं ताम्रं पात्रं कांस्यमयं तथा ।  
रत्नधातुसमायुक्तं बीजमूलसमायुतम् ॥ ६१ ॥  
उपवीतादिसंयुक्तं मृद्भिश्चैव समायुतम् ।  
प्रतिद्रव्यं विशेषेण पृथक्पात्रं समाहरेत् ॥ ६२ ॥  
वस्त्रेण वेष्टयित्वा तु पुष्पाक्षतसमायुतम् ।  
अधिवासञ्च कृत्वा तु रात्रिशेषं व्यपोहयेत् ॥ ६३ ॥  
पुनः प्रभाते धर्मात्मा यजमानयुतो गुरुः ।  
स्नात्वा स्नानविधानेन तर्पयित्वा च देवताः ॥ ६४ ॥  
जप्त्वा द्वादश सूक्तानि देवदेवं प्रणम्य च ।  
ततस्त्वग्निं समासाद्य परिस्तीर्य च पावकम् ॥ ६५ ॥  
पञ्चमोऽध्यायः




[[४०]]

हुत्वा तु पौरुषं सूक्तं विष्णुसूक्तमतः परम् ।  
इन्द्रादिलोकपालानां हुत्वा तत्र यथाक्रमम् ॥ ६६ ॥  
यजमानो गुरुञ्चैव वस्त्राभरणकुण्डलैः ।  
हैमपुष्पैश्च माल्यैश्च अर्घ्यपाद्यादिभिस्तथा ॥ ६७ ॥  
पूजयित्वा विशेषेण नमस्कुर्यात्ततो गुरुः ।  
कुण्डस्य दक्षिणे भागे मण्डलान्युपलिप्य च ॥ ६८ ॥  
दर्भानुपरि सन्न्यस्य पुष्पाक्षतसमायुतान् ।  
आसनं ब्राह्ममास्थाय फेलां तां प्राङ्मुखीं न्यसेत् ॥ ६९ ॥  
हरिणीञ्च समाराध्य फेलायामुपरि क्रमात् ।  
‘नमो वरुण’ इत्युक्त्वा स्पृशन् रत्नादिकं जपेत् ॥ ७० ॥  
‘ब्रह्म प्रतिष्ठे’ त्युक्त्वा तु ब्रह्माणं मनसा स्मरन् ।  
ब्रह्मस्थानं समुद्दिश्य उक्तान् सर्वान् सुसन्न्यसेत् ॥ ७१ ॥  
उपवीतादिसर्वाणि वार्णानुद्दिश्य यानि वै ।  
ब्राह्मं मन्त्रं समुच्चार्य ब्रह्मस्थाने निधापयेत् ।  
‘इन्द्रं प्रणवन्तमि’ त्युक्त्वा इन्द्रस्थाने सुसन्न्यसेत् ॥ ७२ ॥  
ऐन्द्राद्यैशान्यपर्यन्तं तत्तन्मन्त्रमुदीरयन् ।  
रत्नं धातुसमायुक्तं बीजं मृच्चाष्टमङ्गलान् ॥ ७३ ॥  
एकैकं मन्त्रमुच्चार्य सन्न्यसेच्च यथाक्रमम् ।  
वेदानाञ्चाप्यध्ययनं तत्तद्दिक्षु समाचरेत् ॥ ७४ ॥  
ॠग्वेदं पूर्वतो जप्त्वा यजुर्वेदन्तु दक्षिणे ।  
पश्चिमे सामवेदञ्चार्थवेदं तथोत्तरे ॥ ७५ ॥  

[[४१]]

एवं दिवा प्रकुर्वीत कृच्छान्नं भोजयेत्ततः ।  
अन्नादींश्चैव कृत्वा तु ब्राह्मणादींश्च तर्पयेत् ॥ ७६ ॥  
सायं सन्ध्यामुपास्यैव यजमानयुतो गुरुः ।  
ततस्त्वग्निं समासाद्य पूर्ववद्धोममाचरेत् ॥ ७७ ॥  
रात्रौ निधापयेद्गर्भं मुहूर्ते तु विचक्षणः ।  
शिरसा धारयेत्फेलां स्थानं सम्यक् प्रवेशयेत् ॥ ७८ ॥  
उभाभ्याञ्चैव हस्ताभ्यामादाय प्रयतः क्रमात् ।  
ध्रुवसूक्तं जपित्वा तु विष्णुसूक्तमतः परम् ॥ ७९ ॥  
देवेशं मनसा ध्यात्वा स्थापयेद्गर्भभाजनम् ।  
ग्रामगर्भं यदि स्याच्चेत् ब्राह्ममन्त्रपुरस्सरम् ॥ ८० ॥  
अन्येषु चैव स्थानेषु विष्णुसूक्तं समुच्चरेत् ।  
सुधया पूरयित्वा तु शिल्पिना सुदृढं चरेत् ॥ ८१ ॥  
पश्चादग्निं समासाद्य महाशान्तिं हुनेत्क्रमात् ।  
स्विष्टाकारञ्च हुत्वा तु अन्तहोमं ततश्चरेत् ॥ ८२ ॥  
यत्रैव स्थापयेद्गर्भं तत्र सम्पत्करं भवेत् ।  
ग्रामशान्तिकरञ्चैव वेदानामपि बंृहणम् ॥ ८३ ॥  
क्षेत्राभिवृद्धिरधिका धनधान्याभिवर्धनम् ।  
\(सन्ततीनां कुलस्यापि यानवाहनसम्पदाम्

पत्नीभृत्यमनुष्याणां पशूनामृद्धिमादिशेत्\)

तस्मात्सर्वप्रयत्नेन स्थापयेद्गर्भभाजनम् ॥ ८४ ॥  
स्थानगर्भं विना यत्र क्षेत्रं तत्तु विनश्यति ।  
ग्रामे वा नगरे वापि पत्तने खर्वटेऽपि वा ॥ ८५ ॥  
पञ्चमोऽध्यायः




[[४२]]

देवालये सभास्थाने मण्डपेऽन्यत्र वार्चने ।  
शून्ये तु द्वादशाब्दान्ते गर्भशक्तिर्विनश्यति ॥ ८६ ॥  
सदोषन्तु विमानञ्चेत् पुनस्संस्कारमर्हति ।  
कर्षणादिक्रमं सर्वं पूर्वोक्तेन विधानतः ॥ ८७ ॥  
कृत्वा तु स्थापयेद्गर्भं बिम्बं कृत्वा सलक्षणम् ।  
पूर्वोक्तेन विधानेन स्थापयेद्देवमव्ययम् ॥ ८८ ॥  
स्नपनं विधिवत्कृत्वा अन्नाद्यञ्च स्वशक्तितः ।  
दत्वा तु वेदविद्भ्यश्च दक्षिणां शक्तितो ददेत् ॥ ८९ ॥  
ग्रामं शून्यं यदि भवेत्तद्ग्रामे सर्वमाचरेत् ।  
तृणगुल्मादि संशोध्य अस्थिपाषाणसञ्चयम् ॥ ९० ॥  
कर्षणं पूर्ववत् कृत्वा पदं पूर्ववदाचरेत् ।  
वास्तुहोमञ्च कृत्वा तु ग्रहशान्तिञ्च कारयेत् ॥ ९१ ॥  
ग्राममध्ये प्रपां कृत्वा पञ्चाग्नीन् साधयेत् क्रमात् ।  
प्राच्यामाहवनीयन्तु अन्वाहार्यन्तु दक्षिणे ॥ ९२ ॥  
गार्हपत्यं प्रतीच्यान्तु आवसत्थ्यं तथोत्तरे ।  
मध्ये सभ्यञ्च कृत्वा तु सितैः क्लिन्नैश्च वालुकैः ॥ ९३ ॥  
सूत्रोक्तेन विधानेन कुण्डेष्वाघारमाचरेत् ।  
जुहुयात् पौरुषं सूक्तं प्राच्यामाहवनीयके ॥ ९४ ॥  
अन्वाहार्ये सुहोतव्यं विष्णुसूक्तं विशेषतः ।  
गार्हपत्ये सुहोतव्यं ब्राह्मं वारुणसंयुतम् ॥ ९५ ॥  
रुद्रसूक्तञ्च जुहुयादावसत्थ्ये विशेषतः ।  
अष्टाविंशतिकं हुत्वा व्याहृत्यन्तं पृथक् पृथक् ॥ ९६ ॥  

[[४३]]

सभ्ये तु सर्वदैवत्यं जुहुयान्मन्त्रविद्वरः ।  
पुण्याहं वाचयित्वा तु प्रोक्षणैः प्रोक्षणं चरेत् ॥ ९७ ॥  
अन्नाद्यञ्चैव दद्यात्तु ब्राह्मणेभ्यः स्वशक्तितः ।  
पूर्वोक्तेन विधानेन स्थापयेद्गर्भमुत्तमम् ॥ ९८ ॥  
अन्तहोमञ्च हुत्वा तु गुरवे दक्षिणां ददेत् ।  
एवमेव विधानेन नगरादिषु कारयेत् ॥ ९९ ॥  
अन्यथा तु महान् दोषो भविष्यति न संशयः ।  
तस्मात्सर्वप्रयत्नेन गर्भयुक्तं समाचरेत् ॥ १०० ॥  
धनधान्यसमृद्धिस्स्याद्वेदानामपि बृंहणम् ।  
सन्ततीनां कुलस्यापि यानवाहनभूमिभिः ॥ १०१ ॥  
पत्नीभृत्यमनुष्याणां पशूनामृद्धिमादिशेत् ।  
पुत्राभिवृद्धिदञ्चैव सस्यानामभिवृद्धिदम् ॥ १०२ ॥  
क्षेत्रवृद्धिप्रदञ्चैव सस्यानामभिवृद्धिदं

राष्ट्राभिवृद्धिदञ्चापि राज्ञाञ्च बलवर्धनम् ।  
यत्रैव स्थापितं गर्भं तत्स्थानस्य समृद्धिदम् ॥ १०३ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे गर्भप्रक्षेपणविधिर्नाम पञ्चमोऽध्यायः ॥  
पञ्चमोऽध्यायः




[[४४]]
