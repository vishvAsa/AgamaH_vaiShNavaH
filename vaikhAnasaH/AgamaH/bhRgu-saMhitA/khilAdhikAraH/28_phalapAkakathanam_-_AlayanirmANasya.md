+++
title = "२८ फलपाककथनम् - आलयनिर्माणस्य"
+++
अथ अष्टाविंशोऽध्यायः

फलपाककथनम् - आलयनिर्माणस्य

अथातः सम्प्रवक्ष्यामि फलपाकविनिर्णयम् ।  
सर्वैर्दानतपोयज्ञैः प्राप्यते यत्फलं महत्॥ १ ॥  
देवयागस्य सङ्कल्पात् तत्फलं समवाप्नुयात् ।  
संसिद्धे ब्रह्मपद्मे तु विमानारम्भकर्मणि॥ २ ॥  
विष्णुलोकमवाप्नोति पूज्यमानस्सदाऽमरैः ।  
सप्तजन्मकृतं पापं स्वल्पं वा यदि वा बहु॥ ३ ॥  
विष्णोरालयविन्यासप्रारम्भादेव नश्यति ।  
सिद्धे कर्मण्यसिद्धे वा तत्फलं सर्वमाप्नुयात्॥ ४ ॥  
प्रशस्तदेशे भूभागे यो भक्त्या भवनं हरेः ।  
कारयेदक्षयान् लोकान् स नरः प्रतिपद्यते॥ ५ ॥  
सप्तलोकमयो विष्णुस्तस्य सप्ततलालयम् ।  
यः कारयेत्सोऽवाप्नोति प्रतिष्ठां साप्तलौकिकीम्॥ ६ ॥  
इष्टकानान्तु विन्यासो यावद्वर्षाणि तिष्ठति ।  
तावद्वर्षसहस्राणि तत्कर्ता दिवि मोदते॥ ७ ॥  
अहन्यहनि यज्ञैश्च यजतो यत्फलं भवेत् ।  
प्राप्नोति तत्फलं विष्णोर्मन्दिरं कारयेत्तु यः॥ ८ ॥  
यश्च देवालयं भक्त्या विष्णोः कारयति स्थिरम् ।  
स सप्त पुरुषान् विष्णोर्लोकान् नयति मानवः॥ ९ ॥  



[[४१४]]

महाप्रतिष्ठायाः

स्थापिते ह्यमरेज्ये तु शङ्खचक्रधरे हरौ ।  
तद्रूपालङ्कृतो भूत्वा स्वकीयैस्सहितस्सुखी ॥ १० ॥  
विष्णुलोके स रमते यथाकामं यथेश्वरः ।  
यावन्त्यब्दानि नित्यार्चा हरेस्तिष्ठति मन्दिरे ॥ ११ ॥  
तावद्वर्षसहस्राणि विष्णुलोके महीयते ।  
विष्णुयागसमाप्तौ तु प्रक्रान्ते चार्चनाक्रमे ॥ १२ ॥  
आविंशतेरतीतानां गुरूणां तस्य वंशिनाम् ।  
तावताञ्च भविष्याणां विष्णुलोके भवेत् स्थितिः ॥ १३ ॥  
मातृपक्षप्रसूतानामपि लोकस्स लभ्यते ।  
शुश्रूषकानां दासानां तदीयानाञ्च तैस्सह ॥ १४ ॥  
हरेर्लोके निवासस्स्यादलभ्यो दैवतैरपि ।  
स्थानकप्रतिमां स्थाप्य सामीप्यफलमाप्नुयात् ॥ १५ ॥  
असीनप्रतिमां स्थाप्य सारूप्यं फलमश्नुते ।  
शयानप्रतिमां स्थाप्य कर्ता सायुज्यमाप्नुयात् ॥ १६ ॥  
प्रतिमां लक्षणवतीं यः कारयति मानवः ।  
केशवस्य तु सालोक्यमक्षय्यं प्रतिपद्यते ॥ १७ ॥  
प्रतिष्ठाप्य हरेरर्चां सुप्रशस्ते निवेशने ।  
पुरुषः कृतकृत्यस्स्यात् न चैनं मरणं तपेत् ॥ १८ ॥  
षष्टिर्वर्षसहस्राणां सहस्राणां स मोदते ।  
स्वर्गौकसां निवासेषु प्रत्येकमृषिसत्तमाः ॥ १९ ॥  

[[४१५]]

आसतेऽगतयोऽतीता आकल्पात् पुरुषाः कुले ।  
तांस्तारयेत्स संस्थाप्य देवस्य प्रतिमां हरेः ॥ २० ॥  
इन्द्रादयस्सरुद्राश्च ब्रह्मणा च समन्विताः ।  
देहं त्यक्त्वा दिवं यन्तं गृह्णीयुस्तं नरोत्तमम् ॥ २१ ॥  
सम्पूज्यमानस्तैस्सार्धं वैष्णवं लोकमास्थितः ।  
हरेः सायुज्यमासाद्य नित्यानन्दः स मोदते ॥ २२ ॥  
शङ्खचक्रगदापाणिः विष्णुरूपधरः पुमान् ।  
अलभ्यं सर्व देवैश्च तत् स्फुटं वैष्णवं पदम् ॥ २३ ॥  
प्राप्नोतीति पुरा प्राह भगवान् पूर्वजः पिता ।  
स्थापिते हरिसेनेशे हरेस्सामीप्यमाप्नुयात् ॥ २४ ॥  
अर्चने तु कृते पश्चान्मत्पदं समवाप्नुयात् ।  
मत्तः प्रियतरो लोके देवस्य स भविष्यति ॥ २५ ॥  
इति विष्णुः पुरा प्राह न पुनर्जायतेऽर्चकः ।  
मार्जनाद्युपचाराणाम्

पूजनार्थं जलं दत्वा वारुणं लोकमाप्नुयात् ॥ २६ ॥  
यस्सदा कुरुते विष्णोरालये मार्जनक्रियाम् ।  
तस्य देहात्सर्वपापं सद्य एव व्यपोहति ॥ २७ ॥  
यावन्त्यः पांसुकणिका मृज्यन्ते केशवालये ।  
तावद्वर्षाणि तिष्ठेत्स सत्यमस्तमलो नरः ॥ २८ ॥  
अहन्यहनि यत्पापं कुरुते भुवि मानवः ।  
तत्सर्वं नश्यति हरेर्मन्दिरे मार्जनेन वै ॥ २९ ॥  
अष्टाविंशोऽध्यायः




[[४१६]]

यो बाह्याभ्यन्तरं देवगेहे सम्मार्जयेत्क्वचित् ।  
बाह्यमाभ्यन्तरं तस्य देहो निष्कल्मषो भवेत् ॥ ३० ॥  
यश्चोपलेपनं कुर्याद्विष्णोरायतने नरः ।  
स हरेर्लोकमासाद्य मोदते वै शतक्रतोः ॥ ३१ ॥  
मृदा धातुविकारैर्वा वर्णैर्वा गोमयेन वा ।  
उपस्करणकृद्याति विमाने मणिचित्रिते ॥ ३२ ॥  
उदकाभ्युक्षणं विष्णोर्यः करोति तथा गृहे ।  
सोऽपि गच्छति यत्रास्ते भगवान् यादसां पतिः ॥ ३३ ॥  
विमानमतिविद्योति समारुह्य विहायसा ।  
पुष्पप्रकारैरत्यर्थं सुगन्धैः केशवालये ॥ ३४ ॥  
अनुलिम्पेत यो मर्त्यो न दुर्गतिमवाप्नुयात् ।  
पुष्पादीनाम्

पुष्पं गन्धञ्च यो दद्यादिन्द्रलोकं समाप्नुयात् ॥ ३५ ॥  
धूपस्य तु प्रदानेन रविलोके वसेच्चिरम् ।  
विमानमतिविद्योति समारुह्य विहायसा ॥ ३६ ॥  
दीपं दत्वा त्वनिर्वाणं मानवः केशवालये ।  
तेजस्वी स यशस्वी च भूयान्नास्य पुनर्भवः ॥ ३७ ॥  
अष्टाङ्गमर्घ्यं यो दद्याच्छ्रद्धया जगदीशितुः ।  
जन्मान्तरेऽपि न स्यातां क्षुत्पिपासे तु तस्य वै ॥ ३८ ॥  
स्नानार्थानि च वस्तूनि दद्यात्प्लोतादिकानि यः ।  
सर्वपापविशुद्धात्मा स वै राजा भविष्यति ॥ ३९ ॥  

[[४१७]]

घण्टाध्वजछत्रादीनां

यस्तु देवालये भक्त्या महाघण्टां प्रलम्बयेत् ।  
स कीर्तिं लभते भूमौ पश्चात् स्वर्गेऽपि पूज्यते ॥ ४० ॥  
यस्तु संवत्सरं पूर्णं तिलपात्रं प्रयच्छति ।  
ध्वजञ्च विष्णवे दद्यात् स महाफलमाप्नुयात् ॥ ४१ ॥  
विधुनोति ध्वजः दातुः पापानि विविधानि च ।  
धुन्वानस्तु दिवा रात्रौ विष्णोरायतने कृतः ॥ ४२ ॥  
यस्तु विष्णोरायतने प्रच्छन्नपटमुत्तमम् ।  
दद्यात् ध्वजप्रदातुस्तु यत्फलं तदवाप्नुयात् ॥ ४३ ॥  
भूषणादीनाम्

पुष्पाणि हेमरत्नानि दिव्यान्याभरणानि च ।  
सौवर्णानि च पात्राणि गवाश्वादींश्चतुष्पदान् ॥ ४४ ॥  
यो दद्याद्विष्णवे भक्त्या तथाऽन्यानपि कांश्चन ।  
स तद्वस्तूनि लब्ध्वा वै सुखी स्याद्भाविजन्मसु ॥ ४५ ॥  
हविषां

शुद्धान्नहविषां दाता विष्णुलोके महीयते ।  
पायसादिप्रदानेन पूर्वोक्तं लभते फलम् ॥ ४६ ॥  
फलं प्रभूतदानस्य महादानाद्विशिष्यते ।  
तस्मात्तु द्विगुणं पुण्यं निवेद्य तु महाहविः ॥ ४७ ॥  
यथाशक्ति निवेद्यापि विष्णुयागफलं लभेत् ।  
ताम्बूलं मुखवासञ्च स्रजः कर्पूरदीपकम् ॥ ४८ ॥  
अष्टाविंशोऽध्यायः




[[४१८]]

यस्तु भक्त्या हरेर्दद्यात् तस्य दुःखं न सम्भवेत् ।  
वाद्यविशेषाणाम्

भेरीशङ्खादिवाद्यार्थं भृतिं दद्यात्तु यो नरः ।  
तस्य मन्वन्तरं यावत्स्वर्गे लोके स्थितिर्भवेत् ॥ ४९ ॥  
आरामादीनाम्

आरामञ्च तटाकञ्च मठं कूपं तथैव च ।  
विष्ण्वालयसमीपे तु निर्मापयति यो धनी ॥ ५० ॥  
तस्य पुण्यफलं लोके महादानफलात्परम् ।  
देवकार्यपरो भूत्वा स्वां तनुं यः परित्यजेत् ॥ ५१ ॥  
स याति विष्णुसायुज्यमपि पातककृन्नरः ।  
स्नपने द्रव्यविशेषस्य

यस्स्नापयति देवस्य दिव्यमङ्गलविग्रहम् ।  
प्रतिप्रस्थन्तु द्रव्याणां स ददाति गवां शतम् ॥ ५२ ॥  
ज्ञानतोऽज्ञानतो वापि यत्पापं कुरुते नरः ।  
तत् क्षालयति सन्ध्यायां घृतेन स्नापनं हरेः ॥ ५३ ॥  
प्रतिमासं सिताष्टम्यां घृतस्नानपरो हरेः ।  
सर्वपापविशुद्धात्मा भविष्यति न संशयः ॥ ५४ ॥  
अयने चोत्तरे प्राप्ते यः स्नापयति केशवम् ।  
घृतप्रस्थेन सकलं तस्य पापं क्षयं व्रजेत् ॥ ५५ ॥  
कपिलां विप्रवर्याय दत्वा यद्विन्दते फलम् ।  
घृतस्नानेन देवस्य तत्फलं समवाप्नुयात् ॥ ५६ ॥  

[[४१९]]

स्नाप्यमानन्तु सेवन्ते ये घृतेनोत्तरायणे ।  
देवेशं ते विष्णुलोकं यास्यन्ति हतकल्मषाः ॥ ५७ ॥  
दध्यादीनां विकाराणां क्षीरतस्सम्भवो यथा ।  
तथैवाशेषकामानां क्षीरस्नापनतो हरेः ॥ ५८ ॥  
आह्लादं निर्वृतिं स्वास्थ्यमारोग्यं यान्ति रूपताम् ।  
यथा सुविमलं क्षीरं यथा च सुखकारणम् ॥ ५९ ॥  
तथा स्नापयितुर्ज्ञानं भवेदेव न संशयः ।  
ग्रहानुकूलतां पुष्टिं प्रियत्वञ्चाखिले जने ॥ ६० ॥  
अनुगृह्णाति भगवान् क्षीरस्नापनतोषितः ।  
बहुनाऽत्र किमुक्तेन घृतक्षीराभिषेचनम् ॥ ६१ ॥  
नारायणस्य देवस्य कृतं सर्वार्थसाधनम् ।  
पुष्पाणि च सुगन्धीनि मनोज्ञानि च यः पुमान् ॥ ६२ ॥  
प्रयच्छेद्देवदेवाय तद्भावेन सुभावितः ।  
धूपद्रव्याणि च तथा गन्धाद्यञ्चानुलेपनम् ॥ ६३ ॥  
दीपान् बल्युपहारांश्च यच्चाभीष्टमथात्मनः ।  
नरः प्रतिदिनं यज्ञकर्ता स्यादर्पणाद्धरेः ॥ ६४ ॥  
यानि हृद्यानि पुष्पाणि धूपं गन्धानुलेपनम् ।  
भूषणानि महार्हाणि यानि दिव्याम्बराणि च ॥ ६५ ॥  
यानि चाभ्यवहार्याणि भक्ष्याणि च फलानि च ।  
प्रयच्छेद्देवदेवाय तद्गतेनान्तरात्मना ॥ ६६ ॥  
नित्ययाजी भवेत्सोऽपि सर्वयज्ञफलं लभेत् ।  
पुण्यतीर्थोदकैर्दध्ना मधुना सर्पिषा तथा ॥ ६७ ॥  
अष्टाविंशोऽध्यायः




[[४२०]]

क्षीरेण स्नापयेद्देवीमच्युतञ्च जगत्पतिम् ।  
दधिक्षीरघृतस्पृष्टान् लोकान् प्राप्य मधुस्रवान् ॥ ६८ ॥  
एधिष्यते नरश्रेष्ठो परां प्राप्नोति निर्वृतिम् ।  
गीतवाद्यादिभिर्देवं य उपास्ते जनार्दनम् ॥ ६९ ॥  
गन्धर्वगीतैर्नृत्तैस्स विमानस्थो निषेव्यते ।  
जातिस्मरत्वं मेधाञ्च तथैवोपरतिस्मृतिम् ॥ ७० ॥  
प्राप्नोति विष्ण्वायतने पुण्याख्यानकथाकरः ।  
तुलस्या देवदेवेशमाराध्य गरुडध्वजम् ॥ ७१ ॥  
देवेन्द्रपदवीं याति स स्यात्पूज्यतमो नरः ।  
भक्त्या च पुरुषैः पूजा कृता दूर्वाफलाङ्कुरैः ॥ ७२ ॥  
हरेः तोषकरी सा स्यात्सर्वयज्ञफलप्रदा ।  
‘दम्भमानविहीनानां स्वार्थं विन्यस्य वै मयि ॥ ७३ ॥  
अपराधहतानाञ्च मद्भक्त्या कर्म कुर्वताम् ।  
प्रपन्नानामहं यामि शरण्यश्शरणं सदा ॥ ७४ ॥  
करोमि सर्वं साहाय्यं तद्धि मे परमं व्रतम्’ ।  
इति प्राह पुरा विष्णुर्भगवान् भक्तवत्सलः ॥ ७५ ॥  
विष्वक्सेनप्रसादाच्च प्रसादाच्छार्ङ्गधन्वनः ।  
प्रपन्नानां करस्था हि मुक्तिर्भक्तिर्हि तादृशी ॥ ७६ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे फलपाककथनं नाम अष्टाविंशोऽध्यायः ॥  

[[४२१]]
