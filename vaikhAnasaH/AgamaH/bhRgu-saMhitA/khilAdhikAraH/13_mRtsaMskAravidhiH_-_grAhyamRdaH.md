+++
title = "१३ मृत्संस्कारविधिः - ग्राह्यमृदः"
+++
अथ त्रयोदशोऽध्यायः

मृत्संस्कारविधिः - ग्राह्यमृदः

अथ वर्णविधौ वक्ष्ये मृदादीनान्तु सङ्ग्रहम् ।  
पर्वते वा नदीतीरे तटाके वा मृदं हरेत् ॥ १ ॥  
गङ्गासरस्वतीसिन्धुकौशिकीनर्मदासु च ।  
वण्णायां कृष्णवेण्याञ्च कावेर्यां यमुनातटे ॥ २ ॥  
हिमाचलोर्जयोर्विन्ध्ये विदूरे वेदपर्वते ।  
महेन्द्रे माल्यवति च सह्ये किष्किन्ध एव वा ॥ ३ ॥  
ओघे चैव महौघे च सेतुबन्धे तथैव च ।  
मृदं समाहरेत्तद्वत् सस्यक्षेत्रे प्रसिद्धके ॥ ४ ॥  
देवालयसमीपे वा यत्र कुत्रापि पावने ।  
यजमानो गुरुश्चैव निमित्तान्युपलक्षयेत् ॥ ५ ॥  
श्वः कर्ताऽस्मीति सङ्कल्प्य देवदेवं समर्चयेत् ।  
ग्रामस्य यजमानस्य चानुकूले दिने चरेत् ॥ ६ ॥  
मृत्सङ्ग्रहणप्रकारः

सर्ववाद्यसमायुक्तं सर्वालङ्कारसंयुतम् ।  
आदाय वै वैवधिकं खनित्रं खननायुधम् ॥ ७ ॥  
आलयात्पुरतो गच्छेदुत्तरं वा यथोचितम् ।  
किञ्चित् स्थानं समासाद्य तृणगुल्माद्व्यपोह्य च ॥ ८ ॥  
मण्डलान्युपलिप्यैव वर्णालङ्कारमाचरेत् ।  
यावान् वै प्रतिमाऽऽयामः तावदध्यर्धमेव वा ॥ ९ ॥  

[[१३१]]

खनित्वा तालमात्रं वा गृह्णीयात्तत्र मृत्तिकाम् ।  
तत्स्थाने पश्चिमे भागे कुण्डं श्रामणकं चरेत् ॥ १० ॥  
सूत्रोक्तेन विधानेन भूमियज्ञं समाचरेत् ।  
पर्यग्निञ्चैव कृत्वा तु पुण्याहं वाचयेत्ततः ॥ ११ ॥  
उपलिप्य च तत्स्थानमलङ्कृत्य विशेषतः ।  
हरिणीमर्चयेत्तत्र सप्तविंशतिविग्रहैः ॥ १२ ॥  
पश्चिमे चक्रमभ्यर्च्य उत्तरे शान्तमर्चयेत् ।  
आचार्यं पूजयित्वा तु वस्त्राभरणकुण्डलैः ॥ १३ ॥  
पादौ प्रक्षाल्य चाचम्य खनित्रं सम्प्रगृह्य च ।  
आचार्यः प्राङ्मुखः स्थित्वा ‘अतो देवादि’ मुच्चरन् ॥ १४ ॥  
खनित्रेण खनित्वा तु विष्णुसूक्तं समुच्चरन् ।  
उभाभ्याञ्चैव हस्ताभ्यां मृदमादाय भक्तितः ॥ १५ ॥  
सौवर्णे राजते पात्रे ताम्रे कांस्यमयेऽथवा ।  
प्रतिमामानमाज्ञाय तदर्हां मृदमाहरेत् ॥ १६ ॥  
वैवधेनैव चाहृत्य शाकुनं सूक्तमुच्चरन् ।  
देवालयं शनैर्गत्वा प्रदक्षिणमथाचरेत् ॥ १७ ॥  
उत्तरे च मृदं स्थाप्य वैवधादीन् प्रपूज्य च ।  
आलयात्पुरतो वाऽपि उत्तरे वा मनोरमे ॥ १८ ॥  
मण्डलान्युपलिप्यैव धान्यानि च समास्तरेत्

मृत्संस्कारः

उलूखलं स्थाप्य तत्र मुसलानि तथैव च ॥ १९ ॥  
त्रयोदशोऽध्यायः




[[१३२]]

उलूखलेऽभ्यर्च्य सोमं मुसले तु सुदर्शनम् ।  
आहूय नारीः सम्पूज्य जयाद्यास्ता हृदा स्मरन् ॥ २० ॥  
ताभिः सञ्चूर्णयित्वा तु तुषादीन् संव्यपोह्य च ।  
शूर्पेण शोधयित्वा तु मृद्भाण्डे सम्प्रपूरयेत् ॥ २१ ॥  
नादेयं जलमादाय सर्वगन्धसमायुतम् ।  
पूरयित्वा जलेनैव तानि गुप्ते समर्पयेत् ॥ २२ ॥  
कल्कद्रव्याणि

आदाय चौषधीः पश्चाच्चूर्णयित्वा विचक्षणः ।  
तच्चूर्णं मरिचञ्चैव हारिद्रञ्च विडङ्गकम् ॥ २३ ॥  
यवान् माषांश्च मुद्गांश्च गोधूमान् परिगृह्य च ।  
समभागान् सुसंहृत्य चूर्णं कुर्याद्विचक्षणः ॥ २४ ॥  
चूर्णप्रमाणं कापित्थं निर्यासं परिगृह्य च ।  
सर्वं सञ्चूर्णयित्वा तु गुप्ते देशे विनिक्षिपेत् ॥ २५ ॥  
पलाशाश्वत्थखदिरापामार्गार्कांस्तथा पुनः ।  
नन्द्यावर्तञ्च पद्मञ्च तुलसीं विष्णुपर्णिकाम् ॥ २६ ॥  
एतेषाञ्च रसं गृह्य एकपात्रे निधापयेत् ।  
क्षीरं घृतञ्च दधि च अर्कक्षीरमथाहरेत् ॥ २७ ॥  
अश्वत्थादिचतुर्णाञ्च सारं सम्यक् प्रगृह्य च ।  
एतेषान्तु समं गृह्य अतसीस्नेहमुत्तमम् ॥ २८ ॥  
अतसीचूर्णसंयुक्तं कपिलाघृतसंयुतम् ।  
सर्वासामोषधीनाञ्च चूर्णं मृत्सु विनिक्षिपेत् ॥ २९ ॥  

[[१३३]]

नारिकेलस्य सारन्तु चूर्णं कृत्वा विशेषतः ।  
निर्यासेन कपित्थस्य युक्त्या तत्र प्रपूरयेत् ॥ ३० ॥  
शिल्पशास्त्रसुनिष्णातैः प्रबुद्धैः सम्प्रपूरयेत् ।  
तेनोक्तेन प्रकारेण मर्दयित्वा मृदा सह ॥ ३१ ॥  
मासं पक्षञ्च सप्ताहं गुप्ते देशे निधापयेत् ।  
अष्टबन्धविधिः - द्रव्याणि

अत ऊर्ध्वं प्रवक्ष्यामि अष्टबन्धक्रियाविधिम् ॥ ३२ ॥  
गुञ्जाशतं विडङ्गञ्च गैरिकं जञ्जरीयुतम् ।  
वाकुलं पर्णसारञ्च निर्यासञ्च कपित्थकम् ॥ ३३ ॥  
अश्वत्थादिचतुर्णाञ्च कषायं सम्प्रगृह्य च ।  
चूर्णं सङ्गृह्य चैतेषामग्निना पाचयेच्छनैः ॥ ३४ ॥  
नारिकेलस्य सारस्य त्रिवृतां रज्जुमाहरेत् ।  
ताम्रपत्रस्य नालञ्च युक्त्या सम्यक् समाहरेत् ॥ ३५ ॥  
शूले सन्धौ तु सर्वत्र योजयेच्छिल्पिना दृढम् ।  
शूलाधारञ्च विधिना भित्तिमाश्रित्य कारयेत् ॥ ३६ ॥  
स्कन्धे पृष्ठे च पार्श्वे च हस्तसन्धौ विशेषतः ।  
शङ्खचक्रे समुद्दिश्य शूलाधारं प्रकल्पयेत् ॥ ३७ ॥  
शक्तश्चेत्ताम्रनालेन भित्तिमाश्रित्य कल्पयेत् ।  
शूले च पादमूले तु ताम्रनालेन कारयेत् ॥ ३८ ॥  
देवस्य पादमूले तु ताम्रेण तलमाचरेत् ।  
यथायुक्ति प्रकुर्वीत कृमीणां नाशनक्षमम् ॥ ३९ ॥  
त्रयोदशोऽध्यायः




[[१३४]]

अष्टबन्धं समादाय शूले चैवानुलेपयेत् ।  
पश्चान्मृदं समादाय शूले सर्वत्र बन्धयेत् ॥ ४० ॥  
हस्तौ पादौ च सर्वत्र ताम्रपत्रेण कारयेत् ।  
मृदालेपनहोमः

आलयात्पुरतश्चैव प्राच्यामाहवनीयके ॥ ४१ ॥  
आघारं विधिवत्कृत्वा पुरुषसूक्तञ्च हूयताम् ।  
जयादीनपि हुत्वा तु पाञ्चभौतिकसंयुतम् ॥ ४२ ॥  
हुत्वा चैव विधानज्ञः प्रत्येकञ्चैकविंशतिम् ।  
मृदं पश्चात्समादाय विष्णुसूक्तं समुच्चरन् ॥ ४३ ॥  
पुनः पुनर्मर्दयित्वा देवागारं प्रवेशयेत् ।  
सर्ववाद्यसमायुक्तं शकुनसूक्तसमन्वितम् ॥ ४४ ॥  
ब्रह्मघोषसमायुक्तं जयाशब्दसमन्वितम् ।  
शूलस्य दक्षिणे पार्श्वे स्थित्वा चैवोत्तरामुखः ॥ ४५ ॥  
मृदालेपः

पुरुषसूक्तं जपित्वा तु मृदमादाय भक्तितः ।  
मूर्धादिपादपर्यन्तं मृदमालिप्य यत्नतः ॥ ४६ ॥  
देवानन्यान् समुद्दिश्य तत्तन्मन्त्रमुदीरयन् ।  
मृदमालिप्य यत्नेन मूर्धादिषु च सर्वतः ॥ ४७ ॥  
पश्चाच्छिल्पिनमाहूय पूजयित्वा विशेषतः ।  
शिल्पशास्त्रोक्तविधिना शिल्पिना कारयेत्ततः ॥ ४८ ॥  

[[१३५]]

षण्मासं वा त्रिमासं वा मासं वापि यथोचितम् ।  
शोषयित्वा तु बिम्बानि कारयेत्तु शनैः शनैः ॥ ४९ ॥  
अङ्गोपाङ्गेषु सर्वत्र उज्जानं \(?\) च यथाऽर्हतः ।  
शिल्पशास्त्रोक्तविधिना कारयेत्तु यथाऽर्हतः ॥ ५० ॥  
शर्करासंस्कारः - लेपनञ्च

शर्करा सम्प्रगृह्यैव चूर्णं कृत्वा विशेषतः ।  
शनैःशनैः शोषयित्वा नादेयेन जलेन वै ॥ ५१ ॥  
निर्यासेन कपित्थस्य पिचुना सहितेन वै ।  
पेषण्या पेषयेत्सम्यक् सर्वगन्धसमायुतम् ॥ ५२ ॥  
एवं संसाध्य यत्नेन यजमानयुतो गुरुः ।  
आलयाद्दक्षिणे पार्श्वे अन्वाहार्यं प्रकल्पयेत् ॥ ५३ ॥  
आघारं विधिवत्कृत्वा विष्णुसूक्तं सुहूयताम् ।  
जयादीनपि हुत्वा तु यद्देवादिसुहूयताम् ॥ ५४ ॥  
विष्णुसूक्तं समुच्चार्य मर्दयित्वा तु शर्कराः ।  
सर्ववाद्यसमायुक्तं देवागारं प्रवेशयेत् ॥ ५५ ॥  
बिम्बस्य दक्षिणे स्थित्वा पुरुषसूक्तं समुच्चरन् ।  
मूर्धादिपादपर्यन्तं शर्करालेपमर्पयेत् ॥ ५६ ॥  
काले शिल्पिनमाहूय पूजयित्वा विशेषतः ।  
शिल्पशास्त्रोक्तविधिना प्रतिमां कारयेत्ततः ॥ ५७ ॥  
मासं पक्षञ्च सप्ताहं शोषयित्वा विधानतः ।  
त्रयोदशोऽध्यायः




[[१३६]]

पटसंस्कारः

नवं मृदु सुसूक्ष्मञ्च कार्पासं वस्त्रमाहरेत् ॥ ५८ ॥  
अग्रं पादञ्चाङ्कयित्वा मुखं पृष्ठं तथैव च ।  
आलयस्य प्रतीच्यान्तु गार्हपत्यं प्रकल्पयेत् ॥ ५९ ॥  
आघारं विधिवत्कृत्वा मथितेनैव वह्निना ।  
पारमात्मिकसंयुक्तमीङ्कारादि समायुतम् ॥ ६० ॥  
व्याहृत्यन्तञ्च जुहुयाद्देवेशं मनसा स्मरन् ।  
सर्ववाद्यसमायुक्तं देवागारं प्रवेशयेत् ॥ ६१ ॥  
तान्तवं वस्त्रमादाय विष्णुसूक्तं समुच्चरन् ।  
मुखे किञ्चित्सुसञ्छाद्य देवदेवं प्रणम्य च ॥ ६२ ॥  
काले शिल्पिनमाहूय पूजयित्वा यथाविधि ।  
वस्त्रमादाय हस्ताभ्यां छादयित्वा विधानतः ॥ ६३ ॥  
मूर्धादिपादपर्यन्तं वेष्टयित्वा तु सर्वतः ।  
शर्करादिक्रमं सर्वं सर्वाभरणसंयुतम् ॥ ६४ ॥  
शिल्पिना कारयेत्पश्चात् शिल्पशास्त्रोक्तमार्गतः ।  
वर्णसंस्कारः षड्वर्णाः

अतः परं प्रवक्ष्यामि वर्णानां विधिमुत्तमम् ॥ ६५ ॥  
श्वेतो रक्तस्तथा पीतस्तथैव शुकसन्निभः ।  
चाषपत्रनिभः कृष्ण इति षड्वर्णजातयः ॥ ६६ ॥  
श्वेतरक्तावुभौ वर्णौ सत्त्वजाविति कीर्तितौ ।  
श्यामकाञ्चनवर्णौ तु राजसावित्युदाहृतौ ॥ ६७ ॥  

[[१३७]]

चाषपत्रनिभः कृष्णवर्णश्चोक्तौ तु तामसौ ।  
परस्परं मिश्रणेन बहवो वर्णजातयः ॥ ६८ ॥  
रक्तमिश्रः श्वेतमिश्रः पीतमिश्रस्तथैव च ।  
श्याममिश्रश्चाषमिश्रः कृष्णमिश्रस्तथैव च ॥ ६९ ॥  
एवमादिविभेदेन जायन्ते वर्णजातयः ।  
देवतानां पार्षदानाञ्च वर्णादिः-जयाद्यष्टौ

जया च सितरक्ताङ्गी दूर्वाङ्कुरनिभांशुका ॥ ७० ॥  
शुकपत्राम्बरा चैव विजया हाटकप्रभा ।  
विन्दा हरितवर्णाङ्गी रक्तवस्त्रा प्रकीर्तिता ॥ ७१ ॥  
पुष्टिका कनकाभाङ्गी श्यामवस्त्रा वराङ्गना ।  
नन्दका पद्मसङ्काशा चाषपत्रनिभांशुका ॥ ७२ ॥  
कुमुद्वती कुमुदाभा सस्यश्यामनिभांशुका ।  
उत्पला चोत्पलाभाङ्गी नीलवस्त्रा वरानना ॥ ७३ ॥  
विशोकाऽशोकपुष्पाभा शुकपत्राम्बरा वधूः ।  
सर्वाभरणसंयुक्ता जयाद्यप्सरसस्सदा ॥ ७४ ॥  
तिथयः

नीलेन्दीवरसङ्काशा कुहूर्हेमनिभाम्बरा ।  
सिनीवाली सितश्यामा शमीपुष्पनिभाम्बरा ॥ ७५ ॥  
हेममिश्रसिताङ्गी च राका रक्ताम्बरप्रिया ।  
अनुमतिस्सितश्यामा शमीपुष्पनिभाम्बरा ॥ ७६ ॥  
त्रयोदशोऽध्यायः




[[१३८]]

नन्दा भद्रा जया रक्ता पूर्णा चापि सिता मताः ।  
व्युत्क्रमेणैव गृह्णीयाद्वस्त्रमासामिति स्थितिः ॥ ७७ ॥  
सप्तमी चाष्टमी चापि हेमश्यामनिभे उभे ।  
विपरीतं तयोर्वस्त्रमिति शास्त्रस्य निश्चयः ॥ ७८ ॥  
सुभद्रा द्वादशी पीता जपापुष्पनिभाम्बरा ।  
कन्या त्रयोदशी रक्ता श्यामलाम्बरसंयुता ॥ ७९ ॥  
सुमुखी चतुर्दशी श्यामा तप्तहेमनिभाम्बरा ।  
पौष्णी च पौर्णमासी स्याच्छ्यामला पीतकाम्बरा ॥ ८० ॥  
तिथयश्च तथैवैताः कीर्तिता दश पञ्च च ।  
उक्तं वर्णं समादाय वर्णलेपनमाचरेत् ॥ ८१ ॥  
वर्णांश्च साधयित्वा तु यथार्हं सुविचिन्त्य च ।  
निर्यासेन समायुक्तान् साधयेत्तु विचक्षणः ॥ ८२ ॥  
नयनोन्मीलनं

सौवर्णं पात्रमादाय शक्त्या तूलिकया युतम् ।  
वर्णान् तत्र समादाय साधयित्वा पृथक् पृथक् ॥ ८३ ॥  
विमानस्योत्तरे पार्श्वे आवसत्थ्यं प्रकल्प्य च ।  
आघारं विधिवत्कृत्वा पुरुषसूक्तं सुहूयताम् ॥ ८४ ॥  
विष्णुसूक्तं ततो जप्त्वा जयादीनपि होमयेत् ।  
यद्देवादींस्ततो हुत्वा पारमात्मिकमेव च ॥ ८५ ॥  
होमं हुत्वा विधानेन व्याहृत्यन्तं पृथक् पृथक् ।  
सर्ववाद्यसमायुक्तं शकुनसूक्तसमन्वितम् ॥ ८६ ॥  

[[१३९]]

ब्रह्मघोषसमायुक्तं जयशब्दसमन्वितम् ।  
देवस्य दक्षिणे स्थित्वा कुर्याच्चैवाक्षिमोचनम् ॥ ८७ ॥  
वर्णञ्च वामहस्तेन आदाय विधिवद्बुधः ।  
तूलिकां दक्षिणेनोपान्ताङ्गुष्ठानामभिः शनैः ॥ ८८ ॥  
श्यामवर्णं समादाय ‘अतो देवा’ दिमुच्चरन् ।  
अभिमन्त्र्य तु तद्वर्णं पुरुषसूक्तं समुच्चरन् ॥ ८९ ॥  
ललाटादिषु सर्वत्र किञ्चिच्चाङ्गेषु सर्वतः ।  
योजयित्वा विधानेन देवेशं मनसा स्मरन् ॥ ९० ॥  
‘भूतो भूते’ ष्विति प्रोच्य मकुटादिषु सर्वतः ।  
यद्यद्वर्णञ्चाभरणं तत्तद्वर्णं सुयोजयेत् ॥ ९१ ॥  
‘तेजो वत्सव’ इत्युक्त्वा वस्त्रेणैव सुयोजयेत् ।  
‘नवो नव’ इति वदन् नखे वर्णं सुयोजयेत् ॥ ९२ ॥  
‘सूर्योऽसी’ ति जपित्वा तु

दक्षिणेऽक्ष्णि तु योजयेत् ।  
‘चन्द्रोऽसी’ति च जप्त्वा तु

वामनेत्रे च योजयेत् ॥ ९३ ॥  
‘चित्रं देवे’ ति चोक्त्वा तु हस्ते रक्तं तु योजयेत् ।  
काले शिल्पिनमाहूय वस्त्राभरणकुण्डलैः ॥ ९४ ॥  
पूजयित्वा विशेषेण यजमानयुतो गुरुः ।  
देवस्य दक्षिणे पार्श्वे स्थित्वा चैवोत्तरामुखः ॥ ९५ ॥  
शिल्पशास्त्रोक्तमार्गेण शिल्पिना लेखयेद्गुरुः ।  
यद्वर्णं यत्प्रदेशे तु तद्वर्णं तत्र चार्पयेत् ॥ ९६ ॥  
त्रयोदशोऽध्यायः




[[१४०]]

षड्वर्णान् योजयित्वा तु यथार्हं सुविचिन्त्य च ।  
बिम्बस्य सर्वतः कुर्यात्सर्वाङ्गं सुमनोहरम् ॥ ९७ ॥  
आचार्यः शिल्पिभिःसार्धं सदा शास्त्रं विचिन्त्य च ।  
फलश्रुतिः

एवं यः कुरुते भक्त्या सर्वशान्तिकरं परम् ॥ ९८ ॥  
स्थानाभिवृद्धिदञ्चैव ग्रामादीनाञ्च वर्धनम् ।  
राष्ट्राभिवृद्धिदञ्चैव राज्ञश्च बलवर्धनम् ॥ ९९ ॥  
कर्ता निवसति स्वर्गे यावदाभूतसम्प्लवम् ।  
पश्चाद्विष्णुपदं याति पुनरावृत्तिवर्जितम् ॥ १०० ॥  
विपरीते वैपरीत्यं भविष्यति न संशयः ।  
तस्मात्सर्वप्रयत्नेन शास्त्रोक्तं सर्वमाचरेत् ॥ १०१ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे मृत्संस्कारविधिर्नाम त्रयोदशोऽध्यायः ॥  

[[१४१]]
