+++
title = "०७ आवरणलक्षणम् - प्रथमावरणम्"
+++
अथ सप्तमोऽध्यायः

आवरणलक्षणम् - प्रथमावरणम्

ॠषय ऊचः

अतः परं ब्रूह्यस्माकं प्रथमावरणे विधिम् ।  
आयामं विस्तृतिञ्चैव गोपुराणां विशेषतः ॥ १ ॥  
इन्द्रादिदेवानुद्दिश्य आलयस्य च लक्षणम् ।  
विष्वक्नेनालयस्यापि वैनतेयालयस्य च ॥ २ ॥  
सूर्यालयस्य विघ्नेशमन्दिरस्य च लक्षणम् ।  
स्नपनालयं समुद्दिश्य स्थापनं लक्षणं तथा ॥ ३ ॥  
चक्रादिदेवानुद्दिश्य स्थानं यूथाधिपस्य च ।  
एतेषां लक्षणञ्चैव क्रियामार्गञ्च विस्तरात् ।  
त्वत्प्रसादादशेषेण श्रोतुमिच्छामहे वयम् ॥ ४ ॥  
भृगुरुवाच

युष्माभिश्चोदितं सर्वं प्रवक्ष्याम्यनुपूर्वशः ।  
आलयं मण्डपञ्चैव प्राकारं गोपुरं तथा ॥ ५ ॥  
यावत्प्रमाणमुत्सेधः तावद्भूमौ तु खानयेत् ।  
शोधयित्वा तु विधिना समीकृत्य विचक्षणः ॥ ६ ॥  
तदर्धं वालुकैः पूर्य जलेन सहितं शनैः ।  
तदर्धं वापि कुर्वीत यथाविभवमादरात् ॥ ७ ॥  
उत्सेधात्तु चतुर्भागं भित्तिमूलघनं विदुः ।  
उत्सेधाध्यर्धमुद्दिष्टा भूमेर्भित्तिरुदाहृता ॥ ८ ॥  

[[७१]]

भूमेरूर्ध्वं चतुर्भित्तिरेकहस्तप्रमाणतः ।  
द्विहस्तं वा त्रिहस्तं वा भित्तिं सम्यक्समाचरेत् ॥ ९ ॥  
तस्योपरि विधानेन उपानादि क्रमात् चरेत् ।  
मानाधिकारे यत्प्रोक्तमलङ्कारञ्च सर्वशः ॥ १० ॥  
तेन मार्गेण कर्तव्यं समाप्तेष्टकया सह ।  
विपरीतं न कुर्वीत यदि कुर्यान्न सिद्ध्यति ॥ ११ ॥  
प्रासादस्य तु विष्कम्भं चतुर्भागं विभज्य च ।  
एकमाद्यस्य विस्तारः दक्षिणे पश्चिमेऽपि च ॥ १२ ॥  
उत्तरे च तथा कुर्यादुपानसममुच्यते ।  
उपानस्यैव विस्तारं चतुर्भागं विभज्य च ॥ १३ ॥  
एकभागं व्यपोह्यैव त्रिभागञ्चोत्तमं भवेत्

मध्यमन्तु द्विभागं स्यादधमञ्चैकभागकम् ॥ १४ ॥  
उत्सेधात्तु चतुर्भागमथवा चाष्टभागकम् ।  
एवं स्थलं प्रकुर्वीत दक्षिणे पश्चिमेऽपि वा ॥ १५ ॥  
उत्तरे चाथवा कुर्यात्पादं पङ्क्तिञ्च कारयेत् ।  
पादं युक्त्या प्रकुर्वीत भित्तिपादेन संयुतम् ॥ १६ ॥  
उत्तमा शैलजा भित्तिर्मध्यमा त्विष्टकामयी ।  
मृण्मयी त्वधमा प्रोक्ता इति शास्त्रस्य निश्चयः ॥ १७ ॥  
उत्तमं शैलजं प्रोक्तं मध्यमं दारुसारजम् ।  
अधमञ्च मृदा कुर्यात्तृणजन्यैरथापि वा ॥ १८ ॥  
पादास्ते चतुरश्रास्स्युः सर्वे वृत्ता अथापि वा ।  
त्रिहस्तं नाहमुद्दिष्टं द्विहस्तं वापि कारयेत् ॥ १९ ॥  
सप्तमोऽध्यायः




[[७२]]

एवं कर्तुमशक्तश्चेदेकहस्तमथापि वा ।  
एवं नाहं प्रकुर्वीत युक्त्या बोधिकया युतम् ॥ २० ॥  
हस्तद्वयं तथाऽऽयामं बोधिकानां विधीयते ।  
अध्यर्धं वापि कुर्वीत एकहस्तमथापि वा ॥ २१ ॥  
तालद्वयन्तु विस्तारमध्यर्धं वापि कारयेत् ।  
तालं वापि च कुर्वीत विस्तारस्य समं घनम् ॥ २२ ॥  
शेषं युक्त्या प्रकुर्वीत बोधिकानां विशेषतः ।  
बोधिकानां समं कुर्याद्विस्तारञ्चोत्तरासु च ॥ २३ ॥  
तन्मानञ्च समं प्रोक्तं पादहीनमथापि वा ।  
उत्तरोपरिपार्श्वे तु अनुमार्गञ्च कारयेत् ॥ २४ ॥  
विस्तरञ्च घनञ्चैव भागमात्रं प्रचक्षते ।  
तस्योपरि तुलाधारबोधिकाः परिकल्पयेत् ॥ २५ ॥  
तुलां पश्चात्प्रकुर्वीत तालमात्रप्रमाणतः ।  
यथालाभघनं कुर्याद्यथावित्तानुसारतः ॥ २६ ॥  
एवमेव प्रकुर्वीत शेषं युक्त्या समाचरेत् ।  
एवं दक्षिणतः कुर्यात्पश्चिमे चोत्तरेऽपि च ॥ २७ ॥  
अत ऊर्ध्वं प्रवक्ष्यामि देवस्याभिमुखं प्रति ? ।  
पुरस्ताद्द्विगुणं प्रोक्तं पादं युक्त्या प्रकल्पयेत् ॥ २८ ॥  
पूर्वोक्तेन विधानेन बोधिकादि क्रमाच्चरेत् ।  
पादमर्धं त्रिपादं वा समं वा मुखमण्डपम् ॥ २९ ॥  
मुखमण्डपपूर्वे तु सोपानानि च कारयेत् ।  
आयामं पुरतश्चैव चतुर्भागं विभज्य च ॥ ३० ॥  

[[७३]]

एकभागन्तु सोपानमुन्नतं हस्तमुच्यते ।  
पादांश्च चतुरः कुर्याद्दक्षिणोत्तरयोः क्रमात् ॥ ३१ ॥  
पञ्चभिर्वा चतुर्भिर्वा त्रिभिर्वापि पदञ्चरेत् ।  
सिंहपादेन संयुक्तं सोपानं सम्यगाचरेत् ॥ ३२ ॥  
परिवारदेवताकल्पनम्

मण्डपस्य तु मध्ये तु गरुडं सम्प्रकल्पयेत् ।  
तस्य पश्चिमपङ्क्तेस्तु उत्तरे शैषिकं चरेत् ॥ ३३ ॥  
द्वारस्य दक्षिणे पार्श्वे इन्द्रस्थानं प्रकल्पयेत् ।  
आग्नेय्यां स्थानमग्नेश्च यमं याम्ये प्रकल्पयेत् ॥ ३४ ॥  
र्नैॠत्यां र्निॠतेः स्थानं वारुण्यां वरुणालयम् ।  
वायुस्थानञ्च वायव्यां सौम्ये सोमं प्रकल्पयेत् ॥ ३५ ॥  
ईशानञ्च तथैशान्ये स्थापयेच्च विधानतः ।  
ईशानमिन्द्रमग्निञ्च स्थापयेत्पश्चिमामुखान् ॥ ३६ ॥  
उत्तराभिमुखं कुर्याद्यमं याम्ये समर्चयेत् ।  
र्निॠतिं वरुणञ्चैव वायुं वै प्राङ्मुखांश्चरेत् ॥ ३७ ॥  
दक्षिणाभिमुखं सौम्ये सोमं संस्थाप्य चार्चयेत् ।  
दक्षिणाभिमुखं शान्तमासीनं सम्यगाचरेत् ॥ ३८ ॥  
इन्द्रादीनाञ्च सर्वेषां विष्वक्सेनेन चैव हि ।  
आलयं सम्प्रकुर्वीत प्रथमावरणेऽपि वा ॥ ३९ ॥  
प्रासादार्धसमुत्सेधः परिवारालयो भवेत् ।  
प्राकारस्य कपोतस्य मण्डपस्याथवोन्नतिः ॥ ४० ॥  
गोपुरेशानयोर्मध्ये भास्करं सम्यगर्चयेत् ।  
सप्तमोऽध्यायः




[[७४]]

परिवारनिर्माणद्रव्यव्यवस्था

शिलया निर्मिते देवे शिलया परिवारकान् ॥ ४१ ॥  
मृद्भिः मृदा च कुर्वीत दारुणा दारुभिस्तु वा ।  
भास्करं गरुडञ्चैव रौद्रीं विकटमेव च ॥ ४२ ॥  
स्कन्दञ्च कलिपत्नीञ्च शैलजञ्चेन्न दोषकृत् ।  
परिवाराणाम् अवस्थानियतिः

स्थानकं दैवतं यत्र परिवारांस्तथा चरेत् ॥ ४३ ॥  
आसीने च तथाऽऽसीनान् शयाने शयितान् न च ।  
आसनं न तु कुर्वीत कुर्यात् स्थानकमार्गतः ॥ ४४ ॥  
स्थानके चासने वापि शयने वा विशेषतः ।  
शैषिकस्य तु सर्वत्र आसनञ्च न दोषकृत् ॥ ४५ ॥  
सर्वानालयपालांस्तु द्वारपालान् विशेषतः ।  
तत्तद्रूपान् प्रकुर्वीत चित्रमार्गेण तत्र वै ॥ ४६ ॥  
चित्रार्धं वा प्रकुर्वीत चित्राभासमथापि वा ।  
प्रासादात्पादहीनस्तु गोपुरोच्छाय उच्यते ॥ ४७ ॥  
गोपुरात्तु बहिः पार्श्वे दक्षिणे विघ्नमर्चयेत् ।  
वामे तु नागराजञ्च आलयस्थं समर्चयेत् ॥ ४८ ॥  
एवमेव प्रकारेण प्रथमावरणे चरेत् ।  
द्वितीयावरणकल्पनं

द्वितीयावरणं कुर्यात्पूर्वोक्तेन विधानतः ॥ ४९ ॥  

[[७५]]

खननं पूरणञ्चैव भूमेर्भित्त्यादि पूर्ववत् ।  
प्रथमावरणं यावत्तावन्मानं द्वितीयकम् ॥ ५० ॥  
पुरस्ताद्द्विगुणं प्रोक्तं तन्मध्ये स्नपनालयम् ।  
पादाधिकं वा कुर्वीत अध्यर्धं वापि कारयेत् ॥ ५१ ॥  
द्विगुणं वापि कुर्वीत यथाविभवविस्तरम् ।  
प्रासादस्यार्धमुद्दिष्टं प्राकारस्योन्नतं बुधैः ॥ ५२ ॥  
प्राकारे पट्टिकां कुर्यात्कपोतं वापि कारयेत् ।  
गोपुरं तु द्वितीये तु प्रासादसममुन्नतम् ॥ ५३ ॥  
त्रिपादं वापि कुर्वीत तदर्धं वापि कारयेत् ।  
मानाधिकारोक्तपथा गोपुरं सम्यगाचरेत् ॥ ५४ ॥  
द्वितीयावरणे कुर्यात्कपोतं वापि कारयेत् ।  
गोपुरं ............. गृहान् सर्वान् विधानतः ॥ ५५ ॥  
द्वितीयावरणे कुर्यात्पूर्वोक्तेन विधानतः ।  
भौममैन्द्रे प्रकुर्वित आग्नेय्यान्तु शनैश्चरम् ॥ ५६ ॥  
याम्ये बृहस्पतिं कुर्यार्न्नैॠ त्यान्तु शनैश्चरम् ।  
वारुण्यां शुक्र उद्दिष्टः जाह्नवी वायुगोचरे ॥ ५७ ॥  
सौम्ये सोमं प्रकुर्वीत ऐशान्यां सूर्यमेव च

यमाग्न्योर्मध्ये स्थाने श्रीदेवीं सम्यगर्चयेत् ॥ ५८ ॥  
यमर्नैॠतयोर्मध्ये रोहिणीमपि पूजयेत् ।  
नीलवारुणयोर्मध्ये धात्रीञ्चैव समर्चयेत् ॥ ५९ ॥  
वरुणोदानोर्मध्ये ज्येष्ठां सम्यक्सुपूजयेत् ।  
धनदोदानयोर्मध्ये ॠषीनपि सुपूजयेत् ॥ ६० ॥  
सप्तमोऽध्यायः




[[७६]]

धनदेशानयोर्मध्ये भूम्यादीन् स्थापयेत्क्रमात् ।  
सुरेन्द्रेशानयोर्मध्ये धिषणां सम्यगर्चयेत् ॥ ६१ ॥  
किञ्चिद्दक्षिणमाश्रित्य ऐन्द्रद्वारस्य दक्षिणे ।  
सुब्रह्मण्यं समुद्दिश्य आलयं परिकल्पयेत् ॥ ६२ ॥  
यमाग्न्योरन्तरे चैव दुर्गाञ्चैव समर्चयेत् ।  
त्रिहस्तमालयं कुर्यात्सर्वालङ्कारसंयुतम् ॥ ६३ ॥  
स्नानालयः

स्नानालयं प्रकुर्वित द्वितीयावरणे तथा ।  
गोपुरस्य प्राग्दिशि तु चतुर्हस्तं व्यपोह्य च ।  
पञ्चषट्सप्तहस्तान् वा अष्टहस्तानथापि वा ॥ ६४ ॥  
त्रिविधानि मण्डपानि

मण्डपञ्च त्रिधा प्रोक्तं सर्वालङ्कारसंयुतम् ।  
उत्तमं मध्यमञ्चैव कनिष्ठं त्रिविधं भवेत् ॥ ६५ ॥  
श्रीवत्सं स्वस्तिकञ्चैव पद्मकञ्च प्रकीर्तितम् ।  
श्रीवत्समुत्तमं प्रोक्तं मध्यमं स्वस्तिकं भवेत् ।  
अधमं पद्मकञ्चैव शान्तिकादिक्रमाच्चरेत् ॥ ६६ ॥  
श्रीवत्समण्डपलक्षणं

श्रीवत्सस्य क्रमं पूर्वं वक्ष्यामि श्रुणुतर्षयः ।  
षट्त्रिंशद्धस्तमुद्दिष्टं चतुरश्रं समन्ततः ॥ ६७ ॥  
पादानान्तु शतं प्रोक्तमुत्तमं स्नपनालये ।  
पादान्तरं चतुर्हस्तं स्तम्भमानेन संयुतम् ॥ ६८ ॥  

[[७७]]

मध्ये कूटञ्च कृत्वा तु षोडशस्तम्भसंयुतम् ।  
हस्तद्वयं तलोत्सेधमेकहस्तमथापि वा ॥ ६९ ॥  
तन्मध्ये श्वभ्रमुद्दिष्टं तोयमार्गसमायुतम् ।  
पादायामं घनञ्चैव पादाधारसमायुतम् ॥ ७० ॥  
बोधिका चोत्तरा चैव अनुमार्गसमायुता ।  
इष्टकाधारकञ्चैव अन्यद्वा दारुसंस्क्रियाम् ॥ ७१ ॥  
आचार्यः शिल्पिभिः सार्धं युक्तियुक्तञ्च कारयेत् ।  
यथा सौन्दर्यकं कुर्यान्मतिमान् शिल्पिसम्मतम् ॥ ७२ ॥  
बाह्यपादं विवर्ज्यैव मध्यपादञ्च सर्वशः ।  
पादानाञ्च चतुप्षष्टिमुन्नतानां समारभेत् ॥ ७३ ॥  
पादानाञ्च चतुर्भागं हीनं बाह्ये च पादयोः ।  
बाह्यपादञ्च षट्त्रिंशद्भित्तिमाश्रित्य कारयेत् ॥ ७४ ॥  
भित्तिं विना कारयेद्वा युक्त्या परमया युतः ।  
एवमेव प्रकारेण शेषं सर्वं समाचरेत् ॥ ७५ ॥  
कूटं विनापि वा कुर्यान्मण्डपं वा समाचरेत् ।  
पादानाञ्चैव सर्वेषामुन्नतं सममेव च ॥ ७६ ॥  
मण्डपं वा प्रपां वापि कारयित्वा विचक्षणः ।  
देवस्याभिमुखे कुर्यात् श्रीवत्सं मण्डपोत्तमम् ।  
ऐशान्ये वा प्रकुर्वीत पूर्वोक्तेनैव वर्त्मना ॥ ७७ ॥  
स्वस्तिकमण्डपलक्षणम्

अत ऊर्ध्वं प्रवक्ष्यामि लक्षणं स्वस्तिकस्य तु ।  
पूर्वोक्तेन विधानेन कर्षणादीनि कारयेत् ॥ ७८ ॥  
सप्तमोऽध्यायः




[[७८]]

उपानादिक्रमं सर्वं पूर्ववच्च समाचरेत् ।  
हस्तमेकाधिकञ्चैव चतुरश्रं तथैव च ॥ ७९ ॥  
पादानाञ्च चतुष्षष्टिं स्वस्तिके च निवेशयेत् ।  
पादान्तरं त्रिहस्तन्तु पादभागेन संयुतम् ॥ ८० ॥  
स्नानालयन्तु प्राग्द्वारम् आदिगोपुरमानतः ।  
पादाधिकं वा कुर्वीत पादयोरन्तरं तथा ॥ ८१ ॥  
पादयोरन्तरं कुर्यादुत्तरद्वारमुन्नतम् ।  
तदर्धं वा प्रकुर्वीत शालालङ्कारसंयुतम् ॥ ८२ ॥  
ऐन्द्रे द्वारं विवर्ज्यैव भित्तिं सर्वत्र कारयेत् ।  
भित्तिबाह्ये तु पादांश्च यथायुक्ति समाचरेत् ॥ ८३ ॥  
दक्षिणे च तथा कृत्वा मध्ये भित्तिं न कारयेत् ।  
अथवा कारयेद्विद्वान् त्रिपङ्क्त्या सममेव च ॥ ८४ ॥  
भित्तिं विवर्ज्य यत्नेन स्तम्भञ्चैव यथार्हतः ।  
पश्चिमे च तथा कुर्यादुत्तरे भित्तिमाचरेत् ॥ ८५ ॥  
भित्तिहीने तु कुर्वीत पादं सम्यग्यथार्हतः ।  
पादोपरि च कुर्वीत उत्तराश्च सलक्षणाः ॥ ८६ ॥  
मध्ये पादेषु सर्वत्र बोधिकास्सम्यगर्पयेत् ।  
बोधिकादीनि सर्वाणि पूर्वोक्तेनैव वर्त्मना ॥ ८७ ॥  
कारयित्वा यथान्यायं सर्वालङ्कारसंयुतम् ।  
मध्ये कूटसमायुक्तं षोडशस्तम्भसंयुतम् ॥ ८८ ॥  

[[७९]]

यथायुक्तिं प्रकुर्वीत शिल्पिभिश्शास्त्रवित्तमैः ।  
कूटं विना वापि कुर्यान्मण्डपक्रमतः क्रमात् ।  
मानाधिकारे यत्प्रोक्तमलङ्कारन्तु कारयेत् ॥ ८९ ॥  
पद्मकमण्डपलक्षणम्

अत ऊर्ध्वं प्रवक्ष्यामि पद्मकस्य च लक्षणम् ।  
पञ्चाधिकशतं हस्तं चतुरश्रं समन्ततः ॥ ९० ॥  
पादाः षट्त्रिंशदुद्दिष्टाः प्रत्येकन्तु विशेषतः ।  
पादान्तरं त्रिहस्तन्तु पादभागेन संयुतम् ॥ ९१ ॥  
चतुर्द्वारसमायुक्तं द्वारमानेन संयुतम् ।  
अथवा दक्षिणे चैव उत्तरे च विशेषतः ॥ ९२ ॥  
शालाद्वारं प्रकुर्वीत शालालङ्कारसंयुतम् ।  
प्राग्द्वारं कारयेत्तद्वत्पश्चिमद्वारमेव च ॥ ९३ ॥  
द्वारमानेन वै कुर्याद्द्वारालङ्कारसंयुतम् ।  
तन्मध्ये तु चतुःस्तम्भस्थलं कृत्वाऽतिसुन्दरम् ॥ ९४ ॥  
हस्तोत्सेधं तथा कुर्यान्मध्ये श्वभ्रञ्च कारयेत्

श्वभ्रादुत्तरतो गच्छेज्जलं संस्रावमार्गतः ॥ ९५ ॥  
द्वारं भित्तेस्तु कुर्वीत जलस्थानन्तु कारयेत् ।  
एवं पद्मकमुद्दिष्टं सर्वालङ्कारसंयुतम् ॥ ९६ ॥  
मण्डपे वैलक्षणकल्पनम्

भित्तौ स्तम्भे तले चैव बोधिकासूत्तरासु च ।  
क्वचित्क्वचित्प्रदेशे तु कुर्याच्छ्रीवत्सलाञ्छनम् ॥ ९७ ॥  
सप्तमोऽध्यायः




[[८०]]

स्वस्तिके पूर्णकुम्भञ्च पद्मके पद्मकं तथा ।  
आलयस्य तलस्यैव मण्डपस्य तलस्य च ॥ ९८ ॥  
कुर्याद्गोलकमानेन त्रियङ्गुलमथापि वा ।  
भागप्रमाणं वा कुर्याद्यथाविभवविस्तरम् ॥ ९९ ॥  
एवमेव विधानेन प्रथमावरणे भवेत् ।  
द्वितीयावरणे कुर्यात्स्नपनालयमण्डपम् ॥ १०० ॥  
प्रथमावरणे द्रव्यसञ्चयस्थानानि

अत ऊर्ध्वं प्रवक्ष्यामि द्रव्यसञ्चयमण्डपम् ।  
रत्नजातञ्च यत्सर्वं मकुटादिपरिच्छदम् ॥ १०१ ॥  
सौवर्णञ्चापि यत्सर्वं राजतं बहुमूल्यकम् ।  
स्थापयेद्गर्भगेहे तु मण्डपे वा सुरक्षिते ॥ १०२ ॥  
अर्चनार्हाणि सर्वाणि लोहजानि तु सर्वतः ।  
शङ्खशुक्त्यादिवस्तूनि मण्डपे तु तथा न्यसेत् ॥ १०३ ॥  
यमपावकयोर्मध्ये प्रथमावरणे ततः ।  
शय्यास्थानं प्रकुर्वीत सर्वालङ्कारसंयुतम् ॥ १०४ ॥  
यमस्य पश्चिमे भागे पानीयस्थानमुच्यते ।  
आलयस्य तु याम्ये च मूर्तिहोमं समाचरेत् ॥ १०५ ॥  
तोयेश नीलयोर्मध्ये प्रतिमां लौकिकीं न्यसेत् ।  
तोयेशवायुमध्ये तु पुष्पसञ्चयमन्दिरम् ॥ १०६ ॥  
उदानसोमयोर्मध्ये अङ्कुरार्पणशालिका ।  
आलयस्योत्तरे पार्श्वे श्वभ्रं स्नानाय कारयेत् ॥ १०७ ॥  

[[८१]]

सोमस्य पश्चिमे भागे वितानादिपरिच्छदम् ।  
मध्ये च सोमामितयोर्न्यसेदन्यान् परिच्छदान् ॥ १०८ ॥  
प्रक्षालनञ्च कृत्वा तु स्थापयेत्तान् यथार्हकम् ।  
ईशानसोमयोर्मध्ये वस्त्रादीनि विनिक्षिपेत् ॥ १०९ ॥  
शचीशेशानयोर्मध्ये भास्करस्योत्तरेऽपि च ।  
दुन्दुभीनपि सन्न्यस्येत् शङ्खादीन् वाद्यसाधनान् ॥ ११० ॥  
एवमाद्यावृतौ कुर्यात् द्रव्यन्यासार्थमालयान् ।  
द्वितीयावरणे द्रव्यसञ्चयस्थानानि

अत ऊर्ध्वं प्रवक्ष्यामि द्वितीयावरणे विधिम् ॥ १११ ॥  
नित्यं नृत्तं प्रकुर्वीत सन्निधौ स्नपनालये ।  
स्नपनोक्तं दिनं हित्वा सर्वकालेषु यत्नतः ॥ ११२ ॥  
स्नपनालये तु पङ्क्तीशपश्चिमे चक्रमर्चयेत् ।  
चक्रस्य पूर्वभागे तु ध्वजदेवं समर्चयेत् ॥ ११३ ॥  
ध्वजस्य पूर्वभागे तु शङ्खञ्चैव समर्चयेत् ।  
स्नानालयस्य च प्राच्यां भूतपीठं प्रकल्पयेत् ॥ ११४ ॥  
इन्द्राग्न्योर्मध्यमे स्थाने पचनालय उच्यते ।  
कूपं कुर्यात्तथैशान्ये किञ्चित्सौम्यसमाश्रिते ॥ ११५ ॥  
द्वितीयावृतिमाश्रित्य पारिषद्यालयं चरेत् ।  
तृतीयावरणे पारिषद्यस्थानं

द्वितीयावृतिविष्कम्भात् तृतीयं पादतोऽधिकम् ॥ ११६ ॥  
सप्तमोऽध्यायः




[[८२]]

अध्यर्धं द्विगुणं वापि कारयेदधिकं बुधः ।  
पादाधिकसमुत्सेधः प्राकारः सर्वथोच्यते ॥ ११७ ॥  
गोपुराद्गोपुरं कुर्यादध्यर्धं द्विगुणाधिकम् ।  
पादाधिकं वा कुर्वीत सर्वालङ्कारसंयुतम् ॥ ११८ ॥  
कर्म नैमित्तिकं कुर्यादाग्नेय्यान्तु विशेषतः ।  
विप्राणां भोजनस्थानम् आग्नेय्यां पश्चिमे भवेत् ॥ ११९ ॥  
ऐशान्यां वा प्रकुर्वीत भोजनस्थानमुत्तमम् ।  
यमाग्न्योरन्तरे कुर्याद्गोष्ठागारं प्रयत्नतः ॥ १२० ॥  
तस्य पश्चिमभागे तु धान्यागारं प्रकल्पयेत् ।  
याम्यादि सौम्यपर्यन्तमारामं परितश्चरेत् ॥ १२१ ॥  
सौम्यादीशानपर्यन्तं तटाकं परिकल्पयेत् ।  
द्वारनियमः

प्रथमावरणे द्वारं यथोक्तं परिकल्पयेत् ॥ १२२ ॥  
द्वितीये च तृतीये च व्यत्यये नास्ति दूषणम् ।  
प्राच्यां दक्षिणतो वापि पश्चिमे चोत्तरेऽपि वा ॥ १२३ ॥  
पर्वते शैलशृङ्गे वा नद्याश्चैव समीपतः ।  
स्थानं पौराणिकं यत्र तत्समीपे च वर्जयेत् ॥ १२४ ॥  
स्थाने यथोक्ते चालब्धे व्यत्ययेऽपि न दोषकृत् ।  
स्थानं यत्रासङ्कुचितं तत्रैव परिकल्पयेत् ॥ १२५ ॥  
कर्तुर्यत्र हितं स्थानं रोचते तद्विशिष्यते ।  
पौराणिके चार्षके वा क्षेत्रे पर्वतमूर्धनि ॥ १२६ ॥  

[[८३]]

नदीतीरेऽपि वा कुर्यात् सुस्थानं यत्र लभ्यते ।  
अयुक्तञ्चाप्यविधिकमप्रमाणञ्च यद्भवेत् ॥ १२७ ॥  
न दोषाय भवेत्तद्वै साधु चापि भविष्यति ।  
यथा स्याज्जनसञ्चारः तथा द्वारं प्रकल्पयेत् ॥ १२८ ॥  
यत्रैव स्थानविस्तारः तत्र स्यात् स्नपनालयः ।  
सर्वालङ्कारसंयुक्तं मण्डपञ्चात्र कारयेत् ।  
वापीकूपतटाकांश्च आरामाद्यांश्च कारयेत् ॥ १२९ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे मण्डपादीनां लक्षणकथनं नाम सप्तमोऽध्यायः ॥  
