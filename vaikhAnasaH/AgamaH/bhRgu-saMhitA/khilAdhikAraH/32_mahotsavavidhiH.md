+++
title = "३२ महोत्सवविधिः"
+++
अथ द्वात्रिंशोऽध्यायः

महोत्सवविधिः

अतः परं प्रवक्ष्यामि क्रमेणैवोत्सवं हरेः ।  
अयने विषुवे चैव विष्णुपञ्चदिनेषु वा ॥ १ ॥  
यजमानस्य जन्मर्क्षे राज्ञो जन्मर्क्ष एव वा ।  
अयने मासनक्षत्रे प्रतिष्ठान्तदिने तथा ॥ २ ॥  
उत्सवान्तन्तु सङ्कल्प्य तत्र तीर्थं प्रकल्पयेत् ।  
एतेष्वेकं परिग्राह्यं यजमानेच्छया दिनम् ॥ ३ ॥  
त्रिविध उत्सवः

उत्सवश्च त्रिधा प्रोक्तः अर्थवद्भिर्हि नामभिः ।  
कालश्रध्दानिमित्ताख्यास्तेषां लक्षणमुच्यते ॥ ४ ॥  
\(त्रयाणामुत्सवानान्तु ध्वजारोहणमाचरेत्\)

मासे तु यस्मिन् कस्मिंश्चित्प्रतिसंवत्सरं हरेः ।  
क्रियते नियते काले स तु कालोत्सवः स्मृतः ॥ ५ ॥  
श्रध्दया भक्तियुक्तेन क्रियते येन केन वा ।  
अभीष्टकाले स हरेः श्रद्धोत्सव इतीरितः ॥ ६ ॥  
द्वात्रिंशोऽध्यायः




[[४५४]]

उत्पन्नेषु निमित्तेषु त्वनावृष्ट्यादिकेषु यः

क्रियते दोषशान्त्यर्थं स निमित्तोत्सवो भवेत् ॥ ७ ॥  
उत्तमञ्चोत्सवञ्चेच्छन् त्रिसप्ताहन्तु कारयेत्

मध्यमं कर्तुकामस्तु दिनानि तु चतुर्दश ॥ ८ ॥  
एके नवाहं ब्रुवते मध्यमं तत्र कोविदाः

सप्ताहमधमं कुर्याद्देवदेवस्य तूत्सवम् ॥ ९ ॥  
उत्सवारम्भघोषणम्

उत्सवस्य च यावन्ति निर्दिष्टानि दिनानि वै ।  
तानि तु त्रिगुणीकृत्य तदादौ घोषणं चरेत् ॥ १० ॥  
केचिद्दशदिनात्पूर्वं केचिदेकादशादथ ।  
उत्सवादिदिने चापि घोषणं सम्प्रचक्षते ॥ ११ ॥  
ध्वजदारूणि

ध्वजार्थं ब्राह्मणानान्तु वेणुदण्ड उदाहृतः ।  
नृपाणां जातिवृक्षोत्थः वैश्यानां चम्पकस्तथा ॥ १२ ॥  
शूद्राणां क्रमुकश्चैव सम्प्रोक्तः पुष्टिकामिनाम् ।  
प्रतिनिधिः

अलाभे तूक्तवृक्षाणां सर्वेषां क्रमुकं हरेत् ॥ १३ ॥  
अथवा यज्ञवृक्षाणां सारमिच्छन्ति केचन ।  
\(मधूकं सालवृक्षञ्च पनसञ्च समाहरेत्

सारवृक्षः पुमान् प्रोक्तः असारः स्त्री नपुंसकः

पुंवृक्षमेव गृह्णीयान्नारीषण्डौ त्यजेद्बुधः\)


[[४५५]]

ध्वजदण्डलक्षणं

ध्वजदण्डमृजुं कुर्याद्विमानप्रमितोच्छ्रयम् ॥ १४ ॥  
विमानात्पादहीनं वा विमानार्धमथापि वा

यथालाभपरीणाहं गुह्णीयाद्विधिवद्बुधः ॥ १५ ॥  
यष्ट्याधारत्रयं कुर्यान्मध्यच्छिद्रसमन्वितम् ।  
यमायामर्धविस्तारं दारुणा याज्ञिकेन वै ॥ १६ ॥  
लोहकवचम्

\(स्वर्णादिकोशसंयुक्तं यथाविभवविस्तरम्

आदिमध्यान्तभागेषु ब्रह्मेशहरिदैवतम्\)

तालद्वयव्यवहितौ दण्डाग्राद्विधिवत्ततः ।  
यष्ट्याधारं द्वितीये तु योजयेत्तत्क्रमेण वै ॥ १७ ॥  
तस्याधस्तात्तृतीये तु यमे चैव तृतीयकं

यमत्रये ततोऽतीते प्रथमं योजयेत्ततः ॥ १८ ॥  
ध्वजस्य नैयत्यं

हरेस्तु पुरतो नित्यं भूतपीठं ध्वजस्तथा ।  
नियमेन प्रतिष्ठाप्यौ हीनयोर्नोत्सवस्तयोः ॥ १९ ॥  
तस्मात्सर्वप्रयत्नेन तयोः संस्थापनं चरेत् ।  
प्रतिष्ठोक्तविधानेन प्रतिष्ठां कारयेत्क्रमात् ॥ २० ॥  
ध्वजपटलक्षणं

ध्वजायामं ध्वजपटं मूलादग्रान्तमुच्यते ।  
अर्धायामं पादसममष्टतालमथापि वा ॥ २१ ॥  
द्वात्रिंशोऽध्यायः




[[४५६]]

शुद्धकार्पासवस्त्रेण सुदृढेन नवेन वै ।  
आयामोचितविस्तारं यथालाभं समाहरेत् ॥ २२ ॥  
पटस्थानं चतुर्धा तु विभज्यैकेन वै शिरः ।  
भागद्वयेन वै वंशं पुच्छमेकेन कारयेत् ॥ २३ ॥  
\(मध्ये हीनञ्च कृत्वा तु पादयोः पुच्छमाहरेत् ।  
मध्याद्धीनं तथा कृर्यादग्रान्तञ्च विचक्षणः ।  
अग्रे मूलेऽपि च तथा सीव्येत्सूत्रैस्सयष्टिकम्\)

पटगरुडः

तन्मध्ये विलिखेद्वीशमासीनं प्राञ्जलिं शुभम् ।  
पञ्चवर्णसमायुक्तं नवतालेन मानतः ॥ २४ ॥  
आकाशारोहिणं वापि वीरासनमथापि वा ।  
वामपादं समाकृञ्च्य दक्षिणं सम्प्रसार्य च ॥ २५ ॥  
साञ्जलिश्चोर्ध्वमुत्तिष्ठेदाकाशारोहणं हि तत् ।  
पार्श्वयोर्व्यजने कुर्यादुपरि च्छत्रमेव च ॥ २६ ॥  
वीशस्य दक्षिणे बाहौ वालं सर्पस्य लेखयेत् ।  
सर्पस्य सुमुखस्येत्थं लब्धामृतमनिन्दितम् ॥ २७ ॥  
एतत्सर्वं दिवा कृत्वा सायमुद्घोषणं चरेत् ।  
मण्डपालङ्कारः

देवालयस्याभिमुखे मण्डपञ्चोपलेपयेत् ॥ २८ ॥  
चतुर्दिशं चतुर्हस्तं पञ्चहस्तमथापि वा ।  
पञ्चवर्णैरलङ्कृत्य धान्यानि च समास्तरेत् ॥ २९ ॥  

[[४५७]]

पुण्याहं वाचयित्वा च प्रोक्षणैः प्रोक्षणं चरेत् ।  
पश्चिमे चक्रमुद्दिश्य पीठं कुर्याद्यथोचितम् ॥ ३० ॥  
ध्वजदेवं समुद्दिश्य प्राच्यां पीठं प्रकल्पयेत् ।  
उत्तरे चामितस्थानं तथा च परिकल्पयेत् ॥ ३१ ॥  
पश्चिमे चोन्नते पीठे देवीभ्यां स्थापयेद्धरिम् ।  
पटप्रतिष्ठा

पूर्वस्मिन् दिवसे रात्रौ प्रतिष्ठोक्तक्रमेण वै ॥ ३२ ॥  
प्रतिष्ठाप्य पटे वीशं समावाह्य समर्चयेत् ।  
अलङ्कृतस्त्वथाचार्यः वस्त्राभरणमण्डनैः ॥ ३३ ॥  
अभ्यर्चयित्वा देवेशमनुमान्य च मन्त्रतः ।  
पुण्याहं वाचयित्वा तु सर्वत्र प्रोक्षणं चरेत् ॥ ३४ ॥  
भेरीताडनम्

अलङ्कृत्य च वस्त्राद्यैः भेरीं पारशवं तथा ।  
देवस्य पुरतः स्थाप्य भेर्यां नन्दीसमर्चयेत् ॥ ३५ ॥  
स्नानपुष्पानुलेपैश्च भवेन्नन्दीशपूजनम् ।  
‘भूतेशं विष्णुभक्तञ्च महाभूतं गदाधरम्’ ॥ ३६ ॥  
इति भेर्यां समभ्यर्च्य ‘उपश्वास्य’ मन्त्रतः ।  
अत्रिप्रोक्तप्रकारेण गद्यतालसमन्वितम् ॥ ३७ ॥  
भेरीं सन्ताङ्य प्रथममाचार्यस्तदनन्तरम् ।  
ताडयेद्वादकेनाथ क्रतुदीक्षान्वितेन वै ॥ ३८ ॥  
द्वात्रिंशोऽध्यायः




[[४५८]]

बलिदानप्रकारः

आचार्यः पुरतो गच्छेत्ततो वाद्यादिसंयुतः

विष्वक्सेनञ्च गरुडं ध्वजं चक्रं पुरो नयेत् ॥ ३९ ॥  
बलिद्रव्यञ्च सङ्गृह्य सह शिष्येण देशिकः ।  
दद्याद्बलिं द्वारदेशे नित्ययात्राबलिक्रमात् ॥ ४० ॥  
ब्रह्मस्थानं ततो गत्वा समभ्यर्च्य बलिं ददेत् ।  
देवताह्वानम्

बलिदेवान्त्समावाह्य सर्ववाद्यसमायुतम् ॥ ४१ ॥  
घोषयेदेवमुच्चैस्तु सर्वत्र बलिसन्धिषु

‘देवशस्योत्सवं द्रष्टुमागच्छन्त्वत्र देवताः ॥ ४२ ॥  
स्वगणैस्सह तिष्ठन्तु बलिं भुञ्जन्तु सादरम्’

एवमुक्त्वा तु सर्वत्र बलिं तेभ्यः प्रदापयेत् ॥ ४३ ॥  
पश्चाद्वदे ‘दुत्सवेन चैतेन सुकृतेन वै ।  
प्रीयतां भगवान् देव’ इति भक्तियुतो गुरुः ॥ ४४ ॥  
इन्द्रादिस्थानमासाद्य तत्तन्मन्त्रमुदीरयन् ।  
पूर्वोक्तविधिना कुर्याद्घोषणं वाद्यसंयुतम् ॥ ४५ ॥  
वीथीभ्रमणम्

एवं विमानं परीत्य पश्चाद्ग्रामोत्सवं नयेत् ।  
आलयोक्तक्रमेणैव वीथीषु चतसृष्वपि ॥ ४६ ॥  
दिक्ष्वष्टसु दिशां पालान् समावाह्य समर्च्य च ।  
बलिं दद्यात् घोषयेच्च गद्यपद्यसमन्वितम् ॥ ४७ ॥  

[[४५९]]

भूतपीठं समासाद्य बलिशेषञ्च निक्षिपेत् ।  
ध्वजारोहणक्रमः

पादौ प्रक्षाल्य चाचम्य शान्तादीन् पूर्ववन्न्यसेत् ॥ ४८ ॥  
अर्चास्थानं प्रविश्यैव सम्भारानपि सम्भरेत् ।  
कूर्मपीठे समासीनः पुण्याहमपि वाचयेत् ॥ ४९ ॥  
दशदानञ्च कृत्वैव द्विजेभ्यो दक्षिणां ददेत् ।  
\(स्थापितश्चेद्ध्वजः पूर्वं यथाशास्त्रं क्रमेण वै ॥ ५० ॥  
जलेनाभ्युक्षणं कृत्वा ध्वजदण्डं विशोधयेत्\)

‘सुपर्णोऽसीति’ मन्त्रेण पटमारोपयेत्सुधीः ।  
ऊर्ध्वयष्ट्या समारोप्य प्रदक्षिणवशं नयेत् ॥ ५१ ॥  
चतुर्दशयमायामामृजुं यष्टिं प्रगृह्य च ।  
तदग्रात्संव्यपोह्यैव त्रितालं वै विधानवित् ॥ ५२ ॥  
पटं तत्रैव बध्नीयात्पाशेन सुदृढेन वै ।  
नारिकेलयुताग्रञ्च तत्त्वचा कृतरज्जुना ॥ ५३ ॥  
तन्तुरज्जुयुतेनापि दर्भरज्ज्वा सवंशया ।  
यष्ट्याधारत्रये सम्यग्योजयित्वा तु बन्धयेत् ॥ ५४ ॥  
प्रतिष्ठितध्वजहीने

\(संव्यपोह्य चतुस्तालं पृष्ठे यूथाधिपस्य तु ।  
पूर्वं प्रतिष्ठाहीने तु येन केनापि हेतुना ।  
कालोत्सवे तु सम्प्राप्ते ध्वजं संस्थापयेत् द्रुतम् ।  
खानयित्वा ध्वजस्थाने त्रितालं निम्नमेव तु ।  
द्वात्रिंशोऽध्यायः




[[४६०]]

स्थापयित्वा ध्वजं तत्र ध्वजमन्त्रेण मन्त्रवित् ।  
पीठं कुर्याञ्च तन्मूले त्रिवेदिसहितं क्रमात् ।  
दण्डात्रितालविस्तीर्णं प्रतिदिक् चतुरङ्गुलम् ।  
एवं स्यात्प्रथमा वेदिः द्वितीया तु द्वितालका ।  
तृतीया चैकताला स्यादेकैकं तालमुन्नतम् ।  
अथवा कलयेद्विद्वान् चतुरश्रं समन्ततः ।  
द्वितालमात्रमायामं तथा तालद्वयोन्नतम् ।  
प्रतिष्ठोक्तक्रमेणैव स्थापयेद्ध्वजदण्डकम् ।  
पुण्याहं वाचयित्वा तु ध्वजमारोपयेत्पटम्\) ।  
दर्भमालाचूतपत्रतोरणादीनि बन्धयेत् ।  
ध्वजमूलेऽर्चयित्वा तु पुष्पगन्धाक्षतादिभिः ॥ ५५ ॥  
धूपं दीपं समर्प्यार्घ्यं मुद्गान्नञ्च निवेदयेत् ।  
पटगरुडार्चनं

ध्वजं पटस्थं गरुडं त्रिषु सन्धिषु पूजयेत् ॥ ५६ ॥  
द्विकालं मध्यमं प्रोक्तमधमञ्चैककालिकम् ।  
गरुडनिवेदितान्नभक्षणफलं

वीशार्पितञ्च मुद्गान्नं वन्ध्या या भुञ्जते स्त्रियः ॥ ५७ ॥  
तास्सुपुत्रानवाप्यैव भवेयुर्जीवभर्तृकाः ।  
महाभूतार्पितान्नञ्च भुञ्जीयाद्योऽपि वा नरः ॥ ५८ ॥  
भूतप्रेतपिशाचादिभयान्मुच्येत सोऽनघः ।  
आब्रह्मभुवनाद्देवानुत्सवार्थं समाह्वयेत् ॥ ५९ ॥  

[[४६१]]

ग्रामालङ्कारादि

\(उत्सवारम्भकाले तु ग्रामस्थाः ग्रामवासिनः ।  
अन्यत्र यदि गच्छेयुः कार्यार्थं शुभकाङ्क्षिणः ।  
प्रतिगच्छेयुरेवात्र अर्वाक् तीर्थदिनात्ततः ।  
सिद्धवत्कारयेच्चैव रङ्गादीन् साधयेच्छुभान् ।  
आलयात्पुरतो वापि दक्षिणे वा मनोरमम् ।  
पूर्ववद्यागशालार्थं षोडशस्तम्भसंयुतम् ।  
मण्डपं वाथ कूटं वा प्रपां वाऽलङ्कृतं स्थलम् ।  
समीकुर्यात् विधानेन यथाविभवविस्तरम् ।  
क्रियते यन्न वै विष्णोरुत्सवो विधिपूर्वकः ।  
तं ग्रामञ्चाप्यलङ्कुर्यात्तत्र रथ्या विशेषतः\) ।  
उत्सवादिदिने विद्वान् अपराह्णे यथाक्रमम् ।  
मृत्तिकाग्राहणं कुर्यादङ्कुरार्थं विशेषतः ॥ ६० ॥  
उत्सवाङ्गस्नपनम् - आचार्यवरणम्

एतत्पूर्वन्तु मध्याह्ने देवेशस्नपनं चरेत् ।  
सायं नित्यार्चनान्ते तु आचार्यो देवसन्निधौ ॥ ६१ ॥  
स्वर्णादिपात्रे सन्न्यस्य द्विप्रस्थं तण्डुलं कुशम् ।  
नालिकेरञ्च ताम्बूलं निष्कं सौवर्णदक्षिणाम् ॥ ६२ ॥  
नी ‘त्वोत्सवं कुरु’ ष्वेति यजमानेन पूजितः ।  
आचार्यस्सुप्रसन्नात्मा ‘प्रीयतां भगवा’ निति ॥ ६३ ॥  
प्रार्थनासूक्तमुच्चार्य देवेशं प्रणमेत्तदा ।  
शिष्यहस्ते ददेत्पात्रं चक्रशान्तौ समानयेत् ॥ ६४ ॥  
द्वात्रिंशोऽध्यायः




[[४६२]]

पूर्वोक्तां दिशमुद्दिश्य गच्छेत्सूक्तजपैस्सह ।  
आचार्यस्साधनैर्युक्तः शिष्येण सहितो व्रती ॥ ६५ ॥  
मृत्सङ्ग्रहणं

गोमयेनोपलिप्ते तु पुण्याहजलपाविते ।  
संस्थाप्य देशे शान्तादीन् पुण्याहं वाचयेत्पुनः ॥ ६६ ॥  
मृत्सङ्ग्रहणदेशः - तत्र गमनं

ध्वजतूर्यादिकान् सर्वान् पुरस्कृत्य ततो व्रजेत् ।  
प्राच्यां सर्वसमृद्धिस्स्यात् आग्नेय्यां धान्यनाशनम् ॥ ६७ ॥  
याम्ये जनविनाशः स्यात् र्नैॠत्यां धननाशनम्

अनावृष्टिश्च वारुण्यां राजकोपश्च पावनौ ॥ ६८ ॥  
सौम्ये पुत्रसमृद्धिस्स्यादैशान्यां सुखदं भवेत्

एतासान्तु दिशां मध्ये प्रशस्तास्स्युरथान्तराः ॥ ६९ ॥  
नवतालेन मानेन वर्तुलां कल्पयेद्भुवम् ।  
वाल्मीक्या मृत्स्नया पञ्चवर्णैस्सम्यगलङ्कृताम् ॥ ७० ॥  
समालिखेत्तत्र देवीं हरिणीं हरिवल्लभाम् ।  
ऊर्ध्ववक्त्राञ्ञ्च शयिताम् ऐशान्ये न्यस्तमस्तकाम् ॥ ७१ ॥  
र्नैॠतन्यस्तपादाब्जां मेदिनीं परिकल्पयेत् ।  
तामर्घ्यान्तं समभ्यर्च्य प्रोक्षणैः प्रोक्षणं चरेत् ॥ ७२ ॥  
‘उद्धृतासि वराहे’ ति वराहं भावयेद्गुरुः ।  
एकादशोपचारैश्च भूसूक्तेनार्चयेत्क्रमात् ॥ ७३ ॥  
तत्पूर्वे वीशमभ्यर्च्य दक्षिणे चक्रमर्चयेत् ।  
वस्त्रेण भूषणैर्माल्यैर्गन्धैर्देवीञ्च भूषयेत् ॥ ७४ ॥  

[[४६३]]

ततोऽनुज्ञाप्य तां देवीं तदङ्गे मृदमाहरेत् ।  
ललाटे सर्वदोषघ्नं बाह्वोर्बहुसुवर्णदम् ॥ ७५ ॥  
स्तनद्वये वयोवृद्धिः जठरे सर्वसम्पदः ।  
अधःकाये मृदं तत्र नाहरेत कदाचन ॥ ७६ ॥  
एवं ज्ञात्वा विधानेन मेदिनीं मनसा स्मरन् ।  
‘त्वां खना’ मीति चोक्त्वा तु खनित्रं घनमाहरेत् ॥ ७७ ॥  
उभाभ्यामपि हस्ताभ्यां खनित्रेण खनेद्भुवम् ।  
महीं देवीमनुज्ञाप्य तालनिम्नन्तु खानयेत् ॥ ७८ ॥  
अपोह्योर्ध्वगतां मृत्स्नां तदधोभागगां मृदम् ।  
उच्चरन् वैष्णवान् मन्त्रान् शुद्धपात्रे तु सङ्ग्रहेत् ॥ ७९ ॥  
सौवर्णे राजते वापि ताम्रे कांस्येऽथ मृण्मये ।  
चक्रशान्तौ समभ्यर्च्य अपूपांश्च निवेदयेत् ॥ ८० ॥  
पश्चाद्गन्धांश्च ताम्बूलं दक्षिणाञ्च विशेषतः ।  
दद्यादाचार्यपूर्वेभ्यो द्विजेभ्यो देवसन्निधौ ॥ ८१ ॥  
आलयप्रवेशः

सर्ववाद्यसमायुक्तो मृदमादाय वाहने ।  
शिरसा धारयित्वा वा पुरस्ताच्छक्रशान्तयोः ॥ ८२ ॥  
ग्रामप्रदक्षिणं नीत्वा देवालयमुपाव्रजेत् ।  
अङ्कुरार्पणम्

आलयस्योत्तरे पार्श्वे प्रथमावरणे क्रमात् ॥ ८३ ॥  
द्वात्रिंशोऽध्यायः




[[४६४]]

अङ्कुरानर्पयित्वा तु उत्सवारम्भमाचरेत् ।  
उत्तमं मध्यमं वापि कारयेदुत्सवं ततः ।  
तीर्थोक्तदिवसात्पूर्वं नवमे वाथ सप्तमे ॥ ८४ ॥  
पञ्चमेऽहनि वा कुर्यादेवमेवाङ्कुरार्पणम् ।  
\(मरीच्युक्त विधानेन कारयेदङ्कुरार्पणम्\) ॥ ८५ ॥  
सूत्रोक्तविधिना कुर्याद्वास्तुहोमं सगव्यकम् ।  
पटस्थगरुडस्यापि अक्ष्युन्मेषणपूर्वकम् ॥ ८६ ॥  
प्रोक्षणञ्चाधिवासार्थं शोषणादीनि कारयेत् ।  
उक्तन्याससमायुक्तं प्रतिष्ठाञ्च समाचरेत् ॥ ८७ ॥  
वीथ्यादीनां विशुद्ध्यर्थं पर्यग्निकरणं चरेत् ।  
पूर्वेद्युरेव सायाह्ने कुर्याद्वाऽह्नि तु मध्यमे ॥ ८८ ॥  
उत्सवक्रमः

अत ऊर्ध्वं प्रवक्ष्यामि विधिनैवोत्सवक्रमम् ।  
प्रथमेऽहनि सायञ्च प्रदोषे च विशेषतः ॥ ८९ ॥  
विष्णोस्सपरिवारस्य विशेषेण मुदाऽन्वितः ।  
पूजाञ्च कारयेद्भक्त्या यजमानस्स्वशक्तितः ॥ ९० ॥  
आरम्भादासमाप्तेस्तु सायं प्रातर्दिने दिने ।  
नित्यहोमः

आज्येन चरुणा मूर्तिहोमं कुर्याद्दिवासन्ध्ययोः ॥ ९१ ॥  
सर्वेभ्यः परिवारेभ्यः यथावद्विधिकोविदः ।  

[[४६५]]

दिनदैवत्यम्

प्रथमं ब्रह्मदैवत्यमार्षं स्यात्तु द्वितीयकम् ॥ ९२ ॥  
तृतीयं वै रौद्रमाहुश्चतुर्थं वासवं स्मृतम् ।  
पञ्चमं सोमदैवत्यं षाष्ठं वैष्णवमुच्यते ॥ ९३ ॥  
सप्तमं सर्वदैवत्यमष्टमं याम्यमेव च ।  
नवमञ्चार्षकं प्रोक्तं दशमं सौरमुच्यते ॥ ९४ ॥  
कौबेरमेकादशकं वायव्यं द्वादशं स्मृतम् ।  
त्रयोदशं स्यात्कौमारं रौहिणन्तु चतुर्दशम् ॥ ९५ ॥  
ततः पञ्चदशञ्चैव वैष्णवं परिकीर्तितम् ।  
सौरन्तु षोडशं सप्तदशं कौबेरमुच्यते ॥ ९६ ॥  
अष्टादशं नृसूक्तं कौमारमेकोनविंशकम् ।  
वैघ्नं विंशतिकं प्राहुरेकविंशञ्च वैष्णवम् ॥ ९७ ॥  
_______

प्रथमेऽह्नि प्रभाते तु देवीभ्यां सहितं हरिम् ।  
अलङ्कृत्य विशेषेण वस्त्रैराभरणैरपि ॥ ९८ ॥  
पीठे संस्थाप्य चादाय नयेदास्थानमण्डपम् ।  
आरोप्य चोन्नते पीठे परिवारांश्च पूर्ववत् ॥ ९९ ॥  
पुण्याहं ताडनं भेर्याः देवाह्वानञ्च कारयेत् ।  
विष्वक्सेनमलङ्कृत्य गारुडं पटमादरात् ॥ १०० ॥  
चक्रञ्च गन्धैर्माल्याद्यैः छत्रचामरपिञ्छकैः ।  
द्रोणैः द्रोणार्धकैर्वापि तदर्धैर्वापि तण्डुलैः ॥ १०१ ॥  
द्वात्रिंशोऽध्यायः




[[४६६]]

निष्पावैश्च कुलुत्थैश्च सलाजैस्सक्तुभिस्तथा ।  
पाचयित्वा विधानेन मुद्गतिल्वसमन्वितम् ॥ १०२ ॥  
अपूपैरपि संयुक्तं कटाहे प्रक्षिपेद्बलिम् ।  
पुष्पं तोयं धूपदीपगन्धाक्षतयुतं तथा ॥ १०३ ॥  
घण्टानादसमायुक्तं सर्ववाद्यसमन्वितम् ।  
बलिद्रव्यं समादाय द्वारपालपुरस्सरम् ॥ १०४ ॥  
बलिं दद्यात् विधानेन चक्रस्य पुरतो व्रजेत् ।  
चक्रस्य पश्चिमे वीशं तत्पुष्ठे चामितं नयेत् ॥ १०५ ॥  
बलिर्देयः प्रयत्नेन बलिवाद्यसमन्वितम् ।  
आचार्यो हरिरूपस्स्याच्छत्रचामरसंयुतः ॥ १०६ ॥  
सर्वालङ्कारसंयुक्तः सर्ववाद्यसमन्वितः ।  
जनैः परिवृतो गच्छेद्यजमानश्च हर्षितः ॥ १०७ ॥  
चतुष्कोणे त्रिकोणे च द्विवीथ्यन्तरवीथिषु ।  
सन्धौ सन्धौ बलिं दद्याद्भूतादिभ्यो यथाक्रमम् ॥ १०८ ॥  
मध्यमं सन्धिमास्थाय भूतेभ्यः सर्वतः क्षिपेत् ।  
यक्षेभ्यो दक्षिणे दद्यात्पिशाचेभ्यश्च पश्चिमे ॥ १०९ ॥  
उत्तरे नागमुख्येभ्य इत्युक्त्वा मन्त्रवित्तमः ।  
‘ये भूता’ इति मन्त्रेण दिश्यूर्ध्वायाञ्च निक्षिपेत् ॥ ११० ॥  
तोयं दत्वा तु पूर्वं वै पुष्पञ्च तदनन्तरम् ।  
गन्धान् दद्यात्ततः पश्चात् धूपं दीपं ततः परम् ॥ १११ ॥  
बलिं पश्चात् क्षिपेत्तत्र पश्चात्तोयं समर्पयेत् ।  
एवं प्रदक्षिणवशात् बलिं ग्रामे विनिक्षिपेत् ॥ ११२ ॥  
_______


[[४६७]]

राजधानी यदि भवेद्राजवेश्माङ्कणेऽपि च ।  
इन्द्राय तु बलिं दद्यात् बलिमन्त्रमुदीरयेत् ॥ ११३ ॥  
‘इन्द्राय विष्णवे तुभ्यं नमोऽस्तु पृथिवीपते ।  
रक्षस्व जगतीमेतामपि मा’ मिति चोच्चरेत् ॥ ११४ ॥  
जयश्रियै च तत्पार्श्वे शचीदेव्यै च निक्षिपेत् ।  
शङ्खपद्मनिधिभ्याञ्च तत्रैव द्वारपार्श्वयोः ॥ ११५ ॥  
_______

पश्चादैन्द्रादिकं स्थानमासाद्य तु क्षिपेद्बलिम् ।  
पश्चादालयमाविश्य बलिशेषं प्रगृह्य च ॥ ११६ ॥  
भूतपीठे विनिक्षिप्य

पश्चादभ्यन्तरं विशेत् ।  
चक्रादींश्च प्रतिष्ठाप्य

तत्तत्स्थाने यथाक्रमम् ॥ ११७ ॥  
बलिं पश्चाद्यथापूर्वं तथैव च विसर्जयेत् ।  
मुहूर्ते पटमारोप्य देवेशाय निवेदयेत् ॥ ११८ ॥  
मुद्गान्नञ्च ध्वजस्थाय गरुडाय निवेदयेत् ।  
ततो देवेशमादाय सर्वालङ्कारसंयुतम् ॥ ११९ ॥  
ध्वजन्तु त्रिः परिक्रम्य यागस्थानं निनीय च ।  
अङ्कुरानर्पयित्वा तु उत्सवार्थं विशेषतः ॥ १२० ॥  
सभ्याग्निकुण्डे चाब्जाग्नौ कुर्यादाघारमेव च ।  
द्वात्रिंशोऽध्यायः




[[४६८]]

प्रतिसरः

स्वर्णादिपात्रे द्विप्रस्थतण्डुलान् न्यस्य तत्र च ॥ १२१ ॥  
नालिकेरं तदुपरि सौवर्णं कौतुकं न्यसेत् ।  
तस्मिन् शेषं समावाह्य स्वस्तिसूक्तं तथा बुधः ॥ १२२ ॥  
‘कृणुष्व पाज’ सूक्तञ्च जप्त्वाऽलङ्कारसंयुतः ।  
आचार्यो यजमानश्च सर्ववाद्यसमायुतः ॥ १२३ ॥  
घण्टानादेन च तथा कृत्वा सद्मःप्रदक्षिणम् ।  
उद्दिष्टस्थानमावेश्य देवेशं सम्प्रणम्य च ॥ १२४ ॥  
अथवा मण्डपे स्थाप्य प्रणम्य च यथाविधि ।  
देवस्य दक्षिणे हस्ते देव्योर्वामकरे तथा ॥ १२५ ॥  
गरुत्मदमितारीणां गुरोश्चैव पदार्थिनाम् ।  
बध्नीयाद्दक्षिणकरे रक्षासूत्रं समन्त्रकम् ॥ १२६ ॥  
ततोऽर्चयित्वा देवेशं यागशालां प्रविश्य च ।  
नवकुम्भान् सुसंसाध्य कुम्भेष्वावाहनं चरेत् ॥ १२७ ॥  
अत्रिप्रोक्तक्रमेणैव मूर्तिहोमं हुनेत्ततः ।  
निवेदयेद्धविस्सम्यक् देवदेवाय शार्ङ्गिणे ॥ १२८ ॥  
\(प्रथमेऽह्नि प्रभायां वा हंसे वाऽऽरोहयेत्प्रभुम् ।  
कण्ठीरवे द्वितीये तु तृतीये तु हनूमति ॥ १२९ ॥  
तुरीये पक्षिराजे स्यादनन्ते पञ्चमेऽहनि ।  
षष्ठेऽहनि गजेन्द्रे तु रोपयित्वोत्सवं चरेत् ॥ १३० ॥  
सप्तमेऽहनि मध्याह्ने निशाचूर्णेन स्नापयेत् ।  
प्रभायामुत्सवं कुर्यात्सायङ्काले विशेषतः ॥ १३१ ॥  

[[४६९]]

विमाने पुष्पके रात्रौ तुरगेन्द्रे तथाऽष्टमे ।  
नवमे देवदेवस्य प्रभाते स्याद्रथोत्सवः ॥ १३२ ॥  
शिबिकान्दोलिकाव्यालपुन्नागा गोपवर्धनम् ।  
सायमेवं तथा प्रातः उत्सवे स्याद्दिने दिने \) ॥ १३३ ॥  
रङ्गे वा शिबिकायां वा वस्त्रमाल्यादिशोभिते ।  
रथे वाऽऽरोप्य यत्नेन ‘प्रतद्विष्णु’रिति ब्रुवन् ॥ १३४ ॥  
चामरैर्व्यजनैरन्यैः छत्रैः पिञ्छैस्समन्वितम् ।  
ग्रामं प्रदक्षिणीकुर्याद्वाद्यघोषसमन्वितम् ॥ १३५ ॥  
तत्राऽचार्यं पुरस्कृत्य वेदस्तुतिपरायणाः ।  
नृत्तगेयमहावीणागीतवादित्रवादकाः ॥ १३६ ॥  
अनुगच्छेयुरानन्दवशास्ते सिद्धिमाप्नुयुः ।  
_______

उत्सवे येऽनुगच्छन्ति चतुर्वर्णसमुद्भवाः ॥ १३७ ॥  
ते सर्वे वैष्णवा ज्ञेयाः स्पर्शदोषोऽत्र नो भवेत् ।  
अन्नं भक्ष्याणि पक्वानि भोज्यानि विविधानि च ॥ १३८ ॥  
महानसात्सुसिद्धानि समादाय निवेदयेत् ।  
फलानि नारिकेलञ्च गुलं ताम्बूलमेव च ॥ १३९ ॥  
अपक्वानि तु वस्तूनि विना मन्त्रं समर्पयेत् ।  
देवे तु वाहनारूढे तत्पीठे पूजकस्सदा ॥ १४० ॥  
आसीनोऽप्यथवा तिष्ठन् यथोक्तं पूजयेद्धरिम् ।  
द्वात्रिंशोऽध्यायः




[[४७०]]

घटदीपः

ततः प्रविश्य चागारं पाद्याद्यैरभिपूज्य च ॥ १४१ ॥  
तिष्ठते देवदेवाय घटदीपं प्रदर्शयेत् ।  
आचार्यो वाऽर्चको वापि हरिद्राचूर्णमिश्रितान् ॥ १४२ ॥  
‘अतो देवादि’ मन्त्रैस्तु अन्नपिण्डान् प्रगृह्य वै ।  
हस्ताभ्यां देवदेवन्तु परीत्य त्रिः प्रदक्षिणम् ॥ १४३ ॥  
भ्रामयित्वा चतुर्दिक्षु क्रमेणैव समुक्षिपेत् ।  
घटकुम्भं समादाय गणिका समलङ्कृता ॥ १४४ ॥  
सर्ववाद्यसमायुक्तं कारयेत्त्रिः प्रदक्षिणम् ।  
पश्चात्पक्वमपक्वं वा भक्ष्यं दद्यात्तदा रहः? ॥ १४५ ॥  
अन्तः प्रवेशयित्वा च पुण्याहं वाचयेत्ततः ।  
_______

स्नापयित्वा ततो देवं सन्ध्यापूजां समाचरेत् ॥ १४६ ॥  
प्रातःकालेऽर्चनं कृत्वा कारयेत्प्रातरुत्सवम् ।  
तथा सायार्चनान्ते वै रात्र्युत्सवमथाचरेत् ॥ १४७ ॥  
एवमेव क्रमेणैव शिष्टाहेषु च श्रद्धया ।  
कारयेदुत्सवं सायं प्रातर्देवस्य शार्ङ्गिणः ॥ १४८ ॥  
_______

तीर्थस्नानदिनात्पूर्वं रात्रौ तत्र विचक्षणः ।  
सायं कालोत्सवं कृत्वा रात्रिपूजां समाप्य च ॥ १४९ ॥  
चक्रं प्रतिसरञ्चापि कृत्वा ग्रामप्रदक्षिणम् ।  
चक्रं संस्नाप्य तीर्थे तु ततो देवालयं विशेत् ॥ १५० ॥  

[[४७१]]

यमपावकयोर्मध्ये पूर्वोक्तेन क्रमेण वै ।  
बद्ध्वा प्रतिसरं पश्चात् शयने शाययेद्धरिम् ॥ १५१ ॥  
पुनः प्रभाते धर्मात्मा स्नात्वा स्नानविधानतः ।  
शयनाद्देवमुत्थाप्य चार्घ्यान्तमभिपूज्य च ॥ १५२ ॥  
पूर्वोक्तेनैव विधिना प्रातरुत्सवमाचरेत् ।  
रथं त्रिः सम्परिक्रम्य सर्वालङ्कारशोभितम् ॥ १५३ ॥  
तस्मिन् देवेशमारोप्य श्रीभूमिसहितं प्रभुम् ।  
सर्ववाद्यसमायुक्तं सर्वालङ्कारसंयुतम् ॥ १५४ ॥  
ग्रामप्रदक्षिणं नीत्वा समभ्यर्च्यावरोपयेत् ।  
डोलायमानं गोविन्दं मञ्चस्थं मधुसूदनम् ॥ १५५ ॥  
रथस्थं केशवं दृष्ट्वा न पुनर्जायते नरः ।  
चूर्णोत्सवः

आस्थाने स्थापयेद्देवं नृत्तगेयसमन्वितम् ॥ १५६ ॥  
हरिद्रां चूर्णयित्वा तु शुद्धैर्भक्तान्वयोद्भवैः ।  
पूरयित्वा तेन कुम्भान् धान्यवेद्यां त्वभिक्षिपेत् ॥ १५७ ॥  
पुण्याहसलिलेनोक्ष्य अधिदेवान् समर्चयेत् ।  
स्नपनान्ते देवदेवं चूर्णैः संस्नापयेत्क्रमात् ॥ १५८ ॥  
चक्रञ्च स्नापयेच्चूर्णैः पश्चाद्ग्रामप्रदक्षिणम् ।  
नाथवन्नाययेद्देवं सर्ववाद्यसमन्वितम् ॥ १५९ ॥  
चूर्णशेषञ्च भक्तेभ्यो दापयेद्विकिरेत्ततः ।  
द्वात्रिंशोऽध्यायः




[[४७२]]

तीर्थोत्सवः

तीर्थोन्मुखं देवदेवमनुगच्छेयुरादरात् ॥ १६० ॥  
भक्तास्तीर्थेऽवगाहार्थं तीर्थराजं विशेषतः ।  
समुद्रं वा नदीं वापीं तटाकं वाऽथ निर्झरम् ॥ १६१ ॥  
तत्र पीठे समावेश्य देवदेवं जगद्गुरुम् ।  
देवदेवस्य पुरतः कलशान् पञ्च विन्यसेत् ॥ १६२ ॥  
तण्डुलोपरि वेद्यान्तु वस्त्रालङ्कारसंयुतान् ।  
मृत्तोयं मध्यमे न्यस्येत्पूर्वे चैव कुशोदकम् ॥ १६३ ॥  
पुष्पोदकन्तथा याम्ये गन्धतोयञ्च वारुणे ।  
सौम्येऽक्षतोदकं न्यस्य अधिदेवान्त्समर्चयेत् ॥ १६४ ॥  
अङ्कुराणि च तत्रैव परितः स्थापयेत्ततः ।  
‘आपो हिष्ठा’ दिभिर्मन्त्रैः प्रोक्षयेच्छ्रीमहीपतिम् ॥ १६५ ॥  
तत्तन्मन्त्रं समुच्चार्य प्रोक्षयेत्कलशोदकैः ।  
चक्रं पश्चात् समभ्युक्ष्य शिष्टतोयैश्च स्नापयेत् ॥ १६६ ॥  
पश्चाच्चक्रं तीर्थतोये मुहूर्ते मज्जयेच्छुभे ।  
तत्काले सह चक्रेण कुर्युः स्नानं महाजनाः ॥ १६७ ॥  
पश्चादालयमाविश्य कलशैः स्नापयेद्धरिम् ।  
जीवस्थाने प्रतिष्ठाप्य प्रभूतञ्च निवेदयेत् ॥ १६८ ॥  
ततस्सन्ध्यार्चनादीनि क्रमाच्चैव समाचरेत् ।  
तस्मिंस्तु तीर्थनक्षत्रे पूर्वरात्रौ विशेषतः ॥ १६९ ॥  
केवलं बलिमादाय देवैश्चक्रादिभिर्विना ।  
पूर्ववत् निर्वपेत्सर्वस्थानेषु क्रमशो बलिम् ॥ १७० ॥  

[[४७३]]

तत्तन्मन्त्रं समुच्चार्य भवेद्ग्रामहिताय सः ।  
यत्र यत्र बलिस्थानं तत्र तत्र च घोषयेत् ॥ १७१ ॥  
शून्यालयप्रदेशेषु चैत्यवृक्षश्मशानयोः ।  
वापीकूपतटाकादौ प्रक्षिपेद्बलिमादरात् ॥ १७२ ॥  
तत्तत्स्थानस्थभूतानामिदमित्यनुचिन्तयन् ।  
स्नात्वाऽग्निसन्निधौ पश्चात् देवालयमुपाव्रजेत् ॥ १७३ ॥  
ध्वजावरोहणम्

उत्सवार्थं समायातास्सर्वे यान्तु यथागतम् ।  
शान्तिरस्त्विति चोक्त्वा तु पटं समवरोपयेत् ॥ १७४ ॥  
पौराणिकेषु स्थानेषु तथा पर्वतसानुषु ।  
नदीतीरेऽन्यत्र वापि वेलायां सागरस्य वा ॥ १७५ ॥  
आलयो यत्र सङ्क्लृप्तः तत्रैवोत्सवमाचरेत् ।  
यत्रैव क्रियते विष्णोरुत्सवस्सर्वशान्तिदः ॥ १७६ ॥  
तस्मिन् देशेऽन्यदेवानामुत्सवं नैव कारयेत् ।  
देवदेवप्रतिष्ठादिदेवकार्ये महोत्सवे ॥ १७७ ॥  
न कुर्युः शुभकर्माणि गृहेषु ग्रामवासिनः ।  
यदि कुर्युः प्रमादाद्वै न सुखं प्राप्नुयुः ध्रुवम् ॥ १७८ ॥  
आचार्यपूर्विका यस्मात् क्रियाः शास्त्रेषु चोदिताः ।  
तस्मात् सर्वप्रयत्नेन यजमानस्स्वशक्तितः ॥ १७९ ॥  
सौवर्णैर्भूषणैर्वस्त्रैः गोभूम्यादिभिरादरात् ।  
आचार्यं पूजयेत्पूर्वं नियुक्तांश्च पदार्थिनः ॥ १८० ॥  
द्वात्रिंशोऽध्यायः




[[४७४]]

फलश्रुतिः

एवं यः कारयेद्भक्त्या देवदेवस्य चोत्सवम् ।  
देहान्ते बन्दुभिः गच्छेद्विष्णुलोकन्तु पञ्चमिः ॥ १८१ ॥  
शान्तिस्स्यात् सर्वलोकानां दुःखानाञ्च निवारणम् ।  
वर्षदं सर्वलोकानां सस्यानामभिवृद्धिदम् ॥ १८२ ॥  
राष्ट्राभिवृद्धिदञ्चैव राज्ञाञ्च बलवर्धनम् ।  
ॠद्धिदं सन्ततीनां स्याद्वेदानामपि बृंहणम् ॥ १८३ ॥  
भेरीपटहशङ्खानां यावदाप्नोति वै ध्वनिः ।  
पिशाचप्रेतरक्षांसि तावन्नैव विशन्त्यपि ॥ १८४ ॥  
तस्मात्सर्वप्रयत्नेन कारयेदुत्सवं हरेः ।  
अशक्तस्य एकाहोत्सवप्रकारः

एैकाहिकोत्सवं वक्ष्ये चतुर्मुखसमीरितम् ॥ १८५ ॥  
श्रवणे मासनक्षत्रे राजजन्मर्क्ष एव वा ।  
एकादश्याञ्च द्वादश्यां तथा मकरसङ्क्रमे ॥ १८६ ॥  
भक्तिश्रद्धे यदा स्यातां कुर्यादैकाहिकोत्सवम् ।  
पूर्वेद्युरेव शर्वर्यां रात्रिपूजावसानके ॥ १८७ ॥  
समभ्यर्च्य च देवेशं हविर्भिस्सन्निवेद्य च ।  
पूर्वोक्तेन विधानेन बद्ध्वा प्रतिसरं ततः ॥ १८८ ॥  
शयने शाययेद्देवं शयनोक्तविधानतः ।  
प्रभाते पुनरुत्थाप्य श्रीभूमिसहितं हरिम् ॥ १८९ ॥  

[[४७५]]

अर्घ्यान्तमर्चयित्वा तु वस्त्रालङ्कारभूषणैः ।  
सुमनोभिरलङ्कुर्याद्यावन्नेत्रमनःप्रियम् ॥ १९० ॥  
वीशचक्रमितान् देवान् पूजयेद्बलिसंयुतान् ।  
हविर्निवेदयेद्बिम्बाभावे पात्रेऽथवाऽर्चयेत् ॥ १९१ ॥  
उत्सवोक्तमलङ्कारं सर्वमन्यं प्रकल्पयेत् ।  
ध्वजस्यारोपणं नेष्टमङ्कुरारोपणं तथा ॥ १९२ ॥  
चक्रमग्रे बलिं पश्चात्

ततो वीशं ततो बलिम् ।  
प्रस्थाप्यैवं क्रमात् पश्चात्

उत्सवोक्तक्रमेण वै ॥ १९३ ॥  
उत्सवोक्तविधानेन बलिद्रव्यैस्सुसाधितैः ।  
रथमारोप्य देवेशं पीठिकां रङ्गमेव वा ॥ १९४ ॥  
ग्रामप्रदक्षिणं कुर्याद्बलिमार्गक्रमेण वै ।  
प्राप्य देवालयं पश्चादुत्सवोक्तक्रमेण वै ॥ १९५ ॥  
वाद्यैश्चतुर्विधैर्गानैः नृत्तभेदैः स्तवैरपि ।  
गद्यैः पद्यैस्तथाऽन्यैश्च विभवैरभिनन्दयेत् ॥ १९६ ॥  
ततो हरिद्रचूर्णेन विकिरेत् देवमूर्धनि ।  
स्नपनोक्तेन मार्गेण ततः संस्नापयेद्धरिम् ॥ १९७ ॥  
प्रभूतञ्च हविर्दद्यात् हवींषि विविधानि च ।  
पूजयेच्च हरिं देवमेवं बहुलविग्रहैः ॥ १९८ ॥  
ऐकाहिकोत्सवं त्वेवं यो देवेशस्य कारयेत् ।  
सप्तजन्मकृतात्पापात्स मुच्येत न संशयः ॥ १९९ ॥  
द्वात्रिंशोऽध्यायः




[[४७६]]

ग्रामशान्तिश्च सर्वोपद्रवशान्तिस्तथा भवेत् ।  
अल्पयत्नेन सिद्ध्येत महायत्नकृतं फलम् ॥ २०० ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे महोत्सविधिर्नाम द्वात्रिंशोऽध्यायः ॥  
