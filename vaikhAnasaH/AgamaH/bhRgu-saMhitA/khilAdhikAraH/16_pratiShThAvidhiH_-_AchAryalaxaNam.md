+++
title = "१६ प्रतिष्ठाविधिः - आचार्यलक्षणम्"
+++
अथ षोडशोऽध्यायः

प्रतिष्ठाविधिः-आचार्यलक्षणम्

अथ परं प्रवक्ष्यामि स्थापनक्रममुत्तमम् ।  
स्थापनारम्भकाले तु यजमानोऽथ भक्तिमान् ॥ १ ॥  
वैखानसविदो विप्रान् नमस्कृत्य स्वदैववत् ।  
तेषु ज्ञानोत्कटं ज्ञात्वा नमस्कृत्य स्वदैववत् ॥ २ ॥  
वैखानसेन सूत्रेण निषेकादिक्रियान्वितम् ।  
विप्रं स्वाध्यायसंयुक्तं गृहस्थं लक्षणान्वितम् ॥ ३ ॥  
शौचाचारविधिं तद्वत्सन्ध्यौपासनमेव च ।  
औपासनं वैश्वदेवं जपहोमव्रतानि च ॥ ४ ॥  
वैखानसेन विधिना कुर्वाणं शान्तमानसम् ।  
श्रद्धाभक्तिसमायुक्तं सर्वकर्मसु निश्चलम् ॥ ५ ॥  
षोडशोऽध्यायः




[[२००]]

आहुतीनां पदार्थज्ञमग्निकार्यपरायणम् ।  
भूम्याद्येकादशविधिक्रमज्ञं भगवत्परम् ॥ ६ ॥  
पुष्टगात्रं सुसम्पन्नं जितेन्द्रियमकल्मषम् ।  
युवानं स्थविरं वाऽथ ज्ञानिनं कर्मकारिणम् ॥ ७ ॥  
सर्वलक्षणसम्पन्नं वृणुयात्कारको गुरुम् ।  
यजमानो गुरुश्चैव देवदेवं प्रणम्य च ॥ ८ ॥  
यजमानस्तूक्तकाले गुरवे दक्षिणां ददेत् ।  
स्वदेववन्नमस्कृत्य कार्यारम्भमुपक्रमेत् ॥ ९ ॥  
उक्तलक्षणसम्पन्नानृत्विजो वृणुयात्सतः ।  
मुहूर्तकालः

अयने चोत्तरे कुर्यात्कार्यारम्भं हरेः क्रतोः ॥ १० ॥  
मासानां फाल्गुनः श्रेष्ठश्चैत्रो वैशाख एव वा ।  
तौ मार्गशीर्षमाघौ द्वौ निन्दितौ ब्रह्मणा पुरा ॥ ११ ॥  
शेषेष्वपि च कर्तव्यं त्वरितेनेति मे मतिः ।  
पूर्वपक्षे प्रकुर्वीत कृष्णपक्षे त्रिथाऽद्यके ॥ १२ ॥  
त्रिषूत्तरेषु रोहिण्यां हस्ते स्वात्यां पुनर्वसौ ।  
श्रवणे वारुणे चैव मैत्रे वा वसुदैवते ॥ १३ ॥  
अन्यस्मिन् पुण्यनक्षत्रे प्रशस्ते श्रुतिचोदिते । ।  
युग्माश्च तिथयस्सर्वाः प्रशस्ता विष्टिवर्जिताः॥ १४ ॥  
गुरुभार्गवसौम्यानां वारा ग्राह्याः शुभाश्च ते ।  
चरराशिं विवर्ज्यैव स्थिरराशिं प्रगृह्य च ।  
ग्रामस्य यजमानस्य चानुकूले दिने चरेत् ॥ १५ ॥  

[[२०१]]

अङ्कुरार्पणम्

अतः परं प्रवक्ष्यामि विधिना चाङ्कुरार्पणम् ।  
भूपरीक्षादिकं कर्म यस्मिन्नहनि कारयेत् ॥ १६ ॥  
तस्मात्तु दिवसात्पूर्वं नवमे वाऽथ सप्तमे ।  
पञ्चमेऽहनि वा कुर्याद्विधिना चाङ्कुरार्पणम् ॥ १७ ॥  
अङ्कुरार्पणकार्यार्थं पालिकादीन् समाहरेत् ।  
पालिकाः कुम्भकांश्चापि शरावानपि सङ्ग्रहेत् ॥ १८ ॥  
पालिकादीनां लक्षणम्

बिम्बेन कौतुकेनैव समोच्चः पालिका मताः ।  
तदर्धमाना वा कुर्यात्तालमात्रमिताश्च वा ॥ १९ ॥  
ध्रुवबेरमुखायामं पालिकायामविस्तरम् ।  
तदर्धं मूलविस्तारं क्रमशो ह्रासयेद्बुधः ॥ २० ॥  
तच्चतुर्थैकहीनस्तु छिद्रकुम्भः प्रमाणतः ।  
त्रिभागादेकभागस्तु कुम्भद्वारस्य चोच्छयः ॥ २१ ॥  
आयामात्त्रिगुणो नाहः द्वारो भाग उदाहृतः ।  
पञ्चद्वारसमायुक्तान् छिद्रकुम्भान्विशेषतः ॥ २२ ॥  
षडङ्गुलसमुत्सेधान् शरावानपि सम्भरेत् ।  
विस्तारादि शरावाणां पालिकासममुच्यते ॥ २३ ॥  
एवमाहृत्य यत्नेन सम्यग्दग्धं मनोहरम् ।  
ब्राह्मणो यजमानश्चेत् गृह्णीयात्तानि षोडश ॥ २४ ॥  
क्षत्रियो द्वादशाष्टौ तु वैश्यस्तानि सुसम्भरेत् ।  
चत्वारि शूद्रो गृह्णीयात्पालिकादीनि वै पृथक् ॥ २५ ॥  
षोडशोऽध्यायः




[[२०२]]

एवमाहृत्य यत्नेन पश्चाद्बीजानि चाहरेत् ।  
कङ्कुमुद्गयवांश्चैव निष्पावान् सर्षपानपि ॥ २६ ॥  
आतपेनाथ संशोष्य सारभूतानि सम्भरेत् ।  
जले तु निक्षिपेत्तानि यावदङ्कुरदर्शनम् ॥ २७ ॥  
रात्रावङ्कुरार्पणं

न प्रीतये भगवते कृतमह्न्यङ्कुरार्पणम् ।  
तस्मात्सर्वप्रयत्नेन कुर्यान्निश्यङ्कुरार्पणम् ॥ २८ ॥  
प्रदोषे वाऽर्पणं कुर्यादङ्कुराणां विशेषतः ।  
अङ्कुरवेदिः

आलयात्पुरतो वाऽपि उत्तरे वा मनोरमे ॥ २९ ॥  
मण्डपेऽष्टस्तम्भयुते चतुरश्रे सुविस्तृते ।  
ऊर्ध्वेऽलङ्कारसहितवितानेन स्वलङ्कृतम् ॥ ३० ॥  
मण्डलान्युपलिप्याऽलङ्कुर्याद्वर्णैस्तु पञ्चभिः ।  
व्रीहिभिस्तण्डुलैर्वाऽत्र पीठं सम्यक्प्रकल्पयेत् ॥ ३१ ॥  
मध्ये ब्रह्माणमुद्दिश्य षोडशाङ्गुलमायतम् ।  
त्रिवेदिसहितं पीठं कुर्यात्कर्माङ्गुलोच्छयम् ॥ ३२ ॥  
प्राच्यां शेषं समभ्यर्च्य वक्रतुण्डञ्च दक्षिणे ।  
पङ्क्तीशं पश्चिमेऽभ्यर्च्य सोमञ्चैव तथोत्तरे ॥ ३३ ॥  
विष्वक्सेनञ्च तत्रैव पूजयेच्च यथाविधि ।  
इन्द्रादीशानपर्यन्तं जयादीरपि चार्चयेत् ॥ ३४ ॥  
भागोन्नतं द्वादशाङ्गुलायतं तिसृभिस्तथा ।  
वेदिभिस्सहितं कुर्यात्पीठान्येषां पृथक् पृथक् ॥ ३५ ॥  

[[२०३]]

देवतापदानि

मध्ये ब्रह्माणमावाह्य ब्रह्माणञ्च समर्चयेत् ।  
देवानन्यांश्चार्चयेत्तु तत्तत्पूजाक्रमेण ह ॥ ३६ ॥  
उत्तमाधमविवेकः

निवेदनसमायुक्तं सर्वेषामुत्तमं भवेत् ।  
षण्णां ब्रह्मादिदेवानामर्चनं मध्यमं भवेत् ॥ ३७ ॥  
ब्रह्मणे विनिवेद्यान्यदेवानां बलिदापनम् ।  
अधमो मार्ग उद्दिष्ट इति प्रोवाच पूर्वजः ॥ ३८ ॥  
पालिकादिस्थापनम्

एवं कृत्वा तु यत्नेन पालिकादीन् प्रगृह्य च ।  
मृद्भिर्वा सिकताभिर्वा पालिकादीन् प्रपूरयेत् ॥ ३९ ॥  
करीषैर्वा पूरयित्वा बीजान्याहृत्य वै ततः ।  
पङ्क्तेरुत्तरतः स्थाप्य पालिकादींश्च पूजयेत् ॥ ४० ॥  
ब्रह्मणः परितः स्थाप्य पालिकादीन् विचक्षणः ।  
पालिकासु च सर्वासु मेदिनीमर्चयेत्क्रमात् ॥ ४१ ॥  
छिद्रकुम्भेषु राकाञ्च शरावेषु पृथुष्टुकाम् ।  
आवाह्याभ्यर्च्य चार्घ्यन्तं बीजानि च समर्पयेत् ॥ ४२ ॥  
बीजावापनं

नववस्त्रपरीधानस्सोत्तरीयाङ्गुलीयकः ।  
गुरुर्वा गरुपत्नी वा यजमानोऽथवा पुनः ॥ ४३ ॥  
यजमानस्य पत्नी वा वापयेदङ्कुरान् पृथक् ।  
शूद्रश्चेद्यजमानस्तु गुरुरेव समर्पयेत् ॥ ४४ ॥  
षोडशोऽध्यायः




[[२०४]]

‘सोमं राजान’ मित्युक्त्वा वापनं समुदाहृतम् ।  
तत्काले तूर्यघोषैश्च जयशब्दैस्समन्वितम् ॥ ४५ ॥  
‘वारीश्चतस्त्र’ इत्युक्त्वा

तोयं तत्र समर्पयेत् ।  
ततो वस्त्रैस्समाच्छाद्य

तानि गुप्ते विनिक्षिपेत् ॥ ४६ ॥  
पुण्याहं वाचयेत्तत्र विधिनैव यथाक्रमम् ।  
यजमानो मुदा युक्तो गुरवे दक्षिणां ददेत् ॥ ४७ ॥  
सम्भाराहरणम् - यज्ञपात्राणि ।  
अत ऊर्ध्वं प्रवक्ष्यामि द्रव्याणामत्र सङ्ग्रहम् ।  
अश्वत्थञ्च शमीजातं सर्वयत्नेन सम्भरेत् ॥ ४८ ॥  
त्वगादीन्त्संव्यपोह्यैव काष्ठं सम्यक् प्रगृह्य च ।  
अग्निमन्थनसाधनानि

पट्टिकामधरां कुर्याच्चतुर्विंशद्भिरङ्गुलैः ॥ ४९ ॥  
उत्सेधो भाग उद्दिष्टः विस्तारस्तु षडङ्गुलः ।  
ऊर्ध्वपट्टीञ्च तन्मानामवक्रां सम्प्रगृह्य च ॥ ५० ॥  
दण्डं चतुर्विंशायामं द्वादशाङ्गुलनाहकम् ।  
अधरारणिं तु हरिणीमूर्ध्वाञ्चैव हुताशनम् ॥ ५१ ॥  
दण्डञ्च विष्णुरूपञ्च कल्पयित्वा विचक्षणः ।  
एवं संसाध्य यत्नेन गुप्ते तानि विनिक्षिपेत् ॥ ५२ ॥  

[[२०५]]

यज्ञपात्रदारूणि

पलाशबिल्वखदिरद्रुमैः पात्रान्तराणि च ।  
कल्पयेच्च स्रुवादीनि यज्ञोपकरणानि वै ॥ ५३ ॥  
स्रुवः

द्विप्रादेशं स्रुवं कुर्यात्प्रादेशपरिमण्डलम् ।  
प्रादेशपरिणाहन्तु स्रुवमूलतले विदुः ॥ ५४ ॥  
आनुपूर्व्येण सङ्क्षिप्तं मूलाद्ग्रीवान्तमाचरेत् ।  
तदर्धाग्रपरीणाहः बिलादर्वाग्विधीयते ॥ ५५ ॥  
गोलकं बिलविस्तारः माषाच्छादनगर्तकः ।  
एवं स्रुवं प्रकुर्वीत त्रिभागं परिकल्प्य च ॥ ५६ ॥  
जुहूः

द्वितालमात्रमायामः तदर्धं नाह उच्यते ।  
एवं मूलं प्रकुर्वीत पद्मस्य मुकुलोपमम् ॥ ५७ ॥  
भागं पद्मं समुद्दिष्टं मूले चाग्रमुदाहृतम् ।  
मूलादर्धपरीणाहं दण्डाग्रे तु विचक्षणः ॥ ५८ ॥  
अग्रे चाष्टाङ्गुलायामं तलं सम्यक्समाचरेत् ।  
उभौ पार्श्वे च तन्मानं त्रिकोणञ्चाग्रसंयुतम् ॥ ५९ ॥  
भित्तिपार्श्वं प्रकुर्वीत एकाङ्गुलमुदाहृतम् ।  
निम्नं विस्तारमुद्दिष्टं क्रमेणाग्रं क्षयं चरेत् ॥ ६० ॥  
शेषं तलं प्रकुर्वीत सर्वं युक्त्या समाचरेत् ।  
एवं जुहूं प्रकुर्वीत दर्वीं पश्चात्समाचरेत् ॥ ६१ ॥  
षोडशोऽध्यायः




[[२०६]]

दर्वी

द्वितालमात्रमायामं घनमेकाङ्गुलं भवेत् ।  
अग्रे षडङ्गुलायामं विस्तारं भाग उच्यते ॥ ६२ ॥  
मूलं पञ्चाङ्गुलायामं तदर्धं विस्तृतं भवेत् ।  
अग्रान्मूलान्तरञ्चैव मध्ये गोलकमुच्यते ॥ ६३ ॥  
अग्रान्मध्यात् क्षयं कुर्यान्मूलान्मध्यात् क्षयञ्चरेत् ।  
शेषं युक्त्या प्रकुर्वीत दर्वीञ्चैव विचक्षणः ॥ ६४ ॥  
उपजुहूः

द्वितालमात्रमायामं तदर्धं नाह उच्यते ।  
एवं मूले प्रकुर्वीत अग्रञ्चैव तदर्धकम् ॥ ६५ ॥  
ऊर्ध्वं प्रादेशमात्रन्तु चतुरश्रं समन्ततः ।  
भित्तिरेकाङ्गुलं प्रोक्तमुन्नतं तु तदर्धकम् ॥ ६६ ॥  
मध्ये प्रादेशमात्रन्तु नाहं वै वर्तुलाकृतिम् ।  
निम्नं चतुर्यवं प्रोक्तं क्रमान्निम्नं विचक्षणः ॥ ६७ ॥  
ऊर्ध्वं षडङ्गुलायामं त्रियश्रं मुकुलोपमम् ।  
घृतधारां प्रकुर्वीत वर्तुलां मुकुलाकृतिम् ॥ ६८ ॥  
यवद्वयसुविस्तारं तदर्धं निम्नमुच्यते ।  
उपजुह्वास्समुद्दिष्टमिति प्रोवाच पूर्वजः ॥ ६९ ॥  
समिधः - आज्यं

वटबिल्वपलाशानां न्यग्रोधाश्वत्थयोरपि ।  
अपामार्गौदुम्बरयोः शम्याश्च समिधः पृथक् ॥ ७० ॥  

[[२०७]]

अष्टाधिकशतं कुर्यात्प्रतिहोममयं क्रमः ।  
सहस्रमाज्यसंयुक्ताः सभ्यस्य समिधः स्मृताः ॥ ७१ ॥  
यत्नेन चाहरेदाज्यं कापिलं गव्यमेव च ।  
तोरणानि

तोरणानि च कुर्वीत चतुर्दिक्षु यथाक्रमम् ॥ ७२ ॥  
अश्वत्थं पूर्वतः कुर्यात्पैतृकं दक्षिणे तथा ।  
पश्चिमे क्षीरवृक्षञ्च वटवृक्षमथोत्तरे ॥ ७३ ॥  
पञ्चहस्तसमुत्सेधं द्विहस्तायुतविस्तृतम् ।  
मध्ये त्रिशूलं कुर्यात्तु एकारत्निप्रमाणतः ॥ ७४ ॥  
अथवा कारयेद्विद्वान् पादायामं विचक्षणः ।  
पादयोरन्तरं तस्य विस्तारः समुदाहृतः ॥ ७५ ॥  
एवं यज्ञालये प्रोक्तस्तोरणानां विधौ विधिः ।  
गोपुरेषु विमानेषु तोरणानि समाचरेत् ॥ ७६ ॥  
अश्वत्थेनैव कुर्याद्वा तत्तद्द्वारप्रमाणतः ।  
एषामलाभे चाश्वत्थं गृह्णीयाद्विधिकोविदः ॥ ७७ ॥  
दर्भमाला

दर्भमाला च कर्तव्या दर्भैः छिन्नैः समायतैः ।  
द्वितालमात्रं तं दर्भं लम्बनार्थं विहाय च ॥ ७८ ॥  
प्रक्षिप्य दर्भौ द्वौ तु मध्ये पर्वणि पर्वणि ।  
दर्भैः शिष्टाङ्गभागैस्तु रज्जुं कुर्यात्प्रदक्षिणम् ॥ ७९ ॥  
एवं संवर्तिताग्रैस्तु दर्भमालानुपालिता ।  
‘ग्रहतारागणास्सर्वे रज्ज्वग्रे तु समर्चिताः ॥ ८० ॥  
षोडशोऽध्यायः




[[२०८]]

परिरक्षन्तु देवा हि दर्भमालागणे स्थिताः ।  
पिशाचदैत्यरक्षांसि विधूय परितस्त्विह ॥ ८१ ॥  
सन्ध्याकाले तानि देवाः कालचक्रे स्थितानि वै ।  
इत्युक्त्वा नित्यकार्येषु दर्भस्थानमपेक्ष्य च ॥ ८२ ॥  
दैविकं कर्म कुर्वीत रक्षार्थ दर्भमालया ।  
यागशालाविधिः

अतः परं प्रवक्ष्यामि यज्ञशालाविधिं परम् ॥ ८३ ॥  
प्रमुखे दक्षिणे वापि यज्ञशालां प्रकल्पयेत् ।  
षोडशस्तम्भसंयुक्तां मध्ये पादविवर्जिताम् ॥ ८४ ॥  
पादैर्द्वादशभिर्युक्तां कूटं वा परिकल्पयेत्

पादान्तरं चतुर्हस्तं चतुर्दिक्षु यथाक्रमम् ॥ ८५ ॥  
एकहस्ततलोत्सेधं तलं कृत्वाऽतिसुन्दरम् ।  
तोरणैः पूर्णकुम्भैश्च अलङ्कुर्यान्मनोहरम् ॥ ८६ ॥  
तन्मध्ये स्थण्डिलं कृत्वा चतुर्हस्तप्रमाणतः ।  
एकहस्ततलोत्सेधं चतुरश्रं विधानतः ॥ ८७ ॥  
तदर्धमथवा कुर्याद्बिम्बाध्यर्धमथापि वा ।  
अथवा कारयेद्विद्वान् प्रपां लक्षणसंयुताम् ॥ ८८ ॥  
देवालयस्य परितः प्रपां कृत्वा विशेषतः ।  
वितानेन समाच्छाद्य स्थूणाश्चाऽऽवेष्ट्य यत्नतः ॥ ८९ ॥  
मुक्तादामपताकादिसर्वालङ्कारसंयुतम् ।  
दर्भमालापरिक्षिप्तं तोरणैश्चाप्यलङ्कृतम् ॥ ९० ॥  
कृत्वैव यज्ञवाटन्तु पश्चाद्बिम्बन्तु शोधयेत् ।  

[[२०९]]

बिम्बशुद्धिक्रमः

नवबिम्बप्रतिष्ठा चेत् बिम्बशोधनमुच्यते ॥ ९१ ॥  
आलयस्योत्तरे पार्श्वे कुर्यात्कूटं प्रपान्तु वा ।  
चतुर्हस्तायतां दिक्षु प्रत्येकं चतुरश्रकाम् ॥ ९२ ॥  
चतुर्हस्तसमायुक्तां चतुर्हस्तोच्छयां तथा ।  
तालोत्सेधं तलं तत्र वास्तुहोमार्थमिष्यते ॥ ९३ ॥  
मण्डपं वा प्रपां वाऽथ विमानाभिमुखे तथा ।  
कारयेदधिवासार्थमक्ष्युन्मेषाय कर्मणि ॥ ९४ ॥  
सर्वेषां मण्डपानाञ्च प्राकारस्यालयस्य च ।  
स्तम्भवेष्टनवस्त्रैश्च नानावर्णपरिष्कृतैः ॥ ९५ ॥  
अलङ्कारक्रियां कुर्याद्वाद्यघोषपुरस्सरम् ।  
कौतुकस्य पीठसङ्घातः

कुत्वाऽङ्कुरार्पणं रात्रौ प्रभातेऽर्चां नवां यदि ॥ ९६ ॥  
कौतुकं बेरमादाय पीठं कृत्वा सलक्षणम् ।  
पश्चात् शिल्पिनमाहूय सम्पूज्याभरणाम्बरैः ॥ ९७ ॥  
तदर्चायास्तु पीठे तु मध्ये च परितस्तथा ।  
पञ्च स्थानानि निम्नानि शिल्पिना परिकल्पयेत् ॥ ९८ ॥  
तेषां मध्ये पदे रत्नं ‘ब्रह्मा देवा’ दिना न्यसेत् ।  
ऐन्द्रे वज्रं सुसन्न्यस्य याम्ये वैडूर्यमेव च ॥ ९९ ॥  
वारुणे स्फटिकं न्यस्य सौम्ये मौक्तिकमेव च ।  
तत्तन्मन्त्रं सुमुच्चार्य तत्तद्दिक्षु सुसन्न्यसेत् ॥ १०० ॥  
षोडशोऽध्यायः




[[२१०]]

एवं रत्नानि विन्यस्य पञ्चस्थानेषु मन्त्रवित् ।  
ताम्रेण शिल्पिना तानि समाच्छाद्य दुढं पुनः ॥ १०१ ॥  
तस्मिन् पीठे क्रमेणैव शिल्पिनाऽर्चां सुयोजयेत् ।  
दृढं संयोज्य तं पीठे निश्छिद्रमचलं चरेत् ॥ १०२ ॥  
अधिवासविधिः

नदीतटाकवापीषु देवागारसमीपतः ।  
जलेऽधिवासनं कृत्वा रक्षां सर्वत्र कारयेत् ॥ १०३ ॥  
दर्भमालासमायुक्तं परित्राणसमन्वितम् ।  
जलं क्षीरोदधिं स्मृत्वा वैष्णवं मन्त्रमुच्चरन् ॥ १०४ ॥  
वस्त्रयुग्मं समास्तीर्य देव्योर्देवस्य वै पृथक् ।  
प्राक्शिरः शाययेद्देवं विष्णुसूक्तं समुच्चरन् ॥ १०५ ॥  
देव्यौ च शाययेत्पश्चात् तत्तन्मन्त्रमुदीरयन् ।  
पञ्चाहं त्रियहं वापि एकाहमथवा तथा ॥ १०६ ॥  
पञ्चगव्याधिवासादिः

पश्चाद्देवेशमादाय पञ्चगव्येऽधिवासयेत् ।  
जलद्रोणीं पूरयेच्च पञ्चगव्यप्रयोगतः ॥ १०७ ॥  
जलद्रोण्या अलाभे तु अवटं वापि खानयेत् ।  
आलयाद्दक्षिणे पार्श्वे उत्तरे वा मनोरमे ॥ १०८ ॥  
बिम्बाध्यर्धप्रमाणेन आयतं चतुरश्रकम् ।  
विस्तारं तु तदर्धं स्यात् बिम्बदघ्नञ्च निम्नकम् ॥ १०९ ॥  
पञ्चगव्यैस्तु सम्पूर्य पुष्पाक्षतसमन्वितम् ।  
कुशदर्भसमायुक्तं गन्धधूपसमन्वितम् ॥ ११० ॥  

[[२११]]

एवं संसाध्य यत्नेन विष्णुसूक्तं समुच्चरन् ।  
शाययेद्देवदेवेशं प्राक्शिरः प्रयतात्मवान् ॥ १११ ॥  
द्व्यहं तथैवमेकाहं पञ्चगव्येऽधिवासयेत् ।  
पश्चाद्देवेशमादाय कुशोदे शाययेत्तथा ॥ ११२ ॥  
चलेषु नवबिम्बेषु कृत्वा चैवाक्षिमोचनम् ।  
पश्चाज्जलाधिवासादि कुर्यादित्येव शासनम् ॥ ११३ ॥  
अक्ष्युन्मोचनम् - \(अमन्त्रकम्\)

प्रतिष्ठोक्तदिनात्पूर्वं त्रियहे वै ध्रुवे नवे ।  
शिल्पशास्त्रोक्तविधिना शिल्पिना चाक्षिमोचनम् ॥ ११४ ॥  
कारयित्वा गुरुः धीमान् दृष्टिमण्डलमार्गतः ।  
दृष्टिमण्डलमध्ये त्तु यूकामात्रं व्यपोहयेत् ॥ ११५ ॥  
अमन्त्रकञ्च यत्सर्वं शिल्पिना कारयेत्क्रमात् ।  
वस्त्रैराभरणैस्सर्वैः पूजयित्वा तु शिल्पिनम् ॥ ११६ ॥  
पीठमानं

तस्मिन् काले ततः कुर्याज्जीवस्थाने विधानतः ।  
गर्भालये ब्रह्मभागे प्राणपीठमुदाहृतम् ॥ ११७ ॥  
अर्चपीठप्रमाणं स्यात् प्रतिदिक् चतुरङ्गुलम् ।  
ऊर्ध्ववेद्यास्तु विस्तारो द्वादशाङ्गुलमुन्नतिः ॥ ११८ ॥  
भागावनतमेकैकं भागविस्तारसंयुतम् ।  
एवं त्रिवेदिसहितमर्चनापीठमाचरेत् ॥ ११९ ॥  
श्रीभूमी तु समुद्दिश्य दक्षिणोत्तरयोः क्रमात् ।  
एवमेव प्रकुर्वीत सहैव पृथगेव वा ॥ १२० ॥  
षोडशोऽध्यायः




[[२१२]]

बहुबेरप्रतिष्ठा चेत्तत्तत्स्थाने विशेषतः ।  
तत्तत्पीठप्रमाणेन चैवं पीठानि कल्पयेत् ॥ १२१ ॥  
विमानशुद्धिः

अथ शुद्धिक्रियामार्गं वक्ष्ये देवविमानयोः ।  
विमानशुद्धिं वक्ष्यामि प्रथमं विधिना बुधाः ॥ १२२ ॥  
श्वेतश्लक्ष्णसुधाक्षोदैः स्थूलं स्थाने तु पूर्वतः ।  
आलेपनं प्रकुर्वीत बालस्थाने मृदा तथा ॥ १२३ ॥  
शिल्पिकर्मसमाप्तिञ्च शिल्पशास्त्रक्रमेण तु ।  
कृत्वा च शिल्पिनं पूज्य विमानञ्चाङ्कणं तथा ॥ १२४ ॥  
संशोधयेत्पुनस्तत्र गोभिः शुद्धिञ्च कारयेत् ।  
विमानाङ्कणमाक्षिप्य दूर्वाग्रान् सतृणानपि ॥ १२५ ॥  
पलालञ्चापि निक्षिप्य पात्राणि सजलानि च ।  
पञ्चरात्रं त्रिरात्रं वा एकरात्रमथापि वा ॥ १२६ ॥  
समतीते दशाहे तु धेनुनां निकरैर्गवाम् ।  
देवालयाङ्कणे चैव शुद्ध्यर्थं शोधयेत्तदा ॥ १२७ ॥  
रात्रौ देवालयस्थानां गवां दुग्धं न चाहरेत् ।  
दुग्धपानादिसन्तृप्तैः वत्सकैः कृतवल्गितैः ॥ १२८ ॥  
वत्सपीतस्तनाग्रेभ्यः संसृतक्षीरबिन्दुभिः ।  
गोरोमभिः सफेनैश्च गोशकृन्मूत्रसञ्चितैः ॥ १२९ ॥  
शुद्धं भवति तत् स्थानं गावः शुद्धाश्शुभा मताः ।  
गोभिः शुद्धिञ्च कृत्वा तु कुर्याद्ब्राह्मणभोजनम् ॥ १३० ॥  

[[२१३]]

गर्भगेहे बहिर्वापि ब्राह्मणान् भोजयेत्तदा ।  
चतुर्विंशति पञ्चाशच्छतं वाप्यधिकं ततः ॥ १३१ ॥  
पवित्रमिति सम्प्रोक्तं तत्स्थाने भोजयेत्ततः ।  
भोजनानन्तरं तेषामुच्छिष्टं परिशोधयेत् ॥ १३२ ॥  
बिम्बशुद्धिः

बिम्बशुद्धिं प्रवक्ष्यामि ध्रुवकौतुकयोस्ततः ।  
वर्णयुक्ते ध्रुवे तत्र चित्राभासे विशेषतः ॥ १३३ ॥  
तदालयकृतेनापि वास्तुहोमेन वै तथा ।  
अङ्गहोमेन चेष्टेन पुण्याहं प्रोक्षणं चरेत् ॥ १३४ ॥  
द्विजेभ्यो रुक्मदानेन यथाशक्ति कृतेन तु ।  
भोजनेन च विप्राणां बेरशुद्धिर्विधीयते ॥ १३५ ॥  
शिल्पिनन्तु विसृज्यैव पश्चात्कार्यं समाचरेत् ।  
परेऽह्णि कार्यं मन्त्रेण गुरुणा चाक्षिमोचनम् ॥ १३६ ॥  
अक्षिमोचनमुद्दिष्टं बेरशुद्ध्यर्थमादितः ।  
श्रामणकाग्निकुण्डकल्पनम्

पूर्वन्तु वास्तुहोमार्थमालयस्य तथोत्तरे ॥ १३७ ॥  
स्थण्डिलञ्चोपलिप्यैव अलङ्कुर्यात्तु वर्णकैः ।  
सागरङ्गमनद्यादावाहृत्य सिकताः शुभाः ॥ १३८ ॥  
द्वादशाङ्गुलमुत्सेधं तावद्घनमनिन्दितम् ।  
द्वात्रिंशदङ्गुलायामं चतुरश्रं समन्ततः ॥ १३९ ॥  
षोडशोऽध्यायः




[[२१४]]

ततो मध्येऽवकाशः स्याच्चतुर्विंशतिकाङ्गुलम् ।  
अवगाढन्तु तस्यैव द्वादशाङ्गुलमिष्यते ॥ १४० ॥  
ततः कुर्याद्बहिर्वेदिं द्विचत्वारिंशदङ्गुलैः ।  
उत्सेधो भाग उद्दिष्टः ऊर्ध्ववेद्या विधानतः ॥ १४१ ॥  
मध्यवेद्यास्तु विस्तारः पञ्चाङ्गुल इति स्मृतः ।  
उत्सेधो भाग उद्दिष्टः मध्यवेद्याः प्रकीर्तिताः ॥ १४२ ॥  
ततः कुर्यादधोवेदिं पञ्चाशद्भिरथाङ्गुलैः ।  
उत्सेधो भाग उद्दिष्टः विस्तारस्तु द्विगोलकः ॥ १४३ ॥  
दक्षिणे ब्रह्मणः पीठं षोडशाङ्गुलमायतम् ।  
चतुरश्रं समं कुर्यात् भागोन्नतिसमन्वितम् ॥ १४४ ॥  
तस्य पश्चिमभागे तु पितृस्थानं प्रकल्पयेत् ।  
षोडशाङ्गुलमायामः उन्नतं गोलकं भवेत् ॥ १४५ ॥  
शूर्पाकारञ्च कृत्वा तु दक्षिणाग्रं प्रकल्पयेत् ।  
उत्तरे सोममुद्दिश्य षोडशाङ्गुलमायतम् ॥ १४६ ॥  
भागोन्नतं प्रकुर्वीत समवृत्तं तु पीठकम् ।  
वेदिप्रमाणं कर्तव्यं सीवनीक्षतचन्द्रवत् ॥ १४७ ॥  
एवं श्रामणकं कुण्डं कृत्वाऽथाग्निञ्च साधयेत् ।  
अग्निमन्थनम्

आलयात्पुरतो वाऽपि उत्तरे वा मनोरमे ॥ १४८ ॥  
स्थण्डिलञ्चोपलिप्यैव वर्णालङ्कारमाचरेत् ।  
धान्यराशिञ्च संस्तीर्य दर्भानुपरि संस्तरेत् ॥ १४९ ॥  

[[२१५]]

अरणी द्वे सुसन्न्यस्य पूजयेत्तु यथाविधि ।  
अर्चयेदधरारण्यां हरिणीं विष्णुवल्लभाम् ॥ १५० ॥  
विष्णुमभ्यर्चयेद्दण्डे ऊर्ध्वारण्यां हुताशनम् ।  
आचार्यः प्राङ्मुखः स्थित्वा योजयित्वाऽथ मन्त्रवित् ॥ १५१ ॥  
रज्जुं मौञ्जीमयीं कृत्वा त्रिवृतां शेषमर्चयेत् ।  
‘जातवेद’ इति प्रोच्य मन्थनं सम्यगाचरेत् ॥ १५२ ॥  
जपन् वैश्वानरं सूक्तमरण्यां मन्थनं चरेत् ।  
यावदग्निसमुत्पत्तिः तावद्वै मन्थनं भवेत् ॥ १५३ ॥  
उत्पन्नमग्निमादाय ‘अयन्त’ इति चोच्चरन् ।  
परितस्तु करीषाद्यैः योजयित्वाऽथ युक्तितः ॥ १५४ ॥  
इन्धनानि सुनिक्षिप्य जातमग्निं सुरक्षयेत् ।  
ॠत्विग्वरणं

त्रियहं द्वियहं वाऽपि एकाहं वा विधानतः ॥ १५५ ॥  
उपवासञ्च कृत्वा तु ॠत्विजः प्रयतास्तथा ।  
स्नात्वा स्नानविधानेन जप्त्वा सूक्तानि वै क्रमात् ॥ १५६ ॥  
प्राणायामसहस्रन्तु कुर्युस्सर्वे जितेन्द्रियाः ।  
शतञ्चाष्टसमायुक्तं कुर्युर्वाऽत्र समाहिताः ॥ १५७ ॥  
ब्रह्मयज्ञञ्च कृत्वा तु स्वकीयाग्नीनुपास्य च ।  
ध्यात्वा नारायणं देवं समासीनं यतव्रताः ॥ १५८ ॥  
तत्काले यजमानस्तु सर्वांस्तान् सम्प्रणम्य च ।  
‘अथावनीद’ मन्त्रेण मण्डलान्युपलिप्य च ॥ १५९ ॥  
षोडशोऽध्यायः




[[२१६]]

‘अस्त्वासन’ मिति प्रोच्य आसनान्युपलिप्य च ।  
प्राङ्मुखानासयित्वा तु कृच्छान्नं भोजयेत्ततः ॥ १६० ॥  
पवित्रं वज्रसंयुक्त ‘मग्निमीलेति’ मन्त्रतः ।  
ॠत्विजः प्राशयित्वा तु पायसेन घृतेन च ॥ १६१ ॥  
‘शन्नो दे’ वीति मन्त्रेण पश्चादाचमनं ददेत् ।  
यजमानश्च तत्काले स्वयं भोजनमाचरेत् ॥ १६२ ॥  
तान् पश्चाद्यजमानस्तु तत्तत्कार्ये नियोजयेत् ।  
पूर्वोक्तगुणसम्पन्नाश्चत्वारो मूर्तिधारकाः ॥ १६३ ॥  
होमेषु षोडश प्रोक्ताः सर्वकर्मसु निश्चलाः ।  
एको हौत्रे समुद्दिष्टः एको वै स्नापने तथा ॥ १६४ ॥  
अक्षिमोचनकार्यार्थं द्वावत्र वृणुयात्तथा ।  
सर्वदेवार्चनार्थन्तु चत्वारस्सम्प्रकीर्तिताः ॥ १६५ ॥  
एवमाहृत्य यत्नेन पूजयित्वा पृथक् पृथक् ।  
कृत्वा शास्त्रोक्तविधिना भगवन्तमनुस्मरन् ॥ १६६ ॥  
ध्यायन्नासीत तद्रात्रौ यजमानस्सदा हरिम् ।  
प्रभाते च स धर्मात्मा सूत्रोक्तेन विधानतः ॥ १६७ ॥  
स्नात्वा स्नानविधानेन आचार्यः स्थापकैस्सह ।  
देवालयं शनैर्गत्वा प्रदक्षिणमथाचरेत् ॥ १६८ ॥  
मृष्टसिक्तोपलेपाद्यैः संस्कुर्याद्देवतागृहम् ।  
अक्ष्युन्मोचनमुद्दिश्य वास्तुहोमं समाचरेत् ॥ १६९ ॥  

[[२१७]]

समन्त्रकाक्ष्युन्मेषप्रयोगः

अक्ष्युन्मेषमथो वक्ष्ये कौतुकस्य ध्रुवस्य च ।  
कृत्वाऽङ्कुरार्पणं रात्रौ प्रभाते मध्यमेऽहनि ॥ १७० ॥  
प्रासादस्योत्तरे पार्श्वे कृते श्रामणकेऽनले ।  
आघारं विधिवत्कृत्वा मथितेनैव वह्निना ॥ १७१ ॥  
सूत्रोक्तेन विधानेन भूमियज्ञं यजेत्क्रमात् ।  
पर्यग्निञ्चैव कृत्वा तु बिम्बपार्श्वे विशेषतः ॥ १७२ ॥  
पञ्चगव्यैः समभ्युक्ष्य गायत्र्या प्रणवाद्यया ।  
स्थानशुद्धिं ततः कृत्वा पुण्याहं वाचयेत्क्रमात् ॥ १७३ ॥  
औपासनाग्निकुण्डकल्पनं

देवालयस्य परितः कुण्डमौपासनं चरेत् ।  
स्थण्डिलञ्चोपलिप्यैव वालुकाभिः प्रपूरयेत् ॥ १७४ ॥  
द्वात्रिंशदङ्गुलायामं चतुरश्रं समन्ततः ।  
षडङ्गुलसमुत्सेधं स्थलं सम्यक् प्रकल्प्य च ॥ १७५ ॥  
तत्र मध्येऽवकाशः स्याच्चतुर्विंशतिकाङ्गुलम् ।  
अवगाढन्तु तस्यैव भागमात्रमुदाहृतम् ॥ १७६ ॥  
तद्बाह्ये बाह्यवेदिस्स्याच्चत्वारिंशद्भिरङ्गुलैः ।  
उत्सेधो विस्तरश्चैव भागमात्रं प्रवक्ष्यते ॥ १७७ ॥  
ब्रह्मसोमपितृस्थानकल्पनं विधिना चरेत् ।  
द्वादशाङ्गुलमायामं चतुरश्रं समन्ततः ॥ १७८ ॥  
उत्सेधो भाग उद्दिष्टं ब्रह्मस्थानस्य कारयेत् ।  
तस्य पश्चिमभागे तु पितृस्थानं प्रकल्पयेत् ॥ १७९ ॥  
षोडशोऽध्यायः




[[२१८]]

द्वादशाङ्गुलमायाममुन्नतं गोलकं भवेत् ।  
शूर्पाकारं तु कृत्वा तु दक्षिणाग्रं प्रकल्पयेत् ॥ १८० ॥  
उत्तरे सोममुद्दिश्य स्थानं वृत्तं समाचरते् ।  
द्वादशाङ्गुलमायाममुन्नतं गोलकं भवेत् ॥ १८१ ॥  
वेदिप्रमाणं कर्तव्यं सीवनीक्षतचन्द्रवत् ।  
अक्षिमोचनमुद्दिश्य चैवमौपासनं चरेत् ॥ १८२ ॥  
अक्ष्युन्मेषहोमः

आघारं विधिवत्कृत्वा मथितेनैव वह्निना ।  
अङ्गहोमञ्च हुत्वा तु कापिलेन घृतेन वै ॥ १८३ ॥  
तदलाभेऽन्यगव्येन माहिषाजाविकं विना ।  
मूर्धादि पादपर्यन्तमङ्गं प्रत्येकमुच्चरन् ॥ १८४ ॥  
स्वाहान्तं योजयिवा तु देवेशं मनसा स्मरन् ।  
विष्णुसूक्तञ्च जुहुयाद् व्याहृत्यन्तमतः परम् ॥ १८५ ॥  
सुपुष्टाङ्गां सवत्साञ्च गामेकां स्थापयेत्पुरः ।  
तिलराशिं तथा धान्यराशिं सम्भृत्य भक्तितः ॥ १८६ ॥  
देवस्याभिमुखे कृत्वा पश्चाद्वर्णं प्रगृह्य च ।  
सुवर्णेन कृतेनैव पात्रे तूलिकयाऽन्विते ॥ १८७ ॥  
देवस्य दक्षिणे पार्श्वे उत्तराभिमुखः स्थितः ।  
पटप्रच्छादनं कृत्वा ध्यायन् षण्मण्डलाधिपान् ॥ १८८ ॥  
पक्ष्म वर्म तथा रक्तशुक्लकृष्णानि चिन्तयन् ।  
तथा ज्योतिर्मण्डलञ्च यानि षण्मण्डलानि वै ॥ १८९ ॥  

[[२१९]]

पृथिव्यापस्तथा तेजो वायुराकाश इत्यपि ।  
परमात्मेति च ज्ञेया ये ते षण्मण्डलाधिपाः ॥ १९० ॥  
विष्णुसूक्तं गुरुर्जप्त्वा अक्ष्युन्मोचनमारभेत् ।  
वैष्णवं सूक्तमुच्चार्य ज्योतिर्मण्डलमाचरेत् ॥ १९१ ॥  
‘श्रिये जाते’ ति मन्त्रेण श्रीदेव्याश्चाक्षिमोचनम् ।  
मेदिनी मन्त्रमुच्चार्य मेदिन्याश्चाक्षिमोचनम् ॥ १९२ ॥  
तत्तन्मन्त्रं समुच्चार्य परिवाराक्षिमोचनम् ।  
प्रतिष्ठोक्तदिनात्पूर्वं द्वितीये वा समाहितः ॥ १९३ ॥  
आचार्यो मन्त्रसंयुक्तमाचरेदक्षिमोचनम् ।  
पश्चादग्निं विसृज्यैव आदित्यं प्रणमेद्बुधः ॥ १९४ ॥  
दर्शनद्रव्यदर्शनम्

प्रच्छन्नपटमाबद्ध्य देवस्याग्रे विशेषतः ।  
सौवर्णादिषु पात्रेषु घृतं मधु तथा दधि ॥ १९५ ॥  
क्षीरञ्च पृथगाहृत्य प्रत्येकं प्रस्थसम्मितम् ।  
द्रव्याणि दर्शनीयानि देवस्याग्रे विनिक्षिपेत् ॥ १९६ ॥  
अष्टौ धान्यानि च पृथक् राशीः कृत्वाऽग्रतः पृथक् ।  
पटमुत्सार्य काले तु जयशब्दसमन्वितम् ॥ १९७ ॥  
वाद्यघोषसमायुक्तं देवेशं सम्प्रणम्य च ।  
दर्शयेद्देवदेवस्य द्रव्यं द्रव्यं समाहितः ॥ १९८ ॥  
जप्त्वा गोदानसूक्तन्तु सवस्त्रां कांस्यदोहनम् ।  
स्वर्णशृङ्गां रौप्यखुरां सवत्सां गां प्रदर्शयेत् ॥ १९९ ॥  
षोडशोऽध्यायः




[[२२०]]

आचार्यं पूजयित्वा तु वस्त्राभरणकुण्डलैः ।  
शिष्यांश्च पूजयेत्तद्वद्वस्त्रयुग्माङ्गुलीयकैः ॥ २०० ॥  
हिरण्यपशुभूम्यादि गुरवे दक्षिणां ददेत् ।  
ब्राह्मणान् भोजयित्वा तु तर्पयेद्दक्षिणादिभिः ॥ २०१ ॥  
वास्तुहोमः \(वास्तुपुरुषलक्षणम्\)

प्रतिष्ठोक्तदिनात्पूर्वं द्वितीये वा तृतीयके ।  
आलयस्योत्तरे पार्श्वे वास्तुहोम उदीरितः ॥ २०२ ॥  
\(वास्तुहोमप्रसङ्गे तु वास्तुपूरुष उच्यते\) ।  
कल्पयेद्वास्तुपुरुषं दशतालेन मानतः ॥ २०३ ॥  
आलये गोपुरे चैव मण्डपे चाङ्कणेऽपि वा ।  
यावान् विस्तार उद्दिष्टः तावांस्तस्याङ्गमुच्यते ॥ २०४ ॥  
द्वौ वास्तुपुरुषौ ज्ञेयौ चलाचलविभेदतः ।  
प्राक्च्छिरोऽधोमुखो मुख्यः भूमिस्थस्स तु सर्वदा ॥ २०५ ॥  
स स्थाणू रुद्रदेहात्मा शर्व इत्यभिधीयते ।  
तस्योपरि च यश्शेते चलस्सर्वप्रभुर्वरः ॥ २०६ ॥  
मध्याह्ने प्राक्च्छिराश्शेते स सायं दक्षिणाशिराः ।  
निश्यर्धे पश्चिमशिराः प्रातरुत्तरदिक्च्छिराः ॥ २०७ ॥  
सदाऽम्बरमुखो भूत्वा सङ्क्रमेत्सङ्क्रमक्रमात् ।  
एवं विज्ञाय मनसा वास्तुहोमं समाचरेत् ॥ २०८ ॥  
आलयस्योत्तरे कुर्याद्वास्तुकुण्डं विचक्षणः ।  
मण्डपे मध्यमे कुर्याद्गोपुरे च तथैव च ॥ २०९ ॥  

[[२२१]]

प्रासादस्योत्तरे कुर्यात् स्थण्डिलं चतुरश्रकम् ।  
गोमयेनोपलिप्यैव वर्णालङ्करणं चरेत् ॥ २१० ॥  
वास्तुपूरुषरूपन्तु कल्पयित्वा विचक्षणः ।  
कुण्डं श्रामणकं तस्य पूर्वोक्तेन विधानतः ॥ २११ ॥  
कुक्षिप्रदेशे कुर्वीत धनधान्यविवृद्धये ।  
बाहुप्रदेशे कुर्वीत पुत्रपौत्राभिवृद्धये ॥ २१२ ॥  
नाभेरधःप्रदेशे तु वास्तुकुण्डं न कारयेत् ।  
कुण्डमेवं कल्पयित्वा साधितेनैव चाग्निना ॥ २१३ ॥  
आघारं विधिवत्कृत्वा अदितेन्वादिभिः क्रमात् ।  
परिस्तीर्य तु मन्त्रज्ञः पश्चादग्निं प्रणम्य च ॥ २१४ ॥  
समिद्भिर्मूलमध्याग्रघृताक्ताभिर्यजेत्ततः ।  
‘भूमियज्ञाय स्वाहे’ ति ‘यज्ञदेवे’ ति च क्रमात् ॥ २१५ ॥  
‘मेदिनी-देवी’ ‘समुद्रेति-श्रृङ्गे-वायुपरी’ति च ।  
व्याहृत्यन्तञ्च हुत्वा तु उल्कया चाग्निमाहरेत् ॥ २१६ ॥  
‘अहमग्नेऽग्निमि’ त्युक्त्वा मूलबिम्बस्य पार्श्वतः ।  
गर्भालये च सर्वत्र तथा चैवार्धमण्डपे ॥ २१७ ॥  
स्नपनालये च कुर्वीत गोपुरे च तथैव च ।  
प्राकारादिषु सर्वत्र प्रादक्षिण्यक्रमेण वै ॥ २१८ ॥  
दर्शयित्वा विधानज्ञः पश्चादग्निं विसर्जयेत् ।  
पञ्चगव्यं समादाय मृत्पात्रे तु विशेषतः ॥ २१९ ॥  
प्रोक्षयेत्कुशकूर्चेन ‘अणोरणीया’ निति मन्त्रतः ।  
मूलबिम्बस्य परितः दर्शयित्वा च सर्वशः ॥ २२० ॥  
षोडशोऽध्यायः




[[२२२]]

पुनः कृत्वा तु पुण्याहं तत्र प्रोक्षणमाचरेत् ।  
पश्चादग्निं समासाद्य परिस्तीर्य च पावकम् ॥ २२१ ॥  
‘ये ते शतमुदुत्तममयाश्चाग्ने’ति च क्रमात् ।  
‘आपस्सृजन्तु’ ति चत्वारो हूयन्ते वारुणाः स्मृताः ॥ २२२ ॥  
‘विश्वदेवञ्च’ इत्युक्ता ‘विश्वे अद्य’ ततः परम् ।  
वैश्वदेवञ्च हुत्वा तु वैष्णवञ्च सुहूयताम् ॥ २२३ ॥  
‘अतो देवा-इदं विष्णुः-त्रीणिपदा विचक्रमे ।  
विष्णोः कर्माणि-तद्विष्णोः-तद्विप्रास’ इति ब्रुवन् ॥ २२४ ॥  
‘रुद्रमन्यञ्च’ हुत्वा तु ‘त्र्यम्बक’ञ्च ततः परम् ।  
‘ब्रह्म जज्ञान’मित्युक्त्वा ‘हिरण्यगर्भ’ इति ब्रुवन् ॥ २२५ ॥  
‘मिश्रवासस’ इत्युक्त्वा ‘युवमेतानि’ हूयताम् ।  
‘अग्नीषोमविम’ प्रोच्य ‘आन्यं दिव’ इतीरयन् ॥ २२६ ॥  
हुत्वा ‘बृहस्पति’ रिति ‘बृहस्पतिस्सोम’ मित्यपि ।  
‘बृहस्पते अतियदि’ ति ‘उपायमे’ ति हूयताम् ॥ २२७ ॥  
‘त्रातारादी’ स्ततो हुत्वा ऐन्द्रमन्त्रांस्त्रयोदश ।  
‘यमो दाधार-नमस्ते’ ति यममन्त्रौ हुनेत्तथा ॥ २२८ ॥  
‘मित्रस्य चर्षणी’ति ‘मित्रो जना’निति ब्रुवन् ।  
‘प्रसमित्रे’ ति हुत्वा तु व्याहृन्यन्तं पृथक् पृथक् ॥ २२९ ॥  
एवं हुत्वा विधानेन अन्ततः परिषेचयेत् ।  
विमानाङ्गहोमः

विमानञ्चेन्नवं तत्र विमानाङ्गाहुतीर्यजेत् ॥ २३० ॥  

[[२२३]]

उपानाय जगत्यै च ‘कुमुदायेति’ हूयताम् ।  
वल्लिकायै च हुत्वा त्तु ‘खण्डायेति’ ततः परम् ॥ २३१ ॥  
पाट्टिकायै ततो हुत्वा ताटिकायै ततः परम् ।  
कर्कर्यै चैव हुत्वा तु कुम्भायेति ततः परम् ॥ २३२ ॥  
फलकायै च हुत्वा तु कपोताय ततः परम् ।  
ग्रीवाया च हुत्वा तु स्कन्धग्रीवाय इत्यपि ॥ २३३ ॥  
स्थूपिकायै च हुत्वा तु व्याहृत्यन्तं पृथक् पृथक् ।  
जयादीनपि हुत्वा तु विष्णुसूक्तं हुनेत्ततः ॥ २३४ ॥  
वास्त्वग्नौ वास्तुहोमञ्च जुहुयात्तत्र तत्र तु ।  
अन्तहोमं ततो हुत्वा आदित्यं प्रणमेत्क्रमात् ॥ २३५ ॥  
अग्न्यायतनम् - कुण्डलक्षणम् ।  
अत ऊर्ध्वं प्रवक्ष्यामि अग्न्यायतनलक्षणम् ।  
शय्यास्थानस्य पूर्वे तु कुण्डं श्रामणकं चरेत् ॥ २३६ ॥  
पूर्वोक्तेन विधानेन ऐन्द्रे चौपासनं चरेत् ।  
धनुराकृतिकं कुर्याद्याम्ये वेदिद्वयान्वितम् ॥ २३७ ॥  
त्रिंशदङ्गुलसम्भ्रान्त्या कृते वृत्तेऽर्धभाजिते ।  
अर्वाचीनेन चार्धेन कल्पितो धनुराकृतिः ॥ २३८ ॥  
अन्वाहार्याग्निरुदितः क्षेत्रमौपासनाग्निवत् ।  
उत्सेधं विस्तृतिञ्चैव भागं वेद्याः समाचरेत् ॥ २३९ ॥  
ब्रह्मसोमपितृस्थानान्याहरेदुक्तमार्गतः ।  
द्वादशाङ्गुलमायामः उन्नतं भाग उच्यते ॥ २४० ॥  
षोडशोऽध्यायः




[[२२४]]

अन्तरं भाग उद्दिष्टः पैतृकं गोलकं चरेत् ।  
पश्चिमे वृत्तकुण्डः स्याद्वेदिद्वयसमन्वितः ॥ २४१ ॥  
अथाष्टादशभिः सार्धैरङ्गुलैश्च भ्रमीकृते ।  
वृत्ते तदूर्ध्ववेदिस्स्यात् वृत्तकुण्डस्य मानतः ॥ २४२ ॥  
उत्सेधो विस्तृतिश्चैव वेद्योर्भागं प्रचक्षते ।  
ब्रह्मसोमपितृस्थानान्युक्तमार्गेण कारयेत् ॥ २४३ ॥  
त्रिकोणञ्चोत्तरे कुर्यान्मेखलाद्वयसंयुतम् ।  
सपादत्रियवैर्युक्ताष्टचत्वारिंशदङ्गुलैः ॥ २४४ ॥  
भुजमानयुतः कुण्डस्त्रिभुजस्त्वावसत्थ्यकः ।  
विस्तार उन्नतञ्चैव वेद्योर्भागं प्रचक्षते ॥ २४५ ॥  
शेषञ्च पूर्ववत्कुर्यादग्निकुण्डं विशेषतः ।  
सभ्यस्य दक्षिणे कुर्यात्पौण्डरीकं क्रमाद्बुधः ॥ २४६ ॥  
द्वादशाङ्गुलमुत्सेधं समवृत्तं प्रकल्पयेत् ।  
अथाष्टादशभिस्सार्धैरङ्गुलैश्च भ्रमीकृते ॥ २४७ ॥  
वृत्तं तदूर्ध्ववेदिस्स्यात्पौण्डरीकानलस्य वै ।  
उत्सेधो विस्तृतिश्चैव ऊर्ध्ववेद्या द्विगोलकम् ॥ २४८ ॥  
निम्नमष्टाङ्गुलं कुर्याच्छिष्टं मृद्भिश्च पूरयेत् ।  
मध्यवेद्यास्समुत्सेधं भागमात्रं प्रचक्षते ॥ २४९ ॥  
विस्तारो भाग उद्दिष्टो मध्यवेद्यास्तथैव च ।  
अधोवेद्यास्समुत्सेधश्चतुरङ्गुलमेव च ॥ २५० ॥  
रसाङ्गुलन्तु विस्तारः दलैष्षोडशभिर्युतः ।  
ब्रह्मसोमपितृस्थानान्याचरेत्पूर्ववद्बुधः ॥ २५१ ॥  

[[२२५]]

कुर्यादौपासनाग्निञ्च प्रमुखे वीशशेषयोः ।  
इन्द्रादिलोकपालानामालयास्सन्ति यत्र वै ॥ २५२ ॥  
अग्निमौपासनं कुर्यात्तत्तदालयसम्मुखे ।  
भूतस्थाने प्रकुर्वीत भूतपीठस्य पूर्वतः ॥ २५३ ॥  
एवं कुण्डानि निर्माय पश्चादग्निं सुसाधयेत् ।  
स्नानश्वभ्रं

देवालयस्य पुरतः स्नापनार्थं विचक्षणः ॥ २५४ ॥  
मण्डपं वा प्रपां वाऽपि शालां वा कूटमेव वा ।  
कारयित्वा विधानेन मध्ये श्वभ्रञ्च कारयेत् ॥ २५५ ॥  
अर्चापीठप्रमाणाद्धि प्रतिदिक् चतुरङ्गुलम् ।  
हित्वाऽवकाशमौपासनाग्निवत् श्वभ्रमाचरेत् ॥ २५६ ॥  
शालालङ्कारः

श्वभ्रस्य परितः कुर्यात्पङ्क्तिं किष्कुप्रमाणतः ।  
पञ्चकिष्कुप्रमाणं वा यथालाभमथापि वा ॥ २५७ ॥  
द्वितालविस्तृताञ्चैव सङ्गतां गोलकोन्नताम् ।  
तण्ङुलैर्व्रीहिभिर्वाऽपि पङ्क्तिं सम्प्रतिकारयेत् ॥ २५८ ॥  
चतुर्द्वारसमायुक्तां द्वितालां तालमानतः ।  
दर्भमालाञ्च परितः पादाग्रेष्ववलम्बयेत् ॥ २५९ ॥  
वितानेन समाच्छाद्य स्थाणूनां वेष्टनं चरेत् ।  
मुक्तादामपताकाद्यैरलङ्गुर्याद्विशेषतः ॥ २६० ॥  
द्वारतोरणसंयुक्तं पूर्णकुम्भसमन्वितम् ।  
क्रमुकैः कदलीभिश्च इक्षुकाण्डैरलङ्कृतम् ॥ २६१ ॥  
षोडशोऽध्यायः




[[२२६]]

एवं सुसाध्य यत्नेन गृहीत्वा कलशानि च ।  
संशोध्याऽऽम्लादिना शुद्धतोयेनाऽऽवेष्ट्य तन्तुना ॥ २६२ ॥  
पूरयित्वा ततो द्रव्यैः शरावैश्च पिधाय वै ।  
संसाध्यैवमलङ्कारैः पश्चात्संस्थापयेद्बुधः ॥ २६३ ॥  
सप्तकलशस्नपनप्रयोगः - कलशन्यासप्रकारः

द्रव्यपूर्णानि कलशान्यादाय विनयानतः ।  
उभाभ्यामपि हस्ताभ्यामुक्तस्थानेषु सन्न्यसेत् ॥ २६४ ॥  
ऐशान्ये पञ्चगव्यन्तु ईशानेन्द्रान्तरे घृतम् ।  
इन्द्राग्न्योरन्तरे चैव न्यसेन्मधु यथाविधि ॥ २६५ ॥  
दधि न्यसेदथाग्नेय्यां यमाग्न्योरन्तरे पयः ।  
यमनीलान्तरे गन्धं र्नैॠत्यामक्षतोदकम् ॥ २६६ ॥  
नीलवारुणयोर्मध्ये स्थापयेत्तु कुशोदकम् ।  
वरुणोदानयोर्मध्ये सन्न्न्यसेच्च फलोदकम् ॥ २६७ ॥  
रत्नोदकञ्च वायव्ये जप्योदं वायुसोमयोः ।  
ईशानसोमयोर्मध्ये न्यसेत्सर्वौषधीजलम् ॥ २६८ ॥  
उपस्नानानि सर्वेषां तत्तद्वामे सुसन्न्यसेत् ।  
एवं विन्यस्य कलशान्यधिदेवान्त्समर्चयेत् ॥ २६९ ॥  
वस्त्रैरावेष्ट्य कलशान्यूर्ध्वं पुष्पाणि निक्षिपेत् ।  
यागस्थानं समासाद्य कुण्डेष्वैन्द्रादिषु क्रमात् ॥ २७० ॥  
आघारं विधिवत्कृत्वा मथितेनैव वह्विना ।  
परिवाराग्निषु तथा सर्वेष्वाघारमाचरेत् ॥ २७१ ॥  

[[२२७]]

एवं कृत्वा विधानेन पश्चात्कार्यं समाचरेत् ।  
अधिवासगतं देवमासाद्यैवानुमान्य च ॥ २७२ ॥  
पूर्वालङ्कृतवस्त्रादीन् समुद्धार्याप्रमादतः ।  
तत उद्धृत्य देवेशमाम्लेन परिशोधयेत् ॥ २७३ ॥  
वस्त्रैराभरणैस्स्रग्भिरलङ्कृत्यार्चयेत्क्रमात् ।  
कुम्भवेदिः

आलयाभिमुखे चैव मण्डलञ्चोपलिप्य च ॥ २७४ ॥  
पञ्चवर्णैरलङ्कृत्य धान्यराशिं प्रकल्पयेत् ।  
तण्डुलानुपरि न्यस्येत्पुष्पाणि च तथाऽक्षतान् ॥ २७५ ॥  
तत्र देवञ्च संस्थाप्य पाद्याद्यर्घ्यान्तमर्चयेत् ।  
नववस्त्रपरीधानः सोत्तरीयस्स्वलङ्कृतः ।  
तस्मिन् काले गुरुर्धीमान् कुम्भपूजां समाचरेत् ॥ २७६ ॥  
इत्यार्षे श्रीवैखानसे भगवच्छास्त्रे भृगुप्रोक्तायां संहितायां

खिलाधिकारे भगवत्प्रतिमालक्षणकथनं नाम षोडशोऽध्यायः ॥  
षोडशोऽध्यायः




[[२२८]]
