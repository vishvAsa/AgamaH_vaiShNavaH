+++
title = "१७"
+++
 ॥
* * *
२३९
सप्तदशोऽध्यायः
त्रिमूर्तिस्थापनम्
त्रिमूर्तिस्थापनं वक्ष्ये जगतामभिवृद्धये ।
(सर्वलोकस्य पूजार्थं सर्वलोकहिताय च)
मध्ये विष्णुं प्रतिष्ठाप्य ब्रह्माणं दक्षिणे ततः ॥ १ ॥
वामे रुद्रं प्रतिष्ठाप्य पूजनं यत्तदुत्तमम् ।
स्थापनं व्यत्ययेनैव मध्यमं ब्रह्मरुद्रयोः ॥ २ ॥
मध्ये रुद्रं प्रतिष्ठाप्य दक्षिणे विष्णुमुत्तरे ।
ब्रह्माणं व्यत्ययेनाथ स्थापयेदधमं स्मृतम् ॥ ३ ॥
कृत्वा वा पार्श्वयोरन्यौ मध्ये ब्रह्माणमेव वा ।
सौम्येनानेन विधिना स्थापयेद्विष्णुपद्मजौ ॥ ४ ॥
शैवेन तान्त्रिकेणैव स्थापनं वै शिवस्य तु ।
निष्कलं सकलं वाऽपि स्थापयेच्चन्द्रशेखरम् ॥ ५ ॥
त्रयाणां परिवाराणं तत्तदुक्तानि कल्पयेत् ।
अनपायिगणद्वारविमानेशाः पृथक्पृथक्॥ ६ ॥
प्राकारपरिवाराणां सर्वे साधारणा मताः ।
प्रथमावरणादीनां द्वारपालास्तथैव च ॥ ७ ॥
दशतालोत्तमेनैव देवदेवं प्रकल्पयेत् ।
शङ्करं मध्यमेनैव विरिञ्चमधमेन च ॥ ॥ ८ ॥
श्रीवैखानसे भगवच्छास्त्रे क्रियाधिकारः
२४०
आलयाभिमुखे तेषां यागशालां प्रकल्पयेत् ।
षडग्नीन् देवदेवस्य पञ्चाग्नीन् ब्रह्मणस्तथा ॥ ९ ॥
तच्छास्त्रोक्तेन मार्गेण रुद्रस्यापि प्रकल्पयेत् ।
अक्ष्युन्मेषादिकं सर्वं पूर्ववत्कारयेत्पृथक् ॥ १० ॥
हौत्रशंसनवेलायामिन्द्रादिपरिषद्गणान् ।
मध्यालयाग्निकुण्डे तु समावाह्य समर्चयेत् ॥ ११ ॥
देवस्य पूर्ववद्धोमं षडग्निषु जुहोति वै ।
ब्रह्मणस्सभ्यकुण्डे तु कृत्वा हौत्रप्रशंसनम् ॥ १२ ॥
प्राजापत्यं जयादींश्च कूश्माण्डं गणहोमकम् ।
आहुतीनां सहस्त्रञ्च पूर्ववज्जुहुयाद्बुधः ॥ १३ ॥
ब्राह्ममन्त्रद्वयेनापि शतमष्टोत्तरं यजेत् ।
सावित्र्याऽब्जं घुताभ्यक्तं शतवारं ततो यजेत् ॥ १४ ॥
ऐन्द्रमाग्नेयसंयुक्तं यजेदाहवनीयके ।
याम्यं र्नैॠतसंयुक्तमन्वाहार्ये जुहोति वै ॥ १५ ॥
वारुणं वायुदैवत्यं गार्हपत्ये जुहोति च ।
सौम्यं कौबेरमैशान्यामावसत्थ्ये यजेत्क्रमात् ॥ १६ ॥
चतुर्वेदादिमन्त्रैश्च शतमष्टोत्तरं यजेत् ।
एष एव विशेषः स्यादन्यत्सर्वं समं भवेत् ॥ १७ ॥
स्थापनं च त्रिमूर्तीनां परिषद्गणपूजनम् ।
व्यक्तं मरीचिः प्रोवाच उक्तशेषं समाचरेत् ॥ १८ ॥
२४१
द्विमूर्तिस्थापनम्
द्विमूर्तिस्थापनं वक्ष्ये दक्षिणे विष्णुमव्ययम् ।
वामे रुद्रं प्रतिष्ठाप्य नित्यं विधिवदर्चयेत् ॥ १९ ॥
अथवा कर्तुमिच्छेच्चेत् ब्रह्मणः स्थापनं पृथक् ।
ग्रामादिषु च तन्मध्ये विविक्तेऽन्यत्र वा वने ॥ २० ॥
भूपरीक्षादिकं सर्वं तन्मन्त्रेणैव कारयेत् ।
कृत्वा विमानबेरादिनयनोन्मीलनादिकम् ॥ २१ ॥
स्थापनोक्तक्रियास्सर्वाः कारयेत्पूर्ववद्बुधः ।
ब्रह्ममन्त्रद्वयेनापि नित्यं विधिवदर्चयेत् ॥ २२ ॥
हवींषि पायसादीनि चत्वार्येवं निवेदयेत् ।
उत्सवे तु ध्वजं हंसलक्षणं तस्य कल्पयेत् ॥ २३ ॥
विना पुरुषसूक्तेन विष्णुसूक्तेन वैष्णवैः ।
ब्राह्ममन्त्रद्वयेनैव तत्तद्धोमस्तदुत्सवे ॥ २४ ॥
एष एव विशेषः स्यादन्यत्सर्वं समं भवेत् ।
परिवारस्थापनम्
रविं गुहञ्च विघ्नेशं दुर्गां ज्येष्ठां सरस्वतीम् ॥ २५ ॥
स्थापयित्वाऽर्चनं कर्तुं यदीच्छेद्भक्तितः पृथक् ।
खिले विस्तरतः प्रोक्तं यन्मया तत्समाचरेत् ॥ २६ ॥
आश्रयालयमिच्छेच्चेत्परितो विष्णुमन्दिरे ।
भास्करादीन् प्रकल्प्यैव पूजयेच्चेन्महाफलम् ॥ २७ ॥
सप्तदशोऽध्यायः
श्रीवैखानसे भगवच्छास्त्रे क्रियाधिकारः
२४२
प्रथमाऽवरणे प्राच्यां भास्करं भारतीमपि ।
गुहं याम्ये तु विघ्नेशं र्नैॠते परिकल्पयेत् ॥ २८ ॥
ज्येष्ठां वायव्यभागे तु दुर्गां याम्ये प्रकल्पयेत् ।
प्रत्यङ्मुखौ च कर्तव्यौ भारती च दिवाकरः ॥ २९ ॥
कारयेत्प्राङ्मुखानन्यानिति पूर्वजशासनम् ।
सौम्येनैव विधानेन पूजयेत्सर्वसम्पदे  ॥ ३० ॥
सौम्यालयाश्रितानेतान् तान्त्रिकेण न चार्चयेत् ।
औपासनाग्निरेव स्यादेतेषामाश्रयालये ॥ ३१ ॥
कुर्याद्ध्रुवार्चामार्गेण सर्वमन्यत्खिलोक्तवत् ।
आलयं प्रतिमोत्सेधं परिवारोक्तवद्भवेत् ॥ ३२ ॥
आश्रयालयकल्पः
आश्रयालयकल्पञ्च प्रवक्ष्यामि तपोधनाः ।
स्वतन्त्रमालयं कर्तुमशक्तोऽन्यत्र वाऽऽलये ॥ ३३ ॥
स्थापयित्वाऽर्चयेत्सोऽपि समग्रं फलमाप्नुयात् ।
मूलालये स्थिते देवे स्थित एवाऽश्रये भवेत् ॥ ३४ ॥
आसीने चाऽसनं वाऽपि स्थानकञ्च प्रकल्पयेत् ।
स्थानकासनशय्यासु शयनेऽन्यतमं मतम् ॥ ३५ ॥
मूलालये ध्रुवार्चायामाश्रयञ्च ध्रुवार्चनम् ।
ध्रुवकौतुकसंयुक्ते तद्वदेवैकमेव वा ॥ ३६ ॥
अवताराश्रयञ्चेत्तु गौणमार्गे यथाविधि ।
आसीनावेव सर्वत्र वराहनरसिंहकौ ॥ ३७ ॥
२४३
अवताराश्रयं कुर्वन् प्रथमावरणादिषु ।
मत्स्यकूर्मौ प्रकुर्वीत पूर्वद्वारस्य दक्षिणे ॥ ३८ ॥
वराहत्रयमाग्नेयाद्याम्यान्तं परिकल्पयेत् ।
नारसिंहं प्रकुर्वीत गिरिजं याम्यपश्चिमे ॥ ३९ ॥
स्थूणजं र्नैॠते देशे नीलवारुणमध्यमे ।
सौदर्शनं नृसिंहन्तु वामनं वायुदिश्यपि ॥ ४० ॥
कुर्याल्लक्ष्मीनृसिंहञ्च वरुणोदानमध्यमे ।
पातालनरसिंहञ्च वामनं वायुदिश्यपि ॥ ४१ ॥
धनदोदानयोर्मध्ये कारयेत्तु त्रिविक्रमम् ।
जामदग्न्यं तु कौबेरे कुबेरेशानमध्यमे ॥ ४२ ॥
कुर्याद्दाशरथिं राममैशान्ये तु हलायुधम् ।
ईशानेन्द्रान्तरे कृष्णं द्वारवामे तु कल्किनम् ॥ ४३ ॥
वराहं नारसिंहञ्च रामं कृष्णं तथैव च ।
दिक्षु सर्वासु संस्थाप्य पूजयेत्सर्वसिद्धये ॥ ४४ ॥
योगे मूलालये कुर्याद्योगमेवाश्रयालयम् ।
भोगे भोगञ्च योगं वा न जातु विरहादिकम् ॥ ४५ ॥
मूलबेरन्तु शूलञ्चेच्छूलमेवाश्रयालये ।
शैले शैलञ्च शूलं वा लोहे लौहं शिलामपि ॥ ४६ ॥
एकबेरन्तु सर्वत्र शैलमेव प्रकल्पयेत् ।
सुदर्शनप्रतिष्ठा चेद्याम्ये वा र्नैॠ ते तथा ॥ ४७ ॥
कल्पयेदीश्वरं प्राच्यां प्रागादि परिकल्पनम् ?।
पादहीनमथार्धं वा मूलादाश्रयमन्दिरम् ॥ ४८ ॥
सप्तदशोऽध्यायः
श्रीवैखानसे भगवच्छास्त्रे क्रियाधिकारः
२४४
तत्र मूलालयोत्कृष्टमलङ्कारं न कल्पयेत् ।
सङ्ख्याधिकतलं नैव कल्पयेदाश्रयालयम् ॥ ४९ ॥
सालाश्रयं त्रिवर्गाढ्यं तदन्तर्मण्डलेऽपि वा ।
अग्रमण्डपसंयुक्तं प्रथमाऽवरणे स्मृतम् ॥ ५० ॥
विमानद्वारदेवाश्च गर्भालयगता अपि ।
परिवारा इति प्रोक्ता मुखवासान्तमर्चनम् ॥ ५१ ॥
द्वितीयावरणे चेत्तु शान्तान्तपरिषद्युतम् ।
तृतीयावरणे चेत्तु होमकर्माणि कारयेत् ॥ ५२ ॥
मुखमण्डपसंयुक्तं चक्रशङ्खयुतं तथा ।
चतुर्थावरणे चेत्तु नवविंशतिविग्रहैः ॥ ५३ ॥
अनपायिगणान् सर्वान्कल्पयेत्स्नपनालयम् ।
द्वात्रिंशद्विग्रहैरूर्ध्वे पृथगेवोत्सवादिकम् ॥ ५४ ॥
ब्रह्मपद्मावटान्ताश्च भूपरीक्षादिकाः क्रियाः ।
नैवाश्रयालये कुर्यादिति पूर्वजशासनम् ॥ ५५ ॥
आरभ्याद्येष्टकान्यासं विमानं परिकल्पयेत् ।
नैवाद्यान्त्येष्टकान्यासौ तच्चेदावृतमण्डपे ॥ ५६ ॥
मूलं पौराणिकं चेत्तु यथाकाममथाश्रयम् ।
गौणं समं वा मुख्यं वा कल्पयेच्चेन्न दोषकृत् ॥ ५७ ॥
अन्यदेवालये विष्णोः कुर्याच्चेदालयाश्रयम् ।
सर्वं मूलालयोत्कृष्टं कल्पयेदिति शासनम् ॥ ५८ ॥
विष्ण्वालयेऽन्यदेवानां कुर्याच्चेदाश्रयालयम् ।
न समं नैव चोत्कृष्टं हीनमेव प्रकल्पयेत् ॥ ५९ ॥
२४५
स्थितेऽपि देवे ज्येष्ठा च विघ्नेशश्च सरस्वती ।
आसीना एव कर्तव्यास्तदाऽन्ये संस्थिता मताः ॥ ६० ॥
इति सङ्क्षेपतः प्रोक्तमाश्रयालयकल्पनम् ॥
इत्यार्षे श्रीवैखानसे भगवच्छास्त्रे भृगुप्रोक्तायां संहितायां क्रियाधिकारे
त्रिमूर्तिद्विमूर्तिस्थापनविध्याश्रयालयकल्पनं नाम सप्तदशोऽध्यायः
