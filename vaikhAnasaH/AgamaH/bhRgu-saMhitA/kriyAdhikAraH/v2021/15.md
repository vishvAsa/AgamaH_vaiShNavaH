+++
title = "१५"
+++
 ॥
* * *
चतुर्दशोऽध्यायः
श्रीवैखानसे भगवच्छास्त्रे क्रियाधिकारः
२१८
पञ्चदशोऽध्यायः1
गृहार्चाप्रतिष्ठा विष्णुप्रतिष्ठा
अथार्चनं गृहे विष्णोः प्रवक्ष्यामि तपोधनाः ।
स्थापनञ्च प्रवक्ष्यामि विष्णोस्सम्यग्यथाविधि ॥ १ ॥
षडङ्गुलादहीनन्तु तद्रूपं हाटकादिभिः ।
कारयित्वा यथामार्गं प्रतिष्ठामारभेत्पुनः ॥ २ ॥
पूर्वोक्तगुणसम्पन्ने काले चापि शुभोज्ज्वले ।
औपासनाग्निमाधाय वास्तुहोमावसानके ॥ ३ ॥
अक्ष्युन्मेषोक्तहोमान्ते कृत्वा चैवाक्षिमोचनम् ।
दर्शयित्वा गवादीनि जलादिष्वधिवास्य च ॥ ४ ॥
ध्रुवबेरोदितां शुद्धिं चित्राभासे च कारयेत् ।
पूर्वेद्युरेव तस्मात्तु सायं सन्ध्यामुपास्य च ॥ ५ ॥
औपासनाग्निमाधाय हुत्वा तत्र च वैष्णवम् ।
संसाध्य पूर्ववत्कुम्भं देवमावाह्य तत्र वै ॥ ६ ॥
अधिवासगतं देवमुद्धृत्य प्रणवेन तु ।
स्नानश्वभ्रे प्रतिष्ठाप्य स्वस्तिसूक्तं समुच्चरन् ॥ ७ ॥
तस्यैव दक्षिणे भागे धान्यपीठे सुसन्न्यसेत् ।
संस्नाप्य सप्तकलशैः सोपस्नानैश्च पूर्ववत् ॥ ८ ॥
चित्राभासं प्रतिष्ठाप्य प्रोक्षयेत्कलशाम्भसा ।
ततोऽग्नेरुत्तरस्यान्तु धान्यपीठे निवेश्य च ॥ ९ ॥
1.
अयमध्यायः ख मातृकायां नोपलभ्यते ।
२१९
पुण्याहं वाचयित्वा तु बध्द्वा प्रतिसरं तथा ।
तथैव शाययेद्देवं पञ्चवस्त्रसमास्तृते ॥ १० ॥
होत्रं प्रशंस्य तत्काले दक्षिणप्रणिधौ जले ।
ओं भूः पुरुष मित्युक्त्वा ओं भुवः पुरुषं तथा ॥ ११ ॥
ओं सुवः पुरषं चेति भूर्भुवस्सुवरित्यपि ।
नारायणं तथा विष्णुं पुरुषं सत्यमच्युतम् ॥ १२ ॥
अनिरुद्धं समावाह्य श्रियञ्चेति महीमिति ।
निरुप्याज्याहुतीर्हुत्वा सूक्ते वैष्णवपौरुषे ॥ १३ ॥
अतो देवादिमन्त्रांश्च चतुरावर्त्य वै यजेत् ।
श्रीभूमिसहिते तत्तत् सूक्तमन्त्रांस्तथा यजेत् ॥ १४ ॥
मूर्तिमन्त्रैश्च हुत्वाऽन्ते विष्णुगायत्रिया पुनः ।
अष्टोत्तरशतं पद्मं देवं ध्यायन् जुहोति वै  ॥ १५ ॥
(प्रादुर्भावविकल्पानां तत्तन्मन्त्रैश्च मूर्तिभिः ।
पूर्वोक्तमूर्तिभिस्सार्धं होमकर्म समाचरेत् ॥ १६ ॥
होमकर्म समाप्यैव प्रातस्स्नात्वा यथाविधि ।
जप्त्वा जप्यानि सूक्तानि मुहूर्ते तु शुभोज्ज्वले ॥ १७ ॥
गृहे वायव्यभागे तु पीठे रत्नादिसंयुते ।
प्रतिष्ठाप्य समावाह्य नित्यं विधिवदर्चयेत् ॥ १८ ॥
सूर्यकल्पः
यदीच्छेद्भास्कारस्यापि गृहे नित्यं समर्चयेत् ।
1भास्करञ्च महादेवं कदम्बकुसुमप्रभम् ॥ १९ ॥
1.
मण्डलान्तर्गतं देवं कौस्तुभं कुसुमप्रभं ई.
पञ्चदशोऽध्यायः
श्रीवैखानसे भगवच्छास्त्रे क्रियाधिकारः
२२०
नवार्धतालमानेन द्विभुजं पद्मधारिणम् ।
देवीभ्याञ्च समायुक्तं राशिभिः परिवारितम् ॥ २० ॥
(स्वस्वपीठे प्रतिष्ठाप्य स्वस्वदेवीसमायुतम्) ।
एवं कृत्वा यथान्यायं अक्ष्युन्मेषादनन्तरम् ।
अधिवासादिकं कर्म हरेरिव समाचरेत् ॥ २१ ॥
‘उदुत्यं चित्र’ मित्येवं 1मूलमन्त्रं प्रचक्षते ।
औपासनाग्निमाधाय कुण्डे वा स्थणिडलेऽथवा ॥ २२ ॥
संसाध्य पूर्ववत्कुम्भं रक्तवस्त्रद्वयान्वितम् ।
आचार्यस्सुप्रसन्नात्मा त्रयीमयमनामयम् ॥ २३ ॥
विश्वबोधात्मकं भानुं ध्यायन्नावाहयेज्जले ।
संस्नाप्य सप्तकलशैः बिम्बं कुम्भसमन्वितम् ॥ २४ ॥
अग्रेरुत्तरपार्श्वे तु धान्यराशिं प्रकल्प्य च ।
सन्न्यस्य 2बिल्वफलकं वस्त्राण्यास्तीर्य पञ्च च ॥ २५ ॥
तद्बेरं तत्र विन्यस्य बद्ध्वा प्रतिसरं ततः ।
विधिना शयने धीमान् शाययेद्रक्तवाससा (?) ॥ २६ ॥
हौत्रं प्रशंस्य चाऽवाह्य निरुप्याज्याहुतीर्यजेत् ।
हुत्वा तु सूर्यगायत्र्या भावयन्मनसा रविम् ॥ २७ ॥
‘भास्कराय’ च ‘सूर्याय मार्ताण्डाय विवस्वते’ ।
‘त्रिलोकमण्डना’येति तथा 3चैव ‘त्रिमूर्तये’  ॥ २८ ॥
‘सर्वात्मने नम’ श्चेति जुहुया‘च्चण्डरोचिषे’ ।
‘त्रिगुणेश्वराय’ पश्चाद्वै ‘सर्वज्योतिष्मते’ तथा ॥ २९ ॥
1.
कारयेत्सकलं रवेः। ई.2.
निम्बफलकं आ.3.
ज्योतिस्त्रिमूर्तये आ
२२१
सहस्रं वा शतं वाऽथ दशकृत्वोऽथवा यजेत् ।
मैत्रमन्त्रद्वयं हुत्वा ‘उद्वयं तमस’ स्तथा ॥ ३० ॥
‘उदुत्यं जातवे’ देति ‘चित्रं दे’ वेति हूयताम् ।
‘यच्चिद्धी’ ति ततो हुत्वा (‘यत्किञ्चेति ततः परम् ॥
‘कितवा’ सेति हुत्वा तु ‘इमम्मे वरु’ णेत्यपि ।
अर्कापामार्गपालाशसमिद्भिश्चैव हूयताम् ॥
वैष्णवं पौरुषं सूक्तं लोकपालकदैवतम् ।
मिन्दाहुती ततो हुत्वा) होमकर्म समाचरेत् ॥ ३१ ॥
शतमष्टोत्तरं नाम्ना देव्योस्तत्र जुहोति वै ।
प्रातः स्नात्वा विधानेन रत्नादीन्त्सन्न्यसेत्क्रमात् ॥ ३२ ॥
पश्चिमाभिमुखं देवं स्थापयेत्प्राङ्मुखं तु वा ।
न स्थाप्यो भास्करः क्वापि दक्षिणोत्तरदिङ्मुखः ॥ ३३ ॥
कुम्भस्थां शक्तिमादाय बिम्बे चाऽवाहयेद्गुरुः ।
अनुक्तमत्र यत्सर्वं हरेरिव समाचरेत् ॥ ३४ ॥
‘उद्रुत्यं चित्र’ मित्युक्त्वा प्रणम्य ज्योतिषां पतिम् ।
समन्त्राभ्युक्षणं कृत्वा निर्माल्यं संव्यपोह्य च ॥ ३५ ॥
स्वागतञ्चानुमानञ्च ‘त्वमग्ने रुद्रं’ इत्यपि ।
‘उद्वयं तमस’ श्चेति पाद्यं दद्यात्ततः परम् ॥ ३६ ॥
दद्यादाचमनं हस्ते ‘हिरण्यवर्णा’ इति ब्रुवन् ।
‘पवित्रं त’ इति प्रोच्य मूर्ध्नि पुष्पं विनिक्षिपेत् ॥ ३७ ॥
‘इमे गन्धा’ दिना गन्धं धूपमन्त्रेण धूपयेत् ।
‘प्रवश्शुक्रे’ति दीपं तु अर्घ्यं दद्यात्समन्त्रकम् ॥ ३८ ॥
पञ्चदशोऽध्यायः
श्रीवैखानसे भगवच्छास्त्रे क्रियाधिकारः
२२२
दद्यादन्योपचारांस्तु ‘उदुत्यं चित्र’ मित्यपि ।
गुरुपदेशसंसिद्धैः कल्पमन्त्रैरथापि वा ॥ ३९ ॥
आसनाद्युपचारैस्तु पूजयेदिति केचन ।
1सावित्र्या वाऽर्चयेन्नित्यमिति पूर्वजशासनम् ॥ ४० ॥
एष एवविशेषस्स्यादन्यत्सर्वं हरेरिव ।
सुवर्चलामुषां चेति श्यामलां सुप्रभामिति ॥ ४१ ॥
अर्चयेद्दक्षिणे देवीं रेणुकां रक्तवर्णिनीम् ।
प्रत्यूषां श्वेतवस्त्रां तामिति वामे समर्चयेत् ॥ ४२ ॥
गुहार्चनम्
नित्यपूजां गुहस्येच्छन् बिम्बं कृत्वा यथाविधि ।
स्कन्ददैवत्यमन्त्रैश्च नयनोन्मीलनादिकम् ॥ ४३ ॥
कृत्वा तु कौतुकं बद्ध्वा शतमष्टोत्तरं यजेत् ।
तन्मन्त्रेण समावाह्य नित्यं विधिवदर्चचेत् ॥ ४४ ॥
अत्रानुक्तानि सर्वाणि खिलोक्तविधिना चरेत् ।
एवं यः कुरुते भक्त्या तस्य पुत्रास्तु नीरुजः ॥ ४५ ॥
आयुष्मन्तः श्रिया युक्ताः वर्धन्ते नात्र संशयः ।
इह भुक्वा महाभोगान् सोऽन्ते स्वर्गमवाप्नुयात् ॥ ४६ ॥
विनायकार्चनम्
वक्रतुण्डस्य वक्ष्यामि नित्यं वै सम्यगर्चनम् ।
धर्मौघमा’ दि मन्त्राभ्यां नयनोन्मीलनादिकम् ॥ ४७ ॥
1.
चित्राभासेऽर्चयेन्नित्यम् । आ.
२२३
अष्टोत्तरशतं ताभ्यां हुत्वाऽऽवाह्य यथाविधि ।
ताभ्यामेव तु मंन्त्राभ्यां नित्यं विधिवदर्चयेत् ॥ ४८ ॥
एवं यः कुरुते भक्त्या निर्विघ्नं तस्य कर्म वै ।
सर्वं सम्पद्यते शीघ्रं लक्ष्मी च विपुला भवेत् ॥ ४९ ॥
श्रीदेव्यर्चनम्
अतः परं प्रवक्ष्यामि गृहे नित्यार्चनं श्रियः ।
पद्मकिञ्जल्कसदृशां सर्वाभरणभूषिताम् ॥ ५० ॥
पद्मासने समासीनां सपद्मोर्ध्वभुजद्वयाम् ।
सव्येन पूर्वहस्तेन भक्तानामभयप्रदाम् ॥ ५१ ॥
वामेन पूर्वहस्तेन दधतीं विपुलं धनम् ।
एवं कृत्वा श्रियं देवीं ‘श्रिये जात’ इति ब्रुवन् ॥ ५२ ॥
‘शं सा नियच्छ’ तीत्युक्त्वा ‘भूयाम’ इति च क्रमात् ।
नयनोन्मीलनं कृत्वा जलादिष्वधिवास्य च ॥ ५३ ॥
कुम्भं संसाध्य संस्नाप्य बद्ध्वा प्रतिसरं तथा ।
शाययित्वा समावाह्य हौत्रकर्मावसानके ॥ ५४ ॥
पौण्डरीके तु होतव्यं ‘श्रिये जा’ तेति मन्त्रतः ।
‘शं सा नियच्छ’ तीत्युक्त्वा ‘भूयाम’ इति च क्रमात् ॥ ५५ ॥
शतमष्टोत्तरं हुत्वा श्रीसूक्तेन सकृद्यजेत् ।
श्रियश्शताष्टकैर्मन्त्रैर्दशकृत्वस्ततः परम् ॥ ५६ ॥
मधुसर्पिस्समायुक्तं पृषदाज्यसमन्वितम् ।
पुष्कलामाहुतिं हुत्वा बिल्वपत्रैर्घुताप्लुतैः ॥ ५७ ॥
पञ्चदशोऽध्यायः
श्रीवैखानसे भगवच्छास्त्रे क्रियाधिकारः
२२४
‘श्रिये जा’ते ति मन्त्रेण शतमष्टोत्तरं यजेत् ।
प्रातस्स्नात्वा प्रतिष्ठाप्य समावाह्य समर्चयेत् ॥ ५८ ॥
तत्सूक्तेनैव तन्मन्त्रैः पूजयेत्सर्वाविग्रहैः ।
अत्रानुक्तानि सर्वाणि खिलोक्तविधिना चरेत् ॥ ५९ ॥
अचलां श्रियमाप्नोति’ जन्मजन्मान्तरेऽपि च ।
तद्वंशजाश्च श्रीमन्तो भविष्यन्ति न संशयः ॥ ६० ॥
दुर्गार्चनम्
अथ वक्ष्यामि दुर्गायाः प्रतिष्ठामर्चनं गुहे ।
साक्षात्सा वैष्णवीं मायां तस्मात्तां नित्यमर्चयेत् ॥ ६१ ॥
नवार्धतालमानेन कृत्वा देवीं चतुर्भुजाम् ।
शङ्खचक्रधराञ्चैव किरीटमकुटोज्जवलाम् ॥ ६२ ॥
पीतवस्त्रधरां देवीं कक्ष्याबद्धघनस्तनीम् ।
सस्यश्यामनिभां सौम्यां हारकौस्तुभभूषिताम् ॥ ६३ ॥
अङ्गहोमञ्च हुत्वा तु दुर्गासूक्तं शताष्टकम् ।
1पाञ्चभौतिकमन्त्रेण हुत्वा वैष्णवसंयुतम् ॥ ६४ ॥
कृत्वाऽक्षिमोचनं पश्चाज्जलादिष्वधिवास्य च ।
कुम्भे ध्यात्वा समावाह्य संस्नाप्य कलशैरपि ॥ ६५ ॥
बद्ध्वा प्रतिसरं पश्चात् शाययेच्छयनोपरि ।
हौत्रं प्रशंस्य चाऽवाह्य निरूप्याज्याहुतीर्यजेत् ॥ ६६ ॥
1.
पाञ्चभौतिकमन्त्रेण अर्घ्यं कुर्यात्समन्त्रकम्। दद्यादन्योपचारांस्तु ‘उदुत्यं चित्र’मित्यपि।
गुरूपदेशसंसिद्धैः कल्पमन्त्रैरथापिवा । आसानाद्युपचारैस्तु पूजयेदिति केचन। सावित्र्या
वा (भूसावित्र्या) ऽर्चयेन्नित्यमिति पूर्वजदर्शनम् इति पाठः आ. कोशेषु ।
२२५
दुर्गासूक्तं ततस्सभ्ये शतमष्टोत्तरं यजेत् ।
वैष्णवं ब्राह्मं रौद्रञ्च भौतिकं पञ्चवारुणम् ॥ ६७ ॥
जयादिभिश्च कूश्माण्डैस्सावित्र्या च सहस्रकम् ।
सहस्राहुतिपर्यन्तं पूर्ववज्जुहुयाद्बुधः ॥ ६८ ॥
पालाशीभिस्समिद्भिश्च विष्णुसूक्तेन हूयताम् ।
स्विष्टाकारञ्च हुत्वा तु रात्रिशेषं व्यपोह्य च ॥ ६९ ॥
प्रातस्स्नात्वा प्रतिष्ठाप्य समावाह्य समर्चयेत् ।
‘जातवेदस’ इत्यादि तत्सूक्तेनैव पूजयेत् ॥ ७० ॥
एष एव विशेषः स्यादन्यत्सर्वं हरेरिव ।
एवं यः कुरुते भुक्त्या दुर्गायाः स्थापनार्चने ॥ ७१ ॥
जित्वा शत्रूंश्चिरं भुक्त्वा भूमौ तु विपुलं 1सुखम् ।
विष्णुसायुज्यमाप्नोति दशपूर्वैर्दशापरैः ॥ ७२ ॥
सरस्वत्यर्चनम्
अतः परं प्रवक्ष्यामि वाग्देव्या अर्चनं गृहे ।
जटामण्डलसंयुक्तां स्वर्णवर्णां चतुर्भुजाम् ॥ ७३ ॥
ऊर्ध्वं दक्षिणहस्तन्तु अक्षमालासमन्विताम् ।
मुद्राहस्तमधस्थाद्वै वरदं वाऽपि कल्पयेत् ॥ ७४ ॥
कमण्डलुसमायुक्तं वामहस्तं तथोर्ध्वगम् ।
ज्ञानमुद्रासमायुक्तां सर्वाभरणभूषिताम् ॥ ७५ ॥
पद्मासने समासीनां पद्मकाञ्चनशोभिनीम् ।
‘पावकान’ इति स्मृत्वा ‘महो अर्ण’ इति स्मरन् ॥ ७६ ॥
1.
धनम् आ. ।
पञ्चदशोऽध्यायः
श्रीवैखानसे भगवच्छास्त्रे क्रियाधिकारः
२२६
पूर्वोक्तेनैव मन्त्रेण अक्ष्युन्मेषाधिवासनम् ।
बद्ध्वा प्रतिसरञ्चापि स्नपनं शयनादिकम् ॥ ७७ ॥
हौत्रञ्च सम्प्रशंस्यैव तन्मूर्त्यावाहनं चरेत् ।
निरुप्याज्याहुतीर्हुत्वा शतमष्टोत्तरं यजेत् ॥ ७८ ॥
वैष्णवं विष्णुसूक्तञ्च नरसूक्तं यजेत्क्रमात् ।
ब्राह्ममैन्द्रं तथाऽऽग्नेयं स्विष्टाकारं जुहोति च ॥ ७९ ॥
एष एव विशेषः स्यादन्यत्सर्वं हरेरिव ।
एवं यः कुरुते भक्त्या सर्वविद्यामवाप्नुयात् ॥ ८० ॥
1इतरं पुस्तकधरं योजयेच्च ततः परम् ।
ब्रह्मासनन्तु कर्तव्यं पद्मपीठस्य चोपरि ॥
पादं प्रसारितं वापि दक्षिणं तु समाचरेत् ।
सर्वभरणसंयुक्तां श्वेतवस्त्रविभूषिताम् ॥
शुक्लपुष्पाङ्गरागां तां कक्ष्याबद्धघनस्तनीम् ।
सारस्वतेन सूक्तेन कृत्वाऽक्ष्युन्मेषणादिकम् ॥
शयनं तु तथा कृत्वा हौत्रशंसनमाचरेत् ।
श्वेतपद्मसहस्रञ्च घृताक्तं वै समाहितः ॥
तत्सूक्तमन्त्रैर्जुहुयात्तां देवीं मनसा स्मरन् ।
एतैराज्याहुतीर्वाऽपि यथाशक्ति समाचरेत् ॥
पारमात्मिकमन्त्रैश्च विष्णुसूक्तेन वैष्णवैः ।
प्रातस्स्नात्वा प्रतिष्ठाप्य समावाह्य समर्चयेत् ॥
1.
इत आरभय आध्यायान्तं ई.  कोश एव पाठः
२२७
तत्सूक्तेनार्चयेन्नित्यमन्यत्सर्वं हरेरिव ।
मेधावित्वं कवित्वञ्च वादित्वं वाग्मितां तथा ॥
यशस्वित्वमिहामुत्र सुखमत्यन्तदुर्लभम् ।
आन्पोति तस्माद्देवी सा ध्येया पूज्या मनीषिभिः ॥
दर्शनीया च कीर्त्या च जगद्व्यापारकारिणी ।
भद्रकालीञ्च शास्तारं क्षेत्रपालं विनेतरान् ॥
यदीच्छेदर्चितुं धान्मि प्रतिष्ठाप्य यथाविधि ।
औपासनाग्नौ तन्मन्त्रं शतमष्टोत्तरं यजेत् ॥
प्रतिष्ठामर्चनादीनि तन्मन्त्रेणैव कारयेत् ।
गृहे त्रैवर्णिकास्सर्वे देवान् नारायणादिकान् ॥
अनेन विधिना स्थाप्य पूजयेयुर्यथाविधि ।
अथवाऽनेन संस्थाप्य कल्पमन्त्रेण पूजयेत् ॥
तान्त्रिकेणानुलोमस्तु प्रतिष्ठाप्य समर्चयेत् ।
नार्चयेत्प्रतिलोमस्तु तान्त्रिकेणापि जात्वपि ॥
इत्यार्षे श्रीवैखानसे भगवच्छास्त्रे भृगुप्रोक्तायां संहितायां क्रियाधिकारे
गुहे विष्ण्वादित्यस्कन्दविनायकलक्ष्मीदुर्गासरस्वती भद्रकाली
बिम्बप्रतिष्ठार्चनाकल्पो नाम पञ्चदशोऽध्यायः
