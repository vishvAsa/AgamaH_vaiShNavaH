+++
title = "17 सप्तदशोऽध्यायः"

+++





सप्तदशोऽध्यायः  




ॐ  
सप्तदशोऽध्यायः  
त्रिमूर्तिस्थापनम्  
त्रिमूर्तिस्थापनं वक्ष्ये जगतामभिवृद्धये।  
(सर्वलोकस्य पूजार्थं सर्वलोकहिताय च)  
मध्ये विष्णुं प्रतिष्ठाप्य ब्रह्माणं दक्षिणं दक्षिणे ततः ॥ 17.1 ॥  
वामे रुद्रं प्रतिष्ठाप्य पूजनं यत्तदुत्तमम्।  
स्थापनं व्यत्ययेनैव मध्यमं ब्रह्मरुद्रयोः ॥ 17.2 ॥  
मध्ये रुद्रं प्रतिष्ठाप्य दक्षिणे विष्णुमुत्तरे।  
ब्रह्माणं व्यत्ययेनाथ स्थापयेदधमं स्मृतम् ॥ 17.3 ॥  
कृत्वा वा पार्श्वयोरन्यौ मध्ये ब्रह्माणमेव वा।  
सौम्येनानेन विधिना स्थापयेद्विष्णुपद्मजौ ॥ 17.4 ॥  
शैवेन तान्त्रिकेणैव स्थापनं वै शिवस्य तु।  
निष्कलं सकलं वाऽपि स्थापयेच्चन्द्रशेखरमम् ॥ 17.5 ॥  
त्रयाणां परिवाराणां तत्तदुक्तानि कल्पयेत्।  
अनपायिगद्वारविमानेशाः पृथक्पृथक् ॥ 17.6 ॥  
प्राकारपरिवाराणां सर्वे साधारणा मताः।  
प्रथमावरणादीनां द्वारपालास्तथैव च ॥ 17.7 ॥  
दशतालोत्तमेनैव देवेदवं प्रकल्पयेत्।  
शङ्करं मध्यमेनैव विरिञ्चमधमेन च ॥ 17.8 ॥  
आलयाभिमुखे तेषां यागशालां प्रकल्पयेत्।  
षङग्नीन् देवदेवस्य पञ्चाग्नीम् ब्रह्मणस्तथा ॥ 17.9 ॥  
तच्छास्त्रोक्तेन मार्गेण रुद्रस्यापि प्रकल्पयेत्।  
अक्ष्युन्मेषादिकं सर्वं पूर्ववत्कारयेत्पृथक् ॥ 17.10 ॥  
हौत्रशंसनवेलायामिन्द्रादिपरिषद्गणान्।  
मध्यालयाग्निकुण्डे तु समावाह्य समर्चयेत् ॥ 17.11 ॥  
देवस्य र्प्ववद्धोमं षडग्निषु जुहोति वै।  
ब्रह्मणम्सभ्यकुण्डे तु कृत्वा हौत्रप्रशंसनम् ॥ 17.12 ॥  
प्राजापत्यं जयादींश्च कूश्माण्डं गणहोमकम्।  
आहुतीनां सहस्त्रञ्च पूर्ववज्जुहुयाद्बुधः ॥ 17.13 ॥  
ब्राह्मन्त्रद्वयेनापि शतमष्टोत्तरं यजेत्।  
सावित्र्याऽब्जं घृताभ्यक्तं शतवारं ततो यजेत् ॥ 17.14 ॥  
ऐन्द्रमाग्नेयसंयुक्तं यजेदाहवनीयके।  
याम्यं नैऋतसंयुक्तमन्वाहार्ये जुहोति वै ॥ 17.15 ॥  
वारुणं वायुदैवत्यं गार्हपत्ये जुहोति च।  
सौम्यं कौबेरमैशान्यामावसत्थ्ये यजेत्क्रमात् ॥ 17.16 ॥  
चतुर्वेदादिमन्त्रैश्च शतमष्टोत्तरं यजेत्।  
एष एव विशेषः स्यादन्यत्सर्वं समं भवेत् ॥ 17.17 ॥  
स्थापनं च त्रिमूर्तीनां परिषद्वणपूजनम्।  
व्यक्तं मरीचिः प्रोवाच उक्तशेषं समाचरेत् ॥ 17.18 ॥  
द्विमूर्तिस्थापनम्  
द्विमूर्तिस्थापनं वक्ष्ये दक्षिणे विष्णुमव्ययम्।  
वामे रुद्रं प्रतिष्ठाप्य नित्यं विधिवदर्चयेत् ॥ 17.19 ॥  
अथवा कर्तुमिच्छेच्चेत् ब्रह्मणः स्थापनं पृथक्।  
ग्रामादिषु च तन्मध्ये विविक्तेऽन्यत्र वा वने ॥ 17.20 ॥  
भूपरीक्षादिकं सर्व तन्मन्त्रेणैव कारयेत्।  
कृत्वा विमानबेरादिनयनोन्मीलनादिकम् ॥ 17.21 ॥  
स्थापनोक्तक्रियास्सर्वाः कारयेत्पूर्ववद्बुधः।  
ब्राह्ममन्त्रद्वयेनापि नित्यं विधिवदर्चयेत् ॥ 17.22 ॥  
हवींषि पायसादीनि चत्वार्येवं निवेदयेत्।  
उत्सवे तु ध्वजं हंसलक्षणं तस्य कल्पयेत् ॥ 17.23 ॥  
विना पुरुषसूक्तेन विष्णुसूक्तेन वैष्णवैः।  
ब्राह्ममन्त्रद्वयेनैव तत्तद्धोमस्तदुत्सवे ॥ 17.24 ॥  
एष एव विशेषः स्यादन्यत्सर्व समं भवेत्।  
परिवारस्थापनम्  
रविं गुहञ्च विध्नेशं दुर्गा ज्येष्ठां सरस्वतीम् ॥ 17.25 ॥  
स्थापयित्वाऽर्चनं कर्तु यदीच्छेद्भक्तितः पृथक्।  
खिले विस्तरतः प्रोक्तं यन्मया तत्समाचरेत् ॥ 17.26 ॥  
आश्रयालयमिच्छेच्चेत्परितो विष्णुमन्दिरे।  
भास्करादीन् प्रकल्प्यैव पूजयेच्चेन्महाफलम् ॥ 17.27 ॥  
प्रथमाऽवरणे प्राच्यां भास्करं भारतीमपि।  
गुहं याम्ये तु विध्नेशं नैऋते परिकल्पयेत् ॥ 17.28 ॥  
ज्येष्ठां वायव्यभागे तु दुर्गां याम्ये प्रकल्पयेत्।  
प्रत्यङ्मुखौ च कर्तव्यौ भारती च दिवाकरः ॥ 17.29 ॥  
कारयेत्प्राङ्मुखानन्यानिति पूर्वजशासनम्।  
सौम्येनैव विधानेन पूजयेत्सर्वसम्पदे ॥ 17.30 ॥  
सौम्यालयाश्रितानेतान् तान्त्रिकेण न चार्चयेत्।  
औपासनाग्निरेव स्यादेतेषामाश्रयालये ॥ 17.31 ॥  
कुर्याद्ध्रुवार्चामार्गेण सर्वमन्यत्खिलोक्तवत्।  
आलयं प्रतिमोत्सेधं परिवारोक्तवद्भवेत् ॥ 17.32 ॥  
आश्रयालयकल्पः  
आश्रयालयकल्पञ्च प्रवक्ष्यामि तपोधनाः।  
स्वतन्त्रमालयं कर्तुमशकृतोन्यऽत्र वाऽऽलये ॥ 17.33 ॥  
स्थापयित्वाऽर्चयेत्सोऽपि समग्रं फलमाप्नुयात्।  
मूलालये स्थिते देवे स्थितं एवाऽश्रये भवेत् ॥ 17.34 ॥  
आसीने चाऽसनं वाऽपि स्थानकञ्च प्रकल्पयेत्।  
स्थानकासनशय्यासु शयनेऽन्यतमं मतम् ॥ 17.35 ॥  
मूलालये ध्रुवार्चायामाश्रयञ्च ध्रुवार्चनम्।  
ध्रुवकौतुकसंयुक्ते तद्वदेवैकमेव वा ॥ 17.36 ॥  
अवताराश्रयञ्चेत्तु गौणमार्गे यथाविधि।  
आसीनावेव सर्वत्र वराहनरसिंहकौ ॥ 17.37 ॥  
अवताराश्रयं कुर्वन् प्रथमावरणादिषु।  
मत्स्यकूर्मौ प्रकुर्वीत पूर्वद्वारस्य दक्षिणे ॥ 17.38 ॥  
वराहत्रयमाग्नेयाद्याम्यान्तं परिकल्पयेत्।  
पारसिंहं प्रकुर्वीत गिरिजं याम्यपश्चिमे ॥ 17.39 ॥  
स्थूणजं नैऋते देशे नीलवारुणमध्यमे।  
सौदर्शनं नृसिंहन्तु वारुणे च ततः परम् ॥ 17.40 ॥  
कुर्याल्लक्षमीनृसिंहञ्च वरुणोदानमध्यमे।  
पातालनरसिंहञ्च वामनं वायुदिश्यपि ॥ 17.41 ॥  
धनदेदानयोर्मध्ये कारयेत्तु त्रिविक्रमम्।  
जामदग्न्यं तु कौबेरे कुबेरेशानमध्यमे ॥ 17.42 ॥  
कुर्याद्दाशरथिं राममैशान्ये तु हलायुधम्।  
ईशानेन्द्रान्तरे कृष्णं द्वारवामे तु कल्किनम् ॥ 17.43 ॥  
वराहं नारसिंहञ्चरामं कृष्णं तथैव च।  
दिक्षु सर्वासु संस्थाप्य पूजयेत्सर्वसिद्धये ॥ 17.44 ॥  
योगे मूलालये कुर्याद्योगमेवाश्रयालयम्।  
भोगे भोगञ्च योगं वा न जातु विरहादिकम् ॥ 17.45 ॥  
मूलबेरन्तु शूलञ्चेच्छूलमेवाश्रयालये।  
शैले शैलञ्च शूलं वा लोहे लौहं शिलामपि ॥ 17.46 ॥  
एकबेरन्तु सर्वत्र शैलमेव प्रकल्पयेत्।  
सुदर्शनप्रतिष्ठा चेद्याम्ये वा नैर्ऋते तथा ॥ 17.47 ॥  
कल्पयेदीश्वरं प्राच्यां प्रागादि परिकल्पनम्?।  
पादहीनमथार्ध वा मूलादारश्रयमन्दिरम् ॥ 17.48 ॥  
तत्र मूलालयोत्कृष्टमलङ्कारं न कल्पयेत्।  
सङ्खचाधिकतलं नैव कल्पयेदाश्रयालयम् ॥ 17.49 ॥  
सालाश्रयं त्रिवर्गाढ्यं तदन्तर्मण्डलेऽपि वा।  
अग्रमण्डपसंयुक्तं प्रथमाऽवरणे स्मृतम् ॥ 17.50 ॥  
विमानद्वारदेवाश्च गर्भालयगता अपि।  
परिवारा इति प्रोक्ता मुख्?ावासान्तमर्चनम् ॥ 17.51 ॥  
द्वितीयावरणे चेत्तु शान्तान्तपरिषद्युतम्।  
तृतीयावरणे चेत्तु होमकर्माणि कारयेत् ॥ 17.52 ॥  
मुखमण्डपसंयुक्तं चक्रशङ्खयुतं तथा।  
चतुर्थावरणे चेत्तु नवविंशतिविग्रहैः ॥ 17.53 ॥  
अनपायिगणान्त्?सर्वान्कल्पयेत्स्नपनालयम्।  
द्वात्रिंशद्विग्रहैरूर्ध्वं पृथगेवोत्सवादिकम् ॥ 17.54 ॥  
ब्रह्मपद्मावटान्ताश्च भूपरीक्षादिकाः क्रियाः।  
नैवाश्रयालये कुर्यादिति पूर्वजशासनम् ॥ 17.55 ॥  
आरभ्याद्येष्टकान्यासं विमानं परिकल्पयेत्।  
नैवाद्यन्त्येष्टकान्यासौ तच्चेदावृतमण्डपे ॥ 17.56 ॥  
मूलं पौराणिकं चेत्तु यथाकाममथाश्रयम्।  
गौणं समं वा मुख्यं वा कल्पयेच्चेन्न दोषकृत् ॥ 17.57 ॥  
अन्येदवालये विष्णोः कुर्याच्चेदालयाश्रयम्।  
सर्वं मूलालयोत्कृष्टं कल्पयेदिति शासनम् ॥ 17.58 ॥  
विष्णवालयेऽन्यदेवानां कुर्याच्चेदाश्रयालयम्।  
न समं नैव चोत्कृष्टं हीनमेव प्रकल्येत् ॥ 17.59 ॥  
स्थितेऽपि देवे ज्येष्ठा च विध्नेशश्च सरस्वती।  
आसीना एव कर्तव्यास्तदाऽन्ये संस्थिता मताः ॥ 17.60 ॥  
इति सङ्क्षेपतः प्रोक्तमाश्रयालयकल्पनम् ॥  
इर्त्योष श्रीवैखानसे भगवच्छास्त्रे भृगुप्रोक्तायां संहितायां क्रियाधिकारे त्रिमूर्तिद्विमूर्तिस्थापनविध्याश्रयालयकल्पनं नाम  
सप्तदशोऽध्यायः  
------
