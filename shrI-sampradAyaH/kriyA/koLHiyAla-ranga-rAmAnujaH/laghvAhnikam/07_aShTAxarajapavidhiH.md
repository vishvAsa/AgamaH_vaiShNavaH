+++
title = "०७ अष्टाक्षरजपविधिः"

+++

अथ अष्टाक्षरजपविधिः ॥ 

ततः आसीनः उत्तरीयं सूत्राकारं धृत्वा पञ्चविंशतिकृत्वो द्वादशकृत्वो वा मनसाऽऽषर्तितेन [[ऽऽवर्तितेन??]] मूलमन्त्रेण त्रिः सकृद्वा प्राणानायम्य 'श्रीभगवदाज्ञया भगवत्प्रीत्यर्थे प्रातस्सन्ध्यायामष्टाक्षरजपं करिष्ये' इति सङ्कल्प्य 'भगवानेवाष्टाक्षरजपं स्वस्मै स्वप्रीतये स्वयमेव कारयति' इत्यनुसन्धाय, 'अष्टाक्षरमन्त्रस्य - नारायण ऋषिः देवीगायत्री छन्दः, नारायणो देवता' इति मुखादौ ऋषिछन्दोदेवता न्यस्य अञ्जलिं बद्ध्वा 'अं बीजम्, आय शक्तिः, मं कीलकम्, ह्री कवचम्, ऐम् अस्त्रं, शुक्लो वर्णः, उदात्तस्स्वरः, बुद्धिस्तत्त्वम्, वैकुण्ठ-क्षेत्रम्, जीवपरयोरस्वस्वामिभावस्सम्बन्धः, नारायणप्रीत्यर्थे जपे विनियोगः', इत्युक्त्वा, मूलमन्त्रेण कूर्परमारभ्याङ्गुल्यग्रपर्यन्तं हस्तौ परस्परं त्रिः परामृश्य हस्तयोर्मन्त्रस्य व्यापकन्यासं कृत्वा, 

> ओम् ओम् अङ्गुष्ठाभ्यां नमः, ओं नमः तर्जनीभ्यां नमः, ओं नारायणाय मध्यमाभ्यां नमः, ओम् ओम् अनामिकाभ्यां नमः, ओं नमः कनिष्ठिकाभ्यां नमः, ओं नारायणाय करतलकरपृष्ठाभ्यां नमः, ओम् ओं ज्ञानाय हृदयाय नमः, 
>
> [[15]]
>
> ओं नमः ऐश्वर्याय शिरसे स्वाहा, ओं नारायणाय शक्त्यै शिखायै वषट्, ओम् ओं बलाय कवचाय हुम्, ओं नमः तेजसे नेत्राभ्यां वौषट्, ओं नारायणाय वीर्यायास्त्राय फट् 

इति गायत्रीप्रकरणोक्तरीत्या करन्यासाङ्गन्यासौ कृत्वा, 

> अस्मद्देशिकमस्मदीयपरमाचार्यानशेषान्स्त्रयी-  
चूडादेशिकतद्गुरून् यतिवरं पूर्णे मुनिं यामुनम् ।  
रामं पद्मविलोचनं मुनिवरं नाथं शठद्वेषिणं  
सेनेशं श्रियमिन्दिरासहचरं नारायणं संश्रये ॥ 

इत्यनुसन्धाय, स्वस्य मन्त्रोपदेष्टारं तद्गुरूंश्च तत्तच्छ्लोकेनानुसन्धाय,

> अष्टाक्षरं तस्य ऋषिं तच्छन्दस्तस्य दैवतम् ।  
तच्छक्तिबीजप्रणवान् तस्य शिरसा प्रणमाम्यहम् ॥

इति मन्त्रादीन् प्रणम्य, 

> सव्यं पादं प्रसार्य श्रितदुरितहरं दक्षिणं कुञ्चयित्वा  
जानुन्याधाय सव्येतरमितरभुजं नागभोगे निधाय ।  
पश्चाद्बाहुद्वयेन प्रतिभटशमने धारयन् शङ्खचक्रे  
देवीभूपादिजुष्टो जनयतु जगतां (मम तत्) शर्म वैकुण्ठनाथः ॥

इति वैकुण्ठनाथं ध्यात्वा,

> ज्ञानानन्दस्वरूपोऽहं विष्णोश्शेषो न कस्यचित् ।  
प्रपत्तिः क्रियते नारायणकैङ्कर्यमस्तु मे ॥ 

इत्यष्टाक्षरार्थं चिन्तयन् यथाशक्ति जपेत् । जपमध्ये सम्भाषणे श्रीकृष्णं ध्यात्वा कीर्तयेत् । तत आचम्य,

> भगवानेव प्रातस्सन्थ्योपासनाख्यमष्टाक्षरजपाख्यञ्च कर्म कारितवान् 

इत्यनुसन्दध्यात् ॥ 