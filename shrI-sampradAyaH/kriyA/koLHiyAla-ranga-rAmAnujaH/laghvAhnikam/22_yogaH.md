+++
title = "२२ योगः"

+++

अथ योगः । (५) 

ततः सुप्रक्षालितपाणिपाद[[??]]माचम्य शुचौ देशे आसीनस्त्रिस्सकृद्वा प्राणानायम्य, "कृतञ्च...योगेन भगवत्कर्मणा... अर्चयिष्यामि" इति योगं सङ्कल्प्य, "भगवानेव योगाख्यं कर्म स्वस्मै स्वप्रीतये स्वयमेव कारयति" इत्यनुसन्धाय द्वयमुच्चार्य [[??]]गद्ध्यानसोपानम्, अशक्तौ

> पादाम्भोजं स्पृशति भजते रङ्गनाथस्य जङ्घा-  
मूरुद्वन्द्वे विलगति शनैरूर्ध्वमभ्येति नाभिम् ।  
वक्षस्यास्ते वलति भुजयोर्नामिकेयं मनीषा  
वक्त्राभिख्यां पिबति वहते वासनां मोलिबन्धे ॥ 

इति श्लोकं वा अनुसन्दधीत । यथाशक्ति शुभाश्रयमापादचूडं ध्यायेत् । ततो निद्राप्रसक्तौ माधवशब्देन भगवन्तं ध्यायन् शुष्कपादः शास्त्रोक्ते स्थाने तादृशे शयने उदग्भिन्नदिङ्निहतशिराः शुद्धोऽनग्नश्च सुखेन शयीत । पश्चिमे यामे सम्प्राप्ते निद्रां परित्यज्य पूर्वदिन इव यथोक्तं सर्वं कुर्वीत । प्रत्यहमेवं वर्तमानस्य सर्वोऽपि कालः सफलो भवतीति सर्वमनवद्यम् ॥ 
अतिप्रबुद्धात् वङ्गीशवंशपाथोजभास्करात् ।
वेङ्कटाचार्यसूरीन्द्रात् मरुत्वान्पाडिवासिनः ॥  
लब्धतापादिसंस्कारस्तत्कृपात्ताह्निकार्थधीः ।  
त्रय्यन्तलक्ष्मणाभिख्ययोगीन्द्रपदजीवनः ॥  
इत्येवं समगृह्णाच्छ्रीरङ्गरामानुजो मुनिः ।  
अर्थिनः साधुभिः श्रीमद्गोपालार्यसदाह्निकम् ॥  

श्रीमते वेदान्तरामानुजमहादेशिकाय नमः ॥  
लघ्वाह्निकं सम्पूर्णम् ॥  

श्रीमते रङ्गरामानुजमहादेशिकाय नमः ॥