+++
title = "16 पवित्रं ते इति श्रुत्यर्थः"

+++
एवं पवित्रशब्दस्य सुदर्शनपरत्वश्रुतेः * पवित्रं ते विततम्, * चरणं पवित्रम्, * लोकस्य द्वारमर्चिमत्  
इत्यादिष्वपि सुदर्शनपरत्वं व्याचख्युः । * पवित्रं ते विततमित्यत्र पवित्रशब्दः निखिललोकरक्षादीक्षितस्य भगवतस्सुदर्शनस्य  
संज्ञा विज्ञायते । श्रुतिरेव हि पवित्रसंज्ञा सुदर्शनस्य नामेति स्वयमेव स्पष्टीकरोति । तद्यथा - * पवित्रमित्यग्निरित्यादि । पावयितृत्वात्त्रातृत्वाच्च पवित्रमिति । पवित्रशब्दश्च रथनेमिविषयतया यास्केन नैगमे काण्डे निरुक्तः; यथा - * पविः  
रथनेमिर्भवति पुनाति भूमिमिति । तत्र श्रुतिश्च तेनैवोदाहृता -* उत पविर्या रथानामष्टिं भिन्दन्नोजसा इति ॥  
एकायनब्राह्मणनिरुक्तिश्च पूर्वं प्रदर्शिता । तदयमस्यार्थः - ब्रह्मणस्पते इत्यनेन समानत्वात्पवित्रं विततमित्युभय  
मपि संबुद्ध्यन्तम् । ते इति तृतीयार्थे षष्ठी । वितत, पवित्र, ब्रह्मणस्पते, त्वयाऽतप्ततनूरिति संबन्धः; प्रभुरिति षष्ठ्यर्थे  
प्रथमा । प्रभोः सर्वेश्वरस्य गात्राणि विश्वतः - विश्वानि, पर्येषि - परिवारयसित्युक्तं भवति । यद्वा प्रभुस्त्वं विश्वेषामाश्रि  
तानां गात्राणि पर्येषीत्यर्थः । एवं सुदर्शनसंबोधनेन कैश्चिद्व्याख्यातम् । व्याख्यानान्तरमपि - चक्रशरीरिणं केवलं वा  
भगवन्तं नारायणं वेदवैदिकानां गोप्तारं ब्रह्मणस्पते इति संबोधयन्नाह - * पवित्रं ते विततमिति । तवायुधत्वलाञ्छन  
त्वाभरणत्वैः शेषभूतं परमपावनं सुदर्शनं विततमित्यर्थः । विततं - विस्तृतं, प्रमाणेषु प्रमातृषु भुवनेषु वा । विश्वतः -  
* सार्वविभक्तिकस्तसिः; विश्वस्येत्यर्थः ।  
विश्वस्य प्रभुस्त्वं तव गात्रभूतानि चेतनाचेतनात्मकानि सर्वाणि तत्त्वानि पर्येषि - परितो गच्छसि, व्याप्नोषीत्यर्थः ।  
विश्वतः इति विश्वानिति वाऽर्थः । गात्रशब्देनोपासकानां वा गात्राणि विव  
क्षितानि । ततश्च प्रभुस्त्वं शेषमूतानामस्माकं गात्राणि तेन विततेन लाञ्छनभूतेन शरीरभूतेन च पवित्रेण पर्येषि,  
लाञ्छितानि कृत्वा स्वीकरोषीत्युक्तं भवति । तेन पवित्रेणाग्नितप्तेन अतप्ततनूः - अदग्धगात्र इत्यर्थः । तत एव अयमामः -  
अपक्वकषाय इत्यर्थः । तदिति ब्रह्मोच्यते; * यत्तत्पदमनुतमम्, * तदिति वा तस्य महतो भूतस्य नाम भवति  
इत्यादिदर्शनात् । ऋग्वेदे - * तत् आमः इति पदभेदाध्ययनादन्यत्रापि तथैवाङ्गीकर्तुमुचितम् । यो भवतश्चक्रेणा  
लाच्छितः स त्वां न प्राप्नोतीत्युक्तं भवति । ये पुनः शृतासः - श्रिताः, पक्वा इत्यर्थः । तेन  
* कषायपक्तिः कर्माणि ज्ञानं तु परमा गतिः । कषाये कर्मभिः पक्वे ततो ज्ञानं प्रवर्तते ॥  
इत्याद्युक्तं विवक्षितम् । इदित्यवधारणे । ये सुदर्शनं वहन्तः परिपक्वज्ञानाः, त एव तत्समासत - परब्रह्मभूतं त्वां  
संप्राप्नुयुरित्यर्थः ॥  
पवित्रशब्दस्य सुदर्शनपर्यायत्वं न केवलं श्रुतिसिद्धम्; अपि तु नैघण्टुकैरप्युक्तम् । तथा हि पञ्चायुधानां प्रस्तावे  
* सुदर्शनमरं चक्रं पवित्रं चरणं हरेः । शङ्खो जन्यो भवः पाण्डुः पाञ्चचन्यः परावरः ॥ इति ।