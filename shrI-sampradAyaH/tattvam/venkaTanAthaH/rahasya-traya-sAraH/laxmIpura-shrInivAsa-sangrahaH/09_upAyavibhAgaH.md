+++
title = "०९ उपायविभागः"

+++

## ज्ञान-विकासः
अथ इत्थम् उभय-विधयोर् अधिकारिणोर् अनुष्ठेय **उपायः**  
ज्ञान-विकास-विशेषः ।  
अनेन चोपायेन साध्यः प्राप्तिरूप **उपेयो** ऽपि ज्ञान-विकास-विशेषः ।  

तत्र **प्रथमः**  
करण-सापेक्षः अज-शास्त्र-विहितः  
सत्यत्वादि-रूप-निरूपक-धर्म-सहित-  
तत्-तद्-विद्या-विशेष-प्रतिनियत-  
गुण-विशिष्ट-वेषेण+++(=??)+++ पर-ब्रह्म-विषयकः ।

**द्वितीयस्** तु  
करण-निरपेक्षः स्वरूप-प्राप्तः गुण-विभूत्य्-आदिभिः  
परिपूर्ण-ब्रह्म-विषयकः ।  

तस्य चैतन्यानुभवस्य परीवाह+++(=तटाकाधिक-जल-प्रवाह)+++-रूपतया  
**कैङ्कर्य-विशेषो** ऽप्य् उपेयः ।

## ब्रह्म
निरुक्तोपायोपेय-भूत--ज्ञान-विकास-विशेषस्य विषयी-भूतं परं **ब्रह्मापि**  
फल-प्रदत्व--भोग्यत्व-रूपाभ्याम्  
उपाय उपेयं च भवति । 

तत्राद्वारक-प्रपत्ति-निष्ठ-विषये  
उपायान्तर-व्यवधानापेक्षा-विरह-सह-कृत-  
फल-प्रदत्व-रूपेण  
+उपायान्तर-स्थान-निवेशेन विशिष्टत्वाद्  
ईश्वरस्य **उपायत्वम्** । 

स-द्वारक-प्रपत्ति-निष्ठ-विषये तु  
कर्म-योगारम्भम् आरभ्य +उपासना-पूर्ति-पर्यन्तं  
मध्ये ऽनुष्ठेयैर् दुष्करैर् उपायैः साध्यायाः  
पाप-निवृत्तेः सत्त्व-विवृद्धेश् च  
प्रपत्ति-वशी-कृतस्य भगवत उपायान्तर-स्थान-निवेशेन सञ्जननात्,  
प्रकृतोपासनायाः संपूरणाच् च  
**उपायत्वं** ध्येयम् ।

## कर्म-ज्ञान-योगौ
तत्र **कर्म-योगो** नाम  
शास्त्र-जन्य-जीव-परमात्म-याथार्थ्य-ज्ञान-पूर्वकं  
स्व-शक्यैः फल-सङ्गादि-रहित-काम्य-कर्मभिर् नित्य-नैमित्तिक-कर्मभिश् च  
+अङ्गीभूतैः साकं  
यावत्-फलोदयम् अनुष्ठेयतया, अङ्गितया च परिगृहीतः  
देवार्चन-तपस्-तीर्थ-दान-यज्ञाद्य्-अन्यतमः कर्म-विशेषः ।

अयम् एव हि कर्म-योगः  
अधिकारि-भेदेन ज्ञान-योगं द्वारी-कृत्य, अद्वारीकृत्य वा,  
यम-नियमादि-परिकर-सहितेन +आत्म-साक्षात्कारानुगुण-चित्त-समाधान-रूपेण **योगाभ्यासेन**,  
**आत्मसाक्षात्कार-साधनं** भवति,  
यथा प्रपत्तिर् भक्तिं द्वारीकृत्य +अद्वारीकृत्य वा मोक्ष-साधनं भवति ।

**ज्ञान-योगो** नाम  
कर्म-योग-विजितान्तःकरणेन क्रियमाणं  
स्व--स्व-रूपस्य नित्यत्व-ज्ञानत्व+आनन्दत्व+अमलत्वाद्य्-आकारेण निरन्तरं चिन्तनम् ।

## भक्ति-योग-क्रमः
अथैताभ्यां कर्म-योग--ज्ञान-योगाभ्यां  
योग-द्वारा **आत्म-साक्षात्कारे निष्पन्ने**  
वैषयिक-निखिल-सुख-वैतृष्ण्यावहे स्वात्मानुभवे  
पर्यवसानम् अनासादयतां +++(अनुवर्तमानानाम्)+++  
भक्ति-योग-प्रवेश-दशायाम्  
सम्पुटित-महा-रत्न-दर्शने सम्पुट-दर्शनम् इव +अन्तर्यामि-दर्शने  
+++(भगवत्-)+++शरीर-भूत-जीवात्म-दर्शनम् उपयुक्तं सत्  
**भक्ति-योगाधिकार-कोटौ निविशते** ।+++(5)+++

**भक्ति-योगो** नाम  
अनन्य-निष्ठस्य, अनन्याधीनस्य, अनन्य-शेषस्य भगवतः  
स्वरूप-रूप-गुण-विभूत्य्-आदि-विषयको निरतिशय-प्रीति-रूपो **ध्यान-विशेषः** ।  
स एव च  
तैल-धारावन् निरन्तर-स्मृति-रूप  
आ-प्रयाणम् अहर्-अहर्-अभ्यासाधेयातिशयः  
अन्तिम-प्रत्ययावधिकः  
ज्ञान-विकास-हेतु-भूत--  
सत्त्व-विवृद्धि-प्रति-बन्ध--  
रजस्-तमो-निवर्तक-  
वर्णाश्रम-धर्मेतिकर्तव्यताकः  
साक्षात्-कार-सदृश-वैशद्य-विशिष्टः ।+++(5)+++

सोयं मोक्षोपायतया विहितो भक्ति-योगः  
**पर-भक्तिर्** इत्युच्यते ।  
अस्य हेतुभूतः सात्त्विक-परिशीलनादि-जन्यो भगवद्-विषयक-**प्रीति-विशेषः**  
शास्त्र-जन्य-भगवद्-विषयक--विशद-ज्ञानाभिनिवेश-हेतुत्वात् **भक्तिर्** इत्य् उच्यते ।  
सा च पर-भक्तिः साक्षात्-काराभिनिवेशम् उत्पाद्य  
तज्-जन्य-भगवत्-प्रसाद-विशेषेण  
तत्-काल-नियतं **साक्षात्-कारम् उत्पादयेत्** ।  
सोयं साक्षात्कारः **पर-ज्ञानम्** इत्युच्यते ।

एवं निरतिशयभोग्यरूपभगवत्स्वरूपसाक्षात्कारानन्तरं सञ्जातः प्रीत्यतिशयः परमभक्तिः । सा हि परिपूर्णब्रह्मानुभवाभिनिवेशमुत्पाद्य अव्यवधानेन मोक्षं भगवन्तं प्रदापयति ।

अस्मिंश्च भक्तियोगे अत्रैवर्णिकानामनधिकारात् त्रैवर्णिकेष्वपि ज्ञानेन शक्त्या उभाभ्यां वा विहीनानां विलम्बासहतीव्रसंवेगशालिनां च अनधिकारात् अद्वारकप्रपत्तिरेव मोक्षोपायतया भक्तियोगस्थाने विधीयते । उपासकस्य परभक्त्यनन्तरभाविदशावत् स्वतन्त्रप्रपत्तिनिष्ठस्य स्वापेक्षानुगुणं प्रपत्त्यनन्तरभाविन्योऽनुकूलाः अवस्थाः सर्वा अपि प्रपत्तेः फलभूताः ।

एवं प्रपत्तेः भक्तेश्च अधिकारिभेदेन तुल्यफलत्वात् विकल्पः । सेयं प्रपत्तिः वाचिकी कायकी मानसिकी त्रैकरणिकी चेति चतुर्धा । सर्वापि यथाधिकारं फलप्रदा चेति ।

