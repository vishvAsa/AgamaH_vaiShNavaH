+++
title = "०५ तत्त्वत्रयम्"

+++

## प्रवेशः
अथ **तत्त्व-त्रयम्** उपव्याख्यास्यामः-  
तत्र आदौ प्रकृत्य्-आत्म-भ्रमस्य स्व-तन्त्रात्म-भ्रमस्य निरीश्वर-वाद-रुचेश् च निरसनीयतया  
भोक्तृ-भोग्य-नियन्तृ-रूपं, चेतनाचेतनेश्वरात्मकं, **तत्त्व-त्रयं** विज्ञातव्यम् ।

सर्वस्यापि वस्तुनः स्वरूप-स्थिति-प्रवृत्तयः  
प्रमाण-प्रतिनियताः +++(वक्ष्यमाणया रीत्या)+++ ।  

## स्वरूप-स्थिति-प्रवृत्तयः
तत्र **स्वरूपं** स्वासाधारण-धर्म-निरूपणीयो **धर्मी** ।  
सैव **सत्तेत्य्** उच्यते ।  

**स्थितिः** कालान्तरानुवृत्तिः ।  
सा हि ईश्वर-सङ्कल्पानुगुणा -  
नित्य-वस्तुनो नित्या  
अनित्य-वस्तुनश् च अनित्या ।  

**प्रवृत्तिस्** तु व्यापारः - प्रवृत्ति-निवृत्ति-रूपः ।

## प्रमाणम्
**प्रमाणं** हि प्रमा-जननावसरे  
वस्तुनः स्वरूपं,  
स्व-रूप--निरूपक-धर्मान्, निरूपित-स्वरूप-विशेषणान्,  
अर्थ-क्रिया-कारित्व-लक्षणं व्यापारं , 
च +अवगमयति ।  

तत्र **स्वरूपं** स्व-निरूपक-धर्म-विशिष्टम् एव बोधयति ।  
तच् च स्वरूपं स्वरूप-निरूपक-धर्म-पुरस्करणं विना  
व्याहर्तुम् अप्य् अशक्यम् ।  
तादृश-धर्मं विहाय जिज्ञासा यदा,  
स्वरूपं शश-विषाणम् अनुरुन्ध्यात् ।

## चेतन-स्वरूपम्
अत्र प्रकृते **चेतन-स्वरूपं**  
ज्ञानत्व-आनन्दत्व-अमलत्व-अणुत्व-आदि-रूप--  
स्व-रूप--निरूपक-धर्मैर् **निरूप्य**  
सत्यं, ज्ञानम्, आनन्दम्, अमलम्, अणु,  
इत्य् एवं प्रकारेणैव **युक्तं व्यवहर्तुम्** ।  

चेतन-गतम् ईश्वर-निरूपितम् **शेषत्वं** तु  
+++(पर-)+++निरूपित--स्व-रूप--विशेषणम् इति वदन्ति -  
+++(लोके-दृश्यमान-भर्त्राद्य्-उपाधि-रहित-)+++निर्-उपाधिक-सम्बन्ध-रूपत्वात्,  
सम्बन्धि--स्व-रूप--निरूपणम् अन्तरा  
ज्ञातुम् अशक्यत्वाच् च ।

## स्वरूप-निरूपक-धर्मः
**स्वरूप-निरूपक-धर्मश्** च द्विविधः-  
स्व-रूप--मात्र-प्रतिपत्त्य्-अर्थो,  
सजातीय-विजातीय--सकलेतर-व्यावृत्ति--प्रतिपत्त्य्-अर्थश् च +इति ।  

तत्र शेषत्वस्य प्रथमाकारासम्भवे ऽपि  
अणुत्वे सति  
चेतनत्ववत् स्वतः शेषत्वे सति  
चेतनत्वस्य जीव-लक्षणत्व-सम्भवात्  
द्वितीयाकारः सम्भवतीति  
स्वरूप-निरूपकत्वम् अपि वक्तुं साम्प्रतम् ।

## ईश्वरः, आत्मा
एवं विभुत्त्वे सति  
चेतनत्वं, अनन्याधीनत्वं, निर्-उपाधिक-शेषित्वम् इत्यादिकम्  
**ईश्वर-लक्षणम्** ।  
जीवेश्वर-रूपस्य **आत्म-सामान्यस्य लक्षणं** चेतनत्वं प्रत्यक्त्वं च ।  
तत्र **चेतनत्वं** ज्ञानाश्रयत्वम्।  
**प्रत्यक्त्वं** स्वस्मै स्वयं प्रकाशमानत्वम् ।  
तथा-प्रकाश-वेलायां धर्म-भूत-ज्ञान-निरपेक्षम् "अहम्" इत्य् अवभासते ।

## जीवाः
ईश्वर-व्यतिरिक्ता एते चेतनाः  
बद्ध-मुक्त-नित्य-रूपेण त्रिविधाः।   

तत्र **बद्धाः** अनादि-कर्म-प्रवाहेण अनुवृत्त-संसाराः ब्रह्मादि-स्तम्ब-पर्यंताः **क्षेत्रज्ञाः** ।  

**मुक्ताः** शास्त्र-बोधितोपाय-विशेषेण सञ्जातेन भगवत्-प्रसादेन  
अत्यन्तं विनिवृत्त-संसाराः  
सङ्कोच-रहितेन भगवद्-अनुभवेन निरतिशयानन्दवन्तः ।  

**नित्यास्** तु अनादेः कालात्  
ज्ञान-सङ्कोचाभावेन अस्पृष्ट-संसाराः  
नित्यं कैङ्कर्यं कुर्वन्तो  
ऽनन्त-गरुड-विष्वक्सेनादयः ।

चेतनानां चैतेषां स्थितिर् अविशिष्टा,  
**प्रवृत्तिस्** तु **पराधीनं**, परार्थं कर्तृत्वं, भोक्तृत्वं च ।  
यतश् चेश्वरः स्व-भोगायैव एतेषां चेतनानां कर्तृत्वं भोक्तृत्वं चोत्पादयति ।+++(5)+++

### बद्धः
तत्र **बद्धानाम्** अविद्या-पाप-कर्म-वासना-रुचि-प्रकृति-सम्बन्धवत्त्वम्  
अन्येभ्यः **स्वरूपे विशेषः** ।  
**परस्परं विशेषस्** तु ज्ञान-सुखादि-तारतम्यात् प्रत्यक्ष-सिद्धः ।  

एते च बद्धाः स्व-कर्मानुगुणानि ईश्वर-दत्तानि **शरीराणि**  
धर्म-स्वरूपेण धर्म-भूत-ज्ञानेन च **बिभ्रति** ।  
तत्र **स्वरूप-साध्यं धारणं** शरीर-सत्तायाम् उपयुज्यते ।  
**धर्म-भूत-ज्ञान-साध्यं** तु +++(धारणम्)+++ पुरुषार्थ--तद्-उपाय-स्थाने,  
कृत-कृत्यानां भगवद्-अनुभव-कैङ्कर्ये,  
पाप-कृतां त्व् एतद्-विपरीत-फले च  
इति विशेषः ।

एतेषाम् एव बद्धानाम् इतरेभ्यः **स्थितौ विशेषः**  
संसारबद्धस्य यावन्-मोक्षम् अनुवृत्तिः ।  

**प्रवृत्तौ** तु पुण्य-पापानुभय-रूपस् **त्रिविधो व्यापारः** ।

### मुक्तः
अथ **मुक्तानां** प्रतिबन्धक-निवृत्त्या आविर्-भूत--स्व-रूपत्वम्  
इतरेभ्यः **स्वरूपे विशेषः** ।  
**स्थितौ** +++(विशेषः)+++ पूर्वावधिमतो ऽस्य आविर्भावस्य उत्तरावधि-राहित्यम् ।  
**प्रवृत्तौ** +++(विशेषः)+++ तु परिपूर्ण-भगवद्-अनुभव-जनित--प्रीति-कारित--यथाभिमत--कैङ्कर्य-प्राप्तिः ।

### नित्यः
**नित्यानाम्** अनाद्य्-आविर्भूत-+++(सर्वज्ञत्वादि-)+++स्वरूपत्वे सति परतन्त्रत्वम्  
इतरेभ्यः **स्वरूप-विशेषः** ।  
**स्थितौ** +++(विशेषः)+++ अनाद्य्-अनुवृत्त-भगवद्-अनुभवः ।  
**प्रवृत्तौ** +++(विशेषः)+++ अनादयः, प्रवाहतो नित्याः, कैङ्कर्य-विशेषाः ।

## धर्म-भूत-ज्ञानम्
एतेषाम् आत्मनां **धर्म-भूत-ज्ञानम्** अपि द्रव्यम् ।  
तस्य च **स्वरूपं** +++(स्व-क्रियमाण-)+++विषय-प्रकाश-दशायां  
स्वाश्रयं प्रति स्वयं-प्रकाशमानत्वम् ।

तद् एतद् ईश्वरस्य नित्यानां च नित्य-विभु ।  

इतरेषां संसारावस्थायां कर्मानुरूप-बहु-विध-सङ्कोच-विकास-विशिष्टं  
मुक्तावस्थायां नैज-विकासेन यावत्-कालं विभु ।  

**स्थितिस्** तु स्वरूपतो नित्यत्वात् नित्या ।  

**प्रवृत्तिस्** तु विषय-प्रकाशकत्वं  
प्रयत्नावस्थया शरीरादि-प्रेरकत्वं +++(5)+++  
बद्ध-दशायां सङ्कोच-विकासवत्त्वम्  
आनुकूल्य-प्रातिकूल्य-प्रकाशन-मुखेन भोग-रूपावस्था-योगित्वं च ।

## ज्ञान-प्रकाशः
एतेषां सर्वेषाम् एव **आत्मनां स्वरूपं**  
स्वस्मै **स्वयं प्रकाशते** ।  
अस्य च प्रकाशस्य च  
कदापि कस्यापि सङ्कोच-विकासौ न स्तः ।  

**धर्म-भूत-ज्ञानं** तु  
विषय-प्रकाश-वेलायाम् एव  
स्वाश्रयं प्रति स्वयं प्रकाशते ।  

अनयोश् च धर्म-धर्मिणोर् **ज्ञानत्वं, स्वयं-प्रकाशकत्वं** साधारणम् । 

**विषयत्वं प्रत्यक्त्वं** च यथाक्रमम् असाधारणम्। 

तत्र **ज्ञानत्वं** कस्यचिद् वस्तुनः **प्रकाशत्वम्** ।  
तच् +++(=प्रकाशत्वम्)+++ च स्वस्य वा, परस्य वा,  
कस्यचिद् वस्तुनो +++(वागादि-)+++**व्यवहार-प्रयोजकः+++(=हेतुः)+++ सम्बन्धः** ।  
स च धर्मिणः तादात्म्य-रूपः,  
धर्मस्य संयोगादि-रूपः ।  

**स्वयं-प्रकाशत्वं** च  
स्वात्मानं विषयी-कुर्वतो ज्ञानान्तरस्य +अपेक्षाम् अन्तरेण  
स्व-+++(वागादि-)+++व्यवहार-प्रयोजकः+++(=हेतुः)+++ सम्बन्धः।  

**विषयत्वं** स्व-व्यतिरिक्त-वस्तु-प्रकाशत्वम् ।  

**प्रत्यक्त्वं** स्वस्मै भासमानत्वम् ।  
तच् च स्व-प्रकाश-प्रयोज्य--व्यवहार-रूप-प्रयोजन-भाक्त्वम् ।

एवं धर्म-स्वरूप-गतं प्रत्यक्त्वम् अपि स्वयं-प्रकाशम् +++(यथाग्रय् उदाह्रियते)+++ ।  
यथा "घटम् अहं जानामी"ति धर्म-भूत-ज्ञान-प्रकाशे  
कर्मतया भासमानात् "घटाद्" विलक्षणतया भासमानं +++("जानामी"ति)+++ ज्ञानत्वं स्वयं प्रकाशं,  
तथा "अहम्" इति धर्मि--स्व-रूप--प्रकाशे धर्म्य्-अंशे  
कर्मतया भानाभावात् _प्रत्यक्त्वम्_ अपि स्वयं प्रकाशम् इत्य् आस्थेयम् ।  

एवं +++("जानामि", "अहम्" इव)+++ धर्म-धर्मिणोः स्वयं प्रकाशत्वे ऽपि  
नित्यत्वादि-धर्म-पुरस्कारेण  
ज्ञानान्तर-वेद्यत्वम् अस्ति  
+++(यथा - "आत्मज्ञानं नित्यम्")+++।  

यदा स्व-धर्म-भूत-ज्ञानं  
+++(अनुमानादिजन्येन)+++ स्व-ज्ञानान्तरेण अवभासते  
तदा +++(विषयम् प्रति)+++ प्रसरण-भेद-मात्रेण  
ज्ञानान्तर-व्यपदेशः ।

## अचेतनम्
अथ **अचेतनं** त्रिविधं प्रकृति-काल--शुद्ध-सत्त्व--भेदात् ।  

त्रिविधम् अप्य् अचेतनं, परेषाम् एव भासमानम् ।  
तत्र **अचेतनत्वं** ज्ञानानाश्रयत्वम् ।  
**परेषाम् एव भासमानत्वं** च  
स्व-प्रकाश-साध्य--व्यवहार-रूप-प्रयोजन-शून्यत्वम् ।  
एतल्-लक्षण-द्वयं धर्म-भूत-ज्ञानस्यापि साधारणम् ।  

एतेष्व् अचेतनेषु प्रकृति-कालौ जडौ ।  
शुद्ध-सत्त्वम् अजडम् ।  
**अजडत्वं** स्वयं प्रकाशत्वम् । तद्भिन्नत्वं **जडत्वम्** ।

### शुद्ध-सत्त्वस्याजडत्वम्
शुद्ध-सत्त्वम् अपि जडम् इति केचित् ।  
"अजडत्वे अस्मद्-आदीनां शास्त्रम् अन्तरा कुतो न भासेते"ति वदन्ति ।  

तान् एवं प्रतिब्रुवते भगवच्-छास्त्राभिज्ञाः -  

यथा हि जीवात्म-स्वरूपं स्वस्मै स्वयं-प्रकाशं,  
धर्म-भूत-ज्ञानं च स्वाश्रयस्यैव स्वयं-प्रकाशं, नेतरेषां,  
तथा शुद्ध-सत्त्वम् अपि **नियत+++(=मुक्तादि)+++-विषयं स्वयं-प्रकाशम्** ।  

यथा वा धर्म-भूत-ज्ञानस्य स्वयं-प्रकाशन-सामर्थ्यं  
विषय-प्रकाश-विरह-दशायां कर्म-विशेषेण प्रतिबद्धं  
मुक्ति-दशायाम् अ-प्रतिबद्धं  
तथा +अस्यापि +++(शुद्ध-सत्त्वस्य)+++ स्वात्म-प्रकाश-सामर्थ्यं बद्ध-दशायां प्रतिबद्धं  
मुक्ति-दशायाम् अप्रतिबद्धम् ।  

तस्मात् आत्म-स्वरूपम् इव ज्ञानादि-शब्द-व्यपदेश्यं  
शुद्ध-सत्त्वम् अपि स्वयं-प्रकाशम् इति प्रमाण-प्रतिपन्नम्।  
अत्र न युक्तयः प्रक्रमन्ते ।

> इत्थम् +++(पृथिव्याद्य्-)+++अन्य-स्वरूप-प्रकाशत्वे  
रूप-रसादि-गुणवत्त्वं, पृथिव्यादि-विभागार्हत्वं, परिणामशालित्वं च कथम्?  

इति चोद्यं  
धर्म-भूत-ज्ञानस्य, धर्मि-स्वरूपस्य च विद्यमानं वैषम्यम् +++(=विषयत्व-प्रत्यक्त्वे)+++ इव  
प्रमाण-बलेन परिहार्यम् ।

### प्रवृत्तिः
इत्थम् एतेषां त्रि-विधाचेतनानां  
स्वरूपं स्थितिश् च प्रत्यपादि।  
प्रवृत्तिस् तु +ईश्वर-सङ्कल्पानुरूपाः विचित्र-परिणामादयः ।  

तेषु त्रिगुण-द्रव्यस्य सतत-परिणाम-शीलस्य  
सत्त्व-रजस्-तमांसि यदा समानि  
तदा प्रलयः।  
यदा तु विषमानि 
तदा सृष्टिः स्थितिश्च ।  

गुण-वैषम्य-विशिष्ट-प्रदेशे  
महद्-आदयो विकासाः।  

### २४ तत्त्वानि
अत्र अविकृतं विकृतं च प्रकृति-प्रदेशम् एकीकृत्य  
प्रकृतिर्, महान्, अहङ्कारः, पञ्च-तन्मात्राणि, पञ्चभूतानि, एकादशेन्द्रियाणि  
च +इति **चतुर्-विंशति-तत्त्व-विभागः** ।  
विवक्षा-विशेषेण च क्वचित्-तत्त्व-संख्याने न्यूनाधिक-भावः ।

एतेषां तत्त्वानाम् **अभिमानिनो देवाः** नित्यसूरयः  
सर्वेश्वरस्य पर-रूपम् अस्त्र-भूषणादि-रूपेण स्थिता इत्यतः  
तत्त्वानि अस्त्र-भूषणादि-रूपाणीति शास्त्र-व्यवहारः ।+++(5)+++

तानि च द्रव्याणि **स्वरूपतो नित्यानि**,  
नामान्तर-भजनार्हावस्था-विशिष्टतया अनित्यानि ।  
सजातीयावस्था-सन्तत्य्-अनुच्छेदवत्तया कानिचित् प्रवाहतो नित्यानि ।+++(4)+++

### आनुकूल्यम्
एतेषां सर्वेषां स्वरूप-स्थिति-प्रवृत्तीनाम् **ईश्वराधीनत्वं** च  
ईश्वर-सत्तायाम् ईश्वरेच्छायाम् चासत्यां तेषां सत्तादि-शून्यत्वम् ।  
तस्माद् एषाम् **आनुकूल्यं**  
स्वभाव-सिद्धम् ईश्वर-सङ्कल्पायत्तम् ।  

अतो **मुक्तानाम् ईश्वरस्य** च  
सर्वं सदा ऽनुकूलम् एव,+++(5)+++  
**बद्धानां** पुनस् तत्-तत्-कर्मानुगुणं  
पुरुष-भेदेन काल-भेदेन च +++(सर्वं)+++  
प्रतिकूलम् अनुकूलं च ।  

**स्वात्म--स्व-रूपस्य** तु +++(स्वस्मै)+++  
यथा-स्वं सर्वदा ऽनुकूलत्वम् एव  
ईश्वर-सङ्कल्प-नियतम् ।  

अत एव देहात्म-भ्रमवताम्  
अत्यन्तं हेयम् अपीदं **शरीरं**  
कर्म-विशेषेण +अनुकूलतया प्रतिभाति ।  
_मुमुक्षूणाम्_ औपाधिकेन प्रतिकूल-रूपेण +++(शरीरं)+++ हेयं भवति ।  
मुक्तानां पुनः शरीरं  
स्वाभाविकेन अनुकूलरूपेण उपादेयं च भवति । 

तस्मात् **अहङ्कार-ममकार-युक्तस्य**  
स्वार्थं स्वीक्रियमाणम् सर्वं प्रतिकूलम् ।  

**स्व--स्व-रूप-ज्ञानवतः**  
स्वामि-शेषत्वं च विजानतः  
सर्वम् अनुकूलम् एव ।

## ईश्वरः
### स्वरूपम्
एवं स्वाधीन-सत्तादिमतः परमेश्वरस्य  
**स्वरूपम्** अपि  
सत्यत्वादि-रूप--स्व-रूप--निरूपक-धर्माधीन-निरूपणतया  
सत्यं ज्ञानम् आनन्दम् अनन्तम् अमलम् इत्य्-आदि-पदाभिधेयं भवति ।  

### गुणाः
तस्यानन्तेषु गुणेषु ज्ञान-बलैश्वर्य-वीर्य-शक्ति-तेजांसि **परत्वोपयुक्तानि** ।  
सौशील्य-वात्सल्यादीनि **सौलभ्योपयुक्तानि** ।  
एते सर्वेपि गुणाः **स्वरूपाश्रिता** वेदितव्याः ।

### रूपाणि
तस्येश्वरस्य **परं रूपम्**  
अनन्तम् एकम् एव  
पर-व्यूह-विभवार्चान्तर्यामि-भेदात्  
**पञ्च-प्रकारम्** इव व्यपदिश्यते। 

तत्र **व्यूहश्** चतुर्-विधः  
वासुदेव-सङ्कर्षण-प्रद्युम्नानिरुद्धादि-भेदात् ।  
पर-रूपस्य व्यूहान्तर्गत-वासुदेव-रूपस्य च विशेष-विरहात्  
त्रिविधो व्यूह इति केचित् ।  
एतेषु त्रिषु रूपेषु  
पूर्वोक्तानां ज्ञानादि-गुणानां षण्णां द्विक-त्रिकस्य  
उपासकानुग्रहाय आविष्कारः  
+++(यथा - सङ्कर्षणः (ज्ञानं, बलम्), प्रद्युम्नः (वीर्यैश्वर्यमयः) अनिरुद्धः (तेजः, शक्तिः))+++।  
**केशवादीनि** द्वादशरूपाण्यपि व्यूहान्तराणि ।

**विभवास्** तु पद्म-नाभादयः  
षट्-त्ररिंशत् अष्टा-त्रिंशद् एकोन-चत्वारिंशद् इति  
संहिता-भेदेन प्रभेदवन्तः ।  
हिरण्य-गर्भ--रुद्र-बुद्धादि-क्षेत्रज्ञान्  
विग्रह-विशेषेण शक्ति-विशेषेण वा ऽधिष्ठायातिशयित-कार्यकारिणो विद्याधिदेवादि-प्रादुर्भावा अपि विभवभेदा एव ।+++(5)+++

**अर्चावतारास्** तु  
+आश्रितापेक्षानुगुणं विशिष्ट-प्रतिष्ठाऽनन्तरं  
शिलादि-प्राकृत-बिम्बेषु पर-व्यूहाद्य्-अप्राकृत-विग्रह-विशिष्ट-वेषेण  
क्षीर-नीर-न्यायेन अनुप्रविष्टाः ।  
देश-कालादि-विप्रकर्षं विना  
मांस-चक्षुषाम् अपि अनुभवयोग्याः  
अर्चन-प्रणाम-ध्यानादि-सौकर्यातिशय-जनन-द्वारा मुक्ति-प्रदा रूप-विशेषाः ।

**अन्तर्याम्य्**-अवतारास् तु  
सर्व-व्यापिनो दिव्यात्म-स्वरूपाद् अतिरिक्ताः।  
हार्दान्तर्यामिण उपासक-हृदय-सन्निहिता हृद्याग-समाराध्याः रूपविशेषाः ।  

इदं च अवतार-रहस्य-ज्ञानम्।  
एतस्मिन्न् एव जन्मनि  
स्वाधिकारानुगुणं समीहितम् उपायं पूरयित्वा  
जन्मान्तरानुभवम् अन्तरा  
मुक्त्य्-उपकारकम्  
इति स्थितम् ईश्वरस्य रूपम्।

### स्थितिः
स्थितिस् तु नित्यैव ।  

### प्रवृत्तिः
प्रवृत्तिः पुनः  
सकल-जगत्-सृष्टि-स्थिति-संहार--  
मोक्ष-प्रदत्वान्तः-प्रवेश--नियमनादिकम् ।  

## लक्ष्मी-सहितता
सो ऽयम् ईश्वरः  
सर्वास्व् अप्य् अवस्थासु  
लक्ष्मी-विशिष्ट एवावतिष्ठते ।  
तत्रेश्वरस्य दण्ड-धरत्वादिकं  
श्रियः पुरुष-कारत्वादिकं च वैषम्यम्  
उभयेच्छाधीन-व्यवस्थित-विभाग-प्रयुक्तम् ।

## परिसङ्ख्यान-भेदाः
तद् एतत् तत्त्व-जातं  
केचित् सर्व-विशिष्ट-वेषेण एकधा अनुसन्दधते।  
अपरे ईशेशितव्य-भेदेन आत्मानात्म-भेदेन च द्वेधा  
अन्ये चिद्-अचिद्-ईश्वर-भेदेन त्रेधा,  
एवं रक्ष्य-रक्षक--हेयोपाय--भेदेन चतुर्धा  
प्राप्तृ-प्राप्य--प्राप्त्य्-उपाय--प्राप्ति--प्राप्ति-विरोधि-भेदेन पञ्चधा,  
तत्र सम्बन्धम् अन्तर्भाव्य षोढा,  
प्रकृति-काल-जीवेश्वर--नित्य-विभूति--धर्म-भूत-ज्ञानाद्रव्य-रूपेण सप्तधा  
अनुसन्दधते ।  
तत्-तादृशम् अनुसन्धानं  
तत्-तत्-प्रयोजन-विशेष-निबन्धनम् इति निरवद्यम् ।

