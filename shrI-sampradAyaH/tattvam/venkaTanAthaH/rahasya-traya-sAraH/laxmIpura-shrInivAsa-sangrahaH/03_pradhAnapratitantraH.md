+++
title = "०३ प्रधानप्रतितन्त्रः"

+++

प्रधान-प्रतितन्त्रो नाम  
**प्रधानो** मुख्यः  
इतर-सिद्धान्तिभिः अनङ्गीकृतः  
स्व-सिद्धान्त-मात्र-सिद्धः अर्थविशेषः ।  
स च जगद्-ईश्वरयोः शरीरात्म-भाव-सम्बन्धादिः ।+++(5)+++  

ईश्वरस्य **शरीरित्वं** नाम  
चेतनाचेतन-द्रव्यं प्रति  
नियमेन धारकत्वं, नियन्तृत्वं, शेषित्वं च ।+++(5)+++  
चेतनाचेतन-द्रव्यस्य **शरीरित्वं** तु  
ईश्वर-निरूपितं धार्यत्वं नियाम्यत्वं शेषत्वं च ।

तत्र **धारकत्वं**  
_स्वरूपेण_ त्रि-विध-चेतनाचेतन--सत्ता-स्थिति-प्रवृत्ति-_प्रयोजकत्वम्_।  
तथा हि—  
परमेश्वरः स्व--स्व-रूपक-धर्मान् इव  
निरूपित--स्व-रूप--धर्मान् इव  
स्व-व्यतिरिक्त-समस्त-द्रव्याणि  
साक्षात् स्वरूपेण _बिभ्रति_,  
तत्-तद्-द्रव्याश्रित-गुणांस् तु  
तत्-तद्-द्वारेति । 

तत्-तज्-जीवैर् ध्रियमाणानि शरीराणि तु  
तत्-तज्-जीव-द्वारा धरतीति  
केचिद् आचार्याः।+++(4)+++  
तत्-तज्-जीव-द्वारा साक्षाद् अपि च  
इत्य्-अपरे।  
एवं च स्व-व्यतिरिक्तं सर्वं वस्तु  
स्व-स्वरूपं प्रति  
पृथक्-सिद्ध-विशेषणम् इत्य्  
अस्य सर्वस्यापि सत्ता-स्थिति-प्रवृत्तय  
आश्रय-सत्ता-निर्वाह्याः ।+++(=??)+++

अथ **नियन्तृत्वं**  
_स्व-सङ्कल्पेन_ सर्व-वस्तु-सत्ता-स्थिति-प्रवृत्ति-_प्रयोजकत्वम्_ ।  
तथा हि-  
अनित्यानां वस्तूनाम् अनित्येच्छोत्पन्नत्वं  
नित्यानां नित्येच्छासिद्धत्वं च  
सत्तायां सङ्कल्पाधीनत्वम्।  

एवं सत्तानुवृत्ति-रूपा स्थितिः, प्रवृत्तिश् च  
**ईश्वर-सङ्कल्पाधीना** एव ।  
सर्वम् ईश्वर-सङ्कल्पाश्रितम्  
ईश्वर-सङ्कल्प-विधृतम्  
इति च कथयतां शास्त्राणां च  
अत्रैव तात्पर्यम् ।

> तर्हि सर्व-वस्तूनां सत्ता-स्थिति-प्रवृत्तिषु  
सङ्कल्प-मात्रेण सम्पत्स्यमानासु सतीषु  
किं स्व-रूपेणेति ?  

उच्यते –  
सङ्कल्पः सर्वाणि वस्तूनि  
परमात्म-स्वरूपाश्रितानि करोति ।  
तस्मात् सर्व-सत्ता-स्थिति-प्रवृत्तयः **सङ्कल्पाधीनाः  
स्वरूपाश्रिता** इति निष्कर्षः ।+++(4)+++

यथा – लोकेऽपि शरीरं  
शरीरिणः स्वरूपाश्रितं सङ्कल्पाधीनं च पश्यामः ।  
जीव-स्थितौ सत्यां शरीर-सत्ता,  
जीव-स्थित्य्-अभावे शरीरानवस्थितिर्  
इत्य् अन्वय-व्यतिरेकात् शरीरं स्व-रूपाश्रितम् ।  

अयम् अर्थः सुषुप्त्य्-आद्य्-अवस्थासु सुस्पष्टं विज्ञायते ।  
जाग्रद्-दशायां  
सङ्कल्पेनाधःपतनम् अन्तरेणावस्थापन-संभवात्  
**सङ्कल्पाधीनम्** इत्य् अपि ।  
अत्र स्वरूपाश्रितत्वं वस्तूनाम् **आधेयत्वं**  
सङ्कल्पाधीनत्वं **नियाम्यत्वम्**  
इति विशेषः ।+++(4)+++

तथा परमेश्वरः  
सर्वं पारार्थ्यैक-स्वभावं वस्तु-जातं  
स्वप्रयोजनायैव उपादत्ते,  
ततश् च अतिशयवान् भवतीति  
**सर्व-शेषीत्य्** उच्यते,  
तत्-प्रतियोगित्ववत् सर्वं वस्तु **शेष-भूतम्** इत्युच्यते ।

अनेन आधाराधेय-भावेन  
अन्य-चेतनस्य भगवदीय-ज्ञान-शक्त्य्-आदेर् इव  
अपृथक्-सिद्ध-स्वरूप-लाभः फलति ।+++(4)+++  

शेष-शेषि-भावेन  
+आत्माभिमानानुगुण-पुरुषार्थ-व्यवस्था-प्रकारेण  
शेषत्व-स्वरूपानुरूपे शेषि-विषयक--शेष-भाव-रूपे पुरुषार्थे  
अभिरुचिश् च फलति ।+++(4)+++ 

नियन्तृ-नियाम्य-भावेन तु  
स्वरूपानुरूप-पुरुषार्थानुरूपस्य निरपेक्षस्य उपाय-विशेषस्य  
अवगमश् च फलति ।+++(4)+++ 

एवं च +अयं चेतनः  
अनन्याधारः, अनन्य-प्रयोजनः, अनन्य-शरणश् च  
+इति सिद्धम् ।

अत्र शेषत्व-शेषित्वे चेतनाचेतन-साधारण-धर्मौ।  
दासत्व-स्वामित्वे तयोर् विशेषाचेतनैकान्तौ+++(→विशेषचेतनैकान्तौ??)+++..   
तेषाम् अयं निष्कर्षः। 

स्व-परम-प्रयोजन-भूत--पर-गतातिशयाधायकत्वं **शेषत्वम्** ।  
स्व-परम-प्रयोजन-भूत--  
स्व-प्रतिसन्धानार्ह--  
पर-गतातिशयाधायकत्वं **दासत्वम्** ।  
शेषत्वाभिमत--प्रयोज्य-प्रयोजन-भूतातिशय-भाक्त्वं **शेषित्वम्** ।  
शेषित्वाभिमत--प्रयोज्य--परम-प्रयोजन-भूत--  
स्व-पुरुषार्थातिशय-भाक्त्वं **स्वामित्वम्** इति ।

+++(लोके सोपाधिक शेषित्वं पत्युः पत्न्या अपेक्षया, सोपाधिक-नियन्तृत्वं भृत्यापेक्षया।)+++  
अस्य चेतनस्य **रक्षण-विषये**  
**परमेश्वरः**  
निरुपाधिक-शेषित्वात् **प्राप्तः**,  
निरुपाधिक-नियन्तृत्वाच् च **शक्तः**,  
**स्वयं** तु निरुपाधिक-शेषत्वाद् **अप्राप्तः**,  
निरुपाधिक-नियाम्यत्वात्  
विना +ईश्वराधीन-प्रवृत्तिर्+++(~~क~~)+++ **असमर्थश्** च । 

लोके ऽपि  
निरुपाधिक-स्वामी समर्थश् च  
स्वीयस्य असमर्थस्य वस्तुनो रक्षणे  
स्वतः प्राप्तः ।+++(5)+++  

अथाप्य् असाव् ईश्वरः  
कर्म-वश्यान् इमान् चेतनान्  
कस्मिंश्चिद् उपाय-विशेषे  
**प्रवृत्तिम् उत्पाद्यैव रक्षतीति**  
स्व-सङ्कल्प-नियतं, नातः सर्वम् उक्ति-प्रसङ्गः+++(=??-)+++ इति ।

