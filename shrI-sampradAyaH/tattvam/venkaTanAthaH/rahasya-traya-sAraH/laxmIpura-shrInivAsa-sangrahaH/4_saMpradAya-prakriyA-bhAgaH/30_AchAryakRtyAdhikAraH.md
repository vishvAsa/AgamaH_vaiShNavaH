+++
title = "३० आचार्यकृत्याधिकारः"

+++

एवं परमाचार्यं **सर्वेश्वरम् आरभ्य**  
सद्-आचार्य-सम्प्रदायेन समागतान्  
सिंही-स्तन्यवद् विजातीयैर् अनास्वादित-रसान्  
**रहस्य-त्रयार्थान् सङ्गृह्य**  
स्वयम् **अनुसन्धाय**  
सात्त्वत-संहिता--भगवद्-गीता--वसिष्ठ-कराल-संवाद--  
शाण्डिल्य-स्मृति--सात्यकी-तन्त्राद्य्-उक्त--**गुरु-शिष्य-नियमम् अनुसृत्य**  
शरण्यानुमत्य्-अर्हताऽऽपादक--सात्त्विकताऽऽस्तिक्यादि-गुण-शालिभ्यः दैव-प्रकृतिभ्यः परीक्षित-गुणेभ्यः **सच्-छिष्येभ्यः प्रकाश्य**  
तद्-विपरीत-गुणेभ्यश् च **प्रच्छाद्य**  
**कृतार्था भवन्ति** नः पूर्वाचार्याः । 

तथा तत्त्व-हित-पुरुषार्थ--स्व-रूपम् अपि  
इत्थं **सङ्ग्रह-रुचीनाम् उपदिशन्ति**, यथा -

- देहेन्द्रियादि-लक्षणाचेतन-विलक्षणः नित्यः चेतनो **ऽस्ति प्रत्यगात्मा** । 
- एतादृश-चेतनाचेतन-विलक्षणः सर्वान्तर्याम्य् एकः **शेषी परमात्मा ऽस्ति** ।  
- एतं परमात्मानम् अन्तरेण स्वयम्, अन्यो वा,  
  न कश्चिद् अपि प्रभवत्य् आत्मानम् **अवितुम्**  
  इति **तत्त्व-स्वरूपम्** । 
- अनादेश् च कालात् प्रसरतः  
  गर्भ-वासादि-लक्षण-क्लेश-निवारणाय आचार्यानुगृहीत-द्वय-वचन-मुखेन  
  श्रीमन्-नारायण-चरणौ **शरणम् उपगम्य**  
  आत्मा, ऽऽत्मीयं च यत् किञ्चित् तत् सर्वं  
  **तस्मिन् समर्पणीयम्**  
  इति हित-स्वरूपम् ।  
- एवं सद्-आचार्य-समुद्दिष्ट-वर्त्मना परिगृहीतः **परमात्मा**  
  **नैव परित्यजति** कदाचिद् अपि क्वचिद् अपि केचनचिद् अपि हेतुविशेषेणेति **विश्वस्य**  
  अपवर्ग-पूर्व-रङ्ग-भूतया निरपराधानुकूल-वृत्त्या वर्तितव्यम्  
  इति **उत्तर-कृत्य-स्वरूपम्** 

इति॥

॥इत्याचार्यकृत्यम् ॥

