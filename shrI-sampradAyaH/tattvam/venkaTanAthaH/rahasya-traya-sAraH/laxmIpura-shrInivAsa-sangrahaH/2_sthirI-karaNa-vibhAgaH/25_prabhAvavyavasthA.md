+++
title = "२५ प्रभावव्यवस्था"

+++

इत्थं सिद्धोपाय-विषयकः साध्योपाय-विषयकश् च व्यामोहः परिहृतः ।  
अथ चैतादृशोपाय-विशेष-निष्ठ-प्रभावातिरेकान्  
अतिरेक-बोधक-प्रमाण-विचार-मूलाः काश्चिच् छङ्काः परिह्रियन्ते ।  

## जातिः
तत्रादौ जातिः व्यवस्थाप्यते ॥

> न शूद्रा भगवद्भक्ता  
विप्रा भागवताः स्मृताः ।  
सर्व-वर्णेषु ते शूद्रा  
ये ह्य् अभक्ता जनार्दने ॥

इति भगवद्-भक्ति-रूप-धर्म--सद्-भावाभ्याम् उत्कर्षापकर्ष-निर्देशात्  
"भगवद्-भक्ताः सर्वेप्य् एक-जातीया"  
इति केचिन् मन्यन्ते ।  
तत्रोच्यते-- भागवत-ब्राह्मणं भागवत-शूद्रं च  
पृथक् पृथक् उद्दिश्य प्रवृत्तं  
तत्-तद्-आचार-नियामकं सर्वं **शास्त्रम्**  
एक-जातीयत्वे **व्याकुप्येत्** ।  

सर्वेषां भागवतानां समत्वं बोधयच् च शास्त्रं  
**परम-पुरुषार्थ-साम्यतात्पर्यकम्** ।  
क्वचिद् उत्कृष्ट-कुल-लाभ-वचनम् अपि  
कुल-शब्द-जाति-शब्दयोः भिन्नार्थकतया  
वैष्णवत्वोपाधिक-कुल-परम् ।  
ततश् च भगवद्-भक्ति-विधुराः ब्राह्मणाः  
शूद्रवद् अनादरणीयाः ।  
भगवद्-भक्ताश् च शूद्रा अपि  
ब्राह्मणवद् आदरणीया  
इति शास्त्र-तात्पर्यम् अभ्युपगन्तव्यम् । अन्यथा --

> चण्डालम् अपि वृत्त-स्थं  
तं देवा ब्राह्मणं विदुः ।  
चण्डालाः प्रत्यवसिताः  
परिव्राजक-तापसाः ॥

> न तेन स्थविरो भवति  
येनास्य पलितं शिरः ।  
बालोपि यः प्रजानाति  
तं देवाः स्थविरं विदुः ॥

इत्य्-आदिभिः निन्दा-प्रशंसा-पर-वाक्यैः व्याकुप्येयुः।  
मर्यादाः सर्वा अपि ॥

भागवताग्रेसरो विदुरो ऽपि  
स्वजात्य्-अनुगुणम् एव वृत्तम् आतस्थौ ।  
सर्वज्ञा अपि वासुदेवादयः  
तस्मिन् शूद्रत्वम् अभ्युपयन्ति स्म ।  
योग-प्रभावात् देह-न्यासं कुर्वतस् तस्य विदुरस्य  
धर्म-राजानुष्ठितो ब्रह्म-मेध-संस्कारः  
तूष्णीं वा व्यक्ति-विशेष-नियतो वा  
इत्य् अभ्युपेयः ।+++(5)+++  
अन्यथा नियति-विशेष-निबन्धनेन  
पाण्डवानां दार-साधारण्येन  
सर्वोपि लोको व्याकुलस् स्यात्।  
तस्मात् स्वजात्य्-अनुगुण-प्रक्रिययैव युक्तं  
भगवन्तम् आराधयितुम् इति ॥

विश्वामित्र-परशुरामादीनां तु वर्ण-व्यत्यासः  
चरु-व्यत्यासादि-निदान+++(=??)+++ इति आकरे स्पष्टः।  
शठ-कोप-मुनि-प्रभृतीनां वृत्तान्त-विशेषश् चात्र  
न दृष्टान्ती-भवितुम् अर्हत्य् अस्माकम् ।  
तत्-तद्-वृत्तान्त-पर्यालोचनायाम् अपि  
नैव दृश्यते क्वापि स्व-स्व-जाति-व्यतिक्रमः ।  

+++(व्यतिक्रमे)+++ सत्य् अपि, एवम् अभ्युपगन्तव्यं -  
पूर्व-पूर्व-वर्णालाभ-दशायाम् इतर-वर्ण-सकाशात्  
भगवज्-ज्ञानस्य अवश्य-सम्पादनीयत्वम् अपि ।  
मन्त्रादिकं परं ब्राह्मण-सकाशाद् एव ग्रहीतव्यम्  
इति प्रमाण-प्रतिनियतम् ॥

तुलाधार--धर्म-व्याधादयो ऽपि  
धर्म-जिज्ञासून् ब्राह्मणान् सम्पूज्य  
सन्-मार्ग-मात्रम् उपदिदिशुः -   
न तु स्वीचक्रुर् आचार्यकम् ।  
अत एव भक्तेभ्यो ऽपि म्लेच्छादिभ्यः दानादानादि-वचनं  
न कन्या-गोचरम्+++(5)+++  
अपि तु ज्ञान-गोचरम्  
इति व्याचक्रुः व्याख्यातारः ।  
वैष्णवत्वेन पूज्यत्वं  
सर्वत्र समम् इति निष्कर्षः ॥+++(4)+++

एवं च सत्त्वादि-गुण-तारतम्य-निबन्धनं शारीरं ब्राह्मण्यादिकम् एकम्,  
अन्यच् च शम-दमादि-लक्षणं मानसिकम् ।  
तत्र शारीर-गुण-विशेष-मूलाः जाति-विशेषा उत्पत्ति-सिद्धाः यावद्-आश्रय-भाविनः ।  
मानसिकास् तु तादृशाः सर्व-जाति-साधारणाः -  
प्रह्लादीनाम् आजन्म-सिद्धाः,  
इतरेषां सद्-आचार्य-सम्बन्ध-निबन्धनाः ।  
तत्र शारीर-ब्राह्मण्यादि-गोचराणि कानिचिच् छास्त्राणि  
तन्-मात्र-प्रतिनियतानि ।  
कानिचिच् च ब्राह्मण्यादि-गोचराणि  
पुरुषार्थ--तद्-उपायार्हता--प्रशंसा-पराणि सर्व-साधारणानि ।  

अत्र शरीरेनोत्कृष्टाः, मनसा ऽपकृष्टाश् चेत्,  
"आरूढ-पतिता" इति महतीं निन्दाम् अवाप्नुयुः ।  
शरीरेणापकृष्टा अपि यदि गुणोत्तराः,  
प्रशंसां परमाम् एवाप्नुयुः ।  
तत्र शारीरो मानसो वा समुत्कर्षः  
गर्व-हेतुश् चेत्,  
आवहति महान्तम् अनर्थम् ।  
उभय-विधो ऽप्य् अपकर्षः  
स्वानुसन्धान-मुखेन निर्वेदम् उत्पाद्य  
अकिञ्चनाधिकारे स्व-तन्त्र-प्रपदने परम्परतया यदि प्रयोजकः  
तर्हि परमं श्लाघा-पदं भवति ॥

इत्थं जाति-व्यवस्थायां वर्ण-व्यवस्थायां च सत्याम् अपि   भागवतत्वैक-निबन्धन-पूज्यत्वादि-प्रतिपत्तेः  
न कश्चित् प्रतिरोधः ।  

## भागवत-भेदाः
तत्र भागवतेषु देवतान्तर-स्पर्श-रहिताः **परमैकान्तिनः** ।  
तत्रापि विलम्बाक्षमाः  
भगवति न्यस्तभराः  
स्वयं-प्रयोजनं कैङ्कर्यं कुर्वाणाः भागवताः  
षोडश-वर्ण-सुवर्ण-सवर्ण-पारमिकान्त्यवन्त  
इति अन्यत्र+++(=??)+++ प्रपञ्चः ॥  
यत् तु भागवत-महिम-विषये--

## वृत्त्यादौ
> नारायणैक-निष्ठस्य  
या या वृत्तिस् तद् अर्चनम् ।
यो यो जल्पस् स स जपस्  
तद्-ध्यानं यन्-निरक्षरम् ॥

> तत्-पादाम्ब्व् अतुलं तीर्थं  
तद्-उच्छिष्टं सुपावनम् ।  
तद्-उक्ति-मात्रं मन्त्राग्र्यं  
तत्-स्पृष्टम् अखिलं शुचि ॥

इत्यादिकं वचनं,  
तत्-प्रमाणं भवद्-अपि  
**प्रवृत्ति-शब्दः न निषिद्ध-वृत्ति-परः**,  
किन् तु देश-कालादि-वैषम्य-निमित्तकापत्-कालीनानन्तर-वृत्ति-परः,  
चेष्टेति पाठे ऽपि  
स्व-भावार्थ-शास्त्र-प्राप्त-निमेषोन्मेषादि-चेष्टापरः,  
न तु निषिद्ध-चेष्टा-परः ।  
यत् करोषि यद् अश्नासीत्य्-आदि-श्लोकस्यापि  
अत्रैव तात्पर्यम् ।  
एवं जल्प-शब्दो ऽपि  
न प्रतिषिद्ध-वृथा-जल्प-परः,  
बाह्य--कु-दृष्टि--विजिगीषु-कथा-परो वा ।  
निरीक्षण-पदम् अपि  
न निषिद्ध-निरीक्षण-परम्,  
किन् तु शास्त्र-दृष्टि-प्राप्त-निरीक्षण-परम् ॥

पादाम्बु-पदम् न तु यादृश-तादृश-तोयपरं,  
किन् तु भागवत-पादोदक-ग्रहण-दशायां, तस्य नारायणैक-निष्ठत्वे  
गुणाधिक्य-प्रदर्शनपरम् ।  

उच्छिष्ट-पदमपि पुनर् उपनयनादि-प्रकरणेषु  
पावनतया शास्त्र-प्राप्तस्य उच्छिष्ट-विशेषस्य गुण-विशेषं प्रतिपादयति ।  

उक्ति-पदं तु  
तद्-उपदिष्ट--तत्त्व-हित-विषयक--वाक्य-जातस्य  
सदाऽनुसन्धेयताम् अवगमयति ।  

एवं व्यवस्थानादरे  
स्पृश्यास्पृश्य-भक्ष्याभक्ष्य-उपादेयानुपादेयादि-व्यवस्थापन-परस्य सर्वस्यापि शास्त्रस्य समुच्छेद-प्रसङ्गः॥

## त्याग-भेदाः
ततश् च  
वेद-वैदिक-शास्त्रोक्त-नियमानां  
स्व-रूपेण **परित्यागस् तामसः** ।  
कुटुम्ब-भरणासमर्थतया तुरीयाश्रम-परिग्रहाय गार्हस्थ्य-परित्याग इव  
आलस्यादिना सर्व-कर्म-परित्यागः **राजसः** ।  

> भगवान् एव  
स्वकीयेनात्मना स्वकीयैश् चोपकरणैः  
स्वाराधनैकप्रयोजनाय स्व-शेष-भूतम् इदं कर्म कारयति 

इत्य्-अनुसन्धान-पूर्वकं  
स्वाधिकारानुगुणस्य कर्मणः करणं **सात्त्विक-त्यागः** ।  

एवम् अनुष्ठान-जनित-भगवत्-प्रसादस्य फलतया  
मोक्षम् अप्य् अपेक्षमाणस्य  
"प्राग्-अनुष्ठित-प्रपदन-जनित--भगवत्-प्रसादेनैव सिद्धो मोक्ष"  
इत्य्-अनुसन्दधानस्य कर्मानुष्ठानं  
मुक्त-कैङ्कर्यवत्, अ-रोग-क्षीर-सेवनवच् च **सात्त्विक-त्याग-परा-काष्ठा** ॥

सर्व-धर्मान् परित्यज्य इत्य्-अत्र  
भाष्यकारीय-प्रथम-योजनायां  
न कर्म--स्व-रूप--त्यागो विधीयते ,  
अपि तु निरुक्त-बुद्धि-विशेष-रूपः सात्त्विक-त्यागः ।  
स च बुद्धि-विशेषः  
स्व-तन्त्र-प्रपत्ति-निष्ठस्य प्रपत्त्य्-अनुष्ठान-काले चोपादेयः ।  
द्वितीय योजनायाम् उपायान्तरानन्वयो ऽनुगम्यते ।  
सोप्य् अनन्वयः  
प्रपत्तेः प्राग् दैवाद् आगतः  
अधिकार-कोटि-प्रविष्टतया ऽनूद्यते,  
पश्चात् तु प्रपत्ति-नैरपेक्ष्य-बोधक-शास्त्रेण विधीयते । 

एवम् एकस्य परित्यज्येति पदस्य  
+++("वर्तमान" इत्य् अध्याहृत्य प्रपत्त्यधिकार-)+++अनुवादित्वं +++("त्यागं कृत्वे"ति)+++ विधित्वं च  
व्यवस्थित-पक्ष-द्वयाभिप्रायेण -   
स +++(तामस-त्यागो)+++ नोपपद्यते ।  
ततश् च प्रपत्तेः धर्मान्तर-नैरपेक्ष्ये ऽपि  
स्वतन्त्राधिकार-प्राप्त-नित्य-नैमित्तिक-धर्म-परित्यागः  
भगवद्-आज्ञां रुणद्धीत्य् एव निष्कर्षः ॥

यद्य् अपि श्रीमति गीताभाष्ये  
स्व-तन्त्र-प्रपत्ति-परतया चरमः श्लोको न हि व्याख्यातः,  
तथापि प्रपत्तेः सकल-फल-साधन-रूपतां  
प्रकृत--भक्ति-योग-लक्षण--फल-विशेषे प्रदर्शयितुं प्रवृत्तायां द्वितीय-योजनायां  
प्रपत्तेः दुष्कर-भक्ति-योग-पर्यन्तोपायान्तर-स्थानाभिषेको ऽप्य्  
अभिमतोऽर्थः ।  
तथा च--

> “ सुदुष्करेण शोचेद् यो  
येन येनेष्ट-हेतुना ।
स स तस्याहम् एवेति  
चरम-श्लोक-सङ्ग्रहः॥" 

इति सारसङ्ग्रहः ॥

यत् त्व् इदं भारत-वचनम्--  

> त्यज धर्मम् अधर्मं च  
त्यज सत्यानृते अपि ।  
उभे सत्यानृते त्यक्त्वा  
येन त्यजसि तत्त्यज ॥ 

इति, तत्र प्रथमः पादः  
काम्य-निषिद्ध-त्याग-परः,  
द्वितीयः कैवल्यैश्वर्याभिसन्धि-त्यागपरः +++(5)+++,  
तृतीयः आदर-द्योतनाय अनुवादः,  
तुरीयस् तु त्यागे ऽपि कर्तृत्वं परायत्तम् इत्य् अनुसन्धान-परः ॥ 

इति ॥

अथ-- 

> तस्मात्त्वमुद्धवोत्सृज्य चोदनां प्रतिचोदनाम् ।  
प्रवृत्तिं च निवृत्तिं च श्रोतव्यं श्रुतमेव वा ।

मामेकमेव शरणमात्मानं सर्वदेहिनाम् ।

याहि सर्वात्मभावेन यास्यसि ह्यकुतोभयम् ॥ इति श्री भागवते प्रतिचोदनाविषयीभूतनिषिद्धनिवृत्तेः त्यागविधानात् तादृशस्य च त्यागस्य निषिद्धानुष्ठानरूपस्य वैधत्वावगतेः प्रपन्ने बुद्धिपूर्वस्यापि उत्तराघस्य आश्लेष इति केचिदभिप्रयन्ति ॥

तदेतत् पापस्यावश्यानुष्ठेयता प्रसक्त्या अत्यन्तमपहास्यम् । पूर्वानुष्ठान-स्वानुष्ठान-स्वेतरानुष्ठान-स्ववचन-सर्ववचनविरुद्धं च । तद्वचनाभिप्रायस्तु- चोदितप्रवृतिविषयीभूतेषु प्रतिचोदितनिवृत्तिविषयीभूतेषु आनुकूल्यसङ्कल्पाद्यतिरिक्तः कश्चिदपि स्वतन्त्रप्रपत्त्यङ्गतया नोपादेय इति । अतो वर्णाश्रमजातिगोत्रप्रवरचरणकुलदेशकालावस्थानुगुणसमयानुरोधेनैव सर्वैः भक्तैः भागवतैश्च वर्तितव्यमिति सिद्धम् ॥

