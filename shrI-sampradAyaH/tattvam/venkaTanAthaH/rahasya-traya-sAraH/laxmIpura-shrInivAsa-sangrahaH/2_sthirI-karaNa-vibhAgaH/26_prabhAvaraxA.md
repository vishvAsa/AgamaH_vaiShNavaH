+++
title = "२६ प्रभावरक्षा"

+++

इत्थम् उपायस्य-प्रभावो व्यवस्थापितः ।  
अथ एतत्-प्रभाव-विषयक-प्रमादाः परिह्रियन्ते॥  

विद्यान्तर-न्यायेन उत्तर-पूर्वाघाश्लेष-विनाशः  
अधिकारि-समवेतार्त्यानुगुण्येन प्रारब्ध-विनाशो ऽपि  
"मा शुच" इत्य्-अस्याभिप्राय  
इति सिद्धान्तः ।

अत्रेयम् आशङ्का--  

> एवं सतीहोपाय-निष्ठः  
प्रारब्ध-कर्म-विशेष-फली-भूतं कर्म च नोपलभेत +++(भगवत्-कृपया)+++ ।  
एवम् अ-प्राप्ता ऽपि **प्रारब्ध-फल-निवृत्तिः**  
पङ्क्ति-पावनत्वादिवत् हितैषिणा भगवता  
स्वयम् एव कुतो **न दीयेत**?  

इति ।

इदम् अत्रोत्तरम् --  
यद्य् अप्य् अधिकारी  
स्वाभिलाषानुगुण्येन कञ्चित् कालम्  
ऐहिक-भोगान् प्रारब्ध-वशाद् अनुभवति,  
यदि च तान् दुःख-प्रसङ्ग-रहितान् एवानुभवेत्  
न तर्ह्य् अत्र विरच्येत् ।  
न पुष्येच् च भगवद्-अनुभव-योग्यता ।  
तस्मात् कठिन-चेतसां **शिक्षा-लक्षणानुग्रह**-विशेषो ऽत्र  
प्रारब्ध-मूलक-दुःखानुभव  
इत्य् अनुसन्धेयः ॥+++(4)+++

तत्र नियतायुषां तावत्य् एव काले समुद्वेग-जननार्थम्,  
अनियतायुषां च आयुष्कामीयेष्ट्य्-आदिषु-निवृत्ति-जननार्थं च  
अत्र दुःखानुभवः हित-प्रवर्तकोपाध्याय  
इति **पूर्वाचार्याणाम् अभिसन्धिः** ।  
यथा प्राणार्थिनः काकस्य  
प्राणदानेन सफलेपि प्रपदने **नेत्र-शातनं**  
पुनर्-अपराध-परिहाराय दुष्-प्रकृतितायाः **शिक्षणम् अनुग्रह-लक्षणम्** एव ।

सकृत्-कर्तव्यस्यापि प्रपदनस्य श्रूयमाणः प्रभावः  
शास्त्रोपप्लव-गन्ध-रहित-विषये **अ-सङ्कोचेनैव अभ्युपेयः**,  
यथा क्षण-काल-कृत-पाप-विशेषस्य भूत-सम्प्लवाधिको नरक-पातः  
**वाचनिको+++(=??)+++ ऽभ्युपगतः** ।  
तस्मात् "माता-पितृ-हन्तारम् अपि प्रपन्नं भगवान् रक्षती"त्य्-आदिकं वचनजातं   पूर्वाघ-विषयकत्वेनैवानुपपन्नम् +++(=??)+++।  
उत्तराघ-विषयकत्वे तु  
**निस्तार-क्रमः पूर्वोक्त** एव ॥

तस्माद् अस्मत्-सिद्धान्त-बद्धादराः मुमुक्षवः  
स्वोचितोपाय-प्रविष्टा भागवताश् च  
सन्तो ऽप्य् अनुपशान्तार्थाद्य्-अनुषङ्गाश् चेत् **असम्भाष्या**  
इति केचन वैराग्य-मात्र-प्रधानाः प्राहुः ।  
अमार्ग-प्रविष्ट-विषये वक्तव्यानि वचनानि  
सन्-मार्ग एव स्खलतां विषये **नैव चिन्तनीयानि** ।+++(5)+++  
एकान्तेन भागवताः यादृश-तादृशाचारा अपि,  
अनुवृत्त-दोषा अपि, उपक्लेश-परिभूता अपि,  
साधुत्वेन **बहु मन्तव्या** एव,  
नैव चापचरणीया  
इति सकल-शास्त्र-सारार्थः ।  
यतः नारक-लोकस्य अङ्कुर-क्षेत्र-सदृशे संसार-मण्डले  
स्वाधिकारानुरूपेषु मुक्ति-मार्ग-द्वार-भूतेषु कर्म-योगादि-पर्वसु  
प्रविष्टानाम् अपि विषये ऽवमतिः **भागवतापचार** एव ।  
किं बहुना --  
गो-मुख-व्याघ्र-न्यायेन रावण-भिक्षु-न्यायेन च  
**भागवत-वेष-धारिणो** ऽपि यावत्-तत्त्व-विज्ञानं भगवद्-रूप-नामभ्याम् **आदर्तव्या** एव -+++(5)+++  
एतादृश-शैलूष+++(=नट)+++-वृत्ति-विषयकं न लिङ्गं धर्म-कारणम्  
इत्य्-आदिकं वचनम् ॥

यथा तथा वापि  
भगवन्-नाम-सङ्कीर्तनस्य प्रभावातिशयं प्रतिपादयतो वचन-निचयस्य  
श्रद्धा-विकलम् अपि, अभिज्ञान-विधुरम् अपि, बुद्धि-पूर्वानुच्चरितम् अपि,   साङ्केत्य-पारिहार्याद्य्-अभिसन्ध्य्-अन्तर-संवलितम् अपि,  
प्रयोजनान्तर-सङ्ग-सहितम् अपि, दोषान्तरावियुक्तम् अपि,  
**नाम-सङ्कीर्तनं** भगवत्-प्रद्वेष-रहितानां **पावनतमम्**,  
न तु भगवत्-परिवादान्तर्नीत-नाम-कीर्तनम् अपि पावनतमम्  
इत्य् अभिप्रायः । 

गोपिका-कंस-चैद्यादीनाम् इव  
यया कया ऽपि विधया **भगवत्-सम्बन्धः पावनतम**  
इत्य्-आद्य्-अर्थकं वचन-जातम् अपि  
भवान्तर+++(=जन्मान्तर)+++-संसिद्धाधिकारि-विशेष-विषयकम्  
इति पूर्वापर-वृत्तान्त-प्रतिनियतम् ।  
तद्-अभिधानं तु **प्रद्वेषाभाव-प्ररोचनाय**,  
न तु तथानुष्ठानायेति तत्त्वम् ।

एवं **भगवत्-क्षेत्रे शरीर-विश्लेषादेः** मोक्षोपयिकता-कथनम् अपि  
पश्वादिवद्वा प्रातिकूल्य-रहितानां मोक्षोपकारकता-परम् ।  
अन्यथा भगवद्-विग्रहाद्य्-अपहाराय प्रवृत्तानां  
तत्र विशिष्ट-शरीराणाम् अपि मोक्ष-प्रसङ्गः ।  
तस्माद् **ईश्वर-प्रातिकूल्य-शेषतया** उपादीयमानं  
किञ्चिद् अपि क्षेत्र-वास-नाम-कीर्तनादिकं नोपकारकं  
किन्तु नितरां **बाधकम्**।  
**आनुकूल्य-शेषतया** उपादीयमानं किञ्चिद् अपि  
विकलम् अपि क्षत्र-बन्ध्व्-आदीनाम्+++(=??)+++ इव सकलं च सत्  
सर्वम् **अनिष्टं शमयति**,  
प्रापयति च सर्वम् अपीष्टम्  
इति शास्त्रसारार्थः ।

तस्मात् स्वसङ्कल्प-नियतेन केनापि व्याजेन, मुक्तैश्वर्यम् अनुगृहीतुं,  
परिगृहीतानाम् आश्रितानां **दोषान् अपाकरोति** सर्वेश्वरः  
इत्य् अभिसन्धाय  
दोष-दर्शनेन **अनादरम् अ-कुर्वतां**,  
**गुण-दर्शनेन** मरु-भूमौ शीतल-मधुर-जल-दर्शनेनेव **हृष्यतां**  
भागवत-सङ्गत्या अत्र आत्मानं कृतार्थयतां,  
श्रीपति-परिगृहीतानाम् अस्माकं  
"कदाचित् क्वचिदपि न हानिर्" इति व्यवस्यतां  
परम-पद-साम्राज्याय पट्टाभिषिक्ता वयम् इत्य् अनुसन्धाय  
करण-त्रयेणापि **साम्प्रतं कल्याणम् एवाचरितुम्**  
इति निष्कर्षः ॥

इति श्रीमद्रहस्यत्रयसारसङ्ग्रहे

द्वितीयः परिच्छेदः ।

श्रीमते निगमान्तमहादेशिकाय नमः ।




