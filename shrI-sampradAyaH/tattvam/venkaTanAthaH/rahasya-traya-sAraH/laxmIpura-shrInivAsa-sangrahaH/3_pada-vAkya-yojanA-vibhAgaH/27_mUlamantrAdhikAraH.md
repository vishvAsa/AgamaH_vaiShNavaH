+++
title = "२७ मूलमन्त्राधिकारः"

+++

अथ रहस्यत्रयस्य पद-वाक्य-योजनाक्-रमो निरूप्यते॥  

## रहस्यत्रयम्
तत्र **प्रथमं** रहस्यं  
परशेषतैक-रस--स्व-रूपादीन् **प्रकाश्य**  
समस्त-प्रतिबन्धक-निवृत्ति-पूर्वक--परम-पुरुषार्थ-रुचि-श्रद्धा-जनन-मुखेन  
**उपायाधिकारं पूरयतीति**  
सत्तां च लम्भयतीति च  
**धारकम्** इत्य् उच्यते ॥

**द्वितीयं** त्व् इत्थं पूर्णाधिकारस्य  
फलापेक्षा-पूर्वकोपायानुष्ठान-प्रकारं सकृद् उच्चरितं सद् **विशदयतीति**  
सदानुसन्धानेन **कृतार्थयतीति** च  
**भोग्यम्** इत्युच्यते ।

**तृतीयं** पुनः  
एतादृशम् उपाय-विशेषं विदधत उपायौपयिक-ज्ञान-विशेषोपचय-हेतुतया  
**पोषकं** चेत्य् अभिधीयते । 

तत्र सर्वत्र सर्वस्याप्य् अर्थस्य  
शब्दतोऽर्थतो वा वेदितव्यत्वेपि  
**एकैकस्यैकैकत्र तात्पर्यम्**  
इति व्यवस्थितिः ॥

**मूल-मन्त्रे** प्रथम-पदे प्रथमाक्षरेण संक्षिप्तं **शरण्य-स्वरूपं**  
द्वितीय-तृतीय-पदाभ्यां प्रतीतम् **उपायम् उपेयं** च  
क्रमशः **प्रकाशयति द्वयम्** ।  
तत्रोत्तम-पुरुषेण विवक्षितं **चोपायान्तर-नैरपेक्ष्यं**,  
नमश्-शब्द-संक्षिप्तं **विरोधि-निवृत्त्य्-अंशं** च  
विशदयति **चरमश्लोकः** ॥

## ॐकारः
प्रथम-रहस्ये **प्रणवः** आत्म-समर्पण-पर  
इति केचिद् आहुः,  
स्व-रूप-प्रतिपादन-मात्र-पर इति केचित् ।  

### अकारः
**तत्राद्येनाकारेण** सर्व-वाचक-मूलेन सर्व-वाच्य-मूल-नारायण-वाचकेन  
कारणत्वं तद्-अनुगुण-गुण-योगश् च विवक्षितः ।  
तथा रक्षण-प्रीणनादि-धातु-विशेष-निष्पन्नत्वेन+++(=??)+++  
निरुपाधिक-**रक्षकत्वादिकं विवक्षितम्** ।  
स्व-रूप--निरूपकतया, देवतान्तर-व्यावर्तकतया, उपयोग-विशेषवत्तया च  
लक्ष्मी-वैशिष्ट्यम् अप्य् अर्थतो विवक्षितम् ।  

### आत्म-समर्पण-पक्षः
**उकारस्य** लक्ष्मी-वाचकत्वे शाब्दम् एव॥+++(=??)+++

सो ऽयम् **अकारः**  
प्रथमपक्षे सम्प्रदानार्थक-लुप्त-चतुर्थ्येक-वचनान्तः +++(→"आय")+++ -  
प्रणवस्य समर्पण-करण-मन्त्रत्वेन विधानात्  
तस्य च अनुष्ठेयार्थ-प्रकाशकत्वावश्यकत्वात्,  
समर्पणीयस्य तृतीयाक्षरेण प्रथमान्तेन प्रतिपन्नत्वात्,  
उद्देशस्य प्रकृति-मात्र-सिद्धत्वात्,  
तद्-अनुगुण-विभक्तेः स्वीकरणीयत्वात् ।

मन ज्ञाने, मन परिमाणे इत्य्-आदि-धातु-विशेष-निष्पन्नत्वेन  
**मकारः** ज्ञान-स्वरूप--ज्ञान-गुणकाणु-परिमाण--  
जीव-विशेष-रूपानुसन्धातृ-विशेषको ऽपि  
**सर्व-शेषोपलक्षकः** ।  
जीव-सामान्य-वाचको ऽपि  
विशेष-पर्यवसायीति वा  
अस्मच्-छब्द-समानार्थक इति वाऽत्र प्रभेदाः ।  

**समर्पित** इति पदम् **अध्याहार्यम्** ।  
तथा च  
"अकार-वाच्य-स्वभाव-विशिष्टाय अहं समर्पित"  
इत्य् **उपाय-पर-वाक्यार्थः** ॥

### स्व-रूप-प्रतिपादन-मात्र-पक्षः
द्वितीयपक्षे --  
**अकारः** तादर्थ्यार्थक-लुप्त-चतुर्थ्येक-वचनान्तः ।  
**उकारस्** त्व् अवधारणार्थकः ।  
अवधारणस्य अन्य-योग-व्यवच्छेद-रूपत्वे **अनन्य-शेषत्व**-सिद्धिः ।  
अ-योग-व्यवच्छेद-रूपत्वे **पृथक्-सिद्ध्य्-अनर्हत्व**-सिद्धिः ।  
तथा च--  
अकार-वाच्य-स्वभाव-विशिष्टाय  
अनन्यार्ह-निरुपाधिक-शेष-भूतो ऽहम्  
इति स्वरूप-पर-वाक्यार्थः ॥

## नमः
एवं नमः शब्दस्थः **मकारः**  
प्रणव-स्थ-मकार इव  
प्रत्यग्-आत्म-वाचकः **षष्ठी**-विभक्त्य्-अन्तः ।  
विभक्त्य्-अर्थस् तु  
प्रकृत-विवक्षित-शेषत्व-लक्षणः सम्बन्ध-विशेषः ।  

**न-कारो** निषेधार्तकः।  

### स्वामित्वाभावः
निषेधानुयोगी च  
अनुषक्त-प्रणव-मकारार्थः ।  
तथा च --  
"स्व-निरूपित-शेषत्वाभानवान् अहम्" इति **वाक्यार्थः** ।  

गुणानां प्रधानानुवर्तितया  
स्व-व्यतिरिक्त-समस्त-वस्तु-निरूपित-  
निरुपाधिक-स्वामित्वाभानवान्  
इति **फलितार्थः** ।  

इदम् एव +++(जीव-रूप-वस्तु-)+++विशेष-निर्देश-प्रयोजनम् ।  

### स्वातन्त्र्याभावः
यद् वा -- "अहम् न ममे"ति  
स्वस्य स्व-निर्वाहकत्वं **व्यवच्छिद्यते** ।  
निर्वाह्य-निर्वाहक-भाव-रूपः सम्बन्धः षष्ट्य्-अर्थः ।  
निर्वाहकत्वम् एव वा **स्वातन्त्र्यम्** ।  
यद् वा -- स्वातन्त्र्यम् इति पदम् अध्याहार्यम्,  
न मकारानुषङ्गः ।  
"न मम स्वातन्त्र्यम्" इत्य् अर्थः ।  
तच् च निरपेक्ष-कर्तृत्वार्हत्वम् ।  

तथा च --  
श्रीमत एव निरुपाधिक-स्वाम्यं स्वातन्त्र्यं च,  
जीवस्य पारार्थ्यं पारतन्त्र्यं  
चेति **तार-नमसोः सारार्थः** ॥

तथा-- नमश्-शब्दस्य अहिर्-बुध्न्य-संहिता-रीत्या  
स्थूल-सूक्ष्म-पर-रूपास् त्रयो विद्यन्ते ।  
तत्र **स्थूलोऽर्थः** स-परिकरात्म-निक्षेपः ।  
**सूक्ष्मार्थो** ऽहङ्कार-मम-कार-निषेधः ।  
**परार्थस्** तु-- नकारः गत्यर्थकः । मकारः प्रधानार्थकः, विसर्गः पुरुषोत्तमार्थकः ।   तथा च--"परमात्मैव मुख्योपायः स्वप्राप्तय" इति ॥

## नारायण-पदार्थः
अथ नारायण-पदार्थः--  
नरस्य भगवतः इमे **नाराः** सर्वाणि **तत्त्वानि** ।  
जन्य-जनक-भावः संसर्गः ।  
तेन स्व-व्यतिरिक्त-सर्व-वस्तु-निरूपित--सर्व-विध-कारणत्व-सिद्धिः ।  
ईयते इत्य् **अयनम्**  
इति कर्म-व्युत्पत्त्या **व्याप्यम्** इत्य् अर्थः ।   
**नाराः अयनं यस्येति** बहुव्रीहिणा सर्व-व्यापकत्व-सिद्धिः,   तद्-अनुगुण-निरतिशय-सूक्ष्मत्वादि-सिद्धिश् च ।  

**ईयते अस्मिन्न्** इत्य् अधिकरण-व्युत्पत्त्या,  
**नाराणाम् अयनम्** इति तत्पुरुषेण **सर्व-लयाधिकरण**-विवक्षया च  
पूर्वोक्त-सर्व-सिद्धिः ॥

अथवा रीयते इति **रः**, क्षयिष्णुः, विकारी,  
**अचिद्** इति यावत् ।  
**नरः** नग-नैकादि-शब्दवत् न-शब्देन समासेन तद्विलक्षणः । **चिद्** इत्यर्थः ।  
तेषां समूहः **नाराः**,  
तेषाम् अयनम् इति **तत्-पुरुष-पक्षे**  
**ईयते अनेनेति** करण-व्युत्पत्त्या **सर्वोपायत्वम्**,  
**ईयते असाव्** इति कर्म-व्युत्पत्त्या **सर्वोपेयत्वम्**  
**ईयते अस्मिन्न्** इत्य् अधिकरण-व्युत्पत्त्या **सर्वाधारत्वं** सिद्ध्यति । निरुक्तोपायत्वोपेयत्वोपयुक्तं *परत्वं, सौलभ्यं* च अर्थात् सिद्ध्यतः ।  

तथा +++(प्रदर्शित-रीत्या)+++ -- बहु-व्रीहिणा **अन्तर्-व्याप्तिः**,  
तत्पुरुषेण **बहिर्-व्याप्तिश्** च सिद्ध्यतः ॥

## चतुर्थी
ततश् **चतुर्थी** तादर्थ्य-सम्प्रदान-योग्योपपद-भेदेन यथार्हं ग्राह्या । तथा च --  
रक्षकत्वं, स्वामित्वम्, उपायत्वं, नियन्तृत्वम्, उपेयत्वम् इत्य् एते  
भगवद्-आकाराः क्रमशः अकार-चतुर्थी--नमो-नारायण-चतुर्थी--बोध्याः ।  

तथा -- अनन्यार्ह-शेषत्व--अनन्योपायत्व--अनन्योपेयत्वानि  
जीवात्माकाराः प्रधानाः  
क्रमात् पद-त्रय-बोध्या इति विशेषः ॥

## वाक्यार्थाः
अत्र निष्कृष्ट-योजनानि शेषास्तु--  
मन्त्रो ऽयम् एकम् एव वाक्यं, वाक्य-द्वयं, वाक्त्य-त्रयं चेति सम्प्रदाय-प्रभेदाः ।  

तत्रैकवाक्यत्व-पक्षे उपाय-परं, उपेय-परं चेति योजना-द्वयम् ।  
द्वि-वाक्यत्व-पक्षे -- स्व-रूप-परं, उपाय-परम्, उपेय-परम् चेति योजना-त्रयम् ।  

त्रि-वाक्यत्व-पक्षे  

- प्रथम-वाक्य-द्वयम् स्व-रूप-परम्, अनन्तरम् एकं वाक्यम् उपेय-परम् इति  
  स्वरूपोपेय-पर इत्येको योजना-विशेषः ।  
- प्रथममेकं वाक्यं स्व-रूप-परम् ।  
  अनन्तर-वाक्य-द्वयम् उपेय-परम् इति तादृश एव द्वितीयः ।  
- प्रथम-वाक्यं स्व-रूप-परम्, अनन्तर-द्वयम् उपाय-परम्  
  इति स्व-रूपोपाय-पर इति तृतीयः ।  
- प्रथमम् उपाय-परम्, अनन्तर-द्वयम् उपेय-परम् इति उपायोपेय-परस् तुरीयः ।  

क्रमेण वाक्य-त्रयं स्व-रूपोपायोपेय-परम् इति पञ्चमः ।  
आहत्य दश-विधो योजना-विशेषः ।  
तद्-अर्थास् तु--

१. प्रथमः +++(एक-वाक्यत्वम् उपाय-परम्)+++ -- **प्रणव**-प्रतिपाद्य--स्व-भाव--विशिष्ट-**नारायणोद्देश्यकम्** आत्म-रक्षा-भर-समर्पणं करोमीति । 

२. द्वितीयः +++(एक-वाक्यत्वम् उपेय-परम्)+++ -- **प्रणव**-प्रतिपाद्य--स्व-भाव--विशिष्ट-**नारायणोद्देश्यकां** शेष-वृत्तिं करवाणीति ।

३. तृतीयः  +++(द्वि-वाक्यत्वम् स्वरूप-परम्)+++ -- **अकार-नारायण**-शब्द-वाच्य--सर्व-रक्षकत्व--सर्वाधारत्वादि--विशिष्टायैव  
अहं निरुपाधिकानन्यार्ह-शेष-भूतः ।  
न मह्यं, न वा किञ्चिद् अपि मह्यम् ।  
न च मम निरपेक्षं स्वातन्त्र्यम् इति ।

४. तुरीयः +++(द्वि-वाक्यत्वम् उपाय-परम्)+++ --  
निरुपाधिक-हवी-रूपो ऽयम् आत्मा **अकार**-वाच्य-**नारायणायैव** भरतया समर्पितः । **न ममे**ति । अत्र समर्पित इति पदाध्याहारः ।

५.पञ्चमः +++(द्वि-वाक्यत्वम् उपेय-परम्)+++ --  
अहम् **अकार**-वाच्य-**नारायणायैव** स्याम्, **न मम** स्याम् इतीष्ट-प्राप्त्य्--अनिष्ट-निवृत्ति--प्रार्थना-रूपः । अत्र स्याम् इति पदाध्याहारः ।

६. षष्ठः-- **अकारार्थायैवाहं** शेषः, न मह्यम् । नारायणाय भवेयमिति । अत्र भवेयमिति पदाध्याहारः । तदर्थस्तु--नारायणोद्देश्यकं सर्वदेशदशाकालोचितसर्वविधकैङ्कर्यं करवाणीति ।

७. सप्तमः-- अकारार्थायैवाहं शेषः। न मम स्यां नारायणायैव स्यामित्यनिष्टनिवृत्तीष्टप्राप्ति

रूपोपेयप्रार्थनारूपः ।

८. अष्टमः-- अकारार्थायैवाहं शेषः। न मम स्यां नारायणायैव स्यामित्यनिष्टनिवृत्तीष्टप्राप्ति-

प्रार्थनोपलक्षितात्मनिवेदनपरः । अयनशब्दे करणव्युत्पत्त्या भगवतः उपायत्वस्य सिद्धत्वात् ।

९. नवमः--अकारार्थायैव मकारार्थोऽहं भरत्वेन समर्पितः । न मम स्याम्, नारायणस्यैव स्याम् । इति ।

१०. दशमः -- अकारार्थायैवाहं शेषः । तस्मै आत्मरक्षाभरसमर्पणं करोमि । नारायणाय भवेयम् । सर्वदेशसर्वकालसर्वावस्थोचितसर्वविधकैङ्कर्यं करवाणीत्यर्थः ।

इत्थं स्वरूपोपायोपेयेषु एकस्य द्वयोर्वा शाब्दत्वेपि इतरस्यार्थत्वमवगन्तव्यम् । सर्वेषां शाब्दत्वं चरमयोजनायां सिद्ध्यतीति इयमेव स्वरसतमा योजना \ इति सर्वं चतुरश्रम् ॥

इति मूलमन्त्राधिकारः

