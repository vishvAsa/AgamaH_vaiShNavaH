+++
title = "२९ चरमश्लोकाधिकारः"

+++

## प्रसङ्गः
> एष नारायणः श्रीमान्  
क्षीरार्णव-निकेतनः ।  
नाग-पर्यङ्कम् उत्सृज्य  
त्यागतो मधुरां पुरीम् ॥

इत्य् उक्त-रीत्या  
श्रियः पतिः सर्वेश्वरः  
साधु-परित्राणाय दुष्-कृद्-विनाशाय धर्म-संस्थापनाय च  
द्वारका-नायकत्वेनावतीर्य,  
**निरतिशय-सौलभ्येन** पाण्डवानां शरणम् उपगतानां **दूतस् सन्**  
अर्जुनं रथिनम्, आत्मानं तस्य विधेयं **सारथिं** च **चकार** ।  
स चार्जुनः स्वात्मानं निमित्ती+++(=व्याजी)+++-कृत्य  
सर्वेश्वरः+++(=??)+++ **स्व-प्रतिपक्षान्** सर्वान् अपि **निरसिष्यति** ।  
सर्वो ऽपि च बन्धु-जनः  
विनशिष्यतीत्य् अवधार्य  
अस्थान-स्नेह-जनित-शोकेन, अस्थान-कारुण्येन,  
युद्धे ऽस्याचार्यादीनां हननं पापं कर्मेत्यादि-भयेन च **व्याकुलस्** सन्  
श्रेयो-जिज्ञासया भगवन्तम् एव  
**शरणं प्रापद्यत** ।

सो ऽपि भगवान्  
तस्य शोकाद्य्-अपनोदनाय  
देहादि-व्यतिरिक्तस्य पर-शेषतैकरसस्य नित्यस्यात्मनः **स्वरूपं**,  
निरुक्तात्म-याथात्म्य-ज्ञानवतः परम-पुरुषार्थ-लाभाय  
परम्-परया कारण-भूतं कर्म-योगं, ज्ञान-योगं, साक्षात्-कारणं, भक्ति-**योगं** च  
सपरिकरम् **उपादिक्षत्** ॥

अथ चाविलम्बेन परम-पुरुषार्थ-प्राप्तये  
समुपजात-त्वरातिशयं, उपाय-दौष्कर्य-निश्चयात्,  
अपेक्षित-ज्ञान-शक्ति-समवधाने ऽपि  
अतिशयितावधान-चिर-काल-साध्योपाय--स्व-भाव--विमर्श-जनिताभिमत-सिद्ध्य्-अनिश्चयाच् च  
निरतिशय-शोकाविष्टम् **अर्जुनं व्याजीकृत्य**  
परम-कारुणिको गीतोपनिषद्-आचार्यः  
स-कल-विध-पुरुषार्थ-साधारण-साधन-भूतम्  
आनुकूल्य-सङ्कल्पाद्य्-अतिरिक्त-परिकर-निरपेक्षं क्षण-मात्र-साध्यं  
रहस्यतमम् उपाय-विशेषं श्रोतव्य-शेष-रहितं  
यथा तथा उपदेश-पर्यवसान-भूतेन चरम-श्लोकेन सकल-लोक-रक्षार्थम् **उपदिशति**-- सर्व-धर्मेति ।  

## स्थूलार्थः
यद्य्-अपि भगवद्-गीता-भाष्ये द्वितीय-योजनायां  
प्रपत्तेर् उपाय-विरोधि-निरसनम् अनुगृहीतम्,  
गद्ये तु उपेय-विरोधि-निरसनम्,  
तथा ऽप्य् **उभयत्र उभयम् उपादेयं**,  
नान्यतरेण अन्यतरद् व्यवच्छेदनीयम्+++(→तिरस्करणीयम्)+++ ।  
न्याय-साम्यात् प्रमाणान्तरानुसाराच् च  
**प्रपदनस्य सकलाभिमत-साधनत्वम्** अनाकुलम् ॥

श्रुति-सिद्धस्य अस्य रहस्यतमार्थस्य  
शरण्येन सर्वेश्वरेण स्वयम् उपविष्टत्वात्,  
पद्यम् इदम् उपाय-विशेष-प्रधानम् अपि,  
श्वेताश्वतरे "मुमुक्षुर् वै शरणम् अहं प्रपद्ये"  
उत्तम-पुरुष-श्रवण-पदौचित्यायात-मध्यम-पुरुष-घटितं सद् अपि,  
अवश्य-कर्तव्यत्वौपयिकाचार्यानुज्ञा-रूप-**विधाव् अपि पर्यवस्यतीत्य्** अवधेयम् ।  

अत्र **पूर्वार्धम् उपायं** विदधाति ।  
**उत्तरार्धं** फल-निर्देशादि-मुखेन **तच्-छेष-भूतम्** ।  
**विधिर्** नाम-- आप्तस्य हित-कामस्य नियोगः ।+++(5)+++  
स च लिङ्-आदि-शब्द-वाच्यः,  
प्रदर्शकः अभिप्रायः ॥

## सर्व-धर्मान् परित्यज्य
### सर्व-धर्मान्
**धर्म**-शब्दः शास्त्रैक-समधिगम्यं पुरुषार्थ-साधनम् अभिधत्ते ।+++(5)+++  
**बहु-वचनम्** अङ्गि-व्यक्ति-बाहुल्यं व्यनक्ति ।  
**सर्व**-शब्दः परिकर-सामस्त्यं वक्ति ।  
परिकरस्यापि धर्म-लक्षण-क्रोडी-कृतत्वात्  
+++("सर्व"-"धर्म"-शब्दयोः)+++ सामानाधिकरण्योपपत्तिः +++(येन कर्मधारय-समासः)+++।  
तथा च - सकलाङ्ग-सहित--सकलाङ्गि-लाभः ।  
एक-शब्द-प्रतिसम्बन्धितया **सर्व**-शब्द-योजनायाम्  
अङ्गि-भूत-नाना-विधानां **धर्माणां कार्त्स्न्यं** कथयति ।  
सामान्येन प्रयुक्तो ऽप्य् अत्र **धर्म**-शब्दः प्रकरण-वशात्  
मोक्ष-साधनतया शास्त्र-विहितानि नाना-प्रकाराण्य् **उपासनानि अभिदधाति** ।

### परित्यज्य
**परित्यज्य** इत्यत्र  
**धात्व्-अर्थस्** त्यागः  
अकिञ्चनस्यानुसन्धान-मूलकोपायान्तर-नैराश्यम् ।  

**उपसर्गार्थः** सर्वेणापि प्रकारेण तस्यातिशयितत्वम् ।  
तच् च "पूर्णानुष्ठानाशक्तौ यथा-शक्त्य्-अनुष्ठानं,  
तद्-अशक्तौ अनुकल्पानुष्ठानं,  
तत्राप्य् अशक्तौ उपायोपायानुष्ठानं वा करिष्यामी"ति  
सर्व-प्रकारायाः दुराशायाः राहित्येन विशिष्टत्वम् ।+++(4)+++  

**ल्यप** उत्तर-कालिकत्वम् अर्थः ।  

"*अवस्थित*" इत्य् अध्याहारः ।  

#### अधिकारि-विवक्षा
तथा च  

> “अनित्यम् असुखं लोकम्  
इमं प्राप्य भजस्व माम्” 

इत्य्-आदिवत्, 

"सर्व-धर्मान् परित्यज्य अवस्थितस् त्वम्” इत्य् अनुवादः ।  
**अस्याधिकारि-विशेष-प्रदर्शनं प्रयोजनम्** ॥

#### कार्पण्य-विधिः
अथवा-- **परित्यज्य** इत्य्-अन्तस्य  
“उपनीय वेदम् अध्यापयेत्” इत्य्-आदिवद् विधि-रूपत्वे --  
अ-किञ्चनस्य प्रतिसन्धान-रूपं **कार्पण्यं**  
प्रपत्त्य्-अङ्गतया **विधीयते**  
इत्य् अभ्युपगन्तव्यम्।  
तादृशानुसन्धान-लाभश् च  
धात्वर्थे ज्ञानम् अप्य् अन्तर्भाव्य  
सर्व-धर्म-कर्तृक--स्व-कर्मक-त्यागं विज्ञाय  
स्व-धर्म--स्व-रूप--योग्यता-राहित्यम् अनुसन्धाय  
इत्य् अर्थ-विवक्षया कथञ्चिद् वक्तव्यः ।  

#### नैरपेक्ष्य-विधिः
वस्तुतस् तु --  
**परित्यज्येत्यस्य** अनपेक्ष्य इत्य् अर्थ-विवक्षया  
स्वेतरस्य कस्यापि शम-दम-शौचाचमनादि-लक्षणस्य धर्मस्यापेक्षाभावो **नैरपेक्ष्यम्**  
अत्र **विधीयते** इति युक्तः पन्थाः ॥

#### कर्म-योगादि-स्वरूपतस्-त्यागो न
अत्र विधि-पक्षे--  
कर्म-योग--ज्ञान-योग--भक्ति-योग--रूपाणां **स्व-रूपतस् त्यागो** ऽङ्गतया विधीयत  
इति वाक्यार्थ-वर्णनं  
प्रपत्तेस् **सर्वाधिकारिकत्व-विरुद्धम्** ।  
धर्मानुष्ठान-शक्तं प्रति हि धर्म-त्यागो विधीयेत ।+++(5)+++  
शक्त-मात्राधिकारिकत्वाभ्युपगमस् तु  
आकिञ्चन्याधिकारिकत्व-पर--**सर्व-शास्त्र-सम्प्रदाय-विरुद्धः** ।  

#### नित्याशक्तित्वं न
भगवद्-अत्यन्त-परतन्त्रतया सर्वो ऽप्य्  
उपायान्तरेषु **नित्याशक्त** एवेति  
त्याग-विधिर् एव युक्त इति वादो ऽपि,  
अशक्ततयैव त्यागस्य,  
स्वतः प्राप्ततया **विधेयत्वासम्भवेन विरुद्धः**,  
विरुद्धश् च तुल्य-न्यायतया  
शरणं व्रजेत्य् उत्तर-विधिनापि ।  

#### शक्ताशक्त-विषयता
शक्तं प्रति विधिर्  
अशक्तं प्रत्य् अनुवाद  
इति कल्पनं तु **एक-प्रयोग-विरुद्धम्** ॥

> शक्त-मात्राधिकारिकत्वे  
**गुरु-लघूपाय-विकल्पानुपपत्तिः**,  

+++(इति चेत्??)+++ अर्थाद्य्-अर्थिनः कृषि-वाणिज्यादि-लक्षण--गुरु-लघूपाय-विकल्पः  
अधिकारि-विशेष-व्यवस्थयैवोपपन्न इति -  
**लोके ऽपि सिद्धम्** एतत्  ।  

> अथ शक्तस्यैव **लघूपाय-प्ररोचनार्थं**  
गुरूपायं विधाय,  
तस्यैव **निषेधः** क्रियते  

इति  चेत्  --   
अधिकारि-भेदाभावे व्याहतम् एवैतत्  -  
+++(कल्पितरीत्या भक्त्यादीनाम्)+++ **अनुपायानाम् उपायत्वेन विधानं** तु  
श्रुति-स्मृत्यादीनाम् अप्रामाण्य-प्रसङ्ग-दूषितम्  ॥

#### ज्ञानभेदाद् अधिकार-भेदो न
> अथ पूर्ण-ज्ञान-विश्वासः प्रपदने ऽधिकुरुते,  
**मन्द-ज्ञान-विश्वासस्** तु **उपासने**  
इत्य् अधिकारि-विशेष-सिद्धिर् 

इति चेत्  --  
पूर्ण-ज्ञान-विश्वासवतां परमास्तिकानां चरम-श्लोकं दृष्टवतां **व्यासादीनाम्**  
**उपासनानधिकार-प्रसङ्गः**  ।  

"वस्तुतः प्रपन्नानाम् एव  तेषां **लोक-सङ्ग्रहार्थम् उपासनानुष्ठानम्**"  
इति कल्पनं तु  
स्वाधिकार-विरुद्धेन अनुष्ठानेन लोकसङ्ग्रहणस्य **प्रत्यवायापादकत्वात्**,  
सन्न्यासिनाम् अपि स्वाश्रम-विरुद्धेन  
गृहस्थैकान्तधर्मेण लोक-सङ्ग्रह-करण-प्रसङ्गापाताच् च **पराहतम्**,  
**अनुचितं** च कैङ्कर्य-बुद्ध्या ऽपि प्रपन्नानां  
स्वाधिकार-विरुद्ध-धर्मानुष्ठानम् ॥

#### स्व-शक्य-धर्म-त्यागो न
> अथ **स्व-विहित--स्व-शक्य--यावद्--धर्माणां** स्वरूपेण परित्यागः  
अङ्गतया विधीयेत -  
नास्मिन् पक्षे सर्वाधिकारिकत्व-विरोधः,  
सर्वत्र-शक्य-यावद्-धर्म-त्याग-सम्भवात् 

इति चेद् अत्र उच्यते--  
प्रपत्त्य्-उत्तर-कालावच्छिन्नः त्यागो वा,  
आहोस्वित् प्रपत्त्य्-अनुष्ठान-क्षणावच्छिन्नो वा विवक्षितः?  
आद्ये स्वीय-वर्णाश्रम-धर्मान् अ-हिंसा--सत्य-वचनादि-सामान्य-धर्मान्  
आचार्य-वन्दनादि-विशिष्ट-धर्मांश् च परित्यज्य  
**पशु-मृग-पक्ष्य्-आदिवद् वर्तितव्यं** प्रपन्नैर् इति स्यात् ।  
अनन्तरे -- तदानीम् असम्भावितानां त्याग-विधिकल्पनानर्थक्यात्  
सम्भावितानां च क्षेत्र-वास-शिखा-यज्ञोपवीतोर्ध्वपुण्ड्रादीनां परित्यागस्य प्रपत्त्य्-अङ्गता स्यात् ॥+++(5)+++

#### उपायता-बुद्धि-त्यागो न
> अथ स्यात् कर्मादीनां स्व-रूप--त्यागासम्भवे ऽपि  
**उपायता-बुद्धि-त्याग-विधिर्** 

इति **न स्यात्** -  
उपायता-बुद्धि-त्याग-पूर्वम् अनुष्ठित-स्वरूपस्य **अङ्गताऽऽपातेन**  
अकिञ्चनाधिकारिकत्व-नैरपेक्ष्याद्य्-**असिद्ध्य्-आपत्तेः**।  
देवतान्तर-धर्म-त्यागस् तु  
उपासक-साधारण इति  
न कश्चिद् विशेषः ।  

तस्माद् उक्तः पन्था एव **सुपन्थाः** ॥

#### प्रपत्तौ नानुष्ठानं त्यागो वा
अत्रास्मिन् नैरपेक्ष्य-विधि-पक्षे  
+++("कस्य नैरपेक्ष्यम्" इति)+++ प्रतियोगि-प्राप्तिस् तु  
विद्यान्तरङ्गतया अधीतानां वर्णाश्रम-धर्म--शम-दम-गति-चिन्तनादीनां  
सर्व-वेदान्त-प्रत्यय-न्यायायातम् उपसंहारम् उपजीवतीति  
स्फुटम् एतद् वेदान्त-विदाम् ।  

ततश् च अनुष्ठानं त्यागो वा प्रपत्तेः नाङ्गं,  
किं तु **अत्राशक्य-नैराश्यम् अधिकार-कोटिं**** प्रविशति ।  
नित्य-नैमितिकानुष्ठानम् **आज्ञानुपालन-लक्षणं कैङ्कर्य-कोटिं** प्रविशति ।  
प्रपत्त्य्-अनुष्ठान-कालावच्छिन्नस्य आनुकूल्य-सङ्कल्प-मात्रस्यैव अङ्गतया श्रवणात् अनन्तर-कालावच्छिन्नम् अनुष्ठानम् आज्ञा-कैङ्कर्यतया स्व-विधि-प्रयुक्तं,  
न तु तादृश-सङ्कल्प-प्रयुक्तम्  
इति **न** तस्याप्य् **अङ्गत्व-शङ्का-प्रसङ्गः** ॥

#### कर्म-प्रयोजनम्
> तर्हि नित्य-नैमित्तिकान्तर्भूतानां प्रभूत-कैङ्कर्य-लक्षणानां **कर्मणां**  
**किं प्रयोजनम्**?  
न तावद् उपायान्तरं - परित्यक्तव्यत्वात्  
नाप्युपात्तोपायः - निरपेक्षत्वात् ।  
नाप्य् अकरणे प्रत्यवायः - नित्य-नैमित्तिक-विलक्षणत्वात् +++(=??)+++ ।  
न चापि फलान्तरं - हेयत्वात् ।  
न च स्वयं प्रयोजनत्वं - पारतन्त्र्य-विरुद्धत्वात् ।  
न च भगवद्-अभिप्रायः अन्-अपरोक्षत्वात् । 

इति ॥ अत्रोच्यते--  
भगवद्-विषयक-**प्रीति-विशेष** एव ।  
स च सत्त्वोत्तर-स्व-स्व-भावानुगुण--सुहृत्-पुत्राद्य्-उपलालनेष्व् इव  
**भगवत्-प्रीणनेषु** शास्त्र-दृष्ट्या **प्रवर्तक**  
इति वेदितव्यम् ॥

#### प्रपन्नानां शास्त्र-वश्यता
> अथ **न** चासौ **प्रपन्नः शास्त्र-वश्यः**  
अपि तु **स्व-रूप-वश्यः**।  
स्व-रूप--विवेक एव हि अस्य  
त्याज्योपादेय-विभाग-निर्णायक 

इति । **नैवम्** --  
शास्त्रानादरे  
न केवलं स्व-रूप-विज्ञानं प्रभवति त्याज्योपादेयौ विवेचयितुं,  
अपि तु स्व-रूप-विवेकः सूचयत्य् औचित्य-मात्रम्,  
अन्यथा यावन्-मोक्षापरोक्षम्  
आत्म-रुचेर् एव नियामकत्वात्  
उपचारापचार-विभागानुपपत्तिः, विधि-निषेध-विभागानुपपत्तिश् च ।  
न **शास्त्रं** व्यवच्छिनत्ति,  
किं तु **प्रीतेः प्रेरकातिशयत्वं द्योतयति** ॥

एवं च प्रपन्नानाम् अपि शास्त्र-वश्यत्वानपगमात्   
शास्त्रोक्त-कैङ्कर्याणाम् एव कर्तव्यत्वाच् च -  

- विधि-निषेध-लङ्घन-पक्षः, 
- विहित-निषिद्ध-त्याग-पक्षः, 
- वर्णाश्रम-धर्म-मात्र-त्याग-पक्षः, 
- तत्र विकल्प-पक्षः,,  
- अनुष्ठान-पक्षे भगवत्-प्रीति-लक्षणाभ्युदयाभावः केवलं, न तु प्रत्यवाय इति पक्षः  
- तथा, लोक-विरोध-रूप एव प्रत्यवाय इति पक्षः,  

इत्यादयः **पक्षाः शास्त्र-सम्प्रदाय-विरुद्धा** वेदितव्याः ।  

#### शास्त्र-व्यवस्था
यद्य् अपि च **सन्ध्यादि-विधयः** धर्म-शास्त्र-सूत्रेषु, इतिहास-पुराणेषु, भगवच्-छास्त्र-संहितासु च  
**भिन्न-भिन्न-प्रकारा** दृश्यन्ते,  
तथा ऽपि तत्-तत्-सम्प्रदाय-नियतः तत्-तद्-विशेष  
इति **नाव्यवस्था-प्रसङ्गः** ।  

तथा शास्त्र-व्यवस्था-सिद्ध्य्-अर्थं  
भक्त-जन्मादि-चिन्तनम् अपि नानर्थम् आवहति,  
अपि तु - अवज्ञार्थम्+++(=??)+++ एव तत् अनर्थम् आदधातीति ॥

### सङ्ग्रहः
तथा च विधि-पक्षे--  
कार्पण्यानुसन्धानं, धर्मान्तर-नैरपेक्ष्यम्, अ-शक्यारम्भ-निवर्तनं,  
ब्रह्मास्त्र-न्यायेन धर्मान्तर-विरोधश् च  
+इत्येते पञ्चार्थाः,  
अनुवादपक्षे अधिकार-विशेष  
इति षड् इमे **प्रथम-पादार्थाः**॥

## माम् एकं शरणं व्रज
अस्मिंश् च उपाय-विशेषे  
**भगवतः निरपेक्षोपायत्वं** विशेषतो वेद्याकारः ।  
तत्र प्रधानतया परिकरतया च  
अपेक्षिताः सर्वाकाराः  
"**माम् एकम्**" इत्य् अनेन विवक्ष्यन्ते ।  

### माम्
तत्रादानवतां रहस्यज्ञान-मूलं सर्व-सौलभ्यं स्वातन्त्र्यं शुभाश्रयत्व-लक्षण--दिव्य-मङ्गल-विग्रह-योगित्वम्, अवसर-प्रतीक्षत्वम्, अभिमुखत्वं, स्वामित्व-वात्सल्य-ज्ञान-शक्ति-कारुण्यादिकं च  
**माम्** इत्यनेन विवक्ष्यते ।

### एकम्
**एक**-शब्देन तु  
प्राप्यस्यैव प्रापकत्वं, निरपेक्ष-कर्तृत्वं,  
प्रपत्तेः व्याज-मात्रत्वम्, उपायान्तरासहितत्वं, तद्-अङ्गैर् अप्य् अनन्वितत्वं,  
सकल-साध्य-साधनत्वं चेति  
षड् अर्थाः प्रतिपाद्यन्ते ।  

केचित् तु **एक**-शब्देन देवतान्तरं व्यावर्तयन्ति ।  
ते ऽपि **श्रियम् अपि व्यवच्छिन्दन्ति** ।  
ततश् चोपाय-द्वित्व-प्रसङ्गं पारयन्ति ।  
तत् तु -- अनन्य-परानेक--श्रुति-स्मृति-गुरूक्त्य्-अनुसारेण  
विशिष्टस्यैव प्रपत्तव्यत्व-निर्णयात् **अ-सुन्दरम्** ।  

अन्ये तु भगवति  
स्व-विषयक--स्वीका +++(उपायान्तर-)+++**नैरपेक्ष्य-बुद्धिर्**  
**एक**-शब्दार्थ इति कथयन्ति ।  
तत्रापि +++('मनो ब्रह्मेत्य् उपासीते'तिवत् "निरपेक्षम् भावये"ति)+++ दृष्टि-विधित्वापत्त्या  
"व्रजे"ति स्व-वचन-विरोधापत्त्या च  
**अ-स्वरसता** वेदितव्या ॥

### शरणं व्रज
तत्र सिद्धोपायं प्रति  
साध्योपायस्य **प्रपदनस्य व्याज-मात्रताम्** उपजीव्य  

> प्रपदनं नाम  
संबन्ध-ज्ञान-मात्रं, सिद्धोपाय-प्रतिपत्ति-मात्रम्,  
अ-निवारण-मात्रम्, अनुमति-मात्रम्,  
अ-चिद्-व्यावृत्ति-मात्रं, चैतन्य-कृत्यं, चित्त-समाधानम्, अधिकारि-विशेषणम् 

इत्य् **अतिवदन्ति** विद्वांसः ।  
एतत् सर्वं "शरणं व्रजे"ति **विधिं विरुणद्धि**,  
समावहति च अतिप्रसङ्गम् ॥

तथा हि--  

**आद्य-पक्ष-द्वये**  
तादृश-ज्ञानस्य वाक्य-ज-धी-रूपत्वे मोक्षोपायत्वे च,  
+++(शाङ्कराद्वैतिवद्)+++ अविधेय-ज्ञान-वादाभ्युपगमात् **भाष्यादि-विरोधः**,  
अनन्तर-कर्तव्य-ज्ञान-रूपत्वे तु इष्टापत्तिः ।  

**अनिवारण-मात्रम् इति** तृतीय-पक्षे  
स्वस्मिन्न् अनिवारण-शक्तेर् अभ्युपगन्तव्यत्वात्  
ईश्वरस्य **ईश्वरत्वं सङ्कुचितं** स्यात् । 
अपराध-करणेन निवारयति चेत्,  
प्रसादन-करणेन भवितव्यम् ।  
स्व-रक्षणार्थ--स्व-व्यापारे निवारयति चेत्  
सुषुप्त्य्-आद्य्-अवस्थासु उपाय-सिद्ध्या मोक्ष-प्रसङ्गः ।  

**अनुमति-मात्रम्** इति तुरीयपक्षे  
**चैतन्य-कृत्यम् इति** षष्ठपक्षे च  
**उपासना-विशेष-प्रसङ्गः** ।  

**अचिद्-व्यावृत्ति-मात्रम्** इति पञ्चम-पक्षे तु  
प्रातिकूल्यस्य अ-प्रजोजकत्वात्  
**सर्व-मुक्ति-प्रसङ्गः** । 

**चित्त-समाधानम् इति** सप्तम-पक्षे  
समाधानस्य फलानुपयुक्तत्वे  
पुरुष-रुचि-भेदेन भिन्नत्वात्  
**यथेष्टाचरण-प्रसङ्गः**,  
उपयुक्तत्वे तु इष्टापत्तिः । 

**अधिकारि-विशेषम्** इत्य् अष्टम-पक्षो ऽपि  
प्रपदनस्य फल--तत्-कामनाभ्यां भिन्नत्वात्  
विधेयान्तर-शून्यत्वाच् च  
**प्रतिक्षिप्तो** वेदितव्यः ।

"शरणं व्रजे"त्य् अनेन स-परिकरात्म-निक्षेपो ऽभिधीयते ।  
**प्रपद्ये** इत्य् अत्रानुष्ठात्र्-अनुसन्धान-रूपत्वात् उत्तम-पुरुषः ।  
अत्र त्व् अभिमुख-चेतनं प्रति विधीयमानत्वान् मध्यम-पुरुषः ।  
अत्यन्त-पर-तन्त्रस्यापि चेतनस्य  
ज्ञानेच्छा-पूर्वक-प्रयत्नाश्रयत्व-रूपं **कर्तृत्वं**  
**स्वाभाविकं** फल-दशा--संसार-दशा-साधारणम् ॥  
फल-दशायां **कैङ्कर्य-कर्तृत्वं**  
केवलम् ईश्वरेच्छानुविधाय+++(??)+++-स्वेच्छा-निबन्धनम् ।  
संसार-दशायां **बन्ध-हेतुर् आकार** एव **त्याज्यः**,  
**मोक्ष-हेतुस्** तु **उपादेय** एव ।+++(5)+++  

कस्मिंश्चित् कार्य-विशेषे तादृश-प्रवृत्य्-आश्रयत्वात्  
**जीवः कर्ता**,  
प्रवर्तकत्वाद् **ईश्वरः कारयिता**,  
तादृश-प्रवृत्तेः अनिहन्तृत्वात् **उपेक्षकः**,  
अनुमतत्वाद् **अनुमन्ता**,  
सह-प्रवृत्तत्त्वात् **सह-कारीत्य्** उच्यते  
इति विषयभेदाद् अविरोधः ॥+++(5)+++

एवं स्व-बुद्धि-पूर्वक-प्रवृत्ति-शक्तेः जीवस्य नियोग-योग्यत्वात्  
**"व्रजे"ति विधिः** नानुपपन्नः ।  
एवं विहितस्य निक्षेपस्य  
सकृत्-कृतः शास्त्रार्थः  
इति न्यायस्यापवाद-विरहात्  
"सकृद् एव प्रपन्नाये"त्यादि-वचन-बलाच् च  
**सकृत्-कर्तव्यत्वं सुप्रतिष्ठितम्** ।  
सर्व-शक्ते परमोदारे च न्यस्त-भरस्य  
फल-विलम्बे स्वाभिप्राय-विशेषम् अन्तरेण हेत्व्-अन्तर-विरहात्  
अस्योपाय-विशेषस्य **प्रारब्धांश-निवर्तनं** विशेषः ॥

## अहं त्वा सर्वपापेभ्यो मोक्षयिष्यामि
### अहम्
एवं पूर्वार्धेन विलक्षणम् उपायं विधाय  
उत्तरार्धेन तच्-छेष-भूतेन अनिष्ट-निवृत्ति-लक्षणं फलम् उद्दिशति  --**अहम्** इति । तत्रोत्तम-पुरुषेणाहम् इति सिद्धाव् अप्य् अधिकोक्तिर्  
अर्थ-स्वभावेन सर्व-पाप-विमोचनौपयिक+अघटित-घटना-शक्त्य्-आदिकं,  
**प्रधान-फलित्वादिकं** च **द्योतयति** ।  

### त्वाम्
**त्वाम्** इति पदम्  
अधिगत-परावर-तत्त्व-विवेकं,  
मयि न्यस्त-भरं, **कृत-कृत्त्यं**, कर्तव्यान्तर-शेष-रहितं **व्यनक्ति** । 

### सर्वपापेभ्यः
एवं मोक्ष-प्रदं मुमुक्षुं च निर्दिश्य  
बन्धकं सांसारिक-पुण्य-पाप-जातं वक्ति-- **सर्वपापेभ्य** इति ।  
एतच् च  
प्रपत्तेः सर्व-फल-साधनतया  
तत्-तद्-अधिकारानुरोधेन तत्-तद्-अभीष्ट-**प्रतिबन्धक-व्यक्तिम्** उपलक्षयति ।  

**पापं** नाम  
शास्त्र-वेद्यम् **अन्-अर्थ-साधनम्** ।  
**अनर्थश्** च  
प्रतिकूल-प्राप्तिः, अनुकूल-निवृत्तिश् च ।  

**सर्व**-शब्दः  
प्रतिबन्धक-कर्मणां कार्य-कारण-रूपेण सन्तन्यमानम् **अविद्या-वासना-रुचि-प्रकृति-सम्बन्ध-प्रवाहम्** अपि  
पाप-राशौ प्रवेशयति ॥

### मोक्षयिष्यामि
**मोक्षयिष्यामीति॥**  
अनेनाधिकार्य्-अभिसन्धिर् एव **नियामको**,  
**न** तु **मद्-अभिसन्धिर्**  
इति विज्ञायते ।  
सर्व-पाप-विमोचनं नाम  
अनादि-काल-विपरीतानुष्ठान-जनित--**निग्रहाभिप्राय-परित्यागः** ।  
सो ऽपि  
"मत्-प्रसादात् परां शान्तिम्  
अचिरेणाधिगच्छती"त्य्-आकारको **ऽभिप्राय-विशेषः** ।  
एतादृश पुण्य-पाप-लक्षण--संसार-कारणस्य आत्यन्तिक-निरासस् तु --  
**अन्तिम-दशायां** सु-कृतानां सु-हृद्--उपायनं,  
दुष्-कृतानां द्विषद्-उपायनं,  
**न** तु **+उपायारम्भ-दशायाम् एव**,  
**अन्यथा** आश्रित-विषयानुकूल्य-प्रातिकूल्ययोः प्रातिकूल्य-परिहार-लक्षणस्य **क्षमापणस्य** च  
निरवकाशेन **वैयर्थ्य-प्रसङ्गः** ।  
अन्यानुष्ठित-कर्मणाम् अस्य सङ्क्रमे ऽतिप्रसङ्गस् तु  
मुमुक्षु-विषयकानुकूल्य-प्रातिकूल्य-लक्षणोपचारापचार-रूप--कर्म-निबन्धनत्वात्  
सङ्क्रमणस्य परिहृतः ।  
तथा च **मुमुक्षु-विषये ऽनुकूलेन भवितव्यम्** इति विभाव्यम् ॥

इत्थं  सकल _???______  कथनेन   
सेतु-भङ्गे स्रोतः-प्रवृत्तिवद्,  
आवरण-भङ्गे प्रकाश-प्रसरवच् च  
स्वतः प्राप्तः **परिपूर्ण-भगवद्-अनुग्रहाविर्भावः**  
**कथितो**  भवति  ।  

आत्म-मात्रानुभव-रूपं **कैवल्यं** तु  
**न सर्व-पाप-निवृत्ति-पूर्वकं**-  
सत्यां सर्व-पाप-निवृत्तौ भगवद्-अनुभव-सङ्कोचे कारण-विरहात्,  
केवलात्मानुभव-कारण-भूतस्य ब्रह्मानुभव-प्रतिबन्धकी-भूतस्य च कर्मणस् सत्त्वे  
सर्व-पाप-निवृत्त्य्-अनुपपत्तेश् च। 

शास्त्र-श्रवण-दशायां, **योग-दशायां** च  
जायमानो **ब्रह्मानुभवः**  
सु-कृत-विशेष-मूलः, करणायत्तः, **परिमितः**, विच्छेद-सहितश् च ।+++(5)+++  

**मुक्तदशायां** जायमानस् तु  
सङ्कोच-विच्छेद-कारण-विरहात्  
**परिपूर्ण-विषयः**, पुनर्-विच्छेद-रहितश् च ।  
तादृशानुभव-परीवाहः **सर्व-विध-कैङ्कर्य-समूहः** ॥

## मा शुचः
एवम् उपदिष्टे ऽर्थे विश्वास-दार्ढ्यार्थं  
पुनः फलितार्थम् आह-- **मा शुच** इति ।  

अत्र विवर्तनीयः **शोकः**  
**न** यथावस्थितात्मोपदेश-निवृत्तः **बन्धु-विनाश-निमित्तः** प्राक्तनः,  
अपि तु "मा शुचः सम्पदं दैवीम्"  
इति वाक्य-निवर्तनीय-शोकान्तरवद् विलक्षणः।  

तथा हि --  
चिर-काल-सेव्यम्, अन्तराय-बहुलम्,  
अत्यन्तावहितानाम् अपि कृच्छ्र-साध्यम् उपायं,  
फल-विषयं चात्युत्कटम् अभिनिवेशं **पर्यालोच्य**  
शोचन्तम् अर्जुनम् उद्दिश्य  
क्षण-काल-साध्यं सर्वान्तराय-रहितं सु-करम् **उपाय-विशेषम् उपदिश्य**  
ततः "फल-सिद्धौ निर्भरो निस्संशयश् च भूया"  
इत्य् उपदेशे सति  
उपायान्तरादि-दौष्कर्यादि-मूलक एवायं शोको  
नान्य इति स्फुटम् एवैतत् ॥

अत्र **मा शुच** इत्य्-अनेन  
शोक-निमित्तानां सर्वेषाम् अप्य् अंशानां मोचनीयत्वावगमात्  
**आर्त्य्-अतिशयवतां**  
**तदानीम् एव** सर्व-पाप-निवृत्तिः ।  
**शरीरावसाने** मोक्ष-कांक्षिणां **मन्दार्तिमतां** तदानीम् ।  
तत्राप्य् **आयुश्-शेषस्यानिष्टतमत्वे**  
प्रपत्त्य्-अन्तर--वशी-कृत--सर्व-शक्ति-सङ्कल्पेन **शेषांशस्यापि निवृत्तिर्** भवति ।  

**आर्त-दृप्त-भेदस्** तु  
सु-कृत--तारतम्य-मूलक--**भगवद्-अनुग्रह-तारतम्य-निबन्धनः** ।  

"तर्हि **आर्त-प्रपत्तौ**  
**आत्म-हनन**-दोष-प्रसङ्ग" इति चेत्  
प्रायश्चित्त-विशेषेष्व् इव  
**न दोष-प्रसङ्गः** ।  

परन्तु **दृप्तस्य** चिरं जीवितुम् इच्छतः  
**चिकित्साद्य्-अतिलङ्घनेन** काय-वियोजने  
अस्त्य् एव **आत्म-हिंसनापराधः** ॥+++(5)+++  
+++(प्रजासम्पत्तिनाशादौ न तथेति विश्वासः।)+++

किं च अत्राभिधीयमानायाः शोक-निवृत्तेः  
केनापि प्रकारेण सङ्कोच-विरहात्  
उपाय-विज्ञाने तद्-अनुष्ठानेन  
ये **सर्व-प्रकाराश् शोक-हेतवः**,  
ते ऽपि **निवर्त्यन्ते** ।  

यतो **ऽनुष्ठान-पर्यन्तत्वम्** अन्तरेण  
नोपदेश-जनितं ज्ञानं **स-प्रयोजनम्**,  
इतरथा +++(महाभारतोक्त-)+++कुलिङ्ग-शकुनि-साम्यापत्तिः  
+++(तत्र शावकम् अन्यथोपदिश्य स्वयं सिंहमुखोपवेशनादिसाहसं करोति)+++।  

ततश् च पूर्वापर-मध्य-दशासु  
अधिकार-विशेषम्, उपाय-विशेषम्, उत्तर-कृत्य-विशेषं, परिपूर्ण-कैङ्कर्य-पर्यन्त-फल-विशेषं च पर्यालोच्य  
सम्भावितानां **शोकानां निवृत्ति-प्रकारस्** त्व् इत्थम् --  

अनुष्ठीयमान-शरणागति-धर्मस्य  
जाति-वर्णाश्रमादि-विशेष-नियम-विरहात्  
प्राप्य-रुचिः, प्रापक-विश्वासः, कार्पण्यादिकं चास्ति चेत्  
**अनधिकार-निबन्धनः शोको** निर्णिबन्धनः ।  

**साध्य**-लक्षणश् चोपाय-विशेषः  
स-परिकरः क्षण-काल-साध्य-संकरः, आवृत्ति-निरपेक्षः, उपायान्तराव्यवहितः,  
दुष्कर-परिकरान्तर-रहितः, फल-समय-नियम-विकलश् च ।  

**सिद्धस्** तु लघूपाय-मात्रेणापि वशीकार्यः,  
फल-प्रदाता, शरण्यः, सर्व-सुलभः, विश्वसनीयतमः,  
परम-कारुणिकः, निरङ्कुश-स्वतन्त्रः ।  

अतः सर्व-प्रकार-विपरीतोपायान्तरावलम्बन-निबन्धनः **शोको निर्हेतुकः** ।  
एतादृशोपायानुष्ठानाद् **अनन्तरम्**  
आज्ञया ऽनुज्ञया वा क्रियमाणानि सर्वाणि **कर्माणि प्रपत्त्य्-अ-परिकराणीति**,  
तेषां देश-कालादि-वैगुण्येन वैकल्ये सत्य् अपि  
उपासनस्येव अस्या अपि **परिकर-वैकल्य-शङ्कया शोकस्**  
**त्याज्य** एव । 

किं च,  
भगवत्-कैङ्कर्यानर्हतापादकानि बुद्धि-पूर्वाणि महा-**भागवतापचार**-रूपाणि कर्माणि समुत्पादयतः,  
दग्ध-पट-तुल्यताम् आत्मानम् आपादयतः,  
प्रारब्धस्य पाप-विशेषस्य **प्रशमाय**  
प्रपत्त्य्-अनुष्ठान-काले **सङ्कल्प-विशेषं**,  
तद्-अनन्तर-काले वा **प्रपत्त्य्-अन्तरम् अनुतिष्ठन्**  
**निरपराधं** चोत्तर-कृत्यं **चिकीर्षन्**  
उत्तरापराध-प्रसङ्ग-निमित्तं **शोकं प्रभवति परित्यक्तुम्** । 

एवं निर्-अपराधम् उत्तर-कृत्यम् अन्-आकाङ्क्षमाणानाम्  
**उत्तराघं प्रसक्तम्** अपि  
**मृदु-चेतसाम्** अनुतापादि-मूलकेन  
पुनः प्रपदन-लक्षणेन **प्रायश्-चित्तेन**,  
**कठिन-चेतसां** शिक्षा-लक्षणेन+**उपक्लेशादिना** वा  
**प्रशमयति** शरण्य  
इति बुद्धि-पूर्वापराध-मूलक--नरकादि-महा-क्लेश-सम्भावना-हेतुकः **परित्यक्तव्यः शोकः** । 

दृप्तस्य विलम्बेनाप्य् अपेक्षित-समये फल-सिद्धौ संशय-विरहात्,  
केनापि कारण-विशेषेण  
सुकृत-विशेष-लक्षणस्य **प्रपदनस्यापि विनाशस् सम्भवेत्**,  
सम्भवेद् वा पाप-विशेषेण **जननान्तरम्** आत्मनः  
इत्यपि **शोकः परित्यक्तव्यः** ।  

अ-धन्य-प्रयोजनस्यास्य प्रपन्नस्य  
परम-फल-प्रतिबन्धकी-भूतानां सर्वेषां पापानां निवृत्तत्वात्  
**केवलात्मानुभवादि**-लक्षणैर् अप्य् **अन्तरायैः**  
फल-विलम्ब-शङ्कया **न शोकावकाशः** ॥

एवं सर्व-प्रकार-शोक-हेतुभ्यो मोचनीयतया  
मदीयानुग्रह-विषयी-भूतस्य **तव शोकः**  
उपाय-विशेष-वैलक्षण्यस्य, सिद्धोपाय-भूत-शरण्य-प्रभावस्य,  
न्यस्त-भरतया कृत-कृत्यस्य, तस्य+++(→)+++ **स्व-भावस्य** च  
**नात्यन्तम् उचितः** । 

एवं चरम-श्लोके सार-तमस्य  
**मा शुच** इत्य्-अंशस्य तात्पर्यम्,  
एतच् च आत्मीय-चरम-दशायां  
सद्-आचार्याः सच्-छिष्येभ्यः समुपदिशेयुः ।  

ततश् च चरम-श्लोक-चरम-वाक्यार्थः  
**सुतरां रहस्यतमम्**  
इति ध्येयम् ॥

## श्लोकार्थानुक्रमणिका
अथ चास्मिन् श्लोके समुपदिष्टानाम् अर्थानाम् अयम् अनुक्रमः-- 

### सर्वधर्मान् परित्यज्य
अधिकार-विशेषः, आकिञ्चन्य-पुरस्-कारः, दुष्कर-परिकरान्तर-नैरपेक्ष्यम्, अशक्य-प्रवृत्त्य्-अनौचित्यम्, दुष्कराभिनिवेश-वैयर्थ्यम्, उपाय-विशेषश् च इत्येते (६) **प्रथम-पादार्थाः** । 

### माम्
शरण्यविशेषः, तस्य सुलभत्व-सुशीलत्वादि-गुण-पूर्णत्वं, हिततमोपदेष्टृत्वं च इत्येते (३) **माम्** इत्य्-अस्यार्थाः ।  

### एकम्
प्राप्यस्यैव प्रापकत्वं, निरपेक्ष--सर्व-विषय--निष्प्रत्यूह-कर्तृत्वं, व्याजमात्र-प्रतीक्षत्वम्, उपायान्तर-व्यवधान-निरपेक्षत्वं, परिकरान्तर-निरपेक्ष-प्रसाद्यत्वं, सर्व-फलाद्य्-अर्थि-शरण्यत्वं, शरण्य-वैशिष्ट्यं च (७) इत्य् **एक**-पदार्थाः । 

### शरणम्
उपायान्तर-स्थान-निवेश्यत्वं, भर-स्वीकर्तृत्वम् इत्य्-एतौ (२) **शरण**-पदार्थौ। 

### व्रज
भर-न्यास-रूप-साध्योपाय-विशेषः, तस्य परिकराः, सर्वाधिकारत्वं, सकृत्-कर्तव्यत्वं, संकरत्वम्, अ-विलम्बित-फल-प्रदत्वं, प्रारब्ध-निवर्तन-क्षमत्वम् इत्येते (७) **व्रज-धात्वर्थाः** । 

अधिकारिणा ऽपराधीन-कर्तृत्वं, शास्त्र-वश्यत्वं च इत्य्-एतौ **मध्यम-पुरुषार्थौ** । 

### अहम्
परम-कारुणिकत्वं, सु-प्रसन्नत्वं, निरङ्कुश--स्व-तन्त्रत्वं, दुर्निवारत्वं, परानपेक्षत्वम्, अवसर-प्रतीक्षत्वम् इत्य्-एते (६) **अहम्** इत्य्-अस्यार्थाः । 

### त्वाम्
शरणागतस्य कृत-कृत्यत्वं,  
परिगृहीतम् उपायं फलं च प्रति कर्तव्यान्तर-राहित्यं,  
भगवद्-अत्यर्थ-प्रियत्वम् इत्य्-एते (३) **त्वाम्** इत्य्-अस्यार्थाः । 

### सर्व-पापेभ्यः
त्रैकालक-विरोधि [??‍]------स्त्वं विरोधि-[?‍? ]----वैचित्र्यं च  
इत्य्-एतौ (२) **सर्व-पाप-शब्दार्थौ** । 

### मोक्षयिष्यामि
ईश्वर-सङ्कल्प-मात्र-निवर्त्यत्वं,  
प्रपन्नेच्छा-नियत-विरोधि-निवृत्ति-कालवत्त्वं,  
विरोधि-निवृत्ति-स्वरूपं,  
कैवल्य-व्यावृत्त--यथाऽवस्थित-स्वरूपाविर्-भावः, परिपूर्णो भगवद्-अनुभवः,   सर्व-विध-कैङ्कर्य-लाभः, अ-पुनर्-आवृत्तिश् च  
इत्य्-एते (७) **मोक्षयिष्यामीत्य्-अस्यार्थाः** । 

### मा शुचः
पूर्वं शोक-हेतु-प्राचुर्यं,  
पश्चात् शोकानर्हत्वं, निस्संशयत्वं, शोकनिवृत्तिः, निर्भयत्वं,  
हर्ष-विशेषः, शरीर-पात-काल-प्रतीक्षत्वं, निर्-अपराध-कैङ्कर्य-रसिकत्वम्  
इत्येते (८) चरम-वाक्यार्थाः । 


## सारः
तथा च त्रिपञ्चाशत् संख्याका अर्थ-विशेषाः प्रधाना अनुशिष्टाः ।  
---[? ?]------- स्वयमूहनीयाः ॥

अयम् अत्र विशिष्ट-वाक्यार्थः--  
अल्प-ज्ञो, ऽल्प-शक्तिः, परिमित-काल-वर्ती, विलम्बासहिष्णुश् च **त्वम्**  
दुर्-अधिगमानि दुर्-अनुष्ठानानि विलम्बित-फलानि **+उपायान्तराण्य् अन्तरेण**,  
सर्व-सु-लभं सर्व-लोक-शरण्यं शरण्योपयुक्त--सर्वाकार-विशिष्टं **माम् एकम्** एव  
उपायतया **अध्यवस्य**  
अङ्ग-पञ्चक-सम्पन्नम् **आत्म-रक्षा-भर-समर्पणं कुरु** । 

एवम् अनुष्ठितोपायं कृत-कृत्यं मद्-एक-रक्षणीयम् अत्यर्थ-प्रियं **त्वां**  
परम-कारुणिकः सु-प्रसन्नः निर्-अङ्कुश-स्वतन्त्रः स्वार्थ-प्रवृत्तः **अहम्** एव  
सङ्कल्प-मात्रेण बहु-प्रकाराद् अनन्ताद् दुरत्ययात् सर्वस्माद् **विरोधि-वर्गात्**  
अ-पुनर्-अङ्कुरं **विमोच्य**  
परिपूर्ण--मद्-अनुभवेन **तुल्य-भोगं विधाय**+++(5)+++   तादृशानुभव-**परीवाह-रूप**--सर्व-देश--सर्व-काल--सर्वावस्थोचिताशेष-**कैङ्कर्यम्** **अङ्गी-कृत्यानन्दयिष्यामि** ।  
किञ्चिद् अपि विचिन्त्य **शोकं मा कृथा** इति ॥

॥इति चरम-श्लोकाधिकार-सारार्थः॥

