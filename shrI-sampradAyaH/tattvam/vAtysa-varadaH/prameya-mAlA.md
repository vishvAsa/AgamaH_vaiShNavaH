+++
title = "प्रमेय-माला"
+++
**॥ श्रीः ॥**  
**॥ श्रीमते रामानुजाय नमः ॥**  
**वात्स्यवरदाचार्य(वरदराजसूरि) विरचिता**  
**प्र मे य मा ला**  
**\[मङ्गलाचरणम्\]**  
नमः श्रीविष्णुचित्तार्यपदपङ्कजपांसवे ।  
रामानुजमुनीन्द्रोक्तिरहस्यज्ञानहेतवे ॥ १ ॥  
जगतामुपकाराय जातं यतिवरात्मना ।  
प्रगुणीकृतसन्मार्गं भजामः पुरुषोत्तमम् ॥ २॥  
**\[प्रतिज्ञा\]**  
सच्चेतो मधुकरवृन्दसेवनीयं  
सौरभ्यं श्रुतिशिरसस्समादधानाम् ।  
वत्सानां कुलपतिरद्भुतामकार्षीत्  
अम्लानां वरदगुरुः प्रमेयमालाम् ॥ ३ ॥  
**\[अध्ययनविधिनिरूपणम्\]**  
मीमांसायाः विधिप्राप्तत्व-रागतःप्राप्तत्वविवेकार्थम्  
अध्ययनविधिर्निरूप्यते । किं अध्ययनविधिः अर्थज्ञान-  
पर्यवसायी? आहोस्वित् अक्षरराशिग्रहणमात्रे पर्यवस्यति?  
**\[पूर्वः पक्षः\]**  
अर्थज्ञानपर्यवसायी इति पूर्वः पक्षः, तथाहि .  
अध्ययनविधेः अक्षरराशिग्रहणमात्रपर्यवसायित्वे मीमांसा-  
श्रवणस्य प्रवर्तकाभावात् अनारम्भणीया मीमांसा स्यात् ।  
साङ्गवेदाध्ययनात् प्रयोजनवदर्थापातप्रतीतेः उत्पन्नानुरागो  
मीमांसायां प्रवर्तक इति चेत्, नैतत् । **वेदमधीत्य यथाविधानं**  
**गुरोः कर्मातिशेषेण अभिसमावृत्य,** (छां.उ.८-१५-१)  
'**वेदमधीत्य स्नायात्**' (बौध.गृ.२-५-३) इति श्रुतिस्मृतिभ्याम्  
अध्ययनानन्तरं समावर्तनादिप्राप्तेः, मध्ये मीमांसावसराभावात्,  
मीमांसाश्रवणरागप्राप्तत्वस्य बाधकत्वात् । विधिर्हि रागं बाधते.  
यथा '**न कळंजं भक्षयेत्**' इत्यादिः । वैधे तु मीमांसाश्रवणे  
स्नानविधिरपि श्रवणमबाधित्वा, ततःपरस्तादेवावसरमश्नुते ।  
स्वतः प्रतीतमप्यध्ययनानन्तर्यं समावर्तनस्य अर्थज्ञान-  
पर्यन्ताध्ययनविधिं च न बाधितुं युज्यते । रागस्तु न  
विधिम् अन्यथाकर्तुम् अलम् । किंच, अध्ययनविधेः  
पुरुषार्थपर्यवसानावश्यंभावात्, पाठमात्रस्य च अपुरुषार्थत्वात्,  
पुरुषार्थपर्यवसानाय अवश्यम् अर्थज्ञानपर्यन्तो विधिरास्थेयः ।  
किंच, यद्यक्षरराशिग्रहणमात्रपर्यवसायी विधिस्स्यात्, तदा  
पाठग्रहणार्थतया विनियुक्तत्वात् स्वाध्यायस्य अविवक्षितार्थता  
स्यात् । ततश्च, तदर्थविचाररूपा मीमांसा न आरम्भणीया  
स्यात्, तस्मात्, अध्ययनविधिः अर्थज्ञानपर्यवसायीति ।  
**\[सिद्धान्तः\]**  
राद्धान्तस्तु, नाध्ययनविधिः अर्थज्ञानपर्यवसायी  
किन्तु, अक्षरराशिग्रहणमात्रे पर्यवस्यति । अप्राप्त-  
प्रापकत्वाच्छास्त्रस्य “**अप्राप्ते हि शास्त्रमर्थवत्**” इति हि  
न्यायविदः । मीमांसाश्रवणं च, साङ्गाध्ययनवतः पुरुषस्य  
प्रयोजनवदर्थापातप्रतीत्या रागतः प्राप्तमिति न तत्र विधिना  
व्यावर्तव्यम् । स्नानविधिस्तुरागंबाधत इति चेत् किमिति  
बाधते?स्नानादेः अध्ययनानन्तरभावित्वात् अध्ययनोत्तर-  
कालस्य कृत्स्नस्य स्नानादिविध्यावरुद्धतया मध्ये  
अवसराभावात्, मीमांसाश्रवणं बाध्यत इति चेत् नैतदेवम् ।  
न हि स्नानादिविधयः कृत्स्नं कालम् अवरुन्धते, रागतः  
प्राप्तानांद्रव्यार्जनभोजनादीनां च अनवसरप्रसङ्गात्।याजन-  
अध्यापन-प्रतिग्रहा हि, द्रव्यार्जनोपायतया रागतः प्राप्ता  
इति न विधिविषयतां अनुभवितुमर्हन्ति । श्रावयिता च  
आचार्यः, कर्मविध्यनवरुद्धा अवसरलाभादेव हि श्रावयति ।  
तस्मात्, मीमांसाश्रवणस्यापि रागतः प्राप्तस्य स्नानादि-  
विध्यनवरुद्धेष्वेव कालेषु अवसरसम्भवात्, न तस्य  
स्नानादि विधिबाध्यता ।  
यत्तूक्तम्, विधेः पुरुषार्थपर्यवसानाय अर्थज्ञान-  
पर्यवसायित्वं आस्थेयमिति । तत्रेदं प्रष्टव्यम्, किं साक्षात्  
पुरुषार्थपर्यवसानाया विधेः अर्थज्ञानपर्यवसानत्वाश्रयणम् ?  
आहोस्वित्, परम्परया पुरुषार्थपर्यवसानायेति । न तावत्  
प्रथमः कल्पः, अर्थज्ञानस्यापि साक्षात् पुरुषार्थत्वाभावात् ,  
तस्य हि, स्वर्गादिसाधनयागाद्यनुष्ठानोपयोगितयैव  
पुरुषार्थत्वात्, न स्वर्गादिवत् साक्षात्पुरुषार्थत्वम् । ततश्च  
अर्थज्ञानपर्यवसायी विधिः न स्यात् । द्वितीये तु कल्पे,  
अर्थज्ञानवत् पाठग्रहणस्यापि परम्परया पुरुषार्थत्वसम्भवात्,  
तस्मिन्नेव विधिपर्यवसानं स्यात् । इयांस्तु विशेषः  
एकस्मिन्पक्षे स्वतः प्राप्तमर्थज्ञानमिति तत्र विधिव्यापार-  
कल्पना वैयर्थ्यम्, अन्यत्र च तदभाव इति ।  
यच्चोक्तम्, विधेः पाठग्रहणपर्यवसायित्वे स्वाध्यायस्य  
स्वार्थेषु अतत्परत्वम् आपद्यत इति । तन्न, नान्यतः प्राप्तम्  
अर्थपरत्वं पाठग्रहणपर्यवसायी विधिः व्याहन्ति । यथा परमते,  
अध्ययनविधिसिद्धम् अर्थपरत्वं स्वाध्यायस्य जपविधिर्न  
विहन्ति, तथा अत्रापि व्युत्पत्तिसिद्धं स्वाभाविकमर्थपरत्वं  
न अध्ययनविधिर्विहन्तुम् अलम् । यथा च, वह्नेः  
उष्णत्वभास्वरत्त्वशक्तियुक्तस्य पाकार्थम् उष्णत्वशक्तया  
विनियोगेऽपि, भास्वरत्त्वशक्तियुक्तम् अर्थप्रकाशनं न  
विरुध्यते । एवम् अक्षरस्वरूपेण पाठार्थतया विनियोगोपि,  
बोधकत्वशक्तयार्थपरत्वं न विरुद्धम् । किंच,  
‘**स्वाध्यायोऽध्येतव्यः**' (ते.आर.२-१५) इति स्वाध्यायस्य  
कर्मत्वावगमात् तस्यैव साध्यत्वम् अवगम्यते । यथा,  
**'अग्नीनादधीत'** इत्यग्नीनां कर्मत्वावगमात्, तेषामेव  
साध्यत्वमित्याधानविधिः अग्निग्रहणमात्रे पर्यवस्यति।  
एवमध्ययनविधिः, साध्यतयाऽवगतस्वाध्यायग्रहणमात्रे  
पर्यवस्यति । स्वाध्यायशब्दवाच्योऽक्षरराशिमात्रं न  
अर्थज्ञानमपि । तस्मात् स्वाध्यायशब्दवाच्या अक्षरराशिरेव  
अध्ययनसाध्यः इत्यवगम्यते । अत एव इदमपि निरस्तम् ।  
यदध्ययननियोगविषयो न स्वाध्याय-संस्कार इति  
कैश्चिदुत्प्रेक्षितम्ःद्रव्यनिष्ठस्यहि भावार्थस्य न नियोगविषयता  
युक्ता; यथा आधानस्याग्निनिष्ठस्य न नियोगविषयता,यथा  
च अवघातादेः व्रीह्यादिनिष्ठस्य न नियोगार्थता, अत्रापि  
स्वाध्यायस्य कर्मत्वावगमात् ‘**स्वाध्यायनिष्ठमध्ययनं अवगतम्’**  
इति न नियोगविषयत्वम् । '**सक्तून्जुहोति, ‘सुवर्णं धार्यम्'**  
इत्यादिषु कर्मत्वावगमेऽपि नियोगविषयत्वं दृष्टमिति चेत्;  
तन्न, कर्मत्वं नाम \- कर्तुः क्रिययाप्तुमिष्टतमत्वम्, अतः  
कर्मतयावगतस्य साध्यत्वं स्वतः प्रतीयते । क्वचित् तदेव  
हेतुवशादपोद्यते । ‘**सक्तून् जुहोति**' इत्यादिषु कः तत्र  
हेतुः? विनियोगान्तरादर्शनमिति ब्रूमः । संस्कार्यस्य हि  
द्रव्यस्य विनियोगान्तरेण भवितव्यम् । संस्कारो हि नाम, -  
**'कार्यान्तरयोग्यताकरणम्'** । अत्र तु अर्थबोधजपादिलक्षण-  
कार्यान्तरदर्शनात् न स्वतः प्राप्तसंस्कार्यत्वस्य अपवाद  
इति स्वाध्यायसंस्कार एव अध्ययनम् । अतः, अध्ययनविधिः  
अक्षरराशिग्रहणमात्रपर्यवसायी, मीमांसारम्भश्च रागप्राप्त इति  
स्थितम् ॥  
**॥ इति अध्ययनविधिनिरूपणम् ॥**  
**\[ अथ ऐकशास्त्र्यसमर्थनम् \]**  
ऐकशास्त्र्यमथ ब्रूमः कर्मब्रह्मविचारयोः ।  
शारीरकाद्यसूत्रोक्तपौर्वापर्यप्रसिद्धये ॥  
वेदाख्यैकप्रबन्धार्थविषयत्वात्तदिष्यते ।  
तन्निर्णयाख्यं च फलमेवमेव तयोर्यतः ॥ १ ॥  
विषयैक्यं फलैक्यं च कर्मकाण्डेपि कारणम् ।  
ऐकशास्त्र्यस्य धर्मो हि विषयस्तस्य निर्णयः ॥ २ ॥  
फलं च तत्र वेदार्थः कृत्स्नो विषय इष्यते ।  
तन्निर्णयः फलं चात्र तदैक्यादेकशास्त्रता ॥ ३ ॥  
अर्थभेदात् कर्तृभेदात् अन्योन्यं च विरोधतः ।  
शास्त्रभेदप्रसङ्गश्चेत् नैवमत्र प्रसज्यते ॥ ४ ॥  
अध्यायपादषट्केषु प्रत्येकं भेद इष्यते ।  
अवान्तरार्थभेदेन शास्त्रभेदावहो हि सः ॥ ५ ॥  
धूर्तस्वामिकपर्दिभ्यां कृतयोर्व्याख्ययोर्द्वयोः ।  
आपस्तम्बीयसूत्रार्थपरयोरेकशास्त्रता ॥ ६ ॥  
वैयाकरणवृत्यादौ भिन्नकर्तृकता तथा ।  
दृष्टेतिकर्तृपेदश्च न शास्त्रैक्यस्य बाधकः ॥ ७ ॥  
देवताविग्रहाद्यर्थ निषेधात्तत्समर्थनात् ।  
विरुद्धार्थत्वमस्तीति यदुक्तं तन्त्र युज्यते ॥ ८ ॥  
कर्मस्वश्रुतवेदान्ता श्रद्धावन्तो भवन्त्विति ।  
तथा जैमिनिराचार्यों विग्रहादीन्निरस्यति ॥ ९ ॥  
एवमन्यपरोक्त्यापि माभून्मन्दधियां भ्रमः ।  
इति क्वचिन्निराचक्रे जैमिनिं बादरायणः ॥ १० ॥  
बादरायणसूत्रेषु बहुशश्चास्ति जैमिनेः ।  
त्रैयन्तार्थप्रतिष्ठार्थं साक्षित्वेन परिग्रहः ॥ ११ ॥  
नन्वनन्यपरैवेयं जैमिनेरुक्तिरिष्यते ।  
द्रव्यदैवतसामान्ये द्रव्यप्राबल्यसाधिका ॥ १२ ॥  
न चायमति वादस्स्यादनुष्ठानविरोधतः ।  
हविःप्राधान्यतस्सर्वे ह्यनुतिष्ठन्ति साधवः ॥ १३ ॥  
उच्यते तात्त्विकं नात्र हविःप्राधान्यमीरितम् ।  
किन्तु प्रातीतिकं तच्च प्राथम्येन प्रतीतता ॥ १४ ॥  
प्रत्यक्षसिद्धं हि हविस्स्वरूपं देवता पुनः ।  
शास्बैकवेद्या प्राथम्यं प्रत्यक्षस्यैव वस्तुनः ॥ १५ ॥  
अस्ति प्रतीतो शास्त्रन्तु पश्चादेवावबोधकम् ।  
अर्थस्य सत्रिकर्षा हि बलीयस्त्वनिबन्धनम् ॥ १६ ॥  
श्रुत्यादौ साधितस्तद्वदत्रापि हि भविष्यति ।  
अतश्शास्त्रैकवेद्याया देवतायास्तु वास्तवम् ॥ १७ ॥  
प्रातीतिकादप्राधान्यात्प्राधान्यं न विहन्यते ।  
ननु शास्त्रैकवेद्यत्वाद्धविषो न प्रधानता ॥ १८ ॥  
प्रातीतिकहविष्यं हि न प्रत्यक्षस्य गोचरः ।  
मैवं हविष्वमन्त्रं हि शास्त्रवेद्यं तदाश्रयः ॥ १९ ॥  
द्रव्यं प्रत्यक्षसिद्धत्वान्न तु शास्त्रस्य गोचरः ।  
देवतात्वं देवतायाः स्वरूपमिति च द्वयम् ॥ २० ॥  
शास्त्रैकवेद्यमित्युक्तं हविः प्राधान्यमव्ययम् ।  
अतस्वरूपप्राधान्यं हविषो न विवक्षितम् ॥ २१ ॥  
बोधायनस्तु भगवानैकशास्त्र्यमुदीरयत् ।  
ततश्चान्यपरैवोक्तिः जैमिनेरिति निश्चितम् ॥ २२ ॥  
तस्यान्नार्थविरोधोऽस्ति कर्मब्रह्मविचारयोः ।  
ऐकशास्त्र्यमतः कर्मब्रह्ममीमांसयोः स्थितम् ॥ २३ ॥  
**॥ इति ऐकशास्त्र्यसमर्थनम् ॥**  
**\[अथ प्रपंचमिथ्यात्वभङ्गः\]**  
ननु इदमेकशास्त्र्यं तत्प्रयुक्तं पौर्वापर्यम् चानुपपन्नं,  
शारीरकावसेयस्य अखण्डेकरसचिन्मात्रब्रह्मगोचरस्य,  
ज्ञानस्य, अविद्याकल्पितकर्मकर्तृसाधनफलादिविविध-  
भेदावलम्बिना कर्मविचारेणानुपयोगात्, प्रत्युत विपरीत-  
वासनोत्पादनद्वारेण विरोधाच्च । मिथ्याभूतस्य हि संसारस्य  
शुक्तिकारजतरज्जुसर्पादेरिवाधिष्ठानयाथात्म्यज्ञानमेव निवर्तकं  
युक्तम् । ब्रह्माव्यतिरिक्तस्य मिथ्यात्वमनुमानादिसिद्धम् ।  
तथाहि \- विवादपदम् मिथ्या दृश्यत्वात्, शुक्तिका-  
रूप्यवदिति, श्रुतिश्च ‘**नेह नानास्ति**' (कठ.उ.४-११)  
इत्यादिरिति तदसत् दृश्यत्वहेतोरात्मन्यनैकान्त्यात् कथम्?  
'**आत्मा वा अरे द्रष्टव्यः'** (बृ.उ.६-५-५) '**दृश्यते त्वग्र्यया**  
**बुद्ध्या**' (मुं.उ.१-१-६) इत्यादि श्रुतिभिः । **'यत्तदद्रेश्यम्'**  
(मुं.उ.१-१-६) इत्यादि श्रुतिषु आत्मनो दृश्यत्वप्रतिषेधोऽपि  
दृश्यत इति चेत्, न तस्मिन्नेव वाक्ये '**परिपश्यन्ति धीराः**'  
(मुं.उ.१-१-६) '**दृश्यते त्वग्र्यया बुद्ध्या**' (मुं.उ.१-१-६)  
इत्यादिषु दृश्यत्व-विशेषविधानात् दृश्यत्वनिषेधवचनस्य  
प्राकृतदृश्यचक्षुरादिदृश्यतानिषेधपरत्वावगमनाच्च। तथा च  
श्रुतिः\- '**न मांसचक्षुरभिवीक्षते तम्' 'न चक्षुषा**  
**गृह्यते नापि वाचा'** (मुं.उ.३-१-८) '**न चक्षुषा पश्यति**’  
(तै.ना.१) इत्यादिका च ।  
यच्च, आत्मा दृश्यो न भवति-आत्मत्वात्,  
यदृश्यं न तदात्मा यथा घट इत्यात्मनोऽदृश्यत्वनिषेधानुमानम् ।  
तदपि, अग्नीषोमीयहिंसा न धर्मः हिंसात्वात्, यथा  
ब्राह्मणहिंसादि' इत्यनुमानवत् आगमबाधितम् । किंच,  
घटः दृश्यो न भवति घटत्वात्, यदृश्यं तदघटभूतं दृष्टं -  
यथा घटादि इत्याद्यपि प्रसज्यते । इदं रजतमितिवत्  
घटस्सन्पटस्सन्नितिघटाद्यधिष्ठानतयाभ्युपगतस्यसन्मात्रस्यापि  
घटादिवदृश्यत्वस्यावर्जनीयत्वात्, अनैकान्त्यं सुस्पष्टम् ।  
विवादपदम् मिथ्येति मिथ्यात्वं सत्यम्,उतमिथ्या  
पूर्वत्र तेनैवानैकान्त्यम् । उत्तरत्र, प्रपंचसत्यत्वसिद्धिः ।  
अयमनुयोगे नित्यसमा जातिरिति चेत्,न अधिष्ठानसंविदो  
मिथ्यात्ववादिनं माध्यमिकं प्रतिमिथ्येत्युक्तिर्मिथ्येति भवता  
साधितत्वात्, तेन च भवत्संवित्तेरबाधितत्वाच्च ।  
लोकेप्यपवरके घटोऽस्तीत्युक्तवन्तं प्रति केनापि घटो  
नास्तीत्युक्ते पुनरपि नास्तीत्युक्तिर्मिथ्येति वचनम् यथा  
घटसद्भावसाधकं भवति,तथामिथ्यात्वस्यमिथ्यात्वेप्रपंचस्य  
सत्यत्वसिद्धिः । न चात्र जातित्वम् । स्वव्याघाताभावात् ।  
तर्हि नित्यसमायाः को विषयः? सत्यत्वस्य, सत्यत्वा-  
सत्यत्वविकल्पेन, नित्यत्वादेश्च नित्यत्वानित्यत्वविकल्पेन  
दूषणम् । सत्यत्वनित्यत्वादेः  प्रमाणसिद्धत्वस्य परनिर्वाहादि  
रक्षितत्वात् तद्विकल्ये नित्यसमा, तर्काङ्गपंचकान्यतम-  
हीनत्वादिति, दृश्यत्वानुमानम्, प्रत्यक्षानुमानागमैः प्रतिपन्नस्य  
सत्यप्रपंचस्य मिथ्यात्वरोधनात् धर्मिग्राहक-प्रमाणविरुद्धं  
च । एवं अनुमानान्तरेष्वनित्यरामाजातिरिति चेत्, न  
अधिष्ठानसंविदो मिथ्यात्ववादिनामपि दूषणमूह्यम् । एवं  
'**नेह नानास्ति**' (कठ.उ.२-४-११) इत्यादि निषेध-  
वाक्यानामपि तत्तद्धर्मिग्राहकप्रमाणाविरोधेन स्वतन्त्रभेद-  
निषेधपरत्वं तत्तत्प्रकरणादिभिरवसितम् If  
**॥ इति प्रपंचमिथ्यात्वभङ्गः ॥**  
**\[अथ भेददूषणनिस्तारः\]**  
यत्तु भेदमिथ्यात्ववादिभिरुक्तम्, प्रमाणतः  
स्वरूपतश्च दुर्निरूपत्वात्, भेदी न संभवति, तथाहि  
प्रत्यक्षं तावद् भेदग्राहकं भेदवादिभिरिष्यते । तत्र किं  
प्रत्यक्षकृत्यं स्वरूपग्रहणं भेदग्रहणं चैकं; उत भिन्नम् ?  
भिन्नत्वे च, प्रत्यक्षं किं स्वरूपग्राहि, उत भेदग्राहि, अथ  
उभयग्राहि? उपयग्राहित्वे च, युगपत् किं क्रमेण वा? न  
तावत्, स्वरूपभेदग्रहणैक्यम्, प्रतियोगिनिरपेक्षत्वसापेक्षत्व-  
लक्षणीवरुद्धधर्माध्यासात् । भिन्नत्वपक्षेच, स्वरूपमात्रग्राहित्वे  
भेदग्राहित्वं प्रत्यक्षस्य स्यात् । भेदमात्रग्राहित्वन्तु न  
संभवति, स्वरूपग्रहणसापेक्षत्वात् भेदग्रहणस्य  
उभयग्राहित्वेऽपि, यौगपद्यं न सम्भवति, स्वरूपग्रहण-  
योगिस्मरणसापेक्षत्वात् भेदग्रहणस्य, तन्निरपेक्षत्वाच्च  
स्वरूपग्रहणस्य प्रत्यक्षज्ञानस्य क्षणिकत्वात् , क्रमेणोभय-  
ग्राहित्वं च न संभवति, अतो न भेदः प्रत्यक्षविषयः ।  
तदुक्तं संवित्सिद्धौ \- **यौगपद्यक्रमायोगात् व्यवच्छेद-**  
**विधानयोः । ऐक्यायोगाच्च भेदो न प्रत्यक्षः**' (सं.सि.१७७)  
इति भेदग्रहणमिह व्यवच्छेद इत्युच्यते, स्वरूपग्रहणं तु  
विधानमिति । अत एव च, न प्रमाणान्तरविषयत्वं  
भेदस्य । अतः, भेदः प्रमाणतो दुर्निरूपः । तथा  
स्वरूपतश्च, तथाहि किं भेदो वस्तुनस्स्वरूपं उत धर्मः?  
न तावत् स्वरूपम् स्वरूपभेदगोचरयोः घटः भिन्न इति  
शब्दयोः, हस्तः कर इतिवत् पर्यायत्वप्रसङ्गात्। किंच  
भेदस्य प्रतियोगिपक्षत्वात्, तन्निरपेक्षत्वाच्च स्वरूपस्य,  
न स्वरूपभेदः । ननु भेदस्य प्रतियोगिसापेक्षत्वम्,  
स्वरूपस्यैव भेदत्वेन प्रतियोगिनिरपेक्षस्वरूपग्रहणेनैव  
भेदस्य गृहीतत्वात् । अयमस्माद्भिन्नः इति भेदव्यवहारस्तु  
प्रतियोगिसापेक्षत्वम्, न ग्रहणे । नैवम्। यदि भिन्न इति  
व्यवहारः स्वरूपविषयः तर्हि, तस्यापि प्रतियोगिसापेक्षत्वं  
न स्यात्, घट इति व्यवहारवत् । यथा, घट इति व्यवहारः  
स्वरूपविषयः न प्रतियोगिसापेक्षः, भेदव्यवहारोऽपि तथैव  
स्यात् । अपि च स्वरूपस्य भेदत्वेन स्वरूपो भिन्नः इति  
व्यवहारो न स्यात् भिन्नो हि भेदयोगी । अथ,  
स्वरूपान्तराभ्युपगमेन भिन्न इति व्यपदेशोपपत्तिः तर्हि  
तस्यापि स्वरूपान्तरापेक्षयाऽनवस्था स्यात्। नामान्तरेण  
धर्मपक्षाङ्गीकारश्च । किंच \- स्वरूपं किमनुवृत्तं व्यावृत्तं  
वा, अनुवृत्तत्वे भेदत्वहानिः । व्यावृत्तत्वे, स्वरूपं  
स्वरूपमित्यनुवृत्तिप्रयोगो न स्यात्, नापि स्वरूपविशेषो  
भेद इति वक्तुं शक्यम् । तत्र, किं स्वरूपमेव विशेषः,  
स्वरूपस्य विशेषो वा? इति विवेचनीयम् । आद्ये प्रागुक्ता  
दोषास्स्युः । द्वितीये धर्मभेदपक्षस्वीकारस्स्यात् । अतो न  
स्वरूपभेदः । नापि धर्मः । स किं स्वरूपात् भिन्नः  
उताभिन्नः? अभिन्नत्वे, स्वरूपभेदपक्षाङ्गीकारः स्यात् ।  
भिन्नत्वे च तस्यापि भेदः तद्धर्मः तस्यापीत्यनवस्था ।  
किंच धर्मिप्रतियोगिज्ञाने सति भेदग्रहणम् भेदग्रहणे सति  
तयोः धर्मितया प्रतियोगितया च ज्ञानमित्यन्योन्याश्रयणं  
स्यात् । न ह्येकमेव वस्तु एकापेक्षया धर्मितया प्रतियोगितया  
च प्रत्येतुं शक्यते । अन्यच्चान्योन्याश्रयणं, जात्यादिधर्माणां  
धर्मिणश्च धर्मधर्मिभावग्रहणे सति भेदग्रहणम्, भेदग्रहणे  
सति धर्मधर्मिभावग्रहणमिति । न खल्वेकस्यैव स्वात्मानं  
प्रति धर्मतया धर्मितया च प्रतिपत्तिस्सम्भवति । अतः  
सन्मात्रस्यैव ग्राहकं प्रत्यक्षं न भेदग्राहीति ।  
अत्र प्रतिविधिः \- इदं तावत् भेदापलापिनं प्रति  
पृच्छामः किं भवान् भेदप्रतीत्यभावं ब्रूते उत  
प्रतीतेरकारणत्वम् अनुरूपकारणत्वं वा आहोस्वित्  
निर्विषयत्वम्। 'बाध्यविषयत्वं' वेति । न तावदाद्यकल्पः  
कल्पते, स्वपक्षपरपक्षदूषणादिसमस्तभेदव्यवहारोच्छेद-  
प्रसङ्गात्, वेदान्ततत्त्वज्ञाननिवर्त्याभावेनसर्ववेदान्तानारम्भण-  
प्रसङ्गाच्च । अतो भवताऽपि भेदप्रतीतिरवश्याभ्युपगन्तव्या।  
भवदभ्युपगमश्च तथैव । द्वितीयेऽपि, सिद्धायाः प्रतीतेर-  
कारणत्वम् किं तस्यास्सिद्धिविरोधि वा न वा । नो चेत्,  
न क्षतिः, विरोधि चेत्, प्रतितेस्सिद्धत्वादेव स्वसिद्धि-  
विरोधपरिहाराय स्वकारणं स्वयमेव कल्पयतीति। कार्यं हि  
प्रतीतं कारणकल्पनायां प्रमाणम् ।न पुनः स्फुटावधारितं  
कार्यं कारणनिरूपणायामपह्नवमर्हति, तथा च संवित्सिद्धौ  
**'सत्यं प्रतीतिरस्त्यस्या मूलं नास्ति इति चेन्न तत् ।**  
**सा चेदस्ति तया मूलं कल्प्यतां कार्यजातया' ॥** (१७६)  
इति । नापि तृतीयः, कार्यविशेषेणैव तदनुगुणकारणविशेषस्य  
निरूपितत्त्वात्, तदप्युक्तं संवित्सिद्धौ, \- **'क्लृप्तं चेन्द्रिय-**  
**लिङ्गादि तद्भावादिविधानतः'** (१७७) इति । चतुर्थश्च  
न सम्भवति, स्वपक्षपरपक्षसाधनदूषणादिभेदप्रतीतेरपि  
निर्विषयत्वप्रसङ्गात्, तथा च सति स्वाभिमतासिद्ध्या भेदो  
प्रतिपक्षस्स्यात् । नापि पंचमः, समस्तभेदबाध्यत्वे  
तद्धेतुभूतप्रतीतेरपि बाध्यविषयत्वेन भेदापलापासिद्धेः ।  
किंच, तर्केण हि भवतो भेदापलापः, तर्कस्य च व्याप्त्यपेक्षया  
व्याप्तिग्राहकप्रत्यक्षादिप्रमाणमूलत्वमवश्याश्रयणीयम् ।  
अतस्तर्कः स्वमूलबाधाय न भवति, स्वमूलबाधे,  
स्वात्मलाभासिद्धेः तर्कस्य प्रमाणानुग्राहकतया तदङ्गत्वात् ,  
तेन स्वानुग्राह्यप्रधानबाधश्च न सम्भवति । सूत्रितं च  
**तर्काप्रतिष्ठानादपि** (ब्र.सू.२-१-१२) इति ।अतोऽवश्यंभवतापि  
भेदोऽभ्युपगन्तव्यः । यत्तु,प्रमाणतस्स्वरूपतश्चदुर्निरूपत्वात्  
भेदोनसंभवति इत्युक्तम् । तदयुक्तम् । जात्यादिविशिष्टस्यैव  
वस्तुनः प्रत्यक्षविषयत्वात्, जात्यादेरेव प्रतियोग्यपेक्षया  
वस्तुनः स्वस्य च भेदव्यवहारहेतुत्वाच्च । तथाहि -  
जात्यादिविशिष्टवस्तु प्रत्यक्षेण प्रतीयते । तत्र विशेषण-  
विशेष्ययोर्द्वयोरपि योग्यत्वाद्युगपदेव ग्रहणम् ।भेदशब्देऽपि  
प्रयुज्यमाने तस्य पुत्रादिशब्दस्येव प्रतिसम्बन्धिनिरूपिताकारे  
व्युत्पन्नत्वात् प्रतियोग्यपेक्षेति न कश्चिद्दोषः । अत  
एवान्योन्याश्रयादिकमपि परिहतम् । पर्यायत्वप्रसङ्गस्तु  
स्वरूपशब्दवत्परिहार्यः । तद्वदेव प्रतियोगिसापेक्षत्व-  
निरपेक्षत्ववैषम्यमपि दत्तोत्तरम् । व्यावृत्तव्यवहारे तु  
हेतुत्वाविशेषात् स्वरूपस्यापि 'मेदशब्दार्थत्वदोषः । तत्र  
भिन्न इति व्यवहारः धर्मभेदोल्लेखेन, च्यावृत्तव्यवहार  
हेतुत्वमात्रेण वा स्यात्, स्वरूपस्य व्यावृत्तत्वेऽपि  
अनुवृत्तौपाध्युपलक्षिताकारे स्वरूपशब्दस्य वृत्तेरनुवृत्त-  
प्रयोगोपपत्तिः । धर्मपक्षेऽनवस्था तु संविदादिवत्  
स्वपरनिर्वाहेण परिहता । अतः प्रत्यक्षसिद्धस्य भेदस्य  
प्रमाणतः स्वरूपतो वा न कश्चिद्दोष इति ।  
**॥ इति भेददूषणनिस्तारः ॥**  
**\[अथ भावान्तराभावसमर्थनम् \]**  
यत्तु भेदस्य अन्योन्याभावरूपत्वात् तस्य च  
षष्ठप्रमाणवेद्यत्वात् न प्रत्यक्षत्वमित्याहुः । तदसत्,  
अभावाख्यपदार्थान्तराभ्युपगमेऽपि प्रतिपत्यापरोक्ष्यादिभिः  
तस्य प्रत्यक्षग्राह्यत्वसिद्धेः । भावान्तरमेवाभावमभिदध्महे,  
अतिरिक्तस्यानुपलम्भात्, अनुपपत्तेश्च । ननु अघटं भूतलं  
इत्यादिव्यवहारः भूतलाद्यतिरिक्तार्थनिबन्धनः, \- विशिष्ट-  
व्यवहारत्वात् यदित्थं तदित्थम्, यथा, घटघटितं भूतलमिति  
व्यवहार इत्यतिरिक्तसिद्धिरिति चेत्, अत्रोच्यते । प्रतियोगिबुद्धौ  
वस्तुधीरेवोपेता नास्तीति व्यवहारहेतुरिति । तत्रातिरिक्तार्थं  
वस्तु तत्प्रतियोगिरूपो वा, तदन्यो वा कश्चित्  
भूतलादिविशेषः, तदन्यो वा । तत्र आद्ययोस्सिद्धसाधनता  
प्रतियोगिनो घटादेः, विशेषस्य च प्रांकणत्वादेरस्माकमपि  
सिद्धत्वात् । तदुक्तं च ‘**प्रतियोगिबुद्धौ वस्तुधीरेवोपेता’**  
इति । न तृतीयः, प्रमाणाभावात् । विशिष्टव्यवहारस्य  
त्वदभ्युपेतया प्रतियोगिबुद्धिपूर्वकवस्तुधियैव उपपादितत्वात्,  
भवदभिमतार्थगमकत्वाच्च । ननु घटोऽस्तीति विशिष्ट-  
व्यवहारेऽपि तथात्वमापद्येत, तथा च, प्रामाणिकार्थपरित्यागः  
स्यात्। तन्न, भूतलादिविशेषव्यतिरिक्तप्रतियोगिरूपार्थान्तरा-  
भावेन घटोऽस्तीति विशिष्टव्यवहारसिद्धेः । अभावरूप-  
प्रतियोग्यभ्युपगमे तत्प्रतिभानाभ्युपगमापातात्, तमन्तरेण  
तदनिरूपणात्, स्वरूपेण निरूपणे भावत्वापाताच्च । तथा  
च लाघवात्, भाव एवास्तु, एतेनैव तद्व्यवहारसिद्धेः ।  
यत्रकुत्रचित् सिद्धे भावरूपे प्रतियोगिनि, तत्र तत्तद्व्यवहारस्य  
तद्वत्तया दर्शनात्, अन्यत्रापि तथैव व्यवहारहेतुधियमन्तरेण  
अत्र घटोऽस्तीति व्यवहारदर्शनेन सर्वैरभ्युपेयते । न हि  
पित्रादिवत् केनचित् प्रतियोगिना घटादिर्निरूप्यते । न च  
सर्वोऽपि भावो भवता शक्यनिह्नवः । निह्नवहेतुभूत-  
विशिष्टव्यवहारतदर्थयोरभावे निह्नवस्यैव अभावात् ।  
निह्नवाभावे च निह्नोतव्यमस्त्येव । ननु पिशाचादि-  
प्रतियोगिबुद्धिपूर्वकप्रांकणत्वादिविशेषावगमेऽपि, क्वचित्  
पिशाचाद्यभावव्यवहारो न जायते । तत्र त्वभावो नाम  
कश्चिदस्त्येव । यदवगमे नास्तीति व्यवहारः यस्य च  
अनवगमेऽपि न तद्व्यवहार इति । तन्न, भावपक्षेऽपि  
समानत्वात् । देशादेः प्रत्यक्षत्वेऽपि पिशाचादि सम्बन्धस्य  
अप्रमाणान्तरवेद्यत्वे न तदवगमे न तद्व्यवहारः । देशादि-  
विशेषधीरेव भवतां नास्तीति व्यवहारहेतुरिति चेत् । तन्न,  
तत्प्रतियोगिग्राहक ग्राह्यविशेषगिशिष्टत्वेन देशादेः  
अभ्युपगमात्, तथाऽन्यत्र क्लृप्तत्वाच्च । तद्वदेव,  
तदस्तिताव्यवहारोऽपि भविष्यतीति चेत् न । पिशाचादि-  
सद्भावानभ्युपगमे तद्विशेषोपलम्भकप्रमाणाभावात्  
तद्विशेषोपलम्भमूलस्य विशेषस्यैवासिद्धेः तदस्तीति  
व्यवहारस्य अनुपपन्नत्वात्, तत्सिद्धौ तदतिरिक्त-  
विशेषकल्पनागौरवाच्च । तावन्मात्रेण तन्नास्तीत्यादि-  
व्यवहारोपपत्तेः । विशिष्टव्यवहारस्य च भूतलातिरिक्त  
तद्घटादिविशेषव्याप्तस्य पक्षस्य तद्भावाऽभ्युपगमे  
सर्वानुमानभङ्गप्रसङ्ग इति चेत् । न, द्रव्यत्वानुष्णत्व-  
वदुपपत्तेः। द्रव्यत्वविशेषप्रयुक्त मनुष्णत्वम्, न तु  
द्रव्यत्वमात्रप्रयुक्त मिति हि तत्र निर्णयः । अत्रापि  
विशिष्टव्यवहारविशेषप्रयुक्तं देहल्यादिविशेषातिरिक्त-  
घटादिविशिष्टत्वं, न तु विशिष्टव्यवहारमात्रप्रयुक्तमिति  
सन्तोष्टव्यम् । तदेतत् सर्वमभिहितम् । ‘**प्रतियोगिबुद्धौ**  
**वस्तुधीरेवोपेता नास्तीति व्यवहारहेतुः**' इति ।  
एवं च भावान्तरस्यैव अभावत्वात् तस्य प्रत्यक्षयोग्यत्वात्  
भेदोऽपि प्रत्यक्ष इति स्थितम् ।  
**॥इति भावान्तराभावसमर्थनम् ॥**  
**\[अखण्डवाक्यार्थभङ्गः\]**  
यत्तु समानाधिकरणसमुदायात्मकानाम् अखण्डैकर-  
सप्रतिपादकत्वमाचक्षते । तदपि मन्दम्, वाक्यान्तरवत्  
तेषामपि विशिष्टविषयत्वावश्यम्भावात् । इह खलु भगवता  
पतंजलिना ‘**लटश्शतृशानचावप्रथमासमानाधिकरणे'**  
(पा.सू.२-१-१२४) '**तत्पुरुषः समानाधिकरणः कर्मधारयः**'  
(पा.सू.१-२-४२) इत्यादिसूत्रस्य समानाधिकरणशब्द-  
विवरणार्थं सामानाधिकरण्यलक्षणमुक्तं ‘**भिन्त्रप्रवृत्ति-**  
**निमित्तानां शब्दानां एकस्मिन्नर्थे वृत्तिस्सामानाधि-**  
**करण्यम्'** इति, अस्यायमर्थः \- प्रवृत्तेर्निमित्तं \- प्रवृत्तिनिमित्तं,  
प्रकृष्टा वृत्तिः\- प्रवृत्तिः । शब्दस्यार्थे वृत्तिर्नाम, तद्बोधनम् ।  
तत्र विशेष्यभूत-प्रधानार्थविषया वृत्तिः प्रवृत्तिः ।  
विशेष्यप्रधान्ये च, गुणानां प्रतिपत्तिर्हिगुणिप्रतिपत्त्यर्थेत्यनेन  
सिद्धम् । तस्याः प्रवृत्तेः निमित्तं द्वारम्, '**निमित्तमात्रं भव**  
**सव्यसाचिन्'** (भ.गी.११-३३) इत्यादि प्रयोगात् । तच्च  
विशेषणीभूतजाति-गुणादिकम् । समानं एकं, अधिकरणं-  
विशेषणानां आधारभूतं विशेष्यम् एकस्मिन्नर्थे वृत्तिः  
इत्येकशब्देन समानशब्दस्य सदृशार्थपरत्वं व्युदस्तम् ।  
समानशब्दसामर्थ्यात् एकशब्द साधारणपरः । समानशब्दो  
हि साधारणे प्रयुज्यते, '**समानकर्तृकयोः पूर्वकाले**’  
(पा.सू.३-४-२) इति । अर्थशब्दश्च विशेष्यभूत-  
प्रधानाभिधेयपरः । अनेनाधिकरणशब्दो विशेष्यपरत्वेन  
व्याख्यातः । एतदुक्तं भवति \- त्रिविधाः शब्दाः, केचित्  
विशेषणतो विशेष्यतश्चैकार्थाः । यथा, घटः कुम्भः नीलं  
कृष्णमित्यादयः । केचिच्चोभयतश्च भिन्नार्थाः, यथा  
गौरश्वो महिषः, नीलं शुक्लं (रक्तं ?) पटमित्यादयः ।  
केचिच्च विशेषणतो भिन्नार्थाः विशेष्यतश्चैकार्थाः, यथा -  
'नीलम् उत्पलम्' 'देवदत्त-श्श्यामो युवा लोहिताक्षः'  
इत्यादयः । तत्र पूर्वकोटि-द्वयव्यावृत्ततृतीयकोटिनिविष्टानां  
शब्दानां सामानाधिकरण्यम् । तत्र ‘**भित्रप्रवृत्तिनिमित्तानां**  
**शब्दानां**' इत्यनेन विशेषणतो विशेष्यतश्चैकार्थानां नीलं  
कृष्णम् इत्यादीनांसामानाधिकरण्यं इत्युच्यते । एकस्मिन्नर्थे  
वृत्तिः' इत्यनेन च उभयतो भिन्नार्थानां गौरजो महिषः'  
इत्यादीनां न सामानाधिकरण्यमित्युच्यते । तस्मात्,  
विशेषणतो भिन्नार्थानां विशेष्यतश्चैकार्थानां  
नीलमुत्पलमित्यादीनामेव सामानाधिकरण्यम् इति । तत्र,  
प्रवृत्तिनिमित्तशब्दयोरेवं वा अर्थः, प्रवृत्तिः \- अभिधानम्,  
तस्य निमित्तं \- अभिधेयम् । अर्थशब्दश्च अभिधेयवचनः  
भिन्नाभिधेयानां शब्दानाम् एकस्मिन्नभिधेये प्रवृत्तिः  
सामानाधिकरण्यम्, भिन्नविशेषणानां शब्दानां एकस्मिन्  
विशेष्ये वृत्तिस्सामानाधिकरण्यम् इत्युक्तं भवति ।  
भिन्नपदसामर्थ्येन, निमित्तशब्दनिर्दिष्टं विशेषणभूतम्  
अभिधेयम् । एकशब्दसामर्थ्येन च अर्थशब्दनिर्दिष्टं  
विशेष्यभूतम् अभिधेयम् इत्यवगम्यते । अतश्चोभयथापि  
अनेकविशेषणाभिधायिनां शब्दानां एकस्मिन्विशेष्ये  
पर्यवसानं सामानाधिकरण्यमिति ‘**भिन्नप्रवृत्तिनिमित्तानां**  
**शब्दानां**' इत्यादि सामानाधिकरण्यलक्षणवाक्येन उक्तं  
भवति । उक्तादादपि पूर्वोक्तः साधीयान् । समानाधिकरणपदेषु  
प्रातिपदिकं विशेषणान्वयपरम् । तत्समानविभक्तिर्विशेष्यैक्यपरा ।  
समानविभक्त्या ऐक्यबोधनं वृत्तिशब्देन विवक्षितम् । तेन  
राजा तस्य पुत्रश्च दर्शनीयावित्यत्र राजतच्छब्दयोः  
सामानाधिकरण्यनिवृत्तिः । तत्र हि प्रकृतपरामर्शि तच्छब्द  
प्रातिपदिकादैक्यावगमः न समानविभक्त्या । ननु  
नीलान्युत्पलानि इत्यत्र सामानाधिकरण्यं न स्यात्;  
विशेष्यबहुत्वादेकार्थवृत्तित्वानुपपत्तेः । नैवं; एकस्मिन्निति  
पदस्य समभिव्याहतपदान्तरोपस्थापिता-  
कारानधिकरणव्यावृत्त्यर्थत्वात्। तत्तत्पदोपस्थापितानेक-  
विशेषणापेक्षया साधारणत्वं ह्ये कशब्दार्थः । न  
हि नीलान्युत्पलानीत्यत्र नीलत्वानधिकरणेषूत्पलत्वं  
वर्तते । अतस्तत्र सामानाधिकरण्यमुपपन्नम् । अतः  
सामानाधिकरण्यलक्षणग्रन्थस्य यथोक्त एवार्थः ।  
ननु, सामानाधिकरण्यस्य तावत् एकार्थत्वम्  
अविगीतम् । तत्र, समानाधिकरणानि सत्यादिपदानि किं  
सत्यत्वादि विशेषणमात्रपराणि; उत तत्तद्विशेषण-  
विशिष्टपराणि, अथ, स्वरूपमात्रपराणीति विवेचनीयम् ।  
न तावत् विशेषणमात्रपराणि, विशेषणानामनेकत्वात्  
एकार्थतासिद्धेः; नापि विशिष्टपराणि, विकल्पासहत्वात्।  
किं क्रमेण युगपद्वा विशिष्टार्थप्रतिपादनम् न तावत् क्रमेण,  
विशेषणानामन्योन्यसमवायप्रसङ्गात् । प्रथमम् एकेन  
विशेषणेन विशिष्टतयाऽवगतस्य वस्तुनः पश्चात्  
विशेषणान्तरविशिष्टतयाऽवबोधनं हि क्रमेण प्रतिपादनम् ।  
तत्र, विशिष्टं प्रति विशेषणतयाऽन्वीयमानं पूर्वविशेषणस्यापि  
विशेषणं भवतीति विशेषणानां अन्योन्यविशेषण-  
विशेष्यभावप्रसङ्गो दुर्वारः । अवर्जनीयं च पदानां  
क्रमेणार्थप्रतिपादनम् । कुतः, उद्देश्योपादेयविभागवत्त्वात्  
सर्ववाक्यानाम् । नापि युगपत्, उद्देश्योपादेय-  
विभागहानिप्रसङ्गेन युगपत्प्रतिपादनासम्भवात् । सम्भवे,  
विशेषणानां परस्परैक्यप्रसङ्गाच्च। तथाहि \- प्रातिपदिकानां  
विशिष्टार्थपरत्वे प्रातिपदिकार्थकपरस्य समानविभक्तिनिर्देशस्य  
विशिष्टैक्यपरत्वमवश्याश्रयणीयमिति विशेष्यैक्यवत्  
विशेषणानामप्यैक्यं प्रतिपाद्यमापद्येत । किंच, विशेषणानां  
व्यावर्तकस्वाभाव्यात्, विशेषणभेदन विशेष्यभेदप्रसङ्गो  
दुर्वारः । तथाहि \- भेदकं विशेषणम्, भेद्यं विशेष्यमिति  
विशेषणविशेष्ययोस्स्वरूपविवेकः । अतः पारिशेष्यात्  
समानाधिकरणपदानां स्वरूपमात्रप्रतिपादनपरत्वमास्थेयम् ।  
एवन्तर्हि, पदानां पर्यायत्वम्, एकेनैव पदेन स्वरूपं  
प्रतिपन्नमिति पदान्तरप्रयोगवैयर्थ्यम्, प्रवृत्तिनिमित्तभेदाभावेन  
सामानाधिकरण्यलक्षणहानिश्च प्रसज्यते ।  
नैवम् \- एकस्यैवार्थस्य तत्तत्स्वरूपविरोधि-  
प्रत्यनीकत्वपरत्वेन पदार्थानामर्थवत्त्वं, अपर्यायत्वं,  
निमित्तभेदलाभात् सामानाधिकरण्यलक्षणसिद्धिश्च । अत  
एव कृत्स्नस्य जगतः कारणतयाऽवगतस्य ब्रह्मणः,  
कार्यगतविकारास्पदत्वजडत्वपरिच्छिन्नत्वशङ्कायाम्  
**तद्व्यु**दासार्थं सत्यादिशोधकवाक्यं प्रवर्तते । तत्र सत्यपदं  
ब्रह्मणो विकारास्पदत्वशङ्कां निवर्तयति, ज्ञानपदं  
जडत्वशङ्कां, अनन्तपदं च परिच्छिन्नत्वप्रसक्तिम् ।  
न चैतावता ब्रह्मणस्तत्तद्व्यावृत्तिरूपधर्मवत्त्वप्रसङ्गः,  
ब्रह्मस्वरूपस्यैव सकलेतरव्यावृत्तिरूपत्वात् । यथा,  
शौक्ल्यादेः कार्ष्ण्यादिव्यावृत्तिः तत्तत्पदार्थस्वरूपमेव,  
न धर्मान्तरम्, धर्मान्तरानुपलम्भात् । तदभ्युपगमे  
अनवस्थानाच्च । अतः कार्ष्ण्यादिव्यावृत्तं रक्तिमव्यावृत्तं  
पीतिमव्यावृत्तं शौक्ल्यमिति पदानां शौक्ल्यस्वरूपमात्र-  
विषयाणां व्यावर्त्यभेदेन यथा न पर्यायत्वं अर्थवत्त्वं एकार्थत्वं  
च, तथा, सत्यादिपदानां ब्रह्मस्वरूपमात्रविषयाणामपि  
असत्यादिव्यावर्त्यभेदेन न पर्यायत्वादिदोषप्रसक्तिः । एवं  
सत्यत्त्वादिगुणविशिष्टवस्तुवाचिनां सत्यादिपदानां  
तत्तद्गुणपरित्यागेन तत्तद्विरोधिव्यावृत्तस्वरूपमात्रपरत्वे  
लक्षणा स्यात् ।  
मैवम्, अवाच्योपस्थापने हि पदानां लक्षणा  
यथा, 'गंगायां घोषः प्रतिवसति' इत्यत्र गंगापदस्य  
कूलोपस्थापने। नहि कूलं गंगापदावाच्यम् । अत्र तु  
सत्यादिपदानां वाच्यैकदेशभूतविशेषणपरित्यागेऽपि वाच्ये  
प्रधानांशभूतविशेष्यस्वरूपप्रतिपादनात् न लक्षणाप्रसङ्गः ।  
तथापि, विशिष्टवाचिनश्शब्दस्य विशेष्यमात्रपरत्वे  
स्वारस्यभङ्गः प्रसज्यत इति चेत्, नैषदोषः, समानाधिकरण-  
वाक्येषु एकार्थपरत्वबलात् विशेषणपरित्यागेन  
स्वरूपमात्रपरत्वमेव पदानां स्वारसिकम् । व्यधिकरण-  
वाक्येष्वेवपदानां विशिष्टपरता स्वारसिकी । भवतु लक्षणा  
पदानाम्, तथापि न दोषः, वाक्यतात्पर्यानुगुणा हि लक्षणा  
तद्विरोधिमुख्यवृत्तेर्बलीयसी दृष्टा, यथा गंगापदे ।  
सामानाधिकरण्यस्य हि ऐक्य एव तात्पर्यमिति  
सर्वसम्मतम् ।  
ननु, सर्वपदानां लक्षणा न दृष्टचरी, अयुक्ता च,  
कैश्चित्पदैः वाक्यतात्पर्यनिश्चये सत्येव हि तदानुगुण्येन  
पदान्तरलक्षणा । केन पदेन वाक्यतात्पर्यम् निश्चित्य  
सर्वपदलक्षणा स्वीक्रियते? उच्यते \- दृष्टा तावत् विषं  
भुङ्क्ष्व' इत्यादिषु सर्वपदलक्षणा; तत्र हि विषपदं  
निषिद्धभोज्यं लक्षयति; भुङ्क्ष्वेति भोजननिवृत्तिम्, तत्र  
योग्यतावशात् वाक्यतात्पर्यनिश्चयः । सत्यादिवाक्येषु तु  
समानाधिकरणेषु समानविभक्तिबलात् ऐक्यतात्पर्यनिश्चयः ।  
तदविरोधाय प्रातिपदिकानान्तु सर्वेषां लक्षणा स्वीक्रियते ।  
एकपदलक्षणायामपि वाक्यतात्पर्यविरोध एव हेतुः; यथा,  
'गंगायां घोषः' इत्यादिषु । तदविरोधित्वे कस्यापि पदस्य  
लक्षणा न दृष्टा; यथा, 'गंगायां मत्स्याः प्रतिवसन्ति'  
इत्यादिषु । अतः वाक्यतात्पर्यविरोधाय एकस्यैव सर्वपदानां  
लक्षणा न दोषाय । दृश्यते च विशेषणानां विशेष्य-  
भेदकत्वम् ; यथा, ‘खण्डो मुण्डः, घटः पटः' इत्यादिषु ।  
ननु, '**नीलमुत्पलम्' 'देवदत्तश्श्यामो युवा**'  
इत्यादिषु विशेषणभेदेऽपि विशेष्यैक्यं दृश्यते । नैष  
दोषः, तत्र हि स्वतःप्राप्तं विशेषणानां विशेष्यभेदकत्वं  
प्रत्यक्षविरोधेन अपोद्यते । प्रत्यक्षाद्यगोचरे तु ब्रह्मणि  
विशेषणभेदप्रयुक्तो विशेष्यभेदः केन वार्यते । तस्मात्,  
सत्यादिवाक्यम् अखण्डैकरसमेव ब्रह्म प्रतिपादयति इति।  
अत्र प्रतिविधीयते \- सत्यादिवाक्यं सत्यत्वादिगुण-  
विशिष्टमेव ब्रह्म प्रतिपादयति, ‘नीलमुत्पलम्' इत्यादिषु  
समानाधिकरणवाक्येषु अनेकविशेषणविशिष्टैकार्थ-  
परत्वोपपत्तेः, सत्यादिवाक्यस्य समानाधिकरणत्वाच्च ।  
तथाच सामानाधिकरण्यलक्षणं **'भिन्नप्रवृत्तिनिमित्तानाम्’**  
इत्यादिनोक्तं शाब्दैः इति प्रदर्शितम् । तत्र यदुक्तं  
सामानाधिकरण्यस्य एकार्थ्यापरत्वव्युत्पत्तेः, ऐकार्थस्य च  
पदानां विशेषणमात्रपरत्वे विशिष्टपरत्वे चासिद्धेः,  
स्वरूपमात्रैकपरत्वं सत्यादिसमानाधिकरणपदानाम्  
आस्थेयमिति । तन्नोपपद्यते । त्वदुक्तविकल्पदूषणयोः  
त्वत्पक्षेऽपि प्रसङ्गात् । तथाहि \- सत्यादिपदानि कि  
विरोधिमात्रपराणि, यद्वा स्वरूपमात्रपराणि, किंवा  
विरोध्यवच्छित्रस्वरूपपराणि । न तावत् विरोधिमात्रपराणि,  
तेषामनेकत्वेन एकार्थत्वासिद्धेः । नापि स्वरूपमात्रपराणि,  
तथासति पदानां पर्यायत्वप्रसङ्गात्, एकेनैव पदेन स्वरूपं  
प्रतिपन्नमिति पदान्तरप्रयोगवैयर्थ्याच्च । नापि तदवच्छिन्न-  
स्वरूपपराणि, विकल्पासहत्वात् \- किंवा विरोधिनां  
स्वरूपावच्छेदकत्वम् उपलक्षणतया विशेषणतया वा ।  
न तावदाद्यः कल्पः, एकेन उपलक्षणेन स्वरूपं प्रतिपन्नमिति  
उपलक्षणान्तरवैयर्थ्यात् । ‘**उपलक्ष्यात् बहिर्भूतः उपलक्ष्य-**  
**प्रतीत्युपायो धर्म उपलक्षणम्**' इति ह्युपलक्षणविदः ।  
तथा च शाखादिषु दृश्यते । कथन्तर्हि, भवत्पक्षे  
जन्मादिबहुलक्षणत्वमेकस्यैव ब्रह्मणोऽभ्युपगम्यते इति  
चेत् उच्यते -  
तत्र ह्युपलक्ष्यस्य धर्मिणो ब्रह्मण एकत्वेऽपि  
प्रत्युपलक्षणमुपलक्ष्यधर्मभेदोऽस्माभिरभ्युपगम्यते ।अन्यथा  
तत्राप्यनेकोपलक्षणवैयर्थ्यम् प्रसज्यत एव । त्वत्पक्षे तु  
अनेकोपलक्षणोपलक्ष्यधर्मभेदानभ्युपगमादुक्तदोषो दुर्वारः ।  
त्वदभ्युपगमे हि ब्रह्मणः सविशेषत्वप्रसङ्गः ।नापि द्वितीयः  
विशेषणभूतानां विरोधिनां अनेकत्वेनैकार्थ्यत्वासिद्धेः ।  
विशेष्यान्तर्भूतो विशेष्यप्रतीत्युपायो धर्मो हि विशेषणम्।  
विशेष्यान्तर्भावो नाम, ज्ञाप्यान्तर्भावः । विशेषणभूतार्थ-  
भेदेऽपिविशेष्यभूतार्थप्रधानार्थैक्यपरत्वात् ऐकार्थ्यसिद्धिरिति  
चेत्, तन्न खण्डवाक्यार्थवादिनोऽपि समानः । कस्तर्हि  
विशेष आवयोरिति चेत् अयमेव विशेषः, यदेकस्य मते  
पदानां लाक्षणिकत्वम्, तस्य तु तेषां मुख्यत्वमिति ।  
यच्चोक्तं विशेषणान्तरनिशिष्टे वस्तुनि  
विशेषणान्तरान्वयात् विशेषणानां अन्योन्यसमवायप्रसङ्ग  
इति; तदसत्, विकल्पासहत्वात्; किं पदार्थस्मरणदशायाम्  
अन्योन्यसमवायप्रसङ्गः; अथ परामर्शदशायाम् आहोस्वित्  
वाक्यार्थाभिधानदशायाम् । न तावत्प्रथमः कल्पः, स्मरण-  
दशायां पृथक्पृथक्पदार्थस्मरणेन मिथोऽन्वयप्रसङ्गाभावात् ।  
नापि द्वितीयः, एकस्मिन्वस्तुनि अविरुद्धानेकविशेषण-  
समवायस्य प्रत्यक्षावगतस्य यथावस्थितवस्तुपरामर्शदशायां  
परामृश्यमानत्वात् । नापि तृतीयः, वाक्यार्थाभिधानदशायां  
सर्वैः पदैः युगपदनेकविशेषणविशिष्टैकवस्तुविषयैक-  
ज्ञानजननेन क्रमाभिधानप्रयुक्तान्योन्यसमवायप्रसङ्गाभावात् ।  
यथैव, द्वे चक्षुषी जातिगुणाद्यनेकविशेषणविशिष्टैकवस्तु-  
विषयामेकान्धियं युगपज्जनयतः, तथैवानेकपदानि युगपदेव  
तत्तद्विशेषणविशिष्टैकवस्तुविषयैकज्ञानजनकानि भवन्ति;  
यथादृष्टविषयत्वात् पदानां व्युत्पत्तेः । क्रमेणाभिधानानभ्यु-  
पगमे कथमुद्देश्योपादेयविभागसिद्धिरिति चेत्, उच्यते;  
ज्ञाताज्ञातविभागो हि उद्देश्योपादेयविभागः । स च युगपत्प्रति-  
पादनेऽपि नापैति, एकेन वाक्येनैकस्य वस्तुनोऽनेकविशेषणान्वये  
युगपत्प्रतिपाद्ये तत्रैकविशेषणान्वयः प्रागेव ज्ञातः,  
विशेषणान्तरान्वयस्त्वज्ञात इति ज्ञाताज्ञातविभागपरामर्शः,  
परामर्शदशायां हि सम्भवत्येव ।  
यदप्युक्तं विशिष्टैक्यप्रतिपादने विशेष्यैक्यवत्  
विशेषणैक्यं प्रसज्यत इति । तदपि न साधीयः, भवत्पक्षेपि  
असत्यत्वादिप्रतियोगिरूपविशेषणैक्यप्रसङ्गात् । प्रातिपदिकानां  
तत्तत्प्रतियोगिविशिष्टस्वरूपपरत्वेऽपि, समानविभक्तेः  
प्रातिपदिकार्थैकदेशभूतविशेष्यमात्रैक्यपरत्वव्युत्पत्त्या न  
विशेषणैक्यं प्रसज्यत इति चेत्, तदस्मत्पक्षेऽपि समानम् ।  
आवयोर्विशेषस्तु प्रागेवोक्तः । कार्ष्ण्यपीतिमरक्तिमादि-  
व्यावृत्तं शौक्ल्यमित्यादिषु प्रतियोगिभेदस्य तत्तद्व्यावृत्त-  
स्वरूपस्य च शब्दोपात्तत्वात् न लक्षणाप्रसङ्गः;  
सत्यादिवाक्येषु न तथातिविशेषः । एवन्तावत्  
शौक्ल्यादिदृष्टान्तवाक्यात् सदादिदार्ष्टान्तिकवाक्यस्य  
शब्दद्वारकत्वं वैषम्यमुक्तम्, अर्थद्वारकं च वैषम्यं  
द्रष्टव्यम् । कथमिति चेत् । इत्थम् \- शौक्ल्यादेः  
कस्यचिद्द्रव्यस्य द्रव्यान्तराद्व्यावर्तकतया धर्मान्तरानपेक्षत्वम्;  
ब्रह्मणस्तु न तथात्वम् इति स्वरूपातिरिक्तं व्यावर्तक-  
धर्मापेक्षा नैव । किंच, शौक्ल्यादिस्वरूपस्मरणे हि न  
कार्ष्ण्याद्यध्यासप्रसङ्गः । अतः तत्र स्वरूपमेव सकलेतर-  
व्यावृत्तिरिति युक्तमभ्युपगन्तुम् । ब्रह्मस्वरूपस्फुरणेऽपि  
तदितराध्यासाभ्युपगमात्, रजतादिव्यावर्तकाधिष्ठान-  
स्वरूपातिरिक्त शुक्ति त्वादिवत्, सर्वाध्यासाधिष्ठान-  
ब्रह्मस्वरूपातिरिक्तसकलेतरव्यावृत्तिरूपधर्मोऽवश्याभ्युप-  
गमनीयः ।  
यञ्चोक्तं विशेषणभेदे विशेष्यभेदप्रसङ्ग इति।  
तदयुक्तम् । विशेषणभेदमात्रस्य विशेष्यभेदकत्वाभावात्;  
देवदत्तश्श्यामो युवेत्यादिषु विशेषणभेदेऽपि विशेष्यैक्य-  
दर्शनात्। तत्र विशेषणभेदस्य स्वतःप्राप्तविशेष्यभेदकत्वं  
प्रत्यक्षेणापोद्यत इति चेत्, तन्न । धर्मिवाचिपदैक्यात  
समानविभक्ति निर्देशाच्चैक्यप्रतीतेः ।खण्डोमुण्डः पूर्णशृङ्गो  
गौरित्यत्र धर्मिवाचिपदैक्ये समानविभक्ति निर्देशे सत्यपि,  
विशेषणभेदाद्विशेष्यभेदः प्रतीयत इति चेत्, नैवम् \- यतः  
स्वतःप्राप्तं तयोर्विशेष्यैक्यप्रतिपादकत्वं प्रत्यक्षेण  
तत्रापोदितम् । परोक्षेऽपिखण्डत्वादिविशेषणभेदे विशेष्य-  
भेदप्रतीतिः दृश्यत इति चेत्, परोक्षेऽपि श्यामत्वादि  
विशेषणभेदेऽपि विशेष्यैक्यप्रतीतिर्दृश्यत इति समानश्चर्चः ।  
को निर्णायक इति चेत्; यज्जातीयविशेषणानां नियमेन  
भिन्नाश्रयत्वं प्रत्यक्षेणदृष्टम् ,तज्जातीयविशेषणानांपरोक्षेऽपि  
विशेष्यभेदापादकत्वम्, यथा खण्डत्वादीनाम् । यज्जातीय-  
विशेषणानान्तु न भिन्नाश्रयत्वनियमो दृष्टः, तज्जातीय-  
विशेषणानां धर्मिवाचिपदैक्ये समानविभक्तिनिर्देशे च  
एकविशेष्यसमवेतत्वं युक्तम्; यथा नीलत्वादीनामिति ।  
यच्चोक्तं वाच्येप्रधानांशस्य प्रतिपादनात् न लक्षणेति;  
तदप्यसत् । विशेषणद्वारेण विशेष्यपर्यवसायिनश्शब्दस्य  
द्वारानभिधाने द्वार्यभिधानासिद्धेः । अलाक्षणिकत्वेऽपि  
विशिष्टाद्विधानस्वरसस्य शब्दस्य विशेष्यमात्रपरत्वे  
स्वारस्यहानिरवर्जनीया । सा च विरोधाभावेन युक्ता।  
यच्च विषं भुङ्क्ष्वेत्यादिषु सर्वपदलक्षणा दृष्टेति ।  
तच्च, तत्र विधिप्रत्ययांशस्य मुख्यत्वादयुक्तम् । तत्र  
विधिप्रत्ययव्यतिरिक्तशब्दलक्षणा च मुख्यार्थत्वेप्रमाणान्तर-  
विरोधात् स्वीक्रियते; प्रस्तुते तु विरोधाभावात् न सा  
युक्ता।  
यच्चोक्तं समानविभक्तयवगतैक्याविरोधाद्विशेषण-  
परित्याग इति तदप्ययुक्तम्,प्रातिपदिकावगतविशेषणान्वय-  
विरोधात् ऐक्यपरित्यागापत्तेः । तथाहि \- यदि समान-  
विभक्त्यन्वयावगतत्वात् ऐक्यं न हातुं शक्यते; तर्हि  
प्रातिपदिकान्वयव्यतिरेकावसितविशेषणान्वयः कथमिवहातुं  
शक्यते, यथा नीलमुत्पलमित्यादौ । तत्रविशेषणान्वयस्तु  
प्रत्यक्षसिद्धत्वादङ्गीक्रियत इति चेत् । तत्रैक्यप्रतीतिरपि  
तथैवेतिकिमिति न स्यात् । समानविभक्तिनिर्देशे परोक्षेऽपि  
ऐक्यप्रतीतिर्दृश्यत इति चेत्; तथैव प्रातिपदिकप्रयोगे  
परीक्षेऽपि विशेषणान्चयप्रतीतिर्दृश्यत एव । तस्मादैक्य-  
प्रतीतिश्शाब्दी चेत्, विशिष्टप्रतीतिरपि शाब्द्येवेति न  
कश्चिद्विशेषः, अन्यत्राभिनिवेशात् । तस्मात् सत्यादिवाक्यं  
सत्यत्वादिविशिष्टमेव ब्रह्म प्रतिपादयतीति सिद्धम् ।  
**॥ इति अखण्डवाक्यार्थभङ्गः ॥**  
**\[अथ त्रिविधपरिच्छेदराहित्यम्\]**  
ननु ‘सत्यं ज्ञानमनन्तं ब्रह्म' (ते.आन.२-१-१)  
इत्यत्र अनन्तपदेन देशकालवस्तुपरिच्छेदराहित्यं विवक्षितम् ।  
तत्र वस्त्वन्तरसद्भावो वस्तुपरिच्छेद इति ब्रह्मव्यतिरिक्तं  
वस्त्वभ्युपगच्छतो भेदवादिनो न ब्रह्मानन्त्यसिद्धिः ।  
अद्वैतवादिनस्तु ब्रह्मव्यतिरिक्तवस्त्वन्तराभावात् तस्यैव  
ब्रह्मानन्त्यसिद्धिरिति चेत्, तन्न; भवतोऽपि ब्रह्मव्यतिरेकेण  
अविद्यामभ्युपगच्छतो ब्रह्मानन्त्यासिद्धेः । अविद्याया  
मिथ्यारूपत्वात् न दोष इति मा वोचः, मिथ्यारूपत्वेऽपि  
तथाविधायास्तस्याः ब्रह्मव्यतिरिक्त त्वस्य अवश्या-  
श्रयणीयत्वात्, इतरथा ब्रह्मणो अविद्यात्वम्, अविद्यायाश्च  
ब्रह्मत्वं वास्यात् । नह्यनिर्वचनीयजडरूपाया ह्यविद्यायाः,  
सच्चिद्रूपस्य ब्रह्मणश्च तमः प्रकाशयोरिव इतरेतरभाव-  
स्सम्भवति । तदुक्तं भगवत्पादीय एव भाष्ये, '**युष्मदस्मत्**  
**प्रत्ययगोचरयोः विषयविषयिणोः तमःप्रकाशयोरिव**  
**विरुद्धस्वभावयोरितरेतरभावानुपपत्तौ सत्याम्'** इति ।  
अथ मतम् \- सजातीयवस्त्वन्तरसद्भावो वस्तुपरिच्छेद  
इति ब्रह्मणश्च अविद्यासजातीयत्वाभावात् अपरिच्छेद  
इति । यद्येवं भेदवादिनोऽपि ब्रह्मव्यतिरिक्तस्य कृत्स्नस्य  
तद्धर्मत्वात् ब्रह्मणस्तद्धर्मितया तद्विजातीयत्वादपरिच्छेद-  
सिद्धिरिति समानश्चर्चः । ब्रह्मणः तद्व्यतिरिक्तस्य  
धर्मधर्मिभावेन विजातीयत्वेऽपि सत्यत्वप्रमेयत्वादि-  
नाकारान्तरेण सजातीयत्वमस्त्यैवेति नापरिच्छेद-  
सिद्धिरिति मन्यसे, एवन्तर्हि, अजडत्वस्वयंप्रकाशत्वादिना  
विजातीयत्वेऽपि अनादित्वभासमानत्वादिना आकारान्तरेण  
सजातीयत्वमविद्याब्रह्मणोरस्तीति तुल्यं चोद्यम् ।  
एतञ्चोद्यपरिजिहीर्षया सर्वथा सजातीयवस्त्वन्तरसद्भावो  
वस्तुपरिच्छेद इति वचनं भेदपक्षेऽपि समानम् ।  
किंच, यथा देशकालपरिच्छेदौ स्वव्यतिरिक्त-  
देशकालसद्भाव इति नाङ्गीक्रियते; तथा वस्तुपरिच्छेदोऽपि  
स्वव्यतिरिक्तवस्तुसद्भाव इति न युज्यते वक्तुम् । देशकाल-  
परिच्छेदयोरपि तथात्वमभ्युपगम्यत इति चेत् । तथासति  
देशकालादीनामपि देशकालपरिच्छेदौ न स्याताम् । तेषां  
काल्पनिकदेशकालावच्छेदो विद्यत इति चेत् तर्हि ब्रह्मणोऽपि  
तदवच्छेदस्स्यात्, काल्पनिकदेशकालयोर्विद्यमानत्वात् ।  
वास्तवदेशकालावच्छेदो न घटादीनामपीति तेभ्यो ब्रह्मणो  
न कश्चिद्विशेषः । अन्यत्राभिनिवेशात् ।  
किंच, ब्रह्मव्यतिरिक्तस्य तद्गुणविभूतिभूतस्य  
वस्त्वन्तरस्य अनन्यथासिद्धानेकप्रमाणसिद्धस्य अन्यथा-  
सिद्धानन्तपदमात्रेण न बाधशंकावकाशः । न ह्येकपद-  
स्वारस्यानुरोधाय सर्वशब्दस्वारस्यभङ्गो युक्तः । तस्मात्,  
न वस्त्वन्तरसद्भावो वस्तुपरिच्छेद इति ।  
एवं स्थिते वस्त्वन्तरप्रतिघातो वस्तुपरिच्छेद इति  
केचित् । यथा, सूर्यालोकादेः स्वतःसर्वप्रदेशप्रवेशार्हस्यापि  
कुड्यादिभिः प्रतिहतिर्दृश्यते, देशपरिच्छेदस्तु स्वतःसर्वप्रदेश-  
प्रवेशानर्हता घटादेरिति; एवंविधो वस्तुपरिच्छेदो ब्रह्मणो  
नास्तीति ब्रह्मणोऽनन्तत्वसिद्धिरिति ।  
अन्ये त्वाहुराचार्याः \- वस्तुपरिच्छेदो वस्तुनः  
परिमाणमिति परिमितस्य वस्तुनः परिमितदेशवृत्तित्वम्  
अवच्छेद्यस्य वस्तुनः परिमितत्वं वस्तुपरिच्छेदः,  
अवच्छेदकस्य देशस्य परिमितत्वं देशपरिच्छेद इति  
नानयोरैक्यम्; किन्तु, वस्तुपरिच्छेदो देशपरिच्छेदस्य  
हेतुरिति हेतुहेतुमद्भावमात्रमेव । यथा घटादेः परिमितत्वेन  
तदवच्छेदकस्य परिमितत्वम् । अतो वस्तुपरिच्छेदो वस्तुनः  
परिमाणं तदभावाच्च ब्रह्मणोऽनन्तत्वसिद्धिरिति ।  
त्रैयन्तनिष्णातास्त्वाचक्षते, वस्त्वन्तरात्मतया निषेधः  
वस्तुपरिच्छेदः, यथा, घटादेः; पटाद्यन्तरात्मतया निषेधः  
घटः पटो न भवतीत्यादिः । देशविशेषयोगितया निषेधो  
देशपरिच्छेदः; यथा, इदमिह न भवतीति; कालविशेष-  
योगितया निषेधः कालपरिच्छेदः; यथा, इदमिदानीं न  
भवतीति; वस्तुविशेषात्मतया निषेधो वस्तुपरिच्छेदः; यथा  
इदमिदं न भवतीति; नित्यस्य विभोः सर्ववस्त्वन्तरात्मकस्य  
ब्रह्मणस्तदभावादानन्त्यसिद्धिरिति। तथाहि \- पुरुषसूक्त-  
नारायणानुवाकादिषु तावत् परस्य ब्रह्मणः, **‘स भूमिं**  
**विश्वतो वृत्वा'** (पु.सू.१) ‘**सर्वं व्याप्य नारायणः स्थितः'**  
(तै.ना.६-११) ‘**येन सर्वमिदं प्रोतम्**' (तै.ना.६-५०)  
**'विश्वतःपरमं नित्यम्**' (तै.ना.६-११) ‘**नित्यं विभुं**  
**सर्वगतम्'** (मुं.उ.१-१-६) इति सर्वदेशकालपरिच्छेदा-  
भावमुक्त्वा, **'पुरुष एवेदं सर्वं यद्भूतं यञ्च भव्यम्'**  
(पु.सू.२) ‘**विश्वमेवेदं पुरुषः' ‘स ब्रह्मा स शिवः'**  
(तै.ना.६-११) ‘**स वै सर्वमिदं जगत् स च भूतं स**  
**भव्यम्'** (ते.ना.६-५०) इति, सर्ववस्त्वात्मकत्वेन  
वस्तुपरिच्छेदाभाव उक्तः। **'पुरुष एवेदं सर्वं यद्भूतं यच्च**  
**भव्यम्'** (पु.सू.२) । ‘**स वै सर्वमिदं जगत् स च भूतं**  
**स भव्यम्'** (तै.ना.६-५०) इति कालत्रयवर्तिसर्व-  
वस्त्वात्मकत्वाभिधानेन अर्थात् कालपरिच्छेदाभावश्च  
प्रतिपादितः । तथा भगवता पराशरेणापि  
**'अपक्षयविनाशाभ्यां परिणामर्धिजन्मभिः'** (वि.पु.१-२-११)  
**'सर्वत्रासौ'** (वि.पु.१-२-१२) इति श्लोकद्वयेन कालात्  
देशतश्च परिच्छेदाभावमभिधाय, **‘तदेव सर्वमेवैतत्'**  
(वि.पु.१-२-१४) इति सर्ववस्त्वात्मकतया वस्तु-  
परिच्छेदाभावः प्रतिपादितः ।  
यत्तु वस्त्वन्तरप्रतिहतिः, वस्तुनः परिमाणं वा,  
वस्तुपरिच्छेद इति । तत्, तयोर्देशपरिच्छेदान्तर्भावेन  
पृथगभिधानं न प्रयोजनवदित्यनपेक्षितोक्तेः; वस्त्वन्तरात्मतया  
निषेधरूपस्य परिच्छेदस्य अनभिधानेन अपेक्षितावचनात् ।  
आरम्भणाधिकरणभाष्यविरोधाच्च, त्रैयन्तविदो न बहुमन्वते ।  
आरम्भणाधिकरणे हि, देशकालपरिच्छेदयोः प्रतिपदार्थं  
तारतम्यम्, वस्तुपरिच्छेदस्य चैकरूप्यम् , भगवता भाष्यकारेण  
अभ्यधायि । वस्त्वन्तरात्मतया निषेधो वस्तुपरिच्छेद इति  
च तत्रैवोक्तं **'भेदवादिनस्तु** (श्री.भा.२-१-१५) इत्यादिना ।  
अतो वस्त्वन्तरात्मतया निषेधो वस्तुपरिच्छेदः, तदभावात्  
ब्रह्मणोऽनन्तत्वम् । **'अनश्नन्नन्यः'** (मुं.उ.३-१-१)  
**'अन्योऽन्तरात्मा'** (ते.आ.२-२-८) इत्यादिषु स्वरूपपरेषु  
वाक्येषु वस्त्वन्तरात्मतया निषेधो दृश्यत इति चेत्, तन्न,  
अभिप्रायापरिज्ञानात् ।  
एतदुक्तम्भवति \- वस्त्वन्तरसामानाधिकरण्या-  
योग्यत्वं वस्तुपरिच्छेदः, ब्रह्मणस्तु सर्ववस्तुशरीरकत्वात्  
सर्ववस्तुसामानाधिकरण्ययोग्यत्वेन तदभाव इति ।  
**॥ इति त्रिविधपरिच्छेदराहित्यम् ॥**  
**\[अथ सर्वशरीरत्वम्\]**  
ननु, सर्वस्य ब्रह्मशरीरत्वं न सम्भवति,  
तल्लक्षणासिद्धेः इतिचेत् । न, तदसिद्धेरेवासिद्धेः ।  
तथाहि-भगवान् भाष्यकारः **‘चेष्टेन्द्रियार्थाश्रयश्शरीरम्'**  
(न्या.सू.१-१०) इति न्यायसूत्रोक्तं शरीरलक्षणत्रयं लौकिक-  
वैदिकसकलशरीरव्यापित्वाभावेन जीवशरीरविशेषमात्र-  
लक्षणविवक्षयोक्तं मत्वा, सकलशरीरव्याप्तं लक्षणान्तरत्रयं  
दर्शयति ‘**यस्य चेतनस्य’** (श्री.भा.२-२-९) इत्यादिना । **'यस्य**  
**चेतनस्य यद्रव्यं सर्वात्मना स्वार्थे नियन्तुं शक्यम् ,**  
**तत् तस्य शरीरम् यस्य चेतनस्य यद्रव्यं सर्वात्मना**  
**स्वार्थे धारयितुं शक्यम्,तत्तस्यशरीरम् यस्य चेतनस्य**  
**यद्द्रव्यं शेषतैकस्वरूपम् तत् तस्य शरीरम्'** (श्रु.प्र.२-१-९)  
इति त्रीणि शरीरलक्षणानि अन्योन्यनिरपेक्षणानि  
दृश्यन्ते । लोकवेदयोर्हि शरीरशब्दप्रयोगं यद्वस्तुविषयो  
दृश्यते, तत्र सर्वत्रानुगतमेव शरीरलक्षणं वक्तव्यम् ।  
लोके तावत् अत्यन्तविलक्षणाकारेषु क्रिमिकीटपतंगनरपशु-  
प्रभृतिषु अगौणः प्रयुज्यमान-शरीरशब्दो दृश्यते ।  
श्रुतिस्मृतीतिहासपुराणेषु परमात्मव्यतिरिक्तस्य  
कृत्स्नस्य चिदचिद्वस्तुनः परमात्मानं प्रति शरीरत्वम्,  
'**यस्य पृथिवी शरीरम्'** (बृ.उ.५-७-३) **'यस्यात्मा**  
**शरीरम्'** (बृ.उ.मा.पा.५-७-३) ‘**सोऽभिध्याय-शरीरात्स्वात्।**  
(म.स्मृ.१-८) **'जगत्सर्वं शरीरं ते'** (रा.यु.१२०-२६) **'तानि**  
**सर्वाणि तद्वपुः'** (वि.पु.१-२२-८७) इत्यादिभिर्व्यपदिश्यते ।  
चेष्टाश्रयत्वादीनामेव शरीरलक्षणत्वस्वीकारेण जगद्ब्रह्मणोः  
शरीरशरीरिभावप्रतिपादकानां एषां च बहूनां वचसां  
औपचारिकत्वांगीकारे जीवशरीरेष्वपि द्विपात्व-  
द्विजन्मत्वसास्नादिमत्वादीनां कतिपयशरीरवर्तिनां  
अन्यतरस्यैव शरीरलक्षणत्वस्वीकारेण तल्लक्षणरहित-  
जीवशरीरान्तरेषु लोकवेदयोः शरीरशब्दप्रयोगस्यौप-  
चारिकत्वेन निर्वाहः प्रसज्यते । तदप्रसक्तिश्च सर्वत्र  
शरीरशब्दप्रयोगसाम्यात्, तदत्रापि समानम्, अन्यत्राभि-  
निवेशात् । **'यस्य'** इति षष्ट्यन्तेन प्रतिसम्बन्धिवाचिना  
पदेन शरीरं न घटत्वादिवत् अप्रतियोगिकम्, किन्तु  
पुत्रत्वादिवत् सप्रतियोगिकमिति दर्शयति । तच्च, श्रुतिषु  
‘**तस्माद्वा एतस्मादात्मनः'** (तै.आन,२-१-२) इत्यादिषु  
केवलात्मशब्दप्रयोगेऽपि **‘चेतनस्य’** इति पदम्, धारयितुं  
शक्यं, शेषतैकस्वरूपमितिलक्षणद्वये प्रभावभावतोः  
शरीरशरीरिभावव्युदासार्थं, लक्षणत्रयेप्यात्मधर्मभूतज्ञानस्य  
शरीरत्वनिवृत्त्यर्थं च । चेतनस्य चैतन्यविशिष्टयेत्यर्थः ।  
यदितिधर्मनिर्देशः ।द्रव्यशब्देन,जीवगतक्रियादीनां शरीरत्वं  
व्युदस्यते । सर्वात्मनेति कादाचित्कनियाम्यत्वादिमतां  
गर्भदासवस्त्राभरणगृहक्षेत्रादीनां शरीरत्वं निवर्त्यते ।  
सर्वात्मना-यावद्द्रव्यभावीत्यर्थः । अत एव,  
सृष्ट्यपवर्गादिभिः आवापोद्वापवशादव्यवस्थितांशविशेष-  
सम्बन्धानियतसमुदायाकारक्षेत्रज्ञसमष्टिधार्यप्रकृतौ  
द्वितीयलक्षणस्य अव्याप्तिपरिहारश्च । स्वार्थ इति  
तत्तच्छरीराविषयेषु कार्येषु तस्य तस्य शरीरस्य  
नियाम्यत्वाभावेनलक्षणस्यासम्भावनानिराक्रियते ।स्वार्थे-  
स्वविषये,तत्तच्छरीरासाधारणे कार्ये इत्यर्थः । नियन्तुम्,  
धारयितुम्, शेष इति पदैः अनियाम्याधार्याशेषभूतेषु  
परमात्मादिष्वतिव्याप्तिर्निषिद्धयते ।शक्यमितिरुग्णादिशरीरेषु  
नियमनाद्यदर्शनेन लक्षणस्याव्याप्तिः परिह्रीयते । तेषु  
तच्छरीरिकर्तृकनियमनादि कार्याभावेऽपि तच्छक्ति-  
विषयत्वमस्त्येव । कार्यानुदयस्तु रोगादिप्रतिबन्धात् ।  
यथा अग्न्यादेशशक्तिप्रतिबन्धात् दहनादिकार्यानुदयः ।  
शक्यम् \- शक्तिविषयीभूतमित्यर्थः । तच्छेषतैकस्वरूपमिति  
भिन्नवाक्यतया निर्देशस्तु स्वार्थे शक्यमिति पूर्ववाक्यस्थ-  
पदद्वयानन्वयात् ।  
वेदान्तिनः सत्कार्यवादितया हस्ताद्यवयवानां  
समुदितानामेव अवयवित्वेन शरीरत्वात् न तेषु  
अव्याप्तिश्शंकनीया । तत्रशरीरशब्दव्यवहारस्तु, पूर्वं  
शरीरतया अव**कॢ**प्तसंघातैकदेशगोचरत्वेनौपचारिकः ।  
चेष्टाश्रयत्वादिलक्षणान्तरवादिनोऽपि समानमेतत् । कदाचित्  
चेष्टायोगव्यवच्छेदमात्रमेव लक्षणतया विवक्षितमिति  
चेत् । तथापि, अन्तर्यामिब्राह्मणद्वयसुबालोपनिषत्प्रभृतिषु  
उपनिषद्भागेषु स्मृतीतिहासपुराणेषु पृथिव्याद्यक्षरतमः  
पर्यन्तबह्वर्थविषयतया बहुशः प्रयुज्यमानस्य शरीरशब्दस्य  
लाक्षणिकत्वकल्पनाद्वारा मृतशरीरमात्रविषयतया प्रयुज्य-  
मानस्य शरीरशब्दस्य लाक्षणिकत्वकल्पनम् ।  
किंच मृतशरीरस्यापि परमात्मापेक्षया शरीरत्वम्  
अस्त्येव; जीवात्मापेक्षया शरीरत्वं लाक्षणिकम् ,  
तस्मादिदमेव समीचीनं शरीरलक्षणत्रयम् । न्यायसूत्रे तु,  
जीवशरीर-विशेषगोचरं लक्षणमुक्तमिति बोद्धव्यम् । यथा  
न्यायविदामेव प्रमासाधनप्रमाणत्ववचनं जीवगत-  
प्रमासम्बन्धिप्रमाणमात्रलक्षणविवक्षयोक्तम्, न पुनः  
जीवपरमात्मगतप्रमासम्बन्धि प्रमाणलक्षणविवक्षयेति  
व्याख्यातं तज्ज्ञैः । अतस्सूक्तं **'यस्य'** इत्यादिनाभाष्ये  
लक्षणत्रयम् ।  
तत्र तृतीयलक्षणविवेकार्थं शेषलक्षणं व्याक्रियते ।  
‘**शेषः परार्थत्वात्’** (पू.मी.सू.३-१-१) इति शेषशेषिभावपरं  
जैमिनीयं सूत्रं परैः अयथा व्याख्यातं मत्वा, यथावद्व्याचष्टे  
**‘परगतातिशयाधानेच्छयोपादेयत्वमेव यस्य स्वरूपं**  
**स शेषः परपशेषी'** (वे.सं. ) इति । अस्यार्थः  
अन्यस्य प्रयोजनमेव यस्य प्रयोजनम्, सः शेष; अन्य;  
शेषीति । अत्रपरशब्दः अन्यपर्यायः परातिशयशब्दयोः  
कर्मधारयसमासशंकामात्रनिवृत्त्यर्थं गतेति पदम् ।  
अतिशयः विशेषः, किंचित्कार इति यावत्;  
**'नाकिंचित्कुर्वतश्शेषत्वम्'** इति हि मीमांसकानां प्रसिद्धिः ।  
अनेनातिशयशब्देन, स्वरूपाननुकूलविनाशाद्याधायकानां  
शेषत्वशंकाव्युदासः। फलविनाश्यस्य हि कर्मणः  
स्वगतविनाशाधायक फलं प्रति न शेषत्वम् ।  
आधानशब्देनातिशयं प्रति अनधिकरणतया हेतुत्वं  
विवक्ष्यते । अनेन, परगतमतिशयं स्वस्मिन्ना-  
पादयितुमिच्छ्योपादेयस्य शेषिणः शेषत्वशंकानिवृत्तिः ।  
इच्छयेति परगतातिशयस्येच्छया विषयतया प्रयोजनत्वमुच्यते ।  
तच्च **‘परार्थत्वात्'** इत्यर्थशब्देन उक्तम् । अर्थ्यत इति  
ह्यर्थः, इष्यत इति यावत् । अनेन,स्वस्मिन्नप्यतिशयाधायके  
भृत्यादौ लक्षणस्यासम्भवशंकानिवृत्तिः । उपादेयत्वं  
स्वीकार्यत्वम् । इच्छास्वीकारो च शेषिणः शेषस्य या  
अन्यस्य वा यथासम्भवः । यत्र शेषी वा शेषो वा चेतनः  
तत्र तयोरन्यतरस्वेच्छास्वीकारौ, यत्र तूभयमचेतनं  
प्रभाप्रभावत्, यागतदंगादिकम् तत्रोभयव्यतिरिक्तस्य  
चेतनस्य । एवेति परस्मिन्नप्यतिशयाधायकस्य स्वामिनः  
परंप्रति शेषत्वव्युदासः । स्वरूपमिति स्वरूपातिरिक्त-  
गुणाधुपाधिनिरासः । स्वरूपं स्वरूपप्रयुक्तम्, न  
गुणादिधर्मप्रयुक्तमित्यर्थः । एवं च सर्वशेषित्वं सर्वशरीरकत्वं  
च ईश्वरस्य सिद्धम् ।  
**॥ इति सर्वशरीरत्वम् ॥**  
**\[अथ अपशूद्रनयादिविरोधोपपादनम् \]**  
एवं च ब्रह्मणः सर्वशरीरत्वात्, शरीरवाचिशब्दानां  
च शरीरिपर्यन्तत्वात्, सर्ववस्तुसामानाधिकरण्यं, न  
पुनस्सर्वतादात्म्येन, व्याघातश्रुतिविरोधादिदुष्टत्वात् । अत  
एव न बाधार्थं सामानाधिकरण्यमपि विरोध्याकारान्वयाभावे  
प्रतीताकारबाधायोगात्, मुख्ये सम्भवति लाक्षणिकार्थ-  
स्वीकारायोगाच्च । तदेवं सत्य एव प्रपंचः; सगुणमेव  
ब्रह्म । तच्च जीवाच्छरीरत्वादिभिर्भिन्नम् । तादृशमेव  
चोपासितव्यम् । उपासनमेव च वेदान्तविहितमोक्षोपायः ।  
तच्च कर्मानुगृहीतम् । कर्मफलाभिसन्धिविशिष्टवेषण  
मुमुक्षोर्हेयम् । तदेव तेन तत्तत्स्वर्गादिफलाभिसन्धिविरहेण  
परमात्मप्रीत्यर्थतयाऽनुष्ठितमुपासनानुग्राहकम् एवं च सति  
कर्मविचारस्य ब्रह्मविचारापेक्षया पूर्ववृत्तत्ववचनमुपपन्नम् ।  
ये पुनः वाक्यार्थज्ञानमात्रात् मिथ्याभूतबन्ध-  
निवृत्तिरिति वदन्ति तेषां प्रत्यक्षश्रुतिस्मृतिन्यायादिविरोधो  
भाष्ये प्रपंचितः । शारीरकापशूद्राधिकरणनयविरोधश्च  
तत्रैव दर्शितः । तत्पक्षे शूद्रादीनामपि अर्थित्वसामर्थ्ययोः  
अनपायात्, कर्मणां विविदिषामात्रहेतुत्वाभ्युपगमात् ।  
जन्मान्तरशतानुष्ठितैरपि तैर्विविदिषोत्पत्तिसम्भवात्,  
भेदवासनाकृष्टचेतसामपि वेदान्तमन्तरेण सांख्यादिभिरपि  
तत्त्वचिन्तनप्रविष्टैः बुभुत्सोत्पत्त्युपपत्तेः, तदनन्तरं च  
भवदभिमतैः तर्कादिभिरपि तथाविधज्ञानसम्भवात् ,शास्त्र-  
जन्यस्यापि ज्ञानस्य ततो विशेषाभावात्, अशास्त्रवश्यैर्वा  
भवत्सिद्धान्तनिष्ठैर्ब्रह्मविद्भिराचण्डालं तदुपदेशसम्भवात्  
इत्यादिभिर्हेतुभिः ।  
तच्च अधिकरणमेवं प्रवृत्तम् । ‘**शुगस्य तदनादर-**  
**श्रवणात् तदाद्रवणात् सूच्यते हि**', (ब्र.सू.१-३-३३)  
**'क्षत्रियत्वगतेश्च'**, (ब्र.सू.१-३-३४) **'उत्तरत्र चैतरथेन लिंगात्;**  
(ब्र.सू.१-३-३५) '**संस्कारपरामर्शात्तदभावाभिलापाच्च**  
(ब्र.सू.१-३-३६) ‘**तदभावनिर्धारणे च प्रकृतेः'**, (ब्र.सू.१-३-३७)  
**'श्रवणाध्ययनार्थप्रतिषेधात्'**, (ब्र.सू.१-३-३८)  
**‘स्मृतेश्च’**, (ब्र.सू.१-३-३९) इति ।पूर्वत्रदेवादीनामधिकार  
उक्तः । इह तु शूद्रस्य किं ब्रह्मविद्यायामधिकारोऽस्ति न  
वेति विचार्यते । अस्तीति पूर्वः पक्षः । नेति सिद्धान्तः ।  
तदर्थं विचार्यते शूद्रस्य सांगब्रह्मविद्योपसंहारसामर्थ्यमस्ति  
न वेति । यदाऽस्ति, तदा शूद्रस्याधिकारसम्भवः । यदा  
तु न, तदा अनधिकार इति फलफलिभावः । तत्र पूर्वः  
पक्षः \- ब्रह्मविद्यायां शूद्रस्याधिकारः सम्भवतीति,  
अर्थित्वसामर्थ्ययोः सम्भवात्, आध्यात्मिकादिदुःखाभितप्तस्य  
तज्जिहासया हेयप्रत्यनीककल्याणगुणगणाकरब्रह्मप्राप्तौ  
अर्थित्वं सम्भवति । सामर्थ्यं च पटुतरदेहेन्द्रियादिमतः,  
त्रैवर्णिकवत् ब्रह्मोपासनविषयं सम्भवति । ब्रह्मस्वरूप-  
तदुपासनप्रकारज्ञानंच अनधीतवेदस्यापि शूद्रस्य इतिहास-  
पुराणश्रवणादेव सम्भवति । अस्ति हि शूद्रस्यापि  
इतिहासपुराणश्रवणानुज्ञा, '**श्रावयेच्चतुरो वर्णान् कृत्वा**  
**ब्राह्मणमग्रतः' 'शूद्रस्सुखमवाप्नुयात्**' (महा.भा.अनु.  
१४९-१२४) **'शूद्रोऽपि महत्त्वमीयात्** (रा.बाकां.१-१००)  
इत्यादिभिः ।  
ननु, उपासनविधीनां स्वाध्यायजन्यमेव ज्ञानमुप-  
कारकम् ,नेतिहासादिजन्यम् ,यथाज्योतिष्टोमादिकर्मविधयः  
त्रैवर्णिकविषयाध्ययनविधिसिद्धस्वाध्यायसंपाद्यज्ञानलाभेन  
सविषयत्वात् शूद्रादेः अ**कॢ**प्तस्वाध्यायादि कल्पनादि  
सम्भवात् । तदेवस्वोपायतया स्वीकुर्वन्ति,तथा उपासन-  
विधयोऽपि इति पूर्वकाण्डोदितापशूद्राधिकरणन्यायेनैव  
सिद्धत्वात्, कथमिह ब्रह्मोपासने शूद्रस्याधिकारः  
पुनराशंक्यते । उच्यते, स हि न्यायस्तत्रैव जीवति, यत्र  
अपवादवचनं न दृश्यते; यत्र तु अपवादकं वचनमस्ति,  
तत्र तु नायं न्यायः प्रतिपत्तुमर्हति । नहि वचनविरोधे  
न्यायः प्रभवति, वचनांगत्वात् न्यायस्य । **'प्रमाणानु-**  
**ग्राहकस्तर्कः'** इतिन्यायविदः; यथा ‘**रथकारोऽग्नीनादधीत'**  
**'निषादस्थपतिं याजयेत्'** इत्यादिषु अपशूद्रनयबाधेन  
श्रुतिसिद्धः रथकारादेः आधानाधधिकारोऽङ्गीक्रियते ।  
एवमत्रापि अपशूद्रनयापनोदेन ब्रह्मोपासने शूद्रस्याधिकारः  
शंक्यते। किं पुनरिहापशूद्रनयातिक्रमकारणम्; वचनमेवेति  
ब्रूमः; \- ‘**आजहारेमाश्शूद्रानेनैव मुखेनालापयिष्यथाः'**  
(छां.उ.४-२-५) इति छान्दोग्यसंवर्गविद्यायां रैक्वो जानश्रुतिं  
शूद्रशब्देनामन्त्र्य तस्य ब्रह्मविद्याम् उपदिशति ।  
इतिहासपुराणेषु विदुरादीनां ब्रह्मविद्यानिष्ठतादर्शनं  
श्रुतिसिद्धम् अधिकारमुपबृंहयति । यज्ञादिकर्मापेक्षत्वं  
विद्यायाः शूद्रानधिकारं गमयतीति चेत्, न, यथा  
अनामिणां विधुरादीनाम्, आश्रमिणां नैष्ठिकादीनां च  
विद्यानिष्ठत्वादर्शनात्, तेषु यज्ञाद्यनपेक्षा विद्येति स्वीक्रियते;  
तद्वदत्रापि शूद्रस्य विद्याधिकारे सिद्धे, स्ववर्णोचित्तपूर्ववर्ण-  
शुश्रूषाद्यङ्गकाविद्या शूद्रे, न पुनर्यज्ञाद्यपेक्षेति निश्चीयते  
अतः, शूद्रस्यापि अधिकारोऽस्तीति ।  
राद्धान्तस्तु,न शूद्रस्यब्रह्मविद्याधिकारः सम्भवतीति,  
सामर्थ्या भावात् । न ह्यनधीतवेदस्याश्रुतवेदान्तस्य  
ब्रह्मस्वरूपतदुपासनप्रकाराधनभिज्ञस्य शूद्रस्य विद्योपसंहार-  
सामर्थ्यसम्भवः । कर्मविधिवदुपासनविधयोऽपि त्रैवर्णिक-  
विषयाध्ययनविधिसिद्धस्वाध्यायसम्पाद्यज्ञानमेव हि  
स्वोपायतया स्वीक्रियते ।  
इतिहासादेस्तु वेदोपबृंहणद्वारेणैव ज्ञानहेतुत्वम्,  
न स्वातन्त्र्येण ‘**इतिहासपुराणाभ्यां वेदं समुपबृंहयेत्'**  
(महा.भा.आर.१-२७३) इति वचनात्, श्रवणानुज्ञानन्तु  
पापक्षयादिफलार्थं नार्थज्ञानार्थं । विदुरादयस्तु  
भवान्तराधिगतज्ञानाप्रमोषात् विद्यानिष्ठा इति न  
तच्छ्रूद्राधिकारलिङ्गम् । संवर्गविद्यायान्तु शूद्रशब्दः  
शोचनात् शूद्र इत्यवयवशक्तया ब्रह्मज्ञानाभावनिमित्त-  
शोकवति क्षत्रिये जानश्रुतौ वर्तते ।  
रथकारन्यायेन रूढिशक्तिरेव किमिति नाद्रियते इति  
चेत् । उच्यते \- पूर्वापरपर्यालोचनया जानश्रुतेः क्षत्रियत्त्वाव-  
गमात् । अवयवशक्तिनिमित्तभूतस्य शोकस्य श्रुत्यैव  
विस्तरेण प्रतिपादनाच्च, यौगिकोऽत्र शूद्रशब्द इति  
निश्चीयते । रथकारादौ तु नावयवार्थप्रतिपादकं वचनमस्ति,  
नापि त्रैवर्णिकत्वलिङ्गं किंचिदृष्टमिति न रूढिशक्तिबाधः ।  
अतः शूद्रशब्देन जानश्रुतिमामन्त्र्य शूद्राधिकारमापादयति ।  
तस्मादपशूद्रनयातिक्रमकारणाभावात् ब्रह्मविद्यायामपि स  
एव न्यायः प्रवर्तत इति नाधिकारश्शूद्रस्यास्ति । स चायं  
न्यायः अपास्तसमस्तवर्णाश्रमधर्माणां स्वाज्ञानमात्रकलुषित-  
परब्रह्मणां कलिब्रह्ममीमांसकानाम् अंसगतः ।  
ये पुनरिदानीं योगसिद्धिहानिकरसम्माननाभीरुषु  
अनाविष्कृतशक्तिविद्याभिजन्ममहिमसु जडवदाचरणमात्र-  
प्रवृत्तेषु अदूषितसद्धर्ममर्यादेषु आदिभरतादिष्वपि स्वैरचार-  
मारोप्य वर्णाश्रमधर्मव्यवस्थातिलङ्घिनं कुचण्डालमेकीभूय  
अन्तर्गतचार्वाकादिमर्यादाः शिश्नोदरपरायणाः ब्रह्मविदो  
भवन्ति; तैस्सह सम्भाषणमपि निरयपतनादिकारणं वदन्ति  
सन्तः ।  
श्रुतिस्मृत्यादयस्तु निर्भया जगद्धिता कृत्स्नास्तान्  
प्रतिक्षिपन्ति-  
**'नाविरतो दुश्चरितानाशान्तो नासमाहितः ।**  
**नाशान्तमानसो वापि प्रज्ञानेनैवमाप्नुयात्' ॥** (कठ.उ.२-२४)  
**‘स खल्वेवं वर्तयन् यावदायुषं ब्रह्मलोकमभि-**  
**सम्पद्यते न च पुनरावर्तते’** (छा.उ.८-१५-१)  
**'नियतस्य तु सन्यासः कर्मणो नोपपद्यते ।**  
**मोहात्तस्य परित्यागः तामसः परिकीर्तितः ॥** (भ.गी.१८-७)  
**‘सताम्मार्गमदूषयन्'** इत्यादिकाः । सूत्रितं च  
**'सर्वान्नानुमतिश्च प्राणात्यये तद्दर्शनात्'** (ब्र.सू.३-४-२)  
इति, **‘अनाविष्कुर्वन्नन्वयात्'** (ब्र.सू.३-४-४९) इति  
च । अतः त्रैवर्णिकानामेव ब्रह्मविद्याधिकार इति  
सिद्धम् ।  
**॥ इति अपशूद्रनयादिविरोधोपपादनम् ॥**  
**॥ इति श्रीवत्सकुलतिलकवरदराजविरचिता प्रमेयमाला**  
**सम्पूर्णा ॥**