+++
title = "ईशोपनिषदि याज्ञीयमन्त्रोपनिषद्भाष्यम्"
author = "श्रीमदानन्दतीर्थभगवत्पादाचार्याः"
domain = "उपनिषदः"
sub-domain = "उपनिषदसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4237"
source_url = "https://www.ebharatisampat.in/read_chapter.php?bookid=NDEwMjQxOTcwNjM3NjA0"

+++
[[ईशोपनिषदि याज्ञीयमन्त्रोपनिषद्भाष्यम्	Source: [EB](https://www.ebharatisampat.in/read_chapter.php?bookid=NDEwMjQxOTcwNjM3NjA0)]]

\[











**श्रीमदानन्दतीर्थमधाचार्यविरचितं**

**याज्ञीयमन्त्रोपनिषद्भाष्यम्**

**ईशोपनिषदि ।**



ओं

नित्यानित्यजगद्धात्रे नित्याय ज्ञानमूर्तये ।

पूर्णानन्दाय हरये सर्वयज्ञभुजे नमः ॥

यस्माद्ब्रह्मेन्द्ररुद्रादिदेवतानां श्रियोऽपि च ।

ज्ञानस्फूर्तिः सदा तस्मै हरये गुरवे नमः ॥



—ओ)०(ओ—



॥१.१॥



ईशावास्यमिदं सर्वं

यत्किं च जगत्यां जगत।

तेन त्यक्तेन भुञ्जीथा

मा गृधः कस्य स्वित्धनम् ॥



स्वायम्भुवो मनुरेतैर्मन्त्रैर्भगवन्तमाकूतिसूनुं यज्ञनामानं विष्णुं तुष्टाव—



स्वायम्भुवः स्वदौहित्रं विष्णुं यज्ञाभिधं मनुः ।

ईशावास्यादिभिर्मन्त्रैस्तुष्टावावहितात्मना ॥

रक्षोभिरुग्रैः सम्प्राप्तः खादितुं मोचितस्तदा ।

स्तोत्रं श्रुत्वैव यज्ञेन तान्हत्वावध्यतां गतान॥

प्रादाद्धि भगवांस्तेषामवध्यत्वं हरः प्रभुः ।

तैर्वध्यत्वं तथान्येषामतः कोऽन्यो हरेः प्रभुः ॥ इति ब्रह्माण्डे ।



भगवते चायमर्थ एवोक्तः । ईशस्य वासयोग्यमीशावास्यम् । जगत्यां प्रकृतौ । तेन ईशेन त्यक्तेन दत्तेन भुञ्जीथाः ।



स्वतः प्रवृत्त्यशक्तत्वादीशावास्यमिदं जगत।

प्रवृत्तये प्रकृतिगं यस्मात्स प्रकृतीश्वरः ॥

तदधीनप्रवृत्तित्वात्तदीयं सर्वमेव यत।

तद्दत्तेनैव भुञ्जीथा अतो नान्यं प्रयाचयेत॥ इति ब्राह्मे ॥१॥



—ओ)०(ओ—



॥१.२॥



कुर्वन्नेवेह कर्माणि जिजीविषेच्छतां समाः ।

एवं त्वयि नान्यथेतोऽस्ति न कर्म लिप्यते नरे ॥



अकुर्वतः कर्म न लिप्यत इति नास्ति ।



अज्ञस्य कर्म लिप्येत कृष्णोपास्तिमकुर्वतः ।

ज्ञानिनोऽपि यतो ह्रास आनन्दस्य भवेद्ध्रुवम् ॥

अतोऽलेपेऽपि लेपः स्यादतः कार्यैव सा सदा ॥ इति नारदीये ॥२॥



—ओ)०(ओ—



॥१.३॥



असुर्या नाम ते लोका अन्धेन तमसावृताः ।

तांस्ते प्रेत्याभिगच्छन्ति ये के चात्महनो जनाः ॥३॥



सुष्ठु रमणविरुद्धत्वादसुराणां प्राप्यत्वाच्च असुर्याः । न खलु रमन्त्यहो असदुपासनयात्महनः इत्युक्तत्वात।



महादुःखैकहेतुत्वात्प्राप्यत्वादसुरैस्तथा ।

असुर्या नाम ते लोकास्तान्यान्ति विमुखा हरौ ॥ इति वामने ।



ये के चेत्यनेन नियम उक्तः—नियमेन तमो यान्ति सर्वेऽपि विमुखा हरेः इति च ॥३॥



—ओ)०(ओ—



॥१.४॥



अनेजदेकं मनसो जवीयो

नैनद्देवा आप्नुवन्पूर्वमर्षत।

तद्धावतोऽन्यानत्येति तिष्ठत्

तस्मिन्नपो मातरिश्वा दधाति ॥४॥



अनेजन्निर्भयत्वात्तदेकं प्राधान्यतस्तथा ।

सम्यग्ज्ञातुमशक्यत्वादगम्यं तत्सुरैरपि ।

स्वयं तु सर्वानुगमात्पूर्वमेव स्वभावतः ।

अचिन्त्यशक्तितश्चैव सर्वगतत्वाच्च तत्परम् ।

द्रवतोऽत्येति सन्तिष्ठत्तस्मिन्कर्माण्यधान्मरुत॥

मारुत्येव यतश्चेष्टा सर्वा तां हरयेऽर्पयेत॥ इति ब्रह्माण्डे ।



ऋष्ज्ञाने ॥४॥



—ओ)०(ओ—



॥१.५॥



तदेजति तन्नैजति

तद्दूरे तद्वन्तिके ।

तदन्तरस्य सर्वस्य

तदु सर्वस्यास्य बाह्यतः ॥



तदेजति तत एजत्यन्यत। तत्स्वयं नेजति ।



ततो बिभेति सर्वोऽपि न बिभेति हरिः स्वयम् ।

सर्वगतत्वात्स दूरे च बाह्येऽन्तश्च समीपगः ॥ इति तत्त्वसंहितायाम् ॥५॥



—ओ)०(ओ—



॥१.६॥



यस्तु सर्वाणि भूतानि

आत्मन्येवानुपश्यति ।

सर्वभूतेषु चात्मानं

ततो न विजुगुप्सते ॥



सर्वगं परमात्मानं सर्वं च परमात्मनि ।

यः पश्येत्स भयाभवान्नात्मानं गोप्तुमिच्छति ॥ इति सौकरायणश्रुतिः ॥६॥



—ओ)०(ओ—



॥१.७॥



यस्मिन्सर्वाणि भूतानि

आत्मैवाभूद्विजानतः ।

तत्र को मोहः कः शोक

एकत्वमनुपश्यतः ॥



यस्मिन्परमात्मनि सर्वभूतानि स परमात्मैव तत्र सर्वभूतेष्वभूत। एवं सर्वभूतेष्वेकत्वेन परमात्मानं विजानतः को मोहः ?



यस्मिन्सर्वाणि भूतानि स आत्मा सर्वभूतगः ।

एवं सर्वत्र यो विष्णुः पश्येत्तस्य विजानतः ॥

को मोहः कोऽथवा शोकः ।

स विष्णुं पर्यगादतः ॥ इति पिप्पलादशाखायाम् ॥



पूर्वोक्तानुवादेन शोकमोहाभावो विजानतश्चात्रोच्यते । अभ्यासश्च सर्वगतत्वस्य तात्पर्यद्योतनार्थः ॥७॥



—ओ)०(ओ—



॥१.८॥



स पर्यगाच्छ्रुतमकायमव्रणम्

अस्नाविरं शुद्धमपापविद्धम् ।

कविर्मनीषी परिभूः स्वयम्भूर्

याथातथ्यतोऽर्थान्व्यदधात्

शाश्वतीभ्यः समाभ्यः ॥



शुक्रं तच्छोकराहित्यादव्रणं नित्यपूर्णतः ।

पावनत्वात्सदा शुद्धमकार्यं लिङ्गवर्जनात॥

स्थूलदेहस्य राहित्यादस्नाविरमुदाहृतम् ।

एवंभूतोऽपि सार्वज्ञ्यात्कविरित्येव शब्द्यते ॥

ब्रह्मादिसर्वमनसां प्रकृत्या मनसोऽपि च ।

ईशितृत्वान्मनीषी च परिभूः सर्वतो वरः ॥

सदानन्याश्रयत्वाच्च स्वयंभूः परिकीर्तितः ।

स सत्यं जगदेतादृङ्नित्यमेव प्रवाहतः ॥

अनाद्यनन्तकालेषु प्रवाहैकप्रकारकम् ।

नियमेनैव ससृजे भगवान्पुरुषोत्तमः ॥

सज्ज्ञानानन्दशीर्षोऽसौ सज्ज्ञानानन्दबाहुकः ।

सज्ज्ञानानन्ददेहश्च सज्ज्ञानन्दपादवान॥

एवंभूतो महाविष्णुर्यार्थं जगदीदृशम् ।

अनाद्यनन्तकालीनं ससर्जात्मेच्छया प्रभुः ॥ इति वाराहे ॥८॥



—ओ)०(ओ—



॥१.९॥



अन्धं तमः प्रविशन्ति

येऽविद्यामुपासते ।

ततो भूय इव ते तमो

य उ विद्याया रताः ॥



—ओ)०(ओ—



॥१.१०॥



अन्यदेवाहुर्विद्यया

अन्यदाहुरविद्यया ।

इति शुश्रूम धीराणां

ये नस्तद्विचचक्षिरे ॥



—ओ)०(ओ—



॥११॥



विद्यां चाविद्यां च यस्

तद्वेदोभयं सह ।

अविद्यया मृत्युं तीर्त्वा

विद्ययामृतमश्नुते ॥



—ओ)०(ओ—



॥१.१२॥



अन्धं तमः प्रविशन्ति

येऽसम्भूतिमुपासते ।

ततो भूय इव ते तमो

य उ सम्भूत्यां रताः ॥



—ओ)०(ओ—



॥१.१३॥



अन्यदेवाहुः सम्भवाद्

अन्यदाहुरसम्भवात।

इति शुश्रूम धीराणां

ये नस्तद्विचचक्षिरे ॥



—ओ)०(ओ—



॥१.१४॥



सम्भूतिं च विनाशं च

यस्तद्वेदोभयं सह ।

विनाशेन मृत्युं तीर्त्वा

सम्भूत्यामृतमश्नुते ॥



अन्यथोपासका ये तु तमोऽन्धं यान्त्यसंशयम् ।

ततोऽधिकमिव व्यक्तं यान्ति तेषामनिन्दकाः ॥

तस्माद्यथास्वरूपं तु नारायणमनामयम् ।

अयार्थस्य निन्दां च ये विदुस्ते हि सज्जनाः ॥

ते निन्दयायितुंआर्थस्य सर्वाज्ञानादिरूपिणः ।

दुःखाज्ञानादिसन्तीर्णाः सुखज्ञानादिरूपिणः ॥

यार्थस्य परिज्ञानात्सुखज्ञानादिरूपताम् ।

यान्त्येव सृष्टिकर्तृत्वं नाङ्गीकुर्वन्ति ये हरेः ।

तेऽपि यान्ति तमो घोरं तथा संहारकर्तृताम् ।

नाङ्गीकुर्वन्ति तेऽप्येवं तस्मात्सर्वगुणात्मकम् ।

सर्वकर्तारमीशेशं सर्वसंहारकारकम् ।

यो वेद संहृतिज्ञानाद्देहबन्धाद्विमुच्यते ।

सुखज्ञानादिकर्तृत्वज्ञानं तद्व्यक्तिमाव्रजेत।

सर्वदोषविनिर्मुक्तं गुणरूपं जनार्दनम् ।

जानीयान्न गुणानां च भागहानिं प्रकल्पयेत॥

न मुक्तानामपि हरेः साम्यं विष्णोरभिन्नताम् ।

नैव प्रचिन्तयेत्तस्माद्ब्रह्मादेः साम्यमेव वा ।

मानुषादिविरिञ्चान्तं तारतम्यं विमुक्तिगम् ॥

ततो विष्णोः परोत्कर्षं सम्यग्ज्ञात्वा विमुच्यते ॥

**इति कौर्मे ॥९१४॥**



 ---------- --------------- --------------- ------------



**द्वितीयोऽध्यायः।**

॥२.१॥



हिरण्मयेन पात्रेण

सत्यस्यापिहितं मुखम् ।

तत्त्वं पूषन्नपावृणु

सत्यधर्माय दृष्टये ॥



—ओ)०(ओ—



॥२.२॥



पूषन्नेकर्षे यम सूर्य

प्राजापत्य व्यूह रश्मीन्समूह ।

तेजो यत्ते रूपं कल्याणतमं तत्ते पश्यामि

योऽसावसौ पुरुषः सोऽहमस्मि ॥



—ओ)०(ओ—



॥२.३॥



वायुरनिलममृतं

अथेदं भस्मान्तं शरीरम् ।



॥ २.४ ॥



ओं क्रतो स्मर कृतं स्मर

क्रतो स्मर कृतं स्मर ॥



—ओ)०(ओ—



॥२.५॥



अग्ने नय सुपथा राये अस्मान्

विश्वानि देव वायुनानि विद्वान।

युयोध्यस्मज्जुहुराणमेनो

भूयिष्ठां ते नमौक्तिं विधेम ॥



पात्रं हिरण्मयं सूर्यमण्डलं समुदाहृतम् ।

विष्णोः सत्यस्य तेनैव सर्वदापिहितं मुखम् ॥

तत्तु पूर्णत्वतः पूषा विष्णुर्दर्शयति स्वयम् ।

सत्यधर्माय भक्ताय प्रधानज्ञानरूपतः ।

विष्णुरेकऋषिर्ज्ञेयो यमो नियमाद्धरिः ।

सूर्यः स सूरिगम्यत्वात्प्रजापत्यः प्रजापतेः ।

विशेषेणैव गम्यत्वादहं चासावहेयतः ॥

अस्मि नित्यास्मितामानात्सर्वजीवेषु संस्थितः ।

स्वयं तु सर्वजीवेभ्यो व्यतिरिक्तः परो हरिः ।

स क्रतुर्ज्ञानरूपत्वादग्निरङ्गप्रणेतृतः ॥ इति ब्रह्माण्डे ।



सत्यं ब्रह्म हृदये धारयतीति सत्यधर्मा ।

एकोऽसौ शबः प्राणे स्थितः ॥ इति । यस्मिन्प्राणे स्थितः सोऽप्यमृतः । किमु परः अः ब्रह्मैव निलयनं यस्य वायोः सोऽनिलम् ।



अतिरोहितविज्ञानाद्वायुरप्यमृतः स्मृतः ।

मुख्यामृतः स्वयं रामः परमात्मा सनातनः ॥ इति रामसंहितायाम् ।



भक्तानां स्मरणं विष्णोर्नित्यज्ञप्तिस्वरूपतः ।

अनुग्रहोनुमुखत्वं तु नैवान्यति क्वचिदिष्यते ॥ इति ब्रह्मतर्के ।



वयुनं ज्ञानम् । यद्दत्तत्त्व्वयुनयेदमचष्ट विश्वमिति वचनात। जुहुराणमस्मानल्पं कुर्वत। युयोधि वियोजय ।



यदस्मान्कुरुतेऽत्यल्पांस्तदेनोऽस्मद्वियोजय ।

नय नो मोक्षवित्तायेत्यस्तौद्यज्ञं मनुः स्वराट॥ इति स्कान्दे ॥



युयु वियोगे इति धातुः । भक्तिज्ञानाभ्यां भूयिष्ठां नम इत्युक्तिं विधेम ।



पूर्णशक्तिचिदानन्दश्रीतेजः स्पष्टमूर्तये ।

ममात्यधिकमित्राय नमो नारायणाय ते ॥



**इति श्रीमदानन्दतीर्थभगवत्पादविरचितं**

**याज्ञीयमन्त्रव्याख्यानं समाप्तम् ।**

**------- ------ ---------- ----------**









\]
