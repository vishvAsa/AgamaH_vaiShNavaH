---
title: हयग्रीवोपनिषत्

---
  
हयग्रीवोपनिषत्   

स्वज्ञोऽपि यत्प्रसादेन  
ज्ञानं तत्फलमाप्नुयात् ।  
सोऽयं हयास्यो भगवान्  
हृदि मे भातु सर्वदा ॥  
  
ॐ भद्रं कर्णेभिः श्रुणुयाम देवाः ।  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः ।  
व्यशेम देवहितं यदायुः ॥  
  
स्वस्ति न इन्द्रो वृद्धश्रवाः ।  
स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः ।  
स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
## १
हरिः ॐ ॥  
नारदो ब्रह्माणम् उपसमेत्योवाच -  
अधीहि भगवन् ब्रह्मविद्यां वरिष्ठां  
यया चिरात् सर्व-पापं व्यपोह्य  
ब्रह्मविद्यां लब्ध्वैश्वर्यवान् भवति । 

ब्रह्मोवाच  
हयग्रीव-दैवत्यान् मन्त्रान् यो वेद  
स श्रुतिस्मृतीतिहास-पुराणानि वेद ।  
स सर्वैश्वर्यवान् भवति ।  
त एते मन्त्राः ।  

### १
> विश्वोत्तीर्ण-स्वरूपाय  
चिन्मयानन्द-रूपिणे ।  
तुभ्यं नमो हयग्रीव  
विद्या-राजाय विष्णवे  
स्वाहा स्वाहा नमः ॥ १॥  

### २
> ऋग्-यजुः-साम-रूपाय  
वेदाहरण-कर्मणे ।  
प्रणवोद्गीथ-वपुषे  
महाश्व-शिरसे नमः  
स्वाहा स्वाहा नमः ॥ २॥  

### ३
> उद्गीथ प्रणवोद्गीथ  
सर्ववागीश्वरेश्वर ।  
सर्व-वेद-मयाचिन्त्य  
सर्वं बोधय बोधय  
स्वाहा स्वाहा नमः ॥ ३॥  

### ४
ब्रह्मात्रि-रवि-सवितृ-भार्गवा ऋषयः ।  
गायत्री-त्रिष्टुब्-अनुष्टुप् छन्दांसि ।  
श्रीमान् हयग्रीवः परमात्मा देवतेति ।  
ह्लौ(ह्सौ)म् इति बीजम् ।  
सोऽहमिति शक्तिः ।  
ह्लू(ह्सौ)म् इति कीलकम् ।  
भोग-मोक्षयोर् विनियोगः ।  

अकारोकार-मकारैर् अङ्गन्यासः ।  

ध्यानम् ।  

> शङ्ख-चक्र-महा-मुद्रा-  
पुस्तकाढ्यं चतुर्भुजम् ।  
सम्पूर्ण-चन्द्र-सङ्काशं  
हयग्रीवम् उपास्महे ॥  

**ॐ श्रीम्** इति द्वे अक्षरे ।  
**ह्लौ(ह्सौ)म्** इत्य् एकाक्षरम् ।  
**ॐ नमो भगवत** इति सप्ताक्षराणि ।  
**हयग्रीवायेति** पञ्चाक्षराणि ।  
**विष्णव** इति त्र्यक्षराणि ।  
**मह्यं मेधां प्रज्ञाम्** इति षडक्षराणि ,  
**प्रयच्छ स्वाहेति** पञ्चाक्षराणि ।  
+++(इति)+++ हयग्रीवस्य तुरीयो +++(मन्त्रो)+++ भवति ॥ ४॥  

### ५
**ॐ श्रीम्** इति द्वे अक्षरे । **ह्लौ(ह्सौ)म्** इत्य् एकाक्षरम् ।  
**ऐम् ऐम् ऐम्** इति त्रीण्य् अक्षराणि ।  
**क्लीं क्लीम्** इति द्वे अक्षरे ।  
**सौः सौर्** इति द्वे अक्षरे ।  
**ह्रीम्** इत्य् एकाक्षरम् ।  
**ॐ नमो भगवत** इति सप्ताक्षराणि ।  
**मह्यं मेधां प्रज्ञाम्** इति षडक्षराणि ।  
**प्रयच्छ स्वाहेति** पञ्चाक्षराणि ।  
पञ्चमो मनुर्भवति ॥ ५॥  
  
इति हयग्रीवोपनिषत्सु प्रथमोपनिषत् ॥ १ ॥  

## २
### एकाक्षरम्
हयग्रीवैकाक्षरेण ब्रह्मविद्यां प्रवक्ष्यामि ।  
ब्रह्मा महेश्वराय, महेश्वरः सङ्कर्षणाय, सङ्कर्षणो नारदाय,  
नारदो व्यासाय, व्यासो लोकेभ्यः प्रायच्छद्  
इति हकारो सकारो मकारो त्रयम् एकस्वरूपं भवति ।  
ह्लौं(ह्सौं) बीजाक्षरं भवति ।  
बीजाक्षरेण ह्लौं(ह्सौं) रूपेण  

तज्-जापकानां सम्पत्-सारस्वतौ भवतः ।  
तत्-स्वरूप-ज्ञानां वैदेही मुक्तिश् च भवति ।  
दिक्-पालानां, राज्ञां, नागानां, किन्नराणाम् अधिपतिर् भवति ।  
हयग्रीवैकाक्षर-जप-शीलाज्ञया  
सूर्यादयः स्वतः स्व-स्व-कर्मणि प्रवर्तन्ते ।  
सर्वेषां बीजानां हय-ग्रीवैकाक्षर-बीजम् अनुत्तमं मन्त्र-राजात्मकं भवति ।  

ह्लौं(ह्सौं) हयग्रीव-स्वरूपो भवति ।  

### अनुषङ्गाः
> अमृतं कुरु कुरु स्वाहा ।  

तज्-जापकानां वाक्-सिद्धिः श्री-सिद्धिर् अष्टाङ्ग-योग-सिद्धिश् च भवति ।  

> ह्लौं(ह्सौं) सकल-साम्राज्येन सिद्धिं कुरु कुरु स्वाहा ।  

### फलम्
तानेतान् मन्त्रान् यो वेद  
अपवित्रः पवित्रो भवति ।  
अब्रह्मचारी सुब्रह्मचारी भवति ।  
अगम्यागमनात् पूतो भवति ।  
पतित-सम्भाषणात् पूतो भवति ।  
ब्रह्म-हत्यादि-पातकैर् मुक्तो भवति ।  
गृहं गृह-पतिर् इव  
देही देहान्ते परमात्मानं प्रविशति ।  
"प्रज्ञानम् आनन्दं ब्रह्म",  
"तत् त्वम् असि",  
"अयमात्मा ब्रह्म",  
"अहं ब्रह्मास्मी"ति महावाक्यैः  
प्रतिपादितम् अर्थं  
त एते मन्त्राः प्रतिपादयन्ति ।  

स्वर-व्यञ्जन-भेदेन द्विधा+++(=??)+++ एते ।  

### अनुमन्त्राः
अथानुमन्त्राञ् जपति ।  
  
यद्वाग्-वदन्त्य् अविचेतनानि  
राष्ट्री देवानां निषसाद मन्द्रा ।  
चतस्र ऊर्जं दुदुहे पयांसि  
क्व स्विद् अस्याः परमं जगाम ॥ १॥  
  
गौरीर् मिमाय सलिलानि तक्षत्य्  
एकपदी द्विपदी सा चतुष्पदी ।  
अष्टापदी नवपदी बभूवुषी  
सहस्राक्षरा परमे व्योमन् ॥ २॥  
  
ओष्ठापिधाना नकुली  
दन्तैः परिवृता पविः ।  
सर्वस्यै वाच ईशाना चारु  
मामिह वादयेति च वाग्रसः ॥ ३॥  
  
ससर्परीर् अमतिं बाधमान  
बृहन् मिमाय जमदग्निदत्त ।  
आसूर्यस्य दुरिता तनान  
श्रवो देवेष्व् अमृतम् अजुर्यम् ॥ ४॥  
  
य इमां ब्रह्मविद्याम् एकादश्यां पठेद्  
+हयग्रीवप्रभावेण महापुरुषो भवति ।  
स जीवन्मुक्तो भवति ।  

### उपसंहारः
ॐ नमो ब्रह्मणे  
धारणं मे अस्त्व् अनिराकरणं  
धारयिता भूयासं  
कर्णयोः श्रुतं माच्योढ्वं  
ममामुष्य ओम्  
इत्य् उपनिषत् ॥  
  
ॐ भद्रं कर्णेभिः श्रुणुयाम देवाः । भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ॥  
  
ॐ स्वस्ति न इन्द्रो वृद्धश्रवाः । स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति हयग्रीवोपनिषत्समाप्ता ॥  
  
  
  
  
