---
title: नारायणोपनिषत् वा नारायणाथर्वशीर्षम्

---
  
<details><summary>विस्तारः (द्रष्टुं नोद्यम्)</summary>

> Narayana atharvashira is  also called narayana upanishad and associated with Krishna YV. It has an exalted place in vaikhanasa paddhatis and there are reasons to believe that it is a vaikhanasa text which has become very popular later.
>
> Interestingly, it is the Vedic text which still survives in Bali. No other upanishad survives there.. nor any samhita
>
> - ravilochanaH
</details>


नारायणोपनिषत् अथवा नारायण अथर्वशीर्ष   
  
कृष्णयजुर्वेदीया  
  
ॐ सह नाववतु  
सह नौ भुनक्तु ।  
सह वीर्यं करवावहै ।  
तेजस्विनावधीतमस्तु ।  
मा विद्विषावहै ॥  
  
ॐ शान्तिः शान्तिः शान्तिः ॥  
  
## सर्वचेतनाचेतनजन्म
(प्रथमः खण्डः  
नारायणात् सर्वचेतनाचेतनजन्म)  
  
ॐ अथ पुरुषो ह वै नारायणोऽकामयत -  प्रजाः सृजेयेति ।  
नारायणात् प्राणो जायते, मनः सर्वेन्द्रियाणि च,  
खं वायुर् ज्योतिर् आपः पृथिवी विश्वस्य धारिणी ।  
नारायणाद् ब्रह्मा जायते । नारायणाद् रुद्रो जायते ।  
नारायणाद् इन्द्रो जायते । नारायणात्प् रजापतयः प्रजायन्ते ।  
नारायणाद् द्वादशादित्या रुद्रा वसवः सर्वाणि च छन्दाँसि ।  
नारायणादेव समुत्पद्यन्ते ।  
नारायणे प्रवर्तन्ते ।  
नारायणे प्रलीयन्ते ॥  
  
(एतदृग्वेदशिरोऽधीते ।)  
  
## नारायणस्य सर्वात्मत्वम्
(द्वितीयः खण्डः  
नारायणस्य सर्वात्मत्वम्)  
  
ॐ ।  
अथ नित्यो नारायणः । ब्रह्मा नारायणः । शिवश्च नारायणः ।  
शक्रश्च नारायणः । द्यावापृथिव्यौ च नारायणः ।  
कालश्च नारायणः ।  
दिशश्च नारायणः ।  
ऊर्ध्वं च नारायणः ।   
अधश्च नारायणः । अन्तर्बहिश्च नारायणः ।  
नारायण एवेदँ सर्वम् -   
यद्भूतं यच्च भव्यम् ।  
निष्कलो निरञ्जनो निर्विकल्पो निराख्यातः   
शुद्धो देव एको नारायणः ।  
न द्वितीयोऽस्ति कश्चित् ।  
य एवं वेद ।   
स विष्णुरेव भवति, स विष्णुरेव भवति ॥   

(एतद्यजुर्वेदशिरोऽधीते ।)  

## नारायणाष्टाक्षरमन्त्रः
(तृतीयः खण्डः  
नारायणाष्टाक्षरमन्त्रः)  
  
ओमित्यग्रे व्याहरेत् ।  
नम इति पश्चात् ।  
नारायणायेत्युपरिष्टात् ।   

ओमित्येकाक्षरम् । नम इति द्वे अक्षरे । नारायणायेति पञ्चाक्षराणि ।  
एतद्वै नारायणस्याष्टाक्षरं पदम् ।   

यो ह वै नारायणस्याष्टाक्षरं पदम् अध्येति ।  
अनपब्रुवस् सर्वम् आयुर् एति ।   
विन्दते प्राजापत्यँ रायस्-पोषं गौपत्यम् ।  
ततो ऽमृतत्वम् अश्नुते, ततोऽमृतत्वमश्नुत इति ।  
य एवं वेद ॥  
  
(एतत्सामवेदशिरोऽधीते । ओं नमो नारायणाय)  
  
## नारायणप्रणवः
(चतुर्थः खण्डः  
नारायणप्रणवः)  
  
प्रत्यग्-आनन्दं ब्रह्म-पुरुषं प्रणव-स्वरूपम् ।  
अकार उकार मकार इति ।   
तान् एकधा समभरत् - तद् एतद् ओम् इति ।  

यम् उक्त्वा मुच्यते योगी  
जन्मसंसारबन्धनात् ।  
ॐ नमो नारायणायेति मन्त्रोपासकः -  
वैकुण्ठभुवनलोकं गमिष्यति ।   

तद् इदं परं पुण्डरीकं विज्ञान-घनम् ।  
तस्मात् तटिद्-आभ-मात्रम् ।   
( भाष्यम् -  तस्मात् तटिदिव प्रकाशमात्रम्)  

ब्रह्मण्यो देवकीपुत्रो  
ब्रह्मण्यो मधुसूदनोम् ।  
(var  ब्रह्मण्यो मधुसूदनयोम्)  

सर्वभूतस्थम् एकं नारायणम् ।  
कारण-रूपम् अकार परं ब्रह्मोम् ।  

## विद्याऽध्ययनफलम्
एतद् अथर्वशिरो यो ऽधीते ॥    
  
प्रातर् अधीयानो रात्रिकृतं पापं नाशयति ।   
सायम् अधीयानो दिवसकृतं पापं नाशयति ।  
माध्यन्दिनम् आदित्याभिमुखोऽधीयानः  
पञ्च-महापातकोपपातकात् प्रमुच्यते ।  
सर्व वेद पारायण पुण्यं लभते ।  
नारायण-सायुज्यम् अवाप्नोति  
नारायण-सायुज्यम् अवाप्नोति ।  

य एवं वेद । इत्युपनिषत् ॥  
  
ॐ सह नाववतु  
सह नौ भुनक्तु ।  
सह वीर्यं करवावहै ।  
तेजस्विनावधीतमस्तु ।  
मा विद्विषावहै ॥  
  
ॐ शान्तिः शान्तिः शान्तिः ॥  
  
शान्ताकारं भुजगशयनं पद्मनाभं सुरेशं  
विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं   
वन्दे विष्णुं भवभयहरं सर्वलोकैकनाथम् ॥  

