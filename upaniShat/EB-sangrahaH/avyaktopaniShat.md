+++
title = "अव्यक्तोपनिषत्"
domain = "उपनिषदः"
sub-domain = "उपनिषदसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4259"
source_url = "https://www.ebharatisampat.in/readbook3.php?bookid=ODkyNTc0Njk5NzQ4ODA0&pageno=MjI0MjQyNjk5NTk="

+++
[[अव्यक्तोपनिषत्	Source: [EB](https://www.ebharatisampat.in/readbook3.php?bookid=ODkyNTc0Njk5NzQ4ODA0&pageno=MjI0MjQyNjk5NTk=)]]

\[





अव्यक्तोपनिषत् ।



स्वाज्ञानासुरराड्ग्रासस्वज्ञाननरकेसरी ।

प्रतियोगिविनिर्मुक्तं ब्रह्ममात्रं करोतु माम् ॥

ॐ आप्यायन्तु ममाङ्गानि वाक्प्राणश्चक्षुः श्रोत्रमथो

बलमिन्द्रियाणि च ॥ सर्वाणि सर्वं ब्रह्मोपनिषदं माहं

ब्रह्म निराकुर्यां मा मा ब्रह्म निराकरोदनिराकरण

मस्त्वनिराकरणं मेस्तु तदात्मनि निरते य उपनिषत्सु धर्मास्ते

मयि सन्तु ते मयि सन्तु ॥ ॐ शान्तिः शान्तिः शान्तिः ॥

हरिः ॐ । पुरा किलेदं न किंचन्नासीन्न द्यौर्नान्तरिक्षं

न पृथिवी केवलं ज्योतीरूपमनाद्यनन्तमनण्वस्थूलरूपमरूपं

रूपवदविज्ञेयं ज्ञानरूपमानन्दमयमासीत् ।

तदनन्यत्तद्द्वेधाभूद्धरितमेकं रक्तमपरम् ।

तत्र यद्रक्तं तत्पुंसो रूपमभूत् । यद्धरितं तन्मायायाः ।

तौ समगच्छतः । तयोर्वीर्यमेवमनन्दत् । तदवर्धत ।

तदण्डमभूधैमम् । तत्परिणममानमभूत् । ततः

परमेष्ठी व्यजायत । सोऽभिजिज्ञासत किं मे कुलं किं मे

कृत्यमिति । तं ह वागदृश्यमानाभ्युवाच भोभो प्रजापते

त्वमव्यक्तादुत्पन्नोऽसि व्यक्तं ते कृत्यमिति । किमव्यक्तं

यस्मादहमासिषम् । किं तद्व्यक्तं यन्मे कृत्यमिति ।

साब्रवीदविज्ञेयं हि तत्सौम्य तेजः । यदविज्ञेयं तदव्यक्तम् ।

तच्चेज्जिज्ञाससि मावगच्छेति । स होवाच कैषा त्वं

ब्रह्मवाग्यदसि शंसात्मानमिति । सा त्वब्रवीत्तपसा मां

विजिज्ञासस्वेति । स ह सहस्रं समा ब्रह्मचर्यमध्युवासाध्युवास ॥ १॥

अथापश्यदृचमानुष्टुभीं परमां विद्यां

यस्याङ्गान्यन्ये मन्त्राः । यत्र ब्रह्म प्रतिष्ठितम् ।

विश्वेदेवाः प्रतिष्ठिताः । यस्तां न वेद किमन्यैर्वेदैः

करिष्यति । तां विदित्वा स च रक्तं जिज्ञासयामास ।

तामेवमनूचानां गायन्नासिष्ट । सहस्रं समा

आद्यन्तनिहितोङ्कारेण पदान्यगायत् । सहस्रं

समास्तथैवाक्षरशः । ततोऽपश्यज्ज्योतिर्मयं

श्रियालिङ्गितं सुपर्णरथं शेषफणाच्छदितमौलिं

मृगमुखं नरवपुषं शशिसूर्यहव्यवाहनात्मकनयनत्रयम् ।

ततः प्रजापतिः प्रणिपपात नमोनम इति । तथैवर्चाथ तमस्तौत् ।

उग्रमित्याह उग्रः खलु वा एष मृगरूपत्वात् । वीरमित्याह

वीरो वा एष वीर्यवत्त्वात् । महाविष्णुमित्याह महतां वा अयं

महान्रोदसी व्याप्य स्थितः । ज्वलन्तमित्याह ज्वलन्निव खल्वसाववस्थितः ।

सर्वतोमुखमित्याह सर्वतः खल्वयं मुखवान्विश्वरूपत्वात् ।

नृसिंहमित्याह यथा यजुरेवैतत् । भीषणमित्याह भीषा वा

अस्मादादित्य उदेति भीतश्चन्द्रमा भीतो वायुर्वाति भीतोऽग्निर्दहति

भीतः पर्जन्यो वर्षति । भद्रमित्याह भद्रः खल्वयं श्रिया जुष्टः ।

मृत्योर्मृत्युमित्याह मृत्योर्वा अयं मृत्युरमृतत्वं प्रजानामन्नादानाम् ।

नमामीत्याह यथा यजुरेवैतत् । अहमित्याह यथा यजुरेवैतत् ॥ २॥

अथ भगवांस्तमब्रवीत्प्रजापते प्रीतोऽहं किं तवेप्सितं

तदाशंसेति । स होवाच भगवन्नव्यक्तादुत्पन्नोऽस्मि

व्यक्तं मम कृत्यमिति पुराश्रावि । तत्राव्यक्तं भवानित्यज्ञायि

व्यक्तं मे कथयेति । व्यक्तं वै विश्वं चराचरात्मकम् ।

यद्व्यज्यते तद्व्यक्तस्य व्यक्तत्वमिति । स होवाच न शक्नोमि

जगत्स्रष्टुमुपायं मे कथयेति । तमुवाच पुरुषः प्रजापते

शृणु सृष्टेरुपायं परमं यं विदित्वा सर्वं ज्ञास्यसि ।

सर्वत्र शक्ष्यसि सर्वं करिष्यसि । मय्यग्नौ स्वात्मानं

हविर्ध्यायेत्तयैवानुष्टुभर्चा । ध्यानयज्ञोऽयमेव ।

एतद्वै महोपनिषद्देवानां गुह्यम् । न ह वा एतस्य साम्ना

नर्चा न यजुषार्थो नु विद्यते । य इमा वेद स सर्वान्कामानवाप्य

सर्वांल्लोकाञ्जित्वा मामेवाभ्युपैति न स पुनरावर्तते य एवं वेदेति ॥ ३॥

प्रजापतिस्तं यज्ञायं वसीयांसमात्मानं मन्यमानो

मनोयज्ञेनेजे । सप्रणवया तयैवर्चा हविर्ध्यात्वात्मान

मात्मन्यग्नौ जुहुयात् । सर्वमजानात्सर्वत्राशकत्सर्वमकरोत् ।

य एवंविद्वानिमं ध्यानयज्ञमनुतिष्ठेत्स सर्वज्ञोऽनन्तशक्तिः

सर्वकर्ता भवति । स सर्वां।

c

ल्लोकाञ्जित्वा ब्रह्म परं प्राप्नोति ॥ ४॥

अथ प्रजापतिर्लोकान्सिसृक्षमाणस्तस्या एव विद्याया यानि

त्रिंशदक्षराणि तेभ्यस्त्रीं।

c

ल्लोकान् । अथ द्वे द्वे अक्षरे

ताभ्यामुभयतो दधार । तस्या एवर्चो द्वात्रिंशद्भिरक्षरै

स्तान्देवान्निर्ममे । सर्वैरेव स इन्द्रोऽभवत् । तस्मादिन्द्रो

देवानामधिकोऽभवत् । य एवं वेद समानानामधिको भवेत् ।

तस्या एकादशभिः पादैरेकादश रुद्रान्निर्ममे । तस्या

एकादशभिरेकादशादित्यान्निर्ममे । सर्वैरेव स विष्णुरभवत् ।

तस्माद्विष्णुरादित्यानामधिकोऽभवत् । य एवं वेद समानानामधिको

भवेत् । स चतुर्भिश्चतुर्भिरक्षरैरष्टौ वसूनजनयत् ।

स तस्या आद्यैर्द्वादशभिरक्षरैर्ब्राह्मणमजनयत् ।

दशभिर्दशभिर्विट्क्षत्रे । तस्माद्ब्राह्मणो मुख्यो भवति ।

एवं तन्मुख्यो भवति य एवं वेद ।

तूष्णीं शूद्रमजनयत्तस्माच्छूद्रो निर्विद्योऽभवत् ।

न वेदं इवा न नक्तमासीदव्यावृतम् ।

स प्रजापतिरानुष्टुभाभ्यामर्धर्चाभ्यामहोरात्रावकल्पयत् ।

ततो व्यैच्छत् व्येवास्मा उच्छति । अथो तम एवापहते ।

ऋग्वेदमस्या आद्यात्पादादकल्पयत् । यजुर्द्वितीयात् ।

साम तृतीयात् । अथर्वाङ्गिरसश्चतुर्थात् यदष्टाक्षरपदा

तेन गायत्री । यदेकादशपदा तेन त्रिष्टुप् ।

यच्चतुष्पदा तेन जगती यद्द्वात्रिंशदक्षरा तेनानुष्टुप् ।

सा वा एषा सर्वाणि छन्दांसि । य इमां सर्वाणि छन्दांसि वेद ।

सर्वं जगदानुष्टुभ एवोत्पन्नमनुष्टुप्प्रतिष्ठितं

प्रतितिष्ठति यश्चैवं वेद ॥ ५॥

अथ यदा प्रजाः सृष्टा न जायन्ते प्रजापतिः कथं

न्विमाः प्रजाः सृजेयमिति चिन्तयन्नुग्रमितीमामृचं

गातुमुपाक्रामत् । ततः प्रथमपादादुग्ररूपो देवः

प्रादुरभूत् एकः श्यामः पुरतो रक्तः पिनाकी स्त्रीपुंसरूपस्तं

विभज्य स्त्रीषु तस्य स्त्रीरूपं पुंसि च पुंरूपं व्यधात् ।

उभाभ्यानंशाभ्यां सर्वमादिष्टः । ततः प्रजाः प्रजायन्ते ।

य एवं वेद प्रजापतेः सोऽपि त्र्यम्बक इमामृचमुद्गाय

न्नुद्ग्रथितजटाकलापः प्रत्यग्ज्योतिष्यात्मन्येव रन्तारमिति ।

इन्द्रो वै किल देवानामनुजावर आसीत् । तं प्रजापतिरब्रवीद्गच्छ

देवानामधिपतिर्भवेति । सोऽगच्छत् । तं देवा ऊचुरनुजावरोऽसि

त्वमस्माकं कुतस्त्वाधिपत्यमिति । स प्रजापतिमभ्येत्योवाचैवं

देवा ऊचुरनुजावरस्य कुतस्तवाधिपत्यमिति । तं प्रजापतिरिन्द्रं

त्रिकलशैरमृतपूर्णैरानुष्टुभाभिमन्त्रितैरभिषिच्य तं

सुदर्शनेन दक्षिणतो ररक्ष पाञ्चजन्येन वामतो द्वयेनैव

सुरक्षितोऽभवत् । रौक्मे फलके सूर्यवर्चसि मन्त्रमानुष्टुभं

विन्यस्य तदस्य कण्ठे प्रत्यमुञ्चत् । ततः सुदुर्निरीक्षोऽभवत् ।

तस्मै विद्यामानुष्टुभीं प्रादात् । ततो देवास्तमाधिपत्यायानुमेनिरे ।

स स्वराडभूत् । य एवं वेद स्वराड् भवेत् । सोऽमन्यत पृथिवीमपि

कथमपां जयेयमिति । स प्रजापतिमुपाधावत् ।

तस्मात्प्रजापतिः कमठाकारमिन्द्रनागभुजगेन्द्राधारं

भद्रासनं प्रादात् । स पृथिवीमभ्यजयत् । ततः स

उभयोर्लोकयोरधिपतिरभूत् । य एवं वेदोभयोर्लोकयोरधिपतिर्भवति ।

स पृथिवीं जयति यो वा अप्रतिष्ठितं शिथिलं भ्रातृवेभ्यो

वसीयान्भवति यश्चैवं वेद यश्चैवं वेद ॥ ६॥

य इमां विद्यामधीते स सर्वान्वेदानधीते । स सर्वैः क्रतुभिर्यजते ।

स सर्वतीर्थेषु स्नाति । स महापातकोपपातकैः प्रमुच्यते । स

ब्रह्मवर्चसं महदाप्नुयात् । आब्रह्मणः पूर्वानाकल्पाऽश्चोत्तरांश्च

वंशान्पुनीते । नैनमपस्मारादयो रोगा आदिधेयुः । सयक्षाः

सप्रेतपिशाचा अप्येनं स्पृष्ट्वा दृष्ट्वा श्रुत्वा वा

पापिनः पुण्यां।

c

ल्लोकानवाप्नुयुः । चिन्तितमात्रादस्य सर्वेऽर्थाः

सिद्ध्येयुः । पितरमिवैनं सर्वे मन्यन्ते । राजानश्चास्यादेशकारिणो

भवन्ति । न चाचार्यव्यतिरिक्तं श्रेयांसं दृष्ट्वा नमस्कुर्यात् ।

न चास्मादुपावरोहेत् । जीवन्मुक्तश्च भवति । देहान्ते तमसः परं

धाम प्राप्नुयात् । यत्र विराण् नृसिंहोऽवभासते तत्र खलूपासते ।

तत्स्वरूपध्यानपरा मुनय आकल्पान्ते तस्मिन्नेवात्मनि लीयन्ते । न च

पुनरावर्तन्ते । न चेमां विद्यामश्रद्दधानाय ब्रूयान्नासूयावते

नानूचानाय नाविष्णुभक्ताय नानृतिने नातपसे नादान्ताय

नाशान्ताय नादीक्षिताय नाधर्मशीलाय न हिंसकाय नाब्रह्मचारिण

इत्येषोपनिषत् ॥

ॐ आप्यायन्तु ममाङ्गानि वाक्प्राणश्चक्षुः श्रोत्रमथो

बलमिन्द्रियाणि च ॥ सर्वाणि सर्वं ब्रह्मोपनिषदं माहं

ब्रह्म निराकुर्यां मा मा ब्रह्म निराकरोदनिराकरण

मस्त्वनिराकरणं मेस्तु तदात्मनि निरते य उपनिषत्सु धर्मास्ते

मयि सन्तु ते मयि सन्तु ॥ ॐ शान्तिः शान्तिः शान्तिः ॥ हरिः ॐ तत्सत् ॥

इत्यव्यक्तोपनिषत्समाप्ता ॥

---------- --------- ------- ------------






\]
