+++
title = "एकाक्षरोपनिषत्"
domain = "उपनिषदः"
sub-domain = "उपनिषदसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4273"
source_url = "https://www.ebharatisampat.in/readbook3.php?bookid=NjAyOTY4MzQ5MTkxMDE0&pageno=MjI0MjQyNjk5NTk="

+++
[[एकाक्षरोपनिषत्	Source: [EB](https://www.ebharatisampat.in/readbook3.php?bookid=NjAyOTY4MzQ5MTkxMDE0&pageno=MjI0MjQyNjk5NTk=)]]

\[





एकाक्षरोपनिषत् ।



एकाक्षरपदारूढं सर्वात्मकमखण्डितम् ।

सर्ववर्जितचिन्मात्रं त्रिपान्नारायणं भजे ॥

ॐ सह नाववतु सह नौ भुनक्तु ।

सह वीर्यं करवावहै ।

तेजस्विनावधीतमस्तु मा विद्विषावहै ॥

ॐ शान्तिः शान्तिः शान्तिः ॥

हरिः ॐ

एकाक्षरं त्वक्षरेऽत्रास्ति सोमे

 सुषम्नायां चेह दृढी स एकः ।

त्वं विश्वभूर्भूतपतिः पुराणः

 पर्जन्य एको भुवनस्य गोप्ता ॥ १॥

विश्वे निमग्नपदवी\_ कवीनां

 त्वं जातवेदो भुवनस्य नाथः ।

अजातमग्रे स हिरण्यरेता

 यज्ञैस्त्वमेवैकविभुः पुराणः ॥ २॥

प्राणः प्रसूतिर्भुवनस्य योनि

 र्व्याप्तं त्वया एकपदेन विश्वम् ।

त्वं विश्वभूर्योनिपारः स्वगर्भे

 कुमार एको विशिखः सुधन्वा ॥ ३॥

वितत्य बाणं तरुणार्कवर्णं

 व्योमान्तरे भासि हिरण्यगर्भः ।

भासा त्वया व्योम्नि कृतः सुतार्क्ष्य

 स्तवं वै कुमारस्त्वमरिश्ह्टनेमिः ॥ ४॥

त्वं वज्रभृद्भूतपतिस्त्वमेव ।

 कामः प्रजानां निहितोऽसि सोमे ।

स्वाहा स्वधा यच्च वषट् करोति

 रुद्रः पशूनां गुहयां निमग्नः ॥ ५॥

धाता विधाता पवनः सुपर्णो

 विष्णुर्वराहो रजनी रहश्च ।

भूतं भविष्यत्प्रभवः क्रियाश्च ।

 कालः क्रमस्त्वं परमाक्षरं च ॥ ६॥

ऋचो यजूंषि प्रसवन्ति वक्त्रा

 त्सामानि सम्राड्वसुवन्तरिक्शम् ।

त्वं यज्ञनेता हुतभुग्विभुश्च

 रुद्रास्तथा दैत्यगणा वसुश्च ॥ ७॥

स एष देवोऽम्बरगश्च चक्रे

 अन्येऽभ्यधिष्ठेत तमो निरुन्ध्यः ।

हिरण्मयं यस्य विभाति सर्वं

 व्योमान्तरे रश्मिमिवांशुनाभिः ॥ ८॥

स सर्ववेत्ता भुवनस्य गोप्ता

 ताभिः प्रजानां निहिता जनानाम् ।

प्रोता त्वमोता विचितिः क्रमाणां

 प्रजापतिश्चर्द्रमयो विगर्भः ॥ ९॥

सामैश्चिदन्तो विरजश्च बाहुउं

 हिरण्मयं वेदविदां वरिश्ह्ठम् ।

यमध्वरे ब्रह्मविदः स्तुवन्ति

 सामैर्यजुर्भिः क्रतुभिस्त्वमेव ॥ १०॥

त्वं स्त्री पुमांस्त्वं च कुमार एक

 स्त्वं वै कुमारी ह्यथ भूस्त्वमेव ।

त्वमेव धाता वरुणश्च राजा

 त्वं वत्सरोऽग्न्यर्यम एव सर्वम् ॥ ११॥

मित्रः सुपर्णश्चन्द्र इन्द्रो रुद्र

 स्त्वष्टा विष्णुः सविता गोपतिस्त्वम् ।

त्वं विष्णुर्भूतानि तु त्रासि दैत्यां

 स्त्वयावृतं जगदुद्भवगर्भः ॥ १२॥

त्वं भूर्भुवः स्वस्त्वं हि

 स्वयंभूरथ विश्वतोमुखः ।

य एवं नित्यं वेदयते गुहाशयं

 प्रभुं पुराणं सर्वभूतं हिरण्मयम् ॥ १३॥

हिरण्मयं बुद्धिमतां परां गतिं

 स बुद्धिमान्बुद्धिमतिइत्य तिष्ठती इत्युपनिषत् ॥

ॐ सह नाववतु सह नौ भुनक्तु ।

सह वीर्यं करवावहै ।

तेजस्विनावधीतमस्तु मा विद्विषावहै ॥

ॐ शान्तिः शान्तिः शान्तिः ॥

इत्येकाक्शरोपनिषत्समाप्ता ॥

-------------------------




\]
