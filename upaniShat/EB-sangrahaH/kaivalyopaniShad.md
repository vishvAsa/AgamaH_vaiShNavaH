+++
title = "कैवल्योपनिषद्\u200c"
domain = "उपनिषदः"
sub-domain = "उपनिषदसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4285"
source_url = "https://www.ebharatisampat.in/read_chapter.php?bookid=MDcyODc3ODk4MzQzMTE0"

+++
[[कैवल्योपनिषद्‌	Source: [EB](https://www.ebharatisampat.in/read_chapter.php?bookid=MDcyODc3ODk4MzQzMTE0)]]

\[





**कैवल्योपनिषद्‌**



\[ॐ भद्रं कर्णेभिः शृणुयाम देवाः भद्रं पश्येमाक्षभिर्यजत्राः ।

स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।

स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।

स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।

ॐ शान्तिः शान्तिः शान्तिः ।\]







ॐ

**अथ प्रथमः खण्डः।**

अथाश्वलायनो भगवन्तं परमेष्ठिनं उपसमेत्योवाच ।

अधीहि भगवन्ब्रह्मविद्यां वरिष्ठां सदा सद्भिः सेव्यमानां निगूढां ।

यथाचिरात्\[ययाचिरात्\] सर्वपापं व्यपोह्य परात्परं पुरुषं याति विद्वान् । ।१ । ।





तस्मै स होवाच पितामहश्च श्रद्धा-भक्ति-ध्यान-योगादवैहि ।

न कर्मणा न प्रजया धनेन त्यागेनैके अमृतत्वं आनशुः । ।२ । ।



परेण नाकं निहितं गुहायां विभ्राजते यद्यतयो विशन्ति ।

वेदान्त-विज्ञानसुनिश्चितार्थाः संन्यासयोगाद्यतयः शुद्धसत्त्वाः । ।३ । ।



ते ब्रह्मलोकेषु परान्तकाले परामृताः \[परामृतात्\] परिमुच्यन्ति सर्वे ।

विविक्तदेशे च सुखासनस्थः शुचिः समग्रीवशिरःशरीरः । ।४ । ।



अन्त्याश्रमस्थः सकलेन्द्रियाणि निरुध्य भक्त्या स्वगुरुं प्रणम्य ।

हृत्पुण्डरीकं विरजं विशुद्धं विचिन्त्य मध्ये विषदं \[विशदं\] विशोकं । ।५ । ।



अचिन्त्यं अव्यक्तं अनन्तरूपं शिवं प्रशान्तं अमृतं ब्रह्मयोनिं ।

तं आदिमध्यान्तविहीनं एकं विभुं चिदानन्दं अरूपं अद्भुतं । ।६ । ।



उमासहायं परमेश्वरं प्रभुं त्रिलोचनं नीलकण्ठं प्रशान्तं ।

ध्यात्वा मुनिर्गच्छति भूतयोनिं समस्तसाक्षिं तमसः परस्तात् । ।७ । ।



स ब्रह्मा स शिवः सेन्द्रः सोऽक्षरः परमः स्वराट् ।

स एव विष्णुः स प्राणः स कालोऽग्निः स चन्द्रमाः । ।८ । ।



स एव सर्वं यद्भूतं यच्च भव्यं सनातनं ।

ज्ञात्वा तं मृत्युं अत्येति नान्यः पन्था विमुक्तये । ।९ । ।



सर्वभूतस्थं आत्मानं सर्वभूतानि चात्मनि ।

संपश्यन्ब्रह्म परमं याति नान्येन हेतुना । ।१० । ।



आत्मानं अरणिं कृत्वा प्रणवं चोत्तरारणिं ।

ज्ञाननिर्मथनाभ्यासात्पापं \[पाशं\] दहति पण्डितः । ।११ । ।



स एव मायापरिमोहितात्मा शरीरं आस्थाय करोति सर्वं ।

स्त्रियन्नपानादिविचित्रभोगैः स एव जाग्रत्परितृप्तिं एति । ।१२ । ।



स्वप्न \[स्वप्ने\] स जीवः सुखदुःखभोक्ता स्वमायया कल्पितजीवलोके ।

सुषुप्तिकाले सकले विलीने तमोऽभिभूतः सुखरूपं एति । ।१३ । ।



पुनश्च जन्मान्तरकर्मयोगात्स एव जीवः स्वपिति प्रबुद्धः ।

पुरत्रये क्रीडति यश्च जीवस्ततस्तु जातं सकलं विचित्रं । ।१४ । ।



धारमानन्दं अखण्डबोधं यस्मिंल्लयं याति पुरत्रयं च । ।१४\* । ।



एतस्माज्जायते प्राणो मनः सर्वेन्द्रियाणि च ।

खं वायुर्ज्योतिरापः पृथिवी विश्वस्य धारिणी । ।१५ । ।



यत्परं ब्रह्म सर्वात्मा विश्वस्यायतनं महत् ।

सूक्ष्मात्सूक्ष्मतरं नित्यं तत्त्वं एव त्वं एव तत् । ।१६ । ।



जाग्रत्स्वप्नसुषुप्त्यादिप्रपञ्चं यत्प्रकाशते ।

तद्ब्रह्माहं इति ज्ञात्वा सर्वबन्धैः प्रमुच्यते । ।१७ । ।



त्रिषु धामसु यद्भोग्यं भोक्ता भोगश्च यद्भवेत् ।

तेभ्यो विलक्षणः साक्षी चिन्मात्रोऽहं सदा शिवः । ।१८ । ।



मय्येव सकलं जातं मयि सर्वं प्रतिष्ठितं ।

मयि सर्वंल्लयं याति तद्ब्रह्माद्वयं अस्म्यहं । ।१९ । ।



**\[इति\] प्रथमः खण्डः ॥**





\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_







अणोरणियानहं एव तद्वन्महानहं विश्वं अहं विचित्रं ।

पुरातनोऽहं पुरुषोऽहं ईशो हिरण्मयोऽहं शिवरूपं अस्मि । ।२० । ।



अपाणिपादोऽहं अचिन्त्यशक्तिः पश्याम्यचक्षुः स शृण्ॐयकर्णः ।

अहं विजानामि विविक्तरूपो न चास्ति वेत्ता मम चित्सदाहं । ।२१ । ।



वेदैरनेकैरहं एव वेद्यो वेदान्तकृद्वेदविदेव चाहं ।

न पुण्यपापे मम नास्ति नाशो न जन्म देहेन्द्रियबुद्धिरस्ति । ।२२ । ।



न भूमिरापो न च वह्निरस्ति न चानिलो मेऽस्ति न चाम्बरं च ।

एवं विदित्वा परमात्मरूपं गुहाशयं निष्कलं अद्वितीयं । ।२३ । ।



समस्तसाक्षिं सदसद्विहीनं प्रयाति शुद्धं परमात्मरूपं । ।२३\* । ।



यः शतरूद्रीयं अधीते सोऽग्निपूतो भवति स वायुपूतो भवति

,

स आत्मपूतो भवति स सुरापानात्पूतो भवति स ब्रह्महत्यात्पूतो भवति स सुवर्णस्तेयात्पूतो भवति स कृत्याकृत्यात्पूतो भवति तस्मादविमुक्तं आश्रितो भवत्याश्रमी सर्वदा सकृद्वा जपेत् ।



अनेन ज्ञानं आप्नोति संसारार्णवनाशनं ।

तस्मादेवं विदित्वैनं कैवल्यं पदं \[फलम्\] अश्नुते ।

कैवल्यं पदं \[फलम्\] अश्नुते । ।२४ । ।





इत्यथर्ववेदे कैवल्योपनिषत्समाप्ता । ।

ॐ तत्सत् ॥

**-----------------------------------------**







\]
