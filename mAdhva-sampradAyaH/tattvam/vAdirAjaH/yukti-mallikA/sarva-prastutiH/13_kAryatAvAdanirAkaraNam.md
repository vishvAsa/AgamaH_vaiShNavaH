+++
title = "13 कार्यतावादनिराकरणम्"

+++


## अतत्वावेदकत्वोक्तिरतो वेदे न शोभते

**कार्यतावादनिराकरणम्**

# **युक्तिमल्लिका**

अतत्वावेदकत्वोक्तिरतो वेदे न शोभते ।

अतत्वावेदकस्तस्य गुरुरेवेति मे मतिः ॥ ५१३ ॥

### **सुरोत्तमटीका**

अत उक्तरीत्या सकलवेदवाक्येषु प्रामाण्यस्यावश्यकत्वात् । अतत्वावेदकत्वोक्तिरप्रामाण्यापरपर्यायातत्वावेदकत्वकथनम् । तर्ह्यतत्वावेदकं किं स्यादित्यतस्सोपहासमुत्तरमाह ॥ अतत्वावेदक इति ॥ तस्य मायिनो गुरुरेवातत्वावेदको ऽतत्वस्य बाधितस्य प्रमेयस्यावेदको बोधक इति मे मतिरिति सम्बन्धः ॥ ५१३ ॥

### **सत्यप्रमोदटीका**

तर्ह्यद्वैतभाष्येऽपि सुबहुलमुपलभ्यमानोऽन्योन्य-विरोधोऽपि किमेवमर्थान्तरकल्पनेन परिहरणीयो, नेत्याह अतत्त्वावेदक इति । एवेति सदागमव्यवच्छेदः । अतत्त्वावेदक एवेति वा योजना । न तु तद्धाक्येऽविरुद्धार्थान्तरकल्पना । तदुक्तं ‘इतराणि विरुद्धानि प्रलम्भभ्रम-जान्यपि’ इति । विप्रलम्भादिमूलत्वेनाप्रामाण्यमेव तद्वाक्यानामिति भावः ॥ ५१३ ॥

# **युक्तिमल्लिका**

अकामः काम्यविधिना कुतो वा न प्रवर्तते ।

लिङ्लोट्तव्यप्रत्ययान्तपदोपेतविधेर्बलात् ॥ ५१४ ॥

### **सुरोत्तमटीका**

द्वासुपर्णेत्यादिसिद्धार्थबोधकश्रुतिप्रामाण्यस्थैर्याय कार्यता-वादिन एव मुखेन सिद्धार्थबोधकत्वेनैव मानत्वं वाचयितुमाह ॥ अकाम इत्यादिना ॥ ५१४, ५१५ ॥

### **सत्यप्रमोदटीका**

द्वासुमर्णेत्यादिवाक्यानां भेदपरत्वं यदुक्तं तन्नो-पपद्यते । वाक्यसामान्यस्य कार्यपरत्वाद् वेदानां सिद्धार्थपरत्वायोगात् । विधिप्रत्ययाभावे कार्यबोधासम्भवात् तदभावे प्रवृत्त्याद्यनुपपत्तेर् नैराकाङ्क्ष्य-लक्षणवाक्यपर्यवसानस्यैवानुपपत्तेरिति प्राभाकरमतानुसारेणाशङ्क्य परिहरति चतुर्भिर् अकाम इत्यादिना । इष्टसाधनताज्ञानाभावेऽपि विधिपदबोधित-पराभिमतकार्यताज्ञानेनैव प्रवृत्तिर्यदीत्यादौ उपस्कर्तव्यम् । अकामः वृष्टिकाम-रहितः स्वर्गकामनावान् । काम्यविधिना कारीर्या यजेत स्वर्गकाम इत्येवं-रूपेण । कुतो वेति । न तावत्त्वदभिमतस्य कार्यताबोधकस्य विधेर्विरहात् । यजेतेति लिङ्प्रत्ययान्तपदोक्तविधेरविकलत्वात् । तदाह लिङिति ॥ ५१४ ॥

# **युक्तिमल्लिका**

यदीष्टसाधनं तस्य तन्नेत्येवाप्रवर्तकम् ।

तर्ह्यावश्यकमिष्टस्य हेतुत्वं बोधयेद्धि यत् ।

तदेव वाक्यं मानं स्याल्लोटायुक्तं लटाऽपि वा ॥ ५१५ ॥

### **सत्यप्रमोदटीका**

अथ स्वर्गस्य तदिष्टत्वेऽपि कारीर्यास्तदसाधनत्वान्न प्रवृत्तिरिति मन्यसे तर्हि इष्टसाधनताज्ञानस्यावश्यकत्वं त्वयैवाभ्युपगतमिति तद्बोधकमेव वाक्यं मानमिति नियमसिद्धिर्निष्प्रत्यूहेत्याह तदेवेति । तदुक्तं भगवत्पादैः ‘ज्ञात्वैव हीष्टसाधनतां प्रवर्तते निवर्तते च विपर्ययेणे’ति ॥५१५॥

# **युक्तिमल्लिका**

यागे विधिः कृतो वेदे क्रियान्तरविधिं विना ॥ ५१६ ॥

### **सुरोत्तमटीका**

क्रियान्तरविधिं कारीर्या स्वर्गकामो यजेतेत्यादिविधिम् ॥ ५१६-५१८ ॥

### **सत्यप्रमोदटीका**

उक्तं नियमं विपक्षे बाधकप्रदर्शनेन द्रढयति याग इति । यागे दर्शपूर्णमासादौ । क्रियान्तरविधिं स्वर्गसाधनतारहितकारीर्यादि-क्रियान्तरविधिम् ॥ ५१६ ॥

# **युक्तिमल्लिका**

यद्यस्ति स्वर्गहेतुत्वं याग एवेति मन्यसे ।

तर्हि सिद्धविधेः पृष्टलम्बी तव विधिर्ह्यभूत् ॥ ५१७ ॥

### **सत्यप्रमोदटीका**

याग एव दर्शपूर्णमासादौ । एवकारेण कारीर्यादि-व्यवच्छेदः । पृष्ठलम्बी सिद्धस्य स्वर्गस्येष्टत्वमुपजीव्य तत्साधनताबोधकत्वेनैव प्रवर्तकः ॥ ५१७ ॥

# **युक्तिमल्लिका**

अतस्तेनैव विधिना वाक्सर्वा मानतां व्रजेत् ।

अस्त्यायुरिति वाक्यं च नोचेन्मानं भवेन्न ते ॥ ५१८ ॥

### **सत्यप्रमोदटीका**

तेनैव इष्टसाधनताऽवबोधकेनैव । मानतां नैराकाङ्क्ष्यलक्षणं पर्यवसानम् । ‘वाक्यार्थज्ञानमात्रेण क्वचिदिष्टं भवेदपि’ इत्यनुव्याख्यानमनुरुध्याह अस्त्यायुरिति । पुत्रस्ते जातः, पिता ते राजा वर्तते इत्यादिसुधोक्तं चानुसन्धेयम् । ते इत्यनेन इदं ध्वनयति । अस्य वाक्यस्य प्रामाण्यं वैयात्येन नाङ्गीकरोषि चेत्तव सद्योमृतिरापद्यत इति ॥५१८॥

# **युक्तिमल्लिका**

तस्मादाचार्यतरणिसरणिश्शोभतेतराम् ।

यस्स्वान्वितिमिरान्कुर्वन्सदा हृद्व्योमि्न जृम्भते ॥ ५१९ ॥

### **सुरोत्तमटीका**

अवैदिकाचार्यस्मरणदोषपरिहाराय स्वाचार्यं सूर्यतया वर्णयन्नुक्तमर्थमुपसंहरति ॥ तस्मादिति ॥ चार्वाकाद्युदितमार्गस्य सर्वस्या-प्रामाणिकत्वात् । आचार्यतरणिसरणिर् मध्वाचार्याख्यतरणे स्सूर्यस्य मार्ग इत्यर्थः । तस्य सूर्यत्वमुपपादयति ॥ य इत्यादिना ॥ य आचार्यसूर्यः स्वान्स्वभक्तजनान्वितिमिरान्विगताज्ञानाख्यांधकारान्कुर्वन्हृद्व्योमि्न तदीय हृदयाख्याकाशे सदाजृम्भते । तस्याचार्यतरणेरिति पूर्वेणार्थतस्सम्बन्धः ॥ ५१९ ॥

### **सत्यप्रमोदटीका**

दुर्वादानुवादप्रसक्तपापापनोदाय तत्पाटनपटुं श्रीमदा-चार्यं स्मरति तस्मादिति । यस् तरणिः । मरणिर् मार्गः । तरामित्यनेन सूचितं सूर्यादप्यतिशयं व्यनक्ति ॥ स्वान् भक्तवर्गानेव । सूर्यस्य तु नायं विवेकः । सदा नक्तं दिवम् । सूर्यस्तु दिवैव । वितिमिरान् । आन्तरतमोरहितान् । सूर्यस्तु बाह्यतमोमात्रनिरासकः । हृद्व्योमि्न हृदयाकाशे । सूर्यस्तु बाह्याकाशमात्रगः । जृम्भते त्रिलोक्या बहिरपीति शेषः ॥ ५१९ ॥

