+++
title = "३० तत्वमसि श्रुत्यर्थः"

+++


## तथा तत्त्वमसीत्याह श्रुतिर्ब्रह्म सदृक्षताम्

**तत्वमसिश्रुत्यर्थः**

# **युक्तिमल्लिका**

तथा तत्त्वमसीत्याह श्रुतिर्ब्रह्म सदृक्षताम् ।

गुणैः कतियपैर्वक्तुं लोकवेदानुसारिणी ॥ ९८७ ॥

### **सुरोत्तमटीका**

तथा सिंहो देवदत्त इति वाक्यवत् । ब्रह्मसदृक्षतां जीवस्य कतिपयैर्गुणैर्ब्रह्म समानतां वक्तुं श्रुतिस्तत्त्वमसीत्याहेति योजना । लोकवेदानुसारिणीत्यनेन नेदं व्याख्यानमपूर्वमिति सूचयति ॥ ९८७ ॥

### **सत्यप्रमोदटीका**

ब्रह्मसदृशतां तेन ‘तद्वत्त्वमसि’ इत्यर्थः । तदुक्तं ‘तद्गुणसारत्वात्तु तद्व्यपदेशः प्राज्ञवत्’ इति सूत्रभाष्ये

‘भिन्ना जीवाः परो भिन्नस्तथाऽपि ज्ञानरूपतः ।

प्रोच्यन्ते ब्रह्मरूपेण वेदवादेषु सर्वशः’ इति ।

‘अन्तरेणापि वसिम् अतिदेशोऽवगम्यते । अब्रह्मदत्तं ब्रह्मदत्त इत्याह तेन वयं मन्यामहे बह्मदत्तवदयं भवती’ति महाभाष्योक्तेः (न्याया.२-२८ प. ५९५) ॥ ९८७ ॥

# **युक्तिमल्लिका**

अतिशूरं नरं प्राहुश्शार्दूल इति यज्जनाः ।

अग्निर्माणवकश्चेति यस्माद्वाक्चास्ति वैदिकी ॥ ९८८ ॥

### **सुरोत्तमटीका**

यद्यस्मात् । माणवको ब्रह्मचारी । तस्मिन्नग्निवत्तपसा दाहकत्वशक्तिबोधनायेति भावः । तस्माल्लोकवेदानुसारिणीति पूर्वेणान्वयः ॥ ९८८ ॥

### **सत्यप्रमोदटीका**

लोकवेदसंमतिं प्रयोगस्य दर्शयति अतिशूरमिति ॥ ९८८ ॥

# **युक्तिमल्लिका**

अथवा जीवपरयोर्भेदं वक्तुं सविस्तरम् ।

प्रावर्तत श्रुतिरियं नाभेदमिति मे मतिः ॥ ९८९ ॥

### **सुरोत्तमटीका**

किं च श्रुतिस्सर्वत्र स्वार्थप्रच्यावनपरं परं बहुधा धिक्कर्तुं नवभिर्दृष्टान्तैर्भेदं प्रदर्श्य नवधाऽतत्त्वमसीति जीवब्रह्मणोर्भेदं सतात्पर्यं साधितवती । अतोऽपि नेयं श्रुतिस्तवानुकूला । तथा हि । स यथा शकुनिः सूत्रेणेति वाक्योक्त शकुनि सूत्रदृष्टान्तेन सुषुप्तिदशायामपि सत्पदवाच्य-परमात्मनियम्यमत एव भिन्नं जीवम् अतत्त्वमसीति प्राग्बोधितवती । पश्चाद् यथासोम्यमधुमधुकृतोनिस्तिष्ठन्तीति वाक्योक्तमधुमधुकृन्निदर्शनेन तत्र तत्र परमात्मना सृष्ट्वा रक्षितं जीवम् अतत्त्वमसीति बोधितवती । पुन इमास्सोम्य नद्यः पुरस्तात्प्राच्यस्स्यंदन्त इति वाक्येन नदीसमुद्रदृष्टान्तेन प्रलये सर्वजीवा-नामाधारात्सृष्टौ बहिर्निर्गमने अवधिभूताच्च हरेर्भिन्नं जीवम् अतत्त्वमसीति बोधितवती । अनन्तरम् अस्य सोम्य महतो वृक्षस्येति वाक्ये जीवनामक-परमात्माधीनशोषणभाजन शाखास्थानीयं जीवं दुःखितया परमात्मनोऽ-त्यन्तभिन्नं जीवमतत्त्वमसीति बोधितवती । न्यग्रोधफलमत आहरेति वाक्ये च धानाणिमदृष्टान्तेनाणुतयाऽदृश्यात्परमात्मनो दृश्यं जीवं, अत एव भिन्नम् अतत्त्वमसीति बोधितवती । सर्वथाऽदृश्यत्वेऽसत्त्वप्रसङ्गेन पुनर्लवणमेतदुक्ते वधायेति वाक्ये लवणोदकदृष्टान्तेन दृश्यलवणरसोपेतादृश्यलवणद्रव्यवद् दृश्यस्वातन्त्र्याख्यशक्तिमतो हरेर् अस्वतन्त्रम् अत एव भिन्नं जीवम् अतत्त्व-मसीति बोधितवती । पुनः यथा सोम्य पुरुषं गन्धारेभ्य इति वाक्ये गन्धार-पुरुषदृष्टान्तेन गुरूपदिष्टज्ञानेन लभ्यात्परमात्मनः लब्धृजीवमत एव भिन्नम् अतत्त्वमसीति बोधितवती । पुनः पुरुषं सोमोपतापिनं ज्ञातयः पर्युपासत इति वाक्ये ज्ञात्युपतापिदृष्टान्तेन अनुपतापिनः परमात्मन उपतापोपलक्षित-मरणवन्तं जीवम् अत एव भिन्नमतत्त्वमसीति बोधितवती । अन्ते पुरुषं सोम्योत हस्तगृहीतमानयन्तीति वाक्ये राजतस्करपुरुषदृष्टान्तेन अभेदोक्त्या स्वगुणाप-हारकहीनजीवानां बन्धनहननादिक्लेशरूपतमोदातुर्भेदोक्त्या स्वगुणान्स्वस्मिन्नेव स्तुवतश्च बन्धनहननादिविदूरमुक्तिदात्परमात्मनस्सदसद्गतियोग्यम् अत एव भिन्नजीवम् अतत्त्वमसीति बोधितवती । ग्रन्थकृच्च विस्तरभयात्परशङ्कापनोदाय कानिचिन्निदर्शनानि विवृण्वन् तमेवार्थं वक्तुमुपक्रमते ॥ अथवेत्यादिना ॥ त्वम् अतत् तस्मादन्यद्वस्तु असीति श्वेतकेत्वाख्यजीवस्य परस्य च भेदं वक्तु-मित्यर्थः । असमर्थत्वद्योतनेन गर्विणस्तस्य गर्वपरिहाराय नपुंसकप्रयोगः । नवभिर्दृष्टान्तैर्भेदकथनात् सविस्तरमित्युक्तम् ॥ ९८९ ॥

### **सत्यप्रमोदटीका**

सविस्तरमिति । तथा हि तत्त्वनिर्णये ‘अतत्त्व-मसीति नवकृत्वोपदेशः सदृष्टान्तक इति ॥ ९८९ ॥

# **युक्तिमल्लिका**

स्वप्नावसानकालीनसुप्त्यवस्थां प्रबोधयन् ।

स्वप्नान्तं सौम्य जानीहीत्याह शिष्यं गुरुः पुरा ॥ ९९० ॥

### **सुरोत्तमटीका**

शिष्यं श्वेतकेतुम् । गुरुर् उद्दालकः । पुरा पूर्वम् । अक्षिगतस्य जाग्रदवस्था । कण्ठगतस्य स्वप्नः । हृदि सुप्तिरिति क्रमात् स्वप्नावसाने विद्यमाना सुप्तिरिति भावः ॥ ९९० ॥

### **सत्यप्रमोदटीका**

‘स्वप्नान्तं मे सौम्य विजानीहि’ इत्युपक्रमवाक्यं व्याख्याति स्वप्नेति । स्वप्नान्तः स्वप्नावसानकालीना सुषुप्त्यवस्था । तत्र जागरस्वप्नयोः शरीरेन्द्रियमनसामितस्ततो विक्षेपेण श्रान्तस्य जीवस्य श्रमापनोदाय स्वापे परमेश्वरायत्तताऽभिधीयते ॥९९० ॥

# **युक्तिमल्लिका**

यत्र स्वपिति नामायं पुरुषो जीवचेतनः ।

स ता ब्रह्मचिता साकं सम्पन्नस्स्यात्तदाऽप्ययम् ।

न तु तद्भावमाप्नोति सेऽयं सुप्तिदशा किल ॥ ९९१ ॥

प्राज्ञेन सम्परिष्वक्त इति शाखान्तरे श्रुतिः ।

प्राज्ञेन सम्परिष्वङ्गमेव सुप्तावकीर्तयत् ॥ ९९२ ॥

सम्यगालिङ्गनं ह्येव सम्परिष्वङ्ग ईर्यते ।

सम्यक्प्राप्तिश्च सम्पत्तिर्भिन्नयोरेव किं न ते ।

यदेकस्य न ते दृष्टे दृष्टे सर्वत्र च द्वयोः ॥ ९९३ ॥

### **सुरोत्तमटीका**

यत्र यदा । सम्पन्नः सम्यक्प्राप्तः । सेयं जीवस्य ब्रह्मप्राप्तिदशा स्वप्नान्तं मे सौम्य विजानीहि । यत्रायं पुरुषस्स्वपिति नाम सता सोम्य तदा सम्पन्नो भवतीति श्रुतिव्याख्यानमिदम् । शाखान्तरे बृहदारण्यके । प्राज्ञेन सम्परिष्वक्त इत्यनेन प्राज्ञेनात्मना संपरिष्वक्तो न बाह्यं किञ्चन वेदेति श्रुतिमुपादत्ते ॥ ते प्राप्त्यालिङ्गने ॥ ९९१-९९३ ॥

### **सत्यप्रमोदटीका**

‘यत्रायं पुरुषः स्वपिति नाम सता सोम्य तदा सम्पन्नो भवति’ इति वाक्यशेषं व्याचष्टे यत्रेति । सम्परिष्वक्त इत्यनन्तरं ‘न बाह्यं किञ्चन वेद’ इति वाक्यशेषः । सपरिष्वङ्गः सम्पत्तिरिति उभे अपि भेदनियते इति भेदसिद्धिरित्याह सम्यगिति

॥ ९९१-९९३ ॥

# **युक्तिमल्लिका**

अन्तर्हितस्य या प्राप्तिः प्रविष्टस्योदरे हरेः ।

सैवापीतिशब्दशक्तिशोधनेन त्वभिन्नता ॥ ९९४ ॥

### **सुरोत्तमटीका**

स्वं ह्यपीतो भवतीति श्रुतेरर्थमाह ॥ अन्तर्हितस्येति ॥ अदृश्यस्येत्यर्थः । सा अदृश्यतया प्राप्तिः ॥ ९९४ ॥

### **सत्यप्रमोदटीका**

‘स्वं ह्यपीतो भवति’ इति श्रुतिं विवृणोति अन्तर्हित इति । तिरोहितः सन् प्राप्तो भवतीत्येवार्थः । न त्वभिन्न इति । अपेरपि धातौ इणश्च गतौ निष्ठायाश्च कर्तरि शक्तेः क्लृप्तत्वादैक्ये योगरूढ््योरभावाच्च । ऐक्यार्थत्वे अतीत इत्यस्य भवतेश्चाकर्मकत्वेन श्रुतद्वितीयाऽयोगाच्च । अत्र विस्तरः न्यायामृते (२-२८ प.५९७) ॥ ९९४ ॥

# **युक्तिमल्लिका**

तिन्नन्तोऽत्र यदिण्धातुर्यत्पिधानार्थकोस्त्यपिः ।

अतोऽत्रान्यार्थविन्यासचिन्ता हन्ता फलैव ते ॥ ९९५ ॥

### **सुरोत्तमटीका**

शब्दशक्तिमेव दर्शयति ॥ तिन्नंत इति ॥ तिन्प्रत्य-यान्तः । अत्र अपीतिपदे । अपिर् अपीत्युपसर्गः । अपीतिपदं तूक्तप्रत्ययान्त-मिति द्रष्टव्यम् । एवं शब्दशक्तिशोधने सम्यक्प्राप्तिरेवापीतिशब्दार्थो न त्वभेद इति भावः । स्वपदं च स्वस्मिन्स्वस्यैव गम्यगमकभावान्यथानुपपत्त्या स्वतन्त्रत्वाद्वा स्वामित्वेन स्वीयत्वाद्वा प्राक्सत्पदोदितब्रह्मपरम् ॥ ९९५ ॥

### **सत्यप्रमोदटीका**

अन्यार्थेति अभेदेत्यर्थः ॥ ९९५ ॥

# **युक्तिमल्लिका**

सुप्त्युत्क्रान्त्योश्च भेदेन नेत्याह निर्णयसूत्रकृत् ।

यतस्सुप्तौ च मुक्तौ चाभिदा शास्त्रविदोदिता ।

अतो द्विर्बद्धभेदोऽयं सुबद्धोऽभूच्छ्रुतेर्गले ॥ ९९६ ॥

सुप्तिश्चावान्तरा मुक्तिर्देहादेरप्ययात्तव ।

सुप्तौ मुक्तौ च यन्नास्ति तदैक्यं स्यात्कदा वद ॥ ९९७ ॥

### **सुरोत्तमटीका**

सूत्रानुसारि चेदं व्याख्यानमिति भावेनाह ॥ सुप्तीति ॥ अनेन सुषुप्त्युत्क्रान्त्योर्भेदेनेति सूत्रं गृह्णाति । शास्त्रविदा वेदव्यासेन । द्विर्बद्धः सुप्तौ मुक्तौ च बद्धः । व्यासानुशासनशब्दानुशासनाभ्यां बद्ध इति वा ॥ ९९६,९९७ ॥

### **सत्यप्रमोदटीका**

सूत्रे च सुषुप्तौ भेदस्यैव समर्थितत्वाच्च न तमाम् अभेदार्थावकाश इत्याह सुप्तीति शास्त्रविदा निर्णायकसूत्रप्रणेत्रा । द्विर् द्विवारं सुप्तौ मुक्तौ च ॥ सुबद्धः मुक्तिप्रायसुप्तौ मुक्तौ चानुवृत्तस्य पारमार्थिकत्वा-वश्यम्भावात् ॥ ९९६, ९९७ ॥

# **युक्तिमल्लिका**

सदृष्टान्तमिमामेव वेदः प्राबोधयद्दशाम् ।

यतः शकुनिसूत्राख्यनिदर्शनमदर्शयत् ॥ ९९८ ॥

### **सुरोत्तमटीका**

सदृष्टान्तम् । स यथा शकुनिस्सूत्रेण प्रतिबद्धो दिशंदिशं पतित्वाऽन्यत्रायतनमलब्ध्वा बन्धनमेवोपाश्रयत इति दृष्टान्तपूर्वकम् । इमां सुप्तिम् ॥ ९९८ ॥

### **सत्यप्रमोदटीका**

सदृष्टान्तमिति । अन्यत्रापि श्रुतौ भिन्नश्येननीड-दृष्टान्तोक्तिरनुसन्धेया ॥ ९९८ ॥

# **युक्तिमल्लिका**

दार्ष्टान्तिके तत्र मनो मन्तृत्वाज्जीव एव तत् ।

न चेदुपक्रमोऽन्यस्य स्याच्चान्यस्योपसंहृतिः ॥ ९९९ ॥

### **सुरोत्तमटीका**

एवमेव खलु सोम्यैतन्मनो दिशंदिशं पतित्वा अन्य-त्रायतनमलब्ध्वा प्राणमेवोपाश्रयत इति दार्ष्टान्तिकवाक्ये । तत्तस्मात् । न चेन्मनश्शब्दो जीववाचको न चेत् । उपक्रमः यत्रायं पुरुषस्स्वपिति नामे-त्युपक्रमः । अन्यस्य पुरुषपदोदितजीवस्य ॥ ९९९ ॥

### **सत्यप्रमोदटीका**

दार्ष्टान्तिके ‘एवमेव खलु सोम्यैतन्मनः’ इति वाक्ये ‘मननान्मन उद्दिष्ट’ इति प्रमाणाज्जीव एव मनःशब्दार्थः । ‘यत्रायं पुरुषः स्वपिति नाम’ इति पुरुषशब्देन तस्यैवोपक्रान्तत्वादित्याह मन इति ॥९९९॥

# **युक्तिमल्लिका**

शकुनेश्शकुनाच्चायं जीवस्तत्रापि जीवति ।

यच्चेतनोपमा प्रायश्चेतनस्यैव शोभते ॥ १००० ॥

### **सुरोत्तमटीका**

शकुनाद्दृष्टान्ततयोक्त्याख्यशकुनात् । यथा गन्तुः पुरुषस्य समीचीनपक्षिणश्शकुने जाते सति जीवभयं नास्ति तथाऽत्रापि दृष्टान्ते शकुनेः प्रस्तावाद् दार्ष्टान्तिकेऽपि जीवस्य नापगम इति भावः ॥ १००० ॥

### **सत्यप्रमोदटीका**

शकुनेः शकुनात् प्रवासोपक्रमे शुभसूचनान् न जीवभयं तथाऽत्रापि शकुनेश्चेतनस्य जीवस्य दृष्टान्तीकरणान्न जीवभावापगमेन ऐक्यभयमिति साहित्यमुद्रयाऽऽह जीव इति ॥ १००० ॥

# **युक्तिमल्लिका**

किञ्चान्तःकरणाख्यं ते मनो लीनं तदा तव ।

प्राणसंश्रयता तस्य कथं लीनस्य कथ्यते ॥ १००१ ॥

### **सुरोत्तमटीका**

ते मनः । तव मते तवदुराग्रहात् त्वन्मनस एव नाशोऽस्तु न तु मन्मनस इति भावेनोक्तं ते मन इति । किं च मनसो जीवत्वाभावे जीवपरयोरैक्यस्यापि न प्रस्तावस्स्यात् । अतस्त्वयापि मनःपदेन जीव एव वाच्यः ॥ १००१ ॥

### **सत्यप्रमोदटीका**

मनःशब्दस्यान्तःकरणार्थकत्वं परस्यापि दुर्घटमित्याह किञ्चेति । प्राणबन्धनमित्युक्तं प्राणाश्रितत्वं प्रलीनस्य न सम्भवतीत्याह प्राणेति ॥ १००१ ॥

# **युक्तिमल्लिका**

यतश्चोपरि तत्स्थाने प्रजाशब्दं हि जीवगम् ।

सन्मूला एव सोम्येमाः प्रजा इति वदिष्यति ।

अतो मनःप्राणशब्दौ जीवब्रह्मपराविमौ ॥ १००२ ॥

इति भेदं सदृष्टान्तं प्राक्प्रस्ताव्यपुनर्गुरुः ।

तत्त्वमस्यादिवाक्येन कथमैक्यं वदेद्वद ॥ १००३ ॥

### **सुरोत्तमटीका**

तत्स्थाने मनस्स्थाने । एतत्समाख्यख्या प्रागुक्त-प्राणपदस्य ब्रह्मपरता मनःपदस्य जीवपरता चेति द्वयमपि सिद्धमिति भावः ॥ १००२,१००३ ॥

### **सत्यप्रमोदटीका**

स्वारब्धार्थम् उपक्रमे सदृष्टान्तमुपपादितं भेदरूपार्थम् । उत्सृज्य दुराग्रहादपलप्य । द्विरूपायाः सावकाशाया गिरस् तत्त्वमसिवाक्यस्य बलाद् आपातार्थे मोहाद् अन्यार्थम् अभेदरूपम् । आशास्ते केवलं दुराशां करोति । न तु पुनः स्वार्थसिद्धिः । मद्यपायी अतितामसः सर्वार्थान् विपरीतांश्च बुद्धिः सा पार्थ तामसी’ इति लक्षणसमन्वयात् ॥ १००२-१००४ ॥

# **युक्तिमल्लिका**

यस्त्वारब्धार्थमुत्सृज्य द्विरूपाया गिरो भरात् ।

मध्येऽन्यार्थमपि व्यर्थमाशास्ते मद्यपाय्यसौ ॥ १००४ ॥

### **सुरोत्तमटीका**

उपक्रमविरुद्धमप्यर्थं वदन्तमपहसति ॥ यस्त्विति ॥ द्विरूपायास् तदिति अतदिति च द्वे रूपे यस्यास्सा तस्याः । गिरः स आत्मा तत्त्वमसीति गिरः । क्वचित्पतिव्रतारूपं क्वचित्स्वैरिणीरूपं च यस्यानार्या-स्तस्या गिर इति ध्वनिः । अन्यार्थम् उपक्रमविरुद्धार्थं व्यर्थं प्रयोजनं विनापि प्राक् यज्ञादि पुण्यकर्मारभ्य मध्येस्वैरिणीवाक्यात् तामालिङ्गन्यथा मद्यपायी तथा सावकाशवाक्यस्य उपक्रमविरुद्धार्थं वदन्नपि मद्यपाय्येव न विवेकीति भावः ॥ १००४ ॥

# **युक्तिमल्लिका**

सत्यतत्त्वमसीत्यस्मदर्थे मुख्ये न लक्षणा ।

न ते श्लोक्यं नापि शक्यं शक्यैक्यं तेन शोक्यसि ॥ १००५ ॥

### **सुरोत्तमटीका**

प्रबलं दूषणान्तरं चाह ॥ सतीति ॥ शक्यैक्यं तत्त्वं-पदमुख्यार्थयोरैक्यम् । ते मते । श्लोक्यं च न विरुद्धत्वाच्छक्यमपि न । तेन तत्ववादिनोक्तमुख्यार्थे सति लक्षणाऽयोगेन जहदजहल्लक्षणया ऐक्यं वदतस्तव मुख्यार्थासम्भवेन च शोकी दुःखवान् । मुख्यार्थस्तु मायिनैव नाङ्गीक्रियते । मुख्ये सम्भवत्यमुख्यायोगादिति न्यायेन उपक्रमानुकूलमुख्यार्थे सति लक्षणा-याश्च नात्रावकाशः । अतः परस्य महासंकटमभूदिति भावः ॥ १००५ ॥

### **सत्यप्रमोदटीका**

सति अतत्वमिति पदच्छेदे मुख्ये मदर्थे सतीत्यन्वयः । न लक्षणा युक्तेति शेषः । शक्ययोर् मुख्यार्थयोरैक्यम् । न शक्यं स्वीकारा-नर्हम् । न स्वीकृतं च । ‘ऐक्यं नयोर्लक्षितयोर्न वाच्ययोः’ इति तेनेवोक्तेः । शोकी श्रुतीनामखण्डार्थपरत्वरूपाऽप्रामाण्यशङ्काऽनेन तमसि सुबहुलदुःखवान् ॥ १००५ ॥

# **युक्तिमल्लिका**

तत्त्वज्ञानश्रुतौ तस्मात्तत्त्वज्ञो मत्त एव सः ॥ १००६ ॥

### **सुरोत्तमटीका**

तत्त्वज्ञस् तद्भावाख्यार्थज्ञः । श्रुतौ तत्त्वज्ञो न किं तु मत्त एवेति सम्बन्धः । पूर्वश्लोकेऽनुप्रासोऽलङ्कारः । अस्मिन्श्लोके तत्त्वज्ञो मत्त एव न तु तत्वज्ञः किं तु अतत्त्वज्ञ एव तत्वज्ञ इति फलितार्थं चादाय द्वेधा विरोधालङ्कारः ॥ १००६ ॥

### **सत्यप्रमोदटीका**

तस्य भावस् तत्त्वं ब्रह्मैक्यं तज्जानातीति तत्त्वज्ञः न तत्वज्ञः यथार्थज्ञानवान्न अत्र विरोधाभासद्वयम् । तत्त्वज्ञः ब्रह्मैक्यज्ञानी न तत्त्वज्ञः । किन्तु ब्रह्मभावं स्वस्य अजानानो ऽतत्व एव तत्वज्ञ इति ॥

# **युक्तिमल्लिका**

यत्सत्प्रतिष्ठसन्मूलसदायतनतां श्रुतिः ।

प्रजाशब्दोक्तजीवानां वक्ति तत्रैव सादरम् ।

अतस्त्रिधा प्रजानां च सतश्चोक्तैव भिन्नता ॥ १००७ ॥

### **सुरोत्तमटीका**

परकीयार्थे उपक्रमदृष्टान्तन्यायविरोधानुक्त्वा स्ववाक्य-विरोधं चाह ॥ यदिति ॥ यद् यस्मात् । तत्र एवमेव सोम्येमास्सर्वाः प्रजा-स्सन्मूलास्सदायतनास्सत्प्रतिष्ठा इति दार्ष्टान्तिकवाक्ये बहुशो भेदकथना-त्सादरमित्युक्तम् । त्रिधा सन्मूलं यासामिति सदायतनं यासामिति प्रकर्षेण तिष्ठत्यस्यामिति प्रतिष्ठा सदेव प्रतिष्ठा यासामिति च सृष्टेः प्राक्सृष्टिमध्ये सृष्टेरुपरितनमोक्षकाले चेत्यर्थः । एवं च एकस्मिन्नेव वाक्ये स्पष्टं भेदमुक्त्वा पुनस्तत्त्वमसीत्यभेदं च कथं ब्रूयादिति भावः । अथवा उक्तदार्ष्टान्तिकवाक्ये स्पष्टं भेदकथनात् तद्दृष्टान्तवाक्योक्तनदीसमुद्रादीनामपि भेद एव विवेकिना वक्तव्य इति भावः ॥ १००७ ॥

### **सत्यप्रमोदटीका**

सन्मूला इति सृष्टेः प्राक् । सदायतना इति मध्ये । सत्प्रतिष्ठा इति मुक्तौ इत्येवम् अवस्थात्रये सच्छब्दाभ्यासेन सतः ब्रह्मणः प्रजानां जीवानां च भेदकथनात् सादरमित्युक्तम् ॥ १००७ ॥

# **युक्तिमल्लिका**

लवणोदकदृष्टान्ते स्पष्टं भेदो निदर्शितः ।

यन्नैक्यं भिन्नरसयोर्योगेऽप्यालोडनं परम् ॥ १००८ ॥

### **सुरोत्तमटीका**

लवणोदकदृष्टान्ते भेदमनुभावयति ॥ यन्नैक्यमिति ॥ यद् यस्मात् । भिन्नरसयोर् मधुरलवणाख्यरसयुक्तयोर्लवणोदकयोः । हेतु-गर्भमिदं विशेषणम् । भिन्नरसत्वेन विरुद्धधर्माक्रान्तत्वादेव नैक्यमित्यर्थः । योगे लवणस्य जलसम्बन्धे । जलान्तःप्रवेशन इत्यर्थः । परं केवलम् । मृत्तिकाया जलेनेवालोडनमेव न त्वैक्यमित्यर्थः ॥ १००८ ॥

### **सत्यप्रमोदटीका**

भिन्नरसयोर् बहुव्रीहिः । जलस्य मधुरं लवणस्य लवणं रसमित्येवं भिन्नौ रसौ ययोस्तौ तयोर् जललवणयोः । योगेऽपि मिश्रणेऽपि । नैक्यं न स्वरूपैक्यं किन्तु आलोडनं स्थानैक्यमेव ॥ १००८ ॥

# **युक्तिमल्लिका**

यथा तप्तोदके रूपस्पर्शाभ्यामभिभूतयोः ।

अबग्न्योरुभयोर्यागस्तथैव लवणोदके ।

रूपाभिभूतलवणे रसस्याभिभवोजले ॥ १००९ ॥

### **सुरोत्तमटीका**

तर्हि जलमाधुर्यस्य कस्मादननुभव इत्याशङ्कां दृष्टान्त-मुखेन परिहरति ॥ यथेति ॥ यद्यपि तप्तोदके जलस्य शीतस्पर्शाभिभवः । अग्नेश्च शुक्लभास्वररूपाभिभवः । तथापि उष्णस्पर्शशक्त्या जलाद्भिन्नोऽग्नि-रप्यस्त्येव । जलरूपमहिम्ना अग्नेर्भिन्नं जलमप्यस्ति । एवं लवणोदकेऽपि उदकस्य माधुर्यरसाभिभवः । लवणस्य च रूपाभिभवः । तथापि रसशक्त्या जलाद्भिन्नं लवणमप्यस्ति । रूपशक्त्या सांसिद्धिकद्रवत्वशक्त्या च लवणाद्भिन्नं जलमप्यस्ति । स्वनिष्ठगुणयोरेवाभिभवः । स्वरूपैक्यं तु नोभयत्रापि । अन्यथा अभिभूतरूपस्य ग्रहस्य ग्रस्तपुरुषैक्यं च स्यादिति भावः ॥ १००९ ॥

### **सत्यप्रमोदटीका**

यथेति तप्तोदके तेजसो रूपमात्राभिभवो न उष्ण-स्पर्शस्य जलस्य स्पर्शमात्राभिभवो न तु रूपस्य तथाऽपि स्वरूपभेदः, तथाऽत्रापि लवणस्य रूपाभिभवो न रसस्य, उदकस्य रसाभिभवो न रूपस्य स्वरूपे तु भिन्ने एवेत्याह यथेति ॥ १००९ ॥

# **युक्तिमल्लिका**

नदीसमुद्रावप्येवं गङ्गासागरसङ्गमः ।

इति शास्त्रप्रसिद्धेश्च वृद्धानां च प्रसिद्धितः ।

नदीशुद्धोदसंयोगो वार्धेस्स्याल्लवणोदके ॥ १०१० ॥

### **सुरोत्तमटीका**

दृष्टान्तान्तरेऽपि भेदमुपपादयति ॥ नदीसमुद्राविति ॥ एवं लवणोदकवत् । तत्रापि नदीजलस्य रसाभिभवमात्रं न त्वैक्यम् । ईष-त्समुद्रजलयोगे उभयस्वभावस्याप्यनुभवेन ऐक्यादर्शनात् । इयांस्तु विशेषः । समुद्रजलं सर्वदा लवणेनाभिभूतरसं नदीजलं तु कदाचित्समुद्रलवण-जलेनैवाभिभूतरसमिति । युक्त्यन्तरं चाह ॥ गङ्गेति ॥ नदीसमुद्रजलयोरैक्ये शास्त्रे लोके च प्रयुज्यमानसम्बन्धार्थकसङ्गमपदविरोध इति भावः । वार्धे-र्लवणोदक इति सम्बन्धः ॥ १०१० ॥

### **सत्यप्रमोदटीका**

शास्त्रप्रसिद्धितः ‘सितासिते सरिते यत्र सङ्गते’ इत्यादौ ॥ १०१० ॥

# **युक्तिमल्लिका**

शुद्धे शुद्धोदकं सिक्तं तादृगेव भवेत्परम् ।

एकप्रकारोदकयोरप्यैक्यं न तयोः किल ॥ १०११ ॥

### **सुरोत्तमटीका**

किं च श्रुतौ शुद्धोदकयोरेव योगैक्यस्य निषेधात् शुद्धोदक लवणोदकयोगे नेतरामैक्यमित्याह ॥ शुद्ध इति ॥ १०११ ॥

### **सत्यप्रमोदटीका**

कैमुत्येन तत्र भेदमुपपादयति शुद्धे इति मुक्तावपि सरूपतैवेत्यत्र दृष्टान्तः । तदाऽपि न स्वरूपैक्यं किमु संसारे इति यथा । तथा समानप्रकारयोरपि शुद्धोदकयोर्यदा भेदस् तदा विरुद्धप्रकारयोर्लवणमधुरोदक-योस्तथात्वम् इति किमु वक्तव्यमिति

॥ १०११ ॥

# **युक्तिमल्लिका**

स्वोक्ततादृक्च दाढर्््यार्थमेवेत्यैक्यं व्यवच्छिनत् ।

यतः श्रुतिस्ततस्तत्र तयोरैक्यं न सर्वथा ॥ १०१२ ॥

### **सुरोत्तमटीका**

श्रुतिर् यथोदकं शुद्धे शुद्धमासिक्तं तादृगेव भवतीति श्रुतिः ॥ १०१२ ॥

### **सत्यप्रमोदटीका**

तादृगेव न तु तदेवेति स्वरूपैक्यव्युदासः सुस्फुट एवेत्याह स्वेति ॥ १०१२ ॥

# **युक्तिमल्लिका**

एवं चेत्कथमैक्यं स्याच्छुद्धोदलवणोदयोः ।

वृद्धेः प्रत्यक्षसिद्धत्वादप्यैक्यं नोभयत्र च ॥ १०१३ ॥

### **सुरोत्तमटीका**

युक्त्यन्तरं चाह ॥ वृद्धेरिति ॥ उभयत्र शुद्धोदकयोरेव सङ्गमे शुद्धोदकलवणोदकसङ्गमे च ॥ १०१३ ॥

### **सत्यप्रमोदटीका**

प्रत्यक्षसिद्धत्वादिति तद्वारिण ईषद्वृद्धिः स्थूल-मतीनाम् अपि । सूक्ष्मधियां तु सर्वत्र । भामत्यामपि नदीसमुद्रोदकयोरैक्यस्य सपरिकरं ‘अवस्थितेरिति’ सूत्रभाष्यव्याख्याने दूषितत्वाच्च । (न्याया.५९८) ॥ १०१३ ॥

# **युक्तिमल्लिका**

न हि रासोत्सवस्यान्ते बहुमूर्त्येकतां गते ।

कृष्णो विशति नन्दस्य गृहद्वारमवर्धत ॥ १०१४ ॥

### **सुरोत्तमटीका**

प्राग्बहुतया दृष्टानामपि पुनस्सर्वथैक्ये वृद्ध्यभावं दृष्टान्तमुखेनोपपादयति ॥ न हीति ॥ बहुमूर्तिभिरेकतामैक्यम् । तस्मा-देकोदकस्य उदकान्तरेण सर्वथैक्ये वृद्धिरयुक्तैवेति भावः ॥ १०१४ ॥

### **सत्यप्रमोदटीका**

स्वरूपैक्ये तु न वृद्धिरित्येतन्निदर्शयति न हीति ॥ १०१४ ॥

# **युक्तिमल्लिका**

नद्यम्बुयोगे वर्षासु वार्धिरप्यभिवर्धते ॥ १०१५ ॥

### **सुरोत्तमटीका**

अस्ति च वार्धावपि वृद्धिरित्याह ॥ नद्यंब्विति ॥

### **सत्यप्रमोदटीका**

अभिवर्धते इदं तु मार्कण्डेयमुनेरनुभवसिद्धम् । प्रलयकालीनवर्षाजन्यसमुद्रवृद्धेस्तेनानुभूतत्वात् । इदानीम् इतरेषां समुद्रस्य महत्त्वाद्वृद्ध्यदर्शनम् ॥ १०१५ ॥

# **युक्तिमल्लिका**

यतश्चोक्तं पुराणेषु सङ्गमे द्विगुणं फलम् ।

अतश्च न तयोरैक्यमैक्ये यत्स्यात्फलैकता ॥ १०१६ ॥

### **सुरोत्तमटीका**

युक्त्यन्तरं चाह ॥ यत इति ॥ यद् यस्मात् । फलैकता एकफलत्वम् । उभयोरैक्ये स्थलान्तरे एकस्मादेकफलवत् सङ्गमेऽपि एकमेव फलं स्यात् । फलद्वैगुण्ये न किंचित्कारणमिति भावः ॥ १०१६ ॥

### **सत्यप्रमोदटीका**

द्विगुणम् । उपलक्षणम् । ‘तत्राप्लुतासो दिवमुत्प-तन्ति’ । ‘ब्रह्मज्ञानेन वा मुक्तिः प्रयागमरणेन वा’ इत्याद्युक्तेर् अधिक-फलमित्यर्थः ॥ १०१६ ॥

# **युक्तिमल्लिका**

समुद्रोदेऽपि लवणद्रव्यस्य च जलस्य च ।

संयोग एवेशकृतः सरिदब्ध्योस्तु किं पुनः ॥ १०१७ ॥

### **सुरोत्तमटीका**

नदीजलसमुद्रजलयोरैक्याभावे कैमुत्यमाह ॥ समुद्रेति ॥ एकदेवताके समुद्रजलेऽपि लवणजलयोस्संयोग एव न त्वैक्यं तदा किं वक्तव्यः नदीशुद्धजलस्य समुद्रलवणजलस्य चैक्याभाव इति भावः ॥ १०१७ ॥

### **सत्यप्रमोदटीका**

समुद्रोदेऽपीति एकदेवताकेऽपीत्यर्थः ।किं पुनर्भिन्न-भिन्नतत्तन्नद्यादिदेवताकेषु तत्तच्छरीरस्थानीयेषु नद्युदकेषु इति॥१०१७ ॥

# **युक्तिमल्लिका**

पत्न््नयस्तु सरितस्सर्वः पतिस्तु सरितां पतिः ।

तद्भेदो नेक्ष्यते पुम्भिर्गाढालिङ्गनतः परम् ॥ १०१८ ॥

### **सुरोत्तमटीका**

तर्हि जलद्वयविवेकः कुतो न दृश्यत इत्यतस्साहित्य-मुद्रया तत्र हेतुं वदन्नभिमन्यमानयोरैक्ये अभिमानिनोरप्यैक्यं स्यात् । तच्च युक्तिविरुद्धमित्याह ॥ पत्न््नयस्त्विति ॥ यथा गाढालिङ्गने दंपत्योर्देहयोर्विवेको न दृश्यते । तथा नदीजलस्यापि समानाभिघाताख्यदोषात् क्षीरस्थनीरस्येव विवेको न दृश्यत इत्यर्थः ॥ १०१८ ॥

### **सत्यप्रमोदटीका**

उक्तं प्रमेयं शृङ्गररसेन मधुरयति गाढेति ॥१०१८॥

# **युक्तिमल्लिका**

न हि प्रधानदिक्पालो वरुणोऽसौ निजालये ।

पिता मुनीनामेकाकी शेते तारापतेस्सखा ॥ १०१९ ॥

### **सुरोत्तमटीका**

मुनीनां पिता तारापतेस्सखेति च एकाकित्वाभावे हेतुगर्भं विशेषणद्वयम् ॥ १०१९ ॥

### **सत्यप्रमोदटीका**

प्रधानेति निऋति कुबेरादित उत्तमेत्यर्थः । निजालये इति पत्नीभिः सहभावे हेतुः ॥ १०१९ ॥

# **युक्तिमल्लिका**

न चेद्वर्षासु वार्ध्यम्बुमध्यान्नद्यम्बुवार्धराः ।

आनयन्ति कथं शुद्धं वर्षन्ति च ततस्ततः ॥ १०२० ॥

### **सुरोत्तमटीका**

विपक्षे बाधकयुक्तिं चाह ॥ न चेदिति ॥ ऐक्याभावो न चेदित्यर्थः ॥ १०२० ॥

### **सत्यप्रमोदटीका**

न चेत् पाथःपरमाणूनां भिन्नत्वाभावे । वार्धरा मेघाः । अत्रायं विशेषः

‘स्वकीयमुदकं नद्यः समुद्रे नैव जानते ।

वायुस्तु तत्पृथग्भावं मेघे कृत्वा प्रवर्षति’

इति स्मृतेर्ज्ञातव्यः । (वि.त.टी. श्रीनिवासती. ५६८) ॥ १०२० ॥

# **युक्तिमल्लिका**

श्वेतं गङ्गोदकं स्वादु तुङ्गाम्बुयमुनाजलम् ।

नीलमित्यादिभेदोस्ति प्रत्यब्दमपि तज्जले ॥ १०२१ ॥

### **सुरोत्तमटीका**

समुद्रमध्यस्थनदीजलानामपि परस्परमैक्याभावे युक्ति-माह ॥ श्वेत इति ॥ तज्जले तासां गङ्गादीनां जले ॥ १०२१ ॥

### **सत्यप्रमोदटीका**

वायुनैवं विवेकेन तत्तज्जलानयनप्रदेशे प्रत्यब्दं वर्षणा-देव नदीजलानां रूपरसादिगुणभेदो निर्वहति नान्यथेत्याह श्वेतमिति ॥१०२१॥

# **युक्तिमल्लिका**

सोऽब्धौ च भिन्नभिन्नाम्बुसद्भावेन विना कथम् ।

न ह्यपूर्वं स वार्वाहः कुर्वीताम्बु स्थले स्थले ॥ १०२२ ॥

### **सुरोत्तमटीका**

सः भेदः । वार्वाह इति हेतुगर्भं विशेषणम् । प्राग्विद्य-मानोदकस्य प्रापक एव न तु कर्ता । तस्मादुदकवैचित्र्यं न तन्निमित्तकमिति भावः ॥ १०२२ ॥

### **सत्यप्रमोदटीका**

न मेघा वायुर्वा अपूर्वं रूपादिकं सृजन्तीति युक्तमित्याह नेति ॥ १०२२,१०२३ ॥

# **युक्तिमल्लिका**

सर्वे च सङ्गमं ब्रूयुस्त्वं ब्रूषे कथमेकताम् ।

हन्ताज्ञाश्च हसेयुस्त्वां पूर्णप्रज्ञभटास्तु किम् ॥ १०२३ ॥

### **सुरोत्तमटीका**

किं च श्रौतस्मार्तलौकिकप्रवादबलात् शुद्धजलानामपि मेलने सति सङ्गम एव न त्वैक्यम् । किं पुनर्लवणोदकशुद्धोदकयोरिति भावेनाह ॥ सर्वे चेति ॥ १०२३ ॥

# **युक्तिमल्लिका**

सितासिते च नद्यौ द्वे प्रयागे सङ्गते किल ।

मिश्रतीर्थं किलैकत्र चित्रतीर्थोदसङ्ग्रहः ॥ १०२४ ॥

### **सुरोत्तमटीका**

सितासिते इत्यनेन सितासिते सरितौ यत्र सङ्गते तत्राप्लुतासो दिवमुत्पतंतीति श्रुतिं सूचयति । एकत्र सरोवरे । चित्रतीर्थोद-सङ्ग्रहः । नानातीर्थजलमेलनं मिश्रतीर्थनामकतीर्थं किल । अस्थिप्रदानात्पूर्वं सर्वतीर्थेषु स्नानं कर्तव्यमिति दधीचिप्रार्थितेनेन्द्रेण ब्रह्माण्डोदरगततीर्थेभ्यः किंचित्किञ्चित्तीर्थजलमानीय नैमिषारण्यप्रान्तस्थिततदाश्रमस्थसरोवरे मेलनं कृतम् । तत्र स्नात्वा तेन मुनिना स्वदेहास्थिशक्राय दत्तम् । यस्य तीर्थस्य अद्यापि लोके वेदे च मिश्रतीर्थमित्येव नाम । इमां पौराणिकप्रसिद्धिं किलेत्यनेन सूचयति । तस्माद्बहुजलसमागमेऽपि मिश्रणमेव न त्वैक्यमिति भावः ॥ १०२४ ॥

### **सत्यप्रमोदटीका**

सितासिते सरितौ यत्र सङ्गते इति प्रयागेऽपि सङ्गम इत्येव व्यवहारः । सर्वेभ्यस्तीर्थेभ्यः किञ्चिज्जलम् आहृत्य इन्द्रेण मिश्रीकृत्य निर्मितं सरोवरं मिश्रतीर्थम् इति पुराणप्रसिद्धिः । तस्यापि मिश्रेत्येव व्यवहारः । न तु कुत्रापि ऐक्यमापन्नमिति । एवं निवृत्तिसङ्गममपि सङ्गम इत्येवाहुः । अतो लोकव्यवहारप्रतीपा तव प्रक्रियेत्याह सिते इति ॥ १०२४,१०२५ ॥

# **युक्तिमल्लिका**

निवृत्तिसङ्गमः सप्तनदीनां सङ्गमः किल ।

कृष्णाभीमरथीसङ्गं प्राहुरद्यापि सङ्गमम् ॥ १०२५ ॥

### **सुरोत्तमटीका**

सप्तनदीनां कृष्णवेणीतुङ्गाभद्राभीमरथीमलापहारिणी भवनाशिनीति सप्तनदीनां सङ्गमः निवृत्तिसङ्गमः किल । जनाः काडलूरसङ्गम इति प्राहुः ॥ १०२५ ॥

# **युक्तिमल्लिका**

नानारससमाहारो मधुन्यप्येकता किल ।

वृद्धिश्च रसवैचित्र्यं नो चेत्तत्र कुतो वद ॥ १०२६ ॥

### **सुरोत्तमटीका**

यथा सोम्य मधुमधुकृतो निस्तिष्ठन्तीति दृष्टान्तेऽपि नानात्ययानां वृक्षाणां समवहारमेकताङ्गमयन्तीति श्रुतौ स्पष्टं रसानां नानारस-समाहारस्यैवैकत्वेन व्यवहारात् त्वदभिलषितस्वरूपैक्यस्य नावकाश इत्याह ॥ नानेति ॥ मधुनि यो नानारसानां समाहारो मेलनं स एवैकता किलेति सम्बन्धः । युक्तिं चाह ॥ वृद्धिरिति ॥ वृद्धिर् दिने दिने क्रमेणाभिवृद्धिः । रसवैचित्र्यं मधुराम्लादिरसवैचित्र्यम् । नो चेत् समाहारैक्यं नो चेत् । स्वरूपैक्यमेव भवति चेदित्यर्थः । तत्र मधुनि ॥ १०२६ ॥

### **सत्यप्रमोदटीका**

मधुमधुकृद्दृष्टान्ते तु स्पष्टं ‘समवहारम् एकतां गम-यन्ति’ इति श्रुतिरेव स्वयं ‘समवहार एवैकता’ इति रसमेलनमेव मधु न तु रसानां स्वरूपैक्यमिति व्याख्याति । अतो न तत्र तव कुचोद्यावकाशः । स्वरूपैक्ये बाधकमाह वृद्धिरिति ॥ १०२६ ॥

# **युक्तिमल्लिका**

सति सम्पद्य न विदुरिति सर्वत्र यच्छतिः ।

दार्ष्टान्तिकोपसंहारं कुरुतेऽतो न तत्कथा ॥ १०२७ ॥

### **सुरोत्तमटीका**

सति सम्पद्य नविदुरित्यनेन प्रकारेण । इतिशब्दः प्रकारवचनः । सति सम्पद्यनविदुः सत आगम्य नविदुः सन्मूला-स्सोम्येमास्सर्वाः प्रजास्सता सोम्य तदासम्पन्नो भवतीति वाक्येष्वित्यर्थः । सर्वत्र बहुषु दृष्टान्तेषु । अतः दार्ष्टान्तिकविरोधात् । एकस्मिन्नपि दृष्टान्ते ऐक्यकथा न ॥ १०२७ ॥

### **सत्यप्रमोदटीका**

‘सति सम्पद्य न विदुः सति सम्पत्स्यामहे’ इति ते इह व्याघ्रो वा सिंहो वा’ इति सत आगम्य न विदुः सत आगच्छामहे इति न इह व्याघ्रो वा सिंहो वा’ इति भेदापरिज्ञानेनानर्थवचनाच्च । न हि गृहा-दागतस्य गृहे प्रविष्टस्य च तदैक्यम्’ । इति तत्त्वनिर्णयवाक्यं हृदि कृत्वाऽऽह सतीति तत्कथा ऐक्यकथा ॥ १०२७ ॥

# **युक्तिमल्लिका**

यस्मात्प्राग्भिन्नयोरैक्यं न स्याद्यत्नशतैरपि ।

तस्मात्सर्वेऽपि दृष्टान्ता भेदस्यैव प्रसाधकाः ॥ १०२८ ॥

### **सुरोत्तमटीका**

युक्त्यन्तरं सूचयन्नेतदेव विशदयति ॥ यस्मादित्यादिना ॥ १०२८ ॥

### **सत्यप्रमोदटीका**

यस्मादिति न हि भिन्नमभिन्नतां यातीति न्यायादिति भावः ॥ १०२८ ॥

# **युक्तिमल्लिका**

स त आगम्य न विदुः सति सम्पद्य चेति सा ।

मुक्तौ सम्पत्तिमेवाह सृष्टौ चागमनं ततः ॥ १०२९ ॥

### **सुरोत्तमटीका**

सा उपनिषत् । ततः सन्नामकपरमात्मनः ॥ १०२९ ॥

### **सत्यप्रमोदटीका**

सत आगम्येति सृष्टौ, सति सम्पद्येति मुक्तौ इति योग्यतयाऽन्वयः ॥ १०२९ ॥

# **युक्तिमल्लिका**

गमकस्य च गम्यार्थादागन्तुश्चागमावधेः ।

अवश्यं भिन्नता वाच्या मध्ये वाच्या कथं न सा ॥ १०३० ॥

### **सुरोत्तमटीका**

सा भिन्नता ॥ १०३० ॥

### **सत्यप्रमोदटीका**

अधिकरणस्यापादानस्य च आधेयादेर्भेदः व्युत्पत्ति-सिद्ध इत्याह गमकस्येति । एवं सृष्टौ मुक्तौ चेद्भेदः श्रुतिसिद्धो मध्येऽपि स भवेदेवेत्याह मध्ये इति ॥ १०३० ॥

# **युक्तिमल्लिका**

अनाद्यनन्तकालीनामेवं जीवेशयोर्भिदाम् ।

न विदुर्ये ते भवन्ति सिंहव्याघ्रादयः किल ॥ १०३१ ॥

### **सुरोत्तमटीका**

भूयोभूयः बहुवारम् । या त इह व्याघ्रा एवेत्यादिका । अर्थवादान् निन्दारूपार्थवादात् । सा उपनिषत् । मुक्तावपि भेदप्रतिपादनात् सति सम्पद्य सत आगम्येति भेदाभ्यासाद् अर्थवादाच्च सम्यगित्युक्तम् । ततोन्यथा तत्त्वमिति ॥ १०३१-१०३३ ॥

### **सत्यप्रमोदटीका**

‘यद्यद्भवन्ति तत्तदा भवन्ति’ इति वाक्ये जीवानां विद्यमानभेदापरिज्ञानेन व्याघ्रादित्वापत्तिरूपस्यानर्थस्योक्तत्वाद् दृष्टान्त-वाक्ययोरपि विद्यमानभेदापरिज्ञानमेव विवक्षितम् ॥ १०३१ ॥

# **युक्तिमल्लिका**

इति भेदाज्ञानिनिन्दां भूयो भूयः करोति या ।

अभ्यासादर्थवादाच्च सा सम्यग्भेदतत्परा ।

अतदित्येव गदितुं यतते न ततोऽन्यथा ॥ १०३२ ॥

सदायतनसन्मूलसत्प्रतिष्ठत्वकीर्तनात् ।

स्थितौ सृष्टौ च मुक्तौ च भेदस्स्पष्टं निगद्यते ॥ १०३३ ॥

### **सत्यप्रमोदटीका**

सा अतत्त्वमसीति वाक् । नेति । तदिति पदच्छेदं न सहते ॥ १०३२,१०३३ ॥

# **युक्तिमल्लिका**

दार्ष्टान्तिकप्रकरणमेवं सर्वं हि शोधने ।

अभूद्भेदप्रकरणं तदैक्यस्य न भूरियम् ॥ १०३४ ॥

### **सुरोत्तमटीका**

इयमुपनिषत् ॥ १०३४ ॥

### **सत्यप्रमोदटीका**

इयम् उपनिषद् भूः प्रतिपादिका ॥ १०३४ ॥

# **युक्तिमल्लिका**

तावदेव चिरं तस्य यावन्मोक्ष्येत कर्मभिः ।

प्रारब्धैरखिलैः पश्चात्सति सम्पद्यते किल ॥ १०३५ ॥

इति प्रारब्धनाशाच्च पश्चाद्भाविनि या श्रुता ।

भिदा परममोक्षे ते कदा वा नास्ति सा वद ॥ १०३६ ॥

### **सुरोत्तमटीका**

तस्य तावदेव चिरं यावन्न विमोक्ष्येऽथ सम्पत्स्यत इति श्रुतेरभिप्रायमाह ॥ तावदेवेति ॥ तस्य ज्ञानिनः । प्रारब्धैः कर्मभिरिति सम्बन्धः । विमोक्ष्ये इत्यस्य पुरुषव्यत्यासाद् विमोक्ष्येतेत्यर्थकथनम् । अथवा विमोक्ष्ये विमोक्ष्य इत्याशाङ्कुर्वन् यावन्नविमोक्ष्येतेति योग्यपदाध्याहारेणान्वयः । अथेत्यस्यार्थकथनं पश्चादिति । भोगेन प्रारब्धकर्मविमोचनानन्तरमित्यर्थः । प्रारब्धकर्मनाशानन्तरकालीनब्रह्मसंपत्तेर्मायिमतेऽपि परममोक्षत्वात् ते परममोक्ष इत्युक्तम् । सा जीवेश्वरभिदा॥१०३५,१०३६ ॥

### **सत्यप्रमोदटीका**

न चात्रोक्ता सत्सम्पत्तेरपरममोक्षविषयेति शङ्क्यम् । प्रारब्धकर्मावसानकालीनत्वात् । अपरममुक्तौ प्रारब्धकर्मलेशावश्यम्भावा-दित्याह तावदेवेति । ‘तस्य तावदेव चिरं यावन्न विमोक्ष्येऽथ सम्पत्स्यते’ इति वाक्यमनेनोपादत्ते ॥ १०३५,१०३६ ॥

# **युक्तिमल्लिका**

गम्यगन्तृतयाऽन्योन्यं किं न तत्रापि भिन्नता ।

तन्न तामुन्नता वाक्ते निन्हुवीत सतां मतम् ॥ १०३७ ॥

### **सुरोत्तमटीका**

तत्रापि मुक्तावपि । तत्तस्मात् । तां भिन्नताम् । न निह्नुवीत न दूषयेत् । उच्चैस्स्वरकरणेऽपि भेददूषणं तवासाध्यमिति भावः ॥

### **सत्यप्रमोदटीका**

उन्नता वाक् दोषच्छादनाय उच्चैर्वचनम् ॥१०३७॥

# **युक्तिमल्लिका**

अतत्त्ववादिनामेव तच्चित्रं तत्त्ववादिता ॥ १०३८ ॥

### **सुरोत्तमटीका**

न तद् अतत् तस्य भावो ऽतत्त्वं तद्वादिनां जीवब्रह्म-भिन्नत्ववादिनामित्यर्थः । तत्तस्मात् । शब्दतो विरोधप्रतिभानाच् चित्र-मित्युक्तम् ॥ १०३८ ॥

### **सत्यप्रमोदटीका**

प्रागुक्तं स्मारयति अतत्त्वेति ॥ १०३८ ॥

# **युक्तिमल्लिका**

ततो वर्णादिना छिन्नं पदं सन्धाय सा श्रुतिः ।

चरेद्भेदार्थलाभाय या ब्राह्मणजनप्रिया ॥ १०३९ ॥

### **सुरोत्तमटीका**

ततः युक्तियुक्तत्वात् । वर्णादिना अक्षराणामादिना अकारेण क्षत्रियादि वर्णानामादिना ब्राह्मणेनेति ध्वनिः । छिन्नपदम् अकारच्छेदं कृत्वा परेण प्रदर्शितं तदिति पदम् । सन्धाय वर्णादिना सन्धायेति सम्बन्धः । चरेद् विदुषां संसदि सञ्चरेत् । अकारसन्धाने सति विद्वत्सभायोग्या तदभावे छिन्नपदवद् युक्तिबाधितायास्तस्या विदुषां संसदि सञ्चरेत् । अकारसन्धाने सति विद्वत्सभायोग्या तदभावे छिन्नपदवद् युक्तिबाधितायास्तस्या विदुषां संसदि सञ्चरणमेव न भवेदिति भावः । अकारेणैव स्वपदसन्धाने किं कारण-मित्यत आह ॥ या ब्राह्मणजनप्रियेति ॥ ब्राह्मणवद्वर्णादित्वाद् अकार एव प्रीतिरिति भावः

॥ १०३९ ॥

### **सत्यप्रमोदटीका**

वर्णादिना । वर्णानां चतुर्णामादिर् ब्राह्मणः । अक्षराणाम् आदिरकारः । ब्राह्मणेन अकारप्रश्लेषेण छिन्ना इत्यावृत्त्या योज्यम् । सा श्रुतिस् त्वम् इति शब्दः । चरेद् विद्वत्सभायामिति शेषः ॥ १०३९ ॥

# **युक्तिमल्लिका**

किञ्च शब्दोऽनित्य इति वाक्ये घटनिदर्शने ।

अनित्य इत्येव यथा पदच्छेदं विदो विदुः ॥ १०४० ॥

एवं शकुनिसूत्राख्यस्पष्टदृष्टान्तशक्तितः ।

आत्मा तत्त्वमसीत्यत्राप्यतद्ब्रह्मेति गम्यते ॥ १०४१ ॥

### **सुरोत्तमटीका**

लौकिकदृष्टान्तेनाप्यतदित्येव पदच्छेदमुपपादयति ॥ किं चेति ॥ १०४०-१०४२ ॥

### **सत्यप्रमोदटीका**

किञ्चेति ‘शब्दोऽनित्यः कृतकत्वाद् घटवत्’ इति प्रयोगे प्रतिज्ञासन्दिग्धार्थाऽपि सधर्मघटदृष्टान्ताभिधानसामर्थ्याद् अनित्यता-विषयेति निश्चीयते तद्वत् । यदा त्वेकमपि भेदविषयत्वेनासन्दिग्धं दृष्टान्ताभि-धानं सन्दिग्धप्रतिज्ञावाक्यस्यार्थनिश्चयायालं तदा किमु वक्तव्यं नवस्वपि प्रकरणेषु न वा सन्दिग्धानि भेदविषयाणि दृष्टान्ताभिधानानि इति तत्त्व-निर्णयटीकां हृदि कृत्वाऽऽह शब्द इति ॥ १०४०,१०४१ ॥

# **युक्तिमल्लिका**

तस्माज्जीवेशभेदस्य साधिका भेदवागियम् ।

न ह्यतिस्तब्धबुद्धेस्स गुरुर्ब्रह्मैक्यमादिशेत् ॥ १०४२ ॥

### **सत्यप्रमोदटीका**

प्रकरणविरुद्धोऽत्राभेदोपदेश इत्याह न हीति ॥ १०४२ ॥

# **युक्तिमल्लिका**

अतः श्रुतिः केरलानां करवालमभूदियम् ।

धारा त्वत्पार्श्वगैवातिक्रूरा किं स्यात्तवानया ॥ १०४३ ॥

### **सुरोत्तमटीका**

अत उभयथापि पदच्छेदसम्भवात् । इयं श्रुतिः केरलानां करवालमभूत् । यथा केरलशस्त्रस्य शत्रोराभिमुख्येन धारा स्वस्याभिमुख्येनापि धारा । अतस् तमपि हन्यात् । कदाचित्स्वात्मानमपि हन्यात् । तथा इयं श्रुतिरपि परहननाय त्वया प्रयुक्ता त्वामेव हन्तीति भावः । तत्र हेतुमाह ॥ धारेति ॥ त्वत्पार्श्वगा धारैवातिक्रूरा । परोक्तयुक्तिशिला-ताडनेन तत्पार्श्वे मन्दीभूता । त्वत्पार्श्वे तु युक्त्यभावादतिक्रूरा । तस्मादतदिति पदच्छेदं कृत्वा त्वामेव हन्तीति भावः ॥ १०४३ ॥

### **सत्यप्रमोदटीका**

केरलानां करवालं स्वपरयोरुभयोरपि अभिमुख-धारोपेतम् । तथाऽत्रोभयथाऽपि पदच्छेदावकाशवती । तत्रापि विशेषमाह धारेति । स्वाभिमुखा अतिक्रूरा नवविधदृष्टान्तशाणोत्तेजिता । पराभिमुखा तु शिलायामिव अविषये अभिदायां प्रयुक्ता कुण्ठिता साधनासमर्थेत्याह किमिति ॥ १०४३ ॥

# **युक्तिमल्लिका**

किञ्च दृष्ट्वैव तं मुच्येतेत्याद्यागमराशिषु ।

ज्ञानमज्ञानमात्रस्य विरोधीति स्वकल्पितात् ।

युक्तिमात्राच्च भीतेन श्रौतोऽर्थो येन धिक्कृतः ॥ १०४४ ॥

### **सुरोत्तमटीका**

अपि च बन्धस्याज्ञानोपादानकत्वरूपमिथ्यात्वलाभाय ज्ञानमज्ञानस्यैव निवर्तकमित्यसम्भावितां कांचिद्व्याप्तिं परिकल्प्य तद्विरोधेन दृष्ट्वैव तं मुच्यते ना परेणेत्यादि सावधारणतया निरवकाशानां श्रुतीनां ज्ञाना-द्बन्धनिवृत्तिर्भवतीति श्रौतार्थं परित्यज्य ज्ञानादज्ञाननिवृत्तिरेव भवति । अज्ञाननिवृत्तौ च उपादानाभावाद्बन्धनिवृत्तिर्भवतीति श्रौतार्थस्याति विरुद्ध-मश्रौतमेवार्थमङ्गीकुर्वता परेण तत्त्वमस्यादिवाक्ये प्रत्यक्षेण द्वासुपर्णेति श्रुत्या विरुद्धधर्माक्रान्तत्वयुक्त्या उक्तविधया नवविधदृष्टान्तैश्च विरुद्धे आपात-तश्श्रौतार्थे महान्भरः क्रियते । अतस्स्वप्रक्रिययैव विरुद्धः परकीयराद्धान्त इत्याह ॥ किं चेति ॥ बद्धो मुच्येत बन्धनादित्यादि फलविधायकप्रबल-वाक्यान्यपि स्मारयितुं लिङन्तपदप्रयोगः । श्रौतार्थः ज्ञानस्य बन्धविनाश-कत्वरूपः । येन मायावादिना । प्रत्यक्षसहिताद् विरुद्धगुणवत्त्वात् । अत एव महायुक्तेरित्युक्तम्॥१०४४,१०४५ ॥

### **सत्यप्रमोदटीका**

स्वप्रक्रियाविरुद्धः परार्थ इत्याह किञ्चेति । मुच्येत मुच्यते । इत्यादीति’तरति शोकमात्मवित्’ । ‘तमेवं विद्वानमृत इह भवति’ इत्यादीत्यर्थः । स्वकल्पिताद् अप्रामाणिकात् । वस्तुतः निवृत्तेः सत्यत्वेनैव व्याप्तेर् गरुडध्यानसेतुदर्शनादिषु प्रमितत्वात् । धिक्कृतो ऽज्ञाने निवृत्ते, पश्चात् तदुपादानको मिथ्याभूतो बन्धो निवर्तते इति वदता इति शेषः ॥ १०४४ ॥

# **युक्तिमल्लिका**

तस्य प्रत्यक्षसहितविरुद्धगुणवत्वतः ।

महायुक्तेर्विरोधेऽपि मुख्येऽर्थेऽद्य कुतो भरः ॥ १०४५ ॥

### **सत्यप्रमोदटीका**

प्रत्यक्षेति नाहं निर्दुःख इत्यादिरूपेत्यर्थः । ‘द्वा-सुपर्णे’त्याद्यागमसहितेत्यपि ग्राह्यम् । ‘मुख्येऽर्थे’ इति गुडजिह्विकामात्रम् । वस्तुतः पदद्वयलक्षणाश्रयणेनामुख्य एवार्थ इति ध्येयम् ॥ १०४५ ॥

# **युक्तिमल्लिका**

अक्षस्य युक्तिश्रुत्यादेरमानत्वं यदीष्यते ।

युक्तिमात्रामानतायां हीनता का तवोच्यताम् ॥ १०४६ ॥

### **सुरोत्तमटीका**

युक्तिमात्रामानतायां ज्ञानमज्ञानस्यैव निवर्तकमिति स्वकपोलकल्पित युक्तेरमानतायामित्यर्थः ॥ १०४६ ॥

### **सत्यप्रमोदटीका**

इष्यते स्वकल्पितयुक्तिविरोधात् । तर्हि युक्तिमात्रेति । सकलप्रमाणविरुद्धत्वत्कुकल्पितयुक्तीत्यर्थः ॥ १०४६ ॥

# **युक्तिमल्लिका**

यद्यक्षादेरमानत्वं विरुद्धैक्यमपीष्यताम् ।

मानत्वे तु गुणत्यागः प्राणत्यागो भवेत्तव ॥ १०४७ ॥

### **सुरोत्तमटीका**

किं च विरुद्धगुणवत्त्वरूपयुक्तिरप्रमाणं चेत् तद्भया-भावात् । (बाष्पारोपितधूमत्वभ्रमकाल एव बाष्पबाष्पैक्यसद्भावेन) । विरुद्धगुणवतोरेवैक्यमङ्गीक्रियताम् । प्रमाणं चेत् तद्विषयभूतविरुद्धगुणयोरपि प्रामाणिकत्वावश्यंभावात् प्राणत्यागेऽपि ब्रह्मवन्न तत्त्याग इत्युभयतः पाशा-रज्जुरित्याह ॥ यदीति ॥ १०४७ ॥

### **सत्यप्रमोदटीका**

यदीति । अयमाशयः प्रत्यक्षादिकं भेदावेदकं प्रमाणं न वा । द्वितीये विशिष्टैक्यमेव अङ्गीक्रियताम् । प्रत्यक्षादिविरोधस्या-किञ्चित्करत्वात् । आद्ये गुणत्यागस्य प्रमाणविरोधान्न लक्षणयैक्यसिद्धिरिति ॥ १०४७ ॥

# **युक्तिमल्लिका**

विरुद्धैक्यस्य चायुक्तिर्वाच्या कुत्राऽप्यदर्शनात् ।

तर्ह्यक्षमानतावश्यं न चेदैक्यं विरुद्धयोः ॥ १०४८ ॥

### **सुरोत्तमटीका**

प्रकारान्तरेणापि प्रत्यक्षप्रामाण्यस्यावश्यकत्वं प्रसाध्य तद्विरुद्धैक्यस्यैव हेयत्वमुपपादयति ॥ विरुद्धैक्यस्येति ॥ अयुक्तिर् अयुक्तता । तर्हि अदृष्टमयुक्तं चेद् अर्थाद्दृष्टमेव युक्तमित्यस्यापि लाभाद् अवश्यम् अमानता वाच्या । न चेद् अक्षप्रामाण्यं न चेत् । अदृष्टस्याप्यङ्गीकर्तुं शक्यत्वा-द्विरुद्धैक्यमेव स्यादित्यर्थः ॥ १०४८ ॥

### **सत्यप्रमोदटीका**

ननु विरुद्धयोरैक्यं कुत्रापि न दृष्टम् अतो विशिष्टैक्यं न युक्तमिति चेद् एवं तर्हि दृष्टमेव युक्तम् अङ्गीकारार्हमित्यायातम् । तथा च प्रत्याक्षादिप्रामाण्यमवश्यं जातम् । एवं च स्वरूपैक्यस्य तद्विरुद्धस्य न सिद्धिः। तदुक्तं तत्त्वोद्योते ‘दृष्टस्य वस्तुनो बलवद्दृष्टिं विना नान्यद् बाधकमि’ति ॥ १०४८ ॥

# **युक्तिमल्लिका**

आदित्ये पुरुषो योऽसौ सोऽहमस्मीति च श्रुतिः ।

स यश्चायं पुरुषोऽस्ति यश्चादित्येऽस्ति सर्वदा ॥ १०४९ ॥

स एक इति विस्पष्टसमाख्या श्रुतिसख्यतः ।

अर्थलक्षणया ब्रूते सुस्थसूत्रोक्तवर्त्मना ॥ १०५० ॥

### **सुरोत्तमटीका**

योऽसावादित्ये पुरुषस्सोऽहमस्मीति वाक्यस्यार्थमाह ॥ आदित्य इति ॥ स यश्चायमित्यनेन स यश्चायं पुरुषे यश्चासावादित्ये स एक इति वाक्यं गृह्णाति । अत्र हि उभयत्राप्याधारसप्तम्या आदित्यान्तर्यामिणः पुरुषान्तर्यामिणश्चैक्यकथनाद् विस्पष्टेत्युक्तम् । अत एवास्याश्श्रुतेर्निरवकाशत्वं चेत्यपि द्रष्टव्यम् । लक्षणया अहंपदस्यान्तर्यामिपरतयेत्यर्थः । सूत्रोक्तवर्त्मना न वक्तुरात्मोपदेशादिति चेदध्यात्मसम्बन्धभूमा ह्यस्मिन्निति सूत्रोक्तमार्गेण ॥ १०४९,१०५० ॥

### **सत्यप्रमोदटीका**

‘योऽसावादित्ये पुरुषः सोऽहमस्मि’ इति श्रुतौ अहं शब्दो ऽन्तर्यामिपरः । ‘स यश्चायं पुरुषे यश्चासावादित्ये स एकः’ इति समाख्यानुसारादित्याह आदित्ये इति । समाख्यावाक्यम् अन्तर्यामिरूपाभेदपरम् इति स्पष्टम् । उभयत्रापि सप्तम्या निर्देशात् । लक्षणया अहंशब्दस्य अन्तर्यामिणि लक्षणया । इदं च मुखतः । वस्तुतस्तु अहमादिशब्दा अन्तर्यामिण्येव मुख्याः ।

‘तत्सम्बन्धात्तु जीवेषु तत्सम्बन्धादचित्स्वपि ।

वर्तन्ते उपचारेण’

इति तत्त्वनिर्णयोक्तेरिति ध्येयम् । सूत्रेति न वक्तुरात्मोपदेशादित्यादि-सूत्रेत्यर्थः ॥ १०४९,१०५० ॥

# **युक्तिमल्लिका**

एकवाक्येऽपि चादित्य इत्याधारत्वकीर्तनात् ।

स्वस्याप्याधारतैवोक्ता किमर्केशोर्कपूजकः ॥ १०५१ ॥

### **सुरोत्तमटीका**

एकवाक्ये अस्मिन्नेव वाक्य इत्यर्थः ॥ आदित्य इति ॥ योऽसावादित्य इति सप्तम्या आदित्याश्रितपुरुषस्यैव ग्रहणादित्यर्थः । स्वस्यापि सोहमस्मीति प्रोक्तस्य स्वस्यापि । आधारता लक्षणया स्वान्तर्यामि-पुरुषं प्रत्याधारतेत्यर्थः । विपक्षे बाधकमाह ॥ किमिति ॥ अर्कपूजकः सन्ध्यावन्दनादिना अर्कपूजक ऋषिमनुष्यादिजीवः । र्ओशः योसावादित्ये पुरुष इत्युक्तार्कस्वामी किं नैवेत्यर्थः । आदित्ये पुरुष इत्युक्तादित्यान्तर्यामि- पुरुषस्य सोहमित्युक्तमनुष्यादि जीवस्वरूपत्वेऽर्कपूजकस्यैवार्कस्वामित्वं स्यादिति भावः ॥ १०५१ ॥

### **सत्यप्रमोदटीका**

आधारत्वम् । नियामकत्वेन पूज्यत्वम् । ‘य आदित्ये तिष्ठन् आदित्यं यमयति’ इति अन्तर्यामिनयोदाहृतश्रुतेः । अहंशब्देन अर्कादप्यधमस् तत्पूजको जीव उच्यते । तादृशस्य स इति तच्चब्दपरामृष्ट र्ओशाभेदविधानं विरुद्धमित्याह किमिति॥१०५१ ॥

# **युक्तिमल्लिका**

तत्स्पष्टभेदश्रुत्यक्षबाधे सति सतां मते ।

वृत्तित्रये च सत्यैक्यवाक्यं स्यात्क्व विरुद्धयोः ॥ १०५२ ॥

### **सुरोत्तमटीका**

किं चैक्याख्यमुख्यार्थस्य प्रत्यक्षादिबाधितत्वस्या-वर्जनीयत्वान् मुख्यार्थबाधे च वृत्त्यन्तरस्य सर्वसंमतत्वान् न क्वाप्यैक्य-स्यावकाश इत्याह ॥ तदिति ॥ तत्तस्मात्कारणात् ॥ १०५२ ॥

### **सत्यप्रमोदटीका**

वृत्तित्रये ।

‘तस्मात्परममुख्यत्वं विष्णावन्यत्र मुख्यता ।

उपलक्षणा च गौणी च तिस्रः शब्दस्य वृत्तयः’

इति अनुव्याख्यानोक्तेः । क्व विरुद्धयोरिति । विरोधे वृत्त्यन्तरस्यावश्य-माश्रयणीयत्वात् ‘पूर्वायोगे परग्रहः’ इति तत्रैवोक्तेः

॥ १०५२ ॥

# **युक्तिमल्लिका**

किञ्चैकजीवब्रह्मैक्यं वाक्यं नानेन सेत्स्यति ।

सर्वैक्ये किं प्रमाणं ते श्रुत्यर्थो न किलार्थिकः ॥ १०५३ ॥

### **सुरोत्तमटीका**

युक्त्यन्तरं चाह ॥ किं चेति ॥ एकजीवः श्वेतकेतुः । अनेन तत्त्वमसीत्यनेन । सर्वैक्ये सकलजीवैक्ये । एकस्यैक्ये अर्थात्सर्व-स्याप्यैक्यसिद्धिरित्यत आह ॥ श्रुत्यर्थ इति ॥ आर्थिको ऽर्थात्सिद्धोऽर्थः । यश्चार्थादर्थो न स चोदनार्थ इति पूर्वाचार्यवचनादिति भावः ॥ १०५३ ॥

### **सत्यप्रमोदटीका**

एकजीवः श्वेतकेतुः । अर्थात्सर्वजीवाभेद इति चेन्नासौ श्रौतार्थ इत्याह नेति । यश्चार्थादर्थः न स चोदनार्थ इति वचनात्

॥ १०५३ ॥

# **युक्तिमल्लिका**

तत्तत्पदोक्तयोरैक्ये सुप्रसिद्धा विरुद्धता ।

पदद्वयस्य लक्ष्यत्वाल्लघ्व्येकपदलक्षणा ।

तत्सम्बन्धात्तत्पदेन जीवोक्तौ किं गतं तव ॥ १०५४ ॥

### **सुरोत्तमटीका**

किं च पररीत्यैव परार्थे गौरवं स्वार्थे लाघवं चाह ॥ तत्तदिति ॥ एकपदलक्षणा त्वं तत् तदधीनोऽसीति तत्पदमात्रलक्षणा । मायावादिना हि तत्त्वं पदयोरुभयोरपि लक्षणया चिन्मात्रपरता वक्तव्या । अस्माकं तु तदिति पदच्छेदेऽपि एकपदमात्रलक्षणाङ्गीकारादस्मदर्थ एव लाघवाद्वक्तुमुचितः परकीयार्थस्तु गौरवान्नाङ्गीकारार्ह इत्याह ॥ तत्सम्बन्धा-दिति ॥ तत्पदेन तदिति पदेन ॥ १०५४ ॥

### **सत्यप्रमोदटीका**

उक्तयोर् जीवेशयोर् लक्ष्यत्वाद् लक्षणाश्रयणात् । तत्पदेन तदितिपदेन सम्बन्धश्च तदधीनत्वादिः प्रमाणान्तरानुगुणः ॥१०५४॥

# **युक्तिमल्लिका**

पञ्चम्यर्थे यत्तदिति पदं प्राहुर्यतोऽव्ययम् ।

तदित्यस्यैव तस्मादित्यर्थो वा तेन कथ्यताम् ।

ऋजुष्वनेकमार्गेषु सत्सु किं कुटिलाध्वना ॥ १०५५ ॥

### **सुरोत्तमटीका**

अर्थान्तरं चाह ॥ पञ्चम्यर्थ इति ॥ १०५५ ॥

### **सत्यप्रमोदटीका**

प्राहुः ‘तदस्य कौषारव शर्मदातुः’ इत्यादौ सुबहुल-प्रयोगात् । अव्ययं तथा च तदुपरि सर्वविभक्तिलोपः । अनेकेति विभक्त्यन्त-राश्रयणेऽपि उपपद्यमानप्रकारेषु इत्यर्थः ॥ १०५५ ॥

# **युक्तिमल्लिका**

किञ्च ब्रह्मेन्द्ररुद्रादिशब्दास्सर्वेऽपि सर्वदा ।

तत्तद्विशिष्टार्थपरा विशिष्टैक्यं च ते मते ।

न विद्यते चितोरैक्यं यतो लक्षणया तव ॥ १०५६ ॥

तद्देववासुदेवैक्यं वाक्यं नाख्याति ते क्वचित् ।

अत्राप्यत्रापि यत्तेन द्विदेव पदनाशनात् ॥ १०५७ ॥

### **सुरोत्तमटीका**

त्रिदेवतैक्यप्रतिपादकतया हरिहराद्यैक्यप्रतिपादकतया च प्रतीतवाक्यानाम् अनयैव दिशा अर्थो वाच्य इत्याह ॥ किं चेति ॥ तव मते । तत्तस्माद् विशिष्टैक्यस्य त्वयाऽनङ्गीकाराच् चिन्मात्रैक्यप्रतिपादकपदाभावात् । देववासुदेवैक्यं ब्रह्मादिदेवानां वासुदेवेनैक्यम् । अत्रापि लज्जा अकारि । त्रपु लज्जायामिति धातोः कर्मणि लुङ् । यद्यस्मात् । तेन देवैक्यपरतया प्रतीय-मानवाक्येन । द्विदेवपदनाशनाद् द्वयोर्देवयोर्वाचकपदयोर्मुख्यार्थत्यागाख्य नाशात् । अत्रापि देवतैक्येऽपि । अत्रापीति सम्बन्धः । देवतैक्ये मया कथिते पदद्वयमुख्यार्थत्यागः कर्तव्य इति वाक्यस्य लज्जा भवति । तस्मादेकपदमात्र लक्षणया देवान्तर्यामिणो हरेश्चैक्यं वक्तीति भावः । देवस्थानद्वयनाशादिति ध्वनिना बहुजुगुप्सा सूचयति ॥ १०५६,१०५७ ॥

### **सत्यप्रमोदटीका**

तत्तद्विशिष्टेति । कमलासनत्वशचीपतित्वादि-विशिष्टेत्यर्थः । अत्रापि । लुङ् । वाक्यस्य लज्जा भवतीत्यर्थः । अत्रापि स ब्रह्मा स शिव इत्यादिवाक्येष्वपि । लज्जाहेतुर् द्विदेवेति सर्वदेवेति तात्पर्यम् । पदानि सत्यलोकाधिपत्यादीनि । तेषां शासनान् मिथ्यात्वोक्त्याऽपलापात् ॥ १०५६, १०५७ ॥

# **युक्तिमल्लिका**

किञ्चावान्तरवाक्यं च महावाक्यं च ते मते ।

सर्वलक्षणया ब्रह्मरूपमात्रपरं किल ।

अतस्तव प्रक्रिययाऽप्यैक्ये मानं न किञ्चन ॥ १०५८ ॥

### **सुरोत्तमटीका**

अपि च निष्प्रकारकचरमापरोक्षप्रतीतिजनकतयाऽङ्गीकृत महावाक्यानां ब्रह्मस्वरूपमात्रपरत्वरूपाखण्डार्थनिष्ठत्वं मायावादिनां सिद्धान्त-रहस्यम् । एवं च तत्त्वमस्यादिवाक्यानामैक्यादिपरत्वाङ्गीकारे अपसिद्धान्तश्च स्यादित्याह ॥ किं चेति ॥ अवान्तरवाक्यं तत्पदार्थभूतब्रह्मप्रतिपादक-सत्यादिवाक्यम् । त्वं पदार्थरूपजीवप्रतिपादकं च वाक्यम् । महावाक्यं तत्त्वं-पदार्थयोर्जीवब्रह्मणोरद्वैतप्रतिपादकतयोभयपरं वाक्यम् । ते अखण्डार्थ-वादिनस्तव । ब्रह्मरूपमात्रपरं ब्रह्मस्वरूपमात्रपरम् । अतस्सकलमहावाक्यानां ब्रह्मस्वरूपमात्रपरत्वाङ्गीकारात् ॥ १०५८ ॥

### **सत्यप्रमोदटीका**

अवान्तरवाक्यं जीवब्रह्मरूपपदार्थप्रतिपादनपरं ‘विज्ञानघनः’ ‘सत्यं ज्ञान’मित्यादिरूपम् । महावाक्यम् ऐक्यप्रतिपादनपरं तत्त्वमसीत्यादिकम् । ब्रह्मरूपमात्रपरं संसर्गासङ्गिप्रातिपदिकार्थमात्रपरम् अखण्डार्थनिष्ठम् । ऐक्यरूपसंसर्गाबोधकम् ॥ १०५८ ॥

# **युक्तिमल्लिका**

अखण्डार्थत्वसन्त्यागे नाभूदैक्यं भवन्मते ।

अखण्डार्थपरत्वेऽपि नाभूदैक्यं भवन्मते ॥ १०५९ ॥

### **सुरोत्तमटीका**

एवं च परस्योभयतः पाशारज्जुरित्याह ॥ अखण्डार्थ-त्वेति ॥ अखण्डार्थत्वसंत्यागे सखण्डार्थत्वे । विशिष्टार्थपरत्व इति यावत्

॥ १०५९ ॥

### **सत्यप्रमोदटीका**

सन्त्यागे विशिष्टार्थपरत्वे । नेति विरोधादित्यर्थः । नेति ऐक्याबोधकत्वादित्यर्थः । एवम् उभयतः पाशारज्जुः ॥ १०५९ ॥

# **युक्तिमल्लिका**

विशिष्टार्थपरत्वेऽपि विशेषणबलान्न तत् ।

अविशिष्टार्थनिष्ठत्वे साधकाभावतो न तत् ॥ १०६० ॥

### **सुरोत्तमटीका**

तदेवोपपादयति ॥ विशिष्टेति ॥ अखण्डार्थत्वसंत्यागे हि तत्त्वं पदयोर्विशिष्टार्थपरत्वमेव स्यात् । तस्मिंश्च विशेषणबलाद् विरुद्ध सर्वज्ञाल्पज्ञत्वरूपविशेषणबलात् । तदैक्यं न । अविशिष्टार्थनिष्ठत्वे ब्रह्म-स्वरूपमात्रपरत्व इत्यर्थः । साधकाभावत ऐक्यप्रतिपादकप्रमाणाभावतः ॥ १०६० ॥

### **सत्यप्रमोदटीका**

उपपादयति विशिष्टेति ॥ १०६० ॥

# **युक्तिमल्लिका**

ऐक्यस्यान्यस्य वा वाक्याद्वैशिष्ट्यं भासते यदि ।

निष्प्रकारकधीरन्ते शब्दादिति गतं मतम् ।

तस्मादैक्यं न वै शक्यं वाक्यैः साधयितुं त्वया ॥ १०६१ ॥

### **सुरोत्तमटीका**

तर्ह्यखण्डार्थवादस्त्यज्यत इति पक्षं प्राग्दूषितमपि दूषणान्तरेण दूषयति ॥ ऐक्यस्येति ॥ तस्मादखण्डार्थवादत्यागायोगात्

॥ १०६१ ॥

### **सत्यप्रमोदटीका**

वैशिष्ट्यं संसर्गः । वाक्यैस् तत्त्वमस्यादिभिस् तेषां बोधकत्वस्यैव त्वयाऽनङ्गीकारात् । ‘ज्ञानं च तस्य परात्मभावनिवृत्तिरेव । तज्ज्ञानं नैव जायते । (शा.भा.) इत्युक्ते (भे.प.ब्र.प.) । आकाङ्क्षासन्निधि-योग्यतानाम् अन्वयघटितत्वेन अन्वयाबोधकत्वे आकाङ्क्षादिमत्त्वरूपवाक्य-त्वस्यैवासम्भवादिति न्यायामृतोक्तदिशा ध्येयम् ॥ १०६१ ॥

