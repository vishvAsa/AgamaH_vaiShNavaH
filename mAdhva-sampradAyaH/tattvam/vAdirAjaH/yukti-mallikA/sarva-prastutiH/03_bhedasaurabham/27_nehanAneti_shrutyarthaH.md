+++
title = "२७ नेहनानेति श्रुत्यर्थः"

+++


## नेह नानेति वाक्यं च नानाभूतं न किञ्चन

**नेहनानेति श्रुत्यर्थः**

# **युक्तिमल्लिका**

नेह नानेति वाक्यं च नानाभूतं न किञ्चन ।

ब्रह्मणीत्याह तेनैक्यं सर्वस्य जगतो भवेत् ॥ ८९८ ॥

### **सुरोत्तमटीका**

नेहनानेति वाक्यं नेहनानास्ति किञ्चनेति वाक्यम् । तेन ब्रह्मणि सर्वस्य नानाभावनिषेधेन । सविशेषणे विधिनिषेधौ विशेषणमुप-संक्रामत इति न्यायात् सर्वस्य जगत ऐक्यं भवेदिति योजना ॥ ८९८ ॥

### **सत्यप्रमोदटीका**

नेहनानेति वाक्यस्य सिद्धान्तार्थं प्रतिपिपादयिषुस् तत्परिशुद्धये पराभिमतम् अनूद्य दूषयति नेहेति । किञ्चनशब्दस्य जगदित्यर्थः पराभिप्रेतः । तत्र नाना नास्तीति ब्रह्मणा जगत ऐक्यमुच्यते उत नास्तीति स्वरूपतो मिथ्यात्वम् । नाद्यस् तथा सति सर्वस्य चेतनाचेतनस्य ऐक्यं बोधितं भवेत् तच्च चिन्मात्रैक्यवादिनस्तवापि नेत्याह अनृतेति असङ्कुचितस्य किञ्चनेति पदस्य चिन्मात्रमर्थो नैवेत्याह कथञ्चनेति ॥ ८९८,८९९ ॥

# **युक्तिमल्लिका**

अनृतस्य जडस्यास्य सर्वस्यैक्यं तवापि न ।

किञ्चनेति पदस्यार्थश्चिन्मात्रं न कथञ्चन ॥ ८९९ ॥

### **सुरोत्तमटीका**

अस्य जगतः । किञ्चन किमपीति सर्वग्राहि । किञ्चन-पदमहिम्ना चिन्मात्रमस्मिन्वाक्ये गृहीतुं न शक्यमिति भावः

॥ ८९९ ॥

# **युक्तिमल्लिका**

अतो नैक्यश्रुतिरियं नापि मिथ्यात्ववादिनी ।

नानापदेन चेहेति पदेन च विरोधतः ॥ ९०० ॥

### **सुरोत्तमटीका**

अतस्सर्वैक्यायोगात् । चिन्मात्रैक्यस्य उक्तरीत्याऽत्रा-लाभाच्च ॥ ९०० ॥

### **सत्यप्रमोदटीका**

मिथ्यात्वमपि नैतच्छत्यर्थः सम्भवतीत्याह नापीति । तथात्वे किञ्चन नास्तीत्येतावता पूर्तेर्नानापदस्य इहपदस्य च वैयर्थ्यापाता-दित्याह नानेति ॥ ९०० ॥

# **युक्तिमल्लिका**

अभिन्नसत्त्वमन्यत्र सत्त्वं वा यत्तयोर्मतम् ।

अतस्स्वगतधर्मेषु स्वावतारेषु किञ्चन ।

नानाभूतं नेति हरेस्तैरैक्यं वक्ति वागियम् ॥ ९०१ ॥

### **सुरोत्तमटीका**

यद्यस्मात्तयोः पदयोः । नानाभूतं नास्तीत्युक्तेऽभिन्न-मस्तीत्यर्थस्य पर्यवसानाद् इह नास्तीत्युक्तेऽन्यत्रास्तीत्यर्थस्य च पर्यवसानान् मिथ्यात्वमप्यस्मिन्वाक्ये वक्तुं न शक्यमिति भावः । अतः पराभिलषित-जीवैक्यजगन्मिथ्यात्वार्थयोरसम्भवात् । किञ्चनशब्दस्यार्थं वासयितुं स्वगतधर्मेषु स्वावतारेष्वित्युक्तम् । अनन्तगुणेष्वनन्तावतारेषु च किञ्चन किमपि नानाभूतं नास्तीति सर्वैक्यकथनाय सार्थक्यादिति भावः । एवं सति पराभिलषितसङ्कोचः कुतो नेति चेन्न । अस्मिन्ग्रामे किञ्चनेत्युक्ते तद्ग्रामस्थसर्वलाभवत् । इह किञ्च-नेत्युक्ते ब्रह्मगतसर्वलाभस्यैव न्याय्यत्वात् । तैर्धर्मैरवतारैश्च ॥ ९०१ ॥

### **सत्यप्रमोदटीका**

न केवलं वैयर्थ्यं विरोधश्चेत्याह अभिन्नेति । विशिष्टनिषेधः सति विशेष्ये बाधे विशेषणमुपसङ्क्रामतीति न्यायेन ‘न जीर्णमलवद्वासाः स्नातकः स्यात्’ इत्यत्रेव नाना नास्तीत्युक्ते अभिन्नसत्त्वस्य इह नास्तीत्युक्तेऽन्यत्र सत्त्वस्य च प्राप्तेरित्याह मतमिति । अतः किञ्चनशब्दः प्रकृतधर्मादिपर एव सर्वनामत्वात् । तदुक्तं न्यायामृते वाक्यशेषस्थधर्माख्य-विशेषे पर्यवस्यति । किञ्चनेति हि शब्दोऽयमक्ताशब्दो घृते यथेति । तैरैक्यं = धर्मैरवतारान्तर्याम्यादिरूपैरैक्यम् ॥ ९०१ ॥

# **युक्तिमल्लिका**

घटेन जलमित्युक्तिर्यथा तद्गं जलं क्षिपेत् ।

नेहनानेति वाक्तद्वत्स्वगतं भेदमाक्षिपेत् ॥ ९०२ ॥

### **सुरोत्तमटीका**

श्रुतेरर्थान्तरं वक्तुं दृष्टान्तमाह ॥ घट इति ॥ तद्गं घटगतम् । क्षिपेन् निषेधति । स्वगतं ब्रह्मगतम् ॥ ९०२ ॥

### **सत्यप्रमोदटीका**

यद्वाऽत्रनानाशब्दो हि नानात्वार्थः । भावप्रधान-त्वात् । ‘लोके च नानाशब्दस्य पृथग्भाववाचित्वादिति कैयटोक्तेश्च । तथा चेहपदसमभिव्याहारेण घटेन जलमित्यत्रेव स्वगतभेद एव निषिध्यत इत्याह घट इति ॥ ९०२ ॥

# **युक्तिमल्लिका**

अतः काचन नानेह नेत्यर्थो वा भवेच्छतेः ॥ ९०३ ॥

### **सुरोत्तमटीका**

अतस्स्वनिष्ठभेदस्यैव निषेधसम्भवात् । किञ्चनपद-स्यैवार्थः काचनेति । इह ब्रह्मणि नानाभूतं किञ्चन धर्मादिकं नास्तीति वा श्रुतेरर्थः सम्भवति । काचन नाना भिदा नेति वा श्रुतेरर्थस्सम्भवति उभयत्रा-पीहपदमहिम्ना घटे भेदो नेत्युक्ते स्वावयवयोरेव मिथो भेदनिषेधवत्स्वगत-स्वगुणभेदस्यैव निषेध इति भावः ॥ ९०३ ॥

### **सत्यप्रमोदटीका**

नाना भिदा । काचनशब्दस्तु गुणगुण्यवयवावय-व्यादिप्रयुक्तानेकनानात्वाभिप्राया ॥ ९०३ ॥

# **युक्तिमल्लिका**

अथवा नेहनानेति प्रतिषिध्य भिदां हरौ ।

भेदव्यवहृतेरस्ति किञ्चनालम्बनं त्विति ।

श्रुतिर्विशेषमाचष्ट पदस्वारस्यसम्पदा ॥ ९०४ ॥

### **सुरोत्तमटीका**

भेदप्रतिनिधिं चैतच्छत्यैव श्रौतं कर्तुमर्थान्तरमाह ॥ अथवेति ॥ पदस्वारस्यसंपदा यथास्थितपदसम्पदा । इह नाना भेदो नास्तीति पूर्ववाक्यखण्डस्यापि यथास्थितपदैरेकार्थमुक्त्वा तर्हि भेदव्यवहारस्य किमा-लम्बनमिति शङ्कायाम् अस्ति किञ्चनेति वाक्यशेषेण विशिष्य वक्तुमशक्यं विशेषाख्यालम्बनं किञ्चनेति सामान्यपदेनोक्त्वाऽस्तीति विधानाद् अयमप्यर्थ-स्साधीयानिति भावेनोक्तं पदस्वारस्यसंपदेति ॥ ९०४ ॥

### **सत्यप्रमोदटीका**

अत्र वाक्यद्वयम् । ‘नेहनाना’ इति भागः स्वगत-भेदंनिषेधति । ‘किञ्चन अस्ति’ इति च भेदव्यवहारनिर्वाहकं विशेषाख्यं पदार्थसामर्थ्यमस्तीति विधत्ते इत्याह श्रुतिरिति ॥ ९०४ ॥

# **युक्तिमल्लिका**

नेहनानेतिवाक्याच्च यदि नास्त्येव ते जगत् ।

असत्यात्पारमार्थ्येन नास्तीति तु पदान्तरम् ॥ ९०५ ॥

कुतोऽध्याह्रियते तर्हि भ्रान्त्येति पदमाहर ।

एवं सर्वस्य जगतोरक्षयाभैक्षवान्भव ॥ ९०६ ॥

### **सुरोत्तमटीका**

परार्थे दूषणान्तरं चाह ॥ नेहेति ॥ तर्ह्यसत्स्याद् अत्यन्तासत्स्यात् । त्रिकालनास्तिताया एव नञर्थतया त्वयाङ्गीकारादिति भावः । आहर अध्याहर । तथा च किमपि भ्रान्त्या नास्तीत्युक्तेऽभ्रान्त्यैव सर्वस्य सत्त्वं सिद्ध्यतीति भावः । भैक्षवान्भवेति वदता परार्थेऽन्नस्यापि मिथ्यात्वाद्भिक्षापि न लभ्यत इति सूचितम् । इदमप्युपलक्षणम् । पारमार्थ्येन नास्तीत्युक्तेऽपारमार्थ्येनास्तीत्यर्थो लभ्यते । तच्च व्याहतम् । अतो न भिक्षाभावमात्रं किं तु व्याहतभाषिणस्तव कपोले ताडनमपि स्यादिति द्रष्टव्यम् ॥ ९०५,९०६ ॥

### **सत्यप्रमोदटीका**

किञ्चानेन वाक्येन किं जगतः स्वरूपेण निषेधः । उत पारमार्थिकत्वाकारेण । नाद्यो ऽपसिद्धान्तादित्याह असदिति । न द्वितीयः । अध्याहारदोषाद् इत्याह कुत इति । उक्तं हि परेणैव ‘न हि अक्षरबाह्यो वाक्यार्थ’ इति । अध्याहारोऽपि पूर्वोत्तरानुगुण्येनैव भवेत् । तथा च ‘भ्रान्त्या’ इति पदाध्याहार एव युक्त इत्याह तर्हीति । एवम् अन्नादेः सत्त्वेन कपटभिक्षोस्तव भिक्षाऽपि वा लभ्येतेत्याह एवमिति वस्तुतस्तु पारमार्थिकं नास्तीत्युक्तौ व्यावहारिकमस्तीति लभ्यते । तच्च व्याहतम् । व्यावहारिकत्वं नाम कालत्रयेऽप्यसत्त्वरूपबाध्यत्वमेवेति त्वयोररीकारेण पुनो ऽस्तीत्युक्तौ भिक्षोस्तव कापट््यमाविष्कृतं भवेत् । तेन च शिक्षार्हत्वमेव नत्वेव भिक्षाऽर्हत्वमिति ध्येयम् ॥ ९०५,९०६ ॥

# **युक्तिमल्लिका**

यदेवेह तदेवामुत्रेत्याद्यं वाक्यमीशितुः ।

अवतीर्णस्य वैकुण्ठवासिनश्चाभिदां जगौ ॥ ९०७ ॥

### **सुरोत्तमटीका**

किं चोपक्रमानुसारित्वाच्चास्मदुक्त एव वाक्यार्थो न त्वदुक्त इति वक्तुमुपक्रमवाक्यं पठति ॥ यदेवेहेति ॥ अनेन ‘यदेवेह तदमुत्र यदमुत्र तदनु इह मृत्योस्स मृत्युमाप्नोति य इह नानेव पश्यतीति वाक्यं सङ्गृह्णाति । आद्यं वाक्यमुपक्रमवाक्यमित्यर्थः’ । अवतीर्णस्येशितुरिति सम्बन्धः ॥ ९०७ ॥

### **सत्यप्रमोदटीका**

स्वमते उपक्रमानुगुण्यं त्रिभिराह यदेवेति अत्र पूर्ववाक्ये इहेति भूलोकस्य अमुत्रेति परलोकस्य च सत्त्वमुक्त्वा तद्गतरूपयोरेव भेदनिषेधः । लोकयोरेव निषेधाभिप्राये इदं च अदश्चन इति वाक्यविन्यासः स्यात् ॥ ९०७ ॥

# **युक्तिमल्लिका**

तद्भेददर्शनस्यानर्थोक्त्या सैव न्यवारयत् ।

भेदाभेदनिवृत्त्यर्थं भिदां तस्य परात्मनः ॥ ९०८ ॥

### **सुरोत्तमटीका**

तद्भेददर्शनस्य मूलरूपावताररूपभेददर्शनस्य । सा उपनिषत् । तस्य परमात्मनः भिदां न्यवारयदिति सम्बन्धः । अभेदस्य प्राग्विहितत्वाद् भेदाभेदनिषेधोऽपि भेदनिषेध एव पर्यवस्यतीति भावः ॥९०८॥

### **सत्यप्रमोदटीका**

सैव वाक् ‘मृत्योः स मृत्युमाप्रोति’ इति वाक्यशेषः । भिदां न्यवारयद् इत्यन्वयः ॥ ९०८ ॥

# **युक्तिमल्लिका**

तत्रापि कारणं वक्तुं नेहनानेति वाक्पुनः ।

तद्भेदमाक्षिपच्चेति युक्तं प्रक्रमविक्रमात् ॥ ९०९ ॥

### **सुरोत्तमटीका**

तत्रापि भेददर्शननिन्दायामपि । प्रक्रमविक्रमाद् उपक्रमसामर्थ्यात् ॥ ९०९ ॥

### **सत्यप्रमोदटीका**

कुतो ‘भेददर्शनमनर्थकरमित्यतः भेदस्यासत्त्वादेवेति कारणोक्तिपरं नेहनानेति वाक्यम् इति सङ्गतिं विशदयति तत्रापीति

॥ ९०९ ॥

# **युक्तिमल्लिका**

अतो भेदस्य मिथ्यात्वादेव धर्मेषु भेददृक् ।

विनिन्दिता यतो नास्तीत्यादौ सैव तमच्छिनत् ॥ ९१० ॥

### **सुरोत्तमटीका**

अतः पूर्वं मिथ्यादृष्टित्वेनैव भेददर्शननिन्दनात् । धर्मेष्वपि मिथ्यादृष्टित्वादेव भेददर्शनस्य निन्दनम् । अन्यथा प्रायपाठविरोधा-दिति भावः। ननु भेदनिषेधकवाक्यबलात्तत्रैव भेदो नाङ्गीक्रियते । न त्वन्यत्रेति चेत् । तत्राह ॥ यत इति ॥ सैव(स्वका)सकारण निन्दित भेदा या सा इह नाना नेति सामान्यतो निषेधी नेह नानास्ति किञ्चनेति वागेव । तं धर्मभेदम् । उभयोर्वाक्ययोर्मध्यगता सा वाग्देहलीदीपन्यायेन धर्मभेदमपि निषेधतीति भावः । इह भूलोके यदेव रूपं भगवद्रूपेष्वेवावतीर्णं तत्तदेवामुत्रामुष्मिन्वैकुण्ठलोके अस्ति । यद् अमुत्र वैकुण्ठलोके तत्तदेव अनु किंचित्कार्यमनुसृत्य इह भूलोकेऽवतीर्णं भवतीत्युभयविधप्रत्यभिज्ञया परमात्मनो मूलरूपस्यावतार-रूपस्य चात्यन्ताभेदं समर्थ्य पुनर्भेदाभेदवादिनो मतं निषेद्धुं मृत्योस्स मृत्युमाप्नोति य इह नानेव पश्यतीति वाक्ये य इह रूपद्वये नानेव पश्यति । भेदेऽस्वरसं सूचयितुमिवशब्दः । सः मृत्यो र्मारकसंसारादप्यतिशयेन मृत्यु-श्शस्त्रताडनादिना मारकमंधन्तमःप्राप्नोतीति भगवद्रूपेषु भेददर्शिनो निन्दा कृता । अभेदं समर्थ्य तत्र पुनर्भेदस्य निन्दायामत्यन्ताभेदस्यैव लाभात् । भेददर्शन-निन्दा तु न नग्नस्त्रीदर्शननिन्दावन्निमित्तान्तरेण । किं तु मिथ्यादृष्टित्वादेवेति प्रदर्शनाय नास्ति किञ्चनेति वाक्येन प्रागुक्तं तद्गतभेदमेव निषेधतीत्युपक्रमोप-संहारानुगुण्येनार्थो लभ्यते । एवं धर्मान्पृथक्पश्यंस्तानेवानुविधावतीत्युत्तर-वाक्येन चैवमिति पूर्वोक्त भगवद्रूपभेददर्शनं दृष्टान्तीकृत्य भगवद्धर्मभेद-दर्शिनोऽपि तानेवानुविधावतीति रूपभेददर्शन फलतयोक्तान्मृत्यूनेवानु-विधावतीति समानफलत्वमुच्यते । अतो नेहनानेति श्रुतिस् तस्यापि भेद-दर्शनस्यामिथ्या दृष्टित्वेनैव निन्दनमिति दर्शयितुं तमपि भेदमुपोद्घातप्रक्रियया निषेधति । अत एवेहेत्युभयोरपि धर्मिभूतब्रह्मण एव सामान्यतो निर्देशः । एवं च ब्रह्मणि स्वरूपधर्मभेदाख्यस्वगतभेदद्वयस्याप्युपक्रमोपसंहारानुगुण्येन निषेधो लभ्यते । यथोदकमित्योक्तयथेतिपदमहिम्नैव तथेति पदलाभान् मध्यस्थित-वाक्यस्योभय विधभेदप्रतिषेधकत्वलाभायैकवाक्यतया व्याख्याने, एवं धर्मी-वद्धर्मान्पृथक्पश्यंस्तथा ताननुविधावतीत्यर्थलाभेन एवंपदस्य यथाविन्यासमेव व्याख्यानाख्यगुणाच्च बह्वर्थकवेदवाक्यस्येयमप्येका योजना । जीवेश्वरभेद-निषेधस्य तु वार्ताप्यत्र न शोभते । यतश्चोदेति सूर्योऽस्तं यत्र च गच्छति । तं देवास्सर्वे अर्पितास्तदु नात्येति कश्चनेति वाक्ये अस्यामेवोपनिषदि सूर्यादि-देवानां च स्वव्यापारेषु भगवदधीनत्वश्रवणेन तदुनात्येति कश्चनेति सर्वस्यापि तदधीनत्वश्रवणेन च सतात्पर्यं जीवेश्वरभेदस्थापनेन पुनस्तस्यैव निषेधायोगात् । देवास्सर्वे तमनुसृत्य स्वस्वस्थानेष्वर्पिताः । तत्र निदर्शनतया सूर्यस्योदाहरणम् । एवं च त्रेधा भेदस्याभ्यासात् कथं न महातात्पर्यम् ॥ ९१० ॥

### **सत्यप्रमोदटीका**

अतो भेदस्यासत्त्वेन तद्दर्शनस्य मिथ्याज्ञानत्वादेव अनर्थकरत्वम् । न तु पुनः यथा ‘न नग्नां स्त्रियमीक्षेत’ इत्यत्र दर्शनमात्रस्य अनर्थकरत्वं न तु स्त्रियः स्वरूपेण निषेधः, न तथात्र किन्तु स्वगतभेदस्यैव स्वरूपेण निषेध इत्याह सेति नेहनानेति श्रुतिरेव तं भेदम् । एवमेव ‘एवं’ धर्मान् पृथक्पश्यन् तानेवानुविधावती’त्यपि धर्मभेदस्यैव स्वरूपेण निषेधो न तु दर्शनमात्रस्य निन्देति अवतारभेदमिव धर्मभेदमपि निषेधता नेहनानेति श्रुत्यैव ज्ञायते ॥ ९१० ॥

# **युक्तिमल्लिका**

ईशानो भूतभव्यस्येत्युपसंहार वा क्व ते ।

अनीशजगदद्वैतं भिनत्तीति मतिर्मम ।

तत्रैव तादृगेवेति यत्फलोक्तिश्च भेदवाक् ॥ ९११ ॥

### **सुरोत्तमटीका**

जीवेश्वर भेदनिषेधकथने बाधकान्तराणि चाह– ईशान इत्यादिना ॥ तत्र तस्यामुपनिषदि ॥ तादृगेवेत्यनेन यथोदकं शुद्धे शुद्ध-मासिक्तं तादृगेव भवति । एवं मुनेर्विजानत आत्मा भवति गौतमेति श्रुति-मुपादत्ते । इयं हि श्रुतिः शुद्धजले शुद्धजलान्तरस्य लोडनेऽप्युभयोस्सादृश्य-मेव स्यात् । न त्वैक्यमिति पराभिलषितदृष्टान्तमपि विघटयन्ती आत्म-पदोदितजीवस्वरूपस्य ब्रह्मणि प्रवेशाख्यसायुज्येऽपि एवं भवतीति उभयो-स्सादृश्यमेव स्यात् । न त्वैक्यमिति परमममोक्षेऽपि भेदमाह । अतो जीवेश्वर-भेदे श्रुतेर्महातात्पर्यवत्त्वान्न क्वापि तन्निषेधो घटते । किं तु निरवकाशै-तच्छ्रुत्यनुसारेणैव सर्वाश्श्रुतयो व्याख्येया इति भावः ॥ ९११ ॥

### **सत्यप्रमोदटीका**

अनीशेति विरुद्धधर्मस्फोरणाय । भिनत्ति बाधते । तादृगेव तत्सदृशमेव । सादृश्यं च भेदव्याप्तमिति मोक्षेऽपि भेदस् तत्पार-मार्थिकत्वं च सिध्यति । तथा च न क्वापि श्रुतेरभेदोऽर्थः ॥ ९११ ॥

# **युक्तिमल्लिका**

किं च नास्तीत्यभावस्य वर्तमानत्वमात्रता ।

कीर्त्यतेऽतस्त्रिकालस्थाभाववार्तापि नात्र ते ॥ ९१२ ॥

### **सुरोत्तमटीका**

प्रकारान्तरेणापि श्रुतेर्मिथ्यात्वपरतां निराकरोति ॥ किं चेति ॥ अतः घटो वर्तमानाभावमात्रपरत्वात् । अत्र श्रुतौ ॥ ९१२ ॥

### **सत्यप्रमोदटीका**

वार्तेति कालत्रयवृत्त्यभावबोधकपदाभावादेवेति भावः ॥ ९१२ ॥

# **युक्तिमल्लिका**

मिथ्यात्र परता तस्मादस्मिन्वाक्ये न शोभते ॥ ९१३ ॥

### **सुरोत्तमटीका**

तस्मात् त्रैकालिकाभावबोधकपदाभावात् । अस्माकं तु प्रागेवेति पदमहिम्ना रूपेष्वत्यन्ताभेदस्योक्तत्वेन वाक्यद्वये भेददर्शनस्य निन्दितत्वेन च रूपभेदादेश्श्रुत्यनभिप्रेततया अर्थादत्यन्ताभावस्यैव सिद्धेः । (अभेदेनास्तिते) भेदेन नास्तितामात्रेणापि वाक्ययोजनात् (नात्रोद्यतानां) मिथ्यात्वे भराभावाच्च ॥ ९१३ ॥

# **युक्तिमल्लिका**

यदस्ति तत्कथं नास्ति ततो ब्रह्मणि यच्छ्रुतम् ।

जडं जगदभेदानर्हं च गर्ह्यात्र तत्कथा ॥ ९१४ ॥

### **सुरोत्तमटीका**

किं च ‘यस्मिन्निदं सं च विचैधि सर्वं यस्मिन्देवा अधिविश्वे निषेदु’रिति श्रुतौ ब्रह्मण्येव श्रुतं जगत्पुनरनया श्रुत्या कथं तत्रैव नास्तीत्युच्यते । श्रुत्योः परस्परविरोधप्रसङ्गात् । अतोऽप्यस्मदुक्त एव वाक्यार्थ इत्याह ॥ यदस्तीति ॥ जगच्चेतनं जडं जडत्वादेवाभेदानर्हम् । यस्मिन्देवा अधिविश्वेनिषेदुरिति श्रुतौ महाचेतनानामपि देवानां ब्रह्मण्याश्रयाश्रयि-भावश्रवणाज् जगदप्यभेदानर्हम् । अत्र वाक्ये । तत्कथा जगत्कथा । गर्ह्या । स्वरूपनिषेधमुखेन भेदनिषेधमुखेन वा उक्तरीत्या जगतोऽत्र वक्तुमशक्य-त्वादिति भावः ॥ ९१४ ॥

### **सत्यप्रमोदटीका**

‘यस्मिन्निदं सं च विचैधि सर्वं’ इति सर्वस्य जगतो ब्रह्मणि अस्तित्वं श्रूयते । एवं ‘यस्मिन्देवा अधिविश्वे निषेदुरि’ति देवानां ब्रह्मण्याश्रितत्वं च । अतो नेहनानेति श्रुतिस् तद्विरोधेन ब्रह्मणि जगतो नास्तित्वं कथं ब्रूयात् । अत्र उच्यमानाभावप्रतियोगी स्वगतभेद न तु जगतद्भेदो वा इत्याह जडमिति ॥ ९१४ ॥

# **युक्तिमल्लिका**

अस्तित्वस्यानृतत्वेन नास्तित्वघटना यदि ।

तर्ह्यन्योन्याश्रयो दोषो हन्यादन्यायवादिनम् ॥ ९१५ ॥

### **सुरोत्तमटीका**

अस्तित्वस्यानृतत्वान्न विरोध इत्यत आह ॥ अस्ति-त्वस्येति ॥ ९१५ ॥

### **सत्यप्रमोदटीका**

ननु पूर्वोत्तरवाक्योक्तम् अस्तित्वम् अनृतम् अतो न ताव-द्विरोधो नास्तित्वबोधकस्येति चेदन्योन्याश्रयः स्यादित्याह तर्हीति । अन्याय-वादिनं मायिनं तदुदितं मिथ्यात्वबोधकशब्दं वा । हन्याद् दूषयेद् अन्यार्थतया व्यवस्थापयेद्वा ॥ ९१५ ॥

# **युक्तिमल्लिका**

अस्तित्वस्यानृतत्वे स्यान्नास्तित्वघटना तव ।

नास्तित्वघटनायां स्यादस्तित्वस्यानृतात्मता ॥ ९१६ ॥

### **सुरोत्तमटीका**

अन्योन्याश्रयमेवोपपादयति ॥ अस्तित्वस्येति ॥९१६॥

### **सत्यप्रमोदटीका**

अन्योन्याश्रयमुपपादयति अस्तित्वस्येति । न चैवं वैपरीत्यं शङ्क्यम् । पूर्वोत्तरवाक्यानां सुबहुत्वेन निरवकाशत्वेन प्रमाणान्तर-संवादित्वेन च प्रबलत्वात् । न हि पञ्चाननः शशशावकाभावमपेक्ष्य वनमव-गाहत इति भावः ॥ ९१६ ॥

# **युक्तिमल्लिका**

अतस्सारूपभेदस्य धर्मभेदस्य वा हरौ ।

निषेधाय प्रवृत्तेति प्राञ्चोर्थं चोदयन्ति नः ॥ ९१७ ॥

### **सुरोत्तमटीका**

अतो ऽन्यार्थासम्भवात् । सा नेहनानेति श्रुतिः ॥९१७॥

### **सत्यप्रमोदटीका**

रूपभेदस्य अवतारादिरूपभेदस्य ॥ ९१७ ॥

# **युक्तिमल्लिका**

इहेत्येतत्पदं नोचेन्नेह स्यादिति मे मतिः ।

नानापदं चान्यथा स्यान्नानानर्थप्रदं तव ॥ ९१८ ॥

### **सुरोत्तमटीका**

नोचेद् ब्रह्मणि स्वगतभेदपरत्वं नोचेत् । इह श्रुतौ । मिथ्यात्वपरत्वे किञ्चन नास्तीत्येतावता पूर्तेर् इहपदस्य नानापदस्य च वैयर्थ्यात् । अन्यत्र सत्त्वप्रापकतया प्रकारान्तरेण सत्त्वप्रापकतया च विरुद्धत्वा-च्चेति भावः ॥ ९१८ ॥

# **युक्तिमल्लिका**

अथाऽपि जगदर्थत्वे यदि तेऽस्ति महान्भरः ।

तर्हि किञ्चन नेहास्ति किन्तु सर्वं च नः प्रभौ ।

सर्वाधारे हरावस्तीत्यर्थोस्त्वतिमनोहरः ॥ ९१९ ॥

### **सुरोत्तमटीका**

श्रुतेर्जगद्विषयतायामप्यनुकूलमर्थमाह ॥ अथापीति ॥ नानाभूतं जगद् इह ब्रह्मणि किं च न किं चिन्नास्ति । किं तु सर्वं चास्ती-त्यर्थस्य पदस्वारस्येनैव लब्धेस्सर्वश्रुत्यविरुद्धत्वाच्चातिमनोहर इत्युक्तम् ॥९१९॥

### **सत्यप्रमोदटीका**

जगदर्थत्वे किञ्चनशब्दस्येति उपस्कर्तव्यम् । इह पृथिव्यादौ । सर्वाधारे ‘पृथ्वी त्वया धृता लोका देवि त्वं विष्णुना धृता । इमाः प्रजाः सदायतनाः सत्प्रतिष्ठाः’ इत्यादिवचनान् मूलत आधारे । विशिष्य निषेधः शेषविध्यनुज्ञापक इति न्यायादेवेति भावः ॥ ९१९ ॥

