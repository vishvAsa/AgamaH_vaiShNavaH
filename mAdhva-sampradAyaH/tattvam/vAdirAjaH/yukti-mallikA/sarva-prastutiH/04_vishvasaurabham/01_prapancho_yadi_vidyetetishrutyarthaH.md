+++
title = "०१ प्रपञ्चो यदि विद्येतेतिश्रुत्यर्थः"

+++


## प्रपञ्चो यदि विद्येत निवर्तेत न संशयः

**॥ श्रीः ॥**

**श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥**

श्रीमद्वादिराजतीर्थश्रीमत्पूज्यचरणविरचिता युक्तिमल्लिकायाम्

# विश्वसौरभम्

# **युक्तिमल्लिका**

**प्रपञ्चो यदि विद्येतेतिश्रुत्यर्थः**

प्रपञ्चो यदि विद्येत निवर्तेत न संशयः ।

मायामात्रमिदं द्वैतमद्वैतं परमार्थतः ॥ १ ॥

विकल्पो विनिवर्तेत कल्पितो यदि केनचित् ।

उपदेशादयं वादो ज्ञाते द्वैतं न विद्यते ॥ २ ॥

इयं श्रुतिः पञ्चभेदनित्यतासत्यते स्फुटम् ।

सयुक्तिकं साधयितुं प्रावर्तत किल क्रमात् ॥ ३ ॥

**श्रीमद्वादिराजतीर्थचरणारविन्दचञ्चरीक सुरोत्तमभिक्षुविरचितायां युक्तिमल्लिकाटीका विश्वसौरभम्**

### **सुरोत्तमटीका**

विश्वसौरभं निरूपयन् जगन्मिथ्यात्वप्रतिपादकत्वेन पराभिमतश्रुतेरनुकूलमर्थं वदंस्तां श्रुतिमनुवदति ॥ प्रपञ्च इत्यादिना ॥ ‘‘ज्ञाते द्वैतं न विद्यत’’ इत्ये-तदन्तं श्रुतेश्श्लोकद्वयमिदम् । इयम् उक्ता श्रुतिः । माण्डूकोपनिषद्वाक्यद्वयेनापि तर्करीत्या प्रवर्तनात्सयुक्तिकमित्युक्तम् । यदि पदद्वयस्य लिङन्तपदानां च तर्कस्फोरकाणामप्यसन्दिग्धत्वात्स्फुटमित्युक्तम् । क्रमात्प्रथमवाक्येन भेदपञ्चक-नित्यत्वं द्वितीयवाक्येन तत्सत्यत्वमित्यर्थः ॥ १-३ ॥

**श्री सत्यप्रमोदतीर्थश्रीचरणविरचिता विवृतिः**

### **सत्यप्रमोदटीका**

रमाया रमणं वन्दे रामं विधिकरार्चितम् ।

श्रीमध्वं जयतीर्थार्यं वादिराजं मुनीश्वरम् ॥ १ ॥

अस्मद्देशिकपादाब्जे नत्वा तत्करुणां श्रितः ।

विवृणोमि यथाबोधं धीशुध्द्यै विश्वसौरभम् ॥ २ ॥

पूर्वस्मिन् सौरभे चेतनाचेतनात्मकाद् विश्वस्माद्भेदः विष्णौ समर्थितः । तस्य विश्वस्य सत्यत्वमत्र समर्थ्यत इति अनन्तरसङ्गतिः स्वस्मिन् एकवाक्यता च । तत्तद्धर्मिस्वरूपस्य भेदपञ्चकस्य अनादित्वसत्यत्वसमर्थने धर्मिभूतविश्व-स्यापि तदुभयं सेत्स्यतीत्याशयवान् तत्र श्रुतिद्वयमुदाहृत्य प्रकृतिनयानुख्यानु-नोक्तदिशा तदर्थमाह प्रपञ्च इति ॥ इयं श्रुतिर् माण्डूकोपनिषद्गता । पञ्च-भेदेति । तत्त्वनिर्णयटीकायाम् उक्तप्रकारेण पञ्चभेदानां प्रकृतत्वमनुसन्धेयम् । अनादिमाययेति पूर्वश्लोके जीवेश्वरयोर्जडेश्वरयोर् जीवजडयोञ्च भेदाः सन्तीति लब्धम् । ‘प्रभवः सर्वभावानां’ इत्यत्र सर्वेति विशेषणेन भावानामिति बहुवचनेन च भावशब्दितजीवानां मिथो भेदः । आवरणानां जडानामपि मिथो भेद इति पञ्च भेदाः । नित्यतेति । अनादितेति भावः । तदुक्तम् अनुव्याख्याने ‘सोऽयं सत्यो ह्यनादिश्चेत्यादि’ । स्फुटमिति । भेदपञ्चकः, अनादिः, भावत्वे सति अविनाशित्वात् । सत्यः, बाधाभावाद् इति प्रयोगद्वये व्यभिचारशङ्कानिरासकत्वात् । किलेति । अस्यैव वार्थस्य ‘सोऽयं सत्यो ह्य-नादिश्च सादिश्चेन्नाशमाप्नुयात् ’इत्यादिसमाख्याश्रुत्या व्याख्यानस्य प्रसिद्ध-त्वादिति भावः । क्रमादिति । प्रथमश्लोके पूर्वार्धेन अनादित्वम् उत्तरार्धेना-नादित्वं सत्यत्वं च, द्वितीयश्लोकेन सत्यत्वम् इति क्रमात् ॥ १–३ ॥

# **युक्तिमल्लिका**

यदाह पञ्चद्दशतौ वर्गे वेति स पाणिनिः ।

तेन वर्गे निपातौ द्वौ वाशब्देन तथाऽपरम् ॥ ४ ॥

अनुशास्ति न चेत्तत्स्यादव्ययं सव्ययं किल ।

स च प्रयोगबलतः पञ्च इत्येव गम्यते ॥ ५ ॥

### **सुरोत्तमटीका**

यद् यस्मात् । वर्गे पञ्चानां दशानां च वर्गे द्वौ निपातौ पञ्चद् दशद् इति निपातौ । अपरं पञ्च इति निपातम् । न चेद् वाशब्देन निपातान्तरं नानुशास्ति चेत् । तदव्ययं वा इत्यव्ययम् । सव्ययं व्ययेन सहितम् । व्यर्थमित्यर्थः । उक्तनिपातद्वयानुशासनस्य पञ्चद्दशतौ वर्गे इत्येतावतैवपूर्तेस्तस्य चानुशासनस्य नित्यत्वेन कदाचिद्भवतः कदाचिन्न भवत इति तत्रैव तयोर्विकल्पासम्भवाद् वाशब्दस्य वैयर्थ्यमेव स्यात् । प्रकृतिप्रत्यय-विधानादिशब्दानुशासनशून्यत्वेऽपि केवलं प्रयोगबलादेव निपात्यमानस्य शब्दस्य निपातत्वेन स्वतस्सिद्धशब्दान्तरस्य निपातपङ्क्तावत्र ग्रहणायोगाच्च वाशब्दस्य वैयर्थ्यमेव स्यात् । श्रौतप्रयोगानुसारेण पूर्वनिपातान्तरग्रहणे तु पञ्चानां वर्ग इत्यस्मिन्नर्थे स वा निपातो ऽयं वा निपात इत्यर्थसम्भवेन वाशब्दस्य सार्थक्यं स्यात् । पूर्ववत्स्पष्टमनुक्त्वा वाशब्देनैव सूचनात्सूत्रत्वमपि सम्यक्संपादितं स्यात् । तस्मादिदमेव सूत्रकृतोऽभिप्रेतमिति भावः । सः वाशब्दसूचितनिपातः । प्रयोगबलतः प्रपञ्च इति प्रयोगबलतः ॥ ४,५ ॥

### **सत्यप्रमोदटीका**

सूत्रे वाशब्देन वर्गरूपार्थे पञ्चशब्दः वैदिकप्रयोग-बलाज्ज्ञाप्यते इत्याह यदिति । तत्र तत्त्वनिर्णयटीकोक्तं ‘‘नात्र प्रपञ्चो विश्व-विस्तारः । किन्तु जातीयरोऽर्थे पञ्चन्शब्दाड्डुप्रत्ययः । ततश्च पञ्चविधः पञ्चः स च प्रकृष्टत्वात् प्रपञ्चः । प्रकृष्टत्वं च मोक्षाङ्गज्ञानत्वात्’’ इत्यादिकमनु-सन्धेयम् ॥ सव्ययं व्यर्थम् ॥ प्रयोगः वैदिकप्रयोगः ‘प्रपञ्चो भेदपञ्चकः’ इत्यादिः

॥ ४,५ ॥

# **युक्तिमल्लिका**

तत्पञ्चानां समूहोऽपि पञ्चोऽभूदनुशासनात् ।

ते च पञ्च प्रसिद्धत्वाद्भेदा वेदान्तवेदिषु ॥ ६ ॥

### **सुरोत्तमटीका**

तत्तस्मात् । अस्यैव विवरणमनुशासनादिति । ते वर्गान्तःपातिनः पञ्च वेदान्तवेदिषु तत्त्ववादिषु प्रसिद्धत्वात्पञ्चभेदत्वेन प्रसिद्धत्वाद्भेदा एव । प्रसिद्धपरित्यागे कारणाभावादिति भावः ॥ ६ ॥

### **सत्यप्रमोदटीका**

प्रसिद्धाः ‘‘जीवेशयोर्भिदा चैव जीवभेदः परस्परम् । जडेशयोर्जडानां च जडजीवभिदा तथा । पञ्चभेदा इमे नित्याः’’ इत्यादि-प्रमाणेषु ॥ ६ ॥

# **युक्तिमल्लिका**

उपसर्गोऽपवर्गार्थज्ञानत्वाद्विशिनष्टि तम् ।

अतः पञ्चविधो भेदः प्रपञ्चोऽभूद्विचारणे ॥ ७ ॥

### **सुरोत्तमटीका**

उपसर्गः प्रेत्युपसर्गः । अपवर्गार्थज्ञानत्वादित्यत्रापवर्गार्थं ज्ञानं येषामिति विग्रहः । तं पञ्चम् ॥ ७ ॥

### **सत्यप्रमोदटीका**

अपवर्गार्थेति । ‘पञ्चभेदांश्च विज्ञाय विष्णोः स्वा-भेदमेव च । निर्दोषत्वं गुणोद्रेकं ज्ञात्वा मुक्तिर्न चान्यथा’ इत्युक्तेः ॥७,८॥

# **युक्तिमल्लिका**

तं भेदवर्गं सैषा वागाजुहाव तयाऽऽख्यया ।

तत्पञ्चभेदवर्गोऽभूत्प्रपञ्चोऽयं श्रुतौ श्रुतः ॥ ८ ॥

### **सुरोत्तमटीका**

सैषा वाक् । ‘‘प्रपञ्चो यदि विद्येत’’ इति वाक् । तयाऽख्यया प्रपञ्च इत्याख्यया ॥ ८ ॥

# **युक्तिमल्लिका**

किं च प्रपञ्चरूपं च तं पञ्चं सुप्रपञ्चयन् ।

श्लोकः प्रपञ्चमाहेति प्राञ्चः सञ्चोदयन्ति नः ॥ ९ ॥

### **सुरोत्तमटीका**

न केवलं प्रयोगसम्भवमात्राच्छतिः प्रपञ्चशब्देन भेदपञ्चकमाह । किन्तु प्रयोजनान्तरं च श्रुतेरभिप्रेतमित्याह ॥ किञ्चेति ॥ इत्यभिप्रेत्य श्रुतिरेवमाहेति भावः ॥ ९ ॥

### **सत्यप्रमोदटीका**

अप्रसिद्धप्रपञ्चशब्देन भेदानां निर्देशे प्रयोजनमाह प्रपञ्चरूपमिति । तत्तद्भेदानां तत्तद्धर्मिस्वरूपत्वात् ॥ ९ ॥

# **युक्तिमल्लिका**

किञ्चेदं द्वैतमित्यत्रैवोत्तरार्धे स्वयं श्रुतिः ।

परामृशति यद्भेदं तेनादावपि भेदवाक् ॥ १० ॥

### **सुरोत्तमटीका**

न केवलं सम्भावनामात्रेण श्रौतप्रपञ्चशब्दस्य भेद-परत्ववर्णनम् । किंत्विदमिति प्रागुक्तानुवादरूपपदघटितोत्तरवाक्यपर्यालोचन-यापि पूर्वोक्तः प्रपञ्चो द्वैतमेव भवेदित्याह ॥ किञ्चेदमिति ॥ अत्रास्मिन्नेव श्लोके परामृशति प्राक्प्रस्तुतार्थपरेणेदंपदेन परामृशति । यद् यस्मात् । आदौ पूर्वार्धे ॥ १० ॥

### **सत्यप्रमोदटीका**

किं चोत्तरार्धे ‘इदं द्वैतं’ इति द्वैतशब्देन भेदस्यानु-वादः । इदंशब्देन तत्परामर्शश्च क्रियते । एतदुभयं पूर्वार्धेन भेदस्य प्रकृतत्व एव सम्भवति । वादानुवादयोः समानविषयकत्वनियमात् । परामर्शश्च प्रकृत-स्यैवेति नियमाच्च । अतोऽपि प्रपञ्चशब्दोऽयं भेदपर एवेत्याह किं चेत्यादिभिः ॥ १०,११ ॥

# **युक्तिमल्लिका**

प्राग्भेदाप्रस्तुतौ द्वैतपदेनेह पुनश्श्रुतिः ।

कथं तमेवानुवदेदनुक्तमनुवक्ति कः ॥ ११ ॥

### **सुरोत्तमटीका**

किञ्चैकार्थप्रतिपादकेऽस्मिन् श्लोके पूर्वार्धे प्रतिपादित-स्यैव विशेष्यस्योत्तरार्धेऽपि प्रतिपाद्यत्वाद् उत्तरत्र स्पष्टं द्वैतविकल्पादिपदेनोक्त एवार्थः पूर्वत्रापि प्रपञ्चपदेन वक्तव्यः । अन्यथा पूर्वोत्तरवाक्ययोरसङ्गति-प्रसङ्गात् । द्वैताद्वैतादिपदानां निरवकाशत्वेन प्रपञ्चपदस्योक्तविधया सावकाश-त्वेन निरवकाशानुसारेणैव सावकाशस्य योज्यत्वाच्च । अतः प्रपञ्चपदेन प्रागुक्तस्य द्वैतपदेन पुनरनुवादाद् वादानुवादन्यायेनैवैकार्थ्यसिद्धिः । पूर्व-परामर्शिनेदंपदेन तं परामृश्य तस्य द्वैतताविधाने तु श्रुत्यैव प्रपञ्चशब्दस्य द्वैतार्थत्वेन व्याख्यातत्वात् किमु वकत्तव्यमैकार्थ्यम् । अतस्तत्ववादिनामाचार्य एव श्रौतमताचार्य इत्याह ॥ प्राग्भेदेति ॥ ११ ॥

# **युक्तिमल्लिका**

वादानुवादावेकस्येत्याहुः प्राहुणिका अपि ।

इदमित्यदितार्थस्य परामर्शे तु किं पुनः ॥ १२ ॥

### **सुरोत्तमटीका**

प्राहुणिका इत्यनेन यां कन्यां कन्यापक्षीयो वृणीध्वमिति वक्ति । तामेव वरपक्षीयोऽपि वृणीमह इत्यनुवक्ति । नान्याम् । अतोऽज्ञ-जनानामपि सम्मतोऽयमर्थ इति सूचयति ॥ १२ ॥

### **सत्यप्रमोदटीका**

प्राहुणिका इति ॥ कन्यापक्षीयैः ‘वृणीध्वमि’ त्युक्तायाः कन्याया एव वरपक्षीयैः ‘वृणीमहे’ इत्यनुवाददर्शनादिति भावः ॥

# **युक्तिमल्लिका**

अतः प्रपञ्चभेदोऽभूच्छुतेर्हृदयशोधने ।

व्याख्यां तत्ख्यापयेद्दिक्षु भेर्याचार्यशिरोमणेः ॥ १३ ॥

### **सुरोत्तमटीका**

तत् तस्मात् श्रुतिकृतव्याख्यानस्याचार्यकृतव्याख्यानस्य चैकत्वात् ॥ १३ ॥

### **सत्यप्रमोदटीका**

व्याख्यां ‘तस्मादनादिरेवायम् । प्रकृष्टः पञ्चविधः भेदः प्रपञ्चः’ इत्येवं तत्त्वनिर्णयोक्ताम् । भेरीश्रुतिसंवादित्वादियमेव व्याख्या ग्राह्या इत्येवंरूपा ॥ १३ ॥

# **युक्तिमल्लिका**

त्वं च द्वैतं भिदां ब्रूषे तथाऽद्वैतं तवाऽभिदा ।

अर्थात्प्रपञ्चोऽपि भेदः किं शब्दं तु प्रमुञ्चसि ॥ १४ ॥

### **सुरोत्तमटीका**

शब्दः प्रपञ्चशब्दो भेदपर इति स्पष्टं वचनम् ॥ १४ ॥

### **सत्यप्रमोदटीका**

अर्थाद् भेदवाचिद्वैतशब्दसमानाधिकरणेन इदंशब्देन परामृष्टत्वात् ॥ १४ ॥

# **युक्तिमल्लिका**

वागीश एव वागर्थावेकीकुर्यान्न चापरः ।

न चेद्विकल्पशब्देन भेदमेव कथं बुधाः ।

प्रावक्ष्यन्नुत्तरश्लोके नावक्ष्यन्यदि तं पुरा ॥ १५ ॥

### **सुरोत्तमटीका**

वागीशः भारतीपतिश्श्रीमुख्यप्राणः । एकीकुर्यात् । वागनुसारेणैवार्थं वदेदित्यर्थः । न चेदपर एकीकरणासमर्थो न चेत् । तं भेदम् । पुरा पूर्ववाक्ये । प्रपञ्चद्वैतविकल्पशब्दानां भेदपरत्वस्यैव व्याख्यातत्वेना-स्मदाचार्या एव पूर्वोत्तरवाक्यानामर्थानां चैकीकरणसमर्थाः । अन्ये तु प्रपञ्च-शब्देन पूर्वश्लोके प्रपञ्चमेवोक्त्वोत्तरश्लोके च द्वैतविकल्पादिशब्दैः पुनर्भेदस्य कथनात्पूर्वोत्तरवाक्यार्थकथनासमर्था इति भावः ॥ १५ ॥

### **सत्यप्रमोदटीका**

एकीकर्तुं प्रपञ्चः, द्वैतं, विकल्प इति शब्दत्रयस्य भेद एक एवार्थ इति बोधयितुम् ॥ १५ ॥

# **युक्तिमल्लिका**

समाख्या हि महाव्याख्या प्रायपाठे तु किं पुनः ।

अर्थान्तरायुक्तितश्च भेदार्था वाङ्न संशयः ॥ १६ ॥

### **सुरोत्तमटीका**

समाख्या अन्यत्र समानाख्या महाव्याख्या स्थानन्तरगत समानवाक्यस्य व्याख्यानरूपा । प्रायपाठे एकपङ्क्तावेव पाठे । वाक्यार्थपर्या-लोचनया च भेदपञ्चकमेव प्रपञ्च इत्याह ॥ अर्थेति ॥ १६ ॥

### **सत्यप्रमोदटीका**

समाख्या ‘‘प्रपञ्चो भेदपञ्चकः’’ इत्येवंरूपा । अर्थान्तरं प्रपञ्चशब्दस्य विश्वमिति, विद्यते इत्यस्य विद्यमानं सत्यम् इत्यर्था-न्तरम् । अयुक्तित उत्तरश्लोकोक्तरीत्या ॥ १६ ॥

# **युक्तिमल्लिका**

यदि प्रपञ्चो विद्येत निवर्तेत तदा किल ।

इममर्थं महाऽनर्थकरं कः पण्डितो वदेत् ।

ब्रह्मैवोन्मूलयेद्यस्मात्तर्कोऽयमतिकर्कशः ॥ १७ ॥

### **सत्यप्रमोदटीका**

इदानीं ‘प्रपञ्चो यदि विद्येत भवेत उत्पद्येत तर्हि निवर्तेत । न च निवर्तते । तस्मादनादिरेवायं ’ इति तत्त्वनिर्णयोक्तदिशा तर्कस्वरूपं विविनक्ति । तत्र विद्यतेर्विद्यमानत्वरूपास्तित्वार्थकत्वे पराभिमते बाधकमाह यदीति । महाऽनर्थकरं ब्रह्मणोऽपि बाध्यत्वापादकम् ॥ १७ ॥

# **युक्तिमल्लिका**

बाधो निवृत्तिशब्दार्थो विद्यमानत्वमद्भुतम् ।

व्याप्नोति बाध्यतां नात्र संशयः किल धीमताम् ॥ १८ ॥

### **सुरोत्तमटीका**

स्वाभिलषितमर्थं वक्तुं परस्यार्थमनुद्य दर्शयति ॥ यदीति ॥ विद्येत सत्यं भवेदित्यर्थः ॥ १८ ॥

### **सत्यप्रमोदटीका**

अतः विद्यमानत्वबाध्यत्वयोर् व्याप्तिः परोक्ता अप-हसनीयेत्याह अद्भुतमिति किलेति च ॥ १८ ॥

# **युक्तिमल्लिका**

एवं च ब्रह्मणो हर्त्री किं न व्याप्तिरियं तव ।

विपर्ययो महानासीत्तर्कस्यास्य विपर्यये ॥ १९ ॥

### **सुरोत्तमटीका**

हर्त्री संहर्त्री । यद्विद्यते तद्बाध्यते इति व्याप्त्यङ्गीकारे ब्रह्मण एव बाध्यत्वप्रसङ्गादिति भावः । विपर्ययो ऽनर्थः । अबाध्यत्वेन सत्यत्वनिराकरणादिति भावः । विपर्यये विपर्ययपर्यवसान इत्यर्थः ॥ १९ ॥

### **सत्यप्रमोदटीका**

तर्कस्य विपर्यये न च बाध्यते अतो न विद्यमानं सत्यम् इत्येवं विपर्ययपर्यवसाने । विपर्ययः । ब्रह्मणोऽसत्यत्वम् ॥ १९ ॥

# **युक्तिमल्लिका**

अबाध्यत्वे न नास्तित्वं यन्नास्तिकमतेऽपि न ।

अतस्सर्वैश्च धात्वर्थो वाच्योऽन्योऽत्र मयैव न ॥ २० ॥

### **सुरोत्तमटीका**

यद् यस्मात् । नास्तिकमते । शून्यवादिमते । अतः प्रसिद्धधात्वर्थस्य विरुद्धत्वात् ॥ २० ॥

# **युक्तिमल्लिका**

उत्पत्तिनाशौ यद्व्याप्तौ निवृत्तिश्च विनाशनम् ।

अतो व्यापकशक्त्यैव व्याप्योत्पत्तिरिहागता ॥ २१ ॥

### **सुरोत्तमटीका**

यद् यस्माद् व्याप्तौ व्याप्तिमन्तौ यत्कार्यं तदनित्यमिति नियमात् । निवृत्तिर् निवर्तेतेति पदप्रातिपदिकार्थभूता निवृत्तिः । विनाशनं विनाशनमेव । निवृत्तिविनाशशब्दयोः पर्यायत्वादिति भावः । अतश्श्रुतौ निवृत्तिपदेन विनाशस्य व्यापकत्वकथनात् । व्यापकशक्तया व्यापकीभूत-विनाशशक्तया । व्याप्या विनाशव्याप्या । उत्पत्तिविनाशयोर्व्याप्यव्यापक-भावस्य सर्वसंमतत्वाद् व्यापकीभूतविनाशस्य च श्रुतौ स्पष्टं निवर्तेतेति कथनाद् विद्येतेति व्याप्यतयोक्ता वित्तिरुत्पत्तिरेव भवेत् । व्यापकयोग्यस्यैव व्याप्यस्य वक्तव्यत्वात् । अन्यथा गङ्गापदेन घोषाधारत्वयोग्यतीरग्रहण-माकस्मिकं स्यात् । यदा व्यापकस्य वृत्त्यन्तरकल्पनयापि स्वयोग्यव्याप्यकल्पने शक्तिः किमु वाच्यं तदा धातूनामनेकार्थत्वादित्यनुशासनात् सत्यामेव मुख्य-वृत्तौ तत्कल्पनमिति भावः ॥ २१ ॥

### **सत्यप्रमोदटीका**

नास्तिकमते शून्यमते । तेनापि अबाध्यस्य शून्यस्य तत्वरूपताऽभ्युपगमात् । अत उत्पत्तिर्नाश इति च क्रमेण अर्थः धात्वोर्वाच्य इत्याह उत्पत्तिरिति । शक्त्येति यद्भावत्वे सति उत्पत्तिमत् तद् विनाशवद् इत्येव व्याप्तेः सत्त्वात् ॥ २१ ॥

# **युक्तिमल्लिका**

यतः प्रागसतस्सत्तैवोत्पत्तिर्धातुतोऽपि तत् ॥ २२ ॥

यथा सत्तार्थधात्वर्थो भूतिर्जन्म विदां मते ।

तथेह सत्तार्थधातोरर्थोप्युत्पत्तिरेव हि ॥ २३ ॥

### **सुरोत्तमटीका**

विद सत्तायामिति प्रसिद्धधात्वर्थत्वेनैव द्वेधोत्पत्तिमान-यति ॥ यत इति ॥ धातुतः । प्रसिद्धधात्वर्थत्वतः । तत् तस्मात् । उत्पत्ति-रिहागतेति पूर्वेणान्वयः ॥ २२,२३ ॥

### **सत्यप्रमोदटीका**

विदधातोरुत्पत्त्यर्थकत्वं त्रेधोपपादयति यत इत्यादिभिः । सत्ता च कादाचित्की विवक्षिता इति तत्त्वानिर्णयटीकोक्तिमनुरुध्याह प्रागिति ॥ धात्वर्थः भूधात्वर्थः । जन्म विदामिति पदच्छेदः । विदां मीमांसकानाम् । तदुक्तं न्यायामृते ‘तेन भूतिषु कर्तृत्वं प्रतिपन्नस्य वस्तुनः । प्रयोजकक्रियामाहुर्भावनां भावनाविदः’ इति । तथा तत्समानार्थकविदधातोः ॥ २२,२३ ॥

# **युक्तिमल्लिका**

तस्मादुत्पत्तिरत्रार्थो यद्धात्वर्थोऽप्यनेकधा ॥ २४ ॥

### **सुरोत्तमटीका**

निमित्तान्तरं चाह ॥ यद्धात्वर्थ इति ॥ यद् यस्मात् । तस्मादिति पूर्वेणान्वयः । ‘‘अनेकार्था हि धातव’’ इति वचनादिति भावः

॥ २४ ॥

### **सत्यप्रमोदटीका**

‘अनेकार्थत्वाद्धातूनां विद्यतिरेवोत्पत्तिवाची’ति तत्त्व-निर्णयटीकामनुरुध्याह यदिति ॥ २४ ॥

# **युक्तिमल्लिका**

एवं च नित्यजडगो जीवगो ब्रह्मगश्च यः ।

भेदवर्गः प्रपञ्चाख्यो यद्युत्पद्येत तर्ह्यसौ ॥ २५ ॥

विनश्येन्न च नाशोऽस्ति तस्मान्नोत्पद्यते च सः ।

इति तन्नित्यतामाह श्रुतिर्नास्त्यत्र संशयः ॥ २६ ॥

### **सुरोत्तमटीका**

अतोऽपि घटादिप्रपञ्चो नात्र श्रुतौ विवक्षितः । तर्कस्य विपर्ययेऽपर्यवसानप्रसङ्गात् । किन्तु नित्यधर्मिकत्वादनादिनित्यं भेदपञ्चक-मेवोक्तरीत्या श्रुत्या विवक्षितः । तर्कस्य विपर्ययेऽपर्यवसानप्रसङ्गात् । किन्तु नित्यधर्मिकत्वादनादिनित्यं भेदपञ्चकमेवोक्तरीत्या श्रुत्या विवक्षितमित्याह ॥ एवं चेति ॥ नित्यजडगो ऽव्याकृताकाशकालप्रकृतिवेदादिनिष्ठः । भेदवर्गः जडेश्वरभेदो जडजीवभेदो जडानां परस्परभेदो जीवेश्वरभेदो जीवानां परस्पर-भेदश्चेति त्रिवर्गनिष्ठः पञ्चविधो भेदसमूहः । तन्नित्यतां भेदपञ्चकनित्यताम् । पञ्चतयापि सिद्धानां पञ्चभूतादीनामुत्पन्नविनष्टत्वेन अनादिनित्यानां जीवेश्वर-नित्यजडानां त्रित्वेन च तर्कविषयत्वायोगाद् अनादिनित्यतया पञ्चतया च प्रसिद्धं भेदपञ्चकमेव श्रुत्यर्थ इति भावेनोक्तं नास्त्यत्र संशय इति ॥२५,२६॥

### **सत्यप्रमोदटीका**

नित्यजडग इति । अनादिप्रकृत्याकाशादिधर्मिकः । भेदवर्गः जीवानां जडानां च परस्परं भेदमादाय पञ्चविधः । नित्यताम् अनादिताम् ॥ २५,२६ ॥

# **युक्तिमल्लिका**

इत्यर्धे नित्यतामुक्त्वा वक्त्यर्धे सत्यतां च सा ॥ २७ ॥

### **सत्यप्रमोदटीका**

एवं पूर्वार्धेन भेदस्य सादित्वं निरस्य उत्तरार्धेन मायामात्रमित्यादिना मिथ्यात्वं निरस्यते इत्याह इतीति ॥ २७ ॥

# **युक्तिमल्लिका**

मात्रा लेशस्तद्विहीनस्स्यादमात्रो विवेकिनाम् ।

मायालेशोज्खितं वस्तु मायाऽमात्रं ततोऽभवत् ॥ २८ ॥

उक्तद्वैतं च मायाया लेशतोऽप्युज्खितं किल ।

अतस्तद्ब्रह्मवद्द्वैतं सच्चाभूत्परमार्थतः ॥ २९ ॥

### **सुरोत्तमटीका**

पर्वार्धे नित्यतामुक्त्वा पुनरुत्तरार्धे मिथ्यात्वकथनस्य विरुद्धत्वान्न तच्छब्दसम्भवात्तस्य च पदस्य भेदराहित्यार्थकत्वात् । मायाया अमात्रं मात्रारहितमिति कुलिशक्षतानामवेदनाज्ञमितिवद्योगसम्भवाच्च । सादेरेव मायामयत्वेनानादेरस्य ब्रह्मवन्मायालेशसहितत्वस्याप्ययोगेन कथं मिथ्यात्वमिति हेतुगर्भतया परं धिक्कृत्य स्वाभिमतसत्यत्वं स्थापयितुं श्रुतेरयमुत्तरदानक्रमः ॥ २८,२९ ॥

### **सत्यप्रमोदटीका**

मायामात्रमित्यस्य‘मितं त्रातं मायाख्यहरिविद्यया’ इत्यनुव्याख्यानोक्तेऽर्थे सत्येव मायाशब्दस्य पराभिमतमर्थमुपेत्याप्याह मात्रेति । अनादित्वाद् ब्रह्मवदेव निरुपादानकत्वात्, अविद्योपादानकत्वरूपमिथ्यात्व-वार्ताया मात्रया लेशतोऽप्यत्रासंभावितत्वादित्याह मायालेशोज्खितमिति ॥ २८,२९ ॥

# **युक्तिमल्लिका**

माया हि कल्पनामूलं तस्या लेशोऽपि यस्य न ।

तद्द्वैतं परमं तत्त्वं किं (नासी) न स्याच्छब्दशोधने ॥ ३० ॥

### **सुरोत्तमटीका**

शब्दशोधने मायामात्रशब्दशोधने ॥ ३० ॥

### **सत्यप्रमोदटीका**

हीत्यनेन भ्रमोपादानत्वमविद्याया लक्षणमिति तन्मत-प्रसिद्धिं द्योतयति ॥ ३० ॥

# **युक्तिमल्लिका**

मिथ्यात्वार्थं तु पूर्वोक्तं नित्यत्वं सहते न ते ।

उत्तरश्लोकतर्कोऽपि न्यक्करोत्यतिकर्कशः ॥ ३१ ॥

### **सुरोत्तमटीका**

पूर्वोक्तं नित्यत्वं ते मिथ्यात्वार्थं न सहत इति योजना । उत्तरश्लोकतर्कः यदि केनचित्कल्पितस्स्यात् तर्हि निवर्तेत बाध्येत । न च विनिवर्तते । तस्मान्न कल्पित इति तर्कः ॥ ३१ ॥

### **सत्यप्रमोदटीका**

यत्किञ्चित्कालवृत्तित्वमपि कालत्रयनिषेधप्रतियोगित्व-रूपमिथ्यात्वं यदा विरुणद्धि तदा पूर्वार्धोक्तं भेदस्यानादिनित्यत्वं तु मिथ्यात्वं न सहते इति किं वक्तव्यमित्याशयेनाह मिथ्यात्वेति । अतिकर्कशः कल्पका-भावात् कल्पितत्वाभाव इति सुदृढव्याप्तिकः ॥ ३१ ॥

# **युक्तिमल्लिका**

एवं सा द्वैतसत्यत्वं साधयित्वा सहेतुकम् ।

औतस्सर्वभावानामित्याद्युक्तिं स्वरोधिनीम् ।

अर्थान्तरे नेतुकामा पुनराह श्रुतिः किल ॥ ३२ ॥

### **सुरोत्तमटीका**

‘‘औतं परमार्थत’’ इति वाक्यशेषस्य सङ्गतिमाह ॥ एवमिति ॥ ३२ ॥

### **सत्यप्रमोदटीका**

‘औतं परमार्थतः’ इति श्रुतेरापातार्थविरोधं श्रुतिः स्वयमेव परिहरतीत्याह पुनरिति ॥ ३२ ॥

# **युक्तिमल्लिका**

यदद्वैतं तत्र तत्र श्रूयते स्मर्यतेऽपि वा ।

सर्वोत्तमत्वात्परममर्थं हरिमपेक्ष्य तत् ॥ ३३ ॥

### **सुरोत्तमटीका**

सङ्गतिमुक्त्वार्थमाह ॥ यतद्वैतमिति ॥ अपेक्ष्य अन्तर्भाव्य । एवं च स्ववत्सर्वोत्तमीभूतद्वितीयरहित इत्यर्थमपेक्ष्य तदद्वैतपदं श्रुतौ श्रूयत इति भावः ॥ ३३ ॥

### **सत्यप्रमोदटीका**

परमार्थशब्दो योगेन परमश्चासावर्थश्चेति व्युत्पत्त्या स्वतन्त्रं हरिमाह । न पुनः परपरिभाषामात्रकल्पितं पारमार्थिकसत्यरूपं सत्- प्रभेदम् । ‘स्वतन्त्रं परमार्थाख्यं’ इति स्मृत्यैव निरुक्तत्वेन यववराहाधि-करणन्यायेन शास्त्रे शास्त्रीयार्थस्यैव ग्राह्यत्वात् । अवयवशक्तेः क्लृप्तत्वेन प्रोक्षण्यधिकरणन्यायेन समुदायशक्तिकल्पनानवकाशात् । पञ्चमी च ल्यब्लोप-निमित्ता । अतः स्वतन्त्रो हरिरेक एव इत्यर्थः फलित इत्याह यदित्यादिना । (न्याया. १३५ प.२७७) उक्तं चानुव्याख्याने ‘उत्तमोऽर्थो हरिस्त्वेक-स्तदन्यन्मध्यमाधमं’ इति ॥ ३३ ॥

# **युक्तिमल्लिका**

यतो ल्यब्लोपतः प्राप्ता पञ्चम्यस्ति स्थले स्थले ।

अतस्साऽर्थान्तरं ब्रूयादित्युक्त्वा विरराम च ॥ ३४ ॥

### **सुरोत्तमटीका**

स्थले स्थले प्रासादमारुह्य प्रेक्षत इत्याद्यर्थे प्रयुक्ते प्रासादात्प्रेक्षत इति वाक्ये आरुह्येति ल्यपःल्यबन्तपदस्य लोपं निमित्तीकृत्य प्राप्ता प्रासादादित्यादि पञ्चमी । अर्थान्तरम् उत्तमद्वितीयरहित इत्यर्थम् । सा औतस्सर्वभावानामिति श्रुतिः

॥ ३४ ॥

### **सत्यप्रमोदटीका**

स्थले स्थले इति । आसानात्प्रेक्षते, श्वश्वा जिह्नेति इत्यादौ ॥ ३४ ॥

# **युक्तिमल्लिका**

पुनः कुवादि(भिः) नां प्रोक्तकुतर्कच्छेदनायसा ।

तर्कमुद्रामुपाश्रित्य प्रतिब्रूते परान्किल ॥ ३५ ॥

### **सुरोत्तमटीका**

द्वितीयश्लोकस्य सङ्गतिमाह ॥ पुनरिति ॥ अनादि-नित्यत्वस्य प्राक्प्रस्तावितत्वेन विवेकिनां मते पुनरज्ञानकल्पितत्वादिशङ्काया एवानुत्थानात् कुवादिनां कुत्सितानां दुराग्रहगृहीतानां वादिनामित्युक्तम् । मायामात्रपदस्य प्रागुक्तयौगिकार्थमनङ्गीकुर्वतां वादिनां सम्भवदर्थद्वयपदस्या-पेक्षितमर्थं नाङ्गीकरोषि चेत् स्पष्टमेव वदामीति प्रवृत्तेति भावः ॥ ३५ ॥

### **सत्यप्रमोदटीका**

एवं भेदस्य भास्करादिमतप्राप्तं सत्योपाधिकृतत्वं निरस्य मायावादप्राप्तमारोपितत्वं निरस्यति श्रुतिरित्याह पुनरिति । कुतर्कः भेदः कल्पितः भेदत्वाच् चन्द्रभेदवद् इत्येवंरूपः ॥ ३५ ॥

# **युक्तिमल्लिका**

विकल्पनामा भेदोऽयं वस्तुवैचित्र्यकल्पनात् ।

संवृत्या मायया वाऽज्ञानेन वा येन केनचित् ॥ ३६ ॥

यदि कल्पित एव स्याद्बाधाख्यविनिवृत्तिमान् ।

तदा स्यादुपसर्गोऽसौ यतो बाधमसाधयत् ॥ ३७ ॥

### **सुरोत्तमटीका**

असावुपसर्गः वीत्युपसर्गः ॥ ३६,३७ ॥

### **सत्यप्रमोदटीका**

‘विकल्पः प्रकृतो भेदः यदि केनचिदज्ञानादिना कल्पितः स्यात्तर्हि चन्द्रभेदवन्निवर्तेत । बाध्येत । न च बाध्यते । तस्मान्न कल्पितः । किं तु सत्य एव ’ इति सुधोक्तिमनुरुध्याह विकल्प इति । तथा च अनुमानस्य बाधितत्वमुपाधिरित्युक्तं भवति ॥ केनाचिदित्यस्यार्थमाह संवृत्येत्यादिना । शून्यवादिमतानुसारेण संवृत्येति । औतमतानुसारेण मायया अज्ञानेन वा । मायया अम्बरादिकं व्यावहारिकम् । अज्ञानाख्या-विद्यया दुःखादिकं प्रातिभासिकम् इति विवेकः । यद्वा येन केनचिदिति कल्पकाभावोक्तिः । तथा हि कल्पकं न चिन्मात्रम् । तस्य कल्पनोपयुक्त-देहेन्द्रियाद्यभावात् । न जीवः स्वयं कल्पितत्वात् ॥

विनिवृत्तिशब्दस्य बाध इत्यर्थं साधयति असौ उपसर्गः । ‘वि’ इत्येवं-रूपः । प्राचीनः नीत्युपसर्गः । अभाववाक् । अभावं वक्तीति, अभाववाची । विशब्दः विशेषवाची । विशेषश्च कालत्रयवृत्तित्वम् । तथा च विनिवृत्तिर् अत्यन्ताभावः ॥ ३६–३८ ॥

# **युक्तिमल्लिका**

यत्प्राचीनोपसर्गोऽत्र नञर्थोऽभाववाक्ततः ।

विशेषेण निवृत्तिर्या सोऽत्यन्ताभाव एव हि ॥ ३८ ॥

### **सुरोत्तमटीका**

कथमित्यत आह ॥ यदिति ॥ यद् यस्मात् । प्राचीनोपसर्गः नीत्युपसर्गः । निवृत्तिरभावः । सः विशेषेणाभावः । अत एव उत्तरभावरूपविनाशवाचकनिवृत्तिपदे पूर्वश्रुतौ अस्योपसर्गस्याभावः ॥ ३८ ॥

# **युक्तिमल्लिका**

न च बाधोऽस्य नित्यस्य तेनासौ कल्पितोऽपि न ।

इति सा भेदसत्यत्वद्रोहिणां प्राहिणोद्भयम् ॥ ३९ ॥

### **सुरोत्तमटीका**

सहेतुकं विपर्यये पर्यवसानमाह ॥ न चेति ॥ नित्यस्य कालत्रयेऽपि विद्यमानस्य । बाधः कालत्रयेऽभावः ॥ ३९ ॥

### **सत्यप्रमोदटीका**

नित्यस्य पूर्वश्लोके साधितरीत्या अनादिनित्यस्य । एवं मायामात्रम् इत्युक्तेर् ईश्वरस्वरूपप्रज्ञप्तिरूपमायाविषयत्वात् । ईश्वरेण सर्वदा वर्तमानतयाऽनुभूयमानत्वाद् इति यावत् । ‘यदि ईश्वरेणानुभूयमानोऽपि बाध्येत तर्हि ईश्वरस्य भ्रान्तत्वं प्रसज्येत । बाध्यशुक्तिकारजतद्रष्टृवत् । न चेश्वरस्य भ्रान्तत्वं युज्यते’ इति वादावल्युक्तमत्रानुसन्धेयम् ॥ ३९ ॥

# **युक्तिमल्लिका**

अथवा भेदतत्वेऽस्मिन् भिन्नाभिन्नादिरूपकः ।

विकल्पो यदि केनापि कल्पितः स्यात्कुबुद्धिना ॥ ४० ॥

### **सुरोत्तमटीका**

भेदे खण्डनकृतोक्तभिन्नाभिन्नादिविकल्पदूषणमैक्येऽपि प्राञ्चःप्रासञ्जयन् । तं च श्रौतं कर्तुं श्रुतेरर्थान्तरमाह ॥ अथवेति ॥ ४० ॥

### **सत्यप्रमोदटीका**

‘किं चैवं ब्रह्मण्यपि प्रपञ्चाद्भिन्नम् अभिन्नं वेत्यादि विकल्पदोषाः समा एव’ इति तत्त्वोद्योतोक्तं श्रुत्यारूढं दर्शयति अथवेति

॥ ४० ॥

# **युक्तिमल्लिका**

औते तस्य दुस्तत्वे विनिवर्तेत तर्हि सः ।

विनिवृत्तिं यतः प्राहुः परावृत्त्यागतिं बुधाः ॥ ४१ ॥

इति वाऽर्थमभिप्रेत्य दुस्तर्कं धिक्चकार सा ।

अतः खण्डनकारस्य खण्डयामास खण्डनम् ॥ ४१ ॥

### **सुरोत्तमटीका**

तस्य मायिनः । सः विकल्पः । विनिवर्तेत परावृत्या गच्छेत् । परस्यापादितो विकल्पस्स्वपक्षेऽप्यापतेदिति यावत् । वृत्तिर्वर्तनजीवन इत्यनुशासनाज्जीवनस्य वृत्तित्वे निवृत्तिरभावः । वर्तनस्य वृत्तित्वे निवृत्तिः परावृत्तिरित्याह ॥ विनिवृत्तिमिति ॥ निर्विशेषब्रह्मवादिना परेणास्मद्व-त्परिहर्तुमशक्यत्वेनापरिहार्येयं निवृत्तिःपरस्येति सूचयितुं श्रुतिरुपसर्गेण तां विशिनष्टि । तेन नेदं प्रतिबन्दीमात्रग्रहणम् । किन्तु परस्य गलग्रहणमेवेति श्रुतिरेव विस्मरणशीला नास्मानपि बोधयतीति भावः ॥ ४१,४२ ॥

### **सत्यप्रमोदटीका**

औते निर्विशेषे ब्रह्मणि ॥ ४१,४२ ॥

# **युक्तिमल्लिका**

बोधोऽयं तर्हि सर्वस्य कुतो नासीदितीरिते ।

तत्र हेतुमुपादातुं पुनः प्रावर्तत श्रुतिः ॥ ४३ ॥

### **सुरोत्तमटीका**

‘‘उपदेशादयं वाद’’ इत्युत्तरार्धसङ्गतिमाह ॥ बोधोऽयमिति ॥ अयं भेदनित्यत्व सत्यत्वविषयः ॥ ४३ ॥

### **सत्यप्रमोदटीका**

‘‘तदेतदुपदेशात् श्रुत्याद्यनुसारित्वात् । अयमेव सतां वादः । यो भेदसत्यत्वादिविषयः । द्वैतं न विद्यते इति तु तत्त्वेऽज्ञाते सति भवति । अतो दुर्वाद इति’’ इति सुधोक्तिमनुरुध्याह बोध इति । अयं श्लोक-द्वयेन निर्णीतः । हेतुं ‘तमसा मुष्टदृष्टयः’ इत्यनुव्याख्यानोक्तम् ॥ ४३ ॥

# **युक्तिमल्लिका**

गुरुपदेशाज्ज्ञातेऽर्थे सोऽयं वादस्सतां हृदि ।

स्थिरीभवति तच्चित्ते नाद्वैतं विद्यते किल ॥ ४४ ॥

### **सुरोत्तमटीका**

श्रौतपदानि योजयति ॥ गुर्विति ॥ सतां हृदि स्थिरीभवतीत्येतदन्तेन ‘‘उपदेशादयं वादो ज्ञात’’ इति वाक्ययोजना कृतेति ज्ञातव्यम् । गुरोरिति अर्थ इति चोपदेशज्ञातपदयोरपेक्षितशेषपूरणम् । तच्चित्ते गुरूपदिष्टज्ञानेन दृढभेदज्ञानवतस्तस्य विदुषश्चित्ते । नाद्वैतं विद्यत इति औतं न विद्यत इत्यस्यापेक्षितशेषपूरणपूर्वकमर्थकथनम् ॥ ४४ ॥

### **सत्यप्रमोदटीका**

गुरुर् भेदज्ञानी सम्यग्लक्षणसंपन्नः । ‘‘प्रोक्ताऽन्येनैव सुज्ञानाय प्रेष्ठ’’ इति श्रुतेः । उपदेशः सुप्रसन्नेन कृतः । स्थिरीभवति सफलं भवति । ‘सम्यग्लक्षणसंपन्नो यद्दद्यात्सुप्रसन्नधीः । शिष्याय सत्यं भवति तत्सर्वं नात्र संशयः ’ इत्युक्तेः । ज्ञाते गुरूपदेशानुसारेण तत्त्वे ज्ञाते सति । औतम् इति पदच्छेदमाश्रित्याह औतम् इति ॥ ४४ ॥

# **युक्तिमल्लिका**

गुरूपदेशात्तत्वार्थे त्वज्ञाते स्वस्वबुद्धिभिः ।

यस्मिन्कस्मिंश्चिदर्थे च ज्ञाते सति दुरात्मनाम् ॥ ४५ ॥

तेषां हृदि तमो दातुं सोऽयं वादस्तु तिष्ठति ।

यः पूर्वखण्डने प्रोक्तो न द्वैतं विद्यते किल ॥ ४६ ॥

### **सुरोत्तमटीका**

अज्ञात इति द्वैतमिति च पदच्छेदेऽप्यर्थमाह ॥ गुरूप-देशादिति ॥ अत्राप्यर्थयोग्यं शेषपूरणं स्वस्वबुद्धिभिरित्यादि । अनेन ज्ञात इत्यपि पदच्छेदमभिप्रैति । तत्वार्थेऽज्ञाते स्वोत्प्रेक्षया यस्मिन्कस्मिंश्चि-द्विपरीतार्थे च ज्ञाते सतीत्यर्थः । सोऽयं वादः भेदो भिन्नो वाऽभिन्नो वेत्यादि विकल्पदूषणरूपवादः । न द्वैतं विद्यते किलेति द्वैतं न विद्यत इत्यस्यार्थ-कथनम् । गुरुमुल्लङ्घ्य स्वोत्प्रेक्षयाऽऽपातार्थ एव कृतमतीनामद्वैते रुचिर्जायते । द्वैतेऽरुचिश्च । गुरुणा स्वाभिप्राये विविच्य बोधिते सति पूर्वोत्तराविरुद्ध-योग्यवाक्यार्थज्ञाने सति द्वैत एव रुचिर्जायते नत्वद्वैते । एवं चोद्धतानुद्धतभेदेन विदुषां द्वैविध्यात्सर्वेषामेकप्रकारो बोधो न जायत इति श्रुतेर्हृदयम् ॥४५,४६॥

### **सत्यप्रमोदटीका**

अज्ञाते द्वैतं न विद्यते इति पदच्छेदमाश्रित्य श्रुतिं ‘‘द्वैतं न विद्यते इति तस्मादज्ञानिनां मतम्’’ इति समाख्यावाक्यानु-सारेणार्थान्तरपरतया योजयति गुर्विति ‘पुंसां हि मतयो गुणभेदतः । पृथक् प्रजायन्ते तमसैवान्यथामतिः’ इत्यनुव्याख्यानानुसारेणाह दुरात्मनामिति ॥ ४५,४६ ॥

# **युक्तिमल्लिका**

इत्यर्थद्वयमप्युत्तरार्धेऽसौ वाग्जगौ किल ।

भेदसौरभसर्वस्वं नित्यं सत्यमतोऽभवत् ॥ ४७ ॥

### **सुरोत्तमटीका**

एतच्छ्रुतिव्याख्यानं सौरभद्वयसङ्गतत्वादादौ कृतमिति सूचयन्विश्वसौरभसर्वस्वमारभते ॥ भेदतः युक्तितः ॥ ४७ ॥

### **सत्यप्रमोदटीका**

अथ द्वयं सात्विकानां भेदज्ञानं, तामसानाम् अभेदज्ञानम् इत्येवंरूपम् । नित्यमिति । निवर्तेत्यस्य इष्टापादनत्वपरिहारस् तत्त्वनिर्णय-टीकातद्भावबोधादितोऽवसेयः । तथा हि । ‘यदि जडजीवभेदो नश्येत् तदा जीवस्य जडत्वापत्त्या मोक्षशास्त्रवैयर्थ्यम् । यदि जडेश्वरभेदो नश्येत्तदा ईश्वरस्य जडत्वापत्त्या सत्यं ज्ञानमित्यादिशास्त्रस्य विरुद्धार्थत्वापत्तिः । यदि जीवानां परस्परं भेदो नश्येत् तर्हि परस्परमैक्यापत्त्या परस्परगतसुखदुःखाद्यनु-सन्धानापत्तिः । यदि जीवेश्वरभेदो नश्येत् तदेश्वरस्य वा दुःखाद्यनुभवः, जीवस्य वा सार्वज्ञाद्यनुभवः स्यादिति यथायथं श्रुत्यनुभवरूपप्रमाणविरुद्धार्थ-स्वीकारापत्तिरूपानिष्टापत्तिः’

॥ ४७ ॥

# **युक्तिमल्लिका**

धर्मस्य धर्मिमूलत्वाज्जीवनित्यजडात्मकम् ।

विश्वसौरभसर्वस्वमपि तादृगभूद्बलात् ॥ ४८ ॥

एवञ्च प्रकृतेर्नित्यसत्यभावे समर्थिते ।

तदुपादानकं सर्वं सत्यमासीदिदं जगत् ॥ ४९ ॥

### **सुरोत्तमटीका**

तादृक् नित्यं सत्यं च । विश्वसौरभान्तर्गतं जीवाख्यं नित्यजडात्मकं च वस्तुद्वयमेतच्छ्रुतिबलादेव नित्यं सत्यं चासीदिति भावः ॥ ४८,४९ ॥

### **सत्यप्रमोदटीका**

धर्मस्य भेदस्य । धर्मिमूलत्वाद् धर्मिस्वरूपत्वात् । जीवेति जीवाश्च नित्यजडाश्च तदात्मकम् । विश्वसौरभसर्वस्वम् ईशावास्यत्वात् सुरभि सर्वं विश्वम् । तादृग् सत्यं नित्यं च ॥ सर्वं जडरूपं प्राकृतम् । सत्यम् आसीत् । उपादानं सत्यं,उपादेयं मिथ्या इत्यस्य व्याहतत्वाद् इति भावः ॥ ४८,४९ ॥

# **युक्तिमल्लिका**

अतः श्रुतिरियं रम्या देहलीदीपवद्बभौ ।

यतस्स्थानद्वयस्यार्थमुदमीमिलदुच्चकैः ॥ ५० ॥

### **सुरोत्तमटीका**

उदमीमिलद् उन्मीलयामास ॥ ५० ॥

### **सत्यप्रमोदटीका**

उदमीमिलत् प्रकाशयामास । अन्तरङ्गसाधनपरम् आवृत्त्यधिकरणं फलनिरूपणौपयिकं चेति यथा फलाध्यायोपक्रमे निवेशितं तथाऽस्या अपि श्रुतेर् उभयसौरभोपकारिण्या अत्र चर्चा श्लिष्टेति भावः ॥ ५० ॥

# **युक्तिमल्लिका**

श्रीमध्वमुनिचन्द्रस्य ज्योत्स्ना कृत्स्ना जगत्त्रये ।

मद्हृद्व्योम््नयस्य सद्धामि्न व्याप्तेयमपि चन्द्रिका ॥ ५१ ॥

### **सुरोत्तमटीका**

एतच्छ्रुतिव्याख्यानकौशलं श्रीमदाचार्यकृपयैव प्राप्तमिति मन्वानस्तं स्तौति ॥ श्रीमध्वेति ॥ ज्योत्स्ना वाग्वैखर्याख्यज्योत्स्ना । कृत्स्ना संपूर्णा यथा चन्द्रज्योत्स्ना त्रैलोक्यव्यापिन्यपि चन्द्रस्यैव नान्यस्य तथा मध्वमुनेर्वाग्वैखरी त्रिलोकीस्तानां सर्वेषां साधूनां स्वशिष्यत्वात् स्वमुखतो व्याख्यानेन वा तत्तद्धृदिस्थित्वा बोधोद्बोधनेन वा त्रैलोक्यव्यापिन्यपि तस्यै-वेत्यर्थः । अस्य सद्धामि्न मद्धृद्व्योमि्न च व्याप्तेयं चन्द्रिका श्रीमध्वमुनि-चन्द्रस्यैवेति योजना । ममापि तद्भक्तेष्वेकत्वात् स एव बोधोद्बोधक इति भावः ॥ ५१ ॥

### **सत्यप्रमोदटीका**

स्वहृदये श्रीमध्वमुनिचन्द्रचन्द्रिकायाः कृपापूर्वं सन्निहितत्वादेवेदं व्याख्यानकौशलं प्राप्तमिति तन्महिमानं संस्मरति श्रीमध्व-मुनीति । जगत्त्रये इत्युपलक्षणम् । ‘अपि त्रिलोक्या बहिरुल्लसन्ती’ इत्युक्तेः ॥ ५१ ॥

# **युक्तिमल्लिका**

दयाशीलेन कालेन पालेनातिबलीयसा ।

मह्यै द्रुह्यन्मदान्मुह्यंस्तस्करः प्रतिचस्करे ॥ ५२ ॥

### **सुरोत्तमटीका**

वराहावतारकथया विश्वसत्यत्वमनुभावयति ॥ दया-शीलेनेति ॥ तस्करः हिरण्याक्षः । प्रतिचस्करे निहतोऽभूत् ॥ ५२ ॥

### **सत्यप्रमोदटीका**

समुद्रे निमज्जनेन भूलोकस्य तिरोभावं प्रापितवन्तं हिरण्याक्षं वराहो भूत्वा सञ्जहार । स हरिर्ब्रह्मातिरिक्तस्य सर्वस्यात्यन्ताभावं समीहमानानां मायिनां दौर्जन्यं कथं न भर्जयेदित्याह दयाशीलेनेति । प्रतिचस्करे संहृतः ॥ ५२ ॥

# **युक्तिमल्लिका**

तिरो(धान)भावकृतो हन्ता सोऽत्यन्ताभावकारिणम् ।

रक्षोरुक्षेभहर्यक्षो न रक्षेदिति मे मतिः ॥ ५३ ॥

### **सुरोत्तमटीका**

तिरोभावकृतः विद्यमानाया एव भूमेर्जलान्तर्नीत्वाऽ-दर्शनमात्रं संपादितवतः । सः वराहः ॥ ५३ ॥

### **सत्यप्रमोदटीका**

हन्ता तमःप्रापयिता । अत्यन्ताभावकारिणं मिथ्यात्ववर्णनेन विश्वस्वरूपापलापिनम् । न रक्षेत् तमसि क्षिपेदेवेति भावः । तेन ‘स व्यासरूपो भगवान् क्षमाब्धिः’ इत्युक्तिः प्रौढिवाद एवेति भावः । (भेदप.ब्र.सू.प.) ॥ ५३ ॥

