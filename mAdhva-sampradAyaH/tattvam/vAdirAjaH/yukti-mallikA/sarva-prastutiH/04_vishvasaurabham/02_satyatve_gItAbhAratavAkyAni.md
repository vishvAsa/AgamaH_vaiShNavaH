+++
title = "०२ सत्यत्वे गीताभारतवाक्यानि"

+++


## असत्यमप्रतिष्ठं ते जगदाहुरनीश्वरम्

**सत्यत्वे गीताभारतवाक्यानि**

# **युक्तिमल्लिका**

असत्यमप्रतिष्ठं ते जगदाहुरनीश्वरम् ।

अपरस्परसंभूतं किमन्यत्कामहैतुकम् ॥ ५४ ॥

एतां दृष्टिमवष्टभ्य नष्टात्मानोऽल्पबुद्धयः ।

प्रभवन्त्युग्रकर्माणः क्षयाय जगतोऽहिताः ॥ ५५ ॥

इति गीतासु हरिणा जगन्मिथ्यात्ववादिनाम् ।

जगतः क्षयकृत्ता च जगतोऽहितता तथा ॥ ५६ ॥

उक्ता सोऽपि जगत्कर्ता हर्ता चोत्पथवर्तिनाम् ।

अतोऽतिभीतो यातोऽहं मतं सत्यत्ववेदिनाम् ॥

वेदानुमोदिनां वैरिभेदिनां तत्ववादिनाम् ॥ ५७ ॥

### **सुरोत्तमटीका**

कृष्णावतारकथयापि जगत्सत्यतां स प्रमाणीकरोति ॥ असत्यमिति ॥ सोऽपि कृष्णोऽपि । अतः जगन्मिथ्यात्वस्य कृष्णानभि-प्रेतत्वात् । अतिभीतस्स्वविनिन्द्रितमतपरिग्रहे मामपि हनिष्यतीति भयवान् ॥ ५४५७ ॥

### **सत्यप्रमोदटीका**

मिथ्यात्ववादस्य निरवकाशस्मृतिविरोधमाह असत्य-मिति । न चात्र असत्यशब्दो ऽत्यन्तासत्वपरः । अत्यन्तासत्वाभ्युपगन्तु-र्वादिन एवाभावाद् आहुरित्यस्यायोगात् । शून्यवादिभिरपि सांवृतसत्यत्वाङ्गी-कारात् ॥ ‘आसुरीं पार्थ मे श्रुणु’ इत्युपक्रमात् ‘ततो यान्त्यधमां गतिं’ इत्युपसंहाराच् च अत्र मिथ्यात्वमतनिन्दा ज्ञायते । यद्वा ‘न निरोधो न चोत्पत्तिरिति गौडपादकारिकाव्याख्याने परेणैव ‘सतो हि घटादेरुत्पत्तिर्विनाशो वा दृष्टः । नासतः शशविषाणादेः’ इति जगतः शशविषाणदृष्टान्तोक्तिपूर्वकम् अत्यन्तासत्त्वस्य भाषितत्वादियं निन्दा मायावादिविषयैवेति निर्धार्यते । अतिभीत इति । परतत्वप्रद्वेषपरत्वेन अस्य वादस्य महातमोहेतुत्वेन महा-तमोऽधिकरणे निर्णीतत्वात् ॥ ५४५७ ॥

# **युक्तिमल्लिका**

भवतीति हि भूरेषा तदभावः कथं वद ॥ ५८ ॥

देहाभावे कथं वाक्ते तस्य सत्त्वेऽपि सा कथम् ।

निमित्तं कालकर्मादिकर्ता नारायणः प्रभुः ॥ ५९ ॥

उपादानं तु सैवैका प्रकृतिस्त्रिगुणात्मिका ।

इति श्रुतिपुराणाद्यैर्जगतस्सृष्टिरीर्यते ॥ ६० ॥

मायाख्या प्रकृतेरस्ति तेन मायामयाभिधा ।

प्राकृताख्या च जगतः प्रोच्यते तत्र तत्र हि ॥ ६१ ॥

### **सुरोत्तमटीका**

तस्य देहस्य सा देहमिथ्यात्ववाक् ॥ ५८–६१ ॥

### **सत्यप्रमोदटीका**

भूशब्दस्यैव विद्यमानार्थकत्वाद् भुवो ऽभावो ऽविद्यमानतेति शब्दत एव व्याहतमित्याह भवतीति ॥ वाक् उच्चारणक्रिया । कथं कारकाभावात् । देहेन्द्रियादेरेव तत्कारकत्वात् । सा सर्वं मिथ्येति वाक् । देहादावेव प्रामाण्यस्य भग्नत्वात् । सृष्ट्युक्त्याऽपि जगतः सत्यत्वं सिद्ध्यति इत्याह निमित्तमित्यादिना । सृष्टेरुपादानगोचरचिकीर्षीकृतिपूर्वकत्वनियमादिति भावः । त्रिगुणात्मिका गुणत्रयोपादानम् । ‘सत्त्वं रजस्तम इति गुणाः प्रकृतिसंभवाः’ इत्युक्तेः ॥ माया इति आख्या । ‘मायेति प्रकृतिं विद्यात्’ इति श्रुतेः । एवं प्रकृतेर् भगवदिच्छायाः । ‘प्रकृतिर्वासनेत्येव तवेच्छाऽनन्त कथ्यते’ इति प्रकृतिनये भाष्योक्तेः । तेन जडप्रकृत्युपादानकत्वेन भगव-दिच्छानिमित्तकत्वेन च । तत्र तत्र हि ‘मायामये वासनया शयानः’ इति भागवतादौ ॥ ५८–६१ ॥

# **युक्तिमल्लिका**

ब्रह्मज्ञाननिवर्त्यत्वमेषां न श्रूयते क्वचित् ।

अतो मिथ्यात्वमप्येषामाग्रहादेव केवलम् ॥ ६२ ॥

### **सुरोत्तमटीका**

एषां महदादीनाम् ॥ ६२ ॥

### **सत्यप्रमोदटीका**

एषां गुणत्रयस्य, भगवतः ज्ञानेच्छादिगुणानां, काल-कर्मादीनां च ॥ ६२ ॥

# **युक्तिमल्लिका**

मयाध्यक्षेण प्रकृतिस्सूयते सचराचरम् ।

इति प्रकृतिकार्यत्वं गीतोक्तमनुसंस्मर ॥ ६३ ॥

### **सुरोत्तमटीका**

अज्ञानविवर्तत्वाभावे केवलं प्रकृतिकार्यत्वे च प्रमाणं स्मारयति ॥ मयेति ॥ ६३ ॥

### **सत्यप्रमोदटीका**

सत्यत्वे गीतां प्रमाणयति मयेति । अनेन वाक्येन सत्यत्वसिद्धिः श्रीसत्यध्यानतीर्थविरचिते सभासारसंग्रहे (भाग ५) द्रष्टव्या

॥ ६३ ॥

# **युक्तिमल्लिका**

अज्ञानोपादानकत्वाभावात्तन्न मृषा जगत् ।

अनाद्यनन्तकालेषु नैवास्योपरमः किल ।

कथं मिथ्यात्वमस्य स्याद्भ्रान्तिसिद्धत्वमेव वा ॥ ६४ ॥

एवमेतदनाद्यं तं भूतसङ्घातकारकम् ।

अनादिनिधनं लोके चक्रं संपरिवर्तते ॥ ६५ ॥

इति भारतवाक्येन ह्यनाद्यन्तत्वमुच्यते ।

अनन्तत्वादबाध्यं च जगद्ब्रह्मवदेव हि ॥ ६६ ॥

### **सुरोत्तमटीका**

तद्गीतावाक्यबलात् ॥ ६४–६६ ॥

### **सत्यप्रमोदटीका**

तत् सत्यकारणजन्यत्वात् । उपरमः स्वरूपेण निषेधः । अस्य प्रमाणसिद्धस्य ॥ अनन्तत्वादित्युपलक्षणम् अनादित्वादित्यपि ग्राह्यम् । तदुक्तं वादावल्यां ‘अनादिभावरूपस्य विज्ञानविलापनासम्भवाच्च ब्रह्मवदि’ति ॥ ६४–६६ ॥

