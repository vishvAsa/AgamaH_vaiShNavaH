+++
title = "०६ भेदस्य कल्पितत्वे अन्योन्याश्रयता"

+++


## भेदोऽपि भ्रमजो यदि

**भेदस्य कल्पितत्वे अन्योन्याश्रयता**

**भेदोऽपि भ्रमजो यदि**

### **सुधा**

ननु अन्यगा चेत्स्वतोऽन्यता इत्ययुक्तम् । जीवब्रह्मभेदस्यापि भ्रान्तिसिद्धत्वात् । भ्रान्त्या ब्रह्मणो भिन्नस्य जीवस्य बाह्याध्यात्मिकार्थभ्रम इति हि मन्यत इत्यत आह भेदोऽपीति ।

## **अनुव्याख्यानम्**

***भेदोऽपि भ्रमजो यदि ॥***

न केवलं प्रपञ्चः, किन्तु जीवब्रह्मणोर्भेदोऽपि यदि भ्रमजो भ्रमसिद्धो ऽङ्गीक्रियते । तदा अन्योन्याश्रयता स्यादिति सम्बन्धः । अत्रान्योन्याश्रयताशब्देन चक्रकमुच्यते तस्यापि बहुष्वन्योन्याश्रयत्वात् । कथमन्योन्याश्रयता इत्यत उक्तम् भ्रान्तेरिति ।

**अनुव्याख्यानम्**

***भ्रान्तेरज्ञानमूलत्वात्तस्य भेदव्यपेक्षया ॥***

भ्रान्तेर्जीवब्रह्मभेदहेतोर्भावरूपाज्ञानकारणत्वात् । तस्याज्ञानस्य च भेदसापेक्षत्वात् । अज्ञानमनादित्वात्कथं भेदव्यपेक्षया स्यादित्यत उक्तं नाज्ञानेति ।

**अनुव्याख्यानम्**

***नाज्ञानकल्पकं किञ्चिदन्योन्याश्रयता यतः ॥***

यतो ब्रह्मव्यतिरिक्ताज्जीवादृते नाज्ञानकल्पकं किञ्चिदस्ति ।

### **शेषवाक्यार्थचन्द्रिका**

भेदस्य भ्रान्तिकल्पितत्वस्यैव शङ्कनाद् भ्रमज इत्यसदनुवाद इत्यतो ऽपिशब्दार्थसमुच्चयं दर्शयन्नेव प्रकृतोपयोगितया भ्रमज इत्यस्यार्थं वदन्नेव व्यवहितत्वादन्वयं च दर्शयति नेति । चक्रमुच्यत इति । भ्रान्तेरज्ञानमूलत्वादित्यादिना तस्यैवोत्तरत्रोपपादनादिति भावः । ननु भ्रान्तेरज्ञानमूलत्वादित्यनेन भ्रान्तेरज्ञानसापेक्षत्वस्य ‘तस्य भेदव्यपेक्षये’त्यनेन चाज्ञानस्य भेदसा-पेक्षत्वस्य चात्रोक्तावपि भेदस्य भ्रान्तिसापेक्षत्वानुक्तेर्न चक्रकावतारः सम्भवतीत्यत आह भ्रान्तेर्जीवब्रह्मभेदहेतोरिति । अज्ञानमूलत्वादित्यत्र अज्ञानपदस्य ज्ञानाभावपरत्वे तस्य वक्ष्यमाणरीत्या भेदसापेक्षत्वानुपपत्तिप्रसक्तेराह भावरूपेति ।



