+++
title = "१९ आकाशादेर् न चाक्षुषता"

+++


## सत्यत्वं गगनादेश्च साक्षिप्रत्यक्षसाधितम्

**आकाशादेर् न चाक्षुषता**

**सत्यत्वं गगनादेश्च साक्षिप्रत्यक्षसाधितम्**

### **सुधा**

केचिदिह विहङ्गमः पततीति चक्षुर्व्यापारानन्तरं प्रतिभासनादाकाशादेः (दीनां) चाक्षुषतामास्थिषत । तदनुपपन्नम् । रूपरहितद्रव्यत्वेन चाक्षुषतासामग्रीवैकल्यात् । अन्यथाऽऽत्म-पवनयोरपि तत्प्रसङ्गात् । कथं तर्ह्येष प्रतिभास इति चेत् । साक्षिसिद्धाकाशादिसंबन्धितयेति

ब्रूमः । दृष्टो हि प्रमाणान्तरोपनीतेनापि सुरभि चन्दनमित्यादिविशिष्टप्रत्ययः । परेषां च इह

भूतले घटाभाव इति ।

### **शेषवाक्यार्थचन्द्रिका**

मूले गगनादेः साक्षिसिद्धत्वोक्त्या तदितरप्रमाणाविषयत्वं सूचितं तत्समर्थनार्थमुत्तरो ग्रन्थः ।

तत्र क्षपणकवार्तिककारीयतच्चाक्षुषत्वपक्षं तावदुत्थापयति केचिदिति । आकाशादेरित्यादिपदेन कालपरिग्रहः । ‘इह विहङ्गमः पततीति प्रतिभासनाद् इत्युपलक्षणम् ‘इदानी विहङ्गमः पततीति भासनात्’ इत्यपि द्रष्टव्यम् । इह पक्षीति इहप्रत्ययश्चाक्षुषो ऽनन्यथासिद्धचक्षुरन्वयव्यतिरेकानु-विधायित्वात् पक्षिप्रत्ययवद् इति ‘इह’प्रत्ययस्य चाक्षुषत्वसिद्धौ तद्विषयतयाऽऽकाशस्य चाक्षुषत्वसिद्धिरिति भावः । आकाशो न चाक्षुषो रूपादिरहितद्रव्यत्वादात्मवदिति प्रतिपक्षग्रस्तमनुमानमिति दूषयति तदिति ॥ रूपेति । रूपादौ व्यभिचारनिरासाय द्रव्यत्वग्रहणम् । घटादौ व्यभिचारवारणाय रूपरहितेत्युक्तम् । न च नीलं नभ इति प्रतीतेराकाशोऽपि रूपवानेवेति रूपरहितेति विशेषणमसिद्धमिति वाच्यम् । स्पर्शरहितत्वेन तदनुमानादिति भावः । विपक्षे बाधकमाह अन्यथेति । रूपरहितद्रव्यस्यापि चाक्षुषत्व इत्यर्थः । नन्वाकाशस्यातीन्द्रियतायाम् ‘इह पक्षी’इत्याकाशाश्रयतया चाक्षुषप्रत्ययानुपपत्तेराकाशं चाक्षुषमेवास्थेयमित्याशङ्कते कथमिति । न रूपरहितद्रव्यत्वेनाकाशस्य प्रत्यक्षत्वमात्रं निराक्रियते किन्तु प्रसक्तं चाक्षुषत्वमेव । तथा च साक्षिप्रत्यक्षत्वादाकाशस्योपपद्यत एव तदाश्रयतया इह पक्षीति चाक्षुषः प्रतिभास इति परिहरति साक्षीति । ननु पक्ष्याकाशयोर्विलक्षणप्रमाणोपनीतयोः कथमिह पक्षीति विशिष्टप्रत्यय इत्यतोऽन्यत्र दृष्टत्वादित्याह दृष्टो हीति । स्वमते घटाभावस्यापि भूतलवत्प्रत्यक्षत्वेन विलक्षणप्रमाणोपनीतभूतलाधेयभावेन घटाभावप्रतिभासाभावेऽपि अनुपलब्धिकरणकोऽभावप्रत्यय इति वदतां परेषां मते चाक्षुषोपनीतस्य भूतलस्येह घटाभाव इति केवलानुपलब्धिकरणकोऽभावप्रत्यये विषयत्वदर्शनेन तत्र विलक्षणप्रमाणोपनीताश्रयाधेयभावदर्शनाद्विलक्षणप्रमाणोपनीताकाशा- धारत्वेन युक्तोऽयमपि ‘इह विहङ्गमः पतति’ इति प्रतिभास इति भावः ॥

### **परिमल**

साक्षीत्युक्तेर्मतान्तरनिरासोऽपि फलमिति भावेनाह केचिदिति । इहेत्युपलक्षणम् । इदानीमित्यपि ग्राह्यम् । आकाशादेरित्यस्याकाशकालयोरित्यर्थः । आस्थिषतेति लुङात्मनेपदबहुवचनम् । अङ्गीकृतवन्त इत्यर्थः । चाक्षुषतासामग्रीति । महत्त्वसमानाधि-करणोद्भूतरूपवत्त्वरूपसामग्रीत्यर्थः । कथं ज्ञानान्तरसिद्धत्वेऽपि चाक्षुषज्ञाने भानमित्यत आह दृष्टो हीति । सौर(भे)भ्येणेति योज्यम् । कस्मिंञ्चिच्चन्दनखण्डे घ्राणेन सौर(भे)भ्येऽवगते सति तत्र वा तत्सजातीयेऽन्यत्र वा चक्षुषा सुरभिश्चन्दनखण्डोऽयमिति ज्ञानोदयस्यानुभवादित्यर्थः ॥ परेषां चेति । अनुपलब्धिरूपषष्टाप्रमाणवेद्योऽभाव इति मतेऽभावस्याचाक्षुवत्वेऽपि इह भूतले घटाभाव इति

विशिष्टचाक्षुषप्रत्ययो दृष्ट इत्यर्थः ।

### **यादुपत्यम्**

आकाशादेरिति । अत्रादिपदेन कालो गृह्यते । इदानीं पततीत्यपि प्रतीतेरिति द्रष्टव्यम् ॥ परेषां चेहेति । घटाभावज्ञानमनुपलब्धिगम्यमित्यङ्गीकुर्वतां भाट्टानां मते चक्षुरादि-प्रमाणान्तरोपनीतभूतलविशिष्टघटाभावप्रत्ययोप्युपलब्ध इत्यर्थः । स्वमते तु घटाभावस्यापि प्रत्यक्षत्वेन न विलक्षणप्रमाणोपनीतत्वं भूतलस्येति द्रष्टव्यम् ।

### **श्रीनिवासतीर्थीया**

अकाशो न चाक्षुषः रूपरहितद्रव्यत्वादात्मपवनवदित्यनुमानविरोधाद् इह प्रत्ययविषयत्वेन नाकाशस्य चाक्षुषत्वं मन्तव्यमित्याह रूपेति ॥ सामग्रीति । तदेव हि द्रव्यं चाक्षुषं यन्महत्त्वे सत्युद्भूतरूपवदिति भावः ॥ अन्यथेति । रूपरहितद्रव्यत्वेऽप्यस्त्वाकाशस्य चाक्षुषत्वमि-त्यनुमानेऽप्रयोजकतायामित्यर्थः । तच् चाक्षुषत्वम् । नन्वाकाशस्याप्रत्यक्षत्वे कथं तर्हि इह पक्षीतीहप्रत्ययविषयाकाशसम्बन्धित्वेन पक्षिप्रतिभास इत्याशङ्कते कथमिति । रूपरहितत्वेनास्माभिः प्रत्यक्षत्वमात्रं न निषिध्यते किं नाम इहेतिप्रत्ययविषयत्वेन प्रसक्तं चाक्षुषत्वमेवेत्याह साक्षीति । तथा च साक्ष्युपनीततमेवाकाशमिहेति चाक्षुषप्रत्यये भासत इत्यर्थः । ननु कथं साक्षिरूपप्रमाणान्तरोप-नीताकाशेणेन विशेषणेन विशिष्ट इहेतिचाक्षुषः प्रत्यय इत्यतो यथा घ्राणोपनीतं सौरभ्यं चक्षुषा गृहीते चन्दनखण्डे सुरभि चाक्षुषाभासते । चन्दनमिति । अथवा भाट्टानां मते अनुपलब्धिरूप षष्टप्रमाणोपनीतो घटाभावो भूतले थटाभाव इति चाक्षुषप्रत्ययेऽवभासते एवं प्रकृतेऽपीत्याह दृष्टो हीत्यादिना । उपनीतेनापि विशेषणेन विशिष्टेति सम्बन्धः ।

### **वाक्यार्थरत्नमाला**

साक्षिसिद्धत्वोक्तयेति । गगनादिसत्वस्य साक्षिसिद्धत्वोक्तौ गगनादेरपि तत्सिद्धत्वलाभ इत्याशयेनैवमुक्तमिति ज्ञेयम् । अप्रत्यक्षेऽपि ह्याकाशे बलात्स्थलमलिनताद्यध्यस्यंतीति शाङ्करभाष्यव्याख्यानावसरे विवरणकृता क्षपणकवार्त्तिककारास्तु चाक्षुषमाकाशमिच्छन्तीत्युक्त्वा तथासति स्पर्शवत्वमपि स्यादित्यादि प्रतिपादितम् । चक्षुरन्वयव्यतिरेकाभ्यां तस्य चाक्षुषत्वमित्यर्थ इत्यादि तत्वदीपनग्रन्थे उपपादितं च मनसि निधायाह । तत्र क्षपणकवार्तिककारीयेत्यादिना । क्षपणवार्त्तिककारीयेत्युपलक्षणम् । भट्टीयेत्यपि ग्राह्यम् । अत एव विवरणोपन्यासे क्षपणकैर्भट्टैश्चाकाशस्य चाक्षुषत्वमिष्यत इति चेदित्युक्तम् । एवमनुपलब्धिकरणकोऽभाव इति परेषामित्युत्तरत्रापि परेषामित्यस्य क्षपणकवार्त्तिककारणामित्यर्थवद्भट्टानामित्यप्यर्थो ज्ञेयः । आकाशादिरित्यादिपदेन कालपरिग्रहे तत्प्रत्यक्षतायामिह विहङ्गम इति प्रत्ययस्य साधकत्वायोगात्काल-प्रत्यक्षतासाधकप्रत्ययान्तरोपलक्षणमाह ।
इहेत्युपलक्षणमिति । चाक्षुषमाकाशं लोके प्रसिद्धमिति चेदित्येतद्गङ्गापुरीतात्पर्यं वर्णयता षट्सहस्रीकृतचक्षुर्व्यापारानन्तरं नभो नीलमित्यनुभवात्तस्य नानुमेयत्वमित्युक्ततया तदनुसारिमूले चक्षुर्व्यापारानन्तरमित्यस्योक्तावपि चक्षुरन्वयव्यतिरेकिप्रत्यय-विषयत्वपर्यवसानस्याभिप्रेतत्वम् अत एवोत्तरत्र षट्सहस्य्रां नयनव्यापारानन्तरमिह पक्षीति प्रत्ययात्तद्विषयतया चाक्षुषत्वानुभवादित्युक्तमित्याशयेन चक्षुरित्यादिनोक्तमनुमानं वदन् पर्यवसानलब्धमर्थं च दर्शयति । इह पक्षीतीति । रूपादिरहितेति । यद्यप्यरूपतया चक्षुषस्तत्राप्रवृत्तेरिति किरणावलीव्याख्यानावसरे वर्धमानकृता अरूपद्रव्यतयेत्यर्थः । अन्यथा रूपादौ व्यभिचार इत्युक्तवा आकाशं न चाक्षुषम् अरूपिद्रव्यत्वादात्मवदिति प्रयोगो दर्शितस्तथापि महत्वसमानाधिकरणोद्भूतरूपस्पर्शवत्वं द्रव्यचाक्षुषत्वे प्रयोजकमिति पक्षे रूपस्येव स्पर्शस्यापि प्रयोजकत्वाशयेन मूले रूपपदोपलक्षणामभिप्रेत्य रूपादीत्यादिपदेन स्पर्शसङ्ग्रहः कृतः । अत एव वैशेषिकाधिकरणे रूपस्पर्शयोरुभयोः प्रयोजकत्ववचनं परानुवादेन । यद्वा यद्यप्यत्र रूपरहितेतिमूलानुसारेण रूपमात्रग्रहणं कार्यम् । तथापि रूपराहित्ये विवादे स्पर्शराहित्यं वक्तव्यमेवेत्याशयेन मूलाभिप्रेतं स्पर्शराहित्यमपि हेतौ प्रवेशितम् । अत एवोत्तरत्र रूपराहित्यस्पर्शराहित्ययोर्हेतुहेतुमद्भावं वक्ष्यतीति योजना । रूपरहितेति पाठस्तु स्वरस एव । न चासिद्धो हेतुर्नीलमाकाशमिति प्रतीतेरिति वाच्यमिति वर्धमानानुसारेणाशङ्कते । न च नीलं नभ इति । स्पर्शरहितत्वेनेति । यद्यपि मेरोरिन्द्रनीलप्रभाणां नैल्यस्य भानाद् अन्यथा सन्निहिताकाशेऽपि तदापत्तेरिति वर्धमानकृतोक्तम् । तथापि विशेष्ययोग्यतामादायेन्द्रियप्रवृत्या अयोग्ये आकाशे चक्षुषा आरोपायोगेन मनसा तदारोपे च सन्निहिताकाशेऽपि तदारोपप्रसङ्गेनेन्द्रनीलसन्निहिताकाशे अनुभूयमानारोपोऽयमिति वा आलोक एवाकाशनीलयोरभेद आरोप्यत इति वा कल्पनीयं भवति । न च तद्युक्तम् । तथाहि । न तावदनुभूयमानरोपः सम्भवति । इन्द्रनीलसान्निध्यस्य दूरस्थलेऽभावात् । न च मेरुगतेन्द्रनीलांशूनामन्यत्र सत्वान्न दोष इति वाच्यम् । नीलांशूनामित्यत्र व्याप्तौ प्रमाणाभावात् । मेरोर्विचित्रानेकरत्नतया नियमेन नीलप्रभाया एवानुभवे नियामकाभावाच्च । रात्रावपि तदनुभवापाताच्च । नियमेन दूरस्थत्वमपेक्ष्य जायमानज्ञानस्य स्मर्यमाणारोपताया एव न्याय्यत्वाच्च । किञ्च प्रत्यक्षविषयविशेष्ये स्फटिकेऽनुभूयमानविशेष्यभूतजपाकुसुमगतलोहित्यस्यानुभूयमानस्यारोपदर्शनेन प्रत्यक्षाविषयविशेष्यभूताकाशे अनुभूयमानविशेष्येऽनुभूयमानस्यापि नैल्यस्य चक्षुषारोपायोगः । तस्मात्परोक्तभ्रमाङ्गीकारो न युक्तः ।

यच्चोक्तं नैल्यस्य वास्तवत्वे सन्निधानेऽपि तत्प्रत्ययापत्तेः । आलोकेन तदभिभवश्चेद्दूरेऽपि तदापत्तेरिति । तदप्यसत् । पृथिवीसंनिधानस्यैवाभिभावकत्वाङ्गीकारात् । दूरे च तदभावात् । अत एवाकाशनीलयोरालोकेऽभेदारोप इत्यपास्तम् । आकाशस्य प्रत्यक्षत्वाभावे तदारोपायोगात् । तस्माद्वर्धमानोक्तमयुक्तम् । एवमप्रत्यक्षे आकाशे चाक्षुषभ्रमायोगे प्राप्ते तद्भयान्नीरूपमेवाकाशं चाक्षुषप्रत्यक्षविषय इत्यङ्गीकृत्य तत्र रूपारोपो अनुभवबलादिति नृसिंहाश्रमोक्तमपि परास्तम् । अप्रत्यक्षेऽप्याकाश इति तद्भाष्यविरोधात् । अनुभवबलाच्चाक्षुषत्ववद्भूसन्निधानादिना समीपे नैल्याभि-भवमङ्गीकृत्य दूरे तद्धीः प्रमैवेत्यपि कुतो नाश्रीयते । अनुभवसाम्यात् । यच्चोक्तं तेन । श्रुत्यादिबलान्नीरूपमेवानुभवबलाच्चाक्षुषमिति । तदप्यसत् । आकाशो निलिमोदेतीति श्रुत्या आकाशनीलतायाः सिद्धत्वेन चाक्षुषत्ववद्रूपस्याप्यङ्गीकर्त्तुमुचितत्वात् । किञ्चांधस्य नीलं नभ इति प्रत्ययादर्शनाच्चाक्षुषत्वमेवास्यारोपस्येति मत्वा हि त्वया आकाशस्य चाक्षुषप्रत्यक्षत्वमाश्रितम् । तथात्वे चांधस्याकाशज्ञानानुपपत्तिरेव । तथांऽधकारे चक्षुषा आकाशज्ञानमनंधस्यापि न स्यात् । ततो हस्तप्रसारणाद्ययोगः । तस्मान्नीलं नभ इति प्रतीतेः परोक्तरीत्याऽऽरोपत्वाश्रयणेन निरासानुपपत्तेः स्पर्शरहितत्वेन रूपाभावानुमानस्य श्रुत्यादिसहकारिणः रूपग्राहिप्रत्यक्षज्ञानबाधकत्वोपपत्तेरारोपस्य च साक्षिविषयाकाशेऽपि सम्भवेन तदनुपपत्तेरभावान्न चाक्षुषतापक्षो युक्त इत्याद्यपरितोषात्तत्परित्यज्य तथासति रूपस्पर्शवत्वप्रसङ्गादिति विवरणोपन्यासे स्पर्शपदसूचितास्पर्शरहितत्वे न तदनुमानादिति भाव इति षट्सहस्रीकृता चोक्तयुक्तिरेवाभिहितेत्याभाति । अत्र प्रकरणे भूतमप्यसितं दिव्यदृष्टिगोचरमेव तदिति वियदधिकरणीयानुव्याख्यानसम्बन्धिमूलोक्तप्रमेयानुगुणेन योज्या ।

नन्वाकाशानीन्द्रियतायामित्यादिवर्धमानानुसारेण कथं तर्हीति वाक्यमवतारयति । नन्वाकाशस्येति । इत्यादिधीरित्येव वर्धमानोक्तावपि तत्राधिकरणत्वेनाकाशस्यैव भानादिति वर्धमाने दुष्कृदुक्तरीत्या आकाशाश्रयतयेति प्रत्ययानुपपत्तिस्पष्टीकरणायोक्तमिति ज्ञेयम् । न चोपनीताकाशगोचरं तादृशप्रत्यक्षमक्षतमेवेति वाच्यम् । प्रत्यक्षज्ञानविषयस्यैवेदंशब्दाभिलाप्यतयोपनीते इहेति प्रत्ययाप्रवृत्तेरिति भावः । तथाच साक्षीति । उपनीताकाशगोचरस्तदाश्रयतया इहपक्षीति चाक्षुषप्रत्यय उपनीतत्वेऽपि इदंशब्दाभिलाप्यत्वस्य अस्मिन्समय इत्यादावप्रत्यक्षज्ञानविषयेऽपि दृष्टत्वात् । प्रकृतेऽपि इहेतीदंशब्दाभिलाप्यत्वप्रयोजकप्रत्यक्षज्ञानविषयत्वस्य सद्भावाच्च । उपनायकस्य प्रत्यक्षत्वादिति

भावः । विलक्षणेति । घटाभावग्राहकप्रमाणविलक्षणत्वादिति भावः ।





