+++
title = "११ सर्पज्ञानमेव अर्थक्रियाकारि न तु सर्पादिः"

+++


## सर्पभ्रमादावपि हि ज्ञानमस्त्येव तादृशम्

**सर्पज्ञानमेव अर्थक्रियाकारि न तु सर्पादिः**

**सर्पभ्रमादावपि हि ज्ञानमस्त्येव तादृशम्**

### **सुधा**

ननु च रज्जौ सर्पभ्रमे, असत्यस्यापि सर्पस्य सर्पोचितभयकम्पाद्यर्थक्रियाकारित्वं दृश्यते, तथा सर्पे समारोपितायाः कुसुममालायाः सन्तोषकारिता उपलम्यते, अतो व्याप्तिभङ्गस्तर्कस्येत्यत आह सर्पेति ।

## **अनुव्याख्यानम्**

***सर्पभ्रमादावपि हि ज्ञानमस्त्येव तादृशम् ॥***

‘नाभूदत्र सर्पः’ इतिवत् ‘न सर्पज्ञानमभूत्’ इति बाधकानुदयात् । अभूदेवेत्यनुवृत्तेश्च । भ्रमत्वस्य विषयवैपरीत्यमात्रेणोपपत्तेरिति हिशब्दार्थः । किं(मतो)न्ततो यदि ज्ञानमस्त्येवेत्यत

आह तदेवेति ।

**अनुव्याख्यानम्**

***तदेवार्थक्रियाकारि***

एवशब्देन सर्पादिकं व्यावर्तयति । सत्यपि सर्पादौ असति च ज्ञाने, भयकम्पाद्यनुत्पत्तेः । सति च (तस्मिन्) तदुत्पत्तेर्ज्ञानकार्यमेव भयकम्पादिकं न सर्पकार्यम् । तत्कार्यं तु अभिसर्पण-दंशनादिकम् । मरणमपि धातुव्याकुलतानिमित्तकम् । सा च विषद्रव्येणेव भयादिनाऽपि भवतीति न बाध्यस्यापि सर्पादेरर्थक्रियाकारित्वम् ।

### **शेषवाक्यार्थचन्द्रिका**

सर्पभ्रमादावित्यादिशब्दसङ्ग्राह्यं दर्शयति तथा सर्पे समारोपिताया इति ॥ व्याप्तीति । यद् अर्थक्रियाकारि तद् अबाध्यमिति व्याप्तीत्यर्थः । ननु सर्पवत्तज्ज्ञान-स्याप्यसत्त्वोपपत्तेर् निर्निबन्धनो भाष्यकारीयस्तत्सत्त्वाभ्युपगमः, इत्यतः सत्त्वे बाधकसद्भावाद्वा तदनभ्युपगमः सत्त्वे साधकाभावाद्वा, असत्त्वे साधकसद्भावाद् बाधकाभावाद्वा, इति विकल्पान्मनसि निधाय तन्निरासकतया हिशब्दः प्रयुक्तो भाष्य इति भावेन, हिशब्दार्थमाह मा भूदत्रेत्यादिना । तत्राद्यपक्षनिराकरणं नात्रेति । द्वितीयनिराकरणम् अभूदित्येवेति । अनेनैव चतुर्थोऽपि निरस्तः । सत्त्वसाधकप्रमाणस्यैवासत्त्वबाधकत्वात् । तृतीयेऽपि भ्रमत्वमेव साधकम् अन्यद्वा । नान्त्यस् तस्यादर्शनात् । नाद्यस् तस्यान्यथासिद्धत्वेनासत्त्वानवगमकत्वादित्याह भ्रमत्वस्येति । तथा च साधकबाधकभावाभावाभ्यां विशेषाद्युक्तो भाष्यकारीयो ज्ञानसत्त्वाभ्युपगम इति भावः । कुतः सर्पादिज्ञानस्यैवार्थक्रियाकारित्वं न सर्पादेरर्थस्य, इत्यतस् तदेवेत्येवकारसूचितान्वयव्यतिरेकभावा- भावाभ्यमिति भावेनान्वयव्यतिरेकभावाभावौ दर्शयति सत्यपीति । ननु सर्पादिज्ञानस्य सत्यसर्पाद्यर्थक्रियाकारित्वेऽर्थक्रियाकारित्वाभावेन सत्यसर्पादेरव्यावहारिकत्वापत्त्या तद्य्वावहारिकत्वोप-पत्त्यर्थं सत्यसर्पादिमात्रसाध्यार्थक्रियाविशेषस्यावश्यकल्पनीयतया भ्रमस्थलेऽपि तदर्थऽक्रियाया ज्ञाना-साध्यतया कल्पितसर्पादिसाध्यत्वस्यैव प्राप्त्या बाध्यस्याप्यर्थक्रियाकारित्वसिद्धेर्व्याप्तिभङ्गतादवस्थ्य-मित्यतः, सत्यं सत्यसर्पादिमात्रसाध्याऽप्यर्थक्रियाऽस्तीति, तेन सत्यसर्पादेर्व्यावहारिकत्वमुपपन्नम् । तस्याश्च भ्रमस्थलेऽभावान्न बाध्यस्यप्यर्थक्रियाकारित्वप्राप्तिरिति न व्याप्तिभङ्गोऽपीति भावेन भ्रमस्थले असतीं सत्यसर्पादिमात्रसाध्यामर्थक्रियां दर्शयति तत्कार्यं त्विति । सत्यसर्पादिकार्यमित्यर्थः । नन्वभिसर्पणदंशनादेरिव मरणस्यापि सत्यसर्पमात्रसाध्यत्वाद् भ्रमस्थलेऽभिसर्पणदंशनादेरभावेन बाध्यस्य सर्पस्य तद्रूपार्थक्रियाकारित्वाभावेन व्यभिचाराभावेऽपि सर्पभ्रमस्थले सत्यसर्पकार्यस्य मरणस्य दर्शनेन, कल्पितसर्पस्यैव तत्कारिताया वक्तव्यत्वेन बाद्यस्यार्थक्रियाकारित्वप्राप्तेर्व्यभिचार-तादवस्थ्यमित्यतः, स्यादेवं यदि मरणस्य सत्यसर्पकार्यत्वं स्यात्, न चैतदस्ति, तस्य धातुव्याकुलतासाध्यत्वेन सत्यसर्पकार्यत्वाभावात्, तथा च सत्यसर्पकार्यमरणकारणत्वाभावान्न कल्पितसर्पे व्यभिचार इत्याह मरणमपीति । ननु तथाऽपि न व्यभिचारपरिहारः, मरणरूपकार्य-करित्वाभावप्राप्तावपि कल्पितसर्पस्य मरणहेतुधातुव्याकुलतारूपसत्यसर्पविषयकार्यकारिताया अपरिहाराद् इत्यतः स्यादेतदेवं यदि धातुव्याकुलताया विषद्रव्यमात्रकार्यत्वं स्यात् । न चैतदस्ति, तस्या विषद्रव्येणेव भयादिनाऽपि जायमानत्वेनोभयकार्यतया विषद्रव्यमात्रकार्यत्वाभावात् । तथा च सर्पभ्रमादिकार्यभयादिनाऽपि भ्रमस्थले धातुव्याकुलतोत्पत्त्या कल्पितस्य सर्पस्य तत्कारिताया अप्राप्त्या न व्यभिचारप्रसक्तिरित्याशयेनाह सा चेति ।

### **परिमल**

व्याप्तिभङ्गस्तर्कस्येति । ‘बाध्यं नार्थक्रियाकारी’त्यत्रोक्तस्य बाध्यत्वेऽर्थक्रियाकारित्वं न स्यादित्युक्ततर्कस्येत्यर्थः । ज्ञानस्य सत्यत्वे भ्रमत्वं न स्यादित्यत आह भ्रमत्वस्येति ॥

### **यादुपत्यं**

ननु भ्रमरूपज्ञानस्य सत्यत्वे भ्रमत्वमेव तस्य न स्यादित्यत आह भ्रमत्वस्य विषयवैपरीत्येति ।

### **श्रीनिवासतीर्थीया**

सति सर्पज्ञान इति वर्तते ॥ तदिति । भयादित्यर्थः । तत्कार्यं सर्पकार्यम् । सर्पादिना मरणस्य जायमानत्वेन मरणरूपार्थक्रियाकारिता सत्यसर्पादेर्वाच्येत्यत आह मरणमपीति ॥ धात्विति । सर्पादिज्ञानजन्यभयादिजन्येत्यर्थः । ननु विषद्रव्यस्यैव धातुव्याकुलतानिमित्तत्वप्रसिद्धेः कथं भयादेस्तदिति तत्राह सा चेति । धातुव्याकुलतेत्यर्थः ।

### **वाक्यार्थरत्नमाला**

ज्ञानसत्वाभ्युपगम इति । उपलक्षणं चैतत् । सर्पसत्वानभ्युपगमश्चेत्यपि ज्ञेयम् ।

