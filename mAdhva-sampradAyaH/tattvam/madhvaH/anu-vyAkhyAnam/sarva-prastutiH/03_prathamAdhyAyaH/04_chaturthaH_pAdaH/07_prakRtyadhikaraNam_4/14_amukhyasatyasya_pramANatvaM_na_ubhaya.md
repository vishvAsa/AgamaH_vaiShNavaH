+++
title = "१४ अमुख्यसत्यस्य प्रमाणत्वं न उभयवादिसम्प्रतिपन्नम्"

+++


## अमुख्यसत्यमानस्य साधकत्वे सदाऽऽवयोः

**अमुख्यसत्यस्य प्रमाणत्वं न उभयवादिसम्प्रतिपन्नम्**

**अमुख्यसत्यमानस्य साधकत्वे सदाऽऽवयोः**

### **सुधा**

नन्वस्त्वबाध्यमेवार्थक्रियाकारि प्रपञ्चमप्यबाध्यमङ्गीकरोमि । आत्यन्तिकाबाध्यत्वा-भावेऽपि प्राग्ब्रह्मात्मैक्यज्ञानादबाध्यत्वात् । अतस्तदन्तर्गता श्रुतिरप्यमुख्यसत्यत्वात्साधिका भविष्यतीत्यत आह अमुख्येति ।

## **अनुव्याख्यानम्**

***अमुख्यसत्यमानस्य साधकत्वे सदाऽऽवयोः ॥***

***न हि सम्प्रतिपत्तिः स्यादतस्तिष्ठतु सा(ऽ)प्रमा ॥***

सदा इत्य(नेन)स्य प्रमेयस्य प्रागेवोपपादितत्वमित्याचष्टे । ततश्च पुनरुक्तिदोषः परिहृतो भवति । तिष्ठतु न वक्तव्येति यावत् । सा प्रमा ब्रह्मज्ञानबाध्यं प्रमाणमित्यर्थः । यस्मात्सा श्रुतिरप्रमा तस्मात्तिष्ठत्विति वा । प्रपञ्चमिथ्यात्वं हि तदर्थः । न चासौ ब्रह्मस्वरूपम् । सोपाधिकत्वात् । ततोऽस्य बाध्यत्वमावश्यकम् । बाध्यार्थं चाप्रमाणमिति प्रसिद्धमेव । बाध्यार्थत्वेऽपि प्राग्ब्रह्म-ज्ञानादबाध्यार्थत्वेन प्रामाण्यमस्त्वित्यत उक्तम् अमुख्येति । सत्यमबाध्यार्थम् । न हि कालविलम्बेन बाधितार्थं प्रमाणं भवतीति वक्ष्यामः ।

अस्त्वेवं स्वरूपतो विषयतश्चासत्यत्वात्साधकत्वेन विप्रतिपन्ना श्रुतिः, तथाऽपि प्रपञ्चमिथ्या-त्वसाधनाय तदुपन्यासः कुतो न कार्यः, इत्यत आह न हीति ।

**अनुव्याख्यानम्**

***न हि विप्रतिपन्नेन शक्यं साधयितुं क्वचित् ॥***

तथात्वे स्वरूपासिद्धकालातीतयोरप्युपन्यासः स्यात् । आरोपमात्रस्य तत्राऽपि सुलभ-त्वादिति भावः ।

### **शेषवाक्यार्थचन्द्रिका**

संप्रतिपत्त्यभाववचनेनैव अमुख्यसत्यमानस्य साधकत्वाभावस्य सिद्धेस्तस्य सार्वकालिकत्वबाधकस्य सदेत्यस्य न वैय्यर्थ्यमित्याशयेन तत्तात्पर्यमाह सदेत्यनेनेति ॥ प्रागेवेति । ‘मिथ्यायाः साधकत्वं च न सिद्धं प्रतिवादिनः’ इत्यादिनेत्यर्थः । किं प्रागुपपादि-तत्ववचनस्य प्रयोजनमित्यत आह ततश्चेति । उक्तस्मारणार्थत्वान्न पुनरुक्तिरिति भावः । एवममुख्यसत्यमानस्येत्ये- तत्स्वरूपतोऽसत्यस्येत्यभिप्रेत्य योजितम् । अर्थतोऽसत्यस्येत्यप्यर्थमभिप्रेत्य योजयति यस्मादिति । अप्रमेत्युक्तं बाध्यार्थत्वमेवोपपादयति प्रपञ्चेति ॥ न चासाविति । प्रपञ्चमिथ्यात्वरूपोऽर्थ इत्यर्थः ॥ सोपाधिकत्वादिति । उपलक्षणं चैतत् । ब्रह्मणो निरुपाधिकत्वादित्यपि द्रष्ठव्यम् ॥ अदृश्यकमिति । ब्रह्मातिरिक्तस्य सत्त्वेऽद्वैतहानिप्रसङ्गदिति भावः । पूर्वयोजनायामिवैतद्योजनायाममुख्यसत्यमानस्येत्यत्र सत्यत्वस्याबाध्यत्वरूपस्य विवक्षाऽयोगाद्योग्यं सत्यशब्दार्थमाह सत्यमबाध्यार्थमिति । वक्ष्यामः ‘दीर्घभ्रान्तिकरी चेत्स्यादतत्त्वावेदकप्रमा । रज्जुसर्पादिविज्ञानादप्याधिक्यादमानता । स्यादागमस्यानिवर्त्यमहामोहप्रदत्वतः’ इत्यादिनां चतुर्थस्य द्वितीय इति शेषः ॥ तथात्व इति । स्वरूपतो विषयतश्चासत्यस्यापि साधनायोपन्यास इत्यर्थः ॥ आरोपमात्रस्येति । स्वरूपारोपमात्रस्यार्थारोपमात्रस्य चेत्यर्थः ।

### **परिमल**

एवमियता ग्रन्थेन बाध्यं नार्थक्रियाकारीत्येतत्समर्थ्य नेहनानेति श्रुतेर्न सर्वमिथ्यात्वबाधजनकत्वमित्युक्तम् । इदानीमस्त्वबाध्यमेवार्थक्रियाकारि श्रुरिप्यबाध्यैवेति शङ्गित्वा तदपि निरस्यति नन्विति ॥ प्रागेवेति । ‘व्यवहारसतश्चापि साधकत्वं तु पूर्ववत्’ इत्यादिना जिज्ञासानय एवेत्यर्थः । ततश्चेति । स्मारणमात्रस्यात्र क्रियमाणत्वादित्यर्थः । अप्रमेति विच्छिद्यार्थमाह यस्मादिति । कुतो ‘नेह नाने’ति श्रुतिरप्रमेत्यत आह प्रपञ्चेति ॥ सोपाधिकत्वादिति । प्रतिपन्नोपाधिस्थत्रैकालिकनिषेधप्रतियोगित्व(माव) सदसद्विलक्षणत्वादिरूपत्वान्मिथ्यात्वस्येति । भावः ॥ ततोऽस्येति । ब्रह्मस्वरूपत्वायोगेनातिरिक्तत्वस्य वाच्यत्वादस्य ब्रह्मभिन्नस्य मिथ्यात्वस्य बाध्यत्वमावश्यकम् । अन्यथा सदद्वैतभङ्गापत्तेरिति भावः । बाध्यार्थमिति बहुव्रीहिः ॥ इति वक्ष्याम इति । ‘प्रामाण्यस्य च मर्यादा कालतो व्याहता भवेदि’त्यादिना भाक्तिपादे । तथोत्क्रान्तिपादे च ‘दीर्घभ्रान्तिकरी चेत्स्यादि’त्यादिना चेति भावः ॥ स्वरूपासिद्धकालातीतयोरपीति । अत्र नेह नानेतिश्रुतौ स्वरूपतोऽर्थतश्चासत्यत्वं प्रकृतमिति स्वरूपासिद्धकालातीतयोरित्युक्तम् ॥ तत्रापीति । असिद्धादिहेतुप्रयोगस्थले हेतुस्वरूपारोपस्य विषयारोपस्य च सम्भवादित्यर्थः ।

### **यादुपत्यम्**

प्रागेवेति । ‘मिथ्यायाः साधकत्वं च न सिद्धं प्रतिवादिनः’ इत्यत्रेत्यर्थः । एवममुख्यसत्यमानस्येत्येतत्स्वरूपतोऽसत्यस्येत्याशयेन योजयित्वाऽर्थतोऽसत्यस्येत्याशयेनापि योजयति । यस्माच्छतिरिति । अप्रमा बाध्यार्था । बाध्यार्थत्वमेवोपपादयति । प्रपञ्चमिथ्यात्व-मित्यादिना । अस्मिन्व्याख्याने ‘अमुख्यस्य’इत्यत्र विवक्षितं सत्यशब्दार्थं दर्शयति सत्यमबाध्यार्थमिति । न तु पूर्वमिवाबाध्यम् । तथा चामुख्याबाध्यार्थमानस्येत्युक्तं भवति ॥ वक्ष्याम इति । ‘रज्जुसर्पादिविज्ञानादप्याधिक्यादमानता । स्यादागमस्यानिवर्त्यमहामोहप्रदत्वतः’ इत्येतद्य्वा-ख्यावसर इति शेषः ॥ आरोपमात्रस्येति । स्वरूपारोपमात्रस्यार्थारोपमात्रस्य वेत्यर्थः ।

### **श्रीनिवासतीर्थीया**

श्रुतिः ‘नेह नाने’त्यादिका । साधिका । पूर्वाक्तस्य वियदादिप्रपञ्चस्य भ्रान्तिकल्पितत्वरूपार्थस्य ॥ सदेतीति । मिथ्याभूतस्य साधकत्वप्रमेये आवयोः संप्रतिपत्तिः सर्वदा नास्त्येव । अतस्त्वया पुनः पुनस्तदेवाशङ्क्यते । तच्च न सम्भवतीति ‘मिथ्यायाः साधकत्वं च न सिद्धं प्रतिवादिनः’ इत्यनेनास्माभिः प्रागेवोपपादितं हि यस्मात्तस्मात्सा प्रमा तिष्ठत्वियर्थः ॥ ततश्चेति । दूषितत्वात्तन्न वाच्यमिति पूर्वोक्तस्मरणार्थत्वादित्यर्थः । ननु कथं श्रुतेरप्रामाण्यमित्यतो बाध्यार्थकत्वादित्याह प्रपञ्चेति । तदर्थः श्रुत्यर्थः । असौ मिथ्यात्वम् । प्रतिपन्नोपाधौ त्रैकालिकनिषेधरूपत्वेन मिथ्यात्वस्य सोपाधिकत्वं ज्ञेयम् । ब्रह्मणस्तु निरुपाधिकत्वेन तयोरैक्यं विरुद्धमिति भावः । अस्य मिथ्यात्वरूपार्थस्य ॥ तथात्व इति । यदि स्वरूपतो विषयतश्चासत्यमपि साधनायोपन्यस्यते तर्हीत्यर्थः ॥ स्वरूपासिद्धकालातीतयोरिति । चाक्षुषत्वरूपहेतोः । शब्दे स्वरूपत एवासत्त्वात् । वन्हिरनुष्ण इत्यत्र बाधस्थले विषयस्यानुप्णत्वस्यासत्वादित्यर्थः । प्रकृते तु साम्यादनयोरेव ग्रहणम् । न तु विरुद्धानैकान्तिकयोरिति ध्येयम् ॥ उपन्यास इति । साधकत्वेनेति शेषः ॥ ननु तत्र विप्रतिपत्तिरेव नास्ति । असाधकत्वेनैवोभयसंप्रतिपत्तेरित्युत आह आरोपेति । अमुख्यप्रामाण्यमारोप्य तेन साधकत्वारापस्येत्यर्थः । तत्रापि असिद्धादिस्थलेऽपि । वक्तुमिति शेषः । ततश्च प्राप्ता विप्रतिपत्तिरिति भावः ।

### **वाक्यार्थरत्नमाला**

वैय्यर्थ्यमित्याशयेनेति । इत्याशङ्कापरिहारार्थमित्यर्थः ।





