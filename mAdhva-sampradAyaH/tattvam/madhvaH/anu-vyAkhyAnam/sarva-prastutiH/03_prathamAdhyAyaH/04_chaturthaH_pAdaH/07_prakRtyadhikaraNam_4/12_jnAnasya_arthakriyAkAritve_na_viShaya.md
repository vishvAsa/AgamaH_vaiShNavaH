+++
title = "१२ ज्ञानस्य अर्थक्रियाकारित्वे न विषयस्य तथात्वम्"

+++


## सर्पभ्रमादावपि हि ज्ञानमस्त्येव तादृशम्

**ज्ञानस्य अर्थक्रियाकारित्वे न विषयस्य तथात्वम्**

**सर्पभ्रमादावपि हि ज्ञानमस्त्येव तादृशम्**

### **सुधा**

ननु किं ज्ञानमात्रं भयादिजनकं किं वा विषयावच्छिन्नम् । नाद्यः घटज्ञानस्यापि ज्ञानत्वेन तदापत्तेः । द्वितीये न तावद्विषयो रज्ज्वादिः । रज्जुरियमित्यादिज्ञानस्यापि भयादिहेतु-तापातात् । सर्पादिश्चेद्विशेषणतया तस्यापि भयादिहेतुत्वं प्राप्तम् ।

### **शेषवाक्यार्थचन्द्रिका**

ननु ज्ञानमस्त्येवेत्येतावतैव पूर्तेस् तादृशमिति विशेषणमनर्थकम् । न च ज्ञानगतविशेषसमर्पणार्थं तदिति वाच्यम् । तस्य प्रकृतानुपयुक्ततयाऽसमर्पणीयत्वात् । न च विषयावच्छिन्नस्य ज्ञानस्य हेतुत्वे, विषयस्य विशेषणतया हेतुत्वप्रसक्तशङ्कापरिहारार्थं तदिति वाच्यम् । अनवच्छिन्नज्ञानमात्रस्यैव भयादिहेतुत्वोपपत्तौ अवच्छिन्नस्यैव हेतुत्वमित्यत्र नियामकाभावात् । भावे वा परोक्तरीत्या विषयस्योपलक्षणत्वाङ्गीकारमात्रेणैव तत्परिहारोपपत्तेश्च इत्यनर्थकं ज्ञाने विशेषसूचन-मित्यतः ज्ञाने विषयस्योपलक्षणत्वपक्षस्यानुपपन्नत्वात्तदावश्यकमेवेति भावेन तद्य्वुत्पादयितुं विषयावच्छिन्नस्यैव ज्ञानस्य हेतुत्वं तावद्व्युत्पादयति नन्विति ॥ तदापत्तेरिति । भयादिजनकत्वापत्तेरित्यर्थः । कारणतावच्छेदकावच्छिन्नयत्किञ्चित्कारणस्य कार्याव्यभिचारादिति भावः । रज्ज्वादिरित्यादिपदेन पुष्पमालायाः पगिग्रहः ॥ प्राप्तमिति । विशिष्टकारणताग्राहकस्य प्रमाणस्यासति बाधके विशेषणकारणताग्राहकत्वस्येन्द्रियसन्निकर्षादौ दर्शनाद् विषयविशिष्टज्ञानस्य हेतुत्वग्राहकप्रमाणेन विशेषणस्य विषयस्यापि तद्ग्रहणात् । अन्यथेन्द्रियस्य घटसाक्षात्कारादौ जनकत्वाभावप्रसक्तेरिति भावः ।

### **परिमल**

उत्तरवाक्यमवतारयितुं शङ्कामाह ननु किमित्यादिना ।

### **श्रीनिवासतीर्थीया**

तदापत्तेर् भयादिजनकत्वापत्तेरित्यर्थः ।

### **वाक्यार्थरत्नमाला**

परोक्तरीत्येति । अत्र कश्चिदित्यादिवक्ष्यमाणवाद्यंतरोक्तरीत्येत्यर्थः । इन्द्रियसन्निकर्षादौ दर्शनादित्युक्तमेव विशदयन्बाधकमाह । अन्यथेति ।

