+++
title = "०४ मायिमते कस्य भ्रान्तिः"

+++


## सा मन्ददृष्टिस्तस्यैव ब्रह्मणः किं ततोऽन्यगा

**मायिमते कस्य भ्रान्तिः**

**सा मन्ददृष्टिस्तस्यैव ब्रह्मणः किं ततोऽन्यगा**

### **सुधा**

दूषयितुमुपक्रमते कथ्यत इति । यद् ब्रह्म विवर्तवादिना कथ्यते, तस्य दूषणं कथ्यत, इत्यावृत्त्या योजनीयम् । तच्च नेति नञ्नुवृत्तिर्वा कर्तव्या । कुतो नेत्यतो विकल्पेन पृच्छति सेति ।

## **अनुव्याख्यानम्**

***सा मन्ददृष्टिस्तस्यैव ब्रह्मणः किं ततोऽन्यगा ।***

विश्वस्य ब्रह्मविवर्तत्वे निराकर्तव्ये मन्ददृष्ट्याश्रयप्रश्नोऽनुपपन्न इत्यत उक्तं सेति । एकस्य तत्त्वाप्रच्युतस्य पूर्वविपरीतासत्यानेकरूपावभासलक्षणविवर्ततया, तदुपादनतया, चोक्तेत्यर्थः । मन्ददृष्टावाश्रयानिरूपणादिना निराकृतायां सर्वमिदं निराकृतं भवतीति भावः । तस्यैव, यदवष्टम्भो विश्वो विवर्त, इत्यर्थः । ततोन्यगा जीवगतेत्यर्थः । किंशब्दस्योभयतः सम्बन्धः ।

### **शेषवाक्यार्थचन्द्रिका**

एवं योजनायां कथ्यत इत्यस्यावृत्तिराश्रयणीया भवतीत्यरुच्या पक्षान्तरमाह तच्चेति । यच्चेति श्रवणात्तच्चेत्यस्य लाभेऽपि नञोऽश्रवणात्कथं तच्च नेति योजनेत्यत उक्तं नञनुवृत्तिरिति । ‘सच्च त्यच्चाभवदिति नास्य विश्वत्वमुच्यते’ इत्यत्रत्यस्य नञोऽनुवृत्तिरित्यर्थः । सेत्यस्य मन्ददृष्ट्याश्रयप्रश्नानुपपत्तिपरिहारकत्वं दर्शयितुं विवरणोक्तविवर्तलक्षणसूचनपूर्वकं प्रकृतोपयुक्तमर्थमाह एकस्येत्यादि । यथैकस्यैव शुक्तिकादेशप्रच्युतशुक्तित्वादितत्त्वस्य शुक्तित्वादिविपरीतसत्यानेकरजतरङ्गादिरूपावभासो विवर्तस्तथाऽप्रच्युतज्ञानानन्दादितत्त्वस्यैव ब्रह्मणः पूर्वरूपविपरीतासत्यानेकतेजोऽबन्नादिरूपावभासो विवर्त इत्यर्थः । पारिणामस्त्वेकस्य पूर्वरूपपरित्यागेन सत्यरूपान्तरापत्तिरूप इति तत्रैवोक्तम् । अत्र पूर्वस्वभावे स्थिते कथं तद्विपरीतरूपप्रतिभास इत्यत उक्तमसत्येति । मन्ददृष्ट्येत्यस्य द्वितीयव्याख्यानमनुसृत्योक्तं विवर्ततयेति । आद्यं व्याख्यानमनुसृत्योक्तं तदुपादानतया चोक्तेति । तावताऽपि कथमसङ्गतिशङ्कापरिहार इत्यत आह मन्ददृष्टाविति ॥ सर्वमिदमिति । मन्ददृष्टेरेव विवर्तत्वात्तन्निराकरणमेव विवर्त-निराकरणमिति निराकरणीयस्यैव निराकरणान्नासङ्गतिः । तथा विवर्तस्य मन्ददृष्ट्युपादान-कत्वात्तन्निराकरणे तदुपादेयविवर्तस्यापि निराकृतप्रायत्वेन विवर्तनिराकरणौपयिकतया मन्ददृष्टि-निराकरणस्य सङ्गतत्वान्नासङ्गतिरति भावः । भाष्ये तस्यैवेति तच्छब्देन पराम्रष्टव्यं दर्शयति यदवष्टम्भ इति । यदधिष्ठानक इत्यर्थः । जडस्यापि ब्रह्मान्यत्वात्तद्गतत्वं विकल्प्यत इति भ्रान्तिनिरासायाह जीवेति ॥ उभयत्रेति । अन्यथा विकल्परूपत्वं न ज्ञायेतेति भावः ।

### **परिमल**

तच्च नेति नञोऽनुवृत्तिर्वेति । यच्चेति श्रवणात्तच्चेति लभ्यते । ‘न च प्रकृतिशब्देने’त्यतो नञनुवृत्तिर्वेत्यर्थः । अनुवृत्तिज्ञापकश्च यच्चेति चशब्द एवेति भावः । मन्ददृष्टिपदस्य भ्रमतदुपादानभूताज्ञानरूपार्थद्वयस्योक्तत्वात् तदनुरोधेन सेत्यस्याप्यर्थद्वयमाह एकस्येति ॥ असत्यानेकरूपेति । असत्यानेकपदार्थात्मनेत्यर्थः ॥ तदुपादानतयेति । असत्यानेकपदार्थ-तदवभासयोरुपादानतयेत्यर्थः ॥ यदवष्टम्भ इति । यदधिष्ठानक इत्यर्थः ॥

### **यादुपत्यं**

नञनुवत्तिर्वेति । ‘न च प्रकृतिशब्देन ब्रह्मोपादानमुच्यते’ इत्यत्रत्यस्य ‘सच्च त्यच्चाभवदिति नास्य विश्वत्वमुच्यते’ इत्यत्रत्यस्य वा नञोऽनुवृत्तिरित्यर्थः । परिणामव्यावृत्तं विवर्तस्वरूपं दर्शयति एकस्येति । एकस्यैव ब्रह्मणो यत्तत्वं ज्ञानानन्दादिरूपं तेनाप्रच्युतस्य पूर्वविपरीतानि यथास्थितरूपापेक्षया विपरीतान्यसत्यानि यान्यनेकानि रूपाणि तेजोऽवन्नादीनि तेषामवभासो विवर्तः । यथैकस्यैव शुक्तिकादेः शुक्तित्वादिनाऽप्रच्युतस्य पूर्वविपरीतान्यसत्यानि यान्यनेकानि रजतरङ्गादीनि तेषामवभासः । परिणामस्त्वेकस्य पूर्वरूपपरित्यागेन सत्यरूपान्त-रापत्तिरूपः । अतो न विवर्ताङ्गीकारे निर्विकारत्वश्रुतिविरोध इति भावः । यदवष्टम्भो यदधिष्ठानकः ।

### **श्रीनिवासतीर्थीया**

नञनुवृत्तिरिति । ‘नास्य विश्वत्वमुच्यते’ इत्यत्रस्थितस्य नञ इत्यर्थः । तथाच ‘इति यत्कथ्यते तच्च ने’ति योजना द्रष्टव्या । विवर्ततया भ्रान्तिरूपतयेत्यर्थः । मन्ददृष्टिशब्देन भ्रान्तेरुक्तत्वाद्भ्रान्तिरित्यर्थः ॥ तदुपादानतयेति । असत्यानेकरूपविश्वोपादनतया चोक्ता या मन्ददृष्टिरविद्या सेत्यर्थः । उभयतः किं ब्रह्मणः किं वाऽन्यगेत्युभयत्रेत्यर्थः ।

### **वाक्यार्थरत्नमाला**

यद्यप्येवं विवर्तपरतया भाष्यादौ न सूत्रयोजनाऽस्ति । तथाऽपि जन्माधिकरणेऽन्यत्र च तत्र तत्र विवर्त्तापपादनमेतन्मूलकं परेषामिति तैरेतत्सूत्राणां तथा योजना कृतप्रायेति भावेनापव्याख्यानांतरमिति मूले उक्तम् । अत्रापि योजनाप्रकार इत्याद्युक्तमिति प्रतिभाति । अतो यदवष्टंभो विश्वो निवर्तते पञ्चमस्तदेव मूलकारणं ब्रह्मेति सूत्रार्थ इत्येतज्जन्माधिकरणीय-पञ्चपादिकावाक्यव्याख्यानावसरे विवर्तपदार्थकथनमेकस्येत्यादीति मनसि निधायाह । विवरणोक्तेति । दृष्टान्तमुखेन विवर्तलक्षणं सङ्गमयितुं दृष्टान्तदार्ष्टान्तिकयोस्तदुपपादयति । यथैकस्यैवेति । तत्रैवेति । एकस्य तत्वादित्येतद्विवरणवाक्योत्तरविवरणवाक्य एवोक्तमित्यर्थः । तत्वदीपनोक्तरीत्या पदकृत्यमाह । अत्र पूर्वेति । द्वितीयेति । अनेन प्राचीनं व्याख्यानद्वयमपि ग्रन्थकृदभिप्रेतमिति अथवेत्युक्तविकल्पो व्यवस्थया व्याख्येयः । न तु पूर्वापरितोषेण योजनाकरणात्पूर्वपरित्यागो ग्रन्थकृदभिप्रेत इति सूचयति । प्रागस्वारस्यप्रदर्शनं तु योजनांतरे विशेषमात्रप्रदर्शनायेति न दोष इति ज्ञेयम् । तदुपादानतयेत्येतद्य्वाकुर्वन्नेव प्रतीकतयोपादत्ते । तदुपादानतयेति । मन्ददृष्ट्यामिति क्वचित्पाठेऽपि मन्ददृष्टावित्यपि बहुस्थले पाठ इत्यभिप्रायेण मन्ददृष्टावितीति प्रतीकोपादानम् ।

