+++
title = "१५ सत्यस्य साक्षिणः साधकत्वम् उभयसम्प्रतिपन्नम्"

+++


## साधकत्वं तु सत्यस्य साक्षिणो ह्यावयोर्द्वयोः

**सत्यस्य साक्षिणः साधकत्वम् उभयसम्प्रतिपन्नम्**

**साधकत्वं तु सत्यस्य साक्षिणो ह्यावयोर्द्वयोः**

### **सुधा**

स्यादेतत् । आस्तामियं प्रमाणसदसत्वचिन्ता । प्रमाणेनैव प्रमेयसिद्धेः । अन्यथा भवतामपि प्रपञ्चमिथ्यात्वनिराकरणे तत्सत्यत्वसाधने च प्रमाणाभावेन कथाऽभावप्रसङ्गात् । युष्माभिरुपन्यस्यमानं प्रमाणं सत्यमसत्यं वा स्यात् । न तावत्सत्यं मां प्रति वक्तुमुचितम् मया सत्यस्य साधकत्वानङ्गीकारात्, यत्सत्यं न तत्र क्रियाऽऽवेशः यत्र च क्रियाऽऽवेशो न तत्सत्यमिति । न च वाच्यं साक्षिणः सत्यस्य साधकत्वं त्वयाङ्गीकृतमिति । कथञ्चित्सुखादौ तस्य शक्योपन्यासत्वेऽपि बाह्यप्रपञ्चे तदयोगात् । बाह्यप्रमाणविषयो ह्यसौ । अन्यथाऽन्धबधिराद्य-भावप्रसङ्गात् । स एव चात्र प्रकृत इति । नाप्यसत्यं भवद्भिरनङ्गीकृतत्वादित्यत आह साधकत्वमिति ।

## **अनुव्याख्यानम्**

***साधकत्वं तु सत्यस्य साक्षिणो ह्यावयोर्द्वयोः ॥***

***सम्यक्सम्प्रतिपन्नं तन्न विवर्तमतं भवेत् ॥***

सत्यस्य त्विति सम्बन्धः । सम्यगिति मुख्यत एव, न त्वधिकरणसिद्धान्तत्वेन । हिशब्दः, सर्वं वस्तु ज्ञाततयाऽज्ञाततया वा साक्षिचैतन्यस्य विषय एवेत्यादितत्प्रसिद्धिद्योतकः । तदित्यव्ययम् । तेन साक्षिणा । विश्वविवर्तमतं न भवेत् । निराकुर्म इति यावत् । उपलक्षणं चैतत् । विश्वस्य सत्यतामपि तेनैव साधयाम इत्यपि द्रष्टव्यम् । तथा च वक्ष्यते ।

### **शेषवाक्यार्थचन्द्रिका**

ननु ‘साधकत्वं तु सत्यस्ये’त्यादिभाष्ये वादिप्रतिवादिसंबन्धि-तत्साधकत्वाङ्गीकारव्युत्पादनमसङ्गतं फलाभावात् । न च मिथ्याभूतस्य साधकत्वाभावे सत्यस्यापि तन्न स्यादिति प्रतिबन्धीमोचनं तत्प्रयोजनमिति वाच्यम् । मूलाभावेन परस्य सतः साधकत्वानङ्गीकाराद्य-योगात् । योगे वा प्रत्यक्षादेः साधकत्वेनास्माभिरनुपन्यस्तत्वेन सिद्धान्तिनं प्रति प्रतिबन्ध्या अनुत्थानात्प्रयोजनविशेषाभावेन प्रतिबन्धीग्रहणस्य व्यर्थत्वाच्चेत्यतः, कथाऽभावप्रसङ्गपरिहारार्थं सत्त्वासत्त्वौदासीन्येन प्रमाणेनैव कथाप्रवृत्तेरुभाभ्यामपि स्वकार्यतया मिथ्यात्वसाधकतया श्रुत्याद्युपन्यासो ममाप्युपपन्न एवेति परेण शङ्कितः स्वोपन्यस्तप्रमाणस्योभयसिद्धसाधकभावतया प्रमाणसदसत्त्वविचाररपूर्वककथाप्रवृत्तावपि न स्वस्य काऽपि क्षतिरित्याशयेन भाष्यकृता स्वप्रमाण-स्योभयसिद्धसाधकभावः प्रदर्श्यत इति नासङ्गतिरित्यभिप्रेत्य कथाऽभावप्रसङ्गव्युत्पादनपूर्वकमुत्तभाष्यं योजयति स्यादेतदिति । कथाऽभावप्रसङ्गादित्युक्तं तदभावप्रसङ्गमेव विशदयति युष्माभिरिति । अनङ्गीकारमूलप्रदर्शनं यदिति ॥ साधकत्वमिति । भावरूपाज्ञानसाधकत्वमित्यर्थः । सुखादाविति । असाधारणप्रपञ्च इत्यर्थः । अविद्यावृत्तिप्रतिबिम्बितचैतन्यस्यैव साक्षित्वात्तस्य च मिथ्यात्वान्न सतः क्वापि साधकत्वमिति भावेन कथञ्चिदित्युक्तम् ॥ बाह्यप्रपञ्च इति । साधारणप्रपञ्च इत्यर्थः ॥ बाह्येति । प्रत्यक्षादिप्रमाणजन्यमनोवृत्तिविषयत्वात्साधारणपञ्चस्येत्यर्थः । कुतः साधारणप्रपञ्चस्य बाह्यप्रमाणविषयत्वम्, सुखादिवद्रूप्यादिवच्च साक्षिध्यत्वमेव किं न स्यादित्यत आह अन्यथेति । अन्धबधिरादेरपि साक्षिणैव रूपादिग्रहणोपपत्तेरिति भावः । अस्तु बाह्यप्रमाणविषये प्रपञ्चे साक्षिणोऽनुपन्यसनीयत्वं, साक्षिवेद्ये सुखादिप्रपञ्चे साक्षिणा सत्यत्वसाधनं मिथ्यात्वनिराकरणं च कर्तुं शक्यत एवेति न कथाऽभावप्रसङ्गः, इत्यतोऽत्र श्रुत्यादिरूपप्रमाणविषयबाह्यप्रपञ्चस्यैव प्रस्तुतत्वात्तस्य च सत्यस्य साधकत्वानङ्गीकारात् सत्यत्वे साधकत्वं न स्यादिति प्रसङ्गो युक्त एवेति भावेनाह स एव चेति । ननु बाह्याबाह्यसाधारणप्रपञ्चमात्रस्य कथं साक्षिणैव सत्यत्वसाधनं मिथ्यात्वनिराकरणं चेत्यत आह तथा चेति ॥ वक्ष्यत इति । ‘सत्यत्वं गगनादेश्च साक्षिप्रत्यक्षसाधितमि’त्यादिनेति शेषः ।

### **परिमल**

उत्तरवाक्यमवतारयितुमाह स्यादेतदिति ॥ मयेति । न तत्सत्यमिति वदता मयेति योज्यम् । क्रियाऽऽवेशः क्रियानिष्पत्त्यनुकूलव्यापारवत्त्वम् । ‘साधकत्वं सतस्तेने’ति जिज्ञासानयोक्त्या पौनरुक्त्यनिरासायाभ्यधिकाशङ्कां वक्तुमाह न च वाच्यमिति । अन्यथेति । बाह्यप्रपञ्चस्यापि साक्षिविषयत्वोपगम इत्यर्थः । अन्धादेरपि साक्षिणा हि रूपवत्पदार्थादिधीसम्भवादिति भावः ॥ स एव चेति । बाह्यप्रपञ्च एव । अत्र प्रकृतिनये । ‘ब्रह्म विश्वात्मना मृषा’ इत्यादिना प्रकृत इत्यर्थः । नाप्यसत्यमिति । युष्माभिरुपन्यस्तं प्रमाणमित्यन्वेति ॥ न त्वधिकरणसिद्धान्तत्वेनेति । कस्मिंश्चिदर्थे सिध्द्यति, अर्थात्सिद्धं ह्यधिकरणसिद्धान्तत्वेन सिद्धम् । यथा क्षित्यादिकं सकर्तृकमिति कार्यत्वहेतुना क्षित्यादिकर्तृसिद्धौ सार्वज्ञमर्थात्तस्य सिध्यति । एवमर्थसिद्धत्वेन सम्प्रतिपन्नं नेत्यर्थः । ज्ञाततयेत्यादि । वृत्तिरूपज्ञानविषयतया भावरूपाज्ञानविषयतया चेत्यर्थः ॥ तथा च वक्ष्यत इति । अत्रोपलक्षणतया गृहीते सति ‘सत्यत्वं गगनादेश्च’ इत्यादिना अत्रैवाग्रे तद्विविच्य वक्ष्यत इत्यर्थः ।

### **यादुपत्यं**

क्रियाऽऽवेश इति । क्रियाजनकत्वरूपं कारकत्वमित्यर्थः । अविद्यावृत्त्यवच्छिन्नचैतन्यरूपस्य साक्षिणोऽपि वस्तुतो मिथ्यात्वमेवेत्याशयेन कथञ्चिदित्युक्तम् ॥ बाह्यप्रमाणेति । प्रत्यक्षादिप्रमाणजन्यमनोवृत्तिविषयः पपञ्च इत्यर्थः ॥ अन्यथाऽन्धेति । रूपादिबाह्यप्रपञ्चस्यापि साक्षात्साक्षिवेद्यत्वेऽन्धबधिराद्यभावप्रसङ्गः । तेषामपि साक्षिसद्भावेन तेनैव रूपादिग्रहणोपपत्तेरिति भावः । ननु साक्षिविषयभूते सुखाद्यान्तरप्रपञ्च एव मया मिथ्यात्वानिराकरणं सत्यत्वसाधनं वा कर्तुं शक्यत इत्यत आह ॥ तथा चेति । ‘सत्यत्वं गगनादेश्चे’त्यत्र सर्वस्यापि विश्वस्य सत्यत्वं क्वचित्साक्षात्क्वचित्परम्परया साक्षिणा सिद्धमिति वक्ष्यत इत्यर्थः ।

### **श्रीनिवासतीर्थीया**

प्रमाणेनैवेति । उदासीनसदसत्ताकप्रमाणे- नैवेत्यर्थः । क्रियाऽऽवेशो ऽर्थक्रियाकारित्वरूप । साधकत्वमपि सिद्धिजननरूपार्थक्रियाकारित्वरूपमेवेति व्याप्तेः प्रकृते पर्यवसानमिति हृदयम् । तदयोगात् साधकत्वेनानुषङ्गितयेत्यर्थः ॥ ज्ञाततयाऽज्ञाततया वेत्यादि । साक्षात् साक्षिविषयीभूतज्ञानावच्छेदकत्वेनेत्यर्थः । तथा च बाह्यप्रपञ्चे तदयोगादित्युक्तमयुक्तमिति हृदयम् । तत्प्रसिद्धीति । साक्षिणस्तत्तद्वस्त्ववच्छिन्नाज्ञानादिसाधकत्वं मायिनः सम्मतमित्यर्थः । तदित्यस्याव्ययत्वे लब्धमर्थमाह तेनेति ।

### **वाक्यार्थरत्नमाला**

औदासीन्येनेति । सत्वासत्वयोरादासीन्यं यस्मिन् तादृशप्रमाण-मात्रेणेत्यर्थः । यद्वा प्रमाणणेनैवेत्यस्य प्रमाणमात्रेणेत्यर्थः । मात्रशब्दार्थविवरणं सत्वासत्वेत्यादि ।

