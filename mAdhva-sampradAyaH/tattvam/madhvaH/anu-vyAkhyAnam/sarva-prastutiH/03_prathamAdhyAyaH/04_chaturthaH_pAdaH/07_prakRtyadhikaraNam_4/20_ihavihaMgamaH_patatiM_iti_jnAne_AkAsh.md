+++
title = "२० इहविहंगमः पततिम् इति ज्ञाने आकाशस्यैव उपनीततया भासमानत्वम्"

+++


## सत्यत्वं गगनादेश्च साक्षिप्रत्यक्षसाधितम्

**इहविहंगमः पततिम् इति ज्ञाने आकाशस्यैव उपनीततया भासमानत्वम्**

**सत्यत्वं गगनादेश्च साक्षिप्रत्यक्षसाधितम्**

### **सुधा**

अपर आह । आलोकमण्डलमाश्रित्यायं प्रत्यय इति । तदसत् । इहालोक इत्यपि प्रत्ययदर्शनात् । सोऽपि तदवयवानाश्रित्येति चेन्न । लौकिकानामवयवाश्रयतयाऽवयविबुद्धेर-भावात् । न हि ते हस्तादिषु शरीरमिति व्यवहरन्ति । किन्तु तदात्मकतयैव । किञ्चैवमपि नेहालोक इतीहालोकत्र्यणुकमिति च प्रत्ययो दुःसंपादः । प्रमाणान्तरोपनीतावयवमाश्रित्येति चेत् । एवं तर्हि तथाभूतमाकाशादिकमेवाश्रित्य ‘इह पक्षी’ इत्यादिप्रत्ययः कुतो न समर्थनीयः । तथा च लौकिकानुभवोऽप्यनुसृतः स्यात् । तथाऽप्यनुमानवेद्यमाकाशमस्त्विति चेन्न । लिङ्गाभावात् ।

### **शेषवाक्यार्थचन्द्रिका**

एवं स्वमतेन ‘इह विहङ्गमः पतति’ इति प्रतिमासं समर्थ्य किरणावलीकारीयं तत्समर्थनप्रकारं दूषयितुमनुवदति अपर आहेति । अस्त्विहप्रत्ययस्य स्वोक्तरीत्या चाक्षुषत्वम् । न चैतावता आकाशस्य चाक्षुषत्वं सिद्ध्यति । किन्त्वाकाशस्य तद्विषयतायां सत्यामेव । न चासावस्ति । आलोकमण्डलस्यैवेहप्रत्यविषयत्वेनाभ्युपगमात् । तस्य च चाक्षुषताया इष्टत्वादिति भावः ॥ इहालोक इत्यपीति । इहालोक इति प्रतीतौ नेहप्रत्यस्यालोकविषयत्वं सम्भवति । तथा सति स्वात्मनि स्ववृत्तिप्रसक्तेरिति भावः । लोकव्यवहारविरोधेन दूषयति नेति । अवयवाश्रितत्वपक्षे दोषान्तरमाह किञ्चेति ॥ एवमपीति । आलोकावयवस्य इहप्रत्ययावलम्बनत्व इत्यर्थः ॥ नेहेति । आलोकावयवस्येहप्रत्ययावलम्बनत्वे नेहालोक इति प्रत्ययो न स्यात् । आलोकावयवेष्वालोकावय-विनोऽभावायोगादिति भावः ॥ इहालोकत्र्यणुकमिति । अवयवस्येहप्रत्ययालम्बन्त्वे इहालोक इत्यादीनाम् इहालोकचतुरणुकमित्यन्तानां प्रत्ययानां तत्तदवयवपरम्परायाश्चाक्षुषत्वेन चाक्षुषेह-प्रत्ययालम्बन्त्वेन निर्वाहेऽपीहालोकत्र्यणुकमिति न प्रत्ययः संभवति । तदवयवानां द्य्वाणुकानामचाक्षुषत्वेन चाक्षुषेहप्रत्ययालम्बनत्वानुपपत्त्या तदाश्रयतयेहालोकत्र्यणुकमिति प्रत्ययस्योप-पादयितुमशक्यत्वादित्यर्थः ।

ननु न ‘इहालोकत्र्यणुकमिति प्रत्ययानुपपत्तिः । त्र्यणुकावयवानां द्य्वणुकानामप्रत्यक्षत्वेऽप्यनु-मानसिद्धतयाऽनुमानोपनीतद्य्वणुकाश्रयतयाऽऽलोकत्र्यणुकावभासोपपत्तिरिति शङ्कते प्रमाणान्तरेति । हन्तैवं लाघवादावश्यकत्वाच्च प्रमाणान्तरोपनीताकाशाश्रयतयैव ‘इहपक्षी’ इत्यादिप्रत्ययस्य समर्थनसंभवाद् आलोकमण्डलविषयत्वकल्पनमनर्थकमित्याह एवं तर्हीति । द्वितीयेनादिपदेन

इहालोको नेहालोक इहालोकत्र्यणुकमिति प्रतीतीनां सङ्ग्रहः । प्रमाणान्तरसिद्धाकाशाश्रयतयैव इह पक्षीत्यादिप्रत्ययः समर्थनीयो न तु प्रमाणान्तरोपनीतालोकावयवाश्रयतया इत्यत्र नियामकान्तरमप्याह तथा चेति । प्रमाणान्तरोपनीतद्य्वणुकाश्रयतयेहालोकत्र्यणुकमिति प्रत्ययसमर्थने विलक्षणप्रमाणोप-नीताश्रयाश्रयित्वेन प्रत्ययकल्पनमेको दोषः । लौकिकानामवयवाश्रयतयाऽवयविबुद्धेरभावादित्युक्तोऽपरो दोष इति दोषद्वयम् । मानान्तरसिद्धाकाशाश्रयतया इह पक्षीत्यादिप्रत्ययनिर्वाहपक्षे तु न तदिति स एव पक्ष आश्रणीय इति भावः ॥ तथाऽपीति । रूपरहितद्रव्यत्वेन गगनादेरचाक्षुषतया चक्षुषा तत्सिद्ध्यसंभवेऽपीत्यर्थः । तथा च न तस्य साक्षिसिद्धत्वमिति भावः । लिङ्गाभावेनानुमानानुपपत्तेः साक्षिसिद्धत्वमेव तस्येत्याशयेनाह नेति ।

### **परिमल**

अयमिति । इह विहङ्गमः पततीति प्रत्यय इत्यर्थस् तार्किकाणां तथा प्रतीत्यभिमानसत्वादाह लौकिकानामिति ॥ त इति । लौकिका इत्यर्थः ॥ नेहेति । इहेत्युक्ताधिकरणस्य आलोकावयवत्वे तदाश्रितस्य तत्र निषेधप्रत्ययायोगादिति भावः ॥ इहालोकत्र्यणुकमितीति । त्र्यणुकावयवानां द्य्वणुकत्वेनातीन्द्रियतया इहेति प्रत्ययायोगादिति भावः । द्वितीयप्रत्ययोपपत्तिं शङ्कते प्रमाणान्तरेति । यद्वा अन्धकारावृतदेशे न इहालोक इति इहेति आलोकपरमाणव एवाधिकरणतया निर्दिश्यन्त इति भावेन नेहालोक इति प्रत्ययो दुःसंपाद इत्युक्तम् । एवं च प्रत्ययद्वयेऽप्युपपत्तिं शङ्कते प्रमाणान्तरेतीत्यवतरणीयम् ।

### **यादुपत्यम्**

इहालोकत्र्यणुकमिति प्रत्ययो ऽनुमानोपनीतद्य्वणुकरूपतदवयवमाश्रित्य सुसम्पाद इत्याशङ्कते प्रमाणान्तरेति ॥ इह पक्षीत्यादिप्रत्यय इति । अत्रादिपदेनेहालोकत्र्यणुकमित्यादि-प्रत्ययसङ्ग्रहः ॥ तथा चेति । अन्यथा लौकिकानामवयवाश्रयतयाऽवयविबुद्धेरभावादित्युक्तदोष-

प्रसङ्ग इति भावः ॥

### **श्रीनिवासतीर्थीया**

अस्त्विहप्रत्ययस्य चाक्षुषत्वम् । स च न साक्ष्युपनीतविषयकः । किन्तु प्रत्यक्षसिद्धालोकमण्डलविषय एवेति कश्चित्समाधत्ते अपर इति । अयमिह विहङ्गम इति प्रत्ययः ॥ इहेति । तथा च नालोकस्येहप्रत्ययविषयत्वं सम्भवति । आलोके आलोक इति प्राप्त्याऽऽत्माश्रयापत्तेरिति भावः । सोऽपि इहालोक इति प्रत्ययोऽपि । ते लौकिकाः । हस्तादिषु आश्रितं शरीरमिति शेषः ॥ किन्त्विति । हस्ताद्यवयवं दृष्ट्वा इदमेव शरीरमिति इह हस्ताद्यात्मकतयैव व्यवहरन्तीत्यर्थः । एवमपि इहालोक इति प्रत्ययस्यास्त्वालोकावयवविषयकत्वमित्यर्थः । नेहालोक इत्यत्रेहप्रत्ययविषयत्वं तदवयवस्य न सम्भवति । आलोकाभावावयवाभावादित्यर्थः । यद्वा इहालोकावयवे आलोको नास्तीति वक्तुं शक्यते अवयवे ध्वंसप्रागभावयोः सम्भवात्तथाऽपि नेहालोक इत्यत्रात्यन्ताभावस्यैव प्रतीयमानत्वात्तदधिकरणत्वमवयवस्य न युक्तमित्यर्थः । तथेहालोकत्र्यणुकमिति प्रत्ययोऽपि दुःसम्पादः । तत्रापि तदवयवस्य आलोकद्य्वणुकस्यातीन्द्रियत्वेन इहेति चाक्षुषप्रत्ययेऽनव-भासादित्यर्थः । इहालोकत्र्यणुकमिति प्रत्ययः सुसम्पाद इत्याशङ्कते प्रमाणान्तरेति । त्र्यणुकं स्वापेक्षया स्वल्पपरिमाणद्रव्यारब्धं कार्यद्रव्यत्वाद्धटादिवदित्यनुमानरूपप्रमाणान्तरोपनीतं द्य्वणुकरूपवय-वमित्यर्थः । यथाकथञ्चिदुपनीतभानस्यावश्यकतया त्वयाऽप्यङ्गीकारादिहालोकत्र्यणुकमित्यत्रेव इह विहङ्गमः पततीत्यत्रापि साक्षिरूपप्रमाणान्तरोपनीताकाशविषयकत्वमेवास्त्वित्याह एवं तर्हीति । तथा भूतं प्रमाणान्तरोपनीतम् ॥ तथा चेति । आकाशस्येहप्रत्ययविषयत्वे सतीत्यर्थः ॥ लौकिकेति । यथा तव इहालोक इत्यादेरवयवविषयत्वकल्पने लोकानुभवविरोधस्तथाऽत्र नेत्यर्थः । तथा हि । लौकिका आकाशे पक्षी पततीति वक्तव्ये आकाशमिहेति निर्दिश्य तत्र पक्षी पततीति भवर्द्भिद्रष्टव्यमिति लौकिकानुभव इत्यर्थः । अस्त्विह पक्षीत्यत्र प्रमाणान्तरोपनीताकाशस्येहप्रत्ययविषयत्वम् । तथाऽपि तदुपनायकं प्रमाणं न भवदुक्तरीत्या साक्षिरूपम् । किंत्वनुमानमेव भविष्यतीत्याशयेन शङ्कते तथाऽपीति । अस्त्विति । ततश्चानुमानोपनीतमेवाकाशम् इहप्रत्यये भासत इत्यर्थः ॥ लिङ्गेति । आकाशानुमापकलिङ्गेत्यर्थः ।

किरणावलीकारीयम् इति । तेनाप्युक्तरीत्याकाशचाक्षुषतापक्षं निराकृत्य कथं तर्हीह पक्षी नेह पक्षीति प्रत्यय इति चेद् इतीह प्रत्ययस्य कथंतामाशङ्क्य लोकमण्डलमाश्रित्येति ब्रूम इति तत्समर्थनकरणादिति भावः । उक्तरीत्येति । अनन्यथासिद्धचक्षुरन्वयव्यतिरेकानुविधायित्वानु-मानेनेत्यर्थः । चाक्षुषत्वम् । चक्षुःप्रमाणजन्यत्वमित्यर्थः । एतावतेति । इह प्रत्ययस्य चक्षुःप्रमाणजन्यत्वमात्रेणेत्यर्थः । चाक्षुषत्वं सिध्यतीति । चक्षुर्जन्यज्ञानविषयत्वमित्यर्थः । आलोकावयवस्येति । एतच्चैवमित्यंशस्य व्याख्यानम् । अपिशब्दस्य अधिकस्य प्रतीकान्तर्भावस्यैवं तर्हीत्युत्तरवाक्यप्रतीकग्रहणत्वभ्रान्तिनिवृत्यर्थमिति न दोष इति ज्ञेयम् । न तस्य साक्षीति । प्रमाणान्तरागम्य एवार्थे साक्षिणः प्रमाणादिति भावः ।





