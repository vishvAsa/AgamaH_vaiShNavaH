+++
title = "१८ गगनादेः सत्यता साक्षिसिद्धा"

+++


## सत्यत्वं गगनादेश्च साक्षिप्रत्यक्षसाधितम्

**गगनादेः सत्यता साक्षिसिद्धा**

**सत्यत्वं गगनादेश्च साक्षिप्रत्यक्षसाधितम्**

### **सुधा**

एवमागमानुमानाभ्यां सिद्धे विश्वसत्यत्वे प्रत्यक्षमप्याह सत्यत्वमिति ।

## **अनुव्याख्यानम्**

***सत्यत्वं गगनादेश्च साक्षिप्रत्यक्षसाधितम् ॥***

**सुधा**

चशब्दः प्रमाणसमुच्चये । न केवलमान्तरस्य सुखादेः किन्तु बाह्यस्य गगनादेश्चेति वा । तत्रापि कालगगनदिगादयः साक्षात्साक्षिसिद्धसत्यत्वाः । स्तम्भकुम्भादयस्तु वक्ष्यमाणेन प्रकारेणेति ज्ञापयितुं गगनादेरित्युक्तम् । अन्यथा विश्वस्य प्रकृतत्वात्तदेवात्रानुवर्तिष्यते किमनेन । साक्षीत्येवोक्ते साक्षिणोऽप्रामाण्यात् प्रामाण्ये वा प्रमाणत्रित्वभङ्गान् न विश्वसत्यत्वं प्रमितमिति शङ्का स्यात् । तन्निवृत्त्यर्थं प्रत्यक्षेत्युक्तम् । तथा च वक्ष्यते । प्रत्यक्षेत्येवोक्ते अतीन्द्रियार्थसत्यतायां न प्रमाणमुक्तं स्यात् । न च साक्षिणा विना बाह्यप्रत्यक्षमात्रेणैन्द्रियकाणामपि सत्यता सिध्द्यतीत्यतः साक्षीत्युक्तम् । उभयवादिसिद्धं प्रमाणमस्मत्पक्षेऽस्तीत्युक्तेनैव अस्यार्थस्य लब्धत्वात्साधित-मित्याह । तथाऽपि तदुपपादनाय पुनरुपन्यासः ।

### **शेषवाक्यार्थचन्द्रिका**

एवमिति । यद्यप्यत्र प्रत्यक्षस्य ज्येष्ठत्वात्प्रत्यक्षादिक्रमेण सत्यत्वसाधकप्रमाणोपन्यास एवोचितः, अत एव तृतीयस्य चतुर्थे ‘प्रत्यक्षमुपपत्तिश्च बहवश्चागमा यदा’ इत्यादिना तथैव निर्देशः, तथाऽपि प्रत्यक्षनिरूपणस्य बहुत्वादनुमानागमनिरूपणस्य चाल्पत्वात्सूचीकटाहन्यायेन श्रुत्यादिक्रमेण निर्देशः कृत इति ध्येयम् ॥ प्रमाणसमुच्चयेति । अनेन गगनादेश्चेति चशब्दो भिन्नक्रम इत्युक्तं भवति । अत्र पक्षे भिन्नक्रमत्वमाश्रयणीयं भवतीत्यरुच्या पक्षान्तरमाह न केवलमिति । गगनकालदिगादय इत्यत्र दिक्शब्देनाव्याकृताकाशभागानां ग्रहणम् । आदिपदेनात्ममनआदीनां सुखादीनां च परिग्रहः ॥ वक्ष्यमाणेनेति । ‘अतोऽदोषप्रतीतस्य सत्यत्वं साक्षिणा मतम्’ इत्यादिना वक्ष्यमाणेनेत्यर्थः ॥ प्रकारान्तरेणेति । स्तम्भादिग्राहकप्रत्यक्षादिप्रामाण्य- व्यवस्थापकत्वेनेत्यर्थः ॥ प्रकृतत्वादिति । विश्वसत्यत्ववाचिका इत्यत्रेति शेषः ॥ साक्षिणोऽप्रामाण्यादिति । अकरणत्वादफलत्वाच्च न तस्य प्रामाण्यमिति भावः ॥ प्रामाण्ये वेति । सुखादिविषयस्वरूपभूतचैतन्यस्य वा तदभिव्यक्तसुखादिज्ञानस्य वा सक्षित्वेन वक्ष्यमाणरीन्या करणत्वफलत्वयोरुपपत्त्या प्रामाण्येऽपि वेत्यर्थः ॥ प्रमाणत्रित्वभङ्गादिति । प्रत्यक्षादिष्वनन्तर्भावाद् अतिरेके चापसिद्धान्तान्न तस्य प्रमाणान्तरतयोपन्यासो युक्त इति न विश्वसत्यत्वस्य प्रमितत्वसिद्धिरिति भावः । तेन प्रमाणत्रित्वभङ्गस्य साक्षाद्विश्वसत्यत्वस्याप्रमितत्वे हेतुत्वाभावादसङ्गतिरिति शङ्काऽनवकाश इति ध्येयम् ।

ननु कथं तस्य प्रत्यक्षेऽन्तर्भाव इत्यत आह तथा चेति । प्राकृतं शुद्धचैतन्यमक्षं तु द्विविधं मतम्’ इत्यादिनेति शेषः ॥ अतीन्द्रियार्थेति । न च प्रत्यक्षेत्येवाक्तेऽपि साक्षिणोऽपि प्रत्यक्षत्वात्स एवातीन्द्रियार्थसत्यतायां प्रमाणं भविष्यतीति काऽनुपपत्तिरिति वाच्यम् । तस्य प्रत्यक्षतायां विवादेन प्रत्यक्षशब्देन तदप्राप्तेरित्याशयात् । माऽस्त्वतीन्द्रियार्थसत्यतायाः प्रत्यक्षेण सिद्धिः, ऐन्द्रियकार्थसत्यतायास्तु बाह्यप्रत्यक्षेण सिद्धिरविकलैव; इत्यतो गृहीतप्रमाणभावस्यैव बाह्यप्रत्यक्षस्य तत्सत्यत्वसाधकत्वाद् वक्ष्यमाणरीत्या साक्षिणा विना प्रामाण्यनिश्चयानुपपत्त्या, साक्षिणा गृहीतप्रामाण्यस्यैव बाह्यप्रत्यक्षस्य स्वविषयसत्यत्वसाधकत्वेन केवलस्य तस्य तदसाधकत्वान् न बाह्यप्रत्यक्षेणैन्द्रियकार्थानामपि सत्त्वसिद्धिरित्याह न च साक्षिणा विनेति । ननु गगनादिसत्यत्वस्य साक्षिसिद्धताया इतःपूर्वमसाधितत्वात् कथं भाष्ये साधितमिति साधितत्वोक्तिरित्यतः ‘साधकत्वं तु सत्यस्य साक्षिणो ह्यावयोः’ इत्युक्त्यैव गगनादिसत्यत्वस्य साक्षिसिद्धत्वस्यार्थतो लब्धत्वात्तदभिप्राय कत्वाच्च साधितत्वोक्तेर्नानुपपत्तिरित्याह उभयेति । तर्हि लब्धत्वादस्यार्थस्य पुनरभिधानमनर्थकमित्यत आह तथाऽपीति । लब्धत्वेऽपीत्यर्थः ।

### **परिमल**

किं चेति चार्थमभिप्रेत्याह चशब्द इति । यथाश्रुतान्वयमुपेत्याह न केवलमिति । ‘मिथ्यात्वमपि बन्धस्य न प्रत्यक्षविरोधत’ इत्यादिना जिज्ञासानये । यद् आन्तरसुखादेः साक्षिणासत्यत्वमुक्तं तेन साकं समुच्चय इति भावः ॥ तत्रापीति । बाह्यवस्तुष्वपीत्यर्थः । आदिपदेन दिग्विशेषाः प्राच्यादयो ग्राह्याः ॥ वक्ष्यमाणेनेति । ‘एवमक्षजमानत्वसिद्धामि’त्यादिनाऽत्रैवात्तरत्र अर्थसत्त्वघटितप्रत्यक्षादिप्रामाण्यव्यवस्थापनप्रकारेणेत्यर्थः ॥ प्रकृतत्वादिति । विश्वसत्यत्ववाचिका इति पूर्वप्रकृतत्वाद्विभागपरिणामाभ्यां विश्वस्येत्यनुवर्तिरिते ॥ किमनेनेति । गगनादेरिति कथनेन किमित्यर्थः । तावता कथमुक्तशङ्कानिरास इत्यत आह तथा च वक्ष्यत इति । युक्तिपादे । ‘प्राकृतं शुद्धचैतन्यमक्षं तु द्विविधं मतमि’त्यादौ ‘‘न विलक्षणत्वनयानुव्याख्याने साक्षिणः प्रत्यक्षप्रमाणत्वं वक्ष्यत इत्यर्थः । साक्षीत्युक्तः कृत्यमाह प्रत्यक्षेत्येवोक्ते इत्यादिना । गगनादेरित्यादिपदेनैन्द्रियका- नैन्द्रियकरूपराशिद्वयस्य ग्रहणं कृत्वा प्रत्यक्षसाधितमित्युक्ते प्रसिद्धत्वेन बाह्यप्रत्यक्षस्यैव प्रत्यक्षपदेन ग्रहणाऽपत्त्या गगनादिरूपाऽतीन्द्रियार्थसत्यत्वे प्रमाणं नोक्तं स्यादित्यर्थः । नन्वेवं साक्षिपदे दत्तेऽपि बाह्यप्रत्यक्षादिप्रमाणवेद्यार्थसत्यतायां प्रमाणं नोक्तं स्यादिति चेन्न । तत्प्रमाणप्रामाण्यव्यवस्थापनद्वारा तत्तत्प्रमाणवेद्यार्थसत्यत्वस्यापि साक्षिणैव व्यवस्थाप्यतया साक्षिप्रत्यक्षेत्युक्त्यैव ऐन्द्रियकानैन्द्रियकसर्व-पदार्थसत्यत्वे प्रमाणमुक्तं भवत्येवेत्याशयेन साक्षिप्रत्यक्षेत्युक्तमिति भावेनाह न च साक्षिणा विनेति । ऐन्द्रियकाणामपीत्यपिपदस्य न केवलमानुमानिकादीनमित्यर्थः । ‘साधकत्वं तु सत्यस्ये’त्यादि-त्रिपाद्यास्तात्पर्यमनुवदति उभयवादीत्यादिना । अस्यार्थस्य सत्यत्वरूपार्थस्य । तर्हि पुनरत्र तदुपन्यासो व्यर्थ इत्यत आह तथाऽपीति ।

### **यादुपत्यं**

दिगादय इत्यत्रादिपदेन प्रकृतिर्गाह्या ॥ वक्ष्यमाणेनेति । ‘एवमक्षजमानत्वसिद्धां विश्वस्य सत्यताम् । किमिति स्थापयेन्नायं निदषज्ञानशक्तितः’ इत्यत्र वक्ष्यमाणेन स्तम्भादिग्राहकप्रत्यक्षप्रामाण्यव्यवस्थापनद्वारेति प्रकारान्तरेणत्यर्थः ॥ तथाच वक्ष्यत इति । ‘प्राकृतं शुद्धचैतन्यमक्षं तु द्विविधं मतम्’ सत्यत्र साक्षिणः प्रत्यक्षप्रमाणत्वं वक्ष्यत इत्यर्थः ।

### **श्रीनिवासतीर्थीया** 

अन्यथा उक्तरीत्या प्रकारान्तरज्ञापनाभिप्रायाभावे सर्वस्यापि विश्वस्यै-कप्रकारेणैव साक्षिसिद्धत्वे इति यावत् । गगनादेरित्युक्तिर्व्यथैंव । ननु तर्हि सत्यत्वं साक्षिप्रत्यक्ष-साधितमित्युक्ते कस्येत्यपेक्षा स्यात्तदर्थं गगनादेरिति वाच्यमित्यत उक्तं विश्वस्येति । ‘विश्वसत्यत्ववाचिकाः’ इति पूर्व विश्वस्य प्रकृतत्वात्तद्विश्वपदमेव बुद्ध्या विविक्तं सत् षष्ठ्यन्तमत्रानुवृथं भविष्यतीति किमनेन गगनादेरिति पदेनेत्यर्थः । तथा च गगनादेरिति पदोक्तिमहिम्ना न गगनघटादिरूपस्य विश्वस्यैकप्रकारेण साक्षिसिद्धत्वं किन्तु प्रकारान्तरेणेत्यर्थः सूचित इति ज्ञेयम् । नन्वतीन्द्रियपदार्थसत्यतायां प्रमाणं मास्तु । ऐन्द्रियकपदार्थानां तु सत्यता बाह्यप्रत्यक्षेण चक्षुरादिना सिद्धेभविष्यतीत्यत आह न च साक्षिणेति ॥ सिध्यतीति । ऐन्द्रियकघटादिसत्यताग्राहि-प्रत्यक्षप्रामाण्यग्राहकतया साक्षिण एव वाच्यत्वादिति हृदयम् । ननु गगनादीनां सत्यतायाः साक्षिप्रत्यक्षसिद्धत्वं पूर्वं कुत्र साधितमित्यतः पूर्वमयमर्थो लब्धोऽस्तीत्याशयेन साधितमित्याहेत्याह उभयेति । तर्हि यथाकथंचित्पूर्वमस्यार्थस्योक्तत्वात्पुनः सत्त्यत्वमित्यादिना किमर्थमुपन्यस्यत इत्यत आह तथाऽपीति । यद्यपि प्राक् सिद्धं तथाऽपीत्यर्थः । यद्वा ननूभयवादिसिद्धत्वे न वक्तव्यमेतदित्यत आह तथाऽपीति । यद्यप्युभयवादिसिद्धं तथाऽपीत्यर्थः ।

### **वाक्यार्थरत्नमाला**

तथैवोपन्यासः श्रुत्यादिक्रमेणोपन्यासः कृत इति पाठः । तथैव प्रकृतत्वात् । निर्देशपदयुक्तपाठेऽप्ययमेवार्थः । भिन्नकम इति । बुध्याविविक्तसाक्षिप्रत्यक्षपदेन सम्बन्धे साक्षिप्रत्यक्षेण च साधितमिति योज्यमिति भावः । स्वमतानुसारेण दिक्पदार्थकथनमव्याकृतेति । अदोषप्रतीतस्येत्यस्य न विद्यते दोषः कारणं यस्येत्यादिना ज्ञानकरणोभयपरतया योजनानन्तरं साक्षिणा मतं सिद्धं प्रामाण्यग्रहणादिनेति शेष इत्यादिमूलोक्तव्याख्यानं मनसि निधायाह । प्रामाण्येति । तदेवेति मूलम् । बुध्या विवेकेन विश्वस्येत्येवमित्यर्थः । ---- अनुसारेणाह । अकरणत्वादफलत्वाच्चेति । ---- आह । सुखादीति । वक्ष्यमाणरीत्येति । निर्दोषत्वातिनियमात्तद्बलिष्टतमं मतमित्यादिनविलक्षण-त्वाधिकरणीयानुभाष्यव्याख्यावसरे सुखादिविषयं स्वरूपेन्द्रियं साक्षीत्यादिनेति शेषः । अतीन्द्रियार्थेतीति । तदर्थस्य बाह्यप्रत्यक्षागोचरत्वादिति भावः । प्रत्यक्षेणेत्यत्र बाह्येति योज्यम् उत्तरवाक्याद्यनुसारात् । अविकलैवेति । तस्योक्तप्रत्यक्षगोचरत्वादिति भावः । न च साक्षिणेति मूले नचेत्यस्य नापीत्यर्थः । सत्यस्य साक्षिण इत्यत्र व्यधिकरणे षष्ठ्यौ ॥





