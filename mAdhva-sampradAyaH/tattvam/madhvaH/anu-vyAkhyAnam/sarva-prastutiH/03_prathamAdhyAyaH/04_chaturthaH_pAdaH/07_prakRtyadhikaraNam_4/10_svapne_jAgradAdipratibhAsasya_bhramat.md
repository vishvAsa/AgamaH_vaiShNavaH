+++
title = "१० स्वप्ने जाग्रदादिप्रतिभासस्य भ्रमत्वमेव"

+++


## जाग्रत्वमिति हि भ्रमः

**स्वप्ने जाग्रदादिप्रतिभासस्य भ्रमत्वमेव**

**जाग्रत्वमिति हि भ्रमः**

### **सुधा**

ननु कथं तर्हि ‘स्वप्नमायासरूपा’ इत्यादौ स्वप्नस्य भ्रान्तित्वोक्तिरित्यत आह जाग्रत्वमिति ।

## **अनुव्याख्यानम्**

***जाग्रत्वमिति हि भ्रमः ॥***

इतिशब्द आद्यर्थे, उल्लेखार्थे वा । जाग्रदहमस्मीति द्रष्टुर्यज्जाग्रत्वं, यच्चैतत्पदार्थानां जाग्र (द्दृशा)द्दशादृष्टपदार्थैर् ऐक्यं बाह्यमृदादिजन्यत्वं वा, एवमादिप्रतिभासो भ्रमः । बाध्यत्वादिति हिशब्दार्थः । तदपेक्षया श्रुत्यादिवचनानीति भावः ।

### **शेषवाक्यार्थचन्द्रिका**

‘जाग्रत्त्वं भ्रान्तिः’ इत्येतावता पूर्तेर् इतिशब्दानर्थक्यमित्यतः शशत्व-विषाणित्वादिसामानाधिकरण्यादेरपि भ्रान्तिकल्पितत्वस्य वक्ष्यमाणत्वेन तत्सङ्ग्राहकतयाऽर्थवत्त्वोप-पत्तेरित्याशयेनाह आद्यर्थ इति । अनेन जाग्रत्त्वादिकं भ्रान्तिरिति मूलयोजनोक्ता भवति । इतिशब्दस्य आद्यर्थत्वं कुत्राप्यदृष्टमित्यतो रीत्यन्तरेण व्याचष्टे उल्लेखार्थे वेति । ननु जाग्रत्त्वस्यापि प्रतीतिरस्त्येवेति सोपादानत्वसम्भवान्न तत्प्रतीतेरपि भ्रान्तित्वम् अन्यथाऽर्थप्रतीतेरपि भ्रान्तित्वं स्यात्, इत्यतो न वयं कारणसामग्रीसम्पादनसम्भवनामात्रेणार्थानां सत्यत्वमातिष्ठामहे, किन्तु बाधकाभावेनैव, अस्ति च जाग्रत्त्वप्रतीतेर्बाधः ‘स्वप्न एवायं, न जागरोऽनुभूतः’ इत्याद्युदयात्, इत्युपपत्तिसूचनार्थं भाष्ये हिशब्द इत्याशयेनाह बाध्यत्वादितीति ॥ तदपेक्षयेति । जाग्रत्वादिप्रतीतेर्भान्तित्वापेक्षयेत्यर्थः ॥ श्रुत्यादीति । ‘स्वप्नमायासरूपा’ इत्यादिश्रुत्यादीत्यर्थः ।

### **परिमल**

श्रुत्यादीति । प्रागुक्तमाण्डूकश्रुत्यादीत्यर्थः ।

### **श्रीनिवासतीर्थीया**

उल्लेखं दर्शयति जाग्रदिति । आद्यर्थ इत्युक्तं दर्शयति बाह्येति ।

### **वाक्यार्थरत्नमाला**

भ्रान्तिरित्येतावतेति । भ्रम इत्यस्याभ्रान्तिरित्यर्थानुवाद इत्यदोषः । वक्ष्यमाणत्वेनेति । समानाधिकरण्यं दृश्यतेऽत्र स च भ्रम इत्युदाहृताधिकरणीयानुव्याख्यान-व्याख्यावसर इति शेषः । कुत्राप्यदृष्टमिति । अव्ययानेकार्थत्वप्रक्रियाया निरवकाशप्रमाणत्वाभावादि-त्याशयः । ननु स्वप्नाधिकरणभाष्यमूले इतिशब्द आद्यर्थ इत्युक्तेः,दृष्टहानिरदृष्टस्य कल्पनेत्येवेत्यदृश्य-त्वाधिकरणभाष्यव्याख्यानमूले इतिशब्द आद्यर्थे तेनेत्युक्तेश्च तत्कथं न कुत्राप्यदृष्टत्वोक्तिरिति चेन्न । व्याख्यात्रंतरव्याख्यानस्य ग्रन्थान्तरेऽभावः । उदाहृतस्थलं तु प्रकृतसममित्यभिप्रायात् । इतीत्यस्य निरर्थतेत्येतन्मूले क्वचिदादिशब्दार्थ इति गणनेऽपि तदर्थस्याप्राचुर्याभिप्रायेणायं ग्रन्थः । तृतीयस्य प्रथमे ज्वलिति कसन्तेभ्योऽण इत्यत्र तद्वितीये च शमित्यष्टाभ्यो घिनुणित्यत्र च काशिकायामितिशब्द आद्यर्थ इत्युक्तमपि निर्वाह्यमेवेत्याशयः । स्यादेतज्जाग्रत्वस्यापीत्यादिवक्ष्यमाणमूलानुसारेणाह । ननु जाग्रत्वस्यापीति ।

