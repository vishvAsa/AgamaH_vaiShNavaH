+++
title = "१३ ब्रह्मणो ऽर्थक्रियाकारित्वं मायिना अङ्गीकृतम्"

+++


## ब्रह्म त्वर्थक्रियाकारि परतः स्वत एव वा

**ब्रह्मणो ऽर्थक्रियाकारित्वं मायिना अङ्गीकृतम्**

**ब्रह्म त्वर्थक्रियाकारि परतः स्वत एव वा**

### **सुधा**

नन्वर्थक्रियाकारित्वं यथा विपक्षान्मिथ्याभूताद्य्वावृत्तम् एवं सपक्षाद्ब्रह्मणोऽपि व्यावृत्तत्वादसाधारणम् । न च ज्ञानस्य सत्यस्यार्थक्रियोक्तेति वाच्यम्, तस्यापि प्रपञ्जान्तर्भावेन विप्रतिपन्नत्वादित्यत आह ब्रह्म त्विति ।

## **अनुव्याख्यानम्**

***ब्रह्म त्वर्थक्रियाकारि परतः स्वत एव वा ॥***

***अङ्गीकृतं हि तेनैव***

तेन मायावादिनैव ब्रह्म प्रपञ्चादप्यतिशयेनार्थक्रियाकार्यङ्गीकृतमेव । (हि) जन्मादिसूत्रे जगत्कारणत्वेनोक्तत्वात् । अतः सपक्षप्रवोशित्वान्नासाधारण्यं मन्तव्यम् ।

ननु मयाऽङ्गीक्रियमाणं ब्रह्मणोऽर्थक्रियाकारित्वं च न स्वाभाविकम् । किन्तु परत एव । मायायां तदाप(यत्तमि)तत इत्यङ्गीकारात् । अतः कथमापादकस्य सपक्षप्रवेश इत्यत आह

परत इति ।

अङ्गीकृतं तावदर्थक्रियाकारित्वं ब्रह्मणः, तत्स्वतः परतो वाऽस्तु किमनेन प्रकृतानुपयुक्तेन ।

न हि स्वतोऽर्थक्रियाकारित्वमापादकत्वेनास्माभिरभिहितम्, परेण वा प्रस्तावितम् ।

अन्यथा सामान्यतः प्रयुक्तस्य धूमादेर्विशेषाकारेण सपक्षाप्रवेशितयाऽसाधारण्य(ण)स्य वक्तुं शक्यत्वेन तद्भङ्गः स्यात् ।

### **शेषवाक्यार्थचन्द्रिका**

विपक्षान्मिथ्याभूतादिति । साध्यस्थानापन्नाबाध्यत्वरूपापाद्याभाव-वत्त्वेन निश्चितत्वाच्छुक्तिरजतादेर्विपक्षत्वम् । चिदात्मनस्तु साध्यस्थानापन्नाबाध्यत्वरूपापाद्यवत्तया निश्चितत्वात्सपक्षत्वमिति ध्येयम् ॥ ब्रह्मणो व्यावृत्तत्वादिति । ब्रह्मणः क्रियावेशशून्यत्वेनार्थक्रिया-कारित्वाभावादिति भावः ॥ असाधारणमिति । सत्याच्चिदात्मतो व्यावृत्तस्यार्थक्रियाकारित्वस्य योगाद्वियदादिकं मिथ्या वा मिथ्याभूताच्छुक्तिरजतादेर्व्यावृत्तार्थक्रियाकारित्वयोगात्सत्यं वेति संशयाधारकतयाऽर्थक्रियाकारित्वस्य तत्सत्यत्वनिश्चायकत्वं न स्यादित्यर्थः । ननु साधनस्य न सकलसपक्षप्रवेशनियमः । तथा सत्यतादृग्रूपस्य धूमस्याप्यसाधारण्यप्रसङ्गात् । किन्तु यत्किञ्चित्सपक्ष-वृत्तित्वमपि । ततश्चार्थक्रियाकारित्वस्य सत्ये चिदात्मन्यवृत्तावप्युक्तरीत्याऽसत्ये सर्पभ्रमादिरूपे ज्ञाने वृत्तेर्नासाधारण्यमिति शङ्कते न चेति । प्रपञ्चान्तर्गतत्वेन वियदादिरूपप्रपञ्चान्तर्गतत्वेन ॥ विप्रतिपन्नत्वादिति । सत्यत्वमिथ्यात्वाभ्यां विप्रतिपन्नत्वादित्यर्थः । तथा च विप्रतिपत्तिविषयतया पक्षत्वेन न सपक्षत्वं ज्ञानस्येति यत्किञ्चित्सपक्षवृत्तित्वमपि नेति भावः ॥ प्रपञ्चादप्यतिशयेनेति । अनेन ब्रह्म त्वित्यत्र तुशब्दो विशेषार्थ इत्युक्तं भवति । कथमतिशय इत्यत आह जगत्कारणत्वेनोक्त-त्वादिति । सूत्रे इति श्रुतेरप्युपलक्षणम् ॥ सपक्षप्रवेशित्वादिति । सत्येऽपि ब्रह्मण्यर्थक्रियाकारित्व-रूपस्यापादकस्य वृत्तेरिति भावः ॥

न स्वाभाविकमिति । ब्रह्मणो निर्विकारत्वेन सतो जगत्कारणत्वायोगादित्यर्थः । किंरूपं तर्हि कारणत्वं ब्रह्मणःश्रुतिसूत्रयोरभिमतमिति पृच्छति किन्त्विति । मायावशादेव ब्रह्मणो जगत्कारणत्वात्तदभिप्रायकं श्रुत्यादिकमित्याशयेन परिहरति ॥ परत एवेति । नन्वेवमपि निर्विकारत्वश्रुत्यादिविरोध इत्यत आह मायायां तदापतत इति । केवलस्य ब्रह्मणोऽकारण-त्वान्मायोपरागादेव कारणत्वात्प्राप्ताप्राप्तविवेकेन ब्रह्मकारणत्वोक्तेर्मायाकारणत्व एव पर्यवसान-मित्यर्थः । मायोपरक्तस्य विकारित्वेऽप्यनुपरक्तस्य निर्विकारत्वेन तद्विषयकत्वाच्छुत्यादेर्न तद्विरोध इति भावः ॥ अत इति । ब्रह्मणः परतोऽर्थक्रियाकारित्वेऽपि स्वतोऽर्थक्रियाकारित्वाभावादित्यर्थः ॥ अङ्गीकृतं तावदिति । यद्यपि मायायां तदापतत इति ग्रन्थपर्यालोचनया मायाया एव कारणत्वं ब्रह्मणस्तु तदाश्रयत्वात्कारणत्वोपचार इत्येव पराभिप्रायः प्रतीयत इति न ब्रह्मणोऽर्थक्रियाकारित्वस्या-ङ्गीकृतत्वोक्तिर्युक्ता । तथाऽपि परत इत्येतत्स्वारस्यानुसारेणैवमुक्तम् । पराभिप्रेतार्थवर्णनं च पराशयमुद्घाट््योत्तरत्र दूषयिष्यतीति ध्येयम् । अभिहितमिति । ‘व्यावहारिकता चास्ये’त्यत्रेति शेषः । अभिहितस्य चार्थक्रियाकारित्वमात्रस्य ब्रह्मण्यपि सद्भावान्न सपक्षाप्रवेश इति भावः । ननु चात्र सामान्यस्यैवापादकत्वोक्तावपि सामान्योक्तेरुपक्रमानुसारेण विशेषपरत्वेन स्वतोऽर्थक्रियाकारित्वस्यै-वापादकतया पर्यवसानान्न सपक्षप्रवेश इत्यतः स्यादेतदेवं यद्यत्र विशेषपरत्वनिर्णायकमुपक्रमादिकं किञ्चित्स्यात् । न चैतदस्तीत्याह परेण वेति । विशेषस्यापादकत्वेनानुक्तावपि सामान्योक्तेर्विशेष- परत्वनिर्णायकप्रस्तावाद्यभावेऽपि विशेषपरत्वमङ्गीकृत्य सपक्षाप्रवेशवादिनोऽनिष्टमाह अन्यथेति ॥ विशेषाकारेणोति । धूमस्य महानसे सत्त्वेऽपि पर्वतीयधूमस्य तत्राभावादित्यर्थः ।

### **परिमल**

अर्थक्रियाकारित्वमिति । ‘व्यावहारिकता चास्य स्यादबाध्यत्व एव ही’त्यत्रोक्तम् । यद्यर्थक्रियाकारित्वरूपव्यावहारिकत्वं चाङ्गीक्रियते प्रपञ्चस्य, तर्ह्यबाध्योप्यङ्गीक्रियेतेत्यत्रोक्तमापाद-कमिति योज्यम् । सपक्षान्तरे हेतुसत्त्वमाशङ्ग्य निराह न च ज्ञानस्येति । तुशब्दार्थोऽतिशयेनेति ॥ धूमादेविशेषाकारेणेति । पर्वतादिदेशविशेषसल्लग्नत्वादिरूपेणेत्यर्थः ।

### **श्रीनिवासतीर्थीया**

अत्रासाधारण्यमाशङ्गते नन्विति । ननु सर्वसपक्षवृत्तित्वं नापेक्षितम्, तथात्वे धूमानुमानस्याप्यसाधारण्यप्राप्तेः किंतु क्वचित्सपक्षे वृत्तित्वं; तदस्तीति नासाधारण्यमिति शङ्गते न चेति । आपादाकस्य अर्थक्रियाकारित्वरूपहेतोः । अन्यथा भूर्नित्या गन्धवत्त्वादित्यत्रापि मायिकस्य गन्धवत्त्वस्य यथाकथञ्चिद्गगनेऽपि वक्तं शक्यत्वादसाधारण्यं न स्यात् । तस्मात्साक्षात्सम्बन्धेन गन्धवत्त्वाभावान्नासाधारण्यमिति वाच्यम् । तद्वत्प्रकृतेऽप्यर्थक्रियाकारित्वस्यापि ब्रह्मणि मायाऽयत्तत्वाङ्गीकारान्नासाधारण्यमिति हृदयम् ।

### **वाक्यार्थरत्नमाला**

विपक्षसपक्षलक्षणयोः साध्यघटिततया प्रकृते चापादाकत्वेन साध्याभावाद्विपक्षत्वाद्युक्तिः कथमित्यतस्तदुपपादयति । साध्यस्थानेति । अनेन साध्यपदं व्यापकपरमिति सूचितम् । उक्तरीत्येति । नाभूदत्रेत्युक्तेत्यर्थः । उत्तरत्रेति । स्यादेतद् ब्रह्मण इत्यादिनानुपदमेवेत्यर्थः । उक्तक्रमानुसारेणेति । उपक्रमाद्यनुसारेणेत्यर्थः । उपक्रमादिकमिति वक्ष्यमाणत्वात् ।
उपक्रमादिकं किञ्चिदिति । अत्र मूलोक्तप्रस्तावपदस्योपलक्षणत्वम् । प्रस्तावे अनुक्तावपि मध्येऽप्युक्तिसम्भवादिति भावेनादिपदम् । धूमस्येति । अविशेषितधूमसामान्यस्येत्यर्थः ।





------------------------------------------------------------------------

परतस्त्वे न च प्रमा

**परतस्त्वे न च प्रमा**

### **सुधा**

स्यादेतत् । ब्रह्मणोऽर्थक्रियाकारित्वं परत इत्यस्य नायमर्थ; दारुयन्त्रस्येव पराधीनमिति, नापि कुलालस्येव प्रयोजनाद्यपेक्षमिति; किन्तु गगने मलिनतेव निष्क्रिय एव ब्रह्मणि मायासम्बन्धादर्थक्रिया(दि) अवभासत इति । न चैवंविधेन सपक्षप्रवेशो भवत्यापादकस्येत्यत आह परतस्त्व इति ।

## **अनुव्याख्यानम्**

*** परतस्त्वे न च प्रमा ॥***

ब्रह्मणोऽर्थक्रियाकारित्वस्येति शेषः । परतस्त्वे निरूपितरूपे । प्रमा प्रमाणम् ।

### **शेषवाक्यार्थचन्द्रिका**

‘परतस्त्वे न च प्रमे’ति ब्रह्मणोऽर्थक्रियाकारित्वस्य कल्पितत्वनिराकरणमनर्थकमित्यतः परतो जगत्कारणत्वमिति शङ्गित्रभिसन्धिनिराकरणार्थं तदिति भावेन तावदभिसन्धिकल्पनप्रयोजनं दर्शयन्नेवाभिसन्धिमुद्धाटयति स्यादेतदिति । ब्रह्मणोऽर्थक्रिया-कारित्वस्य कल्पितत्वे प्रमाणभावस्यानेनानभिधानात्कथमनेनोक्तशङ्कापरिहार इत्यतस्तदुपपत्तयेऽपेक्षितं शेषं पूरयति ब्रह्मण इति । कल्पितत्वे प्रमाणाभावे वक्तव्ये किमेतदसङ्गतमुच्यते ‘परतस्त्वे न च प्रमे’तीत्यतः प्रकृतोपयोगितया परतस्त्वशब्दं व्याचष्टे निरूपितरूप इति । कल्पितत्वरूप इत्यर्थः ।

### **परिमल**

दारुयन्त्रस्येवेति । सूत्रेण चेष्टमानदारुप्रतिमाया इवेत्यर्थः ।

### **यादुपत्यं**

निरूपित इति । मायाकल्पित इत्यर्थः । एवमग्रेऽपि ।

### **श्रीनिवासतीर्थीया**

एवंविधेन यथाकथंचिद्विद्यमानेन, प्रकृते च मायिकार्थक्रियाकारित्वेन ब्रह्मण्यङ्गीकृतेन निमित्तेन । निरूपितरूपे मायिकत्वरूपे ।

### **वाक्यार्थरत्नमाला**

प्रयोजनं दर्शयन्निति । प्रयोजनं दर्शयितुमित्यर्थः । समानकालीनताया वैवक्षिक्याः सद्भावेन शतुरुपपत्तिरिति भावः । अर्जन् वसतीत्यादाविव हेतौ वा शतृप्रत्ययः । वासं प्रत्यर्जनस्य हेतुरूपप्रयोजनत्वात् । प्रयोजनदर्शनस्याभिसंध्युद्घाटनप्रयोजनत्वादिति बोध्यम् । अभिधानादिति ।
ब्रह्मणोऽर्थक्रियाकारित्वस्येति विशेषानुक्तेरित्याशयः । कल्पितत्वरूप इत्यर्थ इति पाठः । कल्पितत्व इत्येव पाठेऽतिस्पष्टत्वाद्रूपपदार्थान्तर्भावेन कल्पितत्वरूप इति व्याख्येयम् ।

