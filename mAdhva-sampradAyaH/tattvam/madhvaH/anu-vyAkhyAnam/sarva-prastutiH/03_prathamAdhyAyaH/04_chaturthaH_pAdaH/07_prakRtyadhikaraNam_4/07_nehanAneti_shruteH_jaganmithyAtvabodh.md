+++
title = "०७ नेहनानेति श्रुतेर् जगन्मिथ्यात्वबोधकत्वे युक्तिविरोधः"

+++


## भ्रमत्वे त्वियमुक्तिश्च तदन्तःपतानान्न हि

**नेहनानेति श्रुतेर् जगन्मिथ्यात्वबोधकत्वे युक्तिविरोधः**

**भ्रमत्वे त्वियमुक्तिश्च तदन्तःपतानान्न हि**

### **सुधा**

यदुक्तं नादेहयोगिन इत्यादि तदनुपपन्नम् । देहादेरपि भ्रान्तिकल्पितत्वात् । न च तत्र कारणाभावः पूर्वदेहादेर्विद्यमानत्वात् । न चैवमनवस्था, अनादित्वादिति । मैवम् । आदिसर्गे देहादिदर्शनानुपपत्तेः । न ह्ययं साक्षिमात्रसिद्धोऽर्थ इत्युक्तम् । किञ्च स्यादयमनवस्थापरिहारः, यदि पूर्वपूर्वतरादिदेहादेरपि भ्रान्तिसिद्धत्वं प्रमितं स्यात् । अन्यथैवं, सर्वत्रानवस्थापरिहारः प्रसज्येत । न चात्र प्रमाणम् अस्ति । ननु कथं नास्ति, ‘नेह नाना’ इत्यादिश्रुतेर्विद्यमानत्वादिति एतदाह (इत्यत आह) भ्रमत्वे त्विति ।

## **अनुव्याख्यानम्**

***भ्रमत्वे त्वियमुक्तिश्च तदन्तःपतानान्न हि ॥***

यद्वा सर्वोऽप्ययं प्रसङ्गो विपर्ययपर्यसानहीनत्वादाभास एव । नेह नानेत्यादिश्रुत्या सर्वस्यापि वियदादेः प्रपञ्चस्य भ्रान्तिकल्पितत्वाभिधानाद् इत्याशङ्क्येदमुदितम् । उपपत्त्यविरुद्धो हि वेदार्थो ग्राह्यः । अन्यथा अन्धो मणिमविन्दद् इत्यादेरपि ग्रहणप्रसङ्गात् । विचारशास्त्रानारम्भप्रसङ्गाच्च । नेह नानेत्यादिवाक्यं चोपपत्तिविरुद्धम् । तथा हि । यदि वियदादिकं सर्वं भ्रमसिद्धं स्यात् तदा तदन्तःपातित्वादियं श्रुतिश्च तथा स्यात् । भ्रमारोपितं चासदिति श्रुतेरप्यसत्त्वान्नार्थधीहेतुत्वमिति । भ्रमशब्दः ज्ञाने अर्थे च परेषां प्रसिद्ध इति भ्रमत्व इत्युक्तम् । यद्यप्ययमर्थः प्रथमसूत्रे वर्णितस्

तथाऽपि तत्राध्यात्मिकः प्रसङ्गः (प्रपञ्चो) अत्र तु बाह्यविषय इति भेदः । अधिकविवक्षया

चोक्तस्य पुनरुक्तिरिति ।

### **शेषवाक्यार्थचन्द्रिका**

न च तत्रेति । देहादिभ्रान्तिकल्पितस्य देहादेर्देहादिभ्रान्तिहेतुत्वेऽन्यो-न्याश्रयप्रसङ्गेन देहादिभ्रान्तिहेतुत्वासम्भवादिति भावः । पूर्वपूर्वभ्रान्तिकल्पितदेहादेरुत्तरोत्तरदेहादि-भ्रान्तिहेतुत्वेन व्यक्तिभेदेन कोटिद्वयानङ्गीकारान् न इतरेतराश्रय इत्याह पूर्वेति । नन्वेवमन्योन्या-श्रयाभावेऽप्यपर्यवसितदेहादिभ्रान्तिपरम्पराश्रयणात्, आदिशब्दोक्तानवस्थाया न परिहार इत्याशङ्कते न चेति । बीजाङ्कुरादाविव प्रवाहस्यानादित्वान्नानवस्था दोषायेति परिहरति अनादित्वादिति ॥ आदिसर्ग इति । ततः पूर्वं प्रलये देहादिभ्रान्तेरभावादिति भावः । न च कल्पान्तरीयदेहादिभ्रमादेवादिसर्गेऽपि देहादिदर्शनमस्त्विति वाच्यम् । तथा सत्यतिप्रसङ्गादित्यत्र तात्पर्यात् । ननु च देहाद्यारोपस्याविद्या-वृत्तिप्रतिबिम्बितचैतन्यलक्षणसाक्षिरूपत्वान् न देहादिप्रतिभाससम्भव इत्याह न हीति । अयमिति । साधारण इत्यर्थः ॥ यदीति । बीजाङ्कुरपरम्परायाः सिद्धविषयत्वेन तत्रानवस्थाया अदोषत्वेऽपि प्रकृते भ्रान्तिकल्पितदेहपरम्पराया असिद्धविषयत्वाद् दूषणत्वमेवेति भावः ॥ अन्यथेति । असिद्धयत्न-विषयेऽप्यदूषणत्व इत्यर्थः ॥ सर्वत्रेति । यत्रानवस्था दूषणत्वेनोच्यते तत्रापीत्यर्थः ॥ न चात्रेति । पूर्वपूर्वतरदेहादेर्भ्रान्तिसिद्धत्वम् इत्यर्थः । न तावत्प्रत्यक्षमत्र प्रमाणम् । तस्य सत्यताग्राहकत्वात् । नाप्यनुमानम् । प्रत्यक्षादिबाधितस्य प्रामाण्यायोगात् । नाप्यागमः । प्रपञ्चमिथ्यात्वं प्रतिपादय-तस्तस्याभावादित्याक्षेपार्थः ।

इदमुदितमिति । ‘भ्रमत्वे त्वियमुक्तिश्चेत्येतदुदितमित्यर्थः । ननु श्रुतेः प्रबलत्वेनोपपत्ति-विरोधमात्राद्भयाभावेन भाष्यकारीयमुपपत्तिविरोधकथनमनर्थकमित्यत उपपत्तिविरोधकथनेन, प्रबल-याऽपि श्रुत्या तदविरुद्धार्थ एव प्रतिपादनीयः, अन्यथा मीमांसावैयर्थ्यप्रसङ्ग इत्यस्य तात्पर्यलिङ्गेष्वपि प्रबलयोपपत्त्या विरोधकथनेन च परोक्तोपक्रमादीनां तद्विरोधस्य च भाष्यकारेण सूचनान्नानुप-पत्तिरित्याशयेन भाष्याभिप्रायमाह उपपत्तीति ॥ अन्यथेति । आपाततः प्रतिपन्नस्यापि वेदार्थत्व इत्यर्थः । अन्धो मणिमविन्ददित्यादेरिति । आदिपदेन ‘तमनङ्गुलिरावयत्, अग्रीवः प्रत्यमुञ्चत्, तमजिह्वोऽसश्चत’ इति वाक्यत्रयसङ्ग्रहः । असश्चत प्राशंसदित्यर्थः । अत्र ह्यन्धो मणिमविन्ददित्यादि-वाक्यचतुष्टस्य नापातप्रतीत एवार्थो गृह्यते । तस्योपपत्तिविरुद्दत्वात् । लोके हि पुरुषश्चक्षुषा मणिं दृष्ट्वा तानङ्गुलिभिस्तन्तुनाऽऽवीय ग्रीवायां प्रतिमुच्य जिह्वया प्रशंसति । न चान्धादेश्चक्षुरादिना दर्शनादिकं सम्भवति । किन्तूपपत्त्यविरुद्ध एव । तथा हि । अन्धादिवाक्यानन्तर‘मूर्ध्वमूलमवाक् शाखं वृक्षं यो वेद सम्प्रती’त्यादिना संसारस्य परमात्माधीनत्वं व्रश्चनयोग्यत्वेन वृक्षत्वं तद्विदो मृत्युभयाभावं चोक्त्वा ‘हसितं रुदितं गीतं वीणापणविलासितमि’त्यादिना शरीरस्यापि परमात्माधीनत्वमुक्त्वा तस्मिन् शरीरे प्रविष्टस्य जीवस्य स्वतो ज्ञानाद्यशक्तस्य परमात्मदत्तेन्द्रियस्य ज्ञातृत्वादिकमुच्यते । अचेता इत्यादिवाक्येष्वचेता यश्च चेतनः स तं मणिमविन्दत् सोऽनङ्गुलिरावयत्, सोऽग्रीवः प्रत्यमुञ्चं सोऽजिह्वोऽसश्चतेति । तथा च यथा नान्धादिवाक्यस्यापाततः प्रतीतोऽर्थः किन्तूत्तरवाक्यानुसारेणा-विरुद्ध एव, तथा ‘नेह नाने’त्यस्याप्यविरुद्ध एवार्थः, न त्वापातप्रतीत एव ।

तथा सत्यन्धादिवाक्यस्यापि तत्प्रसङ्गादिति भावः ॥ विचारशास्त्रेति । ‘आज्यैः स्तुवते, आकाशादेव समुत्पद्यन्ते, मृदब्रवीद् इत्यदेरपि चित्राज्याधिकरणाकाशाद्यधिकरणपूर्वपक्षरीत्या घृतगगनाद्यर्थ-

त्वस्य प्रसङ्गेन पूर्वोत्तरविचारशास्त्रानारम्भप्रसङ्गाच्चेत्यर्थः । अस्त्वेवमुपपत्त्यविरुद्धस्यैव

वेदार्थत्वं किमेतावतेत्यत आह नेति ।

प्रतिज्ञातमुपपत्तिविरोधमेव दर्शयति तथा हीति । ननु वियदादेर्भ्रमसिद्धत्वे कुतो ‘नेह नाना’ इत्यस्य भ्रमसिद्धत्वं व्याप्त्यभावादित्यतः, यस्य यद्भवति तदन्तःपातिनोऽपि तद्भवतीत्यविशेष-व्याप्तिसद्भावान्नानुपपत्तिरिति भावेन तां सूचयति तदन्तःपातित्वादिति । तथा स्यादिति । अन्यथा स्वस्मिन्नेवास्य प्रामाण्यप्रतिहत्या न कस्याप्यर्थस्य प्रतिपादकता स्यादिति भावः । अस्तु श्रुतेरपि भ्रमसिद्धत्वं किं ततोऽपीत्यतः यदि इयं श्रुतिर्भ्रमसिद्धा स्यात् तदाऽसती स्यात् । ततश्च वियदादेर् भ्रमसिद्धत्वं न प्रतिपादयेत् । भ्रमसिद्धस्यासतः शुक्तिरजतादेरर्थक्रियाकारित्वादर्शनादिति न श्रुत्या वियदादेर् भ्रमसिद्धत्वसिद्धिरित्याह भ्रमारोपितमिति । नन्वेवं भाष्ये ‘भ्रमसिद्धत्वे’ इत्येव वक्तव्यम् । तत्कथं ‘भ्रमत्वे’ इत्युक्तिरित्यत आह भ्रमशब्द इति ॥ प्रथमसूत्रे वर्णित इति । ‘मिथ्यात्वं यदि दुःखादेस्तद्वाक्यस्याग्रतो भवेत्’ इत्यादिनेति शेषः ॥ अधिकविवक्षयेति । स्वप्नादिषु व्यभिचारपरिहारविवक्षया चेत्यर्थः ।

### **परिमल**

ननु देहेन्द्रियादिकं विनैव, सुखादिवत्, साक्षिमात्रसिद्धौ भविष्यति सर्गादौ देहादिप्रपञ्च इत्यत आह न ह्ययमिति ॥ इत्युक्तमिति । पूर्वतनसमीपग्रन्थे । अयं प्रसङ्गो ऽन्योन्याश्रयादिप्रसङ्गः । भ्रमशब्दो ज्ञाने अर्थे चेति । यथाक्रमं भावकर्मव्युत्पत्तिभ्यामिति भावः ॥ प्रथमसूत्र इति । जिज्ञासासूत्रे ‘मिथ्यात्वं यदि दुःखादेस्तद्वाक्यस्याग्रतो भवेदि’त्यादिना वर्णित इत्यर्थः ॥ अधिकविवक्षयेति । सा च ‘व्यावहारिकता चाऽस्ये’त्यादिना व्यक्ता ।

### **यादुपत्यम्**

अन्यथाऽन्धो मणिमविन्ददिति । आदिपदेन ‘तमनङ्गुलिरावयत् । अग्रीवः प्रत्यमुञ्चत् । तमजिह्वोऽसश्चेते’ति वाक्यत्रयं ग्राह्मम् । असश्चत प्राशंसत् । अत्रान्ध इत्यादिवाक्य-चतुष्टस्य नापातप्रतीत एवार्थो गृह्यते । उपपत्तिविरुद्धत्वात् । लोके हि पुरुषश्चक्षुषा मणिं दृष्ट्वा तमङ्गुलिभिस्तन्तुमाऽऽवीय ग्रीवायां प्रतिमुच्य जिह्वया प्रशंसति । न चान्धादेश्चक्षुरादिना दर्शनादिकं सम्भवतीति । किन्तूपपत्तिविरुद्धत एव । तथाहि । अन्धादिवाक्यानन्तरं ‘हसितं रुदितं गीतं वीणापणविलासितमि’त्यादिना शरीरस्य परमात्मधीनत्वमुक्त्वा तस्मिन् शरीरे प्रविष्टस्य जीवस्य स्वतो ज्ञानाद्यशक्तस्य परमात्मदत्तेन्द्रियस्य ज्ञातृत्वादिकमुच्यते । अचेता इत्यादिवाक्येषु ‘अचेता यश्च चेतनः । स तं मणिमविन्दत् । सोऽनङ्गलिरावयत् । सोऽग्रीवः प्रत्यमुञ्चत् । सोऽजिह्वोऽसश्चते’ति । तथा चोत्तरसन्दर्भानुसारेण पूर्ववाक्यानामर्थो ग्राह्यः । स चाविरुद्ध एवेति स्थितिः । अन्यथोपपत्तिविरुद्धस्यापि वेदार्थत्वेऽन्धादिवाक्यानामप्युपपत्तिविरुद्धः प्रतीतार्थ एव ग्राह्यः स्यादित्यर्थः ॥ प्रथमसूत्रे वर्णित इति । ‘तद्वाक्यस्याग्रतो भवेदि’त्यादिनेति शेषः ।

### **श्रीनिवासतीर्थीया**

नन्वादिसर्गे पूर्वदेहेन्द्रियाद्यभावेन तत्कालीनदेहादिदर्शनानुपत्तेरित्युक्तम् अयुक्तम् । आदिसर्गे सर्वस्यपि प्रपञ्चस्य सुखादिवत्साक्षिमात्रसिद्धत्वेन तत्र देहेन्द्रियाद्यपेक्षाया अभावादित्यत आह न हीति । परो नैवं मन्यत इत्युक्तमित्यर्थः ॥ पूर्वपूर्वेति । यदर्थमुत्तरोत्तरानुसरणं तन्मूलं तादृशेत्यर्थः । अन्यथेति । यदि कार्यं प्रमितं स्यात् तदा तन्निर्वाहायोत्तरोत्तरा परम्परा अवश्यमनुसर्तव्या स्यात् । तथा च तादृशस्थले साऽनवस्था न दोषाय । यदि च कार्यस्याप्रमितत्वेऽपि तूष्णीं तादृशाप्रामाणिककार्यनिर्वाहाय अप्रामाणिकीं परम्परामङ्गीकृत्य साऽनवस्था न दूषणमित्य-प्यङ्गीकृत्य प्रकृतानवस्थाया अपि परिहार इत्यर्थः । अत्र प्रकृतपरम्परायाम् । ननु प्रकृते ज्ञानस्यैव भ्रमत्वं नार्थस्येति तावदस्ति । तथा चार्थस्य वियदादेर्भ्रमसिद्धत्व इति वाच्यम् । भ्रमत्व इति कथमुक्तमत आह भ्रमशब्द इति ॥ प्रसिद्ध इति । अर्थज्ञानात्मकोभयविधो हि भ्रम इति तन्मते प्रसिद्ध इत्यर्थः ॥ आध्यात्मिक इति । मिथ्यात्वं यदि दुःखादेरि’त्युक्तत्वादिति भावः ।

### **वाक्यार्थरत्नमाला**

द्वैतप्रत्यक्षस्याद्वैतश्रुतिबाधकत्वखण्डनभङ्गीयांधोमणिमविन्ददिति वाक्य-विचाररूपतरङ्गिण्यनुसारेणाह । आदिपदेनेत्यादिना तथा च यथा नांधादित्यन्तेन । एतन्मूलशोधनेन व्याख्येयमस्ति । न्यायामृतानुसारेणोपपादयति । आज्यैः स्तुवत इत्यादिना ।





