+++
title = "१७ आगमानुमानप्रत्यक्षैर् विश्वसत्यत्वसिद्धिः"

+++


## विश्वं सत्यं यच्चिकेत प्रघान्वस्य यथार्थतः

**आगमानुमानप्रत्यक्षैर् विश्वसत्यत्वसिद्धिः**

**विश्वं सत्यं यच्चिकेत प्रघान्वस्य यथार्थतः**

### **सुधा**

एवं विश्वस्य ब्रह्मविवर्तत्वं निराकृत्य तत्स(त्ता)त्यतायां प्रमाणमाह विश्वमिति ।

## **अनुव्याख्यानम्**

***विश्वं सत्यं यच्चिकेत प्रघान्वस्य यथार्थतः ॥***

***इत्यादिश्रुतयः सर्वा विश्वसत्यत्ववाचिकाः ॥***

यथार्थत इत्यनेन ‘कविर्मनीषी’ इति श्रुतिमुपादत्ते । व्यावहारिकसत्यतापराः श्रुतय इति चेन्न । ‘तत्सत्यमि’त्यस्या अपि तथात्वप्रसङ्गात् । श्रुत्यन्तरविरोधादिति चेदत्रापि ‘असदेवेदमि’ति श्रुतिविरोधात् । अपुरुषार्थत्वान्न प्रपञ्चसत्यतायां तात्पर्यमिति चेन्न । सत्यजगन्निर्मातृत्वादिपारमेश्वर-माहात्म्यज्ञानस्यैव पुरुषार्थहेतु(प्रयोजन)त्वात् । निष्प्रपञ्चात्मज्ञानसाध्याद्वितीयतापत्तिरूपपुरुषार्थविरुद्धं प्रपञ्चसत्यत्वमिति चेत् तर्हि ब्रह्मसत्यत्वमपि शून्यपरिभावनालभ्यशून्यतापत्तिलक्षणमोक्षविरुद्धमिति समानम् । तत् प्रमाणाननुगुणमिति चेत् । सममेतदपीति वक्ष्यामः । अनुमानमपि प्रपञ्चसत्यतायामर्थक्रियाकारित्वं द्रष्टव्यम् । प्रागुक्ततर्कोपपादनेनैव अस्योपपादित्वादिति ।

### **शेषवाक्यार्थचन्द्रिका**

ननु विवर्तमतनिराकरणावसरे स्वमतसाधकप्रमाणोपन्यासोऽसङ्गतः पूर्वोत्तरग्रन्थयोरसङ्गीर्णतासिद्धयेऽर्थभेदं दर्शयति एवमिति । अत्र ‘विश्वं सत्यमि’त्यस्य ‘विश्वं सत्यं मघवाना युवोरिदापश्चन प्रमिनन्ति व्रतं वामि’ति श्रुतिप्रतीकस्वरूपानुवादत्वेन ‘यच्चिकेते’त्यस्य ‘यच्चिकेत’सत्यमित्तन्न मोघमि’ति श्रुतिप्रतीकस्वरूपानुवादत्वेन, ‘प्रघान्वस्ये’त्यस्य प्रघान्वस्य महतो महानि सत्या सत्यस्य करणानि वोचमि’ति श्रुतिप्रतीकस्वरूपानुवादत्त्वेनार्थकथनरूपत्वाभावात् ‘यथार्थत’ इत्यर्थानुवादरूपोत्तरभाष्यखण्डसङ्ग्राह्यमेवं दर्शयति यथार्थत इत्यनेनेति ॥ व्यावहारिकेति । ततश्च नैतच्छत्यवष्टम्भेन पारमार्थिकत्वसिद्धिः । व्यावहारिकसत्यत्वसमर्थनं चानर्थकम् । मिथ्यात्ववादिना मयाऽपि तस्याङ्गीकृतत्वादिति भावः । व्यावहारिकशब्देनाबाध्योक्ताविष्टापत्ति-र्बोध्योक्तावुदाहृतश्रुतीनां चिरकालानुवृत्तदृढभ्रान्तिहेतुत्वेनात्यन्ताप्रामाण्यप्रसङ्गात् । न बाधाभावे तदङ्गीकर्तुं शक्यम् । अन्यथा तत्सत्यमित्यादिब्रह्मसत्यताबोधकवाक्यानामपि व्यावहारिकपरत्व-स्याप्रमाण्यस्य च प्रसक्त्या तत्त्वावेदकत्वसिद्धान्तभङ्गप्रसङ्गादित्याशयवानाह न तत्सत्यमित्यस्या अपीति । ननु नेह नानेत्यादिविश्वमिथ्यात्वबोधकवाक्यविरुद्धत्वाद् विश्वसत्यत्वबोधकवाक्यानाम-प्रामाण्यमिष्टमेवेति कथं तदापादनम् । न चैवं तत्सत्यमित्यस्या अपि तत्प्रसङ्गः। भवेदेवं यदि श्रुतिद्वयस्य साम्यं स्यान्न चैतदस्ति । विश्वं सत्यमित्यादीनां श्रुतिबाधितत्वात् । तत्सत्यमित्यादेश्च तदबाधितत्वादविशेषासिद्ध्या प्रतिबन्द्यनुत्थानादित्याशयेन शङ्कते श्रुत्यन्तरविरोधादिति चेदिति । यद्यप्यत्र नेह नानेति श्रुतेः प्रामाण्यसंरक्षणाय त्वत्पक्षे लक्षणयाऽखण्डचिन्मात्रपरत्वेन न जगत्सत्यत्वविरोधित्वं जगत्सत्यत्वश्रुतिविरोधेन तन्मिथ्यात्वश्रुतेरेवाप्रामाण्यमित्यपि वक्तुं शक्यम् । तथाऽपि स्पष्टत्वाच्छिष्यैरेव तदूह्यतामिति भावेन तदनुद्भाव्य पूर्वपरिगृहीतप्रतिबन्दीसंरक्षणाय बाधाबाधकृतवैलक्षण्यमेव निराकरोति अत्रापीति ।

ननु औतश्रुतेः पुरुषार्थवत्वेनाद्वैते निर्णीततात्पर्यकत्वेन तात्पर्यग्राहप्रमाणाभावेनानिर्णीततात्पर्य-कजगत्सत्यत्वश्रुत्यपेक्षया प्रबलत्वेन तद्बाधकत्वेऽप्यसद्वेत्यादिब्रह्मासत्यत्वबोधकवाक्यस्यापुरुषार्थत्वे-नानिणीततात्पर्यकत्वात्तत्सत्यमित्यादेरेव च पुरुषार्थवत्त्वेन निर्णीततात्पर्यकत्वाद्विपरीतबलाबला- प्राप्त्या ब्रह्मसत्यत्वबोधकवाक्येनैवासद्वेत्यादिवाक्यबोधो न त्वसद्वेत्यादिवाक्येन तत्सत्यमित्यादेरिपि न प्रतिबन्दीग्रहो युक्त इत्याशयवानाशङ्कते अपुरुषार्थत्वादिति ॥ किमपुरुषार्थत्वादिति पुरुषार्थहेतुज्ञानविषयत्वाभावोऽभिप्रेतः किंवा पुरुषार्थविरोधित्वं वेति विकल्पद्वयं मनसि निधायाद्यं दूषयति सत्येति । ततश्च नोक्तरीत्या औतवाक्येन प्राबल्यसिद्धिरिति भावः । द्वितयमाशङ्कते निष्प्रपञ्चेति ॥ समानमिति । ततश्चासद्वेत्यादिवाक्यस्योक्तरीत्या प्राबल्यप्रसक्त्या तेन तत्सत्यमित्यादेर्बाधः स्यादिति प्रतिबन्दी सुस्थिरेति भावः ॥ भवेदेवं ब्रह्मसत्त्ववचनस्य शून्यभावरूपमोक्षविरुद्धत्वेन तत्सत्यत्वेऽतात्पर्यम् । यदि शून्यभावो मोक्ष इति सिद्धं स्यात् । न चैतदस्ति । चतुर्थस्य द्वितयोक्तरीत्याऽप्रामाणिकत्वेन प्रमाणविरुद्धत्वेन च तस्यै वासिद्धेर्वक्ष्यमाण-त्वादित्याशयवानाशङ्कते तदिति । तर्हि जगत्सत्यत्ववचनस्यापि नाद्वितीयतारुपमोक्षविरुद्धत्वेन जगत्सत्यत्वेऽतात्पर्यं कल्प्यम् । अद्वितीयतापत्तेरमोक्षत्वस्य चतुर्थस्य द्वितीये अप्रामाणिकत्वप्रमाण-विरुद्धत्वाभ्यां वक्ष्यमाणत्वात् । तथा च कथमुदाहृतवाक्यैर्विश्वस्य न सत्यत्वसिद्धिरिति भावेनाह सममिति । ‘प्रत्यक्षमुपपत्तिश्च बहवश्चागमाः’ इत्यादिना तृतीयस्य चतुर्थे प्रत्यक्षागमयोरिवार्थक्रिया-कारित्वानुमानस्यापि विश्वसत्यत्वसाधकत्वेनैवोपन्यासादत्राप्यनुमानमभिप्रेतमेवेत्यभिप्रेत्याह अनुमान-मपीति । ननु स्वाप्नकामिनीसम्भोगादावर्थक्रियाकारित्वस्य सत्त्वेन व्यभिचरिरतत्वात्कथमनुमानस्य सत्यत्वसाधकत्वमित्यतो ‘व्यावहारिकता चास्य स्यादबाध्यत्व एव ही’ति प्रागुपन्यस्ततर्कस्य,

‘न च स्वप्नोऽपि नो मृषा’ इत्यादिनोक्तव्यभिचारस्य परिहारेण तदुपपादनेनैवास्याप्युपपादितत्वान्न व्यभिचार इत्याह प्रागुक्तेति ।

### **परिमल**

‘विश्वं सत्यम्’ इत्यादिना ‘विश्वं सत्यं मघवाना युवोरिदापश्चन प्रमिनन्ति व्रतं वाम्’ ‘यच्चिकेत सत्यमित्तन्न मोघं वसुस्पार्हमुत जेतोत दाता’, ‘प्रघान्वस्य महतो महानि सत्या सत्यस्य करणानि वोचमि’ति श्रुतीनामुपादानस्य स्पष्टत्वात् । ‘कविर्मनीषी परिभूः स्वयम्भूर्या-थातथ्यतोऽर्थान्व्यदधाच्छाश्वतीभ्यः समाभ्यः’ इति श्रुतौ यथार्थत इतिपदाभावेन तच्छत्युपादान-स्यास्फुटत्वादाह यथार्थत इत्यनेनेति । एतासामर्थस्य तत्त्वोद्योतादौ स्पष्टमुक्तत्वात् सन्न्यायरत्नावल्यामर्थस्योक्तत्वाच्चार्थमनुक्त्वा तासाममुख्यसत्यतापरत्वेन वा सत्यत्वरूपे स्वार्थे तात्पर्याभावेन वा विश्वस्य परमार्थसत्त्वा(त्त्व)निर्णायकत्वमाशङ्क्य प्रतिबन्द्या निराह व्यावहारिकेति । ‘इति चेन्ने’त्यन्तरं ‘कल्पकाभावादन्यथे’ति पदद्वयमध्याहार्यम् । कल्पकमाशङ्कते श्रुत्यन्तरेति । नेहनानेत्यादि श्रुत्यन्तरेत्यर्थः ॥ अत्रापीति । ब्रह्म सत्यत्वेपीत्यर्थः । अपुरुषार्थत्वादित्यत्र नञोऽभावार्थत्वमुपेत्य विश्वसत्यत्वज्ञानस्य पुमर्थाहेतुत्वान् न एतासां श्रुतीनां तत्र तात्पर्यमुच्यते, अथ पुमर्थविरुद्धत्वात् । आद्ये आह सत्येति । अन्त्यमाशङ्कते निष्प्रपञ्चेति ॥ इति वक्ष्याम इति । उपासनापादे विद्यैव तु निर्धारणादित्यधिकरणाद्यसूत्रव्यावर्त्यसाधनान्तरनिरासप्रस्तावे ‘न चाप्येकत्वविज्ञानादुक्तन्यायेन मुच्यते’ इति निष्प्रपञ्चात्मैक्यज्ञानं मुक्तिसाधनमित्येतत् । तथा उत्क्रान्तिपादे ‘निर्विशेषं स्वयं भातम्’ इत्यादिना शून्यवाद्यभिमतमोक्षमुक्त्वा ‘इत्येवं मायिनश्चाहुरि’ त्यादिनाऽद्वितीयताऽऽपत्तिरूपमोक्ष इत्येतच्च प्रमाणाननुगुणमिति वक्ष्याम इत्यर्थः ॥ प्रागुक्ततर्केति । ‘व्यावहारिकता चास्य स्यादबाध्यत्व एव ही’त्युक्ततर्कस्य ‘बाध्यं नार्थक्रियाकारी’त्यादिना ‘तत्सदेवार्थकारकमि’त्यन्तेन यद्य्वाप्त्यादिमत्त्वेनोपपादनं कृतं तेनैवास्यानुमानस्योपपादितत्वादित्यर्थः । सन्न्यायरत्नावल्यां तु व्यावहारिकतेत्यादिना युक्त्या, विश्वं सत्यमित्यदिना श्रुत्या, सत्यमित्यादिना प्रत्यक्षेण सत्यत्वोपपादनमित्युक्तम् ।

### **यादुपत्यम्**

अपुरुषार्थत्वादित्यस्य पुरुषार्थहेतुज्ञानविषयत्वाभावादित्यर्थो वा पुरुषार्थविरोधि-त्वादित्यर्थो वेति विकल्पं मनसि निधायाद्यं दूषयति सत्यजगन्निर्मातृत्वादीति । द्वितीयमाशङ्कते निष्प्रपञ्चात्मेति ॥ तत्प्रमाणाननुगुणमिति । शून्यभावनया शून्यताऽऽपत्तिलक्षणो मोक्षो भवतीत्येतदप्रामाणिकं प्रमाणविरुद्धं चेत्यर्थः ॥ सममिति । अद्वितीयब्रह्मभावापत्तिरूपमोक्षो भवतीत्येतदपि न प्रामाणिकं प्रमाणविरुद्धं चेति तृतीये मोक्षसाधनपरीक्षायां वक्ष्याम इत्यर्थः ॥ प्रागुक्ततर्केति । ‘भ्रमत्वे त्वियमुक्तिश्च तदन्तःपतनान्न ही’ति प्रागुक्ततर्कस्य यदुपपादनम् ‘व्यावहारिकता चास्य स्यादबाध्यत्व एव हि । बाध्यं नार्थक्रियाकारी’त्यादिरूपं तेनैवेत्यर्थः ।

### **श्रीनिवासतीर्थीया**

श्रुतयः प्रपञ्चसत्यताप्रतिपादिकाः । इत्यस्या ब्रह्मसत्यताप्रतिपादिकाया इत्यर्थः ॥ तथात्वेति । व्यवहारिकसत्यताप्रतिपादकत्वेत्यर्थः । श्रुतीनां व्यावहरिकसत्यत्व-मङ्गीकार्यमित्यत्र हेतुमाशङ्कते श्रुत्यन्तरेति । जगतः पारमार्थिकसत्यत्वाङ्गीकारे ‘नेह नाना’ इत्यदिश्रुत्यन्ताविरोधापस्या ‘विश्वं सत्यम्’ इत्याद्याः श्रुतयो व्यावहारिकसत्यतापरा इत्यर्थः ॥ अत्रापीति । ब्रह्मणोऽपि पारमार्थिकसत्यत्वाङ्गीकारे ‘असदेवेदमग्र आसीत्’ इत्यादिश्रुतिविरोधसाम्येन तत्सत्यमित्यस्या अपि ब्रह्मणः पारमार्थिकसत्यतापरत्वं न स्यादित्यर्थः । असदेवेदमिति श्रुतिर्ब्रह्मणो नासत्त्वपरा । अन्यार्थत्वादिति चेत्सममन्यत्रापि । ‘नेह नाना’ इत्यादिश्रुतेरप्यन्यपरत्वेन विश्वमिथ्यात्वाप्रतिपादकत्वादिति । ननु विश्वं सत्यमित्यादिश्रुतिभिर्न विश्वसत्यता सिद्ध्यति श्रुतीनां विश्वसत्यताया तात्पर्याभावादित्याशङ्कते अपुरुषार्थत्वादिति ॥ अनुमानमिति । जगत्सत्यमर्थ-क्रियाकारित्वादित्यनुमानमित्यर्थः । अत्र स्वाप्नार्थादौ व्यभिचार इत्यत आह प्रागुक्तेति । यदि जगद्य्वावहारिकं स्यात् तदाऽबाध्यमपि स्यादिति तर्कस्य स्वाप्नार्थानां सत्यतामङ्गीकृत्य व्यभिचारादिकं परिहृत्योपपादनेनेत्यर्थः । अस्य अनुमानस्य ।

### **वाक्यार्थरत्नमाला**

अत्यन्ताप्रामाण्यप्रसङ्ग इति प्रथमांतपाठः स्वरसः । किं वा पुरुषार्थ विरोधित्वमित्यनन्तरं वाशब्दाधिक्यं लेखकप्रमादात् । चतुर्थस्य द्वितीयेति । तत्र सकलवाद्युक्त-मोक्षस्वरूपस्य निराकरिष्यमाणत्वादिति भावः । द्वितीये उक्ता रीतिरेव प्रदर्शिताऽप्रामाणि-कत्वेनेत्यादिना । चतुर्थस्य द्वितीय इति बुध्या विविच्य वक्ष्यमाणत्वादित्यत्र योज्यम् । यद्वा चतुर्थस्य द्वितीये इति सप्तम्यंतं बुध्या विविच्याप्रामाणिकत्वेन प्रमाणविरुद्धत्वेन चेत्युक्तरीत्येतिशब्दाध्याहारेण योज्यम् । उक्तरीत्येति पदरहितपाठस्तु स्वरस एव । अत एवोत्तरवाक्ये द्वितीयेऽप्रामाणिकत्वेत्येवोक्तम् । प्रमाणविरुद्धत्वाभ्यामित्यतः परम् असिद्धेरिति पूरणीयमनुवृत्तिर्वा । असिद्धिपदयुक्तः पाठः स्वरस एव । पाठाभावेऽपि मोक्षत्वमप्रामाणिकत्वप्रमाणविरुद्धत्वाभ्यां वक्ष्यत इत्युक्तया फलतोऽसिद्धिर्लब्धेति वा अत्र च शिष्यशङ्कापक्षे अनुव्याख्यानकृताच वक्ष्यमाणत्वादिति योज्यम् । विरुद्धत्वेनेत्यनन्तरं द्वितीयनकारो लेखकागतः । (अ)मोक्षत्वस्येति । (अ)मोक्षत्वस्यापीत्यर्थः । अत्राप्यनुव्याख्यानकृतेति योज्यम् । प्रतिवादिशङ्कात्वे तु मया वक्ष्यमाणत्वादिति पूर्वत्र योज्यम् । अस्माभिरिति द्वितीयवक्ष्यमाणत्वादित्यत्र योज्यम् । तेन सांमुग्धेनोक्तिः । कथमिति शङ्कानिरासः । अस्यापीति । अनुमानस्यापीत्यर्थः । उपपादितत्वात् । उपपादितप्रायत्वात् ।





