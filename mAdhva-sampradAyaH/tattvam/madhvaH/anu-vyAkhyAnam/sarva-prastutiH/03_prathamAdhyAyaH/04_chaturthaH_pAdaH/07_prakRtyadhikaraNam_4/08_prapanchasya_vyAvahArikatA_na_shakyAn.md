+++
title = "०८ प्रपञ्चस्य व्यावहारिकता न शक्याङ्गीकारा"

+++


## व्यावहारिकता चास्य स्यादबाध्यत्व एव हि

**प्रपञ्चस्य व्यावहारिकता न शक्याङ्गीकारा**

**व्यावहारिकता चास्य स्यादबाध्यत्व एव हि**

### **सुधा**

ननु सर्वोऽप्ययं प्रपञ्चो भ्रान्तिसिद्धोऽपि व्यावहारिको भवत्येव । अतस्तदन्तःपतिता श्रुतिरपि व्यावहारिकत्वादर्थहेतुर्भविष्यतीत्यत आह व्यावहारिकतेति ।

## **अनुव्याख्यानम्**

***व्यावहारिकता चास्य स्यादबाध्यत्व एव हि ॥***

चस्त्वर्थः । स्यादप्येवं यदि प्रपञ्चस्य व्यावहारिका तावत् (तव) शक्याङ्गीकारा स्यात् । न चैवम् । यतोऽस्य प्रपञ्चस्य व्यावहारिकता तु अबाध्यत्व एव स्यात् । एतदुक्तं भवति । यदि प्रपञ्चो व्यावहारिकोऽङ्गीक्रियेत, तर्ह्यबाध्योऽप्यङ्गीकर्तव्यः प्रसज्येत । न च तथाऽङ्गीक्रियते भवता । अतो न व्यावहारिकोऽप्यङ्गीकर्तुमुचित इति । सत्यत्वाङ्गीकारापादने त्विष्टापादनं स्यात् । परेणापि कथञ्चित्सत्यत्वस्याप्यङ्गीकृतत्वात् । अतोऽबाध्यत्वे एवेत्युक्तम् ।

### **शेषवाक्यार्थचन्द्रिका**

ननु नेह नानेतिवाक्यबललब्धासत्त्ववत्प्रपञ्चान्तर्गतश्रुतेरसत्त्वमङ्गीकुर्वता व्यवहारिकसत्त्वस्य शङ्कितुमशक्यतया व्यावहारिकसत्त्वप्रसक्तेस् तन्निरासकोत्तरवाक्यमसङ्गतमित्यत

आह नन्विति । नेहनानेति वाक्यं च पारमार्थिकत्वाभावविषयमित्याशयेन शङ्केयमिति ध्येयम् । समुच्चयार्थत्वानुपपत्तेराह चस्त्वर्थ इति । अबाध्यत्व एव व्यावहारिकता स्यादित्यवधारणेन सूचितं यद्य्वावहारकिं तदबाध्यमिति व्याप्त्युपपादनमनर्थकमित्यतः प्रसङ्गार्थं तदिति भावेन सूचितं प्रसङ्गं दर्शयति एतदिति ॥ प्रसज्येतेति । व्याप्यवति व्यापकावश्यम्भावनियमादिति भावः । इष्टापत्तेस्तर्का-भासोऽयमित्यत आह न चेति । अङ्गीकारे वा ‘नेह नाना’ इति श्रुतिविरोधः । तस्या अबाध्यत्वरूपपारमर्थिकत्वाभावपरत्वाभ्युपगतेरिति भावः ॥ कथञ्चित्सत्त्वस्येति । सत्त्वेन व्यवहारमात्रस्य वा मायिकस्य चेत्यर्थः ।

### **यादुपत्यं**

कथञ्चित्सत्त्वस्येति । सत्त्वेन व्यवहारमात्रस्य वा मायिकस्य वेत्यर्थः ।

### **वाक्यार्थरत्नमाला**

असङ्गतमित्यत इति । असङ्गतमित्यतस्तत्सङ्गमयितुं प्रसज्यकोक्तया व्यावहारिकत्वशङ्कामुत्थापयतीत्यर्थः । तर्हि श्रुतेर्विषयाभाव इत्यतस्तं दर्शयति । नेह नानेतीति । सूचितमिति । वह्निमानेव धूमवानित्यादाविवेत्यर्थः ।

