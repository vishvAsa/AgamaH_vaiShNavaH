+++
title = "०२ बहुस्यामिति श्रुतावपि ब्रह्मपरिणामः नोच्यते"

+++


## बहु स्यामिति तस्यैव ह्युक्तमार्गेण युज्यते

**बहुस्यामिति श्रुतावपि ब्रह्मपरिणामः नोच्यते**

**बहु स्यामिति तस्यैव ह्युक्तमार्गेण युज्यते**

### **सुधा**

ननु वक्तव्यार्थस्यावशिष्टत्वात्कथमुपसंहारः क्रियते । तथा हि । प्रतिज्ञादृष्टान्तानुप-रोधादित्युक्तं तावद्दूषणीयम् । सत्यम् । विवर्तनिराकरणेन निराकरिष्यते । तर्ह्यभिध्योपदेशाच्चेत्य-त्रोक्तं ‘बहु स्यां प्रजायेये’ति वाक्यं दूषणीयमिति चेन्न । अस्यापि ‘सच्च त्यच्चे’ ति वाक्यव्याख्यान-न्यायेनैव व्याख्यातत्वादित्याह बहु स्यामिति ।

## **अनुव्याख्यानम्**

***बहु स्यामिति तस्यैव ह्युक्तमार्गेण युज्यते ।***

तस्यैव निर्विकारस्यैव । उक्तमार्गेणेत्यस्य (एव) विवरणं तत्तद्गतेन रूपेणेति ।

**अनुव्याख्यानम्**

***तत्तद्गतेन रूपेण***

तत्तदनन्तपदार्थप्रेरकानन्तरूपैर्बहु स्यामिति सोऽकामयतेत्यस्याः श्रुतेरर्थ इत्यर्थः ।

एवं तर्हि ‘स इदं सर्वमसृजते’ त्युत्तरवाक्यमसङ्गतं स्यात् । न ह्यन्यार्थं सङ्कल्पमभिधायान्य-क्रियाभिधानं सङ्गच्छते । नहीश्वरोऽस्वतन्त्रोऽसत्यकामो वेत्यत आह तदर्थमिति ।

**अनुव्याख्यानम्**

 ***तदर्थं ह्यसृजज्जगत् ॥***

तत्तत्पदार्थनियामकबहुस्वरूपत्वकामनानन्तरं, नियम्यापेक्षत्वान् नियामकत्वस्य, तदर्थं नियामकबहुस्वरूपत्वार्थं, नियम्यं, जगत्तावदसृजत्, ततो नियामकबहुस्वरूपो भूत्वा, तदेवानु-प्राविशदिति, वाक्ययोजनोपपत्तेः कात्रासङ्गतिरित्यर्थः । अनेनैव ‘तदात्मानं स्वयमकुरुतेति’ श्रुतिर्व्याख्याता वेदितव्या । न ह्यत्रात्मानं प्रपञ्चत्मनाऽकुरुतेति श्रूयते । उभयाम्नानं च ऊर्णनाभिरुपादानम् । किन्तु तदुपभुक्तमन्नमेवेत्युक्तम् । योनिश्चेत्येतत्प्रागेव निरस्तमिति

युक्त एवोपसंहार इति ॥

### **शेषवाक्यार्थचन्द्रिका**

निराकरिष्यत इति । वाचारम्भणमित्युक्ते मिथ्येत्यश्रुतकल्पनमि’- त्यादिना पराभिमतार्थे वाधकव्युत्पादनेन ‘वाचाऽऽरब्धं तु साङ्केतनाम स्यादि’त्यादिनाऽबाधि-तार्थव्युत्पादनेन चात्रैव पादे उत्तरत्रेति शेषः । दूषणीयमिति । तत्र बहुभवनस्य प्रतिपादितत्वान्निर्विकारस्य च ब्रह्मणस्तदयोगादिति भावः ॥ विवरणमिति । अतो न तद्वैयर्थ्यमिति भावः । तथाऽपि कथं बहु स्यामिति श्रुत्यविरोध इत्यतः स्यादेवं यद्यत्र तेजआदिबहुभावः सङ्कल्पितः स्यात् । न चैतदस्ति । किन्तु स्वरूपबहुभाव एव । स च भगवतोऽपि संभवति ।

गुहां प्रविष्टावित्यत्रैकस्मिन्नपि बहुभवस्य, द्युस्वादीत्यवाजेऽपि जनेरुक्तत्वादित्यभिप्रेत्य

श्रुत्यर्थमाह तत्तदिति ।

बहु स्यामिति तेजआत्मना बहुभाव एव सङ्कल्पिनः । तेजआदिभावश्च न ब्रह्मणि युक्त इत्यभिप्रेत्य स्वरुपबहुभावस्यैव सङ्कल्पितत्वेऽनिष्टमाह एवं तर्हीति । तत्तत्पदार्थनियामकस्वरूपबहुभावस्यैव सङ्कल्पितत्वे इत्यर्थः ॥ असङ्गतं स्यादिति । तस्य प्रपञ्चसर्जनाभिधायकत्वादिति भावः ॥ क्कासङ्गतिरिति । गुरुः स्यामिति राजा स्यामिति गुरुत्वराजत्वादिसङ्कल्पानन्तरमपि कुरुत्वराजत्वादेः शिष्यभृत्यादिसापेक्षत्वेन तेन विनाऽसम्भवाद्रुत्वाद्यर्थं शिष्यादिसंपादनदर्शनादिति भावः । तथापि ‘आत्मकृतेः परिणामादि’त्यत्रोक्तं ‘तदात्मानं स्वयमकुरुते’त्येतद्दूषणीयमेवेति कथं तद्दूषयित्वैवोप-संहार इत्यत आह अनेनैवेति । अस्तु तर्हि ‘सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यन्ती’ति ब्रह्मण्येव प्रभवप्रलयाम्नानं तत्र मानम् । निमित्ते कार्यस्य लयाभावादित्यतो निमित्तेऽप्यूर्णनाभौ तन्तोर्लयदर्शनान्न तेनोपादानत्वसिद्धिरित्याह उभयाम्नानं चेति । ननूर्णनाभौ न तन्तोर्लयः किन्तु बहिष्ठस्यान्तः प्रवेशमात्रमित्यत उक्तम् ऊर्णनाभिदृष्टान्तोक्त्येति । ब्रह्मण ऊर्णनाभिवदेव संहर्तृत्वस्य यथोर्णनाभिरिति श्रुत्यादिसिद्धत्वेनेत्यर्थः । ऊर्णताभेरपि तन्तुकेशादीन्प्रत्यु-पादानत्वात् कथं तद्दृष्टान्तोक्तिमात्रेण उपादानत्वनिरास इत्यत उर्णनाभिनाशेऽपि तन्त्वाद्युपलम्भान्न तत्र तस्योपादानत्वमित्याशयेनाह न ह््यूर्णनाभेरिति । तर्ह्युपादानान्तराभावान्निरुपादानैव तन्त्वाद्युत्पत्तिः प्रसज्यत इत्यभिप्रायेण पृच्छति किन्त्विति । ऊर्णनाभ्युपभुक्तान्नपरिणतानां तच्छरीरधातूनामुपादानत्वान्नोपादानान्तराभाव इत्यशयेन परिहरति तदिति ॥ उक्तमिति । ‘तदन्नं हि कार्यरूपतया भवेदि’त्त्यनेनेति शेषः ॥ प्रागेवेति । ‘न चोर्णनाभिजनितृमातृणां च विकारिते’त्यादिनेति शेषः । यथोर्णनाभिरिति वक्ष्यमाणोर्णनाभ्यादिदृष्टान्तबलादेव ‘यद्भूतयोनिमिति’ योनिशब्दस्योपा-दानवाचितायाः पराभिप्रेतत्वादूर्णनाभ्यादीनां तन्त्वादिकं प्रति उपादानत्वाभाववर्णनेन दृष्टान्तस्यान्यथासिद्धौ च योनिशब्दस्य तद्बलेनोपादानवाचित्वं न कल्पयितुं युक्तमिति भावः ॥ उपसंहार इति । ब्रह्मोपादानत्वं न प्रकृत्यधिकरणार्थ इत्युपसंहार इत्यर्थः ।

### **परिमल**

साक्षाच्चोभयाम्नानादिति सूत्रे कर्तृत्वापादानत्वयोरुभयोराम्नानमुच्यत इति परोक्तर्थं निराह उभयाम्नानं चेति । ‘न चोर्णनाभिजनितृमातृणामि’त्यत्रोक्तेत्यर्थः । योनिश्चेत्येतदिति । ‘योनिश्च हि गीयत इति सूत्रार्थवर्णनमपि प्रागुक्त‘नचोर्णनाभिजनित्रि’त्यत्र ऊर्णनाभिदृष्टांतोक्त्या निरस्तमित्यर्थः ।

### **यादुपत्यं**

निराकरिष्यत इति । ‘वाचारंभणमित्युक्ते मिथ्येत्यश्रुतकल्पनम् । पुनरुक्ति-र्नामधेयमितीत्यस्य निरर्थते’त्यत्रेति शेषः ॥ काऽत्रासङ्गरिति । उक्तं हि ‘बहु स्यामिति सङ्कल्प्य तेजःप्रभृतिसर्जनम् । गुरुः स्यामिति सङ्कल्प्य शिष्यसम्पादानादिवदि’ति ॥ प्रागेव निरस्तमिति । ‘न चोर्णनाभिजनितृमातृणां च विकारिते’त्येतद्य्वाख्यानावसर इत्यर्थः ।

### **श्रीनिवासतीर्थीया**

न हीश्वर इति । येनान्यार्थं सङ्कल्प्यान्यक्रियां करिष्यतीत्यर्थः ॥ अनेनैवेति । बहु स्यामिति वाक्यस्य स्वरूपबहुभावरूपत्वव्याख्यानेनैवात्मकृतिपरवाक्यमपि नियामकस्वरूपबहुकारणाभिप्रायेण व्याख्यातामित्यर्थः । साक्षाच्चोभयाम्नानादिति सूत्रे कर्तृत्वोपादान-त्वयोरुभयोराम्नानमुच्यत इति परोक्तार्थं निराकरोति उभयाम्नानं चेति । ‘न चोर्णनाभिज-नितृमातृणामि’त्यत्रोक्तेत्यर्थः ।

### **वाक्यार्थरत्नमाला**

तेजआद्यात्मनेति पाठः । न ब्रह्मणि युक्त इति । निर्विकारस्येति शेषः । अनेनैवं तर्हीति शङ्काग्रन्थस्य ततस्तेज आद्यात्मना बहुभाव एव संकल्पितस् तेज आदिभावश्च न ब्रह्मणि युक्त इत्याशय इति द्योतितं भवति । अत्र प्रकरणे स इदं सर्वमसृजतेति मूले व्यवहृतम् । तैतरेये इदमित्येव पाठेऽपि शाखान्तरमाश्रित्य स इत्यधिकमुक्तम् । एवमसदधिकरणेऽपि बोध्यम् ।

