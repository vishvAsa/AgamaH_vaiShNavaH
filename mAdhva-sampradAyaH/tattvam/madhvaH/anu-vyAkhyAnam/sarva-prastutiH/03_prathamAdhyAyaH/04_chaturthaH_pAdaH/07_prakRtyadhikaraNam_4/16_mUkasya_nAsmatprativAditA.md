+++
title = "१६ मूकस्य नास्मत्प्रतिवादिता"

+++


## यदि नाङ्गीकृतं किञ्चिदनङ्गीकृतताऽपि हि

**मूकस्य नास्मत्प्रतिवादिता**

**यदि नाङ्गीकृतं किञ्चिदनङ्गीकृतताऽपि हि**

### **सुधा**

न कापि प्रमाणप्रमेयादिव्यवस्था मयाङ्गीकृता । किन्तु परकीयरीत्यैव सर्वमुच्यते । तत्कथं किमप्यनङ्गीकुर्वाणं मां प्रति साक्षिणः साधकत्वं त्वयाऽङ्गीकृतमित्युच्यत इत्यत आह यदीति ।

## **अनुव्याख्यानम्**

***यदि नाङ्गीकृतं किञ्चिदनङ्गीकृतताऽपि हि ॥***

***नाङ्गीकृतेति मूकः स्यादिति नास्मद्विवादिता ॥***

न विद्यतेऽङ्गीकृतमङ्गीकारो यस्येत्यनङ्गीकृतः । तस्य भावोऽनङ्गीकृतता । अनङ्गीकारि-त्वमित्यर्थः । इतिशब्दद्वयं हेतौ । यदि परो ब्रूयान्मया किञ्चिन्नाङ्गीकृतमिति । तदाऽसौ वक्तव्यः । सर्वथाऽनङ्गीकृतत्वम् आत्मनस्त्वयाऽङ्गीकृतं न वा । आद्ये(ऽपि) किञ्चिदपि नाङ्गीकृतमिति पक्षहानेर् आत्मनोऽनङ्गीकृतताऽपि नाङ्गीकृतेति द्वितीय एवाङ्गीकरणीयः । तथा च असौ मूकः स्यात् । अङ्गीकारानङ्गीकारोदासीनस्य मृतकस्येव वाक्यप्रवृत्तिरयुक्तत्वात् । तथा च मौनमवलम्बामानस्य नास्मात्प्रतिवादितेति किमत्र वक्तव्यम् ॥ सत्यमेतत् । वस्तुतस्तु वयं सर्वतो निवृत्ताः स्वतःसिद्धे चिदात्मनि ब्रह्मतत्वे केवले भारमवलम्ब्य चरितार्थाः सुखमास्महे । येतु स्वपरिकल्पितसाधनदूषणादिव्यवस्थया विचारमवतार्य तत्त्वं निर्णेतुमिच्छन्ति तान्प्रति ब्रूमो न साध्वीयं भवतां विचारव्यवस्थेति । मैवम् । एवमपि परकीयविचारव्यवस्थितेरसाधुत्वस्या-वश्यमङ्गीकरणीयत्वात् । अन्यथा तद्व्युत्पादनं व्यर्थं स्यात् ।

अथ तन्मात्रमङ्गीकृत्य प्रमाणादिव्यवस्था नाङ्गीकृतेति मन्यसे । तन्न । प्रमाणादिना विना परव्यवस्थाया असाधुत्वस्य व्युत्पादयितुमशक्यत्वत् । भवत्कल्पितव्यवस्थयैव व्याहतत्वादसाध्वी भवद्य्ववस्थेति ब्रूमो न पुनरत्र किमपि प्रमाणमङ्गीकुर्म इति चेन्न, यत्स्वाभ्युपगतव्यवस्थाविरुद्धं तदसाध्वित्वस्यापि प्रमाणस्याङ्गीकर्तव्यत्वात् । एतदपि परेणाभ्युपगतमेवाश्रीयत इति चेन् न । किं परकीयव्यवस्थाया असाधुत्वं स्वयमवबुध्द्य परं प्रति बोध्यतेऽनवबुद्ध्यैव वा । द्वितीये विप्रलम्भकत्वं स्यात् । विजिगीषुकथायामेवमेवेति चेन् न । शिष्यस्यापि बोध्द्यत्वात् । आद्येऽस्मादन्यस्माद्वा प्रमाणात्स्वयं बोद्धव्यम् । तत्कथं प्रमाणाद्यनङ्गीकर्तृत्वम् । प्रमितिकरणत्वा-दिनोपादानस्यैव प्रमाणाद्यङ्गीकारित्वात् । तस्मात् सत्त्वासत्त्वा(सत्यत्वासत्यत्वा)भ्युपगमोदासीनैः प्रमाणादिकमङ्गीकृत्योच्यत इति वक्तव्यम् । तच्च प्रागेव निरस्तमिति ।

### **शेषवाक्यार्थचन्द्रिका**

ननु भाष्ये ‘यदि नाङ्गीकृतम्’ इति प्रमाणादिव्यवस्थाऽनङ्गी-कारित्वमाशङ्क्य निराक्रियते । तदयुक्तम् । परेणापि प्रमाणविशेषेण प्रमेयविशेषं साधयता प्रमाणादि-व्यवस्थाया अङ्गीकारात् । अन्यथा तदयोगात् । फलाभावेनानङ्गीकारित्वस्यानाशङ्कनीय-त्वाच्चेत्यतोऽनङ्गीकारिणोऽपि तत्तत्पक्षसाधनमुपपाद- यन्प्रमाणादिव्यवस्थाऽनङ्गीकारप्रयोजनं च दर्शयन्नेवानङ्गीकारित्वशङ्कामुत्थापयति न काऽपीति । अङ्गीक्रियत इत्यङ्गीकृतमिति कर्मव्युत्पन्नाङ्गीकृत-शब्दस्याङ्गीकारविषयप्रमेयपरत्वादनङ्गीकृतशब्देन प्रमेयविशेषाभावलाभेऽपि न मूकत्वोपपाद-कस्याङ्गीकाराभावस्य लाभ इति तल्लाभाय भावेक्तम् अभिप्रेत्यानङ्गीकृतमित्यस्यार्थमाह न विद्यतेऽङ्गीकृतमङ्गीकार इत्यादि ।

ननु भाष्यकारीयं मयावादिनः स्वं प्रति प्रतिवादित्वाभाववर्णनमयुक्तम् । तत्र हेत्वनुक्तेः । न च मूकः स्यादित्यनेन मूकत्वं तत्र हेतुरक्त इति वाच्यम् । हेतुत्वसूचकाभावेन तस्य तत्र हेतुत्वायोगात् । इति शब्दस्यैव तत्सूचकत्वाभिप्रायेऽपि च न तस्य हेतुत्वम् । वचनप्रवृत्तेः प्रत्यक्षेणोपलब्ध्याऽसिद्धत्वात् । न चानङ्गीकृतत्वस्यानङ्गीकृतत्वेन तत्सिद्धिः । तस्यापि हेतुत्वसूचकाभावेन तत्र हेतुत्वायोगात् । भावेऽपि वा तदसिध्द्या हेतुत्वानुपपत्तिरेव । न चानङ्गीकृतत्वेनानङ्गीकृतत्वस्यापि अनङ्गीकृतत्वसिद्धिः । प्रमाणप्रमेयादिव्यवस्थामनङ्गीकुर्वताऽनङ्गीकृतत्वमपि नाङ्गीकर्तव्यमित्यत्र नियामकाभावात् । कथञ्चित्तत्सिद्धावपि न मूकत्वसिद्धिः । न ह्यमूकत्वमङ्गीकारित्वं येनानङ्गीकर्तुस्तद्विरुद्धं स्यात् । किन्तु वचनक्रियाकर्तृत्वमेव । तच्चानङ्गीकारिणोप्युपपद्यत इति न तेन तत्सिद्धिरित्यतोऽत्र भाष्येऽभिप्रेतहेतुहेतु-मद्भावोपपादनपूर्वकं भाष्यं योजयति यदीत्यादिना । अङ्गीकारानङ्गीकारोदासीनस्यापि वाक्प्रवृत्ति-माशङ्कते सत्यमेतदिति ॥ सर्वतो निवृत्ता इति । अङ्गीकारानङ्गीकाररहिता इत्यर्थः । नन्वेवमङ्गीकारो-दासीनत्वे सकलप्रवृत्तिविलयापत्त्या मृतकस्येवावस्थानमेव दुर्लभमित्यत उक्तं स्वतः सिद्ध इत्यादि । अङ्गीकरणीयत्वादिति । तथा च किञ्चिदपि नाङ्गीकृतमिति पक्षहानिरिति भावः । परकीयविचारव्यवस्थितेर् असाधुत्वस्याप्यनङ्गीकारान्न तत्पक्षहानिरित्यत आह अन्यथेति ।

ननु किञ्चिदपि मया नाङ्गीकृतमिति न मत्पक्षः, येन परकीयविचारव्यवस्थितेरसाधुत्वाङ्गीकारे तद्धानिः स्यात् । (न चैवम्) किं नाम प्रमाणादिव्यवस्था नाङ्गीकृतेत्येव मत्पक्षः । तथा च परकीयव्यवस्थाया असाधुत्वाङ्गीकारेऽपि न तत्पक्षहानिरित्याशङ्कते अथेति । यद्यप्यत्र परकीय यवस्थाऽसाधुत्वस्यापि प्रमेयत्वात्तदङ्गीकारे प्रमाणादिव्यवस्था नाङ्गीकृतेति पक्षहानिरेव । तथाऽपि प्रमाणव्यवस्थामात्रानङ्गीकाराभिप्रायेणापि परेण स्वपक्षनिष्कर्षस्य वक्तुं शक्यत्वात्प्रमेयाङ्गीकारप्रयुक्त-तत्पक्षहानिमनुद्भाव्य प्रमाणाङ्गीकारप्रयुक्ततत्पक्षहानिमेवोद्भावयति तन्नेति ॥ अशक्यत्वादिति । ‘मानाधीना मेयसिद्धिरि’तिन्यायेन प्रमेयसिद्धेः प्रमाणाधीनत्वव्यवस्थित्या, परकीयविचारव्यव-स्थितेरसाधुत्वरूपप्रमेयस्यापि प्रमाणाधीनत्वसिद्धिकत्वेन प्रमाणेन विना व्युत्पादनानुपपत्त्या परकीयव्यवस्थितेरसाधुत्वं व्युत्पादयता तदसाधुत्वव्युत्पादकप्रमाणस्यावश्यमङ्गीकार्यत्वेन मया प्रमाणादिव्यवस्था नाङ्गीकृतेति पक्षहानिरेवेति भावः ।

स्यादेतदेवं यदि स्वाभ्युपगतव्यवस्थाविरोधेन परकीयप्रमाणादिविचारव्यावस्थाया असाधुत्वं व्युत्पाद्येत । न चैतदस्ति । पराभ्युपगतव्यवस्थाविरोधेन परकीयप्रमाणादिविचारव्यवस्थाया असाधुत्वस्योच्यमानत्वात् । तथा च तत्साधुत्वव्युत्पादकप्रमाणस्य स्वयमनङ्गीकारान्न पक्षहानिरिति भावेन शङ्कते भवदिति । साधनदूषणादिव्यवस्थयेत्यर्थः । यदि साधनं स्वविषयव्यवस्थापकं, दूषणं तु तदभावव्यवस्थापकमिति व्यवस्थाऽङ्गीक्रियते तर्हि दृश्यत्वादिसाधनमपि स्वविषयीभूतविश्वमिथ्यात्व-व्यवस्थापकं स्यात् । विश्वसत्यत्वसाधकेषु प्रमाणदृष्टत्वाद्यानुमानेष्वसिद्धत्वादिदूषणमपि तत्सत्यत्वा-भावव्यवस्थापकं स्यादिति भवत्कल्पितव्यवस्थयैव विरोधादसाध्वी विचारव्यवस्थेति भावः । तदभ्युपगतव्यवस्थाविरुद्धत्वेन तद्य्ववस्थाया असाधुत्वं व्युत्पादयता, तन्मूलभूता यत्स्वाभ्युपगतविरुद्धं तदसाध्विति व्याप्तिः स्वयमङ्गीक्रियते न वेति विकल्पं मनसि निधायाद्यं दूषयति न यदिति । तथा चोक्तव्याप्तिरूपप्रमाण स्यानङ्गीकारे मूलशैथिल्येनासाधुत्वव्युत्पादनानुपपत्तिप्रसक्त्या व्याप्तिरूप-प्रमाणाङ्गीकारेऽवश्यं वक्तव्ये उक्तपक्षहानिरेवेति भावः । यत्स्वाभ्युपगतव्यवस्थाविरुद्धं तदसाध्विति व्याप्तिरूपप्रमाणमपि न स्वयमभ्युपगम्यते, किन्तु पराभ्युपगतमेव स्वाभ्युगतव्यावस्थाविरुद्धत्वेन परकीयव्यवस्थाया असाधुत्वव्युत्पादनप्रयोजकतयोच्यते, इत्यतो न तद्य्वुत्पादनानुपपत्तिमपि पक्षहानिरिति भावेन द्वितीयं पक्षमाशङ्कते एतदपीति ॥ शिष्यस्यापीति । अन्यथा महावाक्यार्थाधि-गमाभावप्रसङ्गात् । चतुर्भिश्च प्रकारैर्विद्या उपयुक्ता भवतीति व्याख्यानस्यापि वाक्यार्थाधिगतिहेतुत्वेन प्रसिद्धत्वादिति भावः ॥ अस्मादिति । स्वाभ्युपगतव्यवस्थाविरुद्धत्वरूपप्रमाणादित्यर्थः । अन्यस्माद् उदाहृतप्रमाणादन्यस्माद्वेत्यर्थः ॥ बोद्धव्यमिति । परकीयव्यवस्थाया असाधुत्वमिति शेषः । अस्त्वेवमस्मादन्यस्माद्वा प्रमाणात्परकीयव्यवस्थाया असाधुत्वावगमः, तावताऽप्यसाधुत्वं स्वयमवबुध्द्य परं प्रति बोध्यत इत्याद्यपक्षस्य तु किं दूषमित्यतस्तथा सति प्रमाणाद्यङ्गीकारापत्त्या पक्षहानिरेवेत्यभिप्रेत्य कथमेतावता प्रमाणाद्यङ्गीकारप्रसक्तिरित्यतस्तामुपपादयति तत्कथमित्यादिना ॥ तस्मादिति । सर्वथा प्रमाणाद्यनङ्गीकारस्योक्तरीत्या व्याहतत्वादित्यर्थः ॥ इत्येव वक्तव्यमिति गत्यन्तराभावादिति भावः । अस्तु तर्हि तथैवोच्यत इत्यत आह तच्चेति ॥ प्रागेवेति । आद्यसूत्रे खण्डनमतनिरासावसर इत्यर्थः ॥ निरस्तमिति । अनिर्वचनीयत्वस्य निरस्तत्वात् तृतीयप्रकारासिध्द्या सत्त्वासत्त्वे विहाय प्रमाणस्वरूपस्य बुद्धावारोपयितुमशक्यत्वेनोदासीनस्य तत्स्वीकारानुपपत्तेरिति निरस्तमित्यर्थः ॥

### **परिमल**

शङ्कते भवत्कल्पितेति । सत्येनैव प्रमाणेन प्रमेयसिद्धिरिति भवत्कल्पितव्यवस्थयैव भवद्य्ववस्था न साध्वीति ब्रूमः । कुतः व्याहतत्वात् । मां प्रति सत्त्वासत्त्वौदासीन्येन प्रमाणेनैव प्रमेयसिद्धिरित्युपेत्यैव प्रपञ्चसत्यत्वादिसाधनस्य कार्यत्वेन व्यागातादित्यर्थः । यद्वा किमप्यनङ्गीकुर्वाणं मां प्रति साक्षिणस्साधकत्वं त्वयाङ्गीकृतमित्युक्ते व्याहतत्वात्सत्येनैव मानेन प्रमेयसिद्धिरिति भवद्य्ववस्थया प्रपञ्चसत्यत्वादिरूपभवद्य्ववस्ता न साध्वीति ब्रूम इत्यर्थः ॥ यदिति । प्रपञ्चसत्यत्वादिकं स्वाभ्युपगतप्रपञ्चमिथ्यात्वव्यवस्थाविरुद्धमित्यर्थः ॥ इत्यस्यापीति । एतद्वाक्यरूपप्रमाणस्येत्यर्थः । अन्यथा तदर्थस्यासिद्धेरिति भावः ॥ एतदपीति । उक्तरूपवाक्यं प्रमाणमित्येतदपीत्यर्थः ॥ अस्मादिति । यत् स्वाभ्युपगतव्यवस्थाविरुद्धं तदसाधु इत्युक्तरुपवाक्यादित्यर्थः । प्रामाण्यादी-त्यादिपदेन प्रमाणभूतवाक्यार्थावबोधाद्यनङ्गीकर्तृत्वमिति गृह्यते ॥ प्रमितिकरणत्वादिनेति । प्रमितिकरणत्वेनोपादानं प्रामाण्याङ्गीकारित्वं, तज्जन्यज्ञानत्वेनोपादानं प्रमित्यङ्गीकारित्वं तद्विषयत्वेनोपादानं ह्यर्थस्याङ्गीकारित्वमित्यर्थः ॥ प्रागेव निरस्तमिति । ‘अनङ्गीकुर्वतां विश्वसत्यतां तन्न वादिते’ति जिज्ञासानयानुव्याख्या**सुधा**यां खण्डनोक्तनिरासप्रस्तावे ‘सत्त्वासत्त्वे विहाय प्रमाणस्वरूपस्य बुद्धावारोपयितुमशक्यत्वेने’त्यादिना निरस्तमित्यर्थः ॥ ब्रह्मविवर्तत्वनिरासः ।

### **यादुपत्यम्**

भवत्कल्पितव्यवस्थयैवेति । साधनदूषणादिव्यवस्थयेत्यर्थः । तथा च यदि साधनं स्वविषयव्यवस्थापकं दूषणं तु तदभावसम्पादकमिति व्यवस्थाऽङ्गीक्रियते तदा दृश्यत्वादिसाधनमपि स्वविषयीभूतविश्वमिथ्यात्वव्यवस्थापकं स्यात् । विश्वसत्यत्वसाधकेषु प्रमाणदृष्ट्त्वाद्यनुमाने-ष्वसिध्द्यादिदूषणमपि तत्सत्यत्वाभावसम्पादकं स्यादिति भवत्कल्पितव्यवस्थयैव विरोधादसाध्वी असत्या विचारव्यवस्थेति भावः । तच्च प्रागेव निरस्तमिति । प्रथमाधिकरणे ‘अनङ्गीकुर्वतां विश्वसत्यतां तन्न वादिते’त्येतद्य्वाख्यावसरे ‘सत्त्वासत्त्वे विहाय प्रमाणस्वरूपस्य बुद्धावारोपयितुमशक्यत्वोनोदासीनस्य तत्स्वीकारानुपपत्तेः’ इत्यादिना निरस्तमित्यर्थः ।

### **श्रीनिवासतीर्थीया**

अत्रानङ्गीकृतता आत्मनो यदि नाङ्गीकृता तर्हि मूकः स्यादिति तर्केण आपाद्यापादकयोः पुरुषनिष्ठतया भाव्यम् । अत्र त्वापाद्यस्य पुरुषनिष्ठत्वेऽप्यापादके आत्मनो यद्यनङ्गीकृतता नाङ्गीकृतेति वक्तुं न शक्यते । अङ्गीकाराविषयत्वरूपानङ्गीकृतताया विषय-निष्ठत्वेनात्मनिष्ठत्वाभावादित्यतो व्याचष्टे न विद्यत इति । तथा चाङ्गीकृतमिति क्तप्रत्ययो भावे, न कर्मणीत्यर्थः । तद्व्युत्पादनं परकीयव्यवस्थाया असाधुत्वव्युत्पादनम् । तन्मात्रं परव्यवस्थाया असाधुत्वमात्रम् ॥ विजिगीष्विति । जल्पवितण्डयोरित्यर्थः ॥ एवमेवेति । भवत्कल्पितव्यवस्थयैव व्याहतत्वादसाध्वी भवद्य्ववस्थेति परबोधनसमये परकीयव्यवस्थाया असाधुत्वं मया नावबोद्धव्यमेव । तर्हि स्वयमनवबुध्य परं प्रति बोध्येत चेत्प्रतारकत्वप्रसङ्ग इति चेन् न । जल्पादाविष्टत्वादिति भावः ॥ शिष्टस्यापीति । वादकथायामिति शेषः ॥ आद्येऽस्मादेवेति । यत्स्वाभ्युपगतव्यवस्थाविरुद्धं तदसाध्वित्यस्मादेव प्रमाणात्परकीय व्यवस्थाया असाधुत्वं स्वयं बोद्धव्यमित्यर्थः । उदासीनैर् मायावादिभिरस्माभिरिति शेषः । उच्यत इत्यनन्तरं तथा च प्रमाणादिसत्ताऽङ्गीरकारित्वं प्राप्तमिति भवदुक्तं दूषणं नेति शेषः । वक्तव्यं मायिभिरिति शेषः ।

### **वाक्यार्थरत्नमाला**

प्रमेयविशेषेति । तल्लाभे चा ननङ्गीकृतताशब्देन प्रमेयविशेषाभावत्व-लाभेऽपीति पूरणीयम् । उपलक्षणं चैतत् । कर्मव्युत्पन्नानङ्गीकृतशब्दोत्तरभावप्रत्ययेन नञर्थसम्बन्धे अङ्गीकृतत्वाभावलाभेऽपीत्यपि ज्ञेयम् । यद्वा बहुव्रीहिपक्षाश्रयणे अनङ्गीकृतशब्देन प्रमेयविशेषा-भाववानिति लाभे भावप्रत्ययेन प्रमेयविशेषाभाववत प्रतिपादने प्रमेयविशेषाभावलाभेऽपीति यथाश्रुतमेवालम् । तल्लाभायेति । अनङ्गीकृतशब्दे भावे क्ते सति बहुव्रीहिणाऽनङ्गीकारीति लाभे भावप्रत्ययेनाङ्गीकाराभावलाभ इति भावः । अनङ्गीकृतत्वस्येति कर्मणि षष्टी । अनङ्गीकृतत्वकर्म-कानङ्गीकारित्वेनेत्यर्थः । एवमुत्तरत्रापि षष्टी कर्मणि । तत्सिद्धिः । मूकत्वसिद्धिः । तस्यापि हेतुत्वसूचकेति । अनेन इतिशब्दस्य हेत्वर्थत्वकथनाद् व्यावर्त्यशंका प्रदर्शिता भवति । पूर्वत्राप्येवम् । न चाङ्गीकृतत्वेनेति । किमपि नाङ्गीकारोमीत्युक्तयत्किञ्चित्प्रमेयस्याप्यनङ्गीकारित्वेनेत्यर्थः । तेन सर्वानङ्गीकारित्वप्रतिपादनेनानङ्गीकृतत्वकर्मकानङ्गीकारित्वस्यापि सिध्युपपत्तेरित्याशयः । व्यवस्थामन-ङ्गीकुर्वतेति पाठः । मूलकोशे सत्वात् । अर्थानुगुण्याच्च ॥ किं नाम प्रमाणादीत्यतः प्राक् न चैवमित्यधिकं लेखकागतम् । यदि तर्हीत्यादिरूपेण पक्षाङ्गीकारस्य प्रागनुक्तत्वात् । न तत्पक्षहानिरिति । स चासौ पक्षश्च तत्पक्षस् तदङ्गीकृतपक्षहानिरित्यर्थः । तदभ्युपगतेति । विरुद्धत्वेन तद्य्ववस्थाया यदसाधुत्वं तद्व्युत्पादयतेति योजना । पक्षहानिरेवेति । स्वाङ्गीकृता-नङ्गीकारित्वपक्षहानिरित्यर्थः ।





