+++
title = "०५ भ्रान्तिर्जीवाश्रिता चेज् जगतः सत्यत्वं सिद्धमेव"

+++


## नादेहयोगिनो दृष्टिरिति तत्कारणं स्वतः

**भ्रान्तिर्जीवाश्रिता चेज् जगतः सत्यत्वं सिद्धमेव**

**नादेहयोगिनो दृष्टिरिति तत्कारणं स्वतः**

### **सुधा**

नन्वस्तु जीवब्रह्मभेदो वास्तवः । अनात्मप्रपञ्चोऽस्तु भ्रान्तिकल्पितो ब्रह्मणीत्यत आह नेति ।

## **अनुव्याख्यानम्**

***नादेहयोगिनो दृष्टिरिति तत्कारणं स्वतः ॥***

यद्यपि नैवं मायावादिनो मन्यन्ते । तथाऽपि सूत्रार्थनिराकरणाय प्रवृत्तस्य तत्रैवानुप-पत्तिव्युत्पादनं श्लाघ्यमित्यारम्भः । न केवलं ब्रह्मव्यतिरिक्तानां जीवानामकल्पितत्वम् । किन्तु देहयोगरहितस्येन्द्रियाभावात्पदार्थदर्शनं न सम्भवतीत्यतो हेतोर् आरोपकारणमिन्द्रियं तदाश्रयो देहश्च कल्पनां विनैवास्तीत्यङ्गीकरणीयम् । न हि सुखादिवद्रजतादिवद्वाऽस्य प्रपञ्चस्य साक्षिमात्र-सिद्धत्वं परो मन्यते देहेन्द्रियाणामप्युत्पत्तिमत्त्वात् । तत्कारणं च स्वत इत्यङ्गीकरणीयम् ।

### **शेषवाक्यार्थचन्द्रिका**

ननु ‘नादेहयोगिनः’ इत्यादिना देहेन्द्रियादीनां वास्तवत्व-वर्णनमनर्थकम् । ‘स्वतोऽन्यते’त्यनेनैवापसिद्धान्तस्य वर्णितत्वादित्याशङ्क्यान्यगा चेदित्यादिग्रन्थस्य नापसिद्धान्तमात्रे तात्पर्यं येन स्वतोऽन्यतेत्यनेनैव तत्सिद्धेरुत्तरवैयर्थ्यं स्यात् । किन्तु परमते प्रकृतिश्चेत्यादिसूत्राणां निर्विषयत्वेनानारम्भणीयत्वेऽपि । ततश्च स्वतोऽन्यतेत्यनेनापसिद्धान्तवर्णनेऽपि अधिकरणानारम्भणीयत्वासिद्धेस्तदर्थमुत्तरो ग्रन्थ इत्यभिप्रेत्योत्तरग्रन्थमवतारयति नन्वस्त्विति । देहेन्द्रियादिरित्यर्थः । ततश्चानात्मप्रपञ्चस्यैव भ्रान्तिकल्पितत्वप्रतिपादनार्थमेवैतधिकरणारम्भोऽस्त्विति भावः॥ एवमिति । जीवब्रह्मभेदस्य वास्तवत्वमङ्गीकृत्यानात्मप्रपञ्चस्य कल्पितत्वमस्त्वित्येवमित्यर्थः ॥ तत्रैवेति । प्रकृतिश्चेत्यादिसूत्रेष्वेव वक्ष्यमाणरीत्या निर्विषयत्वेनानारम्भणीयत्वानुपपत्ति व्युत्पादनार्थ-मित्यर्थः ॥ देहयोगरहितस्येति । प्रलये सत्यप्यज्ञानादौ देहादेरभावेन प्रमाया इव करणजन्यभ्रम-स्याप्यदर्शनादिति भावः ॥ इत्यतो हेतोरिति । अनेन मूले इति शब्दो हेत्वर्थ इत्युक्तं भवति ॥ कल्पनां विनैवेति । भ्रान्तिकल्पितस्य देहादेभ्रान्तिहेतुत्वेऽन्योऽन्याश्रयप्रसङ्गादिति भावः । न च रूप्याद्यध्यासे देहादेर्व्यावहारिकं कारणादिसमं वा सत्त्वं तन्त्रमिति जगदध्यासेऽपि तथैव स्यादिति न देहादेरकल्पितत्वसिद्धिरिति वाच्यम् । व्यावहारिकत्वस्य अद्याप्यसिद्धत्वेनान्योन्याश्रयप्रसङ्गात् । रूप्याद्यध्यासे कारणादेरप्यधिष्ठानसमसत्ताकत्वेन जगदारोपेऽपि कारणादेः पारमार्थिकत्वाच्चेत्यन्यत्र विस्तरः । नन्वारोपस्याविद्यावृत्तिप्रतिबिम्बितचैतन्यलक्षणसाक्षिरूपतया नेन्द्रियजन्यत्वमित्यत आह न हीति । अस्येति । साधारणप्रपञ्चस्येत्यर्थः । तथा चासाधारणप्रपञ्चारोपस्य उक्तसाक्षिरूपत्वेऽपि साधारणप्रपञ्चारोपस्य अन्तःकरणवृत्तिप्रतिबिम्बितचैतन्यरूपत्वाद् अन्तःकरणवृत्तेश्चेन्द्रियव्यापारं विनाऽनुपपत्तेर् इन्द्रियजन्यत्वमेवेति भावः ।

### **परिमल**

तत्रैवेति । चैतन्यादन्यत्सर्वं चैतन्ये कल्पितम् । चैतन्यमेकं सत्यमित्येवंरूपसूत्रार्थ एव भ्रान्तिकल्पितं वस्तु किमस्तीति वक्ष्यमाणानुपपत्तिव्युत्पादनम् उत्तममिति ‘नादेह’ इत्यादिः ‘कल्पितमि’त्यत आरम्भ इत्यर्थः । स्वत इत्यस्यार्थमाह कल्पनां विनैवेति । साक्षिवेद्यत्वान् न देहाद्यपेक्षेत्यत आह नहि सुखादिवद्रजतादिवद्वेति । यथा अन्तःकरणवृत्त्युपहितचैतन्यरूपेण वा शुद्धचिद्रूपेण वा साक्षिणा वेद्यं सुखदुःखादिकम्, शुक्त्याद्यवच्छिन्नचैतन्यावरकाऽविद्यावृत्त्युप-हितचैतन्यरूपसाक्षिवेद्यं रजतादिकं, तथा घटादि(प्रपञ्च इति)कं प्रपञ्चं परो मन्यत इत्यर्थः । तथात्वे तद्वदेव ज्ञातैकसत्त्वापातादिति भावः ।

### **यादुपत्यं**

तत्रैवेति । सूत्रेष्वेव वक्ष्यमाणरीत्या निर्विषयत्वापत्तिरूपानुपपत्तिव्युत्पाद-नमित्यर्थः । नन्वारोपस्याविद्यावृत्तिप्रतिबिम्बितचैतन्यलक्षणसाक्षिरूपतया नेन्द्रियजन्यत्वमित्यत आह न हि सुखादिवदिति ॥ अस्य प्रपञ्चस्येति । साधारणप्रपञ्चस्येत्यर्थः । तथा चासाधारणप्रपञ्चारोप-स्योक्तसाक्षिरूपत्वेऽपि साधारणप्रपञ्चारोपस्यान्तःकरणवृत्तिबिम्बितचैतन्यरूपत्वमेव । अन्तःकरण-वृत्तिश्च नेन्द्रियव्यापारं विना भवतीति भावः ।

### **श्रीनिवासतीर्थीया**

अनात्मप्रपञ्चः भेदातिरिक्त इति शेषः । तत्रैव सूत्र एवेत्यर्थः । तथा च जीवब्रह्मभेदस्य वास्तवत्वमङ्गीकृत्य तदतिरिक्तानात्मप्रपञ्चस्यैव भ्रान्तिकल्पितत्वमेतत्सूत्रार्थ इति यः कोऽपि वा ब्रूयात्तं प्रति नायं सूत्रार्थोऽनुपपन्नत्वादिति वक्तुमयमारम्भ इत्यर्थः ॥ कल्पनां विनैवेति । सत्यतयैवेत्यर्थः । नन्वनात्मप्रपञ्चस्य सर्वस्यापि साक्षिसिद्धत्वाङ्गीकारात्तत्र का देहेन्द्रियाद्यपेक्षेत्यत

आह न हीत्यादि ।

### **वाक्यार्थरत्नमाला**

अनात्मप्रपञ्च इतीति प्रतिकोपादानानन्तरं देहेन्द्रियादिरित्यर्थ इति पाठः । उपरितनपंक्तौ मूलकोशे तथैव पाठात् । उक्तस्थलीयनचरूप्याध्यासे दोषादीनां देहेन्द्रियांतानां व्यावहारिकं वा करणादिसमं वा सत्वं तन्त्रमिति न्यायामृतानुसारेणाह । न च रूप्याद्यध्यास इत्यादिना असिद्धत्वेनेति । उपलक्षणं चैतत् । प्रपञ्चव्यावहारिकत्वस्योत्तरत्र निराकरिष्यमाणतया तदसिध्य-सम्भवाच्चेति ज्ञेयम् । किंच दोषादेरध्यस्तत्वे तदभावस्य तात्विकत्वापातेनातात्विकेन तात्विक-कार्यप्रतिबन्धायोगेन दुष्टतया बौद्धकल्पितवेदजन्यज्ञानस्येव जगद्ज्ञानस्य प्रामण्यपाताच्च । दोषाद्य-ध्यासस्यापि दोषान्तरापेक्षत्वेनानवस्थाद्यापातश्चेत्यादिदूषणान्युक्तस्थलीयन्यायामृते ज्ञेयानीत्याह । इत्यन्यत्र विस्तर इति ।

