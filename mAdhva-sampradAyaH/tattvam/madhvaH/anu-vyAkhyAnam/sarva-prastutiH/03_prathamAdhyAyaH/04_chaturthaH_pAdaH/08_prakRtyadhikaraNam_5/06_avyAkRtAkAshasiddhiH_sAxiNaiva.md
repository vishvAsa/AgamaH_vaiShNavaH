+++
title = "०६ अव्याकृताकाशसिद्धिः साक्षिणैव"

+++


## सत्यत्वं गगनादेश्च साक्षिप्रत्यक्षसाधितम्

**अव्याकृताकाशसिद्धिः साक्षिणैव**

**सत्यत्वं गगनादेश्च साक्षिप्रत्यक्षसाधितम्**

### **सुधा**

अस्तु वा शब्दगुणकाकाशसिद्धिरनुमानात् । तथाप्यव्याकृताकाशसिद्धिः साक्षिणैव । तत्साधकलिङ्गाभावात् । आकाशद्वैतं च वियदधिकरणे वक्ष्यते । जातिबधिराणा-मप्याकाशाप्रतीतेर्नागमोऽपि तत्र प्रमाणमिति साक्षिसिद्धमेव गगनम् । तद्भागा एव दिशो न द्रव्यान्तरमिति तासामपि साक्षिवेद्य(सिद्ध)तैव । अन्यत्स्वावसरे वक्ष्यामः ।

### **शेषवाक्यार्थचन्द्रिका**

ननु भूताकाशस्यानुमानिकत्वनिराकरणेन साक्षिसिद्धत्ववर्णनमनुप-पन्नम् । ‘भूतमप्यसितं दिव्यदृष्टिगोचरमेवे’त्यादिना तस्यातीन्द्रियत्ववर्णनेन साक्षिसिद्धत्वाभावात्तत्कथं तत्साधकत्वेन साक्षिप्रत्यक्षवर्णनमित्यत उक्तरीत्या तस्यानुमानिकत्वेऽप्यव्याकृताकाश- साधकतया साक्षिप्रत्यक्षत्ववर्णनमुपपन्नमित्याशयेनाह अस्तु वेति ॥ शब्दगुणकेति । भूताकाशेत्यर्थः । न चानुमाननिरासात्कथं स्वमतेऽपि भूताकाशस्याप्यनुमानासिद्धिः स्यादिति वाच्यम् । आगमावष्टम्भे-नोक्तदूषणाभासत्वस्य व्युत्पादयितुं शक्यत्वात् । परेण चागमतिरस्कारेणानुमानप्राधान्यस्याङ्गीकारान् न तदवष्टम्भेनानुमानदोषाणामाभासत्ववर्णनं कर्तुं शक्यमिति न तन्मतेऽनुमानेन तत्सिद्धिरिति ज्ञेयम् ॥ तत्साधकेति । शब्दस्य तद्गुणत्वाभावेन तदलिङ्गत्वात् प्राणिसञ्चरणाद्यनुकूलत्वरूपविवरत्वस्यापि ‘प्राणेन सृष्टावन्तरिक्षं च वायुश्चे’त्यादिश्रुत्या ‘शब्दमात्रमभूत्तस्मान्नभः श्रोत्रं तु शब्दगम् । भूतानां छिद्रदातृत्वम्’ इत्यादिस्मृत्या च भूताकाशस्वभावातया सिद्धत्वादन्यस्य च तद्गमकत्वाभावादिति भाव ।

ननु स्यादेवमव्याकृताकाशसाधकतया साक्षिणः प्रत्यक्षत्वसमर्थनं यदि भूताकाशोऽव्याकृता-काशश्चेत्याकाशद्वैविध्यं भवेत् । भूताकाशेनैवाङ्गीकृतेन श्रौतस्मार्ताकाशव्यवहारनिर्वाहोपपत्तौ तद्द्वैविध्यकल्पकाभावादित्यत आह आकाशद्वैतं चेति ॥ वक्ष्यत इति । ‘रूपित्वारूपित्वव्याकृत-त्वाव्याकृतत्वपरिच्छिन्नत्वापरिच्छिन्नत्व उत्पत्त्यनुत्पत्तिश्रुतीनां सत्त्वाद् व्यवस्थयाऽविरोधोपपत्तौ अरूपत्वादिश्रुत्यादेरौपचारिकत्वकल्पनाऽयोगादाकाशद्वैतसिद्धेः’ इति ‘अव्याकृतं हि गगनं साक्षिगोचरं प्रदेशम् इति विज्ञेयम्’ इत्यादिना वक्ष्यत इत्यर्थः । अस्तु तर्ह्यागमावष्टम्भेनैव अव्याकृताकाशसिद्धिरिति न तस्य साक्षिप्रत्यक्षविषयत्वसिद्धिरित्यत आह जातीति । एवं ‘सत्यत्वं गगनादेश्च’ इत्यत्र स्वशब्देनोपात्तस्य गगनस्य साक्षिसिद्धत्वमुपपाद्य आदिपदसङ्गृहीतदिशमपि तदुपपायति तद्भागा एवेति ॥ न द्रव्यान्तरमिति । द्रव्यान्तरत्वकल्पक चाग्रे निराकरिष्यत इति भावः । नन्वस्त्वेवं गगनदिशोरुक्तरीत्या साक्षिमात्रभास्यत्व प्रमाणान्तरासम्भवस्य वर्णितत्वात् । तथाऽपि ‘गगनकालदिगादयः साक्षात्साक्षिसिद्धसत्यत्वाः’ इत्यादिनां सूचितं कालमन आदीना साक्षिमात्रासिद्धत्वं तु कथं, परोपन्यस्ततत्तदनुमापकलिङ्गैरेव तत्सिद्धेः सम्भवादित्यत आह अन्यदिति ॥ वक्ष्याम इति । ‘कालो हि साक्षिप्रत्यक्षः’ इत्यादिना तत्तत्पदार्थनिरूपणप्रसङ्गे तत्तदनुमाप-कलिङ्गानामाभासत्ववर्णनेन तस्य साक्षिसिद्धत्वमुपपादयिष्याम इत्यर्थः ।

### **परिमल**

ननु ‘सत्यत्वं गगनादेश्च साक्षिप्रत्यक्षसाधितमि’त्यत्र गगनस्य साक्षिसिद्धत्वं प्रसक्त-प्रतिषेधेन परिशेषतः साधितम् । आदिपदोपात्तकालदिगादेरानुमानिकत्वस्य परैरङ्गीकारात् तन्निरासेन साक्षिसिद्धत्वं कुतो नोपपाद्यत इत्यत आह अन्यदिति । तत्तत्प्रस्तावकालेऽत्रैवोत्तरत्र वक्ष्याम इत्यर्थः ।

### **यादुपत्यं**

नन्वेवमाकाशस्यानुमानिकत्वं निराकृत्य साक्षिवेद्यत्वसमर्थने ‘भूतमप्यसितं दिव्यदृष्टि गोचरमेव तु’ इति तस्यातीन्द्रियत्वप्रतिपादकागमविरोध इत्यत आह अस्तु वेति ॥ शब्दगुणकेति । भूताकाशसिद्धरित्यर्थः । आगमावष्टम्भेनैवोक्तदूषणानामाभासत्वादिति भावः ॥ तत्साधकेति । शब्दस्यातद्गुणत्वात् । निष्क्रमणप्रवेशनादेश्च मूर्ताभावेनान्यथासिद्धस्याकाशा-गमकत्वादिति भावः । न द्रव्यान्तरमिति । द्रव्यान्तरकल्पनाया अग्रे निराकरिष्यमाणत्वादिति भावः । ननु साक्षात्साक्षिभास्या बाह्या आकाशकालदिक्प्रकृतयः पूर्वमुक्तस्तत्रादिशब्देन प्रकृतेर्ग्रहणात् तेष्वाकाशदिशोः साक्षिसिद्धत्वमुपपादितम् । कालप्रकृत्योस्तत्कुत इत्यत आह ॥ अन्यत्स्वावसर इति । कालप्रकृत्योः साक्षिसिद्धत्वं तत्तदवसरे वक्ष्यामः । कालस्य साक्षिवेद्यत्वमत्रैवानुपदं वक्ष्यामः । प्रकृतेस्तु समयपाद इति ज्ञातव्यम् ।

### **वाक्यार्थरत्नमाला**

तत्कथं तत्साधकत्वेन साक्षिप्रत्यक्षत्ववर्णनमित्यत इत्यादिग्रन्थे साक्षिगम्यत्वे उक्ते आकाशे साक्षिरूपं प्रमाणमुक्तं भवतीति तत्साधकत्वेनेत्युक्तसाक्षिप्रत्यक्षवर्णनमिति पाठो वा । आकाशे साक्षिगम्यत्वे उक्ते आकाशः सिद्धो भवतीति तत्साधकत्वेनेत्युक्तमिति वा । साक्षिणः प्रत्यक्षत्वेत्युत्तरत्रात्र च विचारः कर्त्तव्योऽस्ति । चन्द्रिकानुसारेणाह । शब्दस्य तद्गुणत्वाभावेनेत्यादि । तत्तदनुमापकलिङ्गानामाभासत्वेति पाठः । कत्वेति लेखकदोषात् ।

