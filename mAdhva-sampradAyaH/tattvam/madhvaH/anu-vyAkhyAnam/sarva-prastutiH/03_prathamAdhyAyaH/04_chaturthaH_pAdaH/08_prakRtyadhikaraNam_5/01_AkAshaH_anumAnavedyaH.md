+++
title = "०१ आकाशो ऽनुमानवेद्यः"

+++


## सत्यत्वं गगनादेश्च साक्षिप्रत्यक्षसाधितम्

**आकाशो ऽनुमानवेद्यः**

**सत्यत्वं गगनादेश्च साक्षिप्रत्यक्षसाधितम्**

### **सुधा**

अथ मतम् । ‘शब्दस्तावत्प्रत्यक्षसिद्धः । स च गुणः सामान्यवत्त्वे सत्यस्मदादि-बाह्यैकेन्द्रियग्राह्यत्वाद्रूपवद् इति । गुणत्वाद् द्रव्याश्रितस्तद्वदेव’ इति सामान्यतो द्रव्यसिद्धेः (द्रव्यसिद्धौ) (द्रव्ये सिद्धे) । ‘शब्दो न स्पर्शवद्विशेषगुणः प्रत्यक्षत्वे सत्यकारणगुणपूर्वकत्वात्, अयावद्द्रव्यभावित्वात् । सुखादिवत् । स्पर्शव(द्विशेषगुण)त्वे तदनुपलम्भप्रसङ्गः । शब्दो हि श्रोत्रेण प्राप्तो वा गृह्यतेऽप्राप्तो वा । अप्राप्तग्रहणेऽतिप्रसङ्गः । प्राप्तिन्तु शब्दश्रवसोर्न संभवति । सा हि न तावच्छ्रोत्रस्य गमनेन संभवति । तस्यामूर्तस्य गत्यभा(तेरसंभ)वात् । नापि शब्दस्यागमनेन । स हि न तावच्छङ्खादिकमाश्रयं परित्यज्यागन्तुमलम् । गुणत्वात् । नापि शङ्खाद्यागमनेन श्रोत्र(स्य)प्रत्यासत्तिः । तदनुपलम्भात् । न च शब्दान्तरोत्पादपरंपरया । गुणस्य स्वाश्रये स्वाश्रयाश्रिते वा गुणेऽसमवायिकारणत्वात् । न च शङ्खश्रवसोर्मध्ये शङ्को वा तदारब्धद्रव्यं वाऽस्ति । तस्माच्छङ्कादिनिमित्तान्यपहायाश्रयान्तरे वर्तमानो वीचीतरङ्गन्यायेन कर्णशष्कुली(ग) मन्तमाकाशदेशमापन्न उपलभ्यते नान्यथेति स्थितम् । नाप्यात्मगुणः । बाह्येन्द्रियप्रत्यक्षत्वा-दत्मान्ताग्राह्यत्वादात्मन्यसमवायात् । अहङ्कारेण विभक्तस्य ग्रहणाद्रूपादिवत् । न दिक्कालमनसां (गुणः), प्रत्यक्षत्वाद्विशेषगुणत्वाच्च’ इति प्रसक्तप्रतिषेधे परिशेषादेभ्योऽतिरिक्तं द्रव्यं

सिद्ध्यति । तदाकाशमिति ।

तदयं प्रमाणार्थः । शब्दोऽष्टद्रव्यातिरिक्तद्रव्याश्रितः । तद्वृत्तौ बाधकोपपन्नत्वे सति गुणत्वाद्रूपत्वदिति ।

तदिदमयुक्तं जातिबधिराणामाकाश(दि)प्रतिभासानुपपत्तिप्रसङ्गात् । ततश्चेहालोको नास्तीति प्रतीतिर्न स्यात् । मूर्तावकाशेन तेषामाकाशानुमानमिति चेन्न । मूर्तान्तराभावेनान्यथासिद्धत्वात् । मूर्ताभावस्याधिकरणेन भाव्यमिति चेत् । सत्यम् । तथाऽपि तस्याप्रतीतावाश्रयासिद्धेः । प्रतीतौ च साधिकरणस्यैव प्रतीतत्वादनुमानानवकाशः ।

### **शेषवाक्यार्थचन्द्रिका**

शब्दस्यैवाकाशानुमापकस्य भावान्न लिङ्गाभाव इति शङ्कते अथेति ॥ शब्दस्तावदिति । तथा च न शब्दपक्षकानुमानेऽसिद्धिरिति भावः । करिष्यमाणसामान्यसिद्धावा-श्रयासिद्धि परिहृत्य तत्र हेत्वसिद्धिं परिहरति स चेति ॥ सामान्यवत्त्वे सतीति । इन्द्रियग्राह्यत्वादित्युक्ते घटादौ व्यभिचारस्तदर्थमेकेति । तथाऽप्यात्मनि गतं तदर्थं बाह्येति । तथाऽपि यौगिकप्रत्यक्षे वाय्वादौ व्यभिचारस्तदर्थमस्मदादीति । तथाऽपि रूपत्वादौ व्यभिचारस्तदर्थं सामान्यवत्त्वे सतीत्युक्तम् । न च सामान्यवत्त्वे सतीति हेतुविशेषणासिद्धिः । कार्यत्वे सति प्रतिनियतेन्द्रियग्राह्यत्वेनैव तत्सिद्धेरिति भावः । अस्त्वेवं गुणत्वं ततः किमित्यत आह गुणत्वादिति ॥ तद्वदेवेति । रूपवदेवेत्यर्थः । नन्वेवं शब्दाश्रयद्रव्यमात्रसिद्धावपि नाकाशसिद्धिरित्याशङ्क्य परिरोषादाकाशसिद्धिरिति वक्तुं प्रसक्तप्रतिषेधं तावत्करोति इतीति । ‘सामान्यतो द्रव्यसिद्धौ’ इत्यस्य ‘परिशेषाद् एभ्योऽतिरिक्तं द्रव्यं सिद्ध्यती’ति वक्ष्यमाणेनान्वयः ।

न स्पर्शवद्विशेषगुण इति । कर्मजन्यस्य स्थाणुश्येनसंयोगस्य प्रत्यक्षत्वे सत्यकारणगुण-पूर्वकत्वायावद्द्रव्यभावित्वयोः सत्त्वेऽपि स्पर्शवद्गुणत्वेन तत्र व्यभिचारपरिहाराय साध्ये विशेषपदमिति द्रष्टव्यम् । शब्दस्य विरोषगुणत्वसिद्धिस्तु शब्दो विशेषगुणोऽस्पर्शवत्त्वे सति बाह्यैकेन्द्रियग्राह्य-सामान्यवत्त्वाद् रूपवदित्यनुमानाद्द्रष्टव्या । बहिरिन्द्रियेणैकेन चक्षुर्मात्रेण गृह्यमाणप्रभात्वसामान्यवत्याः प्रभाया द्रव्यतया गुणत्वाभावत्तत्र व्यभिचारवारणयास्पर्शवत्त्वोपादानम् । प्रभाकुम्भसंयोगस्य गुणत्वेनास्पर्शवत्त्वेऽप्यनेकसाधारणतया विशेषगुणत्वाभावात्तत्र व्यभिचारवारणाय द्वितीयं विशेषणम् । तस्य च दर्शनस्पर्शनगम्यसंयोगत्वसामान्यवत्त्वान्न बाह्यैकेन्द्रियग्राह्यसामान्यवत्त्वमिति न व्यभिचारः । आत्मनि व्यभिचारं वारयितुं बाह्यपदम् ॥ प्रत्यक्षत्वे सतीति । स्वर्शवतां शङ्कादीनां यानि समवायिकारणानि तेषां ये गुणास्तदनपेक्षत्वादित्यर्थः । अत्र परमाणुगुणैर्व्यभिचारनिरासार्थं प्रत्यक्षत्वे सतीत्युक्तम् । तन्तुरूपादिजन्यपटरूपादौ व्यभिचारवारणायोक्तमकारणगुणपूर्वकत्वादिति । पिठरपाकानभ्युपगमान्न पाकजगुणैर्व्यभिचार इति ध्येयम् ॥ अयावदिति । सत्स्वेव शङ्कादिषु निवृत्तेरित्यर्थः । शङ्कादिसमानकालीनध्वंसप्रतियोगित्वादिति यावत् । न चेदमसिद्धम् । यावच्छङ्खमनुप-लम्भादेव तत्सिद्धेरिति भावः । अत्रापि प्रत्यक्षत्वे सतीति विशेषणीयम् । अन्यथा पार्थिवपरिमाणु-रूपादिभिर्व्यभिचारप्रसक्तेरिति बोध्यम् । प्रत्यक्षत्वमात्रं घटरूपादिष्वप्यस्तीति तद्य्वावृत्तये विशेष्यभागः । उक्तयोर्हेत्वोरप्रयोजकत्वमित्यतो यदि शब्दः स्पर्शवच्छङ्खविशेषगुणः स्यात्तर्हि तदसम्बद्धेन्द्रियग्राह्यो न स्याद् रूपादिवदिति विपक्षे बाधकतर्कद्भावान्नाप्रयोजकतेति भावेन तर्कमुपपादयति स्पर्शवदिति ॥ अतिप्रसङ्ग इति । सर्वेषां सर्वत्र सर्वशब्दोपलम्भः स्यादित्यदिप्रसङ्ग इत्यर्थः ॥ अमूर्तस्येति । अमूर्ताकाशात्मकत्वाच्छ्रोत्रस्यामूर्तत्वमिति स्वमताबष्टम्भेनोक्तमिति ध्येयम् ॥ गुणत्वादिति । अन्यथाऽयुतसिद्धत्वभङ्गप्रसङ्गदिति भावः ॥ गुणस्य स्वाश्रय इत्यादि । स्वाश्रये गुणे स्वाश्रयाश्रिते गुणे वा गुणस्यासमवायिकारणत्वादिति सम्बन्धः । अत्र स्वशब्दो गुणपरः । आद्ये स्वाश्रय आश्रयो यस्येति स्वाश्रयस्तस्मिन्निति द्वितीये स्वाश्रय आश्रयो यस्येति स्वाश्रयस्तमाश्रितः स्याश्रयाश्रितस्तस्मिन्निति च विग्रहः । तेन स्वाश्रये गुणे इति स्वाश्रयाश्रिते गुणे इति सामानाधिकरण्यनिर्वाह इति द्रष्टव्यम् ।

तेजःसंयोगादेः स्वाश्रये गुणे तन्तुरूपादेश्च स्वाश्रयाश्रिते गुणेऽसमवायिकारणत्वमिति विवेको बाध्यः । यद्वा स्वाश्रये यो गुणः स्वाश्रयाश्रिते यो गुणस्तत्रेति वैयधिकरण्येनैवान्वयान्न किञ्चिदेतत् । यदि हि शङ्खश्रवसोर्मध्ये शङ्खः स्यात्तदा घटाद्याश्रिततेजः संयोगेन स्वाश्रये घटे पाकजादेरिव शङ्खाश्रितेन शब्देन स्वाश्रये शब्दान्तरोत्पत्त्या श्रोत्रे प्रत्यासत्तिः स्यात् । यदि वा शङ्खारब्धं द्रव्यान्तरं भवेत्तदा तन्तुरूपेण स्वाश्रयाश्रिते पटे रूपस्येव शङ्खाश्रितेन शब्देन स्वाश्रयारब्धे मध्यवर्तिनि द्रव्ये शब्दान्तरोत्पत्त्या श्रेत्रे प्रत्यासत्तिः स्यात् । न चैतदस्ति । शङ्खश्रवसोर्मध्ये शङ्खतदारब्धद्रव्ययोरनुभवबाधितत्वेन कल्पयितुमशक्यत्वादित्याशयः । तर्ह्याकाशगुणत्वमपि न स्यात् । उक्ततर्कपराहतेस्तत्रापि वक्तुं शक्यत्वादित्यत आकाशगुणत्वे तदप्रवृत्तिं दर्शयति तस्मादिति ॥ आश्रयान्तर इति । तदेवाकाशमिति भावः ॥ वीचीतरङ्गन्यायेनेति । यथा वीची प्रथमोत्पन्ना वीच्यन्तरमारभते तच्च तरङ्गान्तरं तथा शब्दोऽप्याद्यः सर्वतो दिक्षु सजातीयं शब्दान्तरं तदपि शब्दान्तरमारभत इति वीचीतरङ्गन्यायेनेत्यर्थः । यदि च कदम्बमुकुलकन्यायेनानेकं शब्दमारभते तदा भिन्नदिगवस्थितयोर्य एव शब्दस्त्वया श्रुतः स एव मयाऽपीति प्रत्यभिज्ञानानुपपत्तिः । न च त एवेमे शालय इत्यादिवत्तज्जातीयविषयकत्वादिकं कल्पनीयम् । बाधकाभावेन तदनवकाशादिति भावः ।

नापीति । शब्द इति वर्तते ॥ बाह्येन्द्रियेति । मनसोऽन्यदिन्द्रियं बाह्येन्द्रियं तत्प्रत्यक्षत्वादित्यर्थः । श्रोत्रं बाह्येन्द्रियं प्रतिनियतविषयत्वाच्चक्षुर्वत् । अनात्मगुणत्वे सति महद्द्रव्यवृत्तित्वमुद्भूतत्वं च बाह्येन्द्रियग्राह्यत्वे गुणानां योग्यता । सा चात्मगुणत्वे दुर्लभा स्यात् । अन्यथा बुद्ध्यादीनामपि बाह्येन्द्रियाग्राह्यत्वप्रसक्तेरिति भावः । हेत्वन्तरमाह आत्मान्तरेति । अनेकप्रतिपत्तृसाधारणत्वादित्यर्थः । ये ह्यात्मगुणाः सुखादयो न ते आत्मान्तरेण गृह्यन्ते । शब्दश्चानेकैरात्मभिर्गृह्यतेऽतो नात्मगुण इत्यर्थः । यद्वा यत्रस्थः शब्दस्ततोऽन्य आत्मान्तरं तत्प्रत्यक्षत्वादित्यर्थः । वीणाद्याश्रयतया हि शब्दः प्रतीयते । तत्सन्तानन्यायेन श्रोत्रस्थो वा तस्मादन्यश्चास्य ग्राहक आत्मा । ये त्वात्मगुणा गृह्यन्ते ते ग्राहकस्था एव गृह्यन्ते सुखादयः । गृह्यमाणस्तु शब्दो न ग्राहकस्थ इति । ततश्च यद्ययं शब्द आत्मगुणः स्यात्तर्ह्यात्मावियषकप्रत्यक्षविषयो न स्यात्तादृशश्चायं तत्मान्न गन्धादिवदात्मगुण इत्युक्तं भवति । एतदेव कुत इत्यत आह आत्मनीति । ग्राहकेऽसमवायादित्यर्थः । इदमप्यसिद्धमित्यत आह अहङ्कारेणेति । अहङ्कारेण विभक्तस्य व्यधिकरणस्य ग्रहणात् । वीणा वाद्यते वेणुः पूर्यते, न त्वहं वाद्ये पूर्ये वेति कस्यचित्प्रत्ययः । यद्यहंप्रत्ययो यत्र तत्रैव विषये शब्दः स्यात्तर्हि ग्राहके मनसाऽध्यवसीयमाने तद्गततया शब्दोऽपि सुखादिवन्मनसाऽव्यवसीयेत । गुणस्य मानसप्रत्यक्षत्वे, उद्भूतत्वे सति ग्राहकवर्तित्वस्य योग्यतारूपत्वात् । न चैवम् । तस्माद्यत्राहंप्रत्ययस्ततोऽन्यत्रात्मनि शब्दो वाच्यः । तथा चानात्मवर्तिनोऽपि शब्दस्यात्मवृत्तित्वव्याधातः । अहङ्कारेण व्यधिकरणतया प्रतीयमानस्याप्यात्म-समवाये गन्धादीनामपि तथात्वप्रसङ्ग इति भावः ।

नेति । शब्दो गुण इत्यनुवर्तते । यत्तु किरणावलीकृता विशेषगुण इति शेष इत्युक्तम् । तदसत् । दिक्कालमनोविशेषगुणत्वस्याप्रसिद्धतया प्रतियोग्यप्रसिद्ध्या दिक्कालमनोविशेषगुणत्वाभावस्य साधयितुमशक्यत्वात् । न च विशेषगुण इति पक्षविशेषणं कृत्वा दिक्कालमनोगुणत्वभावस्य साध्यत्वान्न प्रतियोग्यप्रसिद्धिरिति वाच्यम् । तथाऽपि वैय्यर्थ्यानिस्तारादनुषङ्ग इत्येव वक्तव्यतया शेषपदस्यास्वारस्याच्च । अत एव न दिक्कालमनोगुण इत्येव लीलावत्यामुक्तमिति द्रष्टव्यम् ॥ प्रत्यक्षत्वादिति । रूपादिवदित्यनुवर्तते । ननु यदि नाम शब्दः पृथिव्यादीनामष्टानां गुणो न भवति चेन्मा भूत् । आकाशं त्वतिरिक्तमस्तीत्यत्र किं प्रमाणमित्यत आह इति प्रसक्तेति । उक्तमर्थं प्रमाणमारोहयति तदयमिति ॥ जातिबधिराणामिति । तेषां शब्दज्ञानाभावादिति भावः । पूर्वमबधिरस्य प्रश्चात्कारणविशेषाद्वधिरस्य पूर्वानुभूतशब्दस्मरणमुपादाय तत्पक्षकानुमानं स्यादेवेत्या-शङ्कापरिहाराय जातीत्युक्तम् । तेषामपि प्राग्भवीयसंस्कारेणाकाशस्मरणकल्पनं तु प्रमाणभाव-निरस्तमिति ध्येयम् । ननु जातिबधिराणां शब्दाश्रवणाच्छब्दस्य व्यवस्थापकत्वाभावेऽप्यन्यदेवाकाशस्य व्यवस्थापकं स्यादिति शङ्कते मूर्तेति । तथा चायं प्रदेश आकाशवान् मूर्तावकाशवत्त्वात्, इत्यनुमानमनेनोक्तं भवति । मूर्तावकाशस्य मूर्तान्तरभावेनान्यथासिद्धस्य व्यप्तिविधुरत्वेन नाकाशानुमापकत्वमित्याह नेति । मूर्ताभावः साधिकरणोऽभावत्वात् । योऽभावः स साधिकरणो यथा घटाभावो भूतलाधिकरण इत्यभावाधिकरणतयाऽऽकाशसिद्धिरिति शङ्कते मूर्तेति । किमत्राभावोऽप्रतीत एवाधिकरणमनुमापयति किंवा प्रतीत इति विकल्पद्वयं मनसि निधायाद्यं दूषयति तथाऽपीति । द्वितीयं दूषयति प्रतीतौ चेति ॥ अनवकाश इति । सिद्धसाधनत्वप्रसक्तेरिति भावः ।

### **परिमल**

सामान्यपरिशेषरूपानुमानाभ्यां गगनादिसिद्धिनिरासोऽपि साक्षिप्रत्यक्षपदप्रयोग-फलमिति भावेन तन्मतमाशङ्कते अथ मतमित्यादिना ॥ आश्रयासिद्धिशङ्कानिरासायाह शब्दस्ता-वत्प्रत्यक्षसिद्ध इति । गुण इति साध्यनिर्देशः । हेतौ (तोर्ग्रा)ग्राह्यत्वमात्रस्य गगनादौ व्यभिचारादिन्द्रियेति विशेषणम् । घटादावव्यभिचाराय एकेन्द्रियेति । जीवात्मन्यव्यभिचाराय बाह्येति । योगिबाह्येन्द्रियग्राह्यात्माकाशादावव्यभिचाराय अस्मदादीति । शब्दत्वादाव्यभिचाराय सत्यन्तम् । अयं च प्रयोगो वक्ष्यमाणगुणत्वहेतोरसिद्धिनिरासाय । परोक्तप्रतिज्ञादिक्रमनियमभञ्जनाय हेतुपूर्वकं गगनसाधकसामान्यानुमानप्रयोगमाह गुणत्वाद्द्रव्याश्रित इति । शब्द इति धर्मिवाचिपदमनुवर्त्यम् । सामान्यतो द्रव्ये सिद्ध इत्यस्य परिशेषादित्यादिना वक्ष्यमाणेनान्वयः । गगनरूपविशेषद्रव्यसिद्ध्यै परिशेषं वक्तुं प्रसक्तं निराह शब्द इत्यादिना । स्पर्शवतः पृथिव्यादिचतुष्टयस्य गुणो नेत्यर्थः । कर्मजसंयोगादौ हेतोख्यभिचाराय साध्ये विशेषपदम् । कारणगुणपूर्वकत्वं नाम स्वसमवायिकारणमात्रसमवेतगुणासमवायिकारणकत्वम् । यथा तस्मादिति हेत्वंशस्यार्थः । शब्दश्चोक्तरूपकारणगुणपूर्वको नेति नासिद्धिः । परमाणुरूपादावव्यभिचाराय प्रत्यक्षत्वे सतीति विशेषणम् । तन्तुरूपजन्ये पटरूपेऽ(घटगतवूर्वरूपादाव)व्यभिचाराय विशेष्यम् ॥ अयावद्द्रव्यभावित्वादिति । अत्रापि प्रत्यक्षत्वे सतीत्यनुवर्तनीयम् । तेन पाकजे पार्थिवपर-

माणुरूपादौ व्यभिचारः ।

हेतोरप्रयोजकत्वनिरासाय विपक्षे बाधकतर्कमाह स्पर्शवद्गुणत्व इत्यादिना ॥ तदिति । शब्दानुपलम्भप्रसङ्ग इत्यर्थः । तत्कथमित्यतो व्यनक्ति शब्दो हीत्यादिना द्रव्यं वाऽस्तीत्यन्तेन ॥ गुणस्य स्वाश्रय इति । स्वाश्रये वर्तमानं गुणं प्रति स्वाश्रयाश्रिते विद्यमानं गुणं प्रति गुणस्यासमवायिकारणत्वादित्यर्थः । आद्यं यथा । आत्मगतमनःसंयोगस्य आत्मगतज्ञानादिगुणसमवा यिकारणत्वम् । द्वितीयं तु तन्तुरूपस्य पटगतरूपं प्रत्यसमवायिकारणत्वम् । न चैवं स्पर्शवद्गुणत्वे सम्भवतीति भावः । कथं तर्हि तदुपलम्भ इत्यत आह तस्मादिति । वीचीतरङ्गेति । सूक्ष्मस्थूलत्वाभ्यां वीचीतरङ्गयोर्भेदः । यथा तटाकादिमध्ये पाषाणादिप्रक्षेपे सति वलयाकारेण दशदिक्संबद्धा काचिद्वीची जायते । तदनन्तरं तथैव कश्चित्तरङ्गः पुनर्वीची पुनस्तरङ्ग इत्येवं तीरपर्यंतं वीचीतरङ्गपरम्परया तीरप्राप्तिः । तथा शंखादिशब्दस्यापि परम्परया कर्णशष्कुलीयुक्तदेशप्राप्तिरित्यर्थः । नाप्यात्मगुण इति । शङ्खशब्दं कुर्वन्य आत्मा तद्गुण इत्यर्थः । शब्द इति वर्तते ॥ अहंकारेण विविक्तस्येति । अहं सुखीत्यादिवद् अहमर्थसंसृष्टत्वभावेनाऽहमर्थाऽसंसृष्टस्येत्यर्थः । न दिक्कालमनसामिमि । गुणः शब्द इत्यनुकर्षः ॥ प्रसक्तेति । आश्रयत्वेन प्रसक्तपृथिव्याद्यष्टद्रव्याणामाश्रयत्वप्रतिषेध इत्यर्थः । रूपवदितीतिशब्दस्य अथ मतमिति पूर्वेणान्वयः ॥ तदिदमिति । उक्तदिशा शब्दलिङ्गकत्वमित्यर्थः ॥ जातिबधिराणरमिति । न च तेषामपि जन्मान्तरीयव्याप्त्यनुसंधानादाकाशप्रतिभास इति वाच्यम् । अन्यथोपपत्तौ तत्कल्पकाभावात् । अन्यथाऽतिप्रसङ्गदिति भावः ॥ मूर्तावकशेनेति । कुम्भकुमूलादि-मूर्तपदार्थानामवस्थानप्रतिहत्यभावेनेत्यर्थः । आकाशसिद्धिं शङ्कते मूर्ताभावस्याप्यधिकरणेति । स्तम्भकुम्भादिमूर्ताभावः साधिकरणो मूर्ताभावत्वात् । घटाद्यधिकरणपटाद्यभाववद् इत्यनेन जातिबधिराणामाकाशप्रतिभास इति भावः ॥ तस्येति । पक्षतयोपात्तमूर्ताभावस्येत्यर्थः ॥ साधिकरणस्यैवेति । अधिकरणप्रतियोगिघटितत्वेनैवाभावप्रतीतिनियमात् सद्भ्यामधिकरणप्रतियोगि-भ्यामभावो निरूप्यत इत्यङ्गीकारादिति भावः ।

### **यादुपत्यं**

सामान्यवत्त्वे सतीति । अत्र रूपत्वादिसामान्ये योगिबाह्येन्द्रियग्राह्ये वाय्वादावात्मनि घटादौ च व्यभिचारवारणाय क्रमेण विशेषणानि । सामान्यतो द्रव्ये सिद्धे इत्यस्य परिशेषादेभ्योऽतिरिक्तं द्रव्यं सिद्ध्यतीति वक्ष्यमाणेनान्वयः ॥ शब्दो न स्पर्शवद्विशेषगुण इति । अत्र हेत्वोः कर्मजे स्थाणुश्येनसंयोगादौ व्यभिचारवारणाय साध्ये विशेषपदम् । प्रतिनियतेन्द्रिय-ग्राह्यत्वेन च शब्दस्य विशेषगुणत्वसिद्धिरूह्या । परमाणुरूपादौ व्यभिचारवारणाय प्रत्यक्षेति । तन्तुरूपादिजन्ये पटरूपादौ व्यभिचारवारणाय कारणगुणपूर्वकेति । एतन्मते पिठरपाकानभ्युपगमान्न पाकजे घटरूपादौ व्यभिचारः । द्वितीयहेतावपि प्रत्यक्षत्वं सतीत्यनुषञ्जनीयम् । अन्यथा पार्थिवपरमाणुरूपादौ व्यभिचारप्रसङ्गादिति द्रष्टव्यम् । अनयोरनुकूलतर्कमाह स्पर्शवद्गुणत्व इत्यादिना । अनेन शब्दो यदि स्पर्शवच्छङ्खादिविशेषगुणः स्यात् । तर्हि तदसम्बद्धेन्द्रियग्राह्यो न स्यात्तद्रुपादिवदिति तर्क उक्तो भवति । शिष्टमेतदुपपादकमिति मन्तव्यम् ॥ गुणस्य स्वाश्रय इति । कर्मणः स्वाश्रय एवासमवायिकारणत्वेन द्वैविध्याभावाद्गुणस्येत्युक्तम् । तेजःसंयोगादेः स्वाश्रये तन्तुरूपादेः स्वाश्रयाश्रित इति विवेकः । आकाशगुणत्वे तु नैतत्तर्कपराहतिरित्याह तस्माच्छङ्खादिति ॥ आश्रयान्तर इति । आकाश इत्यर्थः ॥ वीचीतरङ्गन्यायेनेति । यथा वीची प्रथमोत्पन्ना वीच्यन्तरमारभते । तच्च तरङ्गान्तरम् । तथाऽऽद्यः शब्दोऽपि सर्वतो दिक्षु सजातीयं शब्दान्तरम् । तदपि शब्दान्तरमित्यर्थः । कदम्बगोलकन्यायेनानेकशब्दारम्भस्तु न युक्तः । भिन्नदिगवस्थितयोर्य एव शब्दस्त्वया श्रुतः स एव मयाऽपीति प्रत्यभिज्ञाविरोधात् । तस्यास्तज्जातीयविषयकत्वकल्पनस्य भ्रमत्वकल्पनस्य वा बाधकाभावेनासम्भवात् ॥ बाह्येन्द्रियेति । मनसोऽन्यदिन्द्रियं बाह्यम् । तत्प्रत्यक्षत्वाद्गन्धवदित्यन्वयी । बाह्येन्द्रियत्वं तु श्रोत्रस्य प्रतिनियतविषयत्वाञ्चक्षुर्वत् । आत्मगुणानां बाह्येन्द्रियेण ग्रहीतुमशक्यत्वात् । अन्यथा बुद्ध्यादीनां तथात्वप्रसङ्ग इति किरणावल्युक्तमुपपादनमत्र द्रष्टव्यम् । हेत्वन्तरमाह आत्मान्तरेति । ये ह्योत्मगुणाः सुखादयो न ते आत्मान्तरेण गृह्यन्ते । शब्दश्चानेकैरात्मभिर्गृह्यतेऽतो नात्मगुण इत्यर्थः । अथवा यत्रस्थः शब्दस्ततोऽन्य आत्मा आत्मान्तरं तत्प्रत्यक्षत्वादित्यर्थः । वीणाद्याश्रयतया हि शब्दः प्रतीयते । तत्सन्तानन्यायेन श्रोत्रस्थो वा न स्वात्मनिष्ठतया । तस्मादन्यश्चास्य ग्राहक आत्मा । तथा च यद्ययं शब्द आत्मगुण स्यात्तर्ह्यत्माविषयकप्रत्यक्षविषयो न स्यात् । तादृशश्चायम् । तस्मान्न गन्धादिवदात्मगुण इति भावः । एतदेव कुत इति चेत्तत्राह आत्मन्यसमवायादिति । ग्राहकासमवायादित्यर्थः । इदमप्यसिद्धमित्यत आह अहङ्कारेणेति । विभक्तस्य व्यधिकरणस्य । वीणा वाद्यते वेणुः पूर्यते न त्वहं वाद्येऽहं पूर्ये वेति कस्यचित्प्रत्ययः । अहङ्कारेण व्यधिकरणतया प्रतीयमानस्याप्यात्मसमवाये गन्धादीनामपि तथात्वप्रसङ्ग इति भावः । जातिबधिराणामिति । तेषां शब्दस्तावत्प्रत्यक्षसिद्धः, स च गुण इत्याद्युक्तरीत्याऽनुमान-सम्भवादिति भावः । तेषामपि प्राग्भावीयसंस्कारेणाकाशभानकल्पनं त्वप्रामाणिकमिति ध्येयम् ॥ मूर्ताभावस्यापीति । तथा च मूर्ताभावः साधिकरणो ऽभावत्वात् सम्प्रतिपन्नाभाववदित्यनु-मानादाकाशसिद्धिरिति भावः ॥

### **श्रीनिवासतीर्थीया**

लिङ्गाभावोऽसिद्धः यावता शब्द एवकाशानुमापकं लिङ्गमित्यभिप्रेत्य शङ्कते अथ मतमित्यादिना ॥ सामान्यवत्त्वे सतीत्यादि । इन्द्रियग्राह्यत्वादित्युक्ते पटादौ व्यभिचारोऽत एकेति । तथापीन्द्रियरूपमनसैव ग्राह्ये आत्मनि; तदर्थं बाह्येति । तथाऽपि योगिबाह्येन्द्रियग्राह्ये वाय्वादौ अत अस्मदादीति । तथाऽपि सामान्येऽतः समान्यवत्त्वे सतीत्युक्तम् । एकपदत्यागे समग्रहेतोरपि घटादौ व्यभिचारः स्यादतः सर्वं विशेषणं सार्थकम् । अकारणगुणपूर्वकत्वादित्यत्र कारणशब्देन स्वस्य यत्समवायिकारणं तत्समवायिकारणं गृह्यते । यथा पटरूपं कारणगुणपूर्वकं तद्वच्छब्दः स्वसमवायिकारणसमवायिकारणगुणपूर्वको न भवति समवायिकारणीभूताकाशसमवायिकारणाभावादिति पक्षे हेतूपपादनं, द्रष्टव्यम् । एवमुत्तरत्रापि कारणशब्दव्याख्यानं द्रष्टव्यम् । तद्वदेव रूपवदेव । अप्रयोजकतां परिहरति ॥ स्पर्शवद्गुणत्वे इति ॥ तदिति । शब्देत्यर्थः । उपपादयति शब्दो हीति । श्रवः श्रोत्रम् । सा हि प्राप्तिरित्यर्थः ॥ तस्येति । श्रोत्रस्याकाशात्मकत्वेनामूर्तत्वाद्गतिरयुक्तेत्यर्थः ॥ स हीति । स्पर्शवच्छङ्खादावुत्पन्नः शब्द इत्यर्थः ॥ गुणत्वादिति । गुणस्याश्रयपरित्यागेन गमनानुपलब्धेरिति भावः । तदिति । शङ्खागमनेत्यर्थः । पाकरूपेतजःसंयोगस्य स्वाश्रये परमाणौ विद्यमाने रूपादिगुणेऽसमवायिकारणत्वं दृष्टम् । तथा तन्तुरूपादेर्गुणस्य स्वाश्रयभूततन्त्वाश्रिते पटे जायमानरूपादिगुणेऽसमवायिकारणत्वं दृष्टम् । न चैवं शब्दे सम्भवति । तथाहि । असमवायिकारणीभूतः शब्दः किं शब्दान्तररूपं गुणं; स्वाश्रयभूतः शङ्ख एव मध्येऽपि तिष्ठति; तत्र जनयति, उत स्वाश्रयभूतशङ्खाश्रिते तदारब्धे कस्मिश्चिद्द्रव्ये वेति विकल्पं हृदि निधायाद्यं निराकरोति न चेति । द्वितीयं पराचष्टे तदारब्धमिति । शङ्खादिनिमित्तानि निमित्तकारणीभूतशङ्खादीनीत्यर्थः । अनेन शङ्खो निमित्तकारणमेव, न समवायिकारणमिति ध्वनितम् । आश्रयान्तरे स्वसमवायिकारणभूते आकाशे । तथा च नास्माकं शङ्खगुणकत्वपक्षोक्तदोषः । शङ्खावच्छिन्नाकाशे उत्पन्नः शब्दः स्वाश्रये आकाश एव शब्दान्तररूपं गुणं जनयतीत्यङ्गीकारादिति । शष्कुलीगतं शष्कुलीयुक्तम् । कर्णशष्कुल्यवच्छिन्न मित्यर्थः । बाह्यपदं सुखादौ व्यभिचारवारणाय ॥ बधिराणामिति । तेषामाकाशानुमापकशब्दरूप लिङ्गज्ञानाभावादिति भावः । इष्टापत्तिं परिहरति ततश्चेति । उक्तरीत्या इहप्रत्ययविषयस्यान्यस्या भावेनाकाशस्यैव तद्विषयत्वादिति भावः । तर्हि बधिराणामाकाशानुमापकं लिङ्गं शब्दातिरिक्तमन्यदेव भाविष्यतीत्याशङ्कते मूर्तेति । आकाशाभावे मूर्तानामवस्थानं न स्यात् । तस्मान्मूर्तावकाशान्यथाऽनुपपत्त्याऽऽकाशसिद्धिरिति भावः ॥ अन्यथासिद्धत्वादिति । मूर्तावकाशरूपहेतोराकाशं विना मूर्तान्तराभावेनैवान्यथासिद्धत्वान्ना-काशानुमापकत्वमित्यर्थः । ननु यदि मूर्तान्तराभावेनान्यथासिद्धिः शङ्क्यते तर्हि मूर्ताभावाधि-करणत्वेनैवाकाशसिद्धिः स्यात् । मूर्ताभावः साधिकरणोऽभावत्वाद्धटाभाववद् इत्यनुमानसंभवादि-त्याशयेन शङ्कते मूर्ताभावस्यापीति ॥ तस्येति । पक्षीभूतस्य मूर्ताभावस्येत्यर्थः । अनवकाशस् तथा चाधिकरणतयाऽऽकाशस्य प्रतीतत्वेन सिद्धसाधनतापत्तेरिति भावः ।

### **वाक्यार्थरत्नमाला**

असिद्धिरितीति । आश्रयासिद्धिरित्यर्थः । सामान्यसिद्धाविति । शब्दो द्रव्याश्रितः गुणत्वादिति सामान्यसिद्धावित्यर्थः । एकेतीति । एकेत्यस्य एकमात्रेत्यर्थपरत्वाद् द्वींद्रियग्राह्यघटादौ एकेन्द्रियग्राह्यत्वस्यापि सत्वेऽपि एकमात्रेन्द्रियग्राह्यत्वाभावान्न व्यभिचार इत्याशयः । योगिप्रत्यक्ष इति । योगिबाह्येकेन्द्रियग्राह्यमित्यर्थः । अस्मदादीतीति । न च सामान्यप्रत्यासत्तिपुरस्कारेण अस्मदादिबाह्येकेन्द्रियग्राह्यत्वस्य वाक्यत्वादावपि सत्वाद् व्यभिचारताद-वस्थ्यमिति वाच्यम् । लौकिकप्रत्यासत्तिपुरस्कारेणेत्यर्थकत्वादस्मदादीत्यस्य तेनैव तद्वारणसम्भवात् । न च तथापि प्रभादौ लौकिकप्रत्यासत्तिपुरस्कारेण बाह्येकेन्द्रियग्राह्ये व्यभिचार इति वाच्यम् । एकेन्द्रियग्राह्यपदेन एकमात्रेन्द्रियग्राह्यजातिमत्वस्य विवक्षयैव प्रभादौ व्यभिचारवारणसम्भवात् । अत एव यद्घटादिकम् एकमात्रेन्द्रियगृहीतं तत्रापि न व्यभिचार इति हृदयम् । सामान्यवत्वं च नासिद्धम् । कार्यत्वे सति प्रतिनियतेन्द्रियग्राह्यत्वेन तत्सिद्धेर् इति वर्धमानं मनसि निधाय हेतुविशेषणासिद्धिमाशङ्क्य निराकरोति । न चेति । कार्यत्वे सतीति । एतच्च रूपत्वादौ व्यभिचारवारणाय । ध्वंसव्यावृत्यर्थं विशेष्यमिति ज्ञेयम् । अत्र प्रशस्तपादभाष्यतत्किरणावलीवर्धमानरुचिदत्तन्यायकुसुमांजल्यात्मतत्वविवे-कप्रत्यधिकरणीयपरभाष्यवाचस्पत्यादिरामानुजभाष्यप्रथमाधिकरणीयविवरणतट्टीकालीलावतीतद्वर्ध-मानतार्कचन्द्रिकाषट्सहस्रादिकं संशोध्येतेत्प्रकरणं व्याख्येयमस्ति । कर्मजन्यस्येति । गुणपूर्वकत्वाभावोपपादनमेतत् । संयोगस्येत्यनेनैव विशेषपदव्यावृत्तिः सूचिता । कृत्यान्याह । बहिरित्यादिना । न स्पर्शवदिति मूलम् । स्पर्शवतां शंखादीनां विशेषगुणो न भवतीति साध्यार्थः । यदिशब्दः स्पर्शवच्छंखादीति वक्ष्यमाणटीकायां सूचनात् । अकारेणत्यत्रत्यकारणपदसम्बन्ध्य-प्रतीतेर्व्याचष्टे । स्पर्शवतामिति । तेजःसंयोगेन परमाण्वन्तनाशानंतरं पीलुपदोक्तपरमाणुष्वेव पाकेन रूपाद्यंतरोत्पत्तौ पुनर्द्य्वणुकादिक्रमेणाव्युत्पत्तिरिति पक्षे घटादिरूपादेः कारणगुणपूर्वकत्वान्न व्यभिचार इत्याह ॥ पिठरेति । पिठरोऽवयव्येव पच्यत इति मतानभ्युपगमादित्यर्थः । पाकजेत्यनेनैव कारणगुणजन्यत्वाभावः सूचितः । पिठरेत्येतदुत्तरत्र टीकायां व्याख्यास्यते । अन्यथा पार्थिवेति । उपलक्षणं चैतत् । अत्र मते पिठरपाकानभ्युपगमान्नोत्तरोत्पन्नरूपादिनाश्यपूर्वरूपादौ व्यभिचारः । अन्यथा पूर्वरूपादौ प्रत्यक्षत्वे सत्ययावद्रव्यभावित्वसत्वेऽपि स्पर्शवद्विशेषगुणत्वस्यैव सत्वेन व्यभिचारप्रसङ्गात् । तदनभ्युपगमे तु पीलुपाकस्यैवाश्रयणद्रव्यस्यापि नाशेन सत्यपि द्रव्ये नष्टत्वरूपायावद्रव्यभावित्वस्य पूर्वरूपादावभावान्न व्यभिचार इत्यपि बोध्यम् ।

आकाशसिद्धेः प्रागमूर्ताकाशात्मकत्वमसिद्धमित्यत उक्तं स्वमतावष्टम्भेनेति । वक्ष्यति च मूलकारः । आकाशासिध्युत्तरकालीनैवेतीति ज्ञेयम् । आश्रयपदावृत्तिमभिप्रेत्याह आद्ये स्वाश्रय इति । स्वस्याश्रय इत्यर्थः । न किञ्चिदिति । आश्रयपदावर्तनाश्रयणं नेत्यर्थः । मनो बाह्यं करोतीत्यादौ भगवद्भिन्नरूपं यद्बहिः पदार्थभूतं तद्विषयके बाह्यपदप्रयोगान् मनसाऽपि चक्षुरादिद्वारा बहिर्विषयकत्वाच्च चक्षुरादिबहिरिन्द्रियाणामेव बाह्यपदेन प्राप्त्ययोगात्किरणावल्यनुसारेणाह । मनसोऽन्यदिति । अनेनांतरिन्द्रियापेक्षया बाह्यभिन्नमित्यर्थः सूचितः । न बाह्यप्रत्यक्षानुमानामिति कालो हीत्युत्तरभाष्यमूलव्याख्यावसरे बाह्यत्वमत्र मनःसाधारणं प्रकृतत्वमित्याद्युक्तेस् तादृशमिन्द्रियं चक्षुरादिपञ्चकमपीति न श्रोत्रमात्रलाभ इत्यतोऽत्र पक्षधर्मताग्रहकाले श्रोत्रमेव विवक्षितमिति दर्शयन् तस्य बाह्येन्द्रियत्वमेव कुत इत्यतस्तत्र प्रमाणं च दर्शयति । श्रोत्रं बाह्येन्द्रियमिति । तथा चैवं योजना मनसोऽन्यदिन्द्रियं बाह्येन्द्रियं तच्चात्र श्रोत्रम् । न च श्रोत्रस्य बहिरिन्द्रियत्वे विवदितव्यम् । चक्षुर्वत्प्रतिनियतविषयत्वेन तस्य सिद्धत्वात् तत्प्रति विषयत्वादित्यर्थ इति । एतेन चक्षुर्वदित्यस्यानन्वय इति शङ्कानवकाशः । अप्रयोजकत्वं परिहरति । अनात्मगुणत्वे सतीति । सत्यं तद्विक्षायां नियामकमाह । अन्यथेति । अन्य आत्मा आत्मान्तरं तद्ग्राह्यत्वादित्यनेन स्वातिरिक्तात्मवेद्यसुखादि-वदन्येनैव वेद्यत्वमित्यर्थप्रतीतिनिरासाय अन्येत्वित्यादिकिरणावल्युक्तव्याख्यानमाह । अनेकेति । अनेनात्मान्तरेणापीत्यर्थः सूचितः । आत्मान्तरेणेति । प्रकृतात्मातिरिक्तात्मभिरपीत्यर्थः । अथात्मभिन्नेनैव वेद्यत्वमित्यर्थमङ्गीकृत्याप्यात्मशब्दविवक्षितमर्थान्तरं किरणावलीकारीयमाह । यद्वेति । यत्रस्थः शब्दस्ततोऽन्य आत्मेति । अनेन शब्दाश्रयस्यात्मशब्देनाभिधानम् । शब्दानाश्रयस्य तु आत्मान्तरशब्देनेत्युक्तं भवति । आत्मशब्दोऽयं स्वशब्दपर्यायत्वात्समभिव्याहृतपरः । ग्राहक आत्मेत्यादौ ग्राहकशब्दः कर्त्तृव्युत्पन्नः । गृह्यंत इत्यादावपि कर्त्तृत्वं विवक्षितमिति बोध्यम् ।

अन्यत्रात्मनीति । स्वशब्दवदात्मशब्दोऽयम् । ग्राहकातिरिक्ते स्वस्मिन्नित्यर्थः । न भवति चेदिति । चेदित्यव्ययं तर्हीत्यर्थे । अथवा यदि चेदिति समुदायो यद्यर्थे तर्हीति शेषः । तदयमितीति समस्तमेकं पदम् । सोयमित्यर्थः । टीकाकृतैवंजातीयके तथैव व्याख्यानात् । शब्दज्ञानाभावादितीति । तथाच पक्षाज्ञानादनुमानानुदय इति भावः । व्यवस्थापकत्वेति । अनुमापकत्वेत्यर्थः । मूर्तावकाशवत्वादिति हेतुपाठः । मूर्तान्तराभावेनेति ।

