+++
title = "१० साक्षिसिद्धस्य सत्यत्वस्य उपसंहारः"

+++


## अतोऽदोषप्रतीतस्य सत्यत्वं साक्षिणा मतम्

**साक्षिसिद्धस्य सत्यत्वस्य उपसंहारः**

**अतोऽदोषप्रतीतस्य सत्यत्वं साक्षिणा मतम्**

### **सुधा**

गगनादेस्सकलप्रपञ्चस्य त्रैकालिकाबाध्यत्वं साक्षिसिद्धमित्युक्तमर्थमुपसंहरन्वि-वृणोति अत इति ।

## **अनुव्याख्यानम्**

***अतोऽदोषप्रतीतस्य सत्यत्वं साक्षिणा मतम् ।***

न विद्यते दोषः कारणं यस्य ज्ञानस्य तेन प्रतीतस्य विषयीकृतस्यादोषेण प्रत्यक्षादिना वा प्रतीतस्य गगनादेः प्रपञ्चस्य सत्यत्वं त्रैकालिकाबाध्यत्वं साक्षिणा मतं सिद्धम् । प्रामाण्य-ग्रहणादिनेति शेषः ।

### **शेषवाक्यार्थचन्द्रिका**

ननु सर्वकालेष्वबाध्यत्वं साक्षिणैव प्रतीयत इत्युक्तस्यैव साक्षिणः प्रामाण्यग्रहणादिना सकलप्रपञ्चसत्यत्वग्राहकत्वस्याभिधाना‘दतोऽदोषप्रतीतस्ये’त्युत्तरानुव्याख्यानवै- यर्थ्यमित्यतस्तदुपसंहारार्थत्वान्नानर्थक्यमित्यभिप्रेत्य तत्परतयोत्तरवाक्यं सङ्गमयति गगनादेः प्रपञ्चस्येति । अदोषप्रतीतस्येत्यस्य सार्थक्यमाह विवृणोतीति । उक्तमिति वर्तते । विवरणनिमित्तं चोत्तरत्र आकर एव स्पष्टम् । अदोषशब्देनान्यपदार्थतया ज्ञानलाभाज्ज्ञानविषयत्वार्थक-प्रतीतपदास्वारस्यमित्यतो विशिष्टवाचकानां पादानं विशेषणवाचकपदसन्निधाने विशेष्यमात्रपरत्व-व्युत्पत्तेस्तत्र प्रतीतशब्देन विषयीकृतमात्रमेव ग्राह्यमित्याशयेनाह प्रतीतस्य विषयीकृतस्येति । प्रतीतपदस्वारस्यार्थं पक्षान्तरमाह अदोषेण प्रत्यक्षादिना वेति । ‘सत्यत्वं गगनादेश्चे’त्यतो गगनादेरित्यस्यानुवृत्तिमाश्रित्योक्तं गगनादेरिति । गगनादेरित्युक्तया साक्षात्साक्षिसिद्धानां गगना-दीनामेव ग्रहणे सकलप्रपञ्चसत्यत्वस्य साक्षिसिद्धतायाः सर्वकालेष्वित्युक्ताया अनुपसंहारत्वसिद्धये उपक्रमानुसारेणसत्यत्वशब्दं व्याचष्टे सत्यत्वं त्रिकालाबाध्यत्वमिति । अतोऽदोषप्रतीतस्येत्यस्योक्तो-पसंहारत्वद्योतकतया मतशब्दार्थमाह मतं सिद्धमिति । ननु साक्षात्साक्षिविषयगगनादेस् त्रिकालाबाध्यत्वग्राहकत्वसम्भवेऽपि कथं स्वाविषयस्य कुम्भादेस्त्रिकालाबाध्यत्वग्राहकत्वं साक्षिण इत्यत आह प्रामाण्यग्रहणादिनेति शेष इति । साक्षादपि इति आदिपदार्थः ।

### **परिमल**

प्रामाण्यग्रहणादिनेति । स्वविषये साक्षाद् इति आदिपदम् ।

### **यादुपत्यम्**

प्रामाण्यग्रहणादिनेत्यत्रादिपदेन क्वचित्साक्षादपीत्यस्य सङ्ग्रहः ।

### **वाक्यार्थरत्नमाला**

आकर एवेति । यदि तर्हि ज्ञानस्वरूपग्राहक इत्यादि-नोक्तातिप्रसङ्गवारणाय प्रामाण्यग्रहणप्रकारविवरणपरतयाऽतो दोषप्रतीतस्येवतद्योजनाद्वित्येरण-निमित्तमिति प्रसङ्गरूपमुत्तरत्र स्पष्टमित्यर्थः । ज्ञानलाभादिति । न विद्यत इत्युक्तरीत्या तल्लाभाङ्गीकार इत्यर्थः । व्युत्पत्तेरिति । ‘‘सकीचकैर्मारुतपूर्णरन्ध्रैः कूजिद्भिरि’’त्यादौ तथात्वावगतेरिति भावः । अत एव येनैव ज्ञानं गृह्यत इत्यादौ गृह्यत इत्यस्य विषयीक्रियत इत्यर्थो मणिटीकादावुक्त

इति ज्ञेयम् । व्युत्पत्तेरत्र प्रतीतेति पाठः । मूलकोशे सत्वाद्युक्तत्वाच्च । तत्रेति तु लेखकप्रयुक्तम् । सम्भवेऽपीति । साक्षिण इति वक्ष्यमाणमात्रापि सम्बध्यते । कुम्भादेरिति । तस्य साक्षात्साक्षिविषयत्वाभावादिति भावः ।





------------------------------------------------------------------------

अतोऽदोषप्रतीतस्य सत्यत्वं साक्षिणा मतम्

**अतोऽदोषप्रतीतस्य सत्यत्वं साक्षिणा मतम्**

### **सुधा**

अयम(त्रा)भिप्रायः । आकाशकालदिगात्ममनांसि सुखादयश्च साक्षात्साक्षिसिद्धाः। तदितरे तु पदार्था यथास्वम्(यथायथम्) इन्द्रियलिङ्गशब्दगम्याः । ज्ञानं च भावाभावलक्षणं स्वविषयं सत्त्वेनैवावगाहते, नासत्त्वेन, नाप्युदासीनेन रूपेण । न चैवं घटोऽस्ति घटो नास्तीति-प्रत्ययानुपपत्तिः पौनरुक्त्याव्द्याघाताच्चेति युक्तम् । घटोऽस्तीति देशकालविशेषसम्बन्धिसत्ता-विषयत्वात्, क्वचिद्विपरिताकङ्क्षाव्यवच्छेदार्थत्वात्, क्वापि व्याख्यानव्याख्येयभावात् । नास्तीत्यस्य च देशकालविशेषसम्बन्धिसत्ताप्रतिषेधपरत्वात् । न हि सता सकलदेशकालसता भवितव्यमिति नियामकमस्ति । ज्ञानगतं च याथार्थ्यलक्षणं प्रामाण्यं ज्ञानग्राहकेणैव गृह्यते । ज्ञानग्राहकश्च साक्षीत्यविवादं वादिपतिवादिनोः । तथा च साक्षिणा ज्ञानप्रमाण्यं गृह्णता तद्विषयस्य सकलप्रपञ्चस्य त्रैकालिकाबाध्यत्वलक्षणं सत्यत्वमेव गृहीतं भवति । यदि हि ज्ञानगोचरस्य नित्यस्य वा अनित्यस्य वा सर्वगतस्य वा असर्वगतस्य वा अर्थस्य स्वदेशकालप्रकारोपाधावसत्त्वाऽऽवेद-नलक्षणो बाधः स्यात्, कोऽर्थस्तदा मानप्रामाण्यं साक्षिणा प्रमितमित्यस्येति ।

यदि तर्हि ज्ञानस्वरूपग्राहकः साक्षी तत्प्रामाण्यमपि गृह्णन्प्रपञ्चसत्यतां निश्चिनुयात्, शुक्तिरजतादिज्ञानस्वरूपग्राहकोऽपि स एवेति तत्प्रामाण्यमपि गृह्णन् शुक्तिरजतादिकमपि सत्यं व्यवस्थापयेत् । न च शुक्तिरजतादिज्ञानानां प्रामाण्यमेव नास्ति, किं साक्षिणा गृह्यताम् इति युक्तम्, प्रपञ्चगोचराणामपि ज्ञानानां प्रामाण्याभावात्किं साक्षिणा गृह्यत इत्यपि वक्तुं शक्यत्वात् । तस्मात्साक्षिणा प्रपञ्चसत्यतासिद्धिमभिलषता ज्ञानग्राहकस्य साक्षिणः प्रमाण्यग्राहकत्वं स्वभाव इति वक्तव्यम् । तथा चोक्तोऽतिप्रसङ्ग इत्यत उक्तम् अदोषेति ।

### **शेषवाक्यार्थचन्द्रिका**

अत्र सर्वस्मिन्प्रपञ्चे साक्षात्प्रामाण्यग्रहणद्वारा चाबाध्यत्वं साक्षी गृह्णातीत्युच्यते । तदयुक्तम् । गगनादेः साक्षिविषयता तदबाद्यत्वग्राहकत्वोपपत्तावपि घटादेः साक्ष्यविषयतया तदंशे प्रामाण्यग्रहणमद्वारीकृत्य साक्षिणस्तदबाध्यत्वग्राहकत्वासम्भवात् । अभ्युपेत्य चेदमुदितम् । वस्तुतस्तु न प्रामाण्यग्राहकत्वेन विषयसत्यत्वग्राहकत्वं सम्भवति । ज्ञानस्यासत्त्वेन वा सत्त्वासत्त्वौदासीन्येन वा स्वविषयग्राहकत्वेन, सत्त्वेन तद्ग्राहकत्वाभावेन, प्रामाण्यग्रहणद्वारा ज्ञानविषयसत्त्वस्य स्वरूपमात्रस्य वा सिद्धावपि तत्सत्यत्वसिद्धेरयोगात् । न च ज्ञानं स्वविषयं सत्त्वेनैव गृण्हाति न तूक्तरीत्या इति प्रामाण्यग्रहणद्वारा सत्त्वस्यैव सिद्धिरिति वाच्यम् । तथा सति पौनरुक्त्यादिप्रसङ्गेन घटोऽस्तीत्यादिप्रत्ययानामनुपपन्नत्वप्रसङ्गात् । अस्तु वा ज्ञानस्य सत्त्वेनैव स्वविषयग्राहकतया प्रामाण्यग्राहकस्य स्वविषयाबाध्यत्वग्राहकत्वम् । तथाऽपि न साक्षिणो विषयाबाधत्यत्वसाधकत्वप्राप्तिः । तेन प्रामाण्यग्राहकस्यानुमानस्य विषयाबाध्यत्वसाधकत्वप्राप्तेः । न च साक्षिण एव प्रामाण्यग्राहकत्वात्तत्प्राप्तिरिति वाच्यम् । नियामकप्रमाणाभावेन साक्षिणः प्रामाण्यग्राहकत्वासिद्धेः । न च प्रामाण्यस्य स्वतस्त्वेन ज्ञानग्राहकग्राह्यत्वात्तत्सिद्धिः । ज्ञानग्राहकमात्रग्राह्यत्वेन स्वतस्त्वोपपत्त्या तेन साक्षिग्राह्यत्वासिद्धेः । न च साक्षिण एव ज्ञानग्राहकत्वात्तस्यैव प्रामाण्यग्राहकत्वमिति वाच्यम् । साक्षिणो ज्ञानग्राहकत्वस्यैवासिद्ध्या मूलशैथिल्यात् । अस्तु वा साक्षिण एव ज्ञानग्राहकत्वेन प्रामाण्यग्राहकत्वम् । तथाऽपि न तेन तज्ज्ञानविषयघटादिसत्त्वसिद्धिः । साक्षिणा घटादिज्ञानप्रामाण्ये गृहीतेऽपि तज्ज्ञानविषयस्य घटादेरसत्त्वावेदनलक्षणबाधाभ्युपगमे दोषाभावादित्यतोऽभिप्रायमाह अयमभिप्राय इति ॥ पौनरुक्त्यादिति । घटपदेन प्रतिपादितायाः सत्ताया अस्तीत्यनेनापि प्रतिपादनादिति भावः । घटो नास्तीत्यत्र घटपदेन प्रतिपादितयाऽस्तितया तन्नास्तिताया व्याहतत्वादित्याह व्याघाताच्चेति । प्रयोजनसद्भावान्न पौनरुक्त्यमित्याशयेन प्रयोजनमाह गटोऽस्तीत्यादिना । घटपदेन प्राप्तायाः सत्ताया अस्तीत्यत्र प्रकृत्याऽनूद्य प्रत्ययेन तस्या देशकालविशेषसम्बन्धबोधनान्न पौनरुक्त्यमित्याशयः ॥ क्वचिदिति । घट इत्येवोक्ते नास्ति किमिति विपरीताकाङ्क्षाया अपि कदाचित्सम्भवात्तद्य्व-वच्छेदार्थमस्तीति वचनमित्यर्थः । ननु यदाऽत्र भूतले किमस्तीति प्रश्ने सत्युच्यते घटोऽस्तीति तदा प्रकरणवशादेव घटसत्ताया देशकालविशेषसम्बन्धस्यापि घटपदेनैव सिद्धेरस्तीत्यस्य वैयर्थ्यमेवेत्यत आह क्वापीति । व्याघयातं परिहरति नास्तीत्यस्य चेति । घटो नास्तीत्यत्र घटपदेन तत्सत्त्वमात्रलाभेऽपि नास्तीत्यनेन तस्य देशकालविशेषसम्बन्धः प्रतिषिध्यते । तथा चान्यत्र देशे काले च सन्घटोऽत्रेदानीं नास्तीत्यर्थलाभान्न विरोध इत्यर्थः । ननु च यस्मिन्देशे काले च घटसत्ता नास्तीत्यनेन प्रतिषिध्यते तस्मिन्नपि देशे काले च घटसत्तायाः सामान्यतो घटपदेनाभिधानाद्विरोध-तादवस्थ्यमित्यतो निषेधाधिकरणदेशकालभिन्नदेशकालाधिकरणतयाऽपि सामान्यतः सत्त्वाभिधानस्य पर्यवसान सम्भवान्न विरोध इति भावेनाह न हीति ॥ ज्ञानग्राहकेणैव गृह्यत इति । प्रामाण्यस्य स्वतस्त्वादिति भावः ॥ अविवादमिति । अतो न तत्साधकयुक्तिरुपन्यसनीयेति भावः ॥ गृहीतं भवतीति । विषयाबाधमनन्तर्भाव्य प्रामाण्यग्रहणाभावादिति भावः । तदेवाह यदि हीति ॥ स्वदेशकालप्रकारोपाधाविति । स्वदेशकालप्रकारावच्छेदेनेत्यर्थः । यद्देशकालप्रकारावच्छेदेन यस्य येन सत्ता गृह्यते तस्य तदवच्छेदेन तस्याबाध्यतायाः प्रामाण्यप्रयुक्तत्वात्तदभावे प्रामाण्यग्रहणमिति रिक्तं वच इति भावः । अदोषप्रतीतस्येत्येतद्य्वावर्त्यशङ्का दर्शयति यदि तर्हीति ॥ तथा चोक्तोऽतिप्रसङ्ग इति । शुक्तिरजतादिकमपि सत्यं व्यवस्थापयेदित्यतिप्रसङ्ग इत्यर्थः ।

### **परिमल**

ननु स्वस्वविषयमात्रग्राहिभिः प्रमाणैः कथं विषयसत्यत्वसिद्धिः । प्रामाण्यग्राहकेण वा कथं तत्सिद्धिरित्यत आह अयमत्राभिप्राय इति ॥ पौनरुक्त्याद्य्वाघाताच्चेति । घट इत्यनेनैव घटसत्त्वप्राप्तेः पुनरस्तीति पौनरुक्त्यं नास्तीति च व्याहतमित्यर्थः । घट इत्यनेन त्रैकालिकनिषेधाप्रतियोगित्वरूपसत्त्वलाभेऽपि देशकालविशेषसम्बन्धित्वालाभात् तदर्थमस्त्यासीदि-त्यादिप्रयोग इत्यादिभावेन परिहरति घटोऽस्तीति ॥ विपरीतेति । घट इत्युक्तौ नास्तीति विपरीताकाङ्क्षापि भवतीति तन्निरासार्थमस्तीत्याद्युक्तिरित्यर्थः । ननु यदुक्तं घटोऽस्तीत्यत्र घटपदेन सत्त्वमात्रप्राप्तावपि गृहादिदेशविशेषे वर्तमानादिकालविशेषे सत्त्वमसत्त्वं वा वक्तुमस्तीत्याद्युक्तिरतो न पौनरुक्त्यादीति । तन्न । सत्त्वे सर्वत्र सत्त्वस्यैव प्राप्तेः । उक्तं हि वाचस्पत्ये । यत्सत्तत्सदा सर्वत्र सदेव । न हि रूपं कदाचित् कुत्रचिद् गन्धो भवतीत्यत आह न हीति । एवं साक्ष्यादेः स्वविषये साक्षात्सत्त्वावगाहित्वमुक्त्वा साक्षिणः प्रत्यक्षादिप्रामाण्यग्रहणद्वाराऽपि सर्वसत्त्वावगाहित्वमाह ज्ञानगतं चेति । अर्थसत्त्वलाभायोक्तं याथार्थ्यलक्षणमिति ॥ स्वदेशेत्यादि । भूतलादिस्वदेशे वर्तमानादिस्वकाले घटत्वादिस्वधर्मेण कपालादि(रूप)स्वसमवायिलक्षणोपाधावित्यर्थः । यद्वा स्वयं यद्देशे यत्कालेऽस्ति तादृशदेशकाललक्षणे उपाधौ आश्रय इत्यर्थः । इत्यस्येतीतिशब्दस्यायमत्राभिप्राय इति पूर्वेणान्वयः ।

### **यादुपत्यम्**

आकाशकालदिगिति । यद्यपि नाव्याकृताकाशव्यतिरिक्ता दिक् सिद्धान्तेऽस्ति । तथाऽप्याकाशभागानां दिक्त्वेनाभिमतत्त्वात्तेपामेवात्र दिक्शब्देन ग्रहणमिति मन्तव्यम् ॥ पौनरुक्त्यादित्यादि । घटोऽस्तीत्यत्र घट इत्यनेनैव तदस्तित्वस्याप्यभिधानात्पुनरस्तीति प्रयोगे पौनरुक्त्यम् । घटो नास्तीत्यत्र तु घटपदेन तदस्तिताऽभिधानान्नास्तीति तन्निषेधे व्याघात इत्यर्थः । प्रयोजनसद्भावान्न पौनरुक्त्यमित्याशयेन प्रयोजनान्याह घटोऽस्तीत्यादिना । घटपदेनैव प्राप्तां सत्तामस्तीत्यत्र प्रकृत्याऽनूद्य प्रत्ययेन तस्य देशकालविशेषसम्बन्धो बोध्य । अतो न पौनरुक्त्यमित्यर्थः ॥ क्वचिद्विपरीतेति । घट इत्येवोक्ते नास्ति किमिति विपरीताकाङ्क्षाया अपि कदाचित्सम्भवात्तद्य्व-वच्छेदार्थमस्तीति वचनमित्यर्थः । ननु यदाऽत्र भूतले किमस्तीति प्रश्ने सत्युच्यते घटोस्तीति, तदा प्रकरणवशादेव घटसत्ताया देशकालविशेषसम्बन्धित्वस्यापि घटपदेनैव बोधसम्भवादस्तीति व्यर्थमित्यत आह क्वापीति ॥ नास्तीत्यस्य चेति । घटो नास्तीत्यत्र घटपदेन तत्सत्त्वमात्रलाभेऽपि नास्तीत्यनेन तस्य देशकालविशेषसम्बन्धितैव प्रतिषिध्यते । तथा चान्यत्र देशे काले च सन् घटोऽत्रेदानीं नास्तीत्यर्थो लभ्यत इति को विरोध इत्यर्थः । ननु यस्मिन्देशे काले च घटसत्ता नास्तीत्यनेन प्रतिषिध्यते, तस्मिन्नपि देशे काले च सत्त घट इत्यनेन सामान्यतोऽभिधीयतेऽतो विरोधतादवस्थ्यमित्यत आह न हि सत्तेति । तथा च निषेधाधिकरणदेषकालभिन्नदेश-कालाधिकरणतयाऽपि सामान्यतः सत्त्वाभिधानस्य पर्यवसानसम्भवान्न विरोध इति भावः ॥ स्वदेशकालेति । स्वस्य देशकालप्रकारलक्षणाधिकरण इत्यर्थः । यद्यपि प्रकारोऽनेन प्रकारेण नास्तीति प्रतीत्या निषेध्यतावच्छेदकरूप एव नाधिकरणम् । तथाऽपि तस्याप्यधिकरणत्वविवक्षयेत्थमुक्त-मित्यवगन्तव्यम् ।

### **श्रीनिवासतीर्थीया**

यथा स्वमिति । स्वस्वरूपानुसारेणेत्यर्थः ॥ एवमिति । यदि स्वविषयं सत्त्वेनैवावगहत इत्युच्यत इत्यर्थः ॥ याथार्थ्यलक्षणमिति । यथावस्थितभावाभावलक्षण ज्ञेयविषयीकारित्वरूपं प्रामाण्यमित्यर्थः ॥ उक्तोऽतिप्रसङ्ग इति । शुक्तिरजतादिकमपि सत्यं व्यवस्थापयेदित्युक्त इत्यर्थः ।

### **वाक्यार्थरत्नमाला**

अयमभिप्राय इत्यत व्यावर्त्यशङ्कां दर्शयति । अत्र सर्वस्मिन्निति । गगनादिरूपे घटादिरूपे च प्रपञ्च इत्यर्थः । पौनरुक्तयादीति । एतच्चोत्तरत्रोपपादयिष्यते । इत्यतोऽभिप्रायमिति । इत्येताः शङ्काः परिहृता यथा भवेयुस्तथाभिप्रायमाहेत्यर्थः । नचैवं घटो नास्तीति मूलम् । अत्र घटोऽस्ति घटो नास्तीति च वाक्यद्वयोपादानम् । तद्वाक्याभ्यां जायमानतदाकारप्रत्ययानुपपत्तिरित्यर्थः । न तु केवलप्रतीकाकारप्रदर्शनमेतत् । येन पौनरुक्त्यादेः शब्दगतस्य प्रत्यये प्रतिपादनायोग इत्यादिशङ्कावकाशः । तथा चायमर्थः । यदि ज्ञानं सत्वेनैव स्वविषयमवगाहत इत्युच्यते । तर्हि तादृशकार्यज्ञानजनकशब्दे घट इत्यंशेनैव सत्तावगाहिज्ञानाद-स्तीत्यंशेनापि सत्तावगाहिज्ञानजननाङ्गीकारे एकार्थप्रतिपादकत्वापत्त्या पौनरुक्त्यप्राप्तेर्वक्ष्यमाण-टीकोक्तरीत्या व्याघातस्यापि घटो नास्तीत्यत्र प्राप्तस्तथाप्रतिपादकत्वायोगेन घटोऽस्ति घटो नास्तीति वाक्यद्वयजन्यो यस्तत्तदाकारः प्रत्ययस्तदनुपपत्तिरिति । घटपदेन प्रतिपादिताया इति । यद्यपि स्तंभोऽयमित्यादिप्रतीतिर्न सदित्येवमाकारस् तथापि स्तंभादीनां सद्विशेषत्वान्न सत्तां व्यभिचरति । अतः सर्वथा प्रत्यक्षेण प्रतीयमानं वस्तु सदित्येव प्रतीयत इत्यादितत्वोद्योतटीकायां तदभावे सत्यत्वे तु ‘‘दृष्टैव तु सिध्यती’’त्येतत्तत्वनिर्णयव्याख्यानरूपायामित्यर्थः । प्रत्यक्षदृष्टिर्हि विधिरूपघटं घटतया सुखं सुखतया गोचरयति । घटादयश्चार्थक्रियावत्सत्प्रभेदा इति घटादिसत्यतागोचरैवेति

तट्टीकायां, य एनं वेत्ति पुरुषमिति त्रयोदशगीतासम्बन्धिप्रमाणं हि प्रवर्त्तमानं विधिरूपं निषेधरूपं वेत्यादि प्रमेयदीपिकायां,

विरक्तविषयमेव ज्ञानं तत्सत्यत्वे प्रमाणं पुनस्तत्र प्रमाणान्तरापेक्षा प्रामाण्यस्वतस्त्वस्य सिद्धत्वात् । अतोयः सर्वज्ञ इत्यादिश्रुतिरेव तत्सत्यतां प्रतिपादयतीति सत्यः सोऽस्य महिमेत्यादीत्युपाधिखण्डनटीकायां पक्षत्वे खलु बन्धं गोचरयेदित्याद्यपक्षेऽस्तित्वं मिथ्यात्वा-भावश्चेत्यर्थान्तरमिति ‘‘मिथ्यात्वमपि बन्धस्ये’’त्येतत्सुधायामन्यत्र च मूलकृता प्रतिपादनाद्घट इत्याद्याकारप्रतीतिजनकः घट इत्यादिपदस्य सत्ताविशिष्टघटप्रतिपादकत्वमित्याशयेनैतदुक्तम् । तेन घटपदस्य सत्ताप्रतिपादकत्वाभावेन पौनरुक्तयाद्यनवकाश इति शङ्कानवकाशः । ननु तथापि पौनरुक्तयादिहेतुना प्रत्ययानुपपत्युपपादनायोगः । पौनरुक्तयादेः शाब्दस्य प्रत्ययगतत्वायोगेन प्रत्ययानुपपत्तौ कारणोपन्यासाभावेनासङ्गतत्वादिति चेन्न । उक्तं हि मूलव्याख्यावसरे । एतद्वाक्ययोः पौनरुक्तयव्याघातप्रसङ्गेन सत्तादिप्रतिपादकत्वायोगात्तदाकारज्ञानद्वयस्य ताभ्यामयोग इत्यर्थ इति । तथा च मूलकृतैव वाक्यदोषे तदुभयज्ञानस्य ताभ्यां जननानुपपत्तिरिति विवक्षितत्वात्पौनरुक्तयादि-हेतुप्रतिपादनस्य साङ्गत्येनासङ्गतिशङ्कानुदयात् । अथ मन्येत । वाक्ये पौनरुक्तयादिप्रसङ्गेऽपि प्रत्ययजननं तु भवत्येवेति । न प्रत्ययानुपपत्तिरूपपादितेति । इदं वाक्यद्वयं हि यदि दुष्टमेव भवेत्तर्हि पौनरुक्तयादि-प्रसङ्गेऽपि स्वजन्यप्रतीतिं संपादयेदेव । न चैवम् । तस्मादस्याबाधितप्रमाणसिद्धविषयपरत्वमाश्रित्य सत्ताप्रतिपादकत्वं पटादिपदानामित्येतत्त्याज्यमिति हि शङ्काकृदाशयः । तथा चास्य वाक्यद्वयस्य यादृशप्रतीतिजनकत्वे पौनरुक्तयादिप्रसङ्गस्तत्प्रतीतिजननाय न प्रवृत्तिरिति नास्माद्वाक्यद्वयाद्घटोऽस्ति घटोनास्तीति च प्रतीतिजननाप्रसङ्ग इत्यस्य स्पष्टं प्रतीतेः । ननु प्रत्ययानुपपत्तिं प्रतिज्ञायोपन्यस्त-पौनरुक्तयादेः प्रत्यय एवोपपादने हेतुसाध्यसमानाधिकरण्यलाभात्कथंचिदुक्तिपदमात्रगौणतया प्रत्यय एव विषयीकृतार्थविषयकत्वायोगः गृहीतग्राहित्वस्य प्रामाण्यविरोधित्वात् । परस्परविपरीतार्थ-विषयकज्ञानयोर्विरुद्धार्थविषयकत्वरूपव्याघातस्यापि योजयितुं शक्यत्वाच्चेति चेन्न । पौनरुक्तय-व्याघातयोरिव विपरीतता तावद्य्ववच्छेदकव्याख्यानव्याख्येयभावप्रतिषेधमात्रपरत्वानां शब्दनिष्टानामेव वक्ष्यमाणतया तावतां गौणत्वेन व्याख्यानस्यात्यश्लिष्टस्य कर्त्तव्यत्वप्रसङ्गेन समानाधिकरण्य-मप्रयोजिकीकृत्यैव व्याख्येयत्वादिति द्रष्टव्यम् । मूले देशकालविशेषेति । नन्वस्तीति लटो वर्तमाने विहिततया वर्तमानकालसम्बन्धिसत्ताप्रतिपादकत्वमस्तीत्यस्य युक्तमङ्गीक्रियताम् । देशसम्बन्धिसत्ता-प्रतिपादकत्वं तु कथम् । प्रत्ययस्य कालसम्बन्धबोधकत्वेऽपि देशबोधकत्वाभावादिति चेन्न । घटपदेन सत्तायां लब्धायां पुनः प्रयुज्यमानस्यास्यास्तीति सत्ताप्रतिपादकपदस्य वैय्यर्थ्यशङ्कायां घटपदात्प्राप्त-देशकालविशेषसम्बन्धिसत्ताप्रतिपादकत्वेन सार्थकत्वं हीहोच्यते । तथा च निरधिकरणसत्ताप्रतिपादनस्य व्यवहारानुपयोगेन देशविशेषसंसृष्टसत्ताप्रतिपादकत्वेऽङ्गीकार्ये देशसम्बन्धकत्वस्य सामर्थ्यलब्धत्वाशयेन दोषाभावात् । वस्तुतोऽत्र तत्रेत्याद्यधिकरणस्य सर्वत्र बुद्धिस्थतयोपनीतभानस्थल इव

प्रत्ययेन तदधिकरणविशिष्टकालसम्बन्धप्रतिपादकेन विशेषणतया देशोऽपि विषयीकृत

एवेति युक्तं देशबोधकत्वम् ।

किञ्च घटपदं सत्तां हि प्रतिपादयद्देशकालसामान्यसम्बन्धिनीमेव सत्तां प्रतिपादयतीति सामान्यतः प्रतिपादितदेशकालयोर्विशेषरूपजिज्ञासानिवृत्तये प्रयुक्तत्वसामर्थ्यात्तद्भूतस्याप्यस्तीत्यस्य युक्तं तदुभयबोधकत्वम् । अत एवोक्तं देशकालविशेषेति । एवं देशकालविशेषसम्बन्धबोधकत्वपक्ष एव इहेदानीं घटोऽस्तीत्यत्र प्रत्येकं देशकालसम्बन्धप्रतिपादकपदद्वयमपि सार्थकम् । अस्तीत्यस्य देशकालविशेषोभयसाधारणसत्ताप्रतिपादकत्वमङ्गीकृत्य देशान्तरादिव्यावृत्यर्थमिहेतिपदस्य देशविशेष-मात्रप्रतिपादकतया इदानीमितिपदस्य च कालविशेषमात्रप्रतिपादकतायाश्चोपपत्तेः । किञ्च घटोऽस्ति घटो नास्तीत्यत्र घटसत्तामात्रस्य तन्निषेधमात्रस्य च प्रतीतिरित्यविवादम् । भावो हि प्रथमतोऽस्तीत्युपलभ्यते पश्चान्नास्तीति प्रतीयते । अभावस्तद्विपरीत इति हि सिद्धान्तश्च । प्रथमप्रतिपत्तिषु । निषेधविधिरूपत्वं भावाभावत्वमिति युक्तिपादीयभाष्ये, तथापि प्रथमबुद्धेर्यो निषेधस्य गोचर इति समयपादीयभाष्ये च प्रथमतः परप्रतिक्षेपकतां विना विधिरूपेण प्रतीतिर्भावस्य । अभावस्य तु परप्रतिक्षेपकतयैव प्रथमप्रतीतिः, द्वितीयप्रतिपत्तिस्तु तयोरुक्तवैपरीत्येनेत्यादेः प्रतिपादनस्य मूलाल्लाभात् । तथा च भावाभावयोर्वर्त्तमानतादशायामेव वर्त्तमानकालसम्बन्धतदभावा- वस्तिनास्तीत्याभ्यामुच्येते इति नाङ्गीकर्तुमुचितम् । व्याघातात् । अतो भावेऽस्तीत्यस्य विधिरूपतासमर्पकत्वं, नास्तीत्यस्य घटः पटो नेत्येवं परप्रतिक्षेपकतारूपत्वसमर्पकत्वमकामेनापि वाच्यमेव । प्रागुदाहृततत्वोद्योतटीकादिग्रन्थेष्वपि विधित्वं मिथ्यात्वाभावश्चेत्यादेरुक्तेः । स घटोऽत्र नास्ति । अत्रेदानीं विद्यमानो घटस्तत्र तदानीं नास्तीत्यादौ न कालसम्बन्धबोधकताप्रसक्तिमात्र- मप्यस्तीत्येतदव्यवस्थया कालसम्बन्धबोधकमिति पुनः प्रयोगसामर्थ्येनोक्तरीत्या कालसम्बन्धमिव देशसम्बन्धमपि प्रकरणागतं बोधयेदेव । वस्तुतस्तु सोमयाज्यस्य पुत्रो भवितेत्यादौ न कालसम्बन्धमात्रे प्रत्ययवदस्तीत्यस्य धात्वर्थेसम्बन्धमात्रबोधकत्वे देशकालोभयोदासीनत्वप्राप्तौ प्रकरणादिवशेन देशकालोभयसम्बन्धेन धात्वर्थ प्रतिपादकत्वमित्यस्य सर्वैरङ्गीकार्यत्वम् । तथाङ्गीकार एवेहेदानीं घटोऽस्ति तत्र तदानीं नास्तीत्यादाविदानीमित्यादेः सार्थक्यसम्भवेऽप्यन्यथा तत्सार्थक्याप्रतीतेः । वक्ष्यति च टीकाकारः । प्रकरणवशादेव घटसत्तायां देशकालविशेषसम्बन्धस्यापि घटपदेनैव बोधना-दिति । अत एव च तदानीं सन्नपि घटोऽत्र नास्तीति लडादेशशत्रा प्रयोगोऽप्युपपन्नः । तस्माद्युक्तं प्रत्ययस्य देशकालोभयबोधकत्वम् । एवमेवंजातीयके बोध्यम् । (अधिकमप्यत्र लेख्यमस्ति ॥)

घटपदेन प्राप्तां सत्यतामस्तीत्यत्रेति पाठः । प्राप्तायाः सत्ताया इति पाठेऽपि कर्मणि षष्टीति प्राप्तां सत्यतामित्येवार्थः । देशेकालविशेषेति । उक्तरीत्या मूलानुवादरूपा टीका मूलवदेवोपपद्या । अत एव देशकालसम्बन्धविशेषस्यापि घटपदेनेति वक्ष्यति । तथा च युक्तमस्तीत्यस्य प्रयोगवैय्यर्थ्यव्याघातादि तद्देशकालोभयबोधकत्वमिति न कश्चिद्दोषः । विपरीताकांक्षाया इति । देशकालसामान्य-सम्बन्धिसत्ताप्रतिपादने तत्सत्ताया विशेषे व्यभिचारेण विशेषाकांक्षाया इव विशेषविपरीताकाङ्क्षाया अप्युदयसम्भवेन तन्निवर्तकत्वोपपत्तेरित्यर्थः । अस्तीति पदस्य विशेषसम्बन्धबाधकत्वे सिद्धे नास्ति किमित्यनेन विशेषसम्बन्धविपरीताकाङ्क्षाया एवोदयप्राप्त्या सत्तासामान्यविपरीताकाङ्क्षानङ्गीकारेण दोषाभावादिति ज्ञेयम् । देशकालविशेषसम्बन्धस्यापीति । देशकालसामान्यसम्बन्धिसत्ताप्रतिपादकेन घटपदेन प्रकरणादिसहकारिलाभे देशकालविशेषस्यापि प्रतिपादनं युक्तमित्याशयः । सन् घट इति । देशविवक्षायां सन्निति शतृप्रत्ययो यथास्थितार्थ एव । कालविवक्षायां तु धातुसम्बन्धे प्रत्ययाश्रयणेनान्यत्र काले सत्तावान् घट इदानीं नास्तीत्यर्थः । अत एवान्यथाख्यातिमूलग्रन्थे कालान्तरेऽस्तीति चेदित्युक्तमित्याभाति ।

  

