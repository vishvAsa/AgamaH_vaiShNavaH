+++
title = "११ प्रामाण्यं स्वतो ऽप्रामाण्यं परतः"

+++


## परीक्षादेश्च सत्यत्वं तेन ह्येव मतं भवेत्

**प्रामाण्यं स्वतो ऽप्रामाण्यं परतः**

**परीक्षादेश्च सत्यत्वं तेन ह्येव मतं भवेत्**

### **सुधा**

ननु यदि परीक्षासहकृतस्साक्षी ज्ञानप्रामाण्यं गृह्णीयात् तदाऽनवस्था स्यात् । परीक्षाऽपि हि स्वयं प्रमाणत्वेनावधृता परप्रामाण्यावधारणायालम् । नान्यथा । तथा च तत्रापि परीक्षान्तरमवतरणीयमिति । किञ्च साक्षिणोऽप्यनवधृतप्रमाणभावस्य स्वयं दुःस्थस्य न परप्रामाण्यावधारणसामर्थ्यमिति तत्प्रामाण्यावधारणाय परीक्षान्तरापेक्षा ग्राहकान्तरापेक्षा चेत्यन-वस्थैवेत्यत आह परीक्षादेश्चेति ।

## **अनुव्याख्यानम्**

***परीक्षादेश्च सत्यत्वं तेन ह्येव मतं भवेत् ॥***

आदिपदेन साक्षी गृह्यते । चस्त्वर्थः । सत्यत्वं यथार्थत्वम् । तेन साक्षिणैव केवलेन न तु परीक्षा-युक्तेन(सहकृतेन) । हिशब्दोऽस्यार्थस्यानुभवसिद्धत्वं द्योतयति । तस्मान्नानवस्थेति हेतौ वा ।

### **शेषवाक्यार्थचन्द्रिका**

ननु परीक्षाऽऽदेः प्रामाण्यस्य परीक्षानपेक्षसाक्षिग्राह्यत्ववर्णन-मनर्थकमिति तत्परोत्तर वाक्यवैयर्थ्यमित्यतो घटादिज्ञानप्रामाण्यनिश्चायकपरीक्षाप्रामाण्यनिश्चयाय परीक्षाऽपेक्षतया प्राप्तानवस्था परिहारार्थत्वान्नानर्थक्यमिति भावेन परीक्षाऽऽदिप्रामाण्यनिश्चयस्य परीक्षापेक्षसाक्षिग्राह्यत्वेऽप्यनवधृतप्रमाणभावाया एव परीक्षाया घटादिज्ञानप्रमाण्यनिश्चयकत्वेन तन्निश्चये परीक्षाप्रामाण्यनिश्चयस्यानपेक्षितत्वेनानवस्थाया एकप्रसङ्ग इत्यतोऽनिश्चयपक्षं प्रदूष्य निश्चयपक्षमेव परिशेष्यानवस्थोपपादनपूर्वकं तत्परिहारकतयोत्तरवाक्यमवतारयति नन्विति ॥ परेति । घटादिज्ञानेत्यर्थः । एवमुत्तरमूले परीक्षापदव्यावर्त्यशङ्कामुत्थाप्य परीक्षाऽदेरित्यादिपदव्यावर्त्यशङ्का-प्रदर्शनेन तदनर्थकत्वशङ्कां वारयति किञ्चेति ॥ परीक्षान्तरापेक्षेति । तथा च तस्या अपि परीक्षयाः स्वयं प्रमाणत्वेनानवधृतायाः साक्षिप्रामाण्यवधारकत्वायोगात्साक्षिप्रामाण्यनिश्चयाकपरीक्षयामपि प्रामाण्यनिश्चयो वाच्यः । तथा च तत्रापि परीक्षाऽन्तरमवतारणीयमिति परीक्षाऽनवस्थेत्यर्थः ॥ ग्राहकान्तरेति । घटादिज्ञानप्रामाण्यग्राहकस्य साक्षिणःस्वप्रामाण्यग्राहकत्वे घटादिज्ञानस्यापि स्वप्रामाण्यग्राहकत्वप्रसङ्गेन स्वप्रामाण्यग्राहकत्वानुपपत्त्या ग्राहकान्तरेणैव साक्षिप्रामाण्यग्रहस्य वक्तव्यत्वात्तस्याप्युक्तन्यायेनानवधृतप्रमाणभावस्य साक्षिप्रामाण्यनिश्चायकत्वासम्भवादुक्तातिप्रसङ्गेनैव स्वग्राह्यप्रामाण्यत्वस्याप्यायोगेन तत्रापि ग्राहकान्तरमवतरणीयमिति ग्राहकानवस्थेत्यर्थः ।

चस्त्वर्थ इति । न केवलं घटादिज्ञानप्रामाण्यं परीक्षाऽनपेक्षसाक्षिग्राह्यं किन्तु परीक्षाऽदि-प्रामाण्यमपीति समुच्चयस्य घटादिज्ञानप्रामाण्यस्य परीक्षासहकृतसाक्षिसिद्धत्ववर्णनेन बाधितत्वेन समुच्चयार्थत्वानुपपत्तेरिति भावः । ‘सत्यत्वं गगनादेरि’त्यादाविव त्रिकालाबाध्यत्वरूपसत्यत्वस्य परीक्षाऽपेक्षसाक्षिग्राह्यत्वस्यानवस्थाऽनापादकत्वात्तदनपेक्षसाक्षिग्राह्यत्ववर्णनस्य तत्परिहारकत्वा-भावाच्च प्रकृतोपयोगितया सत्यत्वशब्दं व्याचष्टे सत्यत्वं यथार्थत्वमिति ॥ तेन साक्षिणेति । ‘सत्यत्वं साक्षिणा मतमि’ति ग्राहकतया साक्षिण एव प्रकृतत्वादिति भावः । एवेत्यनुवादेन केवलेनेति व्याख्यानम् । व्यावर्त्यं दर्शयति न त्विति ॥ अस्यार्थस्येति । परीक्षाप्रामाण्यनिश्चयस्य परीक्षानपेक्षत्वमित्यस्यार्थस्येत्यर्थः ।

### **परिमल**

परीक्षासहकृत इति । दोषाभावनिश्चयार्थं परीक्षासहकृत इत्यर्थः ॥ परप्रामाण्यावधारणायेति । परप्रामाण्यावधारणोपयुक्तदोषाभावावधारणायेत्यर्थः ।

### **वाक्यार्थरत्नमाला**

घटादिज्ञानप्रामाण्य निश्चायकत्वेनेति । प्रामाण्यनिश्चयोपयोगिदोषा-भावनिश्चायकत्वेनेत्यर्थः । मूले परीक्षापदेति । मूलपरीक्षापदेत्यर्थः । तदनर्थकत्वेति । आदिपदानर्थकत्वेत्यर्थः । अनेन परीक्षायामिव साक्षिण्यनवस्थाया अप्रसङ्गादिति पदेन तत्संग्रहो व्यर्थ इति शङ्कापरिहारादिति भावः । इत्यनवस्थैवेति मूलं प्रत्येकं योजयति । इति परीक्षानवस्थेति इति ग्राहकेति च । तस्यापीति । ग्राहकान्तरस्येत्यर्थः । उक्तन्यायेनेति । स्वयं प्रमाणत्वेनावधृते-त्याद्युक्तप्रकारेणेत्यर्थः । उक्तातिप्रसङ्गेनेति । पटादिज्ञानस्यापि स्वप्रामाण्यग्राहकत्वप्रसङ्गेनेत्यर्थः । अनवस्थानापादकत्वादिति । प्रामाण्यग्रहणाय परीक्षान्तरग्राहकान्तरापेक्षया अनवस्थाप्रसङ्गवत् साक्षिणा त्रिकालाबाध्यत्वग्रहे परीक्षानपेक्षायामपिपरीक्षादि प्रामाण्यग्रहप्रयुक्तानवस्थाया अनवकाशादित्यर्थः । न केवलमनवस्थाभाव इत्येव । किन्तु परीक्षानपेक्षसाक्षिग्राहकत्ववर्णनेन तत्परिहारश्च न भवति । त्रिकालबाध्यत्वग्राहकत्वार्थं प्रामाण्यग्रहणाय परीक्षापेक्षया नियतत्वादित्याह । तदनपेक्षेति ।

------------------------------------------------------------------------

परीक्षादेश्च सत्यत्वं तेन ह्येव मतं भवेत्

**परीक्षादेश्च सत्यत्वं तेन ह्येव मतं भवेत्**

### **सुधा**

एतदुक्तं भवति । दोषाभावावधारणार्थं न्यायानुसन्धानं हि खलु परीक्षा । सन्दिग्धश्चार्थो न्यायविषयः । सन्देहश्चोभयकोटिप्रापकसद्भावे भवति । एवञ्च यत्र यत्र दोषसम्भावनया तत्सन्देहस्तत्र तत्रैव परीक्षापेक्षा नान्यत्र । न च सर्वत्र दोषसन्देहोऽस्ति । साक्षिसिद्धेऽर्थे तत्प्राप्त्यभावात् । अतो न तावत्परीक्षाऽनवस्था । तथा हि । अस्त्यत्र पुरतः पानीयमिति वाक्यं श्रुतवतो भवति सन्देहः किमिदं विपर्ययादिमूलमुत नेति । पुरुषवचसामुभय-थादर्शनात् । तत एवार्थे सन्दिहानः प्रत्यासीदन् रूपविशेषादिनाऽनुमिनोति पानीयमेतदिति । तत्रापि भवति संशयः । किमिदमनुमानमुताभासम्(स)इति । व्याप्त्यादिग्राहिणां याथार्थ्या-याथार्थ्योपलम्भात् । प्रत्यासन्नश्चोदकाभ्यवहारानन्तरं रसविशेषेणानुमायापि पूर्ववत्सन्दिग्धे । पीतोदकस्तूदन्यादिनिमित्तदुःखाभावं सुखं चानुभवन्न तत्र संशेते । सुखादौ तदभावे च साक्षिसिद्धे कदाऽप्यन्यथाभावाद्यनुपलम्भात् । न च प्रतीतत्वसामान्येन तत्रापि संशयः । विशेषनिष्ठस्य निश्चायकस्य सद्भावात् । अन्यथा संशयानुच्छेदेन व्यवहाराभावप्रसङ्गात् । संशयाभावे च न तत्पूर्विका परीक्षेति कुतोऽनवस्था । अत एव साक्षिप्रामाण्यावधारणे परीक्षाऽनवस्थाऽपि परिहृता । ग्राहकानवस्था तु नास्त्येव । साक्षिणः स्वप्रकाशत्वेन स्वप्रामाण्यग्राहकत्वात् ।

### **शेषवाक्यार्थचन्द्रिका**

नन्वेवं परीक्षाप्रामाण्यस्य परीक्षाऽनपेक्षसाक्षिमात्रग्राहकत्वे घटादि-ज्ञानप्रामाण्यस्यापि तदनपेक्षसाक्षिग्राह्यत्वमेव वाच्यम् । नियामकविशेषाभावेन घटादिज्ञानप्रामाण्यग्रहे परीक्षापेक्षा परीक्षाप्रामाण्यग्रहे च नेति वैषम्यकल्पनाऽयोगात् । न च तत्सम्भवति । ‘अतोऽदोष-प्रतीतस्ये’ति परीक्षापेक्षस्यैव साक्षिणो घटादिज्ञानप्रामाण्यग्राहकत्वस्य समर्थितत्वात् । ततो घटादिज्ञानप्रामाण्यस्येव परीक्षाप्रमाण्यस्यापि परीक्षापेक्षसाक्षिग्राह्यत्वमेवाभ्युपेयमिति कथं नानवस्थेत्यत आह एतदुक्तं भवतीति ॥ सन्दिग्धश्चार्थ इति । ‘अविज्ञाततत्त्वेऽर्थे कारणोपपत्तित’ इत्युक्तेरिति भावः ॥ अत इति । परीक्षाप्रामाण्यनिश्चयस्य परीक्षानपेक्षसाक्षिग्राह्यत्वादित्यर्थः ॥ न तावदिति । घटादिज्ञानप्रामाण्यनिश्चायकपरीक्षाप्रामाण्यनिश्चयाय परीक्षापेक्षाया अभावान्न तदपेक्षानिबन्धना परीक्षाऽनवस्थेत्यर्थः ॥ विशेषनिष्ठस्येति । एककोटिविषयकनिर्णयजनकस्येत्यर्थः । साक्षिसिद्धत्वमेव वाऽत्रैककोटिनिर्णायकमिति हृदयम् ॥ अन्यथेति । विशेषदर्शनस्य संशयाविरोधित्व इत्यर्थः ॥ संशयानुच्छेदेनेति । विशेषदर्शनातिरेकेण संशयोच्छेदकाभावादिति भावः ॥ व्यवहाराभावेति । निःशङ्कप्रवृत्त्यभावेत्यर्थः । अस्त्वेवं साक्षिसिद्धे सुखादौ सन्देहाभावः । किमेतावतेत्यत आह संशयाभावे चेति ॥ तत्पूर्विकेति । सन्देहपूर्विकेत्यर्थः ॥ अत एवेति । परीक्षाप्रामाण्यनिश्चयस्य परीक्षानपेक्षत्वादेवेत्यर्थः ॥ साक्षिप्रामाण्येति । साक्षिनिष्ठप्रामाण्य-निश्चायकपरीक्षाप्रामाण्यनिश्चयस्य परीक्षाऽनपेक्षत्वेन तदपेक्षानिबन्धनपरीक्षाऽनवस्थाऽपि परिहृतेत्यर्थः। नन्वेवं घटज्ञानस्यापि स्वप्रामाण्यग्राहकत्वप्रसङ्ग इत्यतोऽन्तःकरणवृत्तितया तस्य जडत्वेनास्व-प्रकाशत्वान्न स्वप्रामाण्यग्राहकत्वम् । साक्षिणस्तु चेतनत्वेन कर्मकर्तृसूत्रीयटीकोक्तरीत्या स्वप्रकाशत्वेन युक्तं स्वस्यैव स्वप्रामाण्यग्राहकत्वमिति भावेनोक्तं स्वप्रकाशत्वेनेति ।

### **परिमल**

कथमनेनोक्तशङ्कानिरास इत्यतो ‘न परीक्षानवस्था स्यात् साक्षिसिद्धे त्वसंशयात्’ इत्यादिज्ञानपादीयानुव्याख्यां हृदि कृत्वाह एतदुक्तं भवतीति । सन्देहबीजमाह पुरुषवचसामिति । व्याप्त्यादिग्राहिणामिति च संशयाभावे हेतुः । सुखादौ तदभावे चेति । सुखदुःखाद्यभावे चेत्यर्थः । ननु सुखादावपि साधारणधर्मदर्शनात्स्यादेव सन्देह इत्यत आह न च प्रतीतत्वेति । साक्षिप्रतीतत्वेत्यर्थः ॥ विशेषनिष्ठस्येति । साक्षिप्रतीतरूपविशेषनिष्ठस्य साक्षिप्रतीतत्वस्येत्यर्थः । यद्वा प्रतीतिविशेषनिष्ठ-साक्षित्वरूपधर्मस्येत्यर्थः । न्यायमतेऽनुव्यवसायत्वस्येवेति भावः । ननु न साक्षित्वमपि स्वयं संशयनिवर्तकम् । अतिप्रसङ्गात् । नापि येन केनचिद्रूपेण ज्ञातम् अतिप्रसङ्गादेव । किन्तु प्रामाण्यादिव्याप्यत्वेन ज्ञातमेव । व्याप्यत्वेन ज्ञातं चान्येनेत्यनेवस्थेति युक्तम् । साक्षिणः स्वप्रकाशत्वेन स्वेनैव तज्ज्ञानसम्भवादिति भावः । यद्वा सुखत्वादिविशेषविषयकत्वस्येत्यर्थः ॥ अन्यथेति । सत्यपि विशेषदर्शने साधारणधर्ममात्रेण सन्देह इत्यर्थः ॥ अत एवेति । साक्षिणः सन्देहानुत्पादादेवेत्यर्थः ।

### **यादुपत्यं**

विशेषनिष्ठस्येति । एककोटिविषयकनिश्चयजनकस्येत्यर्थः । साक्षिसिद्धत्व-मेवात्रैककोटिनिश्चायकमस्तीति ज्ञातव्यम् ।

### **श्रीनिवासतीर्थीया**

रूपविशेषेति । शुक्लरूपेत्यर्थः । अनुमानमिति । निर्दोषोपपत्तिरित्यर्थः । एतत्संशयाधायकं संशयमाह व्याप्त्यादीति । व्याप्त्यादिग्राहिणां याथार्थ्ये इदमनुमानं स्यात् । अन्यथाऽऽभास इत्यर्थः ॥ पूर्ववदिति । किमिदमनुमानमुताभास इति पूर्वोक्तरीत्येत्यर्थः ॥ न चेति । यत्प्रतीतं शुक्तिरजतादि तन्मिथ्या । यच्च प्रतीतं घटादि तत्सत्यम् । सुखादि च प्रतीतम् । तस्मात्सत्यं मिथ्या वेत्यन्यथाभावसंशयः प्रतीतत्वरूपसाधारणधर्मेण भविष्यतीत्यर्थः ॥ विशेषेति । प्रतीति-विशेषसाक्षिनिष्टस्य नित्यज्ञानत्वरूपस्य निश्चायकस्येत्यर्थः । तथा च सुखादेः साक्षिणा प्रतीतत्वात्तस्य च नित्यज्ञानत्वेन तत्सिद्धेर्न कदाचिदपि संशयः । नित्यज्ञानत्वरूपेतरप्रमाणवैलक्षण्यस्य सत्वादित्यर्थः ॥ अन्यथेति । निश्चायकसद्भावेऽपि प्रतीतत्वमात्रेणैव यदि संशय इत्यर्थः ॥ व्यवहारेति । सुखादिकं सत्यमित्यादिव्यवहारेत्यर्थः । यद्वा । व्यवहारो निःशङ्कप्रवृत्तिः । अत एव संशयाभावादेव ।

### **वाक्यार्थरत्नमाला**

अविज्ञाततत्वेप्यर्थ इति । एतच्च गौतमसूत्रं जिज्ञासाधिकरणवाक्यार्थ- चन्द्रिकायामेव विवृतमिति बोध्यम् । जडत्वेनास्वप्रकाशत्वादिति । न ज्ञानदृष्टिमात्रेण प्रामाण्यं तस्य दृश्यत इति ज्ञानपादीयानुभाष्यमूले विमतं ज्ञानं न स्वप्रकाशमनात्मत्वात्कार्यत्वाद-नित्यत्वान्मनोरूपत्वात् सुखादिवदित्याद्युक्तेः । साक्षिणिः स्वप्रकाशत्वमनवस्था ततो न हीति भक्तिपादीयभाष्यमूलेन सत्यत्वाङ्गीकारे कश्चिद्दोष इति तत्वतत्वनिर्णयस्य टीकायां च न स्वतो जडत्वादित्युक्तेर् उक्तटीकायामन्तर्वृत्तेर्ज्ञानस्य जडत्वेनास्वप्रकाशत्वादिति च प्रामाण्यवादे उक्तेः । एवं नविलक्षणत्वाधिकरणादावपीति भावः । चेतनत्वेनेत्यस्य स्वप्रकाशत्वेनेत्यनेन सम्बन्धः । उक्तं हि साक्षिणः स्वप्रकाशत्व मनवस्था ततो नहीति भक्तिपादभाष्ये मूले साक्षी चैतन्यरूपतया स्वप्रकाश इत्यादीति भावः । नन्वस्तु घटादिव्यावृत्तं चेतनत्वं स्वप्रकाशत्वसम्भावकम् । तथापि न स्वप्रकाशत्वनिश्चयोपपत्तिः । एकस्यैवैकक्रियायां कर्त्तृत्वकर्मत्वयोर्विरोधादित्यत उक्तं कर्मकर्त्तृ-सूत्रीयेति । कर्मकर्त्रोभेदस्यौत्सर्गिकतया मामहंजानामीति प्रत्ययदर्शनाच्च स्वप्रकाशत्वं नाम सम्भवतीत्यादेस्तत्सूत्रे प्रतिपादनादिति भावः ।





