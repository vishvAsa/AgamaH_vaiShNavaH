+++
title = "०४ शब्द आत्मगुणः कस्मान्न स्यात्"

+++


## सत्यत्वं गगनादेश्च साक्षिप्रत्यक्षसाधितम्

**शब्द आत्मगुणः कस्मान्न स्यात्**

**सत्यत्वं गगनादेश्च साक्षिप्रत्यक्षसाधितम्**

### **सुधा**

किञ्चात्मगुणः कस्मान्न स्यात् । धर्मादीनामप्रत्यक्षत्वेऽपि सुखादीनां प्रत्यक्षत्ववदस्य बाह्येन्द्रियप्रत्यक्षत्वोपपत्तेः । अन्यथा प्रत्यक्षत्वोनाष्टद्रव्यातिरिक्तगुणोऽपि न स्यात् । तत्सिद्धौ बाधः । असिद्धावप्रसिद्धविशेषणतेति चेन्न परिशेषानुमानेऽपि साम्यात् । आत्मान्तरग्राह्यत्वस्य च कोऽर्थः । ओनप्रतिपत्तृसाधारणत्वमिति चेन्न सन्धिग्धासिद्धेः । सन्तानानुमानेन मूलप्रत्य-भिज्ञानान्नैष दोष इति चेत्तर्हि सुखादीनामप्यनुमानेनानेकप्रतिपत्तृसाधारण्ये(णत्वे)नानैकान्तिकत्वं स्यात् । आत्मसमवेतस्यैव वीचीतरङ्गन्यायेन मूलप्रत्यभिज्ञानोपपत्तौ विपक्षे बाधकाभावाच्च ।

### **शेषवाक्यार्थचन्द्रिका**

आत्मगुणत्वमभ्युपेत्य तत्रोक्तदोषं परिहर्तुमाह किञ्चेति । ननु बाह्येन्द्रियप्रत्यक्षत्वान्नात्मगुणत्वमित्यतस्तथा सति सुखादीनामप्यात्मगुणत्वं न स्यात् । सुखादयो नात्मगुणः प्रत्यक्षत्वाद् रूपादिवद् व्यतिरेकेण धर्मादिवद् इत्यनुमानसम्भवात् । न चाप्रयोजकत्वम् । बाह्येन्द्रियग्राह्यत्वेऽप्यात्मगुणत्वे बाधकाभावेनाप्रयोजकत्वसाम्यादित्याह धर्मादीनामिति । किञ्च बाह्येन्द्रियप्रत्यक्षत्वेन आत्मगुणत्वाभावसाधनम् अनुपपन्नमेव । तथा सति तत एव रूपादिवदाकाशगुणत्वाभावस्यापि साधयितुं शक्यत्वेन तद्गुणत्वाभावस्याप्यापातादित्याह अन्यथेति । आकाशस्याद्यप्यसिद्धत्वाभिप्रायेण अष्टद्रव्यातिरिक्तेत्येवोक्तमित्यवध्येयम् ॥ अष्टद्रव्यातिरिक्तं द्रव्यं सिद्धमसिद्धं वा । आद्ये सिद्धिः शब्दगुणत्वेनैवेति बाधितविषयत्वम् । न चेदप्रसिद्ध-विशेषणत्वमित्याशङ्कते तदिति ॥ परीशेषेति । शब्दोऽष्टद्रव्यातिरिक्तद्रव्याश्रित इत्यत्रापि अष्टद्रव्यातिरिक्तद्रव्यसिद्धौ सिद्धसाधनम् । अन्यथाऽप्रसिद्धविशेषणत्वमिति साम्यादित्यर्थः । शब्दस्यात्मगुणत्वाभावसाधकतयोपन्यस्तं हेत्वन्तरमपि निराकरोति आत्मान्तरग्राह्यत्वस्य चेति । तद्वचनस्येत्यर्थः । उक्तव्याख्यानद्वयापेक्षया किंशब्दः । अत्राद्यं व्याख्यानमाशङ्कते अनेकेति ॥ सन्दिग्धासिद्धेरिति । य एवैकेन स्वकर्णशष्कुल्यवच्छिन्नप्रदेशे श्रुतः स एवापरेणापीत्यत्र नियामकाभावेन हेतोः सन्दिग्धत्वादित्यर्थः । आत्मगुणत्ववादिमते सर्वैरपि स्वस्वसमवेतशब्दस्यैव ग्रहणेनात्मान्तरस्थस्याग्रहणेन अनेकप्रतिपत्तृसाधारणत्वहेतोः सन्धिग्धत्वादिति भावः । शब्दस्यात्मगुणत्वमद्याप्यसिद्धमिति निश्चितासिद्ध्यसम्भवाभिप्रायेण वा सन्दिग्धत्वोक्तिरिति ध्येयम् । सर्वैरपि स्वस्वकर्णशष्कुल्यवच्छिन्नप्रदेशस्थशब्दानामेव श्रवणेऽपि शब्दः शब्दपूर्वकः शब्दत्वादित्येवं शब्दपरम्परानुमानेनाद्यस्य मूलभूतस्य शब्दस्य प्रत्यभिज्ञानात् शब्दस्यानेकप्रतिपत्तृसाधारणत्व-सिद्धिरिति शङ्कते सन्तानेति ।

यद्वा सन्तानः शब्दपरम्परालक्षणस् तल्लक्षणं यदनुमानं तेन मूलभूतस्य प्रथमोत्पन्नस्य शब्दस्य ज्ञानसम्भवेन, सन्तानिनोऽनेकप्रतिपत्तृसाधारणत्वेन तत्सन्तानस्याप्यनेकप्रतिपत्तृसाधारणत्वसिद्धेर्न सन्दिग्धासिद्धत्वमित्याशयो ऽनुमानेन अनेकप्रतिपत्तृसाधकारणत्वमनैकान्तिकमिति भावेन परिहरति तर्हीति । शब्दस्यात्मगुणत्वेऽपि सन्तानानुमानेन मूलप्रत्यभिज्ञानसम्भवादप्रयोजको हेतुरित्याह आत्मेति । यद्युक्तरीत्या सन्तानानुमानेन मूलशब्दस्य प्रत्यभिज्ञानमेवानेकप्रतिपत्तृसाधारण्यमित्युच्यते तर्ह्येतच्छब्दस्यात्मगुणत्वेऽप्युपपन्नम् । स्वस्वात्मसमवेतशब्दसन्तानस्य अन्यसमवेतसन्तान्यनु-मापकत्वेऽतिप्रसङ्गेन तदनुपपत्त्या स्वस्वात्मशब्दसन्तानेन स्वात्मसमवेतस्यैव मूलभूतस्य प्रत्यभिज्ञान-सम्भवेन आत्मगुणत्वेऽप्यनेकप्रतिपत्तृसाधारणत्वसम्भवादिति भावः । ननु स्वस्वात्मोत्पन्न-शब्दसन्तानस्यैव तदनुमापकत्वे सन्तानिनोऽनेकप्रतिपत्तृसाधारणत्वेऽपि सन्धानस्यानेकत्वेन न तस्यानेकप्रतिपत्तृसाधारणत्वसिद्धिरित्यत उक्तं वीचीतरङ्गन्यायेनेति । न्यायार्थः पूर्वमेव वर्णितः । तथा च कदम्बमुकुलन्यायेनानेकशब्दारम्भपक्षे प्रत्यभिज्ञाऽसम्भवेऽप्युक्तन्यायेन सर्वदिक्ष्वेकशब्दारम्भपक्षे तु युज्यते प्रत्यभिज्ञानमिति भावः ।

### **परिमल**

ननूक्तमात्मगुणत्वाभावे बाह्येन्द्रियप्रत्यक्षत्वादिहेतुचतुष्टयमित्यतः सर्वं क्रमेण निरस्यन्नाद्यं निराह धर्मादीनामप्रत्यक्षत्वेऽपीत्यादिना ॥ तत्सिद्धाविति । अष्टद्रव्यातिरिक्तद्रव्यसिद्धौ शब्दगुणकत्वेनैव तस्य सिध्द्या धर्मिग्राहकमानबाधः, ‘शब्दो नाष्टद्रव्यातिरिक्तद्रव्यगुणः प्रत्यक्षत्वात् तदीयपरिमाणवत्’ इत्यनुमानस्य । तादृशद्रव्यासिद्धावप्रसिद्धविशेषणतेति शङ्कार्थः ॥ परिशेषेति । तदयं प्रमाणार्थ इत्यादिना प्रागुक्तपरिशेषेत्यर्थः । साम्यादिति । तत्सिद्धौ सिद्धसाधनम् असिद्धावप्रसिद्ध-विशेषणतेति दोषसाम्यादित्यर्थः । आत्मान्तरग्राह्यत्वादितिद्वितीयहेतुं निराह आत्मान्तरेति ॥ सन्दिग्धासिद्धेरिति । एकेन श्रुत एव शब्दोऽन्येनापि श्रुत इति निश्चयासम्भवात् । स्तम्भकुम्भादिवत् स्थायित्वे तत्स्यात् । न चैवम् । तस्य आशुतरविनाशित्वेन वीचीतरङ्गन्यायेन शब्दान्तराण्युत्पाद्य पूर्वपूर्वशब्दानां नष्टत्वेन अन्यान्यशब्दानामेव पुरुषान्नरैर्ज्ञातत्वसम्भवादिति भावः । ननु पुरुषान्तरैरन्यान्यशब्दश्रवणेऽपि तज्जनकशब्दपरम्परया मूलशब्दज्ञानमस्तीति मूलभूतशब्दप्रतिपत्तिः सर्वसाधारणीति शङ्कते सन्तानेति ॥ प्रत्यभिज्ञानादिति । शङ्खशब्द एव मयापि श्रुत इति ज्ञानादित्यर्थः ॥ सुखादीनामप्यनुमानेनेति । मुखप्रसादादिना चैत्रादिगतसुखस्यानेकैरनुमातुं शक्यत्वादिति

भावः ॥ आत्मसमवेतस्यैवेति । आत्मनोऽपि विभुत्वादिति भावः । एतेन तृतीयहेतुरप्यप्रयोज-

कत्वेन निरस्तो ध्येयः ।

### **यादुपत्यं**

तत्सिद्धौ बाध इति । शब्दोऽष्टद्रव्यातिरिक्तद्रव्यगुणो न भवति प्रत्यक्षत्वादित्यत्र अष्टद्रव्यातिरिक्तं द्रव्यं सिद्धं न वा । आद्ये बाधः । शब्दगुणकत्वेनैव तत्सिद्धेः । द्वितीयेऽप्रसिद्धविशेषणतेत्यर्थः ॥ परिशेषानुमानेऽपीति । शब्दोऽष्टद्रव्यातिरिक्तद्रव्याश्रित इति त्वदीयपरिशेषानुमानेऽपि अष्टद्रव्यातिरिक्तं द्रव्यं सिद्धं न वा । आद्ये सिद्धसाध्यता । द्वितीयेऽप्रसिद्ध-विशेषणतेति साम्यादित्यर्थः ॥ आत्मन्तरग्राह्यत्वस्य चेति । तत्प्रतिपादकवाक्यस्येत्यर्थः । तेनार्थस्य कोऽर्थ इति कथं प्रश्न इति शङ्कानवकाश इति ध्येयम् । उक्तव्याख्यानद्वयमध्ये किं व्याख्यानमिति प्रश्नाशयः । प्रथमं व्याक्यानमाशङ्क्य निराकरोति अनेकेत्यादिना ॥ सन्दिग्धेति । शब्दस्यात्मगुण-त्ववादिमते सर्वैरपि स्वस्वसमवेतशब्दस्यैव ग्रहेणात्मान्तरस्थस्याग्रहेणानेकप्रतिपत्तृसाधारणत्वरूप-हेतोरनिश्चयेन सन्दिग्धासिद्धेरित्यर्थः । ननूक्तरीत्या तैस्तैरात्मभिः श्रूयमाणे भेरीशब्देऽनेकप्रति-पत्तृसाधारण्यानिश्चयेऽपि तत्सन्तानलक्षणकार्येण तदारम्भकमूलशब्दानुमितिरनेकेषां शब्दप्रतिपत्तॄणा-मविशिष्टा । तथा चैकस्यैव प्रथमोत्पन्नस्यानेकसन्तानमूलभूतस्य भेरीशब्दस्यानुमित्याऽनेक-प्रत्तिपत्तृसाधारण्यान्नासिद्धिरिति शङ्कते सन्तानानुमानेनेति । सन्तानलक्षणानुमानेनेत्यर्थः ॥ प्रत्यभिज्ञानादिति । तथा च य एव भेरीशशब्दस्त्वया श्रुतः स एव मयाऽपीति प्रत्यभिज्ञा उक्तरीत्या मूलशब्दविषयैव न श्रूयमाणशब्दविषयाऽतस्तद्विरोधोऽपि नेति भावः । अनुमानेनानेकप्रतिपत्तृ-साधारण्यमनैकान्तिकमित्याह तर्हीति ॥ आत्मसमवेतस्यैवेति यद्युक्तरीत्या सन्तानानुमानेन मूलस्य प्रत्यभिज्ञानमेवानेकप्रतिपत्तृसाधारण्यमित्युच्यते तर्हीदं शब्दस्यात्मगुणत्वेऽप्युपपन्नम् । स्वस्वा-त्मोत्पन्नशब्दसन्तानमूलशब्दस्यैवानुमानेनानेकेषां प्रत्यभिज्ञानोपपत्तेः । तथा चाप्रयोजकतेति भावः ।

### **श्रीनिवासतीर्थीया**

धर्मादीनामिति । यथाऽऽत्मनिष्ठगुणेष्वपि द्वैविध्यं कल्पितमेवं शब्दरूपस्याप्यात्मगुणस्य बाह्येन्द्रियप्रत्यक्षत्वमपि किं न स्यात् । अन्यथा य आत्मगुणः सुखादिः स प्रत्यक्षो दृष्टः । धर्मादीनां च तदभावादात्मगुणत्वं न स्यादित्यपि वक्तुं शक्यत्वादित्यर्थः । अन्यथा बाह्येन्द्रियप्रत्यक्षत्वमङ्गीकृत्यात्मगुणत्वानङ्गीकारे ॥ प्रत्यक्षत्वेनेति । बाह्येन्द्रियप्रत्यक्षत्वेनेत्यर्थः ॥ साम्यादिति । अतिरिक्तद्रव्यसिद्धौ सिद्धसाध्यताऽसिद्धावप्रसिद्धविशेषणतेति साम्यादित्यर्थः ॥ सन्दिग्धासिद्धेरिति । वीचीतरङ्गन्यायपक्षे य एव त्वया श्रुतः शब्दः स एव मयाऽपीत्यस्य कथं चिदभ्रान्तित्वेऽपि कदम्बमुकुलन्यायपक्षे दशदिक्षूत्पद्यमानानां शब्दानां भिन्नानामेव दशदिक्ष्ववस्थितैः पुरुषैर्ग्रहणात्तत्प्रत्यभिज्ञानाया भ्रमत्वस्यापि सम्भवादिति भावः । सुखादीनामपीति । मूलशब्दः कस्यचित्प्रत्यक्षः । तदितरस्य तु सन्तानलक्षणकार्येण मूलशब्दस्यानुमानमित्येवं रूपमेव चेदनेकप्रतिपत्तृसाधारण्यमात्मगुणत्वाभावे हेतुत्वेनोच्यते तर्ह्येकस्यात्मनः सुखमुत्पन्नं तस्यैव साक्षात्सुखानुभवो भवति । तदितरस्य तु तदीयमुखविकासादिना सुखानानुमानं भवतीति तत्राप्येतादृशानेकप्रतिपत्तृसाधारण्यस्य विद्यमानत्वेऽप्यात्मगुणत्वस्यैव सत्त्वेन सुखे व्यभिचार इत्यर्थः ।

### **वाक्यार्थरत्नमाला**

व्यतिरेकेण धर्मादिवच्चेति पाठः । आकाशगुणोपि न स्यादित्यनुक्तौ निमित्तमाह । आकाशस्येति । अष्टद्रव्यातिरिक्तं स्वरूपेण सिद्धावपि तद्द्रव्यमाकाश इत्यस्यासिद्धेरिति भावः । प्रतिनियतार्थग्राहकशब्दस्येतिवदत्र शब्दपदप्रयोग आवश्यक इति भावेन व्याख्याति । तद्वचनस्येत्यर्थ इति । किं शब्द इति । क इति किंशब्द इत्यर्थः । अन्येत्वात्मान्तरग्राह्यत्वादित्यनेक- प्रतिपत्रित्यादिनाऽनूद्य दूषितः किरणावल्यां तदनुसारेण दूषणं मूले । यत्रस्थ इत्यादिना प्रागुपन्यस्त व्याख्यानं किरणावलीकारस्य उभयं सङ्गृह्य मूले विकल्पादिति ज्ञेयम् । अत्रेति । अनेकप्रतिपतृसाधारणं ग्राहकस्थत्वेनाग्रहणमित्यर्थद्वय इत्यर्थः । प्रकारान्तरेण व्याचष्टे । आत्मेति । स्वसमवेतेति । स्वस्वसुखादिवदिति शेषः । भाव इति । असिद्धेरित्यंशस्य भाव इत्यर्थः । अत्र पक्षे संदिग्धत्वे निमित्तमाह । शब्दस्यात्मेति । अभिप्रायेण वेति । सन्दिग्धत्वोक्तिः शब्दस्यात्मगुणत्वमद्याप्यसिद्धमिति निश्चितासिध्यसम्भवाभिप्रायेणेति वा ज्ञेयमिति योजना । तेन भाव इत्यस्यापि योजनान्तः प्रदेशात्मगुणत्वेत्यारभ्यज्ञेयमित्यन्तस्य पक्षान्तरत्वप्राप्तिर्युक्तेति ध्येयम् । प्रथमव्याख्यान-मनुरुध्योत्तरवाक्यमवतारयति । सर्वैरपीति । सन्तानस्यानुमानेनेत्यर्थमाश्रित्य व्याचष्टे । शब्दपरंपरानुमानेति । शब्दपरंपरया अनुमानेनेत्यर्थः । उत्तरपक्षेऽर्थभेदः स्पष्टः । अनुमानेनानेकेति । अनुमानेन यदनेकेत्यादि योजना । तर्ह्येतदिति । उक्तरूपेणानेकप्रतिपत्तृसाधारणत्वमित्यर्थः । स्वस्वात्मसमवेतेत्यादि भाव इत्यन्तं सावधानमनसा व्याख्येयमस्ति ।





