+++
title = "१४ एकविज्ञानेन सर्वविज्ञानप्रतिज्ञानं न विकारविवर्ताभिप्रायम्"

+++


## उत्तमोऽर्थो हरिस्त्वेकस्तदन्यन्मध्यमाधमम्

**एकविज्ञानेन सर्वविज्ञानप्रतिज्ञानं न विकारविवर्ताभिप्रायम्**

**उत्तमोऽर्थो हरिस्त्वेकस्तदन्यन्मध्यमाधमम्**

### **सुधा**

अधुना परिमाणवादिना विवर्तवादिना च प्रतिज्ञादृष्टान्तानुपरोधादिति सूत्रार्थतया गृहीताम् ‘उत तमादेशमप्राक्ष’ इत्यादिकां श्रुतिं व्याख्याति ।

तत्र परिणामवादिनो व्याख्यानम् ‘उत तमादेशमप्राक्षः, येनाश्रुतं श्रुतं भवत्यमतं मतमविज्ञातं विज्ञातमि’ति जगतो ब्रह्मपरिणामतया ततोऽनन्यत्वाभिप्रायेण तद्विज्ञानेन सर्वविज्ञानं प्रतिज्ञातम् । तत्र सर्वस्य ब्रह्मोपादानतामजानता उपादानोपादेययोरपि भेदं मन्यमानेन श्वेतकेतुना अन्यज्ञाने सत्यन्यज्ञानस्य क्वाप्यदर्शनात् । ‘कथं नु भगवः स आदेशो भवती’ति चोदिते जगतो ब्रह्मोपादान-तया तदनन्यत्वमुपदेक्ष्यन् लौकिकप्रतीतिसिद्धं कारणात्कार्यस्यानन्यत्वं, तज्ज्ञानेन तज्ज्ञानं च दर्शयति ‘यथा सोम्यैकेन मृत्पिण्डेन सर्वं मृण्मयं विज्ञातं स्यात् । वाचारम्भणं विकारो नामधेयं मृत्तिकेत्येव सत्यम् । यथा सोम्यैकेन लोहमणिना सर्वं लोहमयं विज्ञातं स्यात् । वाचारम्भणं विकारो नामधेयं लोहमणिरित्येव सत्यम् । यथा सोम्यैकेन नखनिकृन्तनेन सर्वं कार्ष्णायसं

विज्ञातं स्यात् । वाचाऽऽरम्भणं विकारो नामधेयं कार्ष्णायसमित्येव सत्यम्’ इति । यथैकमृत्पिण्डादिपरिणामानां घटादीनां तदनन्यया तज्ज्ञानेन ज्ञाततेति दृष्टान्तत्रयार्थः । अनन्यत्वे कथं कार्यत्वमित्याशङ्क्य व्यवहारार्थमित्याह वाचाऽऽरम्भणमिति । (छां.उ.६-१) वाचेति षष्ठ्यर्थे तृतीया । वाग्ग्रहणं समस्तेन्द्रियव्यवहारोपलक्षणम् । विकारोऽभिधेयो घटादिः, नामधेयं तदभि-धानमिति कुम्भादेर्वाच्यस्य तद्वाचकानां च स्वरूपकार्यव्यपदेशादिभेदात्परस्परं भेदो वास्तव इत्युक्तम् । एतैर्हेतुभिः परस्परं भेदश्चेत्कारणादपि तैरेव भेद इति पूर्वपक्षं निषेद्धुमाह मृत्तिकेत्येव सत्यमिति । इतिशब्दः प्रकारवचनः । यत्प्रकारेण यत्सत्तया मृत्तिका सती तत्प्रकारेणैव मृण्मयं सत्यं नाश्वमहिषादिवन्नैरपेक्ष्येणेति ।

विवर्तवादी तु व्याचष्टे । एकविज्ञानेन सर्वविज्ञानं प्रतिज्ञाय दृष्टान्ताकाङ्क्षायामुच्यते यथा सोम्येति । एतदुक्तं भवति । एकेन मृत्पिण्डेन परमार्थतो मृदात्मना विज्ञातेन सर्वं मृण्मयं घटादिकं मृदात्मकत्वाविशेषाद्विज्ञातं भवेत् । यतो वाचारम्भणं विकारो नामधेयम् । वाचा केवलमस्तीत्यारभ्यते । विकारो घटः शराव उदञ्चनं चेति । न तु वस्तुवृत्तेन विकारो नाम कश्चिदस्ति । नामधेयमात्रं ह्येतदनृतम् । मृत्तिकेत्येव सत्यमित्येष ब्रह्मणो दृष्टान्त आम्नात इति ।

### **शेषवाक्यार्थचन्द्रिका**

अनन्यत्वे कथं कार्यत्वमित्याशङ्क्येति । घटादीनां मृदादित इति शेषः । तथा च घटादीनां मृदाद्यनन्यत्वे न मृदादिकार्यत्वं भवेत् । काणादवादेन कारणात्कार्यस्य द्रव्यान्तरत्वस्यैव स्थितेरिति शङ्कार्थः । भवेदेवं यदि कारणात्कार्यस्य द्रव्यान्तरत्वं स्यात् । न चैतदस्ति । यथा ह्येकस्यैव देवदत्तस्यावस्थाभेदैर्बालो युवा स्थविर इति बुद्धिशब्दादयः कार्यविशेषाश्च दृश्यन्ते, तथा मृद्धिरण्यादेर् द्रव्यस्य संस्थानान्तरभावमात्रेण बुद्धिशब्दान्तरद्युपपत्त्या घटादेर्मृदाद्यन्यत्वासाधक-त्वादिति परिहारवाक्याभिप्रायं मनसि निधायोक्तशङ्कापरिहारकत्वेन तद्योजयति व्यवहार्यमित्याहेति । वागादिपूर्वकतत्तदिन्द्रियसाध्यजलाहरणादिव्यवहारार्थमित्यर्थः । अनेन श्रुतौ वाचारम्भणमित्यत्र वाचेति व्यस्तं पदमित्युक्तं भवति । कथं व्यवहारार्थत्वस्य श्रुतौ लाभ इत्यतो वाचेति पदादेवेत्यभिप्रेत्य तेन तल्लाभमुपपादयितुं भवति । कथं व्यवहारार्थत्वस्य श्रुतौ लाभ इत्यतो वाचेति पदादेवेत्यभिप्रेत्य तेन तल्लाभमुपपादयितुं तृतीयार्थं तावदाह वाचेतीति ॥ षष्ठ्यर्थ इति । षष्ठ्यर्थश्चात्र तादर्थ्यमित्यवधेयम् । तथाऽपि वागर्थत्वमात्रलाभेऽपि न वाग्व्यवहारार्थताया लाभः । लक्षणया कथञ्चिद्वाग्व्यव-हारार्थत्वलाभेऽपि न सकलेन्द्रियसाध्यव्यवहारार्थत्वस्य लाभ इत्यतोऽत्र वाक्पदेनेन्द्रियविशेषवाचिना तत्सामान्यं लक्षयित्वा लक्षितलक्षणया तत्तत्साध्यव्यवहारस्य लाभोपपत्तेर्नानुपपत्तिरित्याशयेनाह वाग्ग्रहणमिति । संस्थानान्तरनामधेयान्तरसमर्पकपदाश्रवणात्कथं संस्थानान्तरादिभाक्त्वमात्रेण बुद्धिशब्दान्तरादेरुपपत्तिवर्णनमित्यतो विकारनामधेयपदे तत्समर्पके इति भावेन तयोरर्थमाह विकार इत्यादिना । तथा चायं श्रुत्यर्थः । विकारो घटादिर्नामधेयं च वाचा वाक्पूर्वकजलाहरणादिव्यवहारार्थम् । आरम्भणमारभ्यत इत्यारम्भणमिति कर्मणि ल्युट् । आरभ्यते रलयोरभेदात् स्पृश्यते मृदादिद्रव्येणेति शेषः । मृद्धिरण्यादिद्रव्यमेव व्यवहारार्थं विकारादिभाग्मवतीति यावदिति । इदानीं ‘मृतिकेत्येव सत्यमि’त्येतद्य्वावर्त्यशङ्काप्रदर्शनेन योजयितुं तदुपयोगितया ‘वाचारम्भणं विकारो नामधेयमि’त्ये-तद्वाक्यसिद्धमर्थं तावदनुवदति इति कुम्भादेरिति । स्वरूपेत्यादि । विकारत्वनामधेयत्वरूप-स्वरूपभेदाज् जलाहरणादिरूपकार्यभेदाद्विकारो नामधेयमिति शब्दभेदानादिपदगृहीताद्बुद्धिभेदाच्च विकारनामधेययोर्भेद इति सिद्धमित्यर्थः । इदानीमुत्तरवाक्यव्यावर्त्यशङ्कां दर्शयित्वा तत्परिहारात्वेन तत्पठति एतैरिति । स्वरूपभेदादिभिः कार्याणां परस्परं भेदश्चेत्कार्यत्वादिरूपैस्तैरेव हेतुभिः कारणादपि कार्यस्य स स्यादित्यर्थः । अन्यथा तत्रैव व्यभिचरितस्य तस्य विकारानामधेययोरपि तत्साधकत्वं न स्यादिति भावः । इतिशब्दस्य प्रकारार्थत्वे लब्धमर्थमाह यत्प्रकारेणेति । मृत्तिकाप्रकारेणेत्यर्थः । तस्यैव विशिष्ट प्रदर्शनं यत्सत्तयेति । तथा च तत्सत्तानिरपेक्षसत्ताकत्वो-पाधिग्रस्ततयोक्तहेतूनां न कार्यकारणभेदसाधकत्वमिति भावः । उक्तव्याख्यानद्वयसङ्ग्रहार्थं विकारविवर्तेति द्वयं गृहीतम् ।

### **परिमल**

परिणामिवादिकृतं व्यख्यानं श्रीभाष्याद्युक्तं श्रुतिवाक्योदाहारणपूर्वमनुवदति उततमित्यादिना विवर्तवादीत्यतः प्राक्तनग्रन्थेन ॥ उपदेक्ष्यन्निति । ‘एवमेव खलु सोम्येमाः प्रजाः सन्मूलाः’ इत्यादिना ब्रह्मानन्दत्वोपदेशं करिष्यन्नित्यर्थः । उदाहृतश्रुतिवाक्यार्थमाह यथैकमृत्पिण्डा-दीति । मृत्पिण्डलोहमणिनखनिकृन्तनपरिणामानामित्यर्थः । घटादीनां घटलोहमयकार्ष्णा-यसानामित्यर्थः । दृष्टान्तगतवाक्यशेषत्रयमवतारयति अनन्यत्व इति । मृत्पिण्डादिभिर्घटादीनामनन्यत्व इत्यर्थः ॥ व्यवहारार्थमिति । अयं घटः घटेन जलमाहरेत्याद्यभिज्ञाभिलपनादिव्यवहार-सिध्द्यर्थमित्यर्थः । षष्ठ्यर्थ इति । वाचः वाग्व्यवहारस्येत्यर्थे तृतीयेत्यर्थः ॥ समस्तेन्द्रिय(व्यापा) व्यवहारेति । अभिज्ञा=प्रत्यभिज्ञा । हानोपादानादिरूपज्ञानेन्द्रियमात्रजन्यव्यापारस्येत्युपलक्ष्यत इति भावः । सिध्द्यर्थमिति शेषः । रलयोरभेदेनारम्भणशब्दोऽत्र कर्मणि ल्युडन्तः सन् स्पृश्यमानवाची । तथा च घटेनोदकमाहरेत्यादिव्यवहारार्थं घटशदिविकारो घटादिनामधेयं वाचारम्भणमालभ्यमानं मृदादिद्रव्येण स्पृश्यत इत्यर्थः । व्यवहारसिध्द्यर्थं मृदादिकारणमेवावस्थान्तरनामान्तरभाग्भवतीति यावत् । अत्र **सुधा**यां लेखकदोषात्किञ्चिद्वाक्यं पतितं न समग्रमित्याहुः । मृत्तिकेत्येव सत्यमिति योजयितुं पूर्वभागलब्धार्थमाह इति कुम्भादेरित्यादिना ॥ स्वरूपेति । पृथुबुध्नोदरा-द्याकारभेदजलाहरणादिकार्यभेदघटादिव्यपदेशाभिज्ञादिभेदादित्यर्थः ॥ परस्परमिति । वाच्यानां घटपदादीनां घटपटादिशब्दरूपवाचकानां च परस्परं भेद इत्यर्थः ॥ पूर्वपक्षमिति । अनन्यत्वे कथं कार्यत्वमिति शङ्कितपक्षं निषेद्धुं प्रत्यभिज्ञाप्रमाणं श्रुतिशेषो ब्रूत इत्यर्थः ॥ प्रतिज्ञायेति । ‘येनाश्रुतं श्रुतमिति’ वाक्येनेति भावः । यथा सोम्येतीति । प्रागुक्तवाक्यत्रयमित्यर्थः । पूर्वोक्तोपपादकतया वाक्यशेषार्थमाह यत इति । नामधेयमात्रं ह्येतदित्यस्य फलितार्थमाह अनृतमिति ।

### **यादुपत्यम्**

अनन्यत्वे कथं कार्यत्वमिति । घटादीनामिति वर्तते । एवञ्च घटादीनां मृदनन्यत्वे मृत्कार्यत्वं कथमङ्गीकर्तुं शक्यम् । कणादादिरीत्या कार्यस्य कारणाद् द्रव्यान्तरत्वादित्याशङ्कार्थः । तत्तदिन्द्रियसाध्योदकाहरणादिव्यवहारविशेषसिध्द्यर्थं मृदादिद्रव्यमेव संस्थानान्तरनामधेयान्त-रभाग्भवति । न तु घटादिकं मृदादितो द्रव्यान्तरम् । यथैक एव देवदत्तोऽवस्थाभेदैर्बालो युवा स्थविर इति शब्दान्तरभाक् कार्यान्तरभाग्भवति तथा इत्याशयेन परिहरतीत्याह व्यवहारार्थमित्याहेति ॥ षष्ठ्यर्थ इति षष्ठ्यर्थश्च तादर्थ्यमत्र विवक्षितम् । तथा च विकारो घटादिर्नामधेयं वाचा तत्तदिन्द्रियसाध्यजलाहरणादिव्यवहारार्थं मृदादिद्रव्येणारम्भणं रलयोरभेदेनालम्भनम् । कर्मणि ल्युट् । स्पृश्यत इत्यर्थः । मृद् द्रव्यमेव व्यवहाराय विकारादिभाग्भवतीति श्रुत्यर्थ उक्तो भवतीति ज्ञातव्यम् । उत्तरवाक्यमुत्थापयितुम् एतद्वाक्यलब्धमर्थं तावद्दर्शयति इति कुम्भादेरिति ॥ स्वरूपेति । अत्र स्वरूपशब्देन, स्वस्य रूपमिति व्युत्पत्त्याऽसाधारणर्थो विवक्षितः । अन्यथा साध्याविशेषप्रसङ्गादिति ध्येयम् । एवञ्च विकारत्वनामधेयत्वरूपासाधारणधर्मभेदाज् जलाहरणादिरूपकार्यभेदाद् विकार इति नामधेयमिति शब्दभेदात्, आदिपदेन गृहीताद् बुद्धिभेदाच्च परस्परं भेद इत्यर्थः ॥ यत्प्रकारेणेत्यदि । तथा च तत्सत्तानिरपेक्षसत्ताकत्वोपाधिग्रस्तान्यनुमानानि न स्वार्थसाधकानीति भावः ।

### **श्रीनिवासतीर्थीया**

ब्रह्मोपादानतया = ब्रह्मोपादनकतया ॥ कथमिति । कार्यकारणभावस्य भेदव्याप्तत्वाद्धटादीनां मृदनन्यत्वे मृत्कार्यत्वं न सम्भवति । कार्यत्वं तु प्रामाणिकम् । तथा च तस्यानन्यत्वमेव कथमिति शङ्काभिप्रायः । न तु कार्यत्वमेव कथमित्यभिप्रायः । कार्यत्वोप-पादकोत्तराभावात् । प्रत्युतकार्यत्वमङ्गीकृत्यानन्यत्वस्योपपादनादिति ध्येयम् ॥ व्यवहारार्थमिति । यथा वन्हिरवश्यमङ्गीकार्यः । कुतः । धूमार्थं धूमरूपकार्यार्थम् । अन्यथा तन्न सिध्येत् । तेन वह्निरनुमीयत इति यावत् । तद्वत्प्रकृतेऽपि घटादीनां मृत्कार्यत्वेऽपि मृदनन्वत्वनङ्गीकार्यम् । कुतः । व्याहारर्थम् अभेदव्यवहाररूपकार्यसिध्यर्थम् । अभेदव्यवहारकार्येणानन्यत्वमङ्गीकार्यमिति ज्ञायत इत्यर्थः ॥ वाचेतीत्यादि । तथा च घटादिर्विकारः घट इत्यादि नामधेयं चेति द्वयमित्यव्याहार्यम् । अत एव सिद्धान्ते पदान्तराध्याहारस्येष्टत्वादिति वक्ष्यति । वाचारम्भणं = वाचा वागिन्द्रियस्य वागिन्द्रियजन्यव्यवहारस्य आरम्भणमुत्पादनम् । कर्मणि ल्युट् । वागिन्द्रियजन्याभेदव्यावहारविषयो यतोऽतो मृत्कार्यत्वेऽपि मृदनन्यत्वमवश्यमङ्गीकार्यमिति पदान्तरमध्याहार्यम् । अन्यथा ‘विकारो नामधेयं वाचारम्भणमि’त्युक्तौ अनन्वयः । ततः किमित्याकाङ्क्षायां तन्निवर्तकपदाभावादिति ज्ञेयम् । तथा च, विकारो नामधेयं चेति द्वयम्, मृदनन्यं वाचा मृद्घट इत्यभेदेन व्यवह्रियमाणत्वात्, अभेदेन चक्षुषा ज्ञायमानत्वात्, यद्यदभेदेन व्यवह्रियते ज्ञायते तत्तदभिन्नं यथा घटो घटेन इत्यनुमानं ध्येयम् । एतन्मते नामात्मकप्रपञ्चस्यापि मृत्कार्यत्वेन मृदनन्यत्वमेवेति न दोष इति ध्येयम् । अत्र विकारो नामधेयं चेति द्वयं यतो वाचारम्भणमतः कारणेनान्यदित्यङ्गीकार्यमिति प्रधानप्रमेयम् । एतदनुषङ्गसिद्धं प्रमेयान्तरमाहोपोद्धातसङ्गत्या इतीत्यादिना । इति विकारो नामधेयमिति शब्दद्वयोक्त्येत्यर्थः । तद्वाचकानां = कुम्भादिवाचकानां नामधेयानाम् । परस्परं = विकाररूपवाच्य नामधेयरूपवाच-कस्वरूपयोरित्यर्थः । विकारनामधेयस्वरूपयोर्भेदः स्वीकार्यः । स्वरूपभेदादित्युक्तौ साध्याविशेष-प्रसङ्गात् स्वरूपशब्देन स्वस्य रूपोऽसाधारणधर्मो विकारित्वनामधेयत्वरूपो विवक्षितः । जलाहरणादिरूपकार्यभेदः । विकारनामधेयरूपव्यपदेशभेदः शब्दभेदः । तथा च यदि तयोः परस्परं भेदो यथार्थो न स्यात्तर्हि धर्मभेदो न स्यात् । कार्यभेदश्च न स्यात् । असङ्की शब्दद्वयेन व्यवहारोऽपि न स्यादिति विकारनामधेयरूपवाच्यवाचकयोः परस्परं भेदो वास्तव इति लब्धमित्यर्थः । परस्परं = विकारनामधेयस्वरूपयोः । तेनैव = स्वरूपकार्यव्यपदेशादिहेतुभिः । भेद इति । कुम्भादेस्तद्वाचकानां चेति वर्तते । तथा च कार्यं घटादिविकारतन्नामधेयरूपम्, मृदादिकारणाद्भिन्नं, मृद् घट इत्यादिभिन्नव्यपदेशविषयत्वात् । यद्भिन्नव्यपदेशविषयस्तद्भिन्नं यथा नामदेयविकारौ परस्परमित्यनुमानं बोध्यम् । यत्प्रकारेणेत्यादिनाऽस्मिन्ननुमाने तत्सत्तानिरपेक्षसत्ताकत्वमुपाधिरित्युक्तं भवति । आरभ्यते = व्यवह्रियते ॥ ब्रह्मण इति । सत्यत्वे तदितरस्य मिथ्यात्वे चेति शेषः ।

### **वाक्यार्थरत्नमाला**

श्रुतिं व्याख्यातीति मूलम् । श्रुतिव्याख्यान् वाचारम्भणशब्दार्थ-माहेत्युत्तरेण सम्बन्धः । व्याख्यानमिति मूलम् । अस्य नैरपेक्ष्येणेत्युत्तरेण सम्बन्धः । एवं व्याचष्ट इत्युत्तरत्राम्नात इतीत्युत्तरेण सम्बन्धः । कणादवादेनेति । वक्ष्यमाणबुद्धिशब्दादियुक्त्येति भावः । अत एव बुध्यादेरन्यथोपपत्तिं वक्ष्यति । परिहारवाक्येति । वाचारम्भणमिति परिहारवाक्येत्यर्थः । वागादितत्तदिन्द्रियेति वा वाक्पूर्वकतत्तदिन्द्रियेति वा पाठः । वाक्पूर्वकेत्यस्योपरि रेखां कृत्वा वागादिति लिखितमासीत् । लेखकेन तु तदुभयमपि लिखितमित्यदोषः । वाक्पूर्वकेति शाङ्करभाष्ये उक्तेस्तदनुसारेणोत्तरत्र तथैव पाठोऽपि । वागादीत्यादि पाठद्वयेऽपि वागादीनि च तानि वाक्पूर्वकाणि च तानि तत्तदिन्द्रियाणीति क्रमेण विग्रहः । एवं श्रुत्यर्थकथनावसरेऽपि वाक्पूर्वकतत्तदिन्द्रियसाध्येति पाठः । षष्ट्यर्थश्चेति । एकशतं षष्ट्यर्था इति वचनादिति भावः । समस्तेन्द्रियव्यवहारेति मूले समस्तेन्द्रियाणां तत्तदिन्द्रियसाध्यव्यवसहारस्य च साक्षादेव लक्षणेति प्रतीतिनिरासाय क्रामिकं लक्षणाद्वयमभिप्रेतमिति दर्शयति । अत्र वाक्पदेनेति । विशेषेति सामान्यमिति च सामान्यविशेष-भावरूपशक्यसम्बन्धकथनम् । लक्षितेति । इन्द्रियसामान्यस्य वाक्पदेन लक्षणया ग्रहणेऽपि व्यवहारार्थत्वलाभाभावस्तदवस्थ इत्यत इन्द्रियसामान्यलक्षकेन वाक्पदेनैव लक्ष्यार्थस्याप्यनुपपत्तौ लक्ष्यार्थसम्बन्धितत्तद्य्ववहारस्य लक्षणा क्रियत इति लक्षितलक्षणयेत्यर्थः । यदोर्वंशं नरः श्रुत्वा सर्वपापैः प्रमुच्यत इत्यादौ समानकर्तृकत्वाभावेऽपि क्त्वाप्रत्ययदर्शनानुसारेण भिन्नकर्तृकत्वेऽपि क्त्वाप्रत्यययोपपत्तिरिति तत्र तत्र टीकाकृतोक्तत्वात्प्रकृतेऽपि लक्षयित्वा लाभोपपत्तेरिति वाक्पदलाभयोः कर्तृत्वेऽपि नक्षतिः । यद्वा लाभोपपत्तेरित्यत्र लाभ उपपाद्य इत्युपपत्तिं प्रति लाभस्य कर्मता । वाक्पदनेत्यनुवृत्तस्य तु कर्तृतेति समानकर्तृकतेति ज्ञेयम् । भामत्याद्यनुसारेण संस्थानान्तरेत्यादिग्रन्थः । पूर्वत्र संस्थानान्तरभाक्त्वमिति वाक्येऽपि संस्थानान्तरादीत्यर्थो ज्ञेयः । परस्परमित्यत्र शेषं पूरयन् योजयति । कार्याणां परस्परमिति । तैरेवेत्येतद्विवरणपूर्वकमनूदितं कार्यत्वादिरूपैस्तैरेवेति । स्वरूपभेदादिभिरित्यर्थः । स इत्यस्य परस्परं भेद इत्यर्थः । अनेन मूले स्यादित्यध्याहारः कार्य इति सूचितम् । विपक्षे बाधकमाह । अन्यथेति । तस्यैवेति । कार्यकारणयोरेवेत्यर्थः । तस्य स्वरूपभेदादेः । तत्साधकत्वं परस्परभेदसाधकत्वम् । तत्सत्ता-निरपेक्षेति । कार्यकारणयोः स्वरूपभेदादिना परस्परभेदसाधनं न सम्भवति । तत्सत्तानिरपेक्ष-सत्ताकत्वस्य परस्परभेदप्रयोजकतया स्वरूपभेदादौ सत्यपि व्यापकस्योक्तप्रयोजकस्याभावेन

व्याप्यस्य परस्परभेदस्यानापत्तेर् विकारानामधेययोस्तु परस्परसत्तानिरपेक्षसत्ताकत्वस्यापि सत्वात्त-द्विशिष्टस्वरूपभेदादिना युक्तं परस्परभेदसाधनमिति भावः ।

------------------------------------------------------------------------

वाचारब्धं तु साङ्केत्यं नाम स्यात्

**वाचारब्धं तु साङ्केत्यं नाम स्यात्**

### **सुधा**

तत्रैकविज्ञानेन सर्वविज्ञानप्रतिज्ञानं मृत्पिण्डादिदृष्टान्ताश्च विकारविवर्ताभिप्राया इत्ये(वं)तन् न तावद्वाक्यात्प्रतीयते । किन्तु वाचारम्भणमित्युपपादकवाक्यबलादिति वक्तव्यम् । अतस्तदेव प्रथमं व्याकुर्वन्वाचारम्भणशब्दार्थमाह वाचारब्धमिति ।

## **अनुव्याख्यानम्**

***वाचारब्धं तु साङ्केत्यं नाम स्यात्..........।***

नन्वारम्भणशब्दो ल्युडन्तः । ल्युट्च भावे करणाधिकरणयोश्च विहितो न कर्मणि । न च ‘कुत्यल्युटो बहुलमि’ति कर्मणि ल्युट् । प्रबलनियामकमन्तरेण बहुलग्रहणस्य कर्मणि व्याख्यातु-मशक्यत्वात् । ‘न चारभ्यस्यारम्भणमिति युज्यते शब्द’ इति स्ववचनविरोधाच्च । तत्कथमारब्ध

इति व्याख्यानमिति । मैवम् । भाव एवारम्भणशब्दस्याङ्गीकारात् । वाचा वागिन्द्रियेणा-रम्भणमुत्पादनं यस्येति तृतीयाया अलुक् । ‘टापं चापि हलन्तानां यथा वाचा निशा दिशा’ इति वचनात्, वाचयाऽऽरम्भणं यस्येति वा बहुव्रीहिरयम् । तर्स्याथकथनं वाचारब्धमिति ।

तुशब्दोऽवधारणार्थ उत्तरत्र सम्बध्यते । वाचारम्भणशब्दादेव विकारत्वलाभाद्विकार इति पुनरुक्तं स्यादतस्तात्पर्यमाह साङ्केत्येति । वाचारम्भणशब्देन साङ्केतिकं नामैव वाच्यं स्यात् । अवयवार्थकथनं तु वैशद्यार्थमेव । यथा चष्टेऽनेनेति चक्षुरिति निर्वचनलभ्येऽपि दर्शनकरणत्वे चक्षुषा पश्यतीति नोक्तार्थता । तस्यां दशायामवयवार्थस्याविवक्षितत्वात् । तथा च वाचारम्भणशब्दोऽपि साङ्केतिकपर्याय इति ।

### **शेषवाक्यार्थचन्द्रिका**

उपपादकेति । एकविज्ञानेन सर्वविज्ञानप्रतिज्ञाया मृत्पिण्डादि-दृष्टान्तत्रयस्य चोपपादकेत्यर्थः ॥ स्ववचनविरोधाच्चेति । छान्दोग्यभाष्यस्थैतद्वचनविरोधाच्चेत्यर्थः ॥ भाव एवेति । आरम्भ आरम्भणमिति भाव एवेत्यर्थः । कथं तर्हि वाचाऽऽरब्धत्वलाभ इत्यतो नेमे व्यस्ते पदे किन्तु समस्तमेकं पदमिति युक्त एवोक्तार्थलाभ इति तदनुगुणं समासामेवाह वाचेत्यादि । नन्वारम्भणशब्दयोगे ‘कर्तृकर्मणोः कृती’ति षष्ठ्या भाव्यमित्यतो वाक्यशब्दार्थस्येन्द्रियस्य करणत्वेन कर्तृत्वकर्मत्वयोरभावान्न षष्ठीप्रसङ्ग इत्याशयेनाह वागिन्द्रियेणेति । ननु यदि समासस्तदा ‘सुपो धातुप्रातिपदिकयोरि’ति वाचेति तृतीयालोपे वागारम्भणमिति भवितव्यम् । वाचारम्भणमिति तृतीयाश्रवणमयुक्तमिति तत्राह तृतीयाया इति । यद्यपि ‘ओजःसहोऽम्भस्तमसस्तृतीयायाः’ इति ओजस् सहस् अम्भस् तमस् इति शब्देभ्य उत्तरस्यास्तृतीयाया अलुक् स्मृतः, न तु वाक्यशब्दात्पर-स्यास्तस्याः सः । तथाऽपि ‘अञ्जसा कृतम्’ इत्यभियुक्तप्रयोगसंरक्षणायाञ्जसोऽप्यत्रोपसङ्खानस्येव वाचोऽप्यत्रोपसङ्ख्यानस्यवर्तव्यत्वाभिप्रायेणैवमुक्तमित्यवधेयम् । तृतीयाया अलुग्व्याख्यानपक्षे उपसङ्ख्यानस्य कर्तव्यत्वपर्यन्तं धावनाश्रयणप्रसङ्गात्पक्षान्तरमाह टापं चापीति ॥ वचनादिति । भागुरिवचनादित्यर्थः । कथं तर्हि वाचरब्धमिति विग्रहप्रदर्शनमित्यतो नेदं विग्रहप्रदर्शनं किन्तु तस्यार्थकथनमेवेत्याह तस्येति ॥ उत्तरत्रेति । साङ्केत्यनाम स्यादित्युत्तरत्रेत्यर्थः । अत एव साङ्केतिकं नामैवेति वक्ष्यतीति ध्येयम् ॥ तात्पर्यमिति । वाचारम्भणमित्यस्येति शेषः ॥ नोक्तार्थतेति । चक्षुषेति तृतीयाया इति शेषः ॥ अविवक्षितत्वादिति । तद्विवक्षायामनभिहितत्वाभावेन तदधिकार-विहिततृतीयानुपपत्तिप्रसङ्गादिति भावः ।

### **परिमल**

रामानुजभाष्याद्युक्तमाशङ्क्य निराह न च कृत्यल्युट इति ॥ स्ववचनेति । षष्ठे छान्दोग्यभाष्ये कर्मार्थकल्युडन्तत्वप्रत्याख्यानपरस्ववचनेन वाचाऽऽरब्धत्वमिति कर्मार्थकत्वोक्तेर्विरोधा-च्चेत्यर्थः ॥ तृतीयायाम् अलुगिति । छान्दसोऽलुगिति भावः ॥ टापं चेति । ‘वष्टि भागुरिरल्लोपमवाप्योरूपसर्गयोरि’ति पूर्वार्धगतेन वष्टीति क्रियापदेन भागुरिति कर्तृवाचकपदेन च टापञ्चेति द्वितीयान्तस्यान्वयः ॥ इति वचनादिति । शब्दिकानां वचानादित्यर्थः ॥ उत्तरत्रेति । नामैवेति सम्बध्यत इत्यर्थः ॥ अवयवार्थेति । वाचेति शब्दारम्भणशब्दरूपावयवार्थकथनं त्वित्यर्थः । वैशद्यार्थः = शब्दार्थस्पष्टतार्थमित्यर्थः ॥ नोक्तार्थतेति । चक्षुःप्रातिपदिकेन चक्षुषा पश्यतीति वाक्यस्य न गतार्थतेत्यर्थः ।

### **यादुपत्यं**

छान्दोग्यभाष्यविरोधं चाह न चारभ्यस्येति ॥ भाव एवेति । आरम्भ एवारम्भणमिति भाव एवेत्यर्थः । नन्वेवं ‘सुपो धातुप्रातिपदिकयोरि’ति सुलोपे वागारम्भणमिति स्यादित्यत आह तृतीयाया इति । छान्दसत्वादिति भावः ॥ उत्तरत्रेति । साङ्गेत्यनामेत्यत्रेत्यर्थः । साङ्केतिकपर्याय इति । रूढतया विवक्षित इति भावः ।

### **श्रीनिवासतीर्थीया**

ल्युडन्त इति । आङ्पूर्वकाद्धातूनामनेकार्थत्वात् । रभिरारम्भण इत्यस्माद्धातोर्ल्युट्प्रत्यये लकारटकारयोर्लोपे ‘युवोरनाकौ’ इति युकारस्य अनादेशे धात्विकारलोपे ‘इदितो नुं धातोः’ इति इदित्वान्नुमागमे रम्भू अनेति स्थिते, नस्य णत्वे च आरम्भणमिति रूपम् ॥ न चेति । आम्भणमिति शब्द आरभ्यस्य वस्तुनो न युज्यते । आरब्धं वस्तु भावव्युत्पन्ना-रम्भणशब्दवाच्यं न भवति अन्यथाऽऽरम्भणशब्दवाच्यत्वे कर्मणि ल्युटः स्वीकारापत्तेरिति छान्तोग्यभाष्योक्तवाक्यस्य भावः । वाचारम्भणमित्येकमेव पदमङ्गीकृत्य बहुव्रीहित्वं चाङ्गीकृत्य, वाचेत्येतत्प्रकारद्वयेन व्याख्याति वाचेत्यादिना । ननु वाचेति तृतीयालोपे बागारम्भणमिति स्यादित्यत उक्तं तृतीयाया इति । अलुक्=लोपाभावः । वाचेत्येतन्न तृतीयान्तं सद् आरम्भणपदेन समस्तमिति । कि त्वाकारान्तं सदेवेत्याशयेनाह टापं चेति ॥ तस्यार्थकथनमिति । ततश्च भावव्युत्पन्नस्य वाचारम्भणशब्दस्य बहुव्रीहितामङ्गीकृत्य व्याख्याने योऽर्थः सम्पन्नस् तत्कथनमात्रमेव, न तु कर्मणि ल्युटमङ्गीकृत्यारम्भणशब्दव्याख्यानपरमित्यर्थः ॥ वैशद्यार्थमिति । सन्ति ह्यन्वर्था अपि संज्ञा इति भावः । उक्तार्थतेति । चक्षुषेति करणत्वार्थकतृतीयायाश्चक्षुःशब्देन गतार्थतेत्यर्थः । तस्यां दशायां चक्षुषा पश्यतीति प्रयोगवेलायां, चक्षुःशब्दावयवार्थस्येत्यर्थः ॥ पर्याय इति । तथा च विकारशब्दसमभिव्याहारदशायां वाचारम्भणशब्दस्य यौगिकत्वं न विवक्षितमित्यर्थः । योगकथनं तु शब्दसाधुत्वाद्याख्यानाय वैशद्यार्थमित्युक्तमेवेति भावः ।

### **वाक्यार्थरत्नमाला**

बहुलमितीति मूलम् । इति सूत्रीयबहुलग्रहणादित्यर्थः । वाचारम्भ-णमित्युक्त इत्युत्तरभाष्यमूलटीकायां तथैवानुवादात् । प्रबलनियामकमन्तरेणेति मूलम् । उक्तभाष्ये मूलटीकायामत्रत्यप्रबलनियामकमन्तरेणेत्यादिवाक्यस्य वाचारब्धमित्यर्थविशेषे प्रबलनियामक-मन्तरेणेत्यादियोजनां सिद्धां कृत्वा तद्वाक्यबलादेवार्थान्तरलाभाभिप्रायेण वाचारम्भणशब्दस्य मिथ्यात्वपरत्वे नियामकस्य प्रमाणविशेषस्य भावेन बहुलग्रहणस्य कर्मणि व्याख्यातुमशक्यत्वादिति टीकायामेव पूर्वमुक्तत्वादनुवादस्य करिष्यमाणत्वाद्वाचारम्भणशब्दस्य वाचारब्धत्वपरत्वे प्रबल-नियामकमन्तरेण वाचारम्भणशब्दगतल्युटः कर्मणि व्याख्यानेऽपि बहुलग्रहणस्य योजयितुमशक्य-त्वादित्यर्थः । अन्यथा परमतेऽपि विचारलब्धत्वसिद्धिप्रसङ्गेनोत्तरमूले ल्युटः कर्मणि विधानाभावाच्चे-त्युक्ताभिप्रायकाश्रुतकल्पनाभिधानायोगप्रसङ्ग इति भावः । अत एव भावेल्युट्पक्षेऽपि कर्मणि ल्युटीवार्थसमत्वेऽपि तदङ्गीकारो युक्त इति ज्ञेयम् ।

बहुलग्रहणस्य कर्मणीत्युत्तरटीकावाक्येऽपि वाचारम्भणशब्दगतल्युटः कर्मणि व्याख्याने बीजतया योजयितुमशक्यत्वादित्येवार्थोऽभिमतः । एतेनेति करणः क्रियत इति नवेति विभाषेति सूत्रीयभाष्यप्रयोगमुपपादयता कैय्यटकृता क्रियत इति करणः बहुलग्रहणात्कर्मणि ल्युडिति प्रतिपादनादन्यत्रापि तत्तट्टीकाकारैस्तथा प्रतिपादनाच्च बहुलग्रहणस्य कर्मणि ल्युडित्यर्थकतया व्याख्याने तस्यैव ज्ञापकतया ज्ञापकाभावोऽसिद्ध इति शङ्का परास्ता । सूत्रस्य अष्टबहुलग्रहणस्य कर्मणि ल्युट्साधकत्वे कैय्यटादिव्याख्यातभाष्यप्रयोगादेर्ज्ञापकत्वेऽपि तद्ज्ञापकबलेन तथाविधस्थल एव ल्युट् कर्मण्यपि व्याख्यातुं युक्तः । यत्र तच्छब्दस्य तदर्थकता प्रमाणविशेषसिद्धा स्यात् । तत्सिद्धो हि तदन्यथानुपपत्या तदुपपादकत्वेन बहुलग्रहणं तत्रापि प्रवर्तत एव । न च प्रकृते वाचारम्भणस्य तदारब्धत्वपरत्वे प्रमाणविशेषोऽस्ति । अतस्तदुपपत्तये कर्मणि ल्युटो व्याख्यानस्याकर्त्त-व्यत्वात्तद्य्वाख्याने मूलतयोक्तभाष्यादिप्रयोगे रूपज्ञापकाप्रवृत्तेरित्याशयस्य सूचितत्वादित्यवधेयम् । कृत्यल्पुट इति सूत्रारम्भसामर्थ्या कर्मणि ल्युडिति प्रकारो रमाया रमणमित्यादिस्थलगतरमत इति रमण इत्यादिरूपेण कर्तरि ल्युट्मुपपादयतष्टीकाकृतः संमतमेव परं तु प्रदीपविवरणादिगतप्रकारानु-सारिमूलमनुसृत्य टीकाऽपि प्रवृत्तेति न दोषः ।

स्ववचनस्थलविशेषाप्रतीतेराह । छान्दोग्यभाष्यस्थेति । एतद्वचनेत्यस्य न चारभ्यास्यारम्भणमिति युज्यते शब्द इति स्ववचनेत्येतावानर्थः । भाव एवेति । न चैतत्परपक्षेऽपि समानमिति वाच्यम् । अस्मिन्नपि पक्षे मिथ्यात्वस्यालाभादित्युत्तरमूलानुसारेण परेण तथाऽङ्गीकारस्य व्यर्थत्वात् केवलपदप्रक्षेपेण योजनां कुर्वताम् आरम्भणपदेन व्यवहारस्यैव स्वीकार्यत्वाच्चेत्यत्र तात्पर्यात् । लाभ इति वाचा आरम्भ इत्येव प्राप्तेरित्याशयः । इमे वाचा आरम्भणमितीमे इत्यर्थः । उक्तार्थलाभ इतीत्यनन्तरं भावेनेति पाठः । तथा पाठाभावस्थले शेषः पूरणीयः । समासमेवेति । बहुव्रीहिसमासार्थाव-बोधकवाक्यरूपविग्रहप्रदर्शनेन बहुव्रीहिसमासत्वं च सूचयतीत्यर्थः । इति वा बहुव्रीहिरित्युत्तरमूलानु-सारेण साम्मुग्धेन समासमित्युक्तमिति ज्ञेयम् । आरम्भणशब्दयोग इति । ल्युटः कृत्प्रत्ययत्वादिति भावः । करणत्वेनेति । उत्पादनं प्रतीति पूरणीयम् । तदा सुप इति । समासे सति कृतद्धितसमासाश्चेत्यनेन प्रातिपदिकसंज्ञायां सुपो धात्विति सूत्रेण प्रातिपदिकावयवाच्चेति तृतीयाख्यासुपो लोपे सतीत्यर्थः । तृतीयाश्रवणं च युक्तमिति पाठः । उपसंख्यानस्येति । वैयाकरणैस्तदाश्रयणादिति भावः । इवेत्यनन्तरं वाचारम्भणमिति प्रयोगसंरक्षणायेति शेषः । धावनेति । सत्युपायान्तरे तत्पर्यन्तं धावनेन किं कृत्यमित्याशयः । पक्षान्तरमिति । वाचा आरब्धत्वलाभानुगुणम् उपसंख्यानकल्पनाशून्यं बहुव्रीहिसमासरूपं पक्षान्तरमित्यर्थः । वष्टिभागुरिर-ल्लोपमिति पूर्वार्धोक्तिमभिप्रेत्याह । भागुरीति । इति वेति मूलम् । इति वा विग्रहपूर्वको बहुव्रीहिरित्यर्थः । कथं तर्हीति । पूर्वोक्तसमासद्वयपक्षेऽपीत्यर्थः । विग्रहेत्यनेनार्थकथनेनेति मूलव्यावर्त्यमुक्तम् । वाचारब्धमित्यस्य वाचारम्भणशब्दे प्राप्तं यत्पूर्वोक्तं विग्रहद्वयं तदनुवादत्वादिति भावः । अर्थकथनमिति । बहुव्रीहिसमासलब्धार्थकथनमित्यर्थः । पश्यतीतीत्यत्रेतीत्यस्येत्यत्रेत्यर्थं सिद्धवत्कृत्योक्तार्थता चक्षुषेत्यत्रत्यचक्षुःशब्दस्येति प्रतीतिवारणायानुगुणं शेषं पूरयति । चक्षुषेतीति । अनभिहितत्वेति । चष्ट इत्येव तच्चक्षुरित्यानन्दमयाधिकरणीयभाष्यमूलोक्तप्रकारेण करणे प्रत्ययेनाभिहितत्वादिति भावः । तदधिकारेति । कर्तृकरणयोस्तृतीयेत्यत्राप्यनभिहिते इत्येतत्सूत्र-स्याधिकारादिति भावः ।

