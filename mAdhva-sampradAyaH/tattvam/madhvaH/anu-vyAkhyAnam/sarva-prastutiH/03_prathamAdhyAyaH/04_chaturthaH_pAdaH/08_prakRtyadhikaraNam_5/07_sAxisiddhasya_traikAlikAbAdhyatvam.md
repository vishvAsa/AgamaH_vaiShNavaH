+++
title = "०७ साक्षिसिद्धस्य त्रैकालिकाबाध्यत्वम्"

+++


## साक्षिसिद्धस्य न क्वापि बाध्यत्वं तददोषतः

**साक्षिसिद्धस्य त्रैकालिकाबाध्यत्वम्**

**साक्षिसिद्धस्य न क्वापि बाध्यत्वं तददोषतः**

### **सुधा**

(ननु) अस्तु गगनादिकं साक्षिसिद्धम् । न तावता तस्य त्रैकालिकबाधवैधुर्यलक्षणं सत्त्वं सिध्द्यति, प्रतीतस्यापि शुक्तिरजतादेर् बाधदर्शनात्, इत्यत आह साक्षिसिद्धस्येति ।

## **अनुव्याख्यानम्**

***साक्षिसिद्धस्य न क्वापि बाध्यत्वं तददोषतः ॥***

क्वापि काले तस्य साक्षिणो ऽदोषत्वात् । औत्सर्गिकं हि प्रत्ययानां प्रामाण्यम् । अप्रमाण्यं तु दोषापवादात् । न च साक्षिज्ञानं दोषजन्यम्, तस्य अनादित्वात् । एवमेवायथार्थत्वे मुक्तावपि (तथात्व)तथाप्रसङ्गात् । अविद्यादोषसंसर्गात् साक्षिणः बाध्यार्थप्रतिभास(सि)त्वम् इति चेन्न, अविद्यासम्बन्धस्य त्वन्मते अनुपपत्तेर् उक्तत्वात् । अस्माभिरपि अविद्यायाः कार्यान्तरस्यैव अभ्युपगतत्वाद् इति ।

### **शेषवाक्यार्थचन्द्रिका**

ननु ‘साक्षिसिद्धस्य’ इत्युत्तरभाष्यम् अनर्थकम् । न च गगनादिसत्यत्वस्य साक्षिसिद्धत्ववर्णनपरं तदिति वाच्यम्, गगनादिसाधकत्वोक्त्यैव तत्सत्य-साधकताया लब्धत्वेन तस्य पृथगवर्णनीयत्वात् । अलाभेऽपि वा सत्यत्वस्यैव तत्सिद्धताया वर्णनीयत्वेन अबाध्यत्ववर्णनस्य असङ्गतत्वाद् अबाध्यत्वास्यापि स्वरूपग्राहकेणैव सिद्धिसम्भवेन पृथगवर्णनीयत्वाच्च, इत्यत आह अस्त्विति ।

ननु साक्षिणः, अदोषत्वोक्तिमात्रेण कथं साक्षिसिद्धस्य त्रिकालाबाध्यत्वसिद्धिः, इत्यतः विषयस्याबाध्यत्वे ज्ञानप्रामाण्यस्यैव तन्त्रत्वात् प्रामाण्यस्य च स्वतस्त्वेन ज्ञानग्रहकेणैव ग्रहणात्, विषयाबाधमनन्तर्भाव्यप्रामाण्यग्रहणानिरूपणाच्च ज्ञानप्रामाण्यग्राहकेणैव विषयस्याबाध्यत्वसिद्धिः, इत्याशयवानाह औत्सर्गिकमिति ॥ अत्र च औत्सर्गिकत्ववर्णनं तथा सति शुक्तिरजतादेरपि अबाध्यत्वसिद्धिशङ्कापरिहाराय । अन्यथा हि तज्ज्ञानग्राहकेण उक्तरीत्या तत्प्रामाणत्यस्य ग्रहणात् त्रिकालाबाध्यत्वसिद्धिः स्यात्, प्रत्ययानां प्रामाण्यस्य औत्सर्गिकत्वे तु दोषादिसमवधानदशायां ज्ञानजनकग्राहकयोः प्रामाण्यजनकत्वग्राहकत्वाभावात् प्रत्युत अप्रामाण्यजनकत्वग्राहकत्वयोरेव च भावात्, न तेन तद्विषयाबाध्यत्वसिद्धिः, इत्युक्तं भवति । तदेव स्पष्टयति अप्रामाण्यं त्विति ॥ ननु तर्हि शुक्तिरजतज्ञान इव इहापि दोषादिवशादेव ज्ञानग्राहकेण प्रामाण्याग्रहस्य, अप्रामाण्यग्रहस्य च उपपत्तेः कथमत्रापि गगनादेस्त्रिकालाबाध्यत्वसिद्धिः? इत्यतः स्यादेतदेवं यदि शुक्तिरजतादिज्ञान इव अत्रापि अपवादकं दोषादि किञ्चित्स्यात्, न चैतदस्ति इत्याशयेन भाष्योक्तमदोषत्वमुपपादयति न चेति ॥ भाष्ये ‘अदोषतः’ इति सिद्धवदुपन्यासेन सूचितं व्युत्पादनानपेक्षत्वं तज्ज्ञापकस्य स्पष्टत्वाभिप्रायम् इत्याशयेन स्वयं तदाह तस्यानादित्वादिति ।

उपलक्षणं चैतत् । ज्ञप्तौ स्वतस्त्वापवादकस्य बाधकस्य अभावाच्च इत्यपि द्रष्टव्यम् । सत्यत्वसाधकतयोपन्यस्तश्रुत्यादेर् अबाधवर्णनेनैव जगत्सत्यत्वग्राहप्रत्यक्षस्यापि अबाधत्यत्वस्य उपपादितप्रायत्वात्, इह टीकायां बाधाभावस्य पृथगनभिधानम् । अत एव न्यायामृते रूप्यादिज्ञानेष्विव बाधो वा दोषो वा इत्युभयोपादाम् इत्यवधेयम् । एवमेवेति । निर्दोषत्वेऽबाधे च सत्यपि अयथार्थत्वे इत्यर्थः । ततश्च मुक्तेरपुरुषार्थत्वप्रसङ्ग इति भावः ॥ अविद्येति । यद्यपि गगनादिप्रतीतिः साक्षिचैतन्यरूपा तथापि साक्षिचैतन्यस्य असङ्गतया आरोपितार्थसंसृष्टरूपस्य अविद्यादोष-संसर्गसापेक्षत्वम् अस्त्येवेति असिद्धम् इति भावः ॥ यद्यपि गगनादिप्रपञ्चस्य आरोपितताया अद्याप्यसिध्द्या अन्योन्याश्रयत्वं वक्तुं शक्यम्, तथापि तत् स्पष्टत्वात् शिष्यैरेवोह्यताम् इति भावेन दूषणान्तरमाह नेति । उक्तत्वादिति । ‘सा मन्ददृष्टिस्तस्यैव ब्रह्मणः किं ततोऽन्यगा । ब्रह्मणश्चेत्क्व सार्वज्ञम्’ इत्यादिना इति शेषः ॥ ननु अज्ञानबद्धत्वं वदता त्वयैव तत्संसर्गवशादेव साक्षिणो गगनादिरूपबाध्यार्थप्रतिभासत्वस्य वक्तव्यत्वात् कथं तस्य अदोषत्वम्? इत्यत आह अस्माभिरपीति ॥ कार्यान्तरस्येति । जीवस्वरूपसुखाद्याच्छादनमेव अविद्याकार्यम्, न तु त्वन्मत इव बाध्यार्थप्रतिभासरूपो विक्षेपः, इति भावः ।

### **परिमल**

औत्सर्गिकम् । कारणगतसहजशक्तिलब्धम् ॥ दोषेति । ज्ञानजनकेषु दोषाहितागन्तुकशक्तिबलाद् इत्यर्थः । एवमेव निष्कारणमेव ॥ उक्तत्वादिति । ‘निर्विशेषे स्वयं भाते किमज्ञाना’ इत्यादिना जिज्ञासानये, ‘सा मन्ददृष्टिस्तस्यैव ब्रह्मणः किं’ इत्यादिना अत्रैव पूर्वग्रन्थे विषयस्य आश्रयस्य च अभावेन अनुपपत्तेर् उक्तत्वाद् इत्यर्थः ॥ भवन्मते अस्ति खलु

अविद्या, इत्यत आह अस्माभिरिति ॥ कार्यान्तरस्येति । एतच्च ‘स्वभावाज्ञानवादस्य निर्दोषत्वान्न तद्भवेत्’ इत्यत्रैव व्यक्तम् ।

### **यादुपत्यं**

दोषापवादादिति । दोषलक्षणापवादादित्यर्थः ॥ उक्तत्वादिति । ‘निर्विशेषे स्वयंभाते किमज्ञानावृतं भवेत्’ इत्यादिना इति भावः ॥ ननु भवद्भिरपि जीवचैतन्यस्य अविद्याबद्धत्वाङ्गीकारात् तस्य दोषयुक्तत्वं प्राप्तमेव इत्यत आह ॥ अस्माभिरपीति ॥ कार्यान्तरस्यैवेति । जीवस्वरूपभूतानन्दादिप्रकाशप्रतिरूपावरणस्यैवेत्यर्थः । न तु त्वन्मत इव बाध्यार्थविषयकत्वरूपविक्षेपस्य इति भावः ।

### **श्रीनिवासतीर्थीया**

मुक्तावपीति । मुक्त्यवस्थाकालीनसाक्षिणोऽपीत्यर्थः । ननु साक्षिरूपज्ञानस्य अनादित्वेन दोषजन्यत्वाभावेऽपि बाध्यार्थविषयकत्वं युक्तम्, इत्याशङ्कते अविद्येति ।

### **वाक्यार्थरत्नमाला**

तथा सति शुक्तीति शुक्तिरजतादिज्ञानग्राहकेणेति शेषः । अबाध्यत्वसिद्धिः स्यादिति या शङ्का तत्परिहारायेति योज्यम् । शङ्कातत्परिहारौ स्पष्टयति । अन्यथा हीति । उत्पत्तिज्ञप्तिस्वतस्त्वाभिप्रायेण दोषादीत्यादिकमुक्तमिति ज्ञेयम् । उदाहरिष्यमाणन्यायामृतानुसारेणा- वश्यवक्तव्यमाह । उपलक्षणं चेति । तर्हि मुखत एव कुतो बाधाभावो मूलकृता नोक्त इत्यत आह । सत्यत्वसाधकतयेति । न पृथगिति । नञ् पाठः । बाधाभावस्यावक्तव्यत्वादेव नाभिधानमिति किन्न स्यादित्यतस्त्वस्य ग्रन्थकृदभिप्रेतत्वं न्यायामृतीयतदभिप्रायाविष्कारानुसारेण द्रढयति । अत एवेति । न च बाधविशेषोऽस्तीति पृथगधिकरणानुव्याख्यानमूले उभयोक्तिश्चेत्यपि ज्ञेयम् । तस्यादोषत्वमिति वाक्ये तस्येत्यस्य साक्षिण इत्यर्थः ।





