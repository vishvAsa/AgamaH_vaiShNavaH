+++
title = "०३ श्रोत्रस्यापि गत्वाग्राहित्वम्"

+++


## सत्यत्वं गगनादेश्च साक्षिप्रत्यक्षसाधितम्

**श्रोत्रस्यापि गत्वाग्राहित्वम्**

**सत्यत्वं गगनादेश्च साक्षिप्रत्यक्षसाधितम्**

### **सुधा**

किञ्च वायुगुणत्वे हेतुद्वयमसिद्धम् । तर्कश्चानुपपन्नः । नैवं युक्तम् । श्रोत्रस्य प्रतिनियतार्थग्राहकत्वेन बहिरिन्द्रियत्वात् । बहिरिन्द्रियस्य ग्राह्यसजातीयविशेषगुणवत्त्वनियमात् । शब्दस्य वायवीयत्वे श्रोत्रस्यापि तथात्वप्रसङ्गादिति चेन्न । ‘प्रतिनियतार्थग्राहकः’ शब्दस्येन्द्रियान्त-राग्राहकार्थत्वे मनसि व्यभिचारात् । इन्द्रियान्तराग्राह्यस्यैव ग्राहकमित्यभिप्राये सत्तादिग्राहक-त्वेनासिद्धिः । बहिरिन्द्रियत्वेऽपि न ग्राह्यसजातीयविशेषगुणवत्त्वनियमः । स्नेहग्राहके चक्षुषि व्यभिचारात् । श्रोत्रस्य वायवीयत्वेऽपि न बाधकं पश्यामः । सामग्रीभेदेन प्रतिनियतार्थत्वोपपत्तेः ।

घ्राणादीनामप्येवमेकप्रकृतित्वं स्यादिति चेत् । अस्तु । बाध(क)सद्भावे तु तत एवान्या गतिर्भविष्यति । शब्दो न वायवीयः विशेषगुणत्वे सति त्वगिन्द्रियावेद्यत्वाद्गन्धवदिति चेन्न । विपक्षे बाधकाभावात् । अन्यथा पाकजरूपादयोऽपि न पार्थिवाः, घ्राणावेद्यत्वात् शब्दवदि(ति)त्यपि स्यात् ।

### **शेषवाक्यार्थचन्द्रिका**

माऽस्तूक्तहेतुभ्यां सतर्काभ्यां शब्दस्य पृथिव्यादित्रितयगुणत्वम्, स्पर्शवद्वायुविशेषगुणत्वं तु स्यादेवेत्याह हेतुद्वयमसिद्धमिति । वायुगुणत्ववादिना कारणगुणपूर्वकत्वस्य यावद्द्रव्यभावित्वस्यैवाङ्गीकारेण उक्तहेतुद्वयमसिद्धमित्यर्थः ॥ तर्कश्चेति । अनुपलब्धिप्रसङ्गरूप इत्यर्थः । वायोरेव श्रोत्रदेशागमनेन वा वीचीतरङ्गन्यायेन वायावेव शब्दसन्तानोत्पत्त्या वा श्रोत्रसन्निकर्ष-सम्भवात् । शङ्खश्रवसोर्मध्ये तदनुपलब्धिस्त्वतीन्द्रियत्वाद्वायोरुपपद्यत एव । अन्यथा शङ्खश्रवसोर्मध्ये आकाशस्याप्यनुपलम्भबाधितत्वात्तद्गुणत्वमपि न स्यादिति भावः । शब्दस्य वायुगुणत्वे बाधकमाशङ्कते नैवमिति ॥ बहिरिन्द्रियत्वादिति । प्रतिनियतार्थग्राहकस्य घ्राणादेर्बहिरिन्द्रियत्वदर्शनादिति भावः ॥ नियमादिति । गन्धादिग्राहकस्य घ्राणादेर्गन्धादिमत्त्वदर्शनादिति भावः ॥ तथात्वे इति । वायवीयत्व इत्यर्थः । तत्र बहिरिन्द्रियत्वसाधकतयोपन्यस्तं प्रतिनियतार्थग्राहकत्वं दूषयति प्रतीति ॥ मनसि व्यभिचारादिति । तस्येन्द्रियान्तराग्राह्यसुखादिग्राहकत्वेऽपि बहिरिन्द्रियत्वाभावादिति भावः । ननु मनस इन्द्रियान्तराग्राह्यसुखादिग्राहकत्वेऽपि तद्ग्राह्यरूपादिग्राहकत्वस्यापि सत्त्वेनेन्द्रियान्तरग्राह्यस्यैव ग्राहकत्वाभावान्न व्यभिचार इत्यतो माऽस्तु तर्हि व्यभिचार इन्द्रियान्तरग्राह्यसत्ताग्राहकत्वेन श्रोत्रस्येन्द्रियान्तराग्राह्यस्यैव ग्राहकत्वाभावादसिद्धिः स्यादेवेत्याह इन्द्रियान्तरेति । न चेन्द्रियान्तराग्राह्यस्यैव गुणस्य ग्राहकतया विवक्षितत्वान्न सत्तादिग्राहकत्वेनासिद्धिर् नापि मनसि व्यभिचार इति वाच्यम् । शब्दस्य गुणत्वासिद्ध्या एवमप्यसिध्द्यपरिहारात् । गुणत्वसिद्धौ वा श्रोत्रस्यापि मनोरूपेन्द्रियान्तरग्राह्यशब्दलक्षणगुणग्राहकत्वेनासिद्धितादवस्थ्याच्च । न च बाह्येन्द्रियान्तराग्राह्यस्यैव गुणस्य ग्राहकत्वं हेतुरतो नासिद्धिरिति वाच्यम् । उपनीतस्य सौरभस्य चक्षुषेवोपनीतशब्दस्यापि बाह्येन्द्रियान्तरग्राह्यत्वेनोक्तदोषानतिवृत्तेः । न च बाह्येन्द्रियान्तरजन्य-लौकिकप्रत्यक्षाविषयत्वं तथा । लौकिकप्रत्यक्षत्वनिर्वचनात् । समवायस्य निराकरिष्यमाणत्वेन संयोगेन ग्राहकत्वस्य च परासम्प्रतिपत्त्या षोढाप्रत्यासत्त्यन्यतमप्रत्यासत्तिजन्यत्वेन वक्तुमशक्यत्वादिति भावः । एवं प्रतिनियतार्थग्राहकत्वेन श्रोत्रस्य न बहिरिन्द्रियत्वं सिद्ध्यतीत्युक्तम् । अस्तु वा कथञ्चित्तेन बहिरिन्द्रियत्वसिद्धिः । तथापि न बहिरिन्द्रियत्वेन ग्राह्यसजातीयविशेषगुणवत्त्वसाधनं युक्तमनैकान्त्यादित्याह बहिरिति ॥ स्नेहेति । न च रूपादिषु पञ्चसु मध्ये यदिन्द्रियं यं गुणं गृह्णाति तदिन्द्रियं तद्वदिति नियमस्य विवक्षितत्वान्नायं दोषः, रूपादिषु पञ्चसु मध्ये इत्यस्यासिद्धिवारकतया व्यर्थत्वात् । नियामकाभावेनाप्रयोजकत्वाच्च । अन्यथा यदिन्द्रियं चतुर्षु गुणेष्विति वा षट्सु सप्तसु मध्ये इत्यपि विशेषणप्रक्षेपापत्तेरिति भावः । यदुक्तं शब्दस्य वायवीयत्वे श्रोत्रस्यापि तथात्वं प्रसज्यत इति तदिष्टापादनत्वादनुपपन्नमित्याह श्रोत्रस्येति । ननु श्रोत्रस्य वायवीयत्वे त्वक्श्रोत्रयोरुभयोरपि वायवीयत्वेनाविशेषात् त्वचा स्पर्शस्येव शब्दस्यापि, श्रोत्रेण च शब्दस्येव स्पर्शस्यापि ग्रहणं स्यात् । ततश्च प्रतिनियतार्थग्राहकत्वाभावाद्बधिरस्यापि त्वचा शब्दज्ञानोपपत्तेर्बधिराभावप्रसङ्ग इत्यत आह सामग्रीभेदेनेति । व्यक्तिभेदेनेत्यर्थः । वायवीयत्वाविशेषेऽपि त्वक्श्रोत्रयोर्व्यक्तिभेदेन प्रतिनियतार्थ-त्वाविरोधादिति किरणावल्युक्तेः । यद्वा दृष्टादृष्टसामग्रीभेदेनेत्यर्थः । पार्थिवत्त्वाविशेषेऽपि तन्तुमृत्पिण्डयोस्तन्तुरेव पटजनको, न मृत्पिण्डो, मृत्पिण्ड एव घटजनको न तन्तुरिति दृष्टादृष्टकारणभेदेन व्यवस्थावद्वायवीयत्वाविशेषेऽपि त्वक्श्रोत्रयोस्त्वक् स्पर्शमात्रं गृह्णाति न शब्दं, श्रोत्रं शब्दमेव गृह्णाति न स्पर्शमिति व्यवस्थोपपत्तेर्न बधिराभावप्रसङ्ग इति भावः ।

त्वक्श्रोत्रयोरेकप्रकृतिकत्वे इन्द्रियमात्रस्याप्येकप्रकृतिकत्वमेव स्यात् । त्वक्श्रोत्रयोरेकप्रकृति-कत्वेऽपि सामग्रीभेदेन प्रतिनियतार्थत्ववदिन्द्रियमात्रस्यापि तत एव प्रतिनियतार्थत्वोपपत्तेरिति बाधकसद्भावात्कथं तदभाव इत्याशङ्कते घ्राणादीनामिति । एकप्रकृतिकत्वम् एकभूतकार्यत्वम् । एतदपि नास्माकमनिष्टमित्याह अस्त्विति । एकप्रकृतिकत्वे बाधकसद्भावे हि भवेदिदमनिष्टम् । न च तदस्तीत्यतो नेदमनिष्टमिति भावः । ननु कथं घ्राणादीनामेकप्रकृतिकत्वे बाधकाभावः । ‘घ्राणं पार्थिवं रसाव्यञ्जकत्वे सति गन्धव्यञ्जकत्वात् कुङ्कुमगन्धाभिव्यञ्जकघृतवत् । रसनमाप्यं रूपाव्यञ्जकत्वे सति रसव्यञ्जकत्वाल्लालावत् । चक्षुस्तैजसं स्पर्शाव्यञ्जकत्वे सति रूपव्यञ्जकत्वात्प्रदीपवत् । स्पर्शन

वायवीयं शब्दाव्यञ्जकत्वे सति स्पर्शव्यञ्जकत्वाद् व्यजनवातवत्’ इत्यनुमानानामेव बाधकत्वादित्यतो युक्तिपादे वक्ष्यमाणरीत्या सिद्धासाधनत्वादिकलङ्कितत्वेन एतेषामाभासत्वेऽपि अङ्गिकृत्यानाभासत्वं बाधकसद्भावाभावाभ्यां वैषम्याद् बाधकाभावेन त्वक्श्रोत्रयोरेकप्रकृतिकत्वस्य, तद्भावाच्च घ्राणादीनामनेकप्रकृतिकत्वस्य, च सम्भवान्न प्रतिबन्दीग्रहो युक्त इत्याह बाधकसद्भावे त्विति । लीलावतीकारीयं बाधकमाशङ्कते शब्द इति ॥ विशेषगुणत्वे सतीति । अत्रासिद्धिवारणाय त्वगिन्द्रियेति विशेषणम् । त्वगिन्द्रिये व्यभिचारवारणार्थं गुणत्वे सतीति । वायुसंयोगादौ व्यभिचार-वारणाय विशेषेत्युक्तम् । न चैवमपि त्वगिन्द्रियस्पर्शे वायुपरमाण्वादिस्पर्शे च व्यभिचारः । स्पर्शेतरविशेषगुणत्वे सति त्वगिन्द्रियावेद्यत्वस्यैव हेतुत्वेन विवक्षितत्वात् । अत एव लीलावतीवर्धमानकृता एवमेव हेत्वर्थो वर्णित इति ध्येयम् । अप्रयोजकत्वेनैतद् दूषयति नेति । अप्रयोजकस्यापि साधकत्वेऽतिप्रसङ्गं चाह अन्यथेति ॥ घ्राणवेद्यत्वादिति । घ्राणग्रहणमसिद्धि-परिहाराय कृतम् । अत्रापि विशेषगुणत्वे सतीत्यस्य विवक्षितत्वान्न घ्राणे तद्गतसङ्ख्यादौ

व्यभिचार इत्यवधेयम् ।

### **परिमल**

हेतुद्वयमसिद्धमिति । शब्दो न स्पर्शवद्विशेषगुण इत्यत्र यद्धेतुद्वयमुक्तं तेन पृथिव्यादिगुणत्वाभावसिद्धावपि न वायुगुणत्वाभावसिद्धिः । शब्दस्य वायुगुणत्वेन वायुगतस्पर्शस्येव प्रत्यक्षत्वे सति कारणगुणपूर्वकत्वस्य, यावद्द्रव्यभावित्वस्य च सम्भवेन हेत्वोः स्वरूपासिद्धत्वेन वायुगुणत्वाभावासाधकत्वात् । वायुगुणत्वपक्षे प्रागुक्तस्तदनुपलम्भप्रसङ्गरूपस्तर्कश्चायुक्त; । तत्पक्षे वायुना सह श्रोत्रदेशप्राप्तिसम्भवेनोपलम्भोपपत्तेरिति भावः । शङ्कते न चैवं युक्तमिति । कुत इत्यतः श्रोत्रस्यापि वायवीयत्वप्रसङ्गरूपबाधकसद्भावादित्याह श्रोत्रस्येति ॥ प्रतिनियतेति । अस्यार्थोऽग्रे व्यक्तः ॥ वायवीयत्वे श्रोत्रस्यापि तथात्वप्रसङ्गादिति । न चेष्टापत्तिः । तथात्वे त्वगिन्द्रियवत्स्पर्शस्यापि ग्रहणप्रसङ्गात् । त्वचोपि शब्दग्राहकत्वप्रसङ्गादिति भावः ॥ स्नेहेति । जलगुणचिक्कणताग्राहक इत्यर्थः । ननु रूपादिषु पञ्चसु मध्य इति विशेषणान्न दोष इत्याशयादाह श्रोत्रस्येति । ननु श्रोत्रस्पर्शनयोर्द्वयोरपि वायवीयत्वे शब्दमात्रग्राहकत्वं स्पर्शमात्रग्राहकत्वमिति नियमभङ्ग एव बाधक इत्यत आह सामग्रीभेदेनेति । वायुविकारत्वस्योभयत्र साम्येपि श्रोत्रादिजनकेतरकारणकलापवैचित्र्येण श्रोत्रत्वचौर्वैचित्र्यात् प्रतिनियतार्थग्रहकत्वोपपत्तेरित्यर्थः । यद्वा ग्रहणे सहकारिसम्पत्तिरूपसामग्रीभेदेनेत्यर्थः । बाधकान्तरमाशङ्कते घ्राणादीनामिति । एकप्रकृतित्वम् एकभूतोपादानकत्वमित्यर्थः । अस्त्वित्यङ्गीकारः । ननु बाधके सति कथमित्यत आह बाधकसद्भाव इति । तत एव बाधकादेवेत्यर्थः । वायवीयत्वेऽनुमानविरोधं बाधकमाशङ्कते शब्द इति । वायुगतसङ्ख्यापरिमाणादावव्यभिचाराय हेतौ सत्यन्तम् । स्पर्शे व्यभिचारवारणाय विशेष्यम् ।

### **यादुपत्यं**

हेतुद्वयमसिद्धमिति । शब्देऽपि वायुगुणत्वे कारणगुणपूर्वकत्वस्य यावद्द्रव्य-भावित्वस्य च वक्तुं शक्यत्वादिति भावः ॥ तर्कश्चेति । अतीन्द्रियवायोरागमनेन वा वीचीतरङ्गन्यायेन वायवीयशब्दसन्तानोत्पत्त्या वा श्रोत्रसन्निकृष्टस्य शब्दस्योपलब्धिसम्भवादिति भावः ॥ तथात्वप्रसङ्गादिति । वायवीयत्वप्रसङ्गादित्यर्थः । बहिरिन्द्रयस्य ग्राह्यसजातीयविशेषगुणवत्त्व- नियमात् श्रोत्रस्यापि शब्दवत्त्वे प्राप्ते शब्दस्य च वायुगुणत्वस्वीकारात्तद्वतः श्रोत्रस्य वायवीयत्वप्रसङ्ग इति भावः । ननु श्रोत्रस्य वायवीयत्वे त्वगिन्द्रियवत् स्पर्शग्राहकत्वमपि स्यात् । ततश्च प्रतिनियतार्थत्वानुपपत्तिरित्यत आह सामग्रीभेदेनेति । त्वक्नोत्रयोर्वायवीयत्वाविशेषेऽपि व्यक्तिविशेष-भेदेन वाऽदृष्टविशेषभेदेन वा प्रतिनियतार्थतोपपत्तेरिति भावः ॥ घ्राणादीनामपीति । यथा त्वक्श्रोत्रयोर्वायवीयत्वं स्वीकृत्य सामग्रीभेदेन प्रतिनियतार्थत्वमुक्तं तथा घ्राणादीनामपि वायवीयत्वमेवाङ्गीकृत्य प्रतिनियतार्थत्वं सामग्रीभेदेनैवेत्यस्तु । ततश्च घ्राणादीनां पार्थिवत्वादिस्वीकारो भज्यतेति भावः । एकप्रकृतित्वम् एकभूतकार्यत्वम् । ननु कथं घ्रणादीनामेकप्रकृतिकत्वम् । घ्राणं पार्थिवं रसाव्यञ्जकत्वे सति गन्धव्यञ्जकत्वात् कुङ्कुमगन्धाभिव्यञ्जकघृतवत् । रसनमाप्यं रूपाव्यञ्जकत्वे सति रसव्यञ्जकत्वाद् लालावत् । चक्षुस्तैजसं स्पर्शाव्यञ्जकत्वे सति रूपव्यञ्जकत्वात् प्रदीपवत् । स्पर्शनं वायवीयं शब्दाव्यञ्जकत्वे सति स्पर्शव्यञ्जकत्वाद् व्यजनवातवत् । इति बाधकानां सत्त्वादित्यत आह बाधकसद्भाव इति । अन्या गतिस् तत्तदूभूतप्रकृतिकत्वम् । श्रोत्रस्य वायवीयत्वे च न किञ्चिद्बाधकमस्तीति भावः ॥ विशेषगुणत्वे सतीति । अत्रासिद्धिवारणाय त्वगिति । त्वगिन्द्रिये व्यभिचारवारणाय सत्यन्तम् । वायुगुणे सङ्ख्यापरिमाणादौ व्यभिचारवारणाय विशेषपदमिति मन्तव्यम् । न चैवमपि त्वगिन्द्रियस्पर्शे वायुपरमाण्वादिस्पर्शे च व्यभिचारः । विशेषपदस्य प्रत्यक्षपरत्वात् । घ्राणवेद्यत्वादिति । न च घ्राणे घटादौ च व्यभिचारः । विशेषगुणत्वे सतीत्यस्यात्रापि विवक्षितत्वात् । अत्र घ्राणगतसङ्ख्यादौ व्यभिचारवारणाय विशेषणपदमिति ध्येयम् ।

### **श्रीनिवासतीर्थीया**

हेतुद्वयमिति । स्पर्शवद्वायुगुणत्वाङ्गीकारपक्षे स्पर्शवद्वायुगुणत्वा-भावसाधकं हेतुद्वयमसिद्धमित्यर्थः । तथाहि । वायुगुणत्वेऽपि वायुकारणनिष्ठशब्दरूपगुणेन वायावपि शब्दोत्पत्तिसम्भवादकारणगुणपूर्वकत्वं, वायूनां तत्तत्कालभिन्नानामेवोत्पद्यमानत्वात्तत्तद्गुणानामपि शब्दानां यावद्द्रव्यभावित्वमेवेति द्वितीयहेतुश्चासिद्ध इत्युक्तं भवति ॥ प्रतिनियतेति । रूपादिपञ्चकमध्य इत्यर्थः ॥ मनसीति । सुखादिग्राहकत्वेन हेतुसद्भावादन्तरिन्द्रियत्वेन साध्याभावादिति भावः ॥ इन्द्रियान्तरेति । मनसस्तु सर्वोपलब्धिसाधनत्वेन चक्षुरादीन्द्रियग्राह्यरूपादिग्राहकत्वान्न व्यभिचार इति भावः ॥ सत्तादीति । सत्ताया एकत्वेनेन्द्रियान्तरग्राह्यशब्दनिष्ठसत्ताजातिग्राहकत्वेन स्वरूपसिद्धिप्रसङ्गः । आदिपेदन गुणत्वग्रहणम् ॥ सामग्रीति । कर्णशष्कुल्यवच्छिन्नत्वग्भागस्यैव शब्दग्राहकत्वं, तदितरत्वग्भास्यैव स्पर्शग्राहकत्वमित्यर्थः ।

### **वाक्यार्थरत्नमाला**

बहिरिन्द्रियस्य च ग्राह्येति मूले यदिन्द्रियं यं गुणं गृह्णाति तदिन्द्रियं तद्गुणयुक्तमिति व्याप्तिशरीरमभिप्रेतमिति दर्शयन् दृष्टान्तमाह । गन्धग्राहकस्येति । अत्र मूले नियमादित्यनन्तरं श्रोत्रस्येत्यनुवर्त्तते शब्दगुणवत्वप्राप्तेरिति शेषोऽभिमतः । अत एव तथापि न बहिरिन्द्रियत्वेन ग्राह्यसजातीयविशेषगुणवत्वसाधनं युक्तमिति टीकाकृद्वक्ष्यति । तेन शब्दस्य वायवीयत्व इत्यादिकं सङ्गतमिति ज्ञेयम् । न चेन्द्रियान्तराग्राह्यस्यैव गुणस्येति । न चेन्द्रियान्तराग्राह्य एव यो गुणस् तद्ग्राहकत्वमिति अर्थे मनसि व्यभिचारानिवृत्तिः । तस्य तादृशसुखादिग्राहकत्वादिति वाच्यम् । एवकारस्य गुणस्यैवेत्यन्वयेन तादृशगुणमात्रग्राहकत्वमित्यर्थपर्यवसानेन मनसश्च तादृशगुणातिरिक्ता-त्माद्यनेकार्थग्राहकत्वेनाव्यभिचारात् । न चैवमसिद्धिपरिहारः । तादृशगुणमात्रग्राहकत्वं नाम तद्ग्राहकत्वे सति इन्द्रियान्तरग्राह्यगुणाग्राहकत्वम् । एवं च श्रोत्रे इन्द्रियान्तरग्राह्यगुणग्राहकत्वाभावेन तन्मात्रग्राह-कत्वस्य सत्वेनासिद्धिपरिहारसम्भवात् । अत एव गुणात्वासिद्धौ वेत्यनेनोक्तस्यापि असिद्धिरभिधास्यते । एवं बाह्येन्द्रियाग्राह्यस्यैवेति । विवक्षायामपि योज्यम् । तथेति । बाह्येन्द्रियान्तराग्राह्यत्वमित्यर्थः । तस्य च प्रकृतेऽपि सत्वान्नासिद्धिरित्याशयः । अनिर्वचनमेवोप-पादयति । समवायस्येति । षोढा प्रत्यासत्तीति । लौकिकप्रत्यक्षत्वस्येति बुध्या विविच्य वर्त्तते । जन्यत्वेन तेन रूपेण वक्तुं निर्वक्तुमशक्यत्वादित्यर्थः । निर्वक्तुमिति पाठस्तु स्पष्ट एव ।

स्नेहेतीति । चक्षुषोऽब्विशेषगुणस्नेहग्राहकत्वेऽपि स्नेहगुणयुक्तत्वाभावाद्व्यभिचार इत्यर्थः । नायमिति । रूपादिषु पञ्चसु मध्ये रूपग्राहकत्वं चक्षुषोऽस्त्येव । न च स्नेहः पञ्चकप्रविष्टः । अतस्तद्ग्राहकस्यापि न तद्गुणवत्वप्राप्तिः । ज्ञानादिग्राहकमनसस्तद्गुणवत्वाभावादिदर्शनादित्यर्थः । असिद्धीति । चक्षुरादिपक्षकतैजसत्वाद्यनुमानेषु रूपस्यैवाभिव्यञ्जकत्वादित्यादिहेतुषु रूपत्वादेरपि व्यञ्जकतयोक्तहेत्वसिद्धिपरिहाराय रूपादिष्विति विशेषप्रक्षेपाश्रयणेनासिद्धिवारकत्वं तस्येत्यर्थः । व्यर्थत्वादिति । हेतौ व्यभिचारवारकस्यैव विशेषणस्य सार्थक्यस्य च नैयायिकैरङ्गीकारेण व्याप्तिशरीरेऽपि तत्प्रवेशस्य व्यर्थत्वादित्यर्थः । युक्तिचरणेऽधिकं स्पष्टम् । बधिराभावप्रसङ्ग इत्यत इति । तद्रूपं बाधकमस्तीत्यत इत्यर्थः । एवमुत्तरत्रापि । अत एवोत्तरवाक्यावतारे इति बाधकस्य सद्भावात्कथं तदभाव इति वक्ष्यत इति ज्ञेयम् । बाधकसद्भावे हीत्युत्तरमूलानुसारेण भावमाह । एकप्रकृतिकत्व इति तद्भावाच्चेति । बाधकसद्भावाच्चेत्यर्थः । न घ्राणे तद्गतेति । गुणत्वविशेषणान्न घ्राणे विशेषपदाच्च न संख्यादाविति योज्यम् ।





