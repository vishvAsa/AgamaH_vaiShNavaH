+++
title = "०८ कालो हि साक्षिप्रत्यक्षः"

+++


## कालो हि साक्षिप्रत्यक्षः सुषुप्तौ च प्रतीतितः

**कालो हि साक्षिप्रत्यक्षः**

**कालो हि साक्षिप्रत्यक्षः सुषुप्तौ च प्रतीतितः**

### **सुधा**

ननु काल एव कुतः सिद्धः । येन सर्वकालेष्वबाध्यत्वं साक्षिणा प्रतीयत इत्यत आह कालो हीति ।

## **अनुव्याख्यानम्**

***कालो हि साक्षिप्रत्यक्षः सुषुप्तौ च प्रतीतितः ॥***

सुषुप्तौ हीन्द्रियाणामुपरतत्वान्न बाह्यप्रत्यक्षानुमानागमानां तत्र प्रवृत्तिः । अस्ति तदाऽपि कालप्रतिभासः । एतावन्तं कालं सुखमहस्वाप्समिति सुषुप्त्युत्थितस्य परामर्शदर्शनान् न ह्यननु-भूतस्य परामर्शो युज्यते, अतिप्रसङ्गात् । अतः परिशेषात्साक्षिवेद्य एवेति गम्यते ।

अत्रायं प्रयोगः । कालः बाह्यप्रत्यक्षाद्यतिरिक्तप्रमाणवेद्यः, असत्स्वपि तेषु प्रतीयमानत्वात्, यद्यस्मिन्निति प्रतीयते तत्ततोऽतिरिक्तप्रमाणवेद्यम् । यथाऽसति चक्षुषि प्रतीयमानो गन्धस्तदति-रिक्तघ्राणवेद्य इति ।

### **शेषवाक्यार्थचन्द्रिका**

ननु कालो हीति कालस्य साक्षिप्रत्यक्षत्ववर्णनमनर्थकमित्यतः पूर्ववाक्योक्तस्य साक्षिणः सार्वकालिकबाधाभावविशिष्टार्थग्राहकत्वस्य सम्भावनार्थत्वान्ननर्थक्य- मित्याशयेन तदवतारयति नन्विति । ननु ‘कालो हि साक्षिप्रत्यक्षः’ इत्येतावतैव भाष्यखण्डेन कालस्य साक्षिसिद्धत्वोक्तेः सुषुप्तावित्युत्तरभाष्यखण्डवैयर्थ्यम् । न च विप्रतिपत्तेः प्रतिज्ञातस्य साक्षिसिद्धत्वस्य समर्थनार्थं तत्र हेतूपन्यसपरं तदिति वाच्यम् । यत्र सुषुप्तौ प्रतीयमानत्वं तत्र साक्षिसिद्धत्वमिति व्याप्तौ दृष्टान्ताभावेन व्याप्त्यसिध्द्या तत्र तस्य हेतुत्वासामर्थ्यात् । न च प्रतीतेः कार्यतया सकरणकत्वेन तत्सिद्धिरिति वाच्यम् । सुषुप्तौ प्रतीतेः परं प्रत्यसिद्ध्या तदनवकाशात् । सम्प्रतिपत्तावपि तत्सिद्धिरित्यभिप्रायकत्वे च विवक्षितसाधकतया करणान्तरानुपपत्तेरेव वक्तव्यतयाऽवश्यवक्तव्यानुक्ति- प्रसङ्गात्सुषुप्तावित्यस्यावक्तव्यस्योक्त्याऽवक्तव्योक्तिप्रसङ्गाच्चेत्यतोऽत्र सामान्यसिद्धिपरिशेषाभ्यां कालस्य साक्षिसिद्धत्वसाधनस्याभिमतत्वात्सामान्यसिद्धिसमर्पकतया प्रतीतत्वांशस्य, प्रसक्तप्रतिषेध-समर्पकतया सुषुप्तावित्यंशस्य सप्रयोजनत्वान्ननर्थक्यमित्याशयेन सुषुप्तावित्यस्य प्रसक्तप्रतिषेधसमर्पकतां दर्शयति सुषुप्तौ हीति ॥ इन्द्रियाणामिति । मूर्छाऽन्यत्वे सतीन्द्रियोपरमस्यैव सुप्तिशब्दार्थत्वादिति भावः । नन्वनेनेन्द्रियनिराससिद्धावप्यनुमानागमयोरनिरासात्कथं प्रसक्तकारणान्तरमात्रप्रतिषेध-सिद्धिरित्यतोऽनुमानागमयोः प्रत्यक्षमूलकत्वात्सुषुप्तित्वेन प्रत्यक्षव्यावृत्तिसिद्धौ तन्मूलकानुमाना-गमयोरपि तदाऽसत्त्वसिद्धेर्युक्तः प्रसक्तप्रतिषेध इत्याशयेनेन्द्रियाणामुपरतत्वादिति हेतुतयोपन्यास

इति ध्येयम् ॥

न बाह्येति । बाह्यत्वमत्र मनःसाधारणं प्राकृतत्वमेव विवक्षितं न तु तद्य्वावृत्तं प्रतिनियतार्थविषयत्वम् । अतो बाह्यप्रत्यक्षानुमानागमव्यावृत्तावपि मनसो व्यावृत्तिसिध्द्या तेनैव कालप्रतीतिसम्भवेन परिशेषेण साक्षिसिद्धत्वोक्तर्नासामञ्जस्यम् । यद्वा साक्षिव्यावृत्त्यर्थमेवेदं बाह्यत्वविशेषणं न तु मनोव्यावृत्त्यर्थम् । सुषुप्ताविन्द्रियान्तरवन्मनसोऽप्युपरतत्वात्कालस्य मनोवेद्यत्वा-भावस्यापि सिषाधयिषितत्वाच्च । अन्यथा तेनैव कालसिद्धिर्भविष्यतीति शङ्काकलङ्कितत्वेन परिशेषानुपपत्तिप्रसङ्गाच्च । कालस्य बहिरर्थतया स्वारन्त्र्येण मनोवेद्यत्वस्य, प्रमाणान्तराप्रवृत्त्य-सहकारेणापि मनसः कालग्राहकत्वायोगाच्चेति द्रष्टव्यम् । एवं प्रसक्तप्रतिषेदं विधाय सुषुप्तौ प्रतीतेरेवासिद्धेः सामान्यसिद्धिराश्रयासिध्द्या आभास इति, न सामान्यसिद्धिपरिशेषाभ्यां कालस्य साक्षिवेद्यत्वसिद्धिरित्यतस्तामुपपादयति अस्तीति । किमत्र मानमित्यत आह एतावन्तं कालमिति । परामर्शदर्शनात् कालविषयकमानसानुभवदर्शनात् ।

नन्वेवं कालस्य साक्षिसिद्धतायाः परिशेषेण प्राप्तावपि प्रमाणतस्तत्सिद्धिरिति कथं वस्तुतत्त्वसिद्धिः । तस्याः प्रमाणाधीनत्वात् । परिशेषस्य च प्रामाण्याभावाद्भावे वाऽनुप्रमाणत्रित्व-भङ्गप्रसङ्गादित्यतः परिशेषोऽपि प्रमाणमेवेति युक्ता वस्तुतत्त्वसिद्धिस् तस्य चानुमात्वान्न त्रित्वभङ्गोऽपीत्याशयवान्प्रयोगप्रकारमाह अत्रेति । दृष्टान्तभावे विशेषव्याप्तेरयोगेऽपि तद्भावात्सामान्यव्याप्तिरप्रत्यूहेत्याशयेन तामाह यदिति ।

### **वाक्यार्थरत्नमाला**

बाह्यत्वमत्रेति । प्राकृतं शुद्धचैतन्यमित्यादौ शुद्धचैतन्यत्वं प्रति कोटितया प्राकृतस्योक्तत्वादक्ष्णां च स्वरूपाणि अन्येषां द्विविधानि तु स्वरूपाणि च भिन्नानीति तत्वनिर्णयोदाहृतब्रह्मतर्के बाह्ये भिन्नत्वव्यवहारात् । प्रमाणलक्षणटीकादौ च प्राकृतं षडि्वधमित्यादेरुक्तेश्च बाह्यपदस्य स्वरूपाबाह्यप्राकृतपरत्वमवगम्यत इति भावः । बाह्यत्वस्य प्राकृतत्वार्थतया व्याख्यानप्रयोजनमाह । अतो बाह्येति । तेनैव कालप्रतीतिसम्भवेन परिशेषेण साक्षिसिद्धत्वोक्तेरसामञ्जस्यमिति यद्दूषणं तन्नायातीति योज्यम् । यद्वेति योजनायामिति पूर्ववदेव तात्पर्यम् । उपपादनमात्रमधिकम् । मनोवेद्यत्वस्येति । बुध्या विवेकेनायोगादित्युत्तरेण सम्बन्धः । कालविषयकमानसेति । अत एवं व्याख्यातमिति ज्ञेयम् ।

