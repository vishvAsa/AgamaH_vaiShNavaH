+++
title = "१६ मृत्पिण्डादिदृष्टान्तानां परव्याख्यानमसमञ्जसम्"

+++


## एकः पिण्डो मणिश्चेति पदवैयर्थ्यमेव च

**मृत्पिण्डादिदृष्टान्तानां परव्याख्यानमसमञ्जसम्**

**एकः पिण्डो मणिश्चेति पदवैयर्थ्यमेव च**

### **सुधा**

इदानीं यथा सोम्येत्यादीनि दृष्टान्तवाक्यानि स्वमतेन व्याकरिष्यन्परकीयव्याख्यायां तावद्दोषमाह एक इति ।

## **अनुव्याख्यानम्**

***एकः पिण्डो मणिश्चेति पदवैयर्थ्यमेव च ॥***

***विकारित्वविवक्षायां***

पदसमुच्चये प्रथमश्चशब्दः । इतिशब्दस्य प्रत्येकं सम्बन्धः । वैयर्थ्यं विगतार्थत्वं विरुद्धार्थत्वं च । एवशब्देन वैयर्थ्यस्यापरिहार्यतामाह । चशब्दस्य विवर्तविवक्षायां चेत्यर्थः । जगतो ब्रह्मविकारत्वेन तदारोपितत्वेन चैकविज्ञानेन सर्वविज्ञाने विवक्षिते मृदा विज्ञातया मृण्मयं विज्ञातं स्यात् । लोहेन विज्ञातेन लोहमयं विज्ञातं स्यात् । कृष्णायसा विज्ञातेन कार्ष्णायसं विज्ञातं स्यादित्येतावता पूर्णत्वात्त्रयाणामेकशब्दानां पिण्डमणिनखनिकृन्तनशब्दानां सर्वशब्दानां च विगतार्थत्वं स्यात् । सर्वमृण्मयादीनामेकमृत्पिण्डादिविकारत्वाभावाद्विरुद्धार्थता च स्यात् । आरोपितत्वं त्वेकस्यापि मृण्मयस्यैकस्मिन्मृत्पिण्डे नास्ति । कुतः सर्वस्य । युक्त्या समर्थ्यत इति चेत् । तर्हि विवादपदत्वेन दृष्टान्तताऽनुपपत्तिः । ‘लौकिकपरीक्षकाणां यस्मिन्नर्थे बुद्धिसाम्यं स दृष्टान्त’ इति हि न्यायविदः । किन्तु घटादीनामबाधितप्रत्यक्षादिसिद्धत्वेन युक्तिरेवाभासभूतेति परमाणुपुञ्जवादनिरासे वक्ष्यते । आरोपितत्वेऽपि नैकस्मिन्सर्वमित्येकादिपदानां वैयर्थ्यमेव ।

नन्वेकेनेति परमकारणस्यैकत्वं पिण्डेनेति कार्याभिमुख्यं सर्वमिति कार्यनानात्वं विवक्षितम् । अतः कथं वैयर्थ्यमिति । मैवम् । दार्ष्टान्तिकवाक्ये तद्विवक्षायामत्र वैयर्थ्यापरिहारात् ।

### **शेषवाक्यार्थचन्द्रिका**

पदसमुच्चय इति । न केवलं यथा सोम्येत्यादेः परव्याख्यायामेकपदं व्यर्थं किन्तु मणिपदं पिण्डपदं चेत्येवमेकपदपिण्डपदमणिपदानां समुच्चय इत्यर्थः ॥ प्रत्येकमिति । एक इति पिण्ड इति मणिरिति प्रत्येकमित्यर्थः ॥ वैयर्थ्यस्येति । विगतार्थत्वाविरुद्धार्थत्वरूपस्येत्यर्थः ॥ चशब्दस्येति । पदवैय्यर्थ्यमेव चेत्येवशब्दात्परस्य चशब्दस्येत्यर्थः । अनेन द्वितीयश्चशब्दो भिन्नक्रमो विकारित्वविक्षायां चेति सम्बध्यत इत्युक्तं भवति । कथं वैयर्थ्यमित्यतो विगतार्थत्वं तावदुपपादयति जगत इत्यादिना । परिणामवादमाश्रित्याह ब्रह्मविकारित्वेनेति । विवर्तवादमाश्रित्याह तदारोपि-तत्वेनेति ॥ पूर्णत्वादिति । विवक्षितार्थप्रतिपादनस्येति शेषः । येन विना विवक्षितवाक्यार्थ-प्रतिपत्तिर्भवति तद्ध्यनाकाङ्क्षितत्वाद्विगतप्रयोजनमिति प्रसिद्धमेवेति भावः । विरुद्धार्थत्वमप्युपपादयति सर्वेति । मृन्मयादीनामित्यादिपदेन लोहमयादेः सङ्ग्रहः । एकमृत्पिण्डादीत्यादिपदेनैकलोहमण्यादेः सङ्ग्रहः ॥ आरोपितत्वं त्विति । मृत्तत्वज्ञानेऽपि घटाद्यनिवृत्तेर्न तस्य तत्रारोपितत्वमिति भावः ॥ युक्त्येति । ये हि दृष्टनष्टस्वरूपाः, न ते वस्तुसन्तो यथा मृगतृष्णिकोदकादयः । तथा च सर्वं विकारजातम् । तस्मादवस्तुसदिति युक्त्या समर्थ्यत इत्यर्थः ॥ विवादपदत्वेनेति । अविवादपदत्वे युक्त्या तत्समर्थनानर्थक्यमिति भावः । विवादपदत्वेऽपि कुतो न दृष्टान्तत्वमित्यतो दृष्टान्तलक्षणा-भावादिति भावेन गौतमोक्तं लक्षणसूत्रमुदाहरति लौकिकेति । शास्त्रपरिशीलनजन्यबुध्द्यतिशयशून्या लौकिकाः । प्रमाणतर्काभ्यामर्थं परीक्षमाणाः परीक्षाकास्तेषामुभयेषामपि यस्मिन्नर्थे बुद्धिसाम्यं, व्याप्यव्यापकवत्तया सम्प्रतिपत्तिः स दृष्टान्त इति सूत्रार्थः । अत्र वादिप्रतिवादिनोः सम्प्रतिपत्तौ तात्पर्यं, न पुनर्लोकसिद्धत्वमप्यत्र विवक्षितम् । अन्यथा लोकाप्रसिद्धपरमाण्वादेः शास्त्रे दृष्टान्ततयोपादानमनुपपन्नं स्यादित्यवधेयम् । तर्हि निरवकाशोक्तयुक्तेः का गतिरिति पृच्छति किंत्विति । परिहरति घटादीनामिति ॥ वक्ष्यत इति । ‘दृश्यते प्रत्यभिज्ञातः स्थिरत्वं सर्ववस्तुष्वि’त्यादिनेति शेषः । दृष्टानां विकारिणामवयवोपचयाभ्यां नष्टस्वरूपत्वं त्वया हेतूकृतम् । तच्च क्षणिकत्वमिव स्थिरत्वसाधकाबाधितप्रत्यभिज्ञाऽदीना वक्ष्यमाणेन विरुद्धमिति भावः । दार्ष्टान्तिकवाक्ये एकत्वादिकं विवक्षितमुत नेति विकल्पं मनसि निधायाद्यं दूषयति दार्ष्टान्तिकवाक्य इति । अत्र तद्विवक्षायामिति पदच्छेदः । दार्ष्टान्तिकवाक्ये एकत्वादिविवक्षायां तद्विवक्षयैव दृष्टान्तवाक्येऽप्ये-कत्वादिलाभसम्भवेन पृथगेकत्वादेरप्रतिपादनीयत्वात् तत्प्रतिपादकैकादिपदवैयर्थ्यमित्यर्थः । यद्वा दार्ष्टान्तिक एकत्वादिविवक्षायां दार्ष्टान्तिके एकादिपदवैयर्थ्यमेव दृष्टान्तवाक्यस्थैकादिपदैरेव दार्ष्टान्तिके परमकारणैकत्वादेर्लाभाद् उभयत्र परमकारणस्यैकत्वादित्यर्थः । द्वितीयं दूषयति दार्ष्टान्तिक इति । अत्रातद्विवक्षायामिति पदच्छेदः । दार्ष्टान्तिके विवक्षितस्यैवार्थस्य दृष्टान्ते वक्तव्यतया दार्ष्टान्तिकवाक्ये एकत्वाद्यविवक्षायां दृष्टान्ते तत्कथनस्यानपेक्षितत्वेन तत्प्रतिपादकैकादिपदानां वैयर्थ्यमेवेति भावः ।

### **परिमल**

पदसमुच्चय इति । उक्तानुक्तपदानां समुच्चय इत्यर्थः । तद्य्वनक्ति त्रयाणामित्यादिना । विवर्तपक्षेऽयं दृष्टान्तोऽत्यन्तायुक्त इत्याह आरोपितत्वं त्विति । विवर्तवादी शङ्कते युक्त्येति । ननु युक्त्या साधिते सति लौकिकपरीक्षकाणां तत्र बुद्धिसाम्यं स्यात् । अन्यथा तत्साधकयुक्तेः का गतिः स्यादिति भावेन पृच्छति किं त्विति । उत्तरयति घटादीनामिति । वक्ष्यते समयपादे ‘समुदाय उभयहेतुकेऽपी’तिनये । ‘नैकस्मिन्सर्वमिती’तिशब्दो हेतौ । येनाश्रुतं श्रुतमित्यादिप्रतिज्ञावाक्ये अर्थविशेषविवक्षार्थमेकादिपदं सार्थकमित्याशङ्क्य तर्हि तत्रैवैकादिपदं प्रयोज्यम् । न तु दृष्टान्तेषु । तत्र तु प्रयोगो व्यर्थ एवेति निराह नन्वेकेत्यादिना ।

### **यादुपत्यं**

युक्त्या समर्थ्यत इति । ये हि दृष्टनष्टस्वरूपा न ते वस्तुसन्तः, यथा मृगतृष्णिकोदकादयः । तथा चेदं सर्वं विकारजातं, तस्मादवस्तुसदिति युक्त्या समर्थ्यत इत्यर्थः ॥ विवादास्पदत्वेनेति । परीक्षकाणां सत्यत्ववादिनामसम्मतेरिति भावः ॥ बुद्धिसाम्यमिति । सम्प्रतिपत्तिरित्यर्थः । ननूक्तयुक्तेर्निरवकाशत्वेन सर्वेषां परीक्षकाणां तस्मिन्नर्थे सम्प्रतिपत्तिरेव युक्ता । लौकिकानां तदभावेऽपि न दोषः । अत्र वादिप्रतिवादिनोः प्रमाणसिद्धत्वमात्रे तात्पर्यमिति अक्षपादसूत्रव्याख्यातृभिरुक्तत्वाद् अन्यथा लोकाप्रसिद्धपरमाण्वादेः शास्त्रे दृष्टान्ततयोपपदानमनुपपन्नं स्यादित्याशयेन शङ्कते किन्त्विति । उत्तरमाह घटादीनामिति ॥ वक्ष्यत इति । ‘दृश्यते प्रत्यभिज्ञातः स्थिरत्वं सर्ववस्तुष्वि’त्यादिनेति शेषः । दृष्टानां विकाराणाम् अवयवोपचयापचयाभ्यां नष्टस्वरूपत्वं त्वया हेतूकृतम् । तच्च क्षणिकत्वमिव स्थिरत्वसाधकाबाधितप्रत्यभिज्ञादिना वक्ष्यमाणेनावरुद्धमेवेति भावः ॥ दार्ष्टान्तिकवाक्य इति । येनाश्रुतमित्यादिदार्ष्टान्तिकवाक्ये विद्यमानैकादिपदानां तद्विवक्षायामपि दृष्टन्ते श्रुतानां तेषां वैयर्थ्यमपरिहार्यमित्यर्थः । इदं च दार्ष्टान्तिकवाक्येऽप्येकादिपदाध्याहारावश्यक इत्यभिप्रेत्य । अन्यथा ‘एकविज्ञानेन सर्वविज्ञान’प्रतिज्ञाया अलाभात् । न च दार्ष्टान्तिकवाक्ये उक्तविवक्षाप्रयोजनकैकादिपदाध्याहारसूचनार्थमेवात्र एकादिपदोपादानमिति वाच्यम् । तत्रैव तदुपादानं विहायात्र तत्करणे बीजाभावादित्याशयात् । यद्वाऽतद्विवक्षायामिति छेदः । तथा च दार्ष्टान्तिकवाक्येऽविवक्षितार्थस्य दृष्टान्तवाक्ये कथनमसङ्गतमिति भावः । अस्मन्मते त्वेकादिपदानां प्रयोजनं छान्दोग्यभाष्यटीकायामस्मद्गुरुचरणैः प्रदर्शितमनुसन्धेयम् ।

### **श्रीनिवासतीर्थीया**

पदसमुच्चय इति । एकादिपदानां परस्परसमुच्चय इत्यर्थः । ननु नैकादिपदानां वैयर्थ्यम् । सर्वस्य मृन्मयस्यैकस्मिन्नारोपितत्वकथनार्थत्वादित्यत आह आरोपितत्वं त्विति ॥ सर्वस्येति । सर्वस्य मृन्मयस्य एकस्मिन्मृत्पिण्डे आरोपः कुत इत्यर्थः । नन्वेकस्यापि मृन्मयस्यैकस्मिन्मृत्पिण्डे आरोपितत्वं नेत्ययुक्तम् । अयं घट एतन्मृत्पिण्डनिष्ठात्यन्ताभावप्रतियोगी घटत्वाद् घटान्तरवदित्यनुमानेन समर्थ्यत इत्याशङ्कते युक्त्येति ॥ दृष्टान्तत्वे इति । जगतो ब्रह्मण्यारोपितत्वे इति शेषः ॥ किं त्विति । दृष्टशन्तत्वानुपपत्तिरित्येव न, किं त्वित्यर्थः । घटादीनामवयविनां प्रत्यक्षादिनां सत्यतया सिद्धत्वेनेत्यर्थः । अभ्युपेत्याह आरोपितत्वेऽपीति । एकस्य मृन्मयस्यैकस्मिन्नारोपितत्वेऽपीत्यर्थः । एकस्मिन् = मृत्पिण्डे । सर्वं = मृन्मयमारोपितम् । परमकारणस्य = ब्रह्मणः ॥ कार्येति । कार्याभिमुखायामेव मृदि पिण्डशब्दप्रयोगादिति ध्येयम् ।

अत्र = दृष्टान्तवाक्ये ।

### **वाक्यार्थरत्नमाला**

किञ्चित्पूर्वप्रतौ वात्स्यायनभाष्याद्युक्तरीत्या सूत्रार्थमाह । शास्त्रपरिशीलनेति । तत्सूत्रीयोक्तानुसारेणाह । अत्र वादीति । इति शेष इति । क्षणिकत्ववादिनिरासकसमुदायेत्यधिकरण इति शेषः ।

------------------------------------------------------------------------

न चैकनखकृन्तनम्

**न चैकनखकृन्तनम्**

### **सुधा**

अपि चाद्ययोर्द्दष्टान्तयोः कार्यकारणभावमात्रमस्ति । किन्त्वेकादिपदवैयर्थ्यमेव । इदन्तु सर्वथा नोपपद्यते, यथा सोम्यैकेन नखनिकृन्तनेनेति । नखनिकृन्तनस्यान्त्यावयवित्वेन कार्ष्णायसान्तरं प्रति कारणत्वस्यैवासम्भवात् । किम्वेकस्य सर्वं प्रतीत्याह न चेति ।

## **अनुव्याख्यानम्**

 ***न चैकनखकृन्तनम् ॥***

***सर्व कार्ष्णायसं च स्यात्..................।***

***सर्वं चेति द्वितीयचशब्दसम्बन्धः ।***

यद्यत्र दृष्टान्तत्रये न विकारविवर्तविवक्षा किं तर्हि विवक्षितमित्यत आह अत इति ।

**अनुव्याख्यानम्**

*** अतः सादृश्य एव च ॥***

***विवक्षाऽत्र तु नित्यत्वे प्राधान्ये चोक्तवर्त्मना ॥***

अर्थान्तरस्य दूषितत्वादित्यर्थः । चशब्दावितरेतरसमुच्चये । तुशब्देन नित्यत्वं विशिनष्टि । नित्यत्वं प्राधान्योपपादकमेव न तु स्वतन्त्रमेकविज्ञानेन सर्वविज्ञानस्येति । मृत्पिण्डादिदृष्टान्तत्रयं सादृश्यविषयम् । वाचारम्भणमित्यादि तु प्राधान्यविषयमिति विवेक्तव्यम् । वाचारम्भणदृष्टान्तस्य पूर्वमेव व्याख्यातत्वात्किं पुनर्वचनेनेति चेन्न । बुध्द्यारोहार्थमुक्तस्याप्यनुक्तेन सहैकेन वाक्येनोक्तिसम्भवादित्याशयेनोक्तम् उक्तेति । सादृश्यादेकविज्ञानेन सर्वविज्ञानमाचार्येणान्यत्र व्युत्पादितमत्रानुसन्धेयम् । तथा मृत्पिण्डादिदृष्टान्तानामवान्तरभेदोऽपीति ।

### **शेषवाक्यार्थचन्द्रिका**

अन्त्यावयवित्वेनेति । न च नखनिकृन्तनग्रहणम् अयःपिण्डोप-लक्षणमिति वाच्यम् । अस्मद्रीत्या मुख्यार्थे सम्भवति लक्षणाया अयोगादित्यत्र तात्पर्यात् । तुशब्दोक्तं विशेषमेव व्यनक्ति नित्यत्वमिति । अत्राविशेषेण सादृश्यप्राधान्यविषयकत्वं षण्णामपि मृत्पिण्डादिदृष्टान्तानामिति भ्रमं परिहरति मृन्पिण्डादीति ॥ अन्यत्रेति । ‘सादृश्याच्चैकस्त्रीज्ञानादन्य- स्त्रीज्ञानमि’त्यादिना तत्त्वनिर्णयादावित्यर्थः ॥ अवान्तरभेदोऽपीति । मृत्पिण्डदृष्टान्ते सादृश्ये सति कार्यकारणभावः । लोहमणिदृष्टान्ते सादृश्ये सति प्राधान्याप्राधान्यभावः । नखनिकृन्तनदृष्टान्ते सादृश्ये सत्यपि बहुत्वाल्पत्वमित्यवान्तरभेदोऽपीत्यर्थः । अत्राप्यन्यत्रोपपादितोऽनुसन्धेय इति लिङ्गविपरिणामेन संबन्धनीयम् । अत्र चान्यत्रेत्यस्य छान्दोग्यभाष्य इत्यर्थो द्रष्टव्यः ।

‘यथा मृत्पिण्डविज्ञानात्सादृश्यादेव मृन्मयाः ।

विज्ञायन्ते तथा विष्णोः सादृश्याज्जगदेव च ।

यथा स्वर्णस्य विज्ञानात्सर्वे लोहमयास्तथा ।

प्राधान्याद्विष्णुविज्ञानाद्विज्ञातं स्याज्जगत्सदा ।

अत्यल्पेऽपि हि विज्ञाते सदृशे तादृशं बहु ।

ज्ञायते नस्वकृन्तन्यां यथा सर्वमयोमयम् ।

किमु विष्णोर्बहुज्ञानादत्यल्पं जगदीदृश’मित्यादिना छान्दोग्यभाष्येऽवान्तरभेदस्योक्त-

त्वादिति भावः ।

### **परिमल**

सर्वविज्ञानस्येति । इतिशब्दस्येति विशिनष्टीति पूर्वेणान्वयः ॥ अन्यत्रेति । ‘सादृश्याच्चैकस्त्रीज्ञानादन्यस्त्रीज्ञानमि’ति तत्त्वनिर्णये व्युत्पादितमत्रानुसन्धेयमित्यर्थः ॥ अवान्तरभेदोऽपीति ।

‘यथा मृत्पिण्डविज्ञानात्सादृश्यादेव मृण्मयाः ।

विज्ञायन्ते तथा विष्णोः सादृश्याज्जगदेव च ।

यथा स्वर्णस्य विज्ञानात्सर्वे लोहमयास्तथा ।

प्राधान्याद्विष्णुविज्ञानाद्विज्ञातं स्याज्जगत्सदा ।

अत्यल्पेऽपि हि विज्ञाते सदृशे तादृशं बहु ।

ज्ञायते नखकृन्तन्या यथा सर्वमयोमयम् ।

किमु विष्णोर्बहुज्ञानादत्यल्पं जगदीदृशम् ।

अनन्याधीनविज्ञानादन्याधीनं तथैव च ।

मृदयोलोहनाम्नां हि ज्ञानात्साङ्केतिकं यथा’ इति छान्दोग्यभाष्योक्तोऽत्रानुसन्धेय इत्यर्थः । बृहद्भाष्ये तु ‘सादृश्य एव नखनिकृन्तनदृष्टान्तः । अभ्यासस्तात्पर्यार्थ इत्युक्तम् ।

### **यादुपत्यम्**

इति विशिनष्टीत्यन्वयः ॥ अन्यत्रेति । ‘सादृश्याच्चैकस्त्रीज्ञानादन्यस्त्रीज्ञानमि’ त्यादिना तत्त्वनिर्णयादौ व्युत्पादितमित्यर्थः ॥ अवान्तरभेदोऽपीति ।

‘यथा मृत्पिण्डविज्ञानात्सादृश्यादेव मृन्मयाः ।

विज्ञायन्ते तथा विष्णोः सादृश्याज्जगदेव च ।

यथा स्वर्णस्य विज्ञानात्सर्वे लोहमयास्तथा ।

प्राधान्याद्विष्णुविज्ञानाद्विज्ञातं स्याज्जगत्सदा ।

अत्यल्पेऽपि हि विज्ञाते सदृशे तादृशं बहु ।

ज्ञायते नखकृन्तन्या यथा सर्वमयोमयम् ।

किमु विष्णोर्बहुज्ञानादत्यल्पं जगदीदृशमि’त्यादिना छान्दोग्यभाष्ये व्युत्पादितोऽत्रानुसन्धेय इत्यर्थः ।

### **श्रीनिवासतीर्थीया**

सर्वं चेति । ततश्च नखनिकृन्तनं कार्ष्णायसान्तरं न स्यादन्त्यावयवित्वात् । एकं नखनिकृन्तनं सर्वं च कार्ष्णायसं न स्यादिति मूलयोजना द्रष्टव्या । तमेव विशेषं व्यनक्ति नित्यत्वमिति । सर्वविज्ञानस्य । उपपादकमिति वर्तते । पूर्वमेव ‘प्राधान्यात्तत्परिज्ञानादि’त्यादिनेत्यर्थः । उक्तस्यापि प्राधान्यस्य । अनुक्तेन सादृश्येत । बुध्यारोहार्थमुक्तिसम्भवादित्यन्वयः ॥ अवान्तरेति । सदृशज्ञानात्सदृशज्ञानमित्यत्राद्यो दृष्टान्तः, प्रधानसदृशज्ञानादप्रधानसदृशज्ञानमित्यत्र द्वितीयः, अल्पसदृशज्ञानाद्वहुसदृशज्ञानमित्यत्र तृतीयः, इति दृष्टान्तत्रयेऽप्यन्यवान्तरभेदोऽप्यत्रोपपादितोऽनुसन्धेय इत्यर्थः ।

