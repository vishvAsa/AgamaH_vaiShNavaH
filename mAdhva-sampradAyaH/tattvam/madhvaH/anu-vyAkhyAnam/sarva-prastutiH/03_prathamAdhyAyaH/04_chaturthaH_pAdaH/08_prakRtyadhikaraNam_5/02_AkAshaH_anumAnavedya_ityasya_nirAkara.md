+++
title = "०२ आकाशो ऽनुमानवेद्य इत्यस्य निराकरणम्"

+++


## सत्यत्वं गगनादेश्च साक्षिप्रत्यक्षसाधितम्

**आकाशो ऽनुमानवेद्य इत्यस्य निराकरणम्**

**सत्यत्वं गगनादेश्च साक्षिप्रत्यक्षसाधितम्**

### **सुधा**

किञ्च शब्दो वर्णात्मा वा पक्षो ध्यनिरूपो वा ?

नाद्यस् तस्य गुणत्वसिद्धेः । न चोक्तानुमानात्तत्सिद्धिः । घटादीनामेकेन्द्रियग्राह्यत्वाभावेऽपि आत्मनस्तथात्ववद् द्रव्यस्यैव सतो बाह्यैकेन्द्रियग्राह्यत्वेऽपि विरोधाभावाद् यदि (शब्दो)द्रव्यं स्याद् बाह्येन्द्रियग्राह्यो न स्यात् । निरवयवद्रव्यस्य बाह्येन्द्रियाग्राह्यत्वेन प्रतिबन्धादिति चेत् (न) निरवयवस्यापीन्द्रियग्राह्यत्ववद्वाह्येन्द्रियग्राह्यत्वे(ऽपि) बाधकाभावेन प्रतिबन्धानिश्चयात् ।

द्वितीये त्वाश्रयद्रव्यसिद्धावपि नाकाशसिद्धिः । पृथिव्यादिगुणत्वोपपत्तेः । प्रत्यक्षत्वे सत्यकारणगुणपूर्वकत्वायावद्द्रव्यभावित्वयोः पिठरपाकपक्षे तद्गतरूपादिना व्यभिचारात् । प्रत्यक्षत्वे सतीति च किमर्थं वक्तव्यम् । पार्थिवपरमाणुरूपादि(व्यावृत्त्य)परिहारार्थमिति चेत्, कुतस्तत्परिहरणीयम् । प्रमितत्वादिति चेत् । तर्हि शब्दस्यापि शङ्खाद्याश्रयतया प्रमितत्वा द्य्वाप्तिग्रहणसमये तद्य्ववच्छेदार्थं (अपी) विशेषणमुपादेयमेव । न च स्पर्शवद्विशेषगुणत्वे बाधकं पश्यामः । अनुपलब्धिस्तु न प्रसज्यते । चक्षुष इव श्रोत्रस्य गत्या सन्निकर्षोपपत्तेः । अमूर्तस्य तदनुपपत्तिस्तु आकाशसिद्ध््युत्तरकालीनैव । श्रोत्रस्य चक्षुष इव गत्वाग्राहित्वे शब्दे दिक्संशयो न स्यादिति चेत् । अगत्वाग्राहित्वे दिङ्निश्चयोऽपि न स्यात् । संशयादपि निश्चयो

महीयान् (गरीयान्) शङ्खाद्यवयवागमनेन वा सन्निकर्षोपपत्तिः । न चोक्तदोषः । घ्राणगन्धसन्निकर्षतुल्ययोगक्षेमत्वात् ।

### **शेषवाक्यार्थचन्द्रिका**

नन्वेवं जातिबधिराणामुक्तरीत्याऽऽकाशावभासानुपपत्तावपि तदन्येषा-मुक्तरीत्याऽनुमानेनैवाकाशावभासोपपत्तेः किं सक्षिणेत्यतः शब्दो द्रव्याश्रितो गुणत्वादिति सामान्यसिद्धिं विकल्प्य दूषयति किञ्चेति । यद्यपि जातिबधिराणामनुमानेनाकाशद्यसम्भव- व्युत्पादनेनाकाशग्राहकतया साक्षी सिद्ध एव । तथापि स्वाभिमतस्य आकाशदेः साक्षिमात्रसिद्धत्वस्यासिद्धेस्त्तसिद्ध्यर्थमनुमानस्याभासत्ववर्णनमित्यवधेयम् ।

स्वरूपासिद्ध्या आद्यं दूषयति नाद्य इति । शब्दो गुणः सामान्यवत्त्वे सत्यस्मदादिबाह्यैकेन्द्रियग्राह्यत्वाद् रूपवदित्यनुमानाद्वर्णात्मनोऽपि शब्दस्य गुणत्वसिद्धेरुप-पादितत्वान्नासिद्धिरित्याशङ्क्य निराकरोति न चोक्तेति ॥ घटादीनामिति । सामान्यवत्त्वे सत्यस्मदादिबाह्यैकेन्द्रियग्राह्यत्वेऽपि द्रव्यत्वाङ्गीकारे बाधकाभावादप्रयोजको हेतुः । न च द्रव्यत्वे घटादिवद् द्वीन्द्रियग्राह्यत्वापत्तिरिति वाच्यम् । द्रव्यत्वाविशेषेऽपि घटादीनां द्वीन्द्रियग्राह्यत्वेऽप्यात्मन एकेन्द्रियग्राह्यत्ववद्द्रव्यत्वाविशेषेऽपि घटादीनां द्वीन्द्रियग्राह्यत्वेऽपि शब्दस्य बाह्यैकेन्द्रियग्राह्य-त्वोपपत्तेः । अन्यथा घटादेर्द्रव्यस्य द्वीन्द्रियग्राह्यताया दृष्ठत्वादात्मनोऽपि द्रव्यत्वे तत्प्रसङ्गेन सामान्यवत्त्वे सत्यस्मदाद्येकेन्द्रियग्राह्यत्वादात्मनोऽपि गुणावसिद्धिप्रसक्तेरिति भावः । विपक्षे बाधकसद्भावान्नाप्रयोजकतत्वमित्याशयेन लीलावतीकारोक्तं विपक्षे बाधकमाशङ्कते यदीति । अत्र द्रव्यशब्दो निरवयवद्रव्यपरः । अतो न पटादौ व्यभिचारः । अत एव निरवयवद्रव्यस्येत्येवोत्तर-त्रापादकप्रदर्शनमित्यवधेयम् । कुत एतदित्याह निरिति । प्रतिबन्धाद् व्याप्तेरित्यर्थः । विपक्षे बाधकाभावेनाप्रयोजकत्वशङ्काकलङ्कितत्वेन तर्कमूलभूतव्याप्त्यसिद्धेस्तर्का- भासोऽयामित्याशयेनाह निरवयवस्यापीति । अन्यथा यद्यात्मा द्रव्यं स्यादिन्दियग्राह्यो न स्यान्निरवयवद्रव्यस्येन्द्रियाग्राह्यत्वेन व्याप्तेरित्यस्यापि तर्कस्य साधकत्वापत्त्याऽऽत्मनोऽपि द्रव्यत्वं न स्यादिति बाधकं सूचयितुं निरवयवस्यापीन्द्रियग्राह्यत्ववदिति दृष्टान्तीकरणम् । निरवयस्यापि निरवयवद्रव्यस्यापि ।

अस्तु तर्हि ध्वनिरूपः शब्दः पक्ष इति द्वितीयं निरवद्यत्वादित्यत आह द्वितीये त्विति ॥ पृथिव्यादीति । स्वर्शद्द्रव्येत्यर्थः ॥ पिठरेति । आमपाकदशायां घटादिनाशाभावेऽपि पूर्वरूपनाशेन रूपान्तरोत्पत्तिरित्यस्मिन्पक्ष इत्यर्थः । नन्वयवविभागसंयोगप्रक्रमेण पीलुपाक एवाभ्युपगम्यते न पिठरपाकः । तदुक्तं किरणावलीकारेण । पिठरपाकनभ्युपगमान्न तद्विशेषगुणैर्व्यभिचार इतीति । तत्कथं पिठरपाकाश्रयणेन व्यभिचारचोदनमित्यतो निर्बाधप्रत्यभिज्ञानविरोधादिना पीलुपाकपक्षस्य दुष्टत्वेन पिठरपाकपक्षातभ्युपगमस्यैवानुचित्वेनोक्तदोषापरिहारादिति सत्येव समाधाने पक्षद्वयसाधारणं दोषमाह प्रत्यक्षत्वे सतीति चेति । तथा च मा भूद्य्वभिचारो व्यर्थविशेषणत्वं तु पक्षद्वयोऽप्यविशिष्टमित्यर्थः ॥ प्रमितत्वादिति । पार्थिवपरमाणुरूपस्य स्पर्शवद्विशेषगुणतायाः प्रमितत्वादित्यर्थः ॥ प्रमितत्वादिति । स्पर्शवच्छङ्खादिद्रव्यविशेषणगुणतायाः प्रमितत्वादित्यर्थः । तव्द्यवच्छेदार्थं शब्दव्यवच्छेदार्थम् । विशेषणम् अशब्दत्वे सतीत्यादिरूपम् । ततश्च पक्षेऽशब्दत्वघटितहेत्वसिद्धिरिति भावः । यस्त्वनयोर्हेत्वोरनुकूलस्तर्कोऽभिहितस्तं विघटयितुं हेतुद्वयमप्रयोजकत्वेनापि दूषयति न चेति । स्पर्शवद्गुणत्वे उक्तरीत्या तदनुपलम्भप्रसङ्ग एव बाधक इति कथं तदभाव इत्यत आह अनुपलब्धिस्त्विति । ननु चक्षुषो मूर्तस्य गत्या विषयसन्निकर्षो युक्तः । श्रोत्रस्याकाशात्म-कतयाऽमूर्तस्य कथं गत्या विषयसन्निकर्ष इत्याशङ्क्याह अमूर्तस्येति । आकाशस्यैवासिद्धेः श्रोत्रस्य तदात्मकत्वस्य सुतरामसिद्धेस्तदमूर्तत्वं कपोणिगुडायितम् । अन्यथाऽन्योन्याश्रयप्रसक्तेरिति भावः । यदि गत्वाग्राहित्वं श्रवसस्तर्हितो वा शब्दः श्रूयते ततो वेति दिक्संशयो न स्यात् । अन्यथा चक्षुर्ग्राह्ये रूपेऽपि तथाविधसंशयः स्यादविशेषादिति शङ्कते श्रोत्रस्येति । प्रतिबन्द्या परिहरति अगत्वेति । दिक्सम्बन्धाभावादिति भावः । नन्वेवं साम्यमेवेति कथं भवतोऽपि निश्चय इत्यत्राह संशयादपीति । श्रोत्रस्य गत्वाग्राहित्वेन निश्चयसामग्य्रां सत्यामपि दोषवशात्संशयजनकत्वं गत्वाग्राहिणश्चक्षुष इव व्युत्पादयितुं शक्यते । अगत्वाग्राहित्वे तु निश्चयसामग्य्रा एवाभावात्सर्वथा निश्चयो न स्यादेवेति संशयाभावादपि निश्चयाभाव एवानिष्ट इति भावः । एवं श्रोत्रस्यामूर्तत्वसिद्धेस्तस्य विषयदेशगत्युप-पत्तेर्नानुपलब्धिप्रसङ्ग इत्युक्तम् । इदानीमङ्गीकृत्य तस्यामूर्तत्वेन गत्यभावं शब्दश्रवसोः प्राप्तिमाह शङ्खेति । ननु शङ्खावयवानामागमनेन न शब्दश्रवसोः प्राप्तिर्युक्ता शङ्खागमनपक्षे उद्भावितस्य तदनुपलम्भस्य तदवयवागमनपक्षेऽपि समानत्वेनावयवागमनस्य कल्पयितुमशक्यत्वादित्याशङ्क्य निषेधति न चेति ॥ घ्राणगन्धेति । घ्राणस्य विषयदेशगत्यभावेऽपि कुसुमादेरनागमनेऽप्यतीन्द्रिय-कुसुमावयवागमनं प्रकल्प्य घ्राणस्य गन्धसन्निकर्षोऽभ्युपगम्यते । तथा श्रोत्रस्य गत्यभावेऽपि शङ्खादेरनागमनेऽपि अतीन्द्रियतदवयवानामागमनेन शब्दश्रवसोरपि युज्यते सन्निकर्ष इति नानुपलम्भबाधः । अन्यथा तत्राप्यनुपलम्भबाधप्रसङ्ग इति भावः ।

### **परिमल**

एवमाकाशस्य शब्दलिङ्गकविश्वजनीनाकाशप्रतिभासायोगमुक्त्वा इदानीं सामान्यत आकाशद्रव्यसाधकानुमानं निरसितुमाह किञ्चेति । शब्दः क्वचिदाश्रितो गुणत्वादिति प्रयोगे शब्दपदार्थं पृच्छति शब्द इति ॥ न चोक्तेति । शब्दो गुणः सामान्यवत्त्वे सत्यस्मदादिबाह्यैकेन्द्रिय ग्राह्यत्वादित्युक्तेत्यर्थः ॥ विरोधाभावादिति । तथा चाप्रयोजकोऽयं हेतुरिति भावः । ननु विपक्षे हेतूच्छित्तिरूपो विरोधोऽस्त्यतो नाप्रयोजकत्वमिति भावेन शङ्कते यदीति ॥ प्रतिबन्धादिति । व्याप्तत्वादित्यर्थः ॥ निरवयवस्यापीति । आत्मरूपद्रव्यस्येति योज्यम् । ध्वनिरूपो वेति पक्षे सामान्यद्रव्यसिद्धावपि न परिशेषसिद्धिरिति दोषमाह द्वितीये त्विति ॥ पिठरपाकेति । तार्किकमते ह्येकत्र घटादीन्मेलयित्वा कुलालेन तृणादिना तेषां पाके समारब्धे तेजोभिघातादिना घटावयवेषु क्रियोत्पत्तौ अवयवसंयोगनाशेनावयविनाश इत्येवं क्रमेण परमाणुपर्यन्तनाशे सति पुनर्भोजकादृष्टवशेन परमाणुक्रियोत्पत्तौ तत्संयोगे द्य्वणुकादिक्रमेण घटादिरूपान्त्यावयविन उत्पत्तिरिति पीलुपाकप्रक्रिया । परमाणुपर्यन्तमवयविनो नाशं विनैव तथैव घटादीनां पाकः पिठरपाकप्रक्रिया इति प्रक्रियाद्वयमङ्गीकृतम् । तत्र पीलुपाकप्रक्रियायां कारणगुणपूर्वकत्वादिसत्त्वेन हेत्वभावेऽपि पिठरपाकक्रियायां घटादौ तेजस्संयोगेनैव रूपान्तरादेर्जातत्वेन तत्रोक्तहेतुद्वयसत्त्वात्साध्याभावाच्च व्यभिचार इत्यर्थः । प्रमितत्वादिति चेदिति । स्पर्शवद्गुणत्वस्य प्रमितत्वादित्यर्थः ॥ विशेषणमिति । यः प्रत्यक्षत्वे सत्यश्रावणत्वे सत्यकारणगुणपूर्वक इति वा श्रवणेतरप्रत्यक्षत्वे सत्यकारणगुणपूर्वकः स स्पर्शवद्गुणो नेति वा विशेषणमुपादेयमित्यर्थः । तथाच शब्दस्यापि व्यावर्तिततया स्पर्शवद्गुणत्वेऽपि नानुमानविरोध इति भावः । यद्यपि सिद्धान्ते ध्वनिराकाशगुण एव । यदाहुर्भगवत्पादाः ‘आकाशगुणे शब्दे व्यज्यमाना वर्णा’ इत्यादि तत्त्वनिर्णये । तथापि कस्यचिन्मतरीत्या परस्येत्थमापाद-

नमात्रमिति ध्येयम् ।

यद्वा सर्वस्यापि पञ्चीकरणप्रक्रियायामाकाशाद्यनुस्यूतत्वाद् एवं स्पर्शवद्गुणत्वप्रतिपादनमिति ज्ञेयम् । ननु तत्र तदनुपलम्भप्रसङ्गो बाधक इति तत्राह अनुपलब्धिस्त्विति ॥ चक्षुष इव श्रोत्रस्यापीति । तैजसात्तु विकुर्वाणादिन्द्रियाणि दशाभवन्’ इत्यादिस्मृत्या सर्वेषामपीन्द्रियाणां चक्षुष इव ‘तैजसत्वादिति भावः । नन्वेवं सन्देह एव भवेन् न तु श्रोत्रस्य गतिनिश्चय इत्यत आह संशयादपीति ॥ महीयानिति । बहुल इत्यर्थः । एतद्दिग्भवोयं शब्द इति निश्चय एव बहुलः, संशयस्तु क्वाचित्कः प्रतिहत्यादिदोषनिमित्तकः । एवञ्च बहुतरदिङि्नश्चयबलाद्गत्वाग्रहणमेव निश्चीयत इति भावः । यद्वा संशयानुगुण्यापेक्षया निश्चयानुगुण्येन श्रोत्रस्य गतिरेव कल्प्या निश्चयस्य संशयादपि श्रेष्ठत्वादित्यर्थः ॥ न चोक्तदोष इति । ‘नापि शङ्खाद्यागमनेन श्रोत्रप्रत्यासत्तिः । तदनुपलम्भादि’त्युक्तदोषो नास्ति । यथा कस्तूरिकाद्यवयवानामेव घ्राणदेशपर्यन्तमागमने कस्तूरिकागन्धस्य घ्राणेन सह संयुक्तसमवायसम्बन्धमुपेत्य ग्रहणमुपेयते तद्वदत्राप्युपपत्तेः । सूक्ष्मतया अवयवागमनानुपलम्भस्योभयत्र साम्यात् । नचैवं शङ्खावयवापगमे शङ्खस्य ह्रासः स्यादिति शङ्क्यम् । कस्तूर्यादावपि साम्यात् । अवयवान्तरप्रवेशेन पूर्वसाम्यस्यात्रापि तुल्यत्वादिति भावः ।

### **यादुपत्यं**

विरोधाभावादिति । तथा चाप्रयोजकतेति भावः । विपक्षे बाधकं शङ्कते यदीति । यदि निरवयवद्रव्यं स्यादित्यर्थः ॥ प्रतिबन्धेति । तर्केऽप्यप्रयोजकतेति भावः ॥ पिठरपाकेति । पीलुपाकपक्षस्य निर्बाधप्रत्यभिज्ञाविरोधादिनाऽयुक्तत्वेन पिठरपाकानभ्युपगमस्यानुचितत्वादिति भावः ॥ तर्हि शब्दस्यापीति । तथाऽपि शब्दातिरिक्तस्थल एवोक्तनियमः । शब्दे तु हेत्वोरप्रयोजकतैवेति भावः । बाधितविषयत्वेऽस्य तात्पर्यमित्यप्याहुः । उक्तमनुकूलतर्कं विघटयितुमाह न चेति । ननु श्रोत्रस्याकाशात्मकत्वात्तस्य चामूर्तत्वात्कथं गतिरित्यत आह अमूर्तस्येति । तथा चान्योन्याश्रय इति भावः । श्रोत्रस्य गत्वाग्राहित्वे इतो वा शब्दः श्रूयते ततो वेति दिक्संशयो न स्यात् । न हि चक्षुर्ग्राह्ये रूपे कदाऽपि दिक्संशय इत्याशङ्कते श्रोत्रस्येति ॥ अगत्वेति । दिक्सम्बन्धाभावादिति भावः । न चैवं साम्यं मन्तव्यमित्याह संशयादपीति । गरीयान् व्यवहारेष्वत्यन्तमुपयुक्तः । तथा च संशयाभावादपि निश्चयाभावोऽतिशयेनानिष्ट इति भावः ॥ न चोक्तदोष इति । शङ्खागमनपक्षे यो दोषोऽभिहितस्तदनुपलम्भादिति स तदवयवागमनपक्षेऽपि समान इति नेत्यर्थः । घ्राणगन्धेति । यथाऽतीन्द्रियपुष्पाद्यवयवागमनेन गन्धस्य घ्राणसन्निकर्षोऽभ्युपगम्यते तथाऽतीन्द्रियशङ्खावयवागमनेन शब्दस्य श्रोत्रसन्निकर्षोऽभ्युपगम्यताम् । अतो नानुपलम्भबाधः । अन्यथा तत्राप्यनुपलम्भ-

बाधप्रसङ्ग इति भावः ।

### **श्रीनिवासतीर्थीया**

घटादीनामिति । तथा च घटादिद्रव्याणामेकेन्द्रियग्राह्यत्वा-भावेऽप्यात्मनस्तत्स्वीकृत्य यथा द्रव्य एव द्वैविध्यं कल्पितमेवमेव घटादिद्रव्याणां द्वीन्द्रियग्राह्यत्वेऽपि वर्णात्मकशब्दरूपद्रव्यस्य बाह्यैकेन्द्रियग्राह्यत्वमेवास्तु । अन्यथा वयमपि ब्रूमो यद्द्रव्यं तद्बाह्यैकेन्द्रिय-ग्राह्यम् । यथा शब्दः । आत्मादेश्च तदभावाद्द्रव्यत्वं न स्यादिति । तदनेनानुमानेऽप्रयोजकतेत्युक्तं भवति । द्रव्यं स्यादित्यत्र शब्द इति वर्तते । तदेति शेषः । प्रतिबन्धो व्याप्तिः ॥ निरवयवस्यापीति । यथा निरवयवद्रव्यस्यापि गगनादेरिन्द्रियाग्राह्यत्वेऽपि तथाभूतस्यात्मन इन्द्रियग्राह्यत्वमिति द्वैविध्यं स्वीकृतम्, एवं निरवयवद्रव्यस्यापि शब्दरूपस्य बाह्येन्द्रियग्राह्यत्वेऽपि बाधकाभावात् । अन्यथेत्थमपि ब्रूमो यन्निरवयवद्रव्यं तद्बाह्येन्द्रियग्राह्यम् । यथा शब्दः । आत्मादेश्च तदभावाद्द्रव्यत्वं न स्यादिति । तथा च तर्केऽप्यप्रयोजकतेति भावः ॥ प्रमितत्वादिति । स्पर्शवद्विशेषगुणत्वस्येति शेषः । शङ्खाद्याश्रयतयेति बहुव्रीहिः ॥ तदनुपपत्तिरिति । गत्यनुपपत्तिरित्यर्थः । उत्तरकालीनैवेति । अधुनाऽऽका-शस्यैवासिद्धेरित्यर्थः ।

### **वाक्यार्थरत्नमाला**

तत्प्रसङ्गेनेति । द्वीन्द्रियग्राह्यत्वप्रसङ्गेनेत्यर्थः । प्रसङ्गेनेत्यनन्तरं तस्य च भावेनेति पूरणीयम् । व्याप्तेरित्यर्थ इति । यद्यन्निरवयवं द्रव्यं तत्र बाह्येन्द्रियाग्राह्यत्वमिति व्याप्तेरित्यर्थः । कफोणीति । स्यात्कफोणी रक्तकूर्पर इत्यभिघानात्कूर्परसंलग्नगुडस्य स्वजिह्वया लेहनायोगेन तस्यासाध्यत्ववदिदमप्यशक्यप्राप्तिमदित्यर्थः । अत्र चाभिधाने कपोणिरित्यपि पठन्ति । परं तु मूले कोशे फकारस्यैव पाठाच्छब्दभेदः । प्रकाशाख्यग्रन्थे जनित्री जनयित्रीच कफोणिः कफणिस्तथेत्युक्तेश्चायमेव पाठ आदृत इति बोध्यम् । यदि गत्वाग्राहित्वमिति । ननु श्रोत्रस्य शब्दमात्रविषयत्वेन द्रव्याविषयकत्वाद्गमनागमनयोरविशेषेण गत्वाग्राहित्वे दिक्संशयो न स्यादित्यापादनायोग इति चेन्न । अस्ति तावद्गेहान्तःस्थितस्यापि पुंसो बहिःशब्दे भेरीशब्दः प्राच्यां श्रूयते शङ्खशब्दश्च प्रतीच्यामित्यादिः प्रत्ययः । तत्रेन्द्रियान्तरव्यापाराभावेन श्रोत्रेणैव तथा प्रत्ययो भवतीत्येष्टव्यम् । न च श्रोत्रस्य शब्दमात्रविषयकत्वे तथा प्रत्ययस्तेन भवितुमर्हति । अधिकरणज्ञानाभावे तन्निष्ठत्वेन तज्ज्ञानासम्भवात् ततोऽवश्यं श्रोत्रस्योपनीतदेशभानमङ्गीकृत्य शब्दाश्रयविषयकत्वमप्यङ्गीकार्यम् । यथान्धादीनां गन्धादिज्ञानकाले स्वाश्रयविशेषज्ञानाभावे सुरभिपुष्पमित्यादिप्रत्ययायोगेन कथं विज्ञानमङ्गीक्रियते । तथा च प्रागेव तत्तद्दिग्विशेषावगतौ सत्यां शब्दे च तत्र गृह्यमाणे श्रोत्रं दिग्विशेषनिष्ठतयैव तद्गृह्णातीत्यङ्गीकार्यत्वात् सुरभि चन्दनमित्यादिवद् द्रव्यविषयकत्वप्राप्तेरस्ति गमनागमनयोर्विशेषः । गमने हि श्रोत्रं यद्देशे उत्पन्नः शब्दस्तत्र गत्वा शब्दं गृहीयात् । ततश्चेदमदो वेत्यादि संशयायोगः । यदि चागमनं तर्हि दिग्विशेषाग्रहणेन संशयोपपत्तिः । सति चैवमापादनस्य युक्तत्वमेव । न च तस्यापि चक्षुषो भूतलादिप्रदेशग्राहित्वेन विशेषादविशेषोऽसिद्ध इति वाच्यम् । प्रत्यक्षानुमानयोर्व्याप्तिज्ञाननिरपेक्षत्वात् सापेक्षत्वरूपवैषम्येऽपि प्रामाण्यात्प्रयोजकार्थ-निश्चायकत्वसाम्येन प्रामाण्यसाम्यवत् पाकसापेक्षस्यापि पृथिवीशुक्लरूपस्य तन्निरपेक्षजलादिशुक्लस्येव शुक्लतावच्चोपनीतानुपनीतसाधारण्येनाश्रयविषयकत्वस्योभयत्र तुल्यतयोक्तवैषम्यकल्पनायाः कल्पना-मात्रत्वात् । अन्यथा सुरभि चन्दनमित्यादिप्रत्ययस्य चाक्षुषचन्दनमात्रप्रत्ययाद्वैलक्षण्येन प्रामाण्याद्य-भावापत्तिरिति द्रष्टव्यम् । दिक्सम्बन्धाभावादिति भाव इति । न च दिशः श्रोत्राग्राह्यत्वेन तदनिश्चये तत्सम्बन्धाभावस्याप्रयोजकत्वमिति वाच्यम् । उक्तरीत्या दिशः श्रोत्रग्राह्यत्वेन तदनिश्चये तत्सम्बन्धाभावस्य प्रयोजकत्वोपपत्तेः । एतेन दिश उपनीतभानमङ्गीकृत्य तन्निष्टतया श्रोत्रेण स्वसमीप एव शब्दो गृह्यत इत्यङ्गीकारे बाधकाभावेन गत्वाग्रहणमङ्गीकृत्योपनीतभानाङ्गीकारो निष्फल इति निरस्तम् । श्रोत्रेण स्वसमीपे शब्दग्रहणदशायां प्राच्यादिस्थनद्यादिस्थलविशेष उपनीतो भासत इत्येतस्य किञ्चिन्मात्रानुभवसिद्धत्वे उक्ताङ्गीकारोपपत्तावपि तथाऽनुभवाभावेन प्रत्युत दूरे तत्र शब्दं श्रणोमीत्येव चानुभवेन तदङ्गीकारस्याप्रामाणिकत्वात् । अन्यथा देशान्तरे अवगतचन्दनस्य देशान्तरे चन्दनान्तरनिष्टसुरभित्वज्ञानानन्तरं पूर्वावगतचन्दनस्योपनीतभानमङ्गीकृत्य तन्निष्टत्वेन तत्सुरभित्व-ज्ञानमित्यङ्गीकार्यं स्यात् । तस्माद् उपनीतशब्दभानमङ्गीकृत्यदि ग्विशेषज्ञानं प्रत्यक्षेण भवतीत्यादि-कमुपनीयम् । तच्चालौकिकम् । न हि श्रोत्रेण शब्दज्ञानानन्तरं पश्चाद्दिग्विशेषनिष्ठातया शब्दश्चक्षुषा गृह्यत इत्यानुभाविकमित्यलम् । निश्चयसामग्रयां सत्यममपीति । न च श्रोत्रस्य गत्वाग्राहित्वेऽपि द्रव्यग्राहकत्वाभावेन निश्चयसामग्रीसद्भावो नेति वाच्यम् । उक्तोत्तरत्वात् । एतेनैव निश्चयसामग्रया अभावेनैव संशयोपपत्तौ शेषकल्पनावैयर्थ्यमिति परास्तम् । उक्तरीत्या द्रव्यग्राहकत्वोपपत्या निश्चयसामग्रयाः सत्वेन दोषकल्पनायाः सार्थकत्वाद् इति द्रष्टव्यम् ।

निश्चयसामग्रया एवाभावादिति । न चोपनयनाङ्गीकारेण दिङि्नश्चयसामग्री तिष्ठत्येवेति वाच्यम् । उक्तरीत्या स्थलान्तरे शब्दज्ञानावसरे प्राच्यादिस्थनद्यादिस्थलविशेषस्योपनीतस्य भासमानताया अनानुभाविकत्वेन तदङ्गीकारायोगात् । संशयाभावादपीति । न चाभावान्तर्भावे न वाक्यार्थकथने अपदार्थत्वं वा अवयवार्थत्वं वा प्रसज्यत इति वाच्यम् । अत्र हि पूर्वपक्षिणा संशयाभावे आपादिते तं प्रति सिद्धान्ति निश्चयाभाव आपादितः । तत्र च दोषयोः साम्यशङ्कायां प्रतियोगिमहत्वेन तदभावानिष्टत्वे तारतम्यं वक्तुं प्रतियोगितारतम्यमात्रं मूले उच्यते । न चैतावता अवाक्यत्वादिप्रसङ्गोऽस्ति । अभावमहत्वस्यापि तात्पर्यार्थत्वेन वाक्यार्थत्वोपपत्तेरित्याशयादिति ज्ञेयम् । पूर्वोत्तरग्रन्थयोरभिप्रायकथनेन विरोधं परिहरन्नुत्तरवाक्यमवतारयति । एवं श्रोत्रस्येति । पक्षे उद्भावितस्येत्यादि । अनेन शङ्खावयवागमनपक्षे प्राक्तदनुपलम्भदोषस्यावयवपुरस्कारेणानभिधानेऽपि शङ्खागमनपक्षे तदभिधानात्समानन्यायतया च तदवयवागमनपक्षे पित्तदोषस्योक्तप्रायत्वात्तदभिप्रायेणेयं मूले दोषस्योक्तत्वोक्तिरिति न दोष इति सूचितमिति ज्ञेयम् । अतीन्द्रियकुसुमावयवगमनमित्यादि । अत्र व्यतिरेको गन्धवत्तथेति सूत्रीयविचारो अत आकाशगुणे शब्दे इति तत्वनिर्णयटीकास्थविचारो द्वितीयस्य चतुर्थतत्वप्रकशिकास्थविचारः वायुर्गन्धानिवाशयादिति पञ्चदशाध्यायगीताभाष्य-टीकाव्याख्यानस्थलीयविचारश्चानुगुणश्चेद्यथाश्रुतैवेतन्मूल टीकाप्रवृत्तिः । स्वमतपरमतसंमतानानुगुण्ये तु परमतानुसारेणैवेयमिति लेरव्यमस्ति ।

