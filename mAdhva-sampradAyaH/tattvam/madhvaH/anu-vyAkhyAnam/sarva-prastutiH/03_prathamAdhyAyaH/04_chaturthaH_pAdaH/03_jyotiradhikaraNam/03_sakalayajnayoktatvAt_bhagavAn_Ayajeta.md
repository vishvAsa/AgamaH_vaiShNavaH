+++
title = "०३ सकलयज्ञयोक्तत्वाद् भगवान् आयजेतः"

+++


## आयजेतश्चायजेतः

**सकलयज्ञयोक्तत्वाद् भगवान् आयजेतः**

***आयजेतश्चायजेतः***

## **अनुव्याख्यानम्**

***आयजेतश्चायजेतः***

### **सुधा**

यजतेर्भावे । घञर्थे ‘कविधानमि’ति कप्रत्ययः । सम्प्रसारणाभावः (तु)छान्दसः । यजो यज्ञः । अथवा कर्तर्येव पचाद्यच् । तथा च आ = सम्यक् समन्ताद्वा, यजेन = यज्ञेन कर्मणा याजकेन पुरुषेण वा, इतः प्राप्तः, आयजेतः । सकलयज्ञभोक्ता यज्वभिर्ज्ञानद्वारा प्राप्यश्चेत्यर्थः । तस्य सम्बुद्धिरायजेत ।

### **शेषवाक्यार्थचन्द्रिका**

ननु कर्तरि पूर्वयोगोऽनेन भावे यथा स्यादिति वृत्तावुक्तत्वा‘त्सुपिस्थ’ इत्यनेन भावे कप्रत्ययविधानेऽपि स्थाधातोरेव तद्विधानात् । यजतेः कथं भावे कप्रत्यय इत्यतो ‘ग्रहवृदृनिश्चिगमश्चेति’ सूत्रीय‘घञर्थे कविधानमि’ति वार्तिकाद्युक्तो यजतेरपि भावे कप्रत्यय इत्याह घञर्थे कविधानमितीति । न चात्र घञर्थे घञ्विधानमेवास्तु किं कविधानेनेति वाच्यम् । तथा सति याज इति प्रसङ्गेन यजेत्येतन्निर्देशानुपपत्तिप्रसङ्गेन तदुपपत्तये कविधानस्यार्थवत्त्वात् । न च घञर्थे कविधानं ‘‘स्थास्नायाव्यधिहनियुध्यर्थमि’’ति वार्तिककृता स्थास्नादिभ्य एव भावे कप्रत्ययविधानाद्य-जतेश्च स्थास्नादिष्वभावात्कथमस्माद्वातिकादपि यजतेः क इति वाच्यम् । पाठमूलभूतशिष्ट-प्रयोगानुरोधेन पाठोऽपि स्थास्नादिष्वस्य कार्यो ऽन्यथा अतिप्रसङ्गादित्यत्र तात्पर्यात् । ननु ‘वचिस्वपियजादीनां किती’ति किति परे सम्प्रसारणविधानात्प्रकृते च ककारस्य कित्वात्तस्मिन्परतो यजतेर्यकारस्य सम्प्रसारणादिकारेण भवितव्यम् । यजेति तु कथमित्यत आह सम्प्रसारणाभाव इति । ‘बहुलं छन्दसी’ति सम्प्रसारणप्रकरणे छन्दसि बहुलं सम्प्रसारणोक्तेर्युक्तः सम्प्रसारणाभावोऽत्रेति भावः । एतदस्वरसादेव पक्षान्तरमाह अथवेति ॥ कर्तर्येवेति । यजतीति यज इति कर्तर्येवेत्यर्थः । तस्य कर्तर्येव विधानादिति भावः ।

### **परिमल**

ननु वचिस्वपियजादीनां कितीति सम्प्रसारणे सति इज इति स्यादित्यत आह सम्प्रसारणेति ।

### **यादुपत्यं**

ननु कथं भावे कप्रत्ययः । तस्य कर्तर्येव विधनादित्यत उक्तम् ॥ घञर्थ इति । घञ् च भावेऽपि विहित इति भावः । नन्वेवं वचिस्वपियजादीनां किती’ति किति सम्प्रसारणविधानाद्यकारस्येकारे इजेति रूपं स्यादित्यत आह सम्प्रसारणाभाव इति ॥

### **श्रीनिवासतीर्थीयं**

घञर्थ इति । भावेऽपि घञर्थो भवतीत्यर्थः । इदं वार्तिकम् । तथाच यज् अस्माद्भावे कप्रत्यये ककारलोपे यज आयजेतिरूपम् । इउऋलृ इतीकां स्थाने यवरला इत्येते यण आदेशा भवन्ति । तत्र यदि वैपरीत्येन यणां स्थाने इको भवन्ति तर्हि तत्सम्प्रसारणमित्युच्यते । ततश्च प्रकृते यजेत्यत्र वचिस्वपीति सूत्रेण यकारस्येकाररूपसम्प्रसारणे सति इजेति स्यादित्यत आह छान्दस इति कर्तर्येवेति । तथा च यज अस्मात्कर्तर्यच्प्रत्यये यजो याजक इत्यर्थः । यजधातोर्भावे कप्रत्ययान्तत्वपक्षे तात्पर्यमाह यज्वभिरिति । कर्मणा साक्षात्प्राप्यत्वाभावाज्ज्ञानद्वारेत्युक्तम् ॥

### **वाक्यार्थरत्नमाला**

पूर्वयोग इति । सुपिस्थ इत्यत्र हि योगविभागमाश्रित्य वृत्तिकृता व्याख्यातम् । सुपीत्येको योगः । सुपि अकारान्तेभ्यो धातुभ्यः कप्रत्ययो भवति । द्वाभ्यां पिबतीति द्विपः । पादप इत्याद्युदाहरणं सुपिस्थ इत्येतावानपरो योगः । सुपिस्थश्च कप्रत्ययो भवति । आखुनामुत्थानम् आखूत्थ इति । आखुशब्दोत्तरोत्पूर्वस्थाधातोरुदःस्थास्तं भोरिति सूत्रेण सवर्णे आदेः परस्येति पञ्चमीनिर्देशेन क्रियमाणकार्यस्य परादित्वेन विधानात् सकारस्य पूर्वसवर्णे आखुत्थो वर्त्तत इति प्रयोगः । नपुंसकत्वविचारः शेष्यां स्पष्टः । तत्राद्यो योग इत्यर्थः । भावे यथास्यादिति । आरम्भसामर्थ्यत्तावदयं कर्तुरपकृष्यते । न चाऽन्योर्थ्यो निर्दिश्यते । अनिर्दिष्टार्थाश्च प्रत्ययाः स्वार्थे भवन्ति । स्वार्थश्च धातूनां भाव एवेति तत्रैव विधानम् । ननु घञर्थे कविधानमिति वार्तिकादेव कस्य सिद्धत्वाद्य्वर्थमेतद्ज्ञापनम् । घञर्थ इति वार्तिके स्थास्नापाव्यधीति स्थाधातोरपि गृहीतत्वादिति चेत्सत्यम् । आखूत्थ इति ह्युपपदमिति ङित्युपपदसमासः । स नित्य एवेति ज्ञापनार्थमेतज्ज्ञापनम् । अन्यथा षष्टीसमासः पाक्षिकः स्यात् । आखुनामुत्थापनमिति वाक्यमपि स्यात् । आखूनामुत्थानमिति विग्रहस्त्वस्वपदविग्रहः । घञर्थ इति वार्तिके स्थाधातुग्रहणं तु कर्तरिकप्रत्ययाभावेऽपि कर्तृवर्जिते कारकान्तरे यथास्यादित्येतदर्थमिति न कश्चिद्दोष इति भावः । भावे कप्रत्ययविधायकांतरं नास्ति । यत्तु विधायकं तद्विशेषनिष्टमित्याह । सुपिस्थ इत्यनेनेति । याज इतीति । ञिति परतोऽत उपधाया इत्यनेनोपधाकारवृद्धेर्भाव्यत्वादिति भावः । यजेत्येतदिति । सुपो विवक्षानुसारेण प्राक् सविभक्तिकनिर्देशः । अत्र तु तदविवक्षया प्रातिपदिकमात्रनिर्देश इति ज्ञेयम् । अन्यथाऽति-प्रसङ्गादिति । स्थास्नादीनामपि पाठो न कार्यः स्यात् । अभियुक्तप्रयोगसंरक्षणातिरिक्तनिमित्ता-भावादित्यर्थः । वचिस्वपीति । वचिस्वप्योर्यजादीनां च सम्प्रसारणं स्यात् किति परत इति सूत्रार्थः । इकारेणेति । यकारस्येकारस्थाने जायमानत्वात् । इज्येत्यादाविवेति भावः । अदोजग्धिर्ल्यप्तिकितीति प्रकरणे अदिप्रभृतिभ्य इत्यादिप्रकरणेषु च बहुलं छन्दसीत्यस्य सत्वात्तद्य्वावृत्तये सम्प्रसारणप्रकरण इत्युक्तम् । एव तदिति । बाहुलिकेन सम्प्रसारणाश्रयणरूपेत्यर्थः । नात्र स्वरस इत्युक्तया पूर्वप्रकारपरित्यागोऽभिमतः । अपि तु शङ्कितानुपपत्तिप्रसक्तिशून्यं प्रकारान्तरमप्यस्तीत्येवाभिप्रेतम् । तेनोत्तरमूले यज्ञेन कर्मणा याजकेन पुरुषेण इत्यादिनाऽर्थद्वयकथनं युक्तमिति ज्ञेयम् ।





