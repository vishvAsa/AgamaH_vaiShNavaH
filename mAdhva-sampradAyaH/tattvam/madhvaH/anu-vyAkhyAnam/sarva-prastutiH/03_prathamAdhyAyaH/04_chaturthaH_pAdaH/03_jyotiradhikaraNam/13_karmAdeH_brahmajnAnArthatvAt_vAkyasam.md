+++
title = "१३ कर्मादेर् ब्रह्मज्ञानार्थत्वाद् वाक्यसमन्वयोऽपि सुगमः"

+++


## तदर्थत्वेन कर्मादेः सम्भवादल्पबुद्धये

**कर्मादेर् ब्रह्मज्ञानार्थत्वाद् वाक्यसमन्वयोऽपि सुगमः**

**तदर्थत्वेन कर्मादेः सम्भवादल्पबुद्धये**

### **सुधा**

ननूक्तमत्र न वाक्यानां ब्रह्मणि समन्वयो घटते । साङ्गकर्मपरत्वावगमादागमा-नामिति तत्राह तदर्थत्वेनेति ।

## **अनुव्याख्यानम्**

***तदर्थत्वेन कर्मादेः सम्भवादल्पबुद्धये ॥***

**सुधा**

तदिति विज्ञानं परामृशति । अल्पबुद्धय इति षष्ठ्यर्थे चतुर्थी । ‘अहल्यायै जार’ इति यथा । न वाक्यान्वयानुपपत्तिरिति शेषः । यथा खलु यूपाहवनीयादिवाक्यानि न निष्फले तावन्मात्रे पर्यवस्यन्ति । किन्तु ज्योतिष्टोमादीतिकर्तव्यतापराणि । तथा सर्वमपि कर्मकाण्डं नाल्पास्थिरफले कर्ममात्रे पर्यवस्यति, किन्तु ब्रह्मज्ञानार्थमेव । तत्प्रतिपादितस्य कर्मादेर्ब्रह्म-ज्ञानार्थत्वात् । विविदिषन्ति यज्ञेन दानेन तपसाऽनाशकेन’ इत्यादिश्रुतेरिति भावः । ननु च यः कर्मकाण्डस्य ब्रह्मणि प्रतिपदसमन्वयोऽभिहितः स युक्तो न वा । नेति पक्षे न व्युत्पादनीयः । आद्ये किमनेन वाक्यान्वयाङ्गीकारेणेत्यत उक्तम् अल्पबुद्ध्य इति । प्रपञ्चयिष्यते चैतत् । अनेना- ‘न्यार्थमि’त्यादिसूत्राणां तात्पर्यमुक्तं भवति ।

### **शेषवाक्यार्थचन्द्रिका**

तत्रोक्तदोषपरिहारार्थत्वान्नोत्तरवाक्यवैय्यर्थ्यमित्याशयेन तत्परिहार-कतया तद्योजयितुं दोषशङ्कामुत्थापयति ननूक्तमिति ॥ विज्ञानं परामृशतीति । विज्ञानस्य विज्ञानार्थत्वत इत्यत्रोपसर्जनतया प्रकृतत्वेऽपि योग्यत्वादल्पबुद्धय इति विशेषणसामर्थ्याच्च तस्यैव परामर्श इति भावः । कारकोपपदविभक्तित्वासम्भवादाह अल्पबुद्धया इतीति । ‘चतुर्थ्यर्थे बहुलं छन्दसि’ इति सूत्रेणेति शेषः । अत्र हि सूत्रे ‘षष्ठी शेष’ इत्यतः षष्ठीत्यनुवर्तते । चतुर्थी अर्थ इति च योगविभागः ॥ चतुर्थी षष्ठी च अर्थे=परस्परार्थे बहुलं भवत इति । यद्यपि सूत्रेऽर्थ इत्येव श्रूयते तथाऽपि स्वार्थ एव षष्ठीचतुर्थ्योर्विधानानर्थक्यादन्योन्यसन्निधानादन्योन्यार्थ एव विभक्तिद्वयविधानं युक्तम् । यद्यपि च तत्सूत्रीयं ‘षष्ठ्यर्थे चतुर्थी वक्तव्ये’ति वार्तिकमप्यस्तीति तेनापि विवक्षितनिर्वाहः कर्तुं शक्यते तथाऽप्युक्तरीत्या सूत्रेणैव वार्तिकार्थसिद्धेर्न तत्प्रयोजनमिति वार्तिकस्य प्रत्याख्यातत्वान्नोपपाद-कतयोपादनं युक्तमिति ध्येयम् । चतुर्थ्याः षष्ठ्यर्थत्वे परसम्प्रतिपन्नदृष्टान्तमाह अहल्याया इति । यद्वा ननु न षष्ठ्यर्थेऽल्पबुद्ध्य इति चतुर्थी आश्रयितुं शक्यते तदर्थे तद्विधायकाभावादित्यतोऽहल्यायै जार इत्यत्र यदेव षष्ठ्यर्थे चतुर्थीविधायकं परस्येष्टं तदेवात्रापि तद्विधायकं भविष्यतीत्याशयेन प्रापकशास्त्रौदासीन्येन दृष्टान्तमेवाह अहल्याया इति । अत्र च पक्षे न पूर्ववाक्ये शेषपूरणमिति विशेष इति द्रष्टव्यम् । फलानुक्त्या प्रसक्तां भाष्ये न्यूनतां शेषपूरणेन परिहरति नेति ।

ननु वसन्तादिवाक्यानां कर्ममात्र एव पर्यवसानोपपत्तेः कथं कर्मणो ब्रह्मज्ञानार्थत्वमित्यतो दृष्टान्तेन तदुपपादयति यथेति । यूणहवनीयादिवाक्यानां यूपाहवनीयादिमात्रे पर्यवसानाभावे हेतुमाह निष्फल इति । अध्ययनविधिपरिगृहीतत्वान्न निष्फलत्वं सम्भवतीति भावः । नन्वस्तु यूपाहवनीयादि-वाक्यानां फलाऽऽकाङ्क्षत्वं तथाऽपि क्रतोरनाकाङ्क्षतया ज्योतिष्टोमादिवाक्यस्यानपेक्षतया न तेषामङ्गाङ्गि-भावो युक्त इत्यतः क्रतोरपि कथमितीतिकर्तव्यताऽऽकाङ्क्षासत्त्वेन परस्परान्वयः सम्भवतीत्याह किन्त्विति । दृष्टान्तोपदर्शनं च, अन्यथा निष्फले यूपादि स्वरूपमात्र एव यूपादिवाक्यानां पर्यवसानापत्त्या ज्योतिष्टोमादीतिकर्तव्यतापरत्वं न स्यात्, इति विपक्षे बाधकं सूचयितुमिति ध्येयम् । नन्वध्ययनविधिपरिगृहीतया निष्फले यूपादिमात्रे तद्वाक्यानामपर्यवसानेऽपि ज्योतिष्टोमादेः स्वर्गादिफलकत्वात्सफले तस्मिन्कर्मकाण्डस्य पर्यवसानं किं न स्यादित्यत उक्तम् अल्पेति । ‘अनित्यत्वात्सदुःखत्वादि’त्यादिश्रुतेरिति भावः । ननु यूपादेः कर्मार्थतया तद्वाक्यस्य कर्मार्थत्वेऽपि कर्मणो ब्रह्मज्ञानार्थत्वाभावात्कथं कर्मकाण्डस्य ब्रह्मज्ञानार्थत्वमित्यतः कर्मब्रह्मज्ञानयोरप्यस्ति साध्यसाधनभाव इत्याह तदिति । प्रमाणाभावान्न कर्मब्रह्मज्ञानयोः साध्यसाधनभाव इत्यत आह विविदिषन्तीति ॥ किमनेनेति । अल्पबुद्धीनामपि मुख्येन प्रतिपदान्वयेनैव ब्रह्मज्ञानोत्पाद-सम्भवादिति भावः ॥ ननु युक्तत्वायुक्तत्वपक्षोक्तदोषापरिहारात्कथमल्पबुद्धीनामित्यनेनोक्ताक्षेपपरिहार इत्यत आह प्रपञ्चयिष्यत इति । ‘अन्वयः सर्वशब्दानामि’त्यादिनेति शेषः ॥ अनेनेति । ‘तदर्थत्वेन कर्मादेः’ इत्यादिभाष्येणेत्यर्थः । आदिपदेन प्रतिज्ञासिद्धेरित्यादिसूत्राणां सङ्ग्रहः ।

### **परिमल**

यूपेति । खादिरो यूपो भवति । यूपं छिनत्ति । ‘यूपं तक्षति यूपमष्टाश्रीकरोती’त्यादियूपवाक्यानि । ‘वसन्ते ब्राह्मणोऽग्नीनादधीत दिवा आहवनीयं नक्तं गार्हपत्यमि’त्याहवनीयादिवाक्यानि ॥ निष्फल इति । फलाश्रवणात् । अध्याहारकल्पकाभावात् । फलवत्वकर्मसन्निधिप्रतिबन्धाच्चेति भावः । ज्योतिष्टोमा(दीति)दिकर्तव्यतेति । ज्योतिष्टोमादेः ‘ज्योति-ष्टोमेन स्वर्गकामो यजेते’तिवाक्यावगतज्योतिष्टोमेष्टसाधनतापराणीत्यर्थः । ‘फलवत्सन्निधावफलं तदङ्गम्’ इतिन्यायादिति भावः ॥ ब्रह्मज्ञानार्थमेवेति । पर्यवस्यतीत्यनुषङ्गः । ‘सर्वापेक्षा च यज्ञादिश्रुतेरश्ववत्’ इतिवक्ष्यमाणसूत्र हृदि कृत्वाऽऽह विविदिषन्तीति ॥ प्रपञ्चयिष्यत इति । ‘अन्वयः सर्वशब्दानामि’त्यादिनेति भावः ॥ सूत्राणामिति । समाकर्षनयस्थानां ‘अन्यार्थं तु जैमिनिः प्रश्नव्याख्यानाभ्याम्’ ‘अपिचैवमेके’ ‘प्रतिमासिद्धेर्लिङ्गमाश्मरथ्यः’ ‘उत्क्रमिष्यत एवं भावाद् इत्यौडुलोमिः’ ‘अवस्थितेरिति काशकृत्स्नः’ इति चतुर्णां सूत्राणामित्यर्थः । तदर्थो भाष्यादौ व्यक्तः सङ्गृहीतश्चास्माभिस्तन्त्रदीपिकायामिति नात्रोच्यते ।

### **यादुपत्यं**

षष्ठ्यर्थ इति । ‘षष्ठ्यर्थे चतुर्थी वक्तव्ये’ति वार्तिकादिति भावः । निष्फल इति हेतुगर्भविशेषणम् । अनाशकेन अनशनव्रतेन ॥ प्रपञ्चयिष्यत इति । ‘अन्वयः सर्वशब्दा-नामि’त्यादिनेति शेषः ।

### **श्रीनिवासतीर्थीया**

चतुर्थी षष्ठ्यर्थे इत्यस्योदाहरणमाह अहल्याया इति । अहल्याया जार इन्द्र इत्यर्थः ॥ प्रपञ्चयिष्यत इति । ‘अन्वयः सर्वशब्दानामि’त्यादिनेत्यर्थः ।

### **वाक्यार्थरत्नमाला**

॥ कारकोपपदेति संप्रदानत्वाभावेन कारकविभक्तित्वस्य शब्दान्तरयोगा-भावेनोपपदविभक्तित्वस्य चासम्भवादित्यर्थः । चतुर्थ्यर्थ इति । नायं समासः किं तर्हि चतुर्थी अर्थ इति योगो विभक्तव्यः । षष्टीति चानुवर्त्तत इति मञ्जरीं मनसि कृत्वा सूत्रार्थमाह । अत्र हि सूत्र इति । परस्परार्थ इति । षष्ट्यर्थे चतुर्थी चतुर्थ्यर्थे षष्टीत्यर्थः । अन्योन्यार्थ इत्यस्याप्ययमेवार्थः । भवत इतीत्यतःपरमर्थ इति शेषः । षष्ट्यर्थे चतुर्थीति मूलस्य रस्वोक्तसूत्रतात्पर्यकत्वनिर्धारणाय वार्तिके तात्पर्यमाशङ्क्य निराकरोति । यद्यपि चेति । नोपपादकतयेति । अतोऽस्माभिरपि तद्वार्त्तिकस्योपादानं न कृतमिति भावः । यद्वेति । एतत्पक्षोत्थाननिमित्तं चात्रपक्ष इत्यादिना टीकाकृदेव वक्ष्यति । इन्द्रप्रसादकामोऽहल्यायै जारेति तन्निन्दामेव करोतीति अहल्याव्यायै जारेति यथोक्तिक्रमेण द्वितीयतृतीयगीताभाष्यटीकायां तूदाहरणान्तरत्वात्सम्बुद्धिपाठ इति न दोषः । अध्ययनविधिपरिग्रही तत्वादिति पाठः । अध्ययनेत्येव पाठेतु अध्ययनशब्दस्तद्विधिपर इति न दोषः । अध्ययनपरिगृहीत-तयेत्युत्तरत्राप्येवं ज्ञेयम् । अनपेक्षतयेत्यनन्तरं परस्परानाकाङ्क्षत्वेनेति शेषः । अल्पबुद्धय इत्यनेनेति पाठः । अर्थानुवादो वा ।





------------------------------------------------------------------------

कश्छन्दसां योगमिति श्रुतेः

**उभयाधिकरिकत्वात् पदवाक्योभयान्वयाभ्युपगमः**

**कश्छन्दसां योगमिति श्रुतेः**

### **सुधा**

नत्वल्पबुद्धीनामपि प्रतिपदान्वय एव ब्रह्मज्ञानहेतुर्भ(विष्यतीति)वतीति किं वाक्यान्वयेनेत्यत आह क इति ।

## **अनुव्याख्यानम्**

***कश्छन्दसां योगमिति श्रुतेः***

**सुधा**

‘कच्छन्दसां योगमावेद धीरः’ इति श्रुतेर्वैदिकपदयोगवृत्तेरल्पबुद्धिभिरशक्य-ज्ञानत्वाद्यु(त्वेन यु)क्तं वाक्यान्वयव्युत्पादनमिति शेषः ।

नन्वेवं तर्हि योगवृत्त्या प्रतिपदसमन्वयव्युत्पादनं न कर्तव्यम् । को धीरश्छन्दसां योगं=ब्रह्मणि योगवृत्तिम् आवेद न कोऽपीति निरधिकारिकत्वश्रवणात् । न हि गायमानो बधिरेषु गायतीत्यत आह योगार्थेति ।

**अनुव्याख्यानम्**

 ***योगार्थतत्त्ववित् ॥***

***ब्रह्मैको नैव चान्योऽस्ति***

योगस्यार्थो योगार्थः । तस्य तत्त्वं याथार्थ्यम् । चशब्दोऽर्थद्वयसमुच्चयार्थः । अयमस्याः श्रुतेरर्थ इति शेषः । एतदुपपादयति क इति ।

**अनुव्याख्यानम्**

 ***क इत्यस्योभयार्थतः ।***

‘प्रजापतिर्वै क’ इति श्रुतेः कशब्दोर् ब्रह्मार्थः । किंवृत्तस्य चाक्षेपे वृत्तिः सुप्रसिद्धा । तथा च क इत्यस्योभयार्थत्वाद्ब्रह्मार्थत्वे तस्य योगवृत्तिज्ञाने सामर्थ्यकथनान्नानधिकारिकत्वम् । आक्षेपार्थत्वे तदन्येषामनधिकारकथनाद्युक्तो वाक्यान्वयाभ्युपगमः । ननु कथमेतत् । आवृत्तेस्तन्त्रधर्माद्वेत्य-दोषः । प्रमाणं चात्रान्यऽनुपपत्तिरिति ।

### **शेषवाक्यार्थचन्द्रिका**

कश्छन्दसामिति प्रतिपदसमन्वयस्याल्पाधिकारिकत्वाभाववर्णनमनर्थ-कमित्यतो वाक्यान्वयव्युत्पादनसमर्थनार्थं तदिति भावेन तद्वैयर्थ्यशङ्कामुत्थापयति नन्विति । अपेक्षित-पूरणेन साकाङ्क्षत्वप्रयुक्तवाक्याभासत्वशङ्कां परिहरति क इत्यादिना । वाक्यान्वयस्य पूर्ववाक्येनैव समर्थनाद् ब्रह्मणः पदसमन्वयाधिकारवर्णनस्य तादर्थ्यायोगाच्च तदनर्थकमित्यतः पदसमन्वयस्यावक्त-व्यताशङ्कापरिहारार्थं तदिति भावेन प्रापकोपदर्शनपूर्वकं तद्वैयर्थ्यशङ्कामुत्थापयति नन्विति ॥ अर्थद्वयेति । पदसमन्वयस्य ब्रह्माधिकारिकत्वतदन्यानधिकारिकत्वरूपार्थद्वयेत्यर्थः ॥ अयमिति । इत्ययम् इति इतिशब्दाध्याहरेण योज्यम् ॥ एतदुपपादयतीति । श्रुतावुभयप्रापकादर्शनात्कथमर्थद्वयस्य श्रुत्या लाभ इत्याशङ्कापरिहारार्थमिति भावः । किंवृत्तस्येति । किमो वृत्तं किंवृत्तं = किंशब्द इति यावत् तस्येत्यर्थः ॥ कथमिति । सकृच्छतस्य शब्दस्यानेकार्थताया अन्याय्यत्वादिति भावः । तन्त्रधर्मोऽनेकोपकारकत्वरूपस्तस्मादित्यर्थः । ननु कश्छन्दसामिति श्रुतौ क इत्यस्येभयपरत्वे प्रमाणेन सिद्धे सत्येव तदन्यथाऽनुपपत्त्याऽऽवृत्त्याद्याश्रयणमुपपद्यते । न चात्र श्रौतस्य क इत्यस्योभयपरत्वे किञ्चित्प्रमाणमस्ति । न । क इत्यस्योक्तरीत्योभयार्थत्वादेव तत्सिद्धिः । अक्षादिशब्दानामनेकार्थतया सर्वत्रानेकार्थपरत्वाऽपाताच्च तथा च श्रौतस्य क इत्यस्योभयपरत्वासिद्धेः कथमावृत्त्याद्यानयणमित्यतः श्रौत‘क’इत्यस्य ब्रह्मार्थत्वाभावे निरधिकारिकत्वेन परसमन्वयोक्तेरयोगादाक्षेपार्थत्वानङ्गीकाररे च सर्वेषामपि पदसमन्वयेनैव ब्रह्मज्ञानोपपत्तौ वाक्यसमन्वयोक्तेरयोगात्तदुभयोक्त्यन्यथाऽनुपपत्त्या

श्रुतौ क इत्यस्योभयपरत्वसिद्धेर्युक्तमावृत्त्याद्याश्रयणमित्याह प्रमाणं चेति । अत्र श्रुतौ क इत्यस्योभयपरत्व इत्यर्थः ।

### **परिमल**

(वाक्यार्थद्वयेति) ॥ अर्थद्वयेति । कोऽपि न जानाति, ब्रह्मैव तु जानातीति वाक्यार्थद्वयेत्यर्थः । पूर्व‘मिति श्रुतेरि’त्येतत्पूर्वशेषतया योजितम् उत्तरान्विततया व्याप्तत्वस्फोरणाय इति श्रुतेरित्यनन्तम् अयमर्थ इति इति शेष इत्याह अयमस्याः श्रुतेरर्थ इति शेष इति ॥ किंवृत्तस्य चेति । किंप्रातिपदिकोपेतशब्दस्येत्यर्थः । कि(मो)मावृत्तं किंवृत्तम् । वृतु वर्तने अधिकरणे क्तः । किं पातिपदिकं यत्र वर्तते तत्किंवृत्तम् । तच्च कः किं केनेत्यादिविभक्त्यन्तं, किन्तरां किन्तमां कुतः कुतस्तरां कुतस्तमां किमीयं कीदृशमित्यादिकं सर्वं भवतीति तस्य सर्वस्य परिग्रहाय किंवृत्तस्येत्युक्तम् । अष्टमस्याऽद्यपादे ‘किंवृत्तं च चिदुत्तरमि’ति सूत्रे वृत्तिमञ्जर्यां यद्वृत्तान्नित्यमिति भाष्यकैयटयोरेव-मेवोक्तेः । शङ्कते ननु कथमेतदिति । सकृदुक्तस्यार्थद्वयं कथमित्यर्थः ॥ तन्त्रेति । सकृदुच्चरितमनेकोपकारकं तन्त्रम् । तस्यानेकोपकारकत्वरूपो यो धर्मस्तस्माद्वेत्यर्थः । नन्वावृत्त्यादिना अनेकार्थत्वं प्रमाणाधीनमित्यत आह प्रमाणं चात्रेति । ‘एतमेव तथा सन्तमि’त्यादिवक्ष्यमाणदिशा ब्रह्मणि सर्वशब्दानां योगादिवृत्तेः । ‘अन्वयः सर्वशब्दानाम्’ इति वक्ष्यमाणन्यायेन सर्वाधिकारिकत्वस्य चावगमेन तदुभयान्यथाऽनुपपत्तिरेव एतच्छतेरर्थद्वये प्रमाणमित्यर्थः ।

### **यादुपत्यं**

किंवृत्तस्येति । किमो रूपं किंवृत्तम् । किंशब्द इति यावत् । तस्येत्यर्थः ॥ तन्त्रधर्माद्वेति । सकृदुक्तमनेकोपकारकं तन्त्रं, तस्य यो धर्मोऽनेकोपकारकत्वरूपस्तस्मादित्यर्थः ॥ प्रमाणं चात्रेति । क इत्यस्योभयार्थत्व इत्यर्थः । ‘नामानि सर्वाणी’त्यादिप्रमाणसिद्धप्रतिपद-समन्वयेऽधिकारिसिध्द्यन्यथाऽनुपपत्त्या ब्रह्मार्थत्वं तावत्स्वीकार्यम् । ‘ता वा एताः सर्वा ऋचः’ इत्यादिप्रमाणसिद्धवाक्यसमन्वयव्युत्पादनान्यथाऽनुपपत्त्याऽऽक्षेपार्थत्वमप्यङ्गीकार्यम् । अन्यथाऽल्प-बुद्धीनामपि प्रतिपदान्वय एव ब्रह्मज्ञानहेतुर्भविष्यतीति किं वाक्यान्वयेनेति शङ्काऽवरुद्धत्वेन प्रमाणोक्तं तदनर्थकं स्यादित्यर्थापत्तिद्वयमत्र प्रमाणमित्यर्थः ।

### **वाक्यार्थरत्नमाला**

किमो वृत्तमिति । तृतीयस्य तृतीये किं वृत्ते लिप्सायामिति सूत्रीयमञ्जर्यां किं वृत्तमित्येतदेवं व्याख्यातम् । किमो वृत्तं किं वृत्तम् । वर्तते तस्मिन्निति वृत्तं क्तोऽधिकरणे चेति क्तप्रत्ययः । अस्मादेव निपातनादधिकरणवाचिनाचेति षष्टीसमासनिषेधाभावः । शेषषष्ट्यावा समासः किं प्रातिपदिकं यत्रावयवत्वेन वर्त्तते तत्किं वृत्तमिति । तत्रैकदेशग्रहणेनोक्तमुपपादनं सङ्गृहीतम् । काशिकायां त्वेतदर्थकत्वे किमीयः कीदृश इत्यादावपि किं वृत्त इति सूत्रेण....प्रसङ्गवारणाय विभक्तयन्तं डतरडतमप्रत्ययान्तं चेति सङ्कोचेन व्याख्यातम् । उक्तंच शेष्यां यत्किमो रूपं साक्षाद्विभक्तिपरं डतरडतमप्रत्ययपरं वा तत्किं वृत्तमित्युच्यते पूर्वाचार्यप्रसिद्धेरिति । किं वृत्तं चिदुत्तरमित्यष्टमाद्ये यद्वृत्तान्नित्यमिति सूत्रभाष्यकैय्यटयोश्चैवम् । किंशब्दप्रकृतिकमिति यावदिति पाठः । किंशब्द इत्येव पाठस्तु लेरवकागतः । किंशब्दस्याक्षेपार्थतया तत्प्रकृतिकस्यापि तदर्थकत्वं सुप्रसिद्धमिति मूलाभिप्रायः । किमोरूपं किं वृत्तमित्यन्यथाख्यातिरपि शब्दपरत्वेन योजनायां किंशब्दस्य किंशब्दरूपत्वमित्याश्रयणपत्तेर्दुष्टेति । तन्त्रेतीति प्रतीकोपादानमिति पाठः । .... अत्रह्यनूद्यव्याख्यान मुभयपरत्व इत्यन्तम् ।





