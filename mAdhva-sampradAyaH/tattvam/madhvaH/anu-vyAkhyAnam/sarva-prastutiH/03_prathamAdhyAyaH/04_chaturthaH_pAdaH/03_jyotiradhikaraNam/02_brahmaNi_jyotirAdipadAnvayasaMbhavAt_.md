+++
title = "०२ ब्रह्मणि ज्योतिरादिपदान्वयसंभवात् समन्वयप्रतिज्ञा युक्तैव"

+++


## जातमेतं हरौ यस्माज्ज्योतिः षः प्राणरूपतः

**ब्रह्मणि ज्योतिरादिपदान्वयसंभवात् समन्वयप्रतिज्ञा युक्तैव**

***जातमेतं हरौ यस्माज्ज्योतिः षः प्राणरूपतः***

### **सुधा**

अत्रोच्यते । यत्तावदुक्तं किं ब्रह्मणि वाक्यस्यान्वयः किंवा पदानामिति । तत्र तावत्पदानामिति ब्रूमः । न च वृत्त्यसम्भवः । योगसद्भावादित्यभिप्रेत्य निर्वक्ति जातमिति ।

## **अनुव्याख्यानम्**

***॥ ॐ ज्योतिरूपक्रमात्तु तथा ह्यधीयत एके ॐ ॥***

***जातमेतं हरौ यस्माज्ज्योतिः षः प्राणरूपतः ॥***

जिर्जातम् । जनेरौणादिको डिप्रत्ययः। ओतिरोतम् । अवतेः क्तिन् । जातं = जगद् ओतं = प्रविष्टं यस्मिन्नसौ ज्योतिः । प्राणरूपतश्चेष्टकरूपत्वात् । ‘षकारः प्राण आत्मे’ति श्रुतेः । ज्योति-श्चासौ षश्चेति ज्योतिषः । तस्य सम्बुद्धिर्ज्योतिष ।

### **शेषवाक्यार्थचन्द्रिका**

‘अङ्गीकृतेऽपि नैवास्ति दोषो वाक्यसमन्वय’ इत्युत्तरत्र वाक्यसमन्वयस्यापि वक्ष्यमाणत्वात्तावदित्युक्तम् । पदानि ह्यमूनि किं रूढ्या ब्रह्मवाचीनि किंवा योगेनेति प्रागुक्तदोषमाशङ्कते न चेति । योगादर्शनशङ्कापरिहारकतया मूलं योजयति योगेति । दोषान्तरं त्वाभासीकरिष्यत इति भावः । औणादिक इति । उणादयो बहुलमिति बहुलग्रहणाज्जनेः कर्तरि डिप्रत्यय इत्यर्थः । ततश्च टेरिति टिलोपे जीतिरूपसिद्धिरिति द्रष्टव्यम् ॥ अवतेः क्तिन्निति । प्रवेशार्थादवतेः कर्तरि क्तिन्प्रत्यये ज्वरत्वरेति वकारस्योपधाकारस्य चोठि सवर्णदीर्घे क्तिप्रत्ययस्य कित्त्वेऽप्योमास इत्यादाववतेर्मनोविसिवीत्यादिना कित्त्वेऽपि बाहुलकाद्गुणवद्बाहुलकाद्गुणेति शब्देन क्तिन्क्तिचोर्ग्रहणात्तितुत्रेति निषेधादिडभावे सति ओतिशब्दनिष्पत्तिरिति भावः । यद्धा च्छ्वोः शूडनुनासिके चेति चकारात्कितिपरतो वकारस्योठि छान्दसत्वादेत्येधत्युठ्स्विति वृध्द्यभावेन गुणे सति ओतिशब्दनिष्पत्तिरिति ज्ञेयम् ।

### **परिमल**

अवतेः क्तिन्निति । तथा च ज्वरत्वरस्त्रिव्यविमवामुपधायाश्चेत्यकारवकारयोरूठि सवर्णदीर्घे च बहुलग्रहणादाङपूर्वकत्वेन वा गुणे सति ओतिरितिरूपमित्यर्थः । प्राण आत्मेति । अस्यार्थोऽग्रे व्यक्तः ।

### **यादुपत्यम्**

औणादिक इति । उणादयो बहुलमिति बहुलग्रहणादत्र डिप्रत्यय इति भावः । ततश्च टिलोपे जिरिति रूपमिति ज्ञातव्यम् ॥ अवतेः क्तिरिति । प्रवेशार्थस्यावतेः क्तिप्रत्यये ज्वरत्वरेत्यादिना वकारस्योपधाऽकारस्य चोठि कृते सवर्णदीर्घे कित्यपि छान्दसे गुणे च सति ओतिरिति रूपसिद्धिरिति ज्ञेयम् । अन्ये तु ‘छ्वोः शूडनुनासिके चे’ति चकारात्कितिपरतो वकारस्योठ् छान्दसत्त्वादेत्येधत्यूठ्स्विति वृद्धिर्न भवतीत्याहुः ।

### **श्रीनिवासतीर्थीयं**

डिप्रत्यय इति । जनी प्रादुर्भावेऽस्माड् डिप्रत्यये टिभूतान् इत्यस्य लोपे जि इति रूपम् ॥ क्तिरिति । अव प्रवेशनेऽस्मात् क्तिप्रत्यये ककारलोपे अकारवकारयोरुकारे दीर्घे च ऊतिरिति स्थिते कित्यपि छान्दसे ऊकारस्य ओकाररूपे गुणे सति ओतिरिति रूपम् । यणादेशे ज्योतिरिति भवति ॥

### **वाक्यार्थरत्नमाला**

योगादर्शनेति । योगपक्षमुपेत्येति शेषः । प्रागुक्तयोगादर्शनेति योज्यम् । नन्ववयवार्थत्वे समुदायार्थत्वायोग इति प्रागुक्तमत आह ॥ दोषान्तरंत्विति । उणादिसूत्रविहित इत्यर्थनिरासायाह । उणादयो बहुलमितीति । प्रविष्टमिति मूलमनुसृत्याह । प्रवेशार्थादिति । कर्तरि क्तिन्प्रत्यय इति । किन्नाभादिभ्यश्चेत्यनेन । तत्तु प्रयोगतोऽनुसर्त्तव्य इति काशिकोक्तेर्बाहुल्याद्वा अकर्तरिचकारक इत्यनुवृत्या स्त्रियां क्तिन्नित्यत्र वैय्याकरणव्याख्यानेऽपि प्रकृतेकर्त्तरिक्तिन्नित्यर्थः । शोध्यमेतदस्ति । कित्वेति गुण इति सम्बन्धः । प्रापकाभावपरिहर्तुमुक्तं बाहुलकादिति । तत्र दृष्टान्तकथनम् । ओमास इत्यादाविति । अवतेरित्यस्यावतेरुत्तरं मन इति अवतेर्गुण इति च सम्बन्धः । अत्रावतेर्मनोऽविसिवीत्यादिनेतिपाठः । अविसिविशुषिभ्यः किदिति सूत्रेणोक्तधातुभ्यो मनं विधाय तस्य कित्वविधानात् । अयं च दृष्टान्तो वेदापभाष्यरीत्या । तेन तथाव्युत्पादनात् । ओमास इत्यृचोऽस्मद्भाष्यटीकयोस्तदनाश्रयणादिति ज्ञेयम् । वलादेरार्धधातुकस्येडागमप्रसङ्गं वारयति ॥ तिशब्देनेति । तितुत्रतथसित्सुसरकसेषुचेति सूत्रेणातीत्यादि कप्रत्ययानामिण्निषेधादित्यर्थः । ततिर् दीप्तिः शान्तिर् दान्तिरित्याद्युदाहरणम् ।

छ्वोः सुडनुनाशिकेचेतीति । इति सूत्रेणेत्यर्थः । छ इत्येतस्य सतुक्कस्य स्थाने श इत्ययमादेशो भवति । वकारस्य च स्थाने ऊठ इत्ययमादेशो भवति अनुनासिकादौ प्रत्यये परतः क्वौ खलादौ च क्ङितीति सूत्रार्थः । चकारादिति । तथातद्य्वाख्यातृभिर्व्याख्यानादिति भावः । तथाहि । अत्रानुनासिकस्य क्विखलोः क्ङितीति पूर्वसूत्रात् क्ङितीत्यनुवृत्तिरावश्यकी । अन्यथा द्युभ्यां द्युभिरित्यत्रापि खलादेः परत्वादूठि द्यूभ्यामित्यादि दीर्घापत्तिः । नच ऊठ एव दिव उदित्यनेनैकदेशविकृतमनन्यवद्भवतीति परिभाषान्यायेन उदि सति मात्राकालो भविष्यतीति वाच्यम् । तत्र कथंचिदुपपत्तावपि व्रश्चभ्रश्चेति सूत्रेऽण्ग्रहणं न कर्तव्यं स्यात् । छ्वोरिति सूत्रे क्ङिद्ग्रहणाभावे प्रष्टेत्यादि तृजादिस्थलेपि प्रष्ट इत्यादिस्थल इव छस्य शकारसिध्या शकारस्यैव षकारविधिमात्रेण पृष्टेत्यादिरूपसिध्युपपत्या छकारस्य षकारविधानानर्थक्यात् । क्ङितीत्यस्य चकारबलेनानुवृत्यभ्युपगमेतु किति ङिति च खलादौ परत एव छकारस्य शकारविधानप्राप्तौ प्रष्टेत्यादितृजादिस्थले खलादिपरत्वेऽपि खलादिपरत्वाभावे नपृच्छतेश् छस्य शकाराप्रसङ्गेन शकाराश्रितषत्वानुपपत्या छकारस्यैव पृथक् षकारविधानस्यावश्यकत्वम् । तदेतदभिप्रेत्य किति परत इत्युक्तम् । चकारस्य क्ङितीत्यंशानयनसामर्थ्येन तद्बलायातकीत्यस्यैवात्रोपादानम् । किति खलादावित्यर्थः ।किति ङितीत्युक्तेऽपि प्रकृते कितः परत्वात्कित एव कीर्तनमिति वा । एतेन क्ङिति खलादाविति वक्तव्ये किति परत इत्येतावन्मात्राभिधाने न्यूनतेत्यपास्तमिति ज्ञेयम् । क्तिचः कित्वात् क्ङितिचेति वृद्धिनिषेधे गुणोऽपि न स्याद् इत्यत आह । छान्दसत्वादिति । अस्य गुण इति वक्ष्यमाणेनान्वयः । तर्हि वृद्धिरेव किं न स्यादित्यत उक्तं छान्दसत्वादेत्येधत्यूट्स्विति वृध्यभावेनेति । एवं छान्दसत्वादित्यस्यावृत्या व्याख्यानाद्विवक्षितार्थसिद्धिरिति ज्ञेयम् ।

