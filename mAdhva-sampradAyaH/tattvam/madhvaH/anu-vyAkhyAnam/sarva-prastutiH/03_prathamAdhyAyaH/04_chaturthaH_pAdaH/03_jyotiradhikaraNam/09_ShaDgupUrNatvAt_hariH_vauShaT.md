+++
title = "०९ षड्गुपूर्णत्वात् हरिर् वौषट्"

+++


## तद्गत्वतस्तेषां वौषट्

**षड्गुपूर्णत्वात् हरिर् वौषट्**

***तद्गत्वतस्तेषां वौषट्***

## **अनुव्याख्यानम्**

 ***तद्गत्वतस्तेषां वौषट्***

### **सुधा**

विर् विष्णुः । ‘अकयप्रविसम्भूमसखहा विष्णुवाचका’ इति वचनात् । तस्मिन् वौ = वर्तमानाः षट् = गुणा वौषट् । सप्तम्या अलुक् । अस्य तात्पर्यार्थः । तेषां षण्णां गुणानां तद्ग(त)त्वतो वौषडिति ।

### **शेषवाक्यार्थचन्द्रिका**

वौ वर्तमानाः षडिति । वाविति सप्तम्या वर्तमानशब्देन सप्तमीति योगविभागात्समासे सति ‘सुपो धातुप्रतिपदिकयोरि’ति प्रातिपदिकावयवतया सुपो लुकि सति विवर्तमानशब्दस्य षट्शब्देन विशेषणसमासे सति विवर्तमानशब्दस्य यदुत्तरपदं वर्तमाना इति तस्य ‘शाकपार्थिवादीनामुत्तरपदलोपश्चे’त्यनेन लोप इति भावः । ननूत्तरपदलोपेऽपि विषडिति भवितव्यं तत्कथं वौ षडिति सप्तमीश्रवणमित्यतः ‘तत्पुरुषे कृति बहुलमि’ति बहुलग्रहणात्सप्तम्या अलुक्सम्भवाद्युक्तं वौषडिति सप्तमीश्रवणमित्याह सप्तम्या अलुगिति ।

### **परिमल**

इति वचनादिति । अन्तर्यामिब्राह्मणे बृहद्भाष्योक्तवचनादित्यर्थः ।

श्रीनिवासतीर्थीया

विष्णुवाचका इति । एकैकमक्षरं विष्णुवाचकमित्यर्थः । तर्हि सप्तम्या लोपे विषडिति स्यादित्यत आह सप्तम्या इति ।

### **वाक्यार्थरत्नमाला**

सुपोधात्विति । एतत्प्रतिपादनं च सप्तम्या इत्युत्तरवाक्यावतारोपयोगितया वस्तुस्थितिकथनायात्र कृतम् । शाकपार्थिवादीनामिति । सिद्धय इति शेषः । शाकपार्थिव इत्यादेः प्रयोगस्य सिद्धये विशेषणसमासे सति पूर्वपदे यदुत्तरं पदं तस्य लोपो भवतीत्यर्थः । शाकपार्थिवादेश्चाकृतिगणत्वादिति भावः । सुपोधात्वित्यादि यदर्थं प्रतिपादितं तदिदानीमाह । ननूत्तरपदेति । तत्पुरुष इति । कृतिपरपदेसति सप्तम्याबहुलृमतुक् स्यात् तत्पुरुष इति सूत्रार्थः । स्तंबेरमः कर्णेजप इत्याद्युदाहरणम् ॥

