+++
title = "११ ब्रह्मादिनमनविजयत्वान् नमः विष्णुः"

+++


## नमन्त्यस्मिन्गुणा यस्मान्नम इत्येव कथ्यते

**ब्रह्मादिनमनविजयत्वान् नमः विष्णुः**

**नमन्त्यस्मिन्गुणा यस्मान्नम इत्येव कथ्यते**

## **अनुव्याख्यानम्**

***नमन्त्यस्मिन्गुणा यस्मान्नम इत्येव कथ्यते ।***

### **सुधा**

नमतेरधिकरणेऽसुन्प्रत्ययः । नपुंसकलिङ्गता तु शब्दानुसारिणी । गुणा इति योग्यतया सम्बन्धः । नमनेनात्यन्तिकसम्बन्धमुपलक्षयति । अथवा अस्मिन् = परमेश्वरे विषये गुणाः = उपसर्जनभूता ब्रह्मादयो नमन्ति प्रह्वीभवन्तीति व्याख्येयम् ।

### **शेषवाक्यार्थचन्द्रिका**

नमन्तीत्यादि कथं नमःशब्दव्याख्यानमित्यतः प्रकृतिप्रत्ययविभाग-कल्पनया तल्लाभं दर्शयति नमतेरिति ॥ असुनिति । औणादिकसूत्रेण सर्वधातुभ्योऽसुन्प्रत्यय-विधानादिति भावः । ननु भगवत परमपुरुषत्वेन नपुंसकत्वाभावात्कथं नम इति नपुंसकलिङ्गशब्द-प्रयोगस्तत्रेत्यतो नपुंसकलिङ्गस्यार्थसाधुत्वाभावेऽपि कलत्रादिशब्देष्विव प्रयोगसाधुत्वान्नपुंसक-लिङ्गनमोब्रह्मादिशब्दप्रयोग इत्याह नपुंसकलिङ्गतेति । यद्यप्यधिकरणेऽसुनि निष्पन्नपुल्लिङ्गनमः शब्दसम्बुध्द्यन्ततया नम इत्यस्योपपत्तेर्न तच्चोद्यावकाशस् तथाऽपि कवचमित्यादिनपुंसकलिङ्ग-सद्भावात्तत्रायं न्यायः फलिष्यतीत्यभिप्रायेणेदमुक्तम् । यद्यपि चैतत्तत्रैव वक्तुमुचितं तथाऽप्यापाततो नम इत्यस्यापि नपुंसकत्वप्रतिभासात्, यस्मादस्मिन्गुणानमन्त्यतो नमा इत्येवं भाष्ये पुल्लिङ्गस्य नमःशब्दस्य प्रयोक्तव्यतया तथाऽप्रयोगाद्भाष्ये नपुंसकनमःशब्दाश्रयणाप्रतीतेर्वाऽत्रोक्तम् । अत एव ज्योतिरादिशब्देषु स्वयं विग्रहं प्रदर्श्य नमःशब्दे भाष्य एव तत्प्रदर्शनात्स्वयं तदप्रदर्शनमिति ध्येयम् । प्रकृत्यादिविभागकल्पनयाऽपि न गुणानां लाभ इति भाष्ये तदुक्तिरनर्थकेत्यत आह गुणा इतीति । गुणानां प्रव्हीभावरूपनमनकर्तृत्वाभावादर्थानुपपत्तिरित्यत आह नमनेनेति । अत्र पक्षे लक्षणाऽऽश्रयणं भवतीत्यतो गुणा नमन्तीत्येतद्भाष्यस्वारस्याय पक्षान्तरमाह अथवेति ।

### **परिमल**

ननु नमन्त्यस्मिन्गुणा यस्मादिति निरुक्त्यनन्तरं प्रथमया निर्देष्टव्यत्वान्नमा इति भाव्यमित्यत आह नपुंसकेति ॥ आत्यन्तिकेति । यावद्द्रव्यभावित्वं वा तादात्म्यसम्बन्धेन वेत्यर्थः । तेन कथं गुणानां प्रह्वीभाव इति निरस्तम् ।

### **यादुपत्यं**

ननु नमःशब्दस्य भगवद्वाचकत्वे पुल्लिङ्गता स्यादित्यत आह नपुंसकलिङ्गतेति । ब्रह्मशब्दादाविव शब्दस्वभावानुसारिणीत्यर्थः ॥

### **श्रीनिवासतीर्थीया**

नमतेरिति । (णमु) नम् प्रह्वत्वे शब्देचेत्यस्मादसुन्प्रत्यये नकारलापे सकारस्य रुत्वे विसर्गे च नम इति रूपम् । ननु गुणानां भगवति कथं प्रह्वीभावरूपं नमनमित्यत

आह नमनेनेति ।





