+++
title = "०६ भूतसंहर्तृत्वाद् भुंक्ष्वो हरिः"

+++


## भूतक्षयङ्करः

**भूतसंहर्तृत्वाद् भुंक्ष्वो हरिः**

**भूतक्षयङ्करः**

## **अनुव्याख्यानम्**

***भूतक्षयङ्करः ॥***

***भुङ्क्ष्वेत्युक्तो हरिः ॥***

### **सुधा**

भुशब्दो भूतशब्दस्यादेशः क्षयशब्दस्य च क्ष्वः पूर्वपदस्य मकारागमः । पृषोदरादिरयम् । यद्वा क्षि क्षय इत्यस्माड् ड्वप्रत्ययः । अयमपि सम्बुध्द्यन्तः ।

### **शेषवाक्यार्थचन्द्रिका**

नन्वेवं भूतानि क्षिणोतीति क्षिधातोः ‘एरजि’ति अचि गुणायादेशयोर्भूतक्षय इति भवितव्यं भुङ्क्ष्वेति तु कथमित्यत आह भुशब्द इत्यादिना ॥ क्ष्व इति । आदेश इति वर्तते । ततश्च भुङ्क्ष्वेति रूपसिद्धिरिति भावः । ननु च विधायकाभावात्कथ-मादेशादिकमित्यत आह पृषोदरादिरयमिति । ‘पृषोदरादीनि यथोपदिष्टमि’ति पृषोदरादिगणस्य यथोपदिष्टस्यैव साधुत्वाभिधानात् । ऊर्ध्वं खं मुखमस्येत्युलूखलम् इत्यादौ ऊर्ध्वखशब्दादेरुलूखल इत्याद्यादेशवद् भूतक्षयशब्दयोर्भुङ्क्ष्व इत्यादेशादिकमुपपन्नं पृषोदरादिगणस्याकृतिगणत्वादिति भावः । शब्दद्वयस्योक्तरीत्याऽऽदेशाश्रयणे गौरवं मनसि निधाय भुशब्दो भूतशब्दस्यादेश इति पूर्वपदस्य मकारागम इति चाश्रित्य, क्षयशब्दस्य क्ष्वाऽदेशमनाश्रित्य समाधत्ते यद्वेति ॥ ड इति । उणादयो बहुलमिति बहुलग्रहणात्क्षिणोतेर्डप्रत्ययेऽजादित्वाभावाद् यचि भमिति भसंज्ञायामसत्यामपि डित्करण-सामर्थ्याट्टिलोपे क्ष्वेति रूपसिद्धिरिति भावः ।

### **परिमल**

पृषोदरादिरयमिति ॥ ‘पृषोदरादीनि यथोपदिष्टमि’ति षष्ठतृतीयपादे सूत्रम् । तत्रादिशब्दः प्रकारवचनः । यथोपदिष्टमिति वीप्सायामव्ययीभावः । येषु वर्णागमलोपविकाराः शास्त्रेणाविहिता लोके च दृश्यन्ते तानि पृषोदरप्रकाराणि शब्दरूपाणि यथोपदिष्टं शिष्टैः प्रयुक्तानि सर्वाण्यपि साधून्येव मन्तव्यानीति षष्ठतृतीयपादे वृत्त्यादावुक्तत्वात्पृषोदरादिरयमित्युक्तम् । साधू-नीत्युक्तत्वाद् ये शब्दा वर्णागमविकारलोपादियुततया व्यवहृतास्ते तथैव साधवः पृषोदरादिगणे द्रष्टव्या इत्युक्तत्वादयमपि तथैव निर्वाह्य इत्यर्थः ।

### **यादुपत्यम्**

पृषोदरादिरिति । ‘पृषोदरादीनि यथोपदिष्टमि’ति पृषोदरादिगणस्य यथोपदि-ष्टस्यैव साधुत्वाभिधानाद् भुशब्दो भूतशब्दस्यादेश इत्यादिकमुपपद्यते । तत्र हि येषु लोपागमवर्णविकाराः शास्त्रेणाविहिता लोके च दृश्यन्ते तानि तथैव शिष्टैरुच्चारितानि साधूनीत्युच्यन्ते । यथा ऊर्ध्वं खमस्य इत्युलूखलमित्यत्रोर्ध्वखशब्दयोर् उलूखल इत्येतावादेशौ स्त इत्यादि । तथाऽयमपि तस्याकृतिगणत्वादिति भावः ॥ ड्वप्रत्यय इति । तथा च टिलोपे क्ष्वेति रूपमिति भावः ।

श्रीनिवासतीर्थीया

यद्वेति । अत्र पूर्ववद् भुशब्दो भूतशब्दस्यादेशस्तस्य च मकारागमश्च तुल्यः, पश्चात् क्षि क्षयेऽस्माड् ड्वप्रत्यये टिभूतस्य इकारस्य लोपे क्ष्वक्ष्व । ततश्च भुंक्ष्वेति रूपम् ।

### **वाक्यार्थरत्नमाला**

एरजिदितीति । इवर्णान्ताद्धातोर्भावे अकर्त्तरि संज्ञायामच्प्रत्ययो भवति । घञोपवाद इति सूत्रार्थः । यद्वा क्षि क्षय इत्येतत्पक्षे भूतशब्दस्य भूइत्यादेशादेः प्रतिपादनाभावा-न्न्यूनतेति न शङ्कनीयमित्याशयेनाह । भुशब्दो भूतशब्दस्येत्यादिना ।





