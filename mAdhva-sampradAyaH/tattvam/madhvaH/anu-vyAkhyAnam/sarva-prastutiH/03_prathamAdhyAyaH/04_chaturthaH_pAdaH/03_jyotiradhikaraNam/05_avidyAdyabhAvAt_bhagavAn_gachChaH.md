+++
title = "०५ अविद्याद्यभावाद् भगवान् गच्छः"

+++


## विगतच्छादनत्वात्तु गच्छ

**अविद्याद्यभावाद् भगवान् गच्छः**

**विगतच्छादनत्वात्तु गच्छ**

## **अनुव्याख्यानम्**

***विगतच्छादनत्वात्तु गच्छ***

### **सुधा**

गमेश्छदेश्च डोऽन्यत्रापि दृश्यत इति डप्रत्ययः । गं विगतं, छं छादनमविद्यादिकं यस्मादसौ गच्छस्तस्य सम्बुद्धिर्गच्छ । ‘इन्द्रागच्छे’त्यादिव्याख्यानमेतत् ।

### **शेषवाक्यार्थचन्द्रिका**

ननु गच्छेति कथं रूपनिष्पत्तिः । न च गमेश्छदेश्च डप्रत्यये डित्वाट्टिलोपे गच्छशब्दनिष्पत्तिरिति वाच्यम् । गमेश्चेत्यतो गम इत्यस्यानुवृत्तौ ‘अन्तात्यन्ताध्वदूर-पारसर्वानन्तेषु ड’ इति सूत्रे अन्तादिषु कर्मसूपपदेषु सत्स्वेव गमेर्धातोर्डप्रत्ययविधानेन निरुपपदात्तद-विधानेन निरुपपदाद्गमेस्तदाश्रयणानुपपत्तेः । छदेस्तु न सोपपदादपि विधिरस्तीति कथं ड इत्यतो ‘डोऽन्यत्रापि दृश्यत’ इत्येतत्सूत्रीयवार्तिकादुभयत्रापि डप्रत्यय इत्याह गमेश्छदेश्चेति । यद्यप्युक्तवार्तिकादपि सोपपदाद्गमेरेव डो भविष्यति ग्रामग इत्युदाहरणान्नत्वन्यस्मान्न वा निरुपप-दाद्गमेरपीति न विवक्षितार्थसिद्धिः । तथाऽप्युक्तवाक्ये सर्वोपाधिव्यभिचारार्थापिपदोपादानान् निरुपपदाद्गमेरन्यस्मादपि च तत्सिद्ध्या विवक्षितार्थसिद्धिरिति द्रष्टव्यम् । यद्यप्यन्येष्वपि दृश्यत इत्यत्रत्यस्यापिशब्दस्य सर्वोपाधिव्यभिचारार्थत्वेन धात्वन्तरादापीति कारकान्तरेऽपीति च तेनैव सिद्धेस्तदेवेहोदाहर्तुं शक्यम् । विभावितं चेदम् ‘इको गुणवृद्धी’ इति सूत्रे जनेर्ड इति प्रक्रम्य गमेरप्ययं डो वक्तव्य इति वदता भाष्यकारेण तथाऽपि भूतकाले तेन डप्रत्ययेऽपि भूतकालं विना सर्वकालेऽपि डप्रत्ययसिध्द्यर्थं वार्तिकोपादानमित्यवधेयम् । वस्तुतस्तु तत्सूत्रलब्धस्यार्थस्यैवायमनुवाद इति न किंचिदेतत् । अत्र च गमेः कर्तरि छदेश्च भावे डप्रत्यय इति विवेकः । विगतच्छादनत्वादिति योगनिरूपणस्य निर्विषयताशङ्कां परिहरति इन्द्रागच्छेति ।

### **परिमल**

गमेश्छदेश्चेति । गम्लृ गतौ छदिरावरण आभ्यां सप्तम्या ‘जनेर्ड’ इति डप्रकरणे‘ऽन्यत्रापि दृश्यत’ इति सूत्रेण ड इत्यर्थः ।

### **यादुपत्यं**

गमेश्छदेश्चेति । गम्लृ गतौ छदि संवरणे इत्येतयोरित्यर्थः । गं विगतमित्यादि । अथ च गमेः कर्मणि छदेश्च भावे डप्रत्ययः । तयोश्च टिलोपे गच्छेति प्रातिपदिकद्वयसिद्धि-

रित्युक्तं भवति ।

### **श्रीनिवासतीर्थीया**

गमेश्छदेश्चेति । गम्लृ गतौ । अस्माड् डप्रत्यये छद संवरणे अस्माच्च डप्रत्यये उभयत्रापि टिभूत-अम्-अद्-इत्येतयोर्लोपे ग्अ=ग, छ्अ=छ । ततश्च गच्छेति रूपम् ।

### **वाक्यार्थरत्नमाला**

गमेश्चेत्यत इति । अव्यवहितपूर्वसूत्रादित्यर्थः । डोऽन्यत्रापीति । यद्यपि काशिकायामपर आह । डप्रकरणे अन्यत्रापि दृश्यते इतीत्येवोदाहृतम् । तथापीह डप्रकरण इत्येतल्लब्धस्य ड इत्यस्यानुवादेन डोऽन्यत्रापीत्युक्तम् । तथैव वार्तिकपाठोऽपीत्यप्याहुः । इत्येतत्सूत्रीयेति । इति यद् एतत्सूत्रीयम् अन्तात्यन्तेति सूत्रीयं वार्तिकं तस्मादित्यर्थः । उभयत्रापीति । गमेश्छदेश्च निष्पन्नतयांगीकृते ग इत्यत्र छ इत्यत्र चेत्यर्थः । गं छद् इत्येतत्स्थलद्वयं सामान्यत उभयत्रेत्यनेन निर्दिश्यत इति ह्युपपतिः । एतेनोभाभ्यामिति भाष्ये उभयत्रेति कथमिति शङ्का निरस्ता । इत्यादीति । आदिपदेन नगरवः गुरुतल्पग इत्यादेर्ग्रहणम् । नत्विति । अत्र न निरूपपदाद्गमेर्न वाऽन्यस्मादपीति योज्यम् । उत्तरवाक्ये तथैवोक्तेरित्यवधेयम् । उक्तवाक्ये । वार्त्तिकवाक्य इत्यर्थः । व्यभिचारार्थापिपदेति । व्यभिचारार्थकं यदपिपदं तदुपपादनादित्यर्थः । अन्येष्वपि दृश्यत इत्यत्रत्यस्येति । अन्येष्वप्युपपदेषु कारकेषु च जनेर्डप्रत्ययो भवतीति सूत्रार्थः । पूर्वं हि सप्तम्यां जनेर्ड इत्यादिसूत्रेषु सप्तम्यामिति अजातावित्यादिकं चोक्तं तस्यायमपवादः । सर्वोपाधिव्यभिचारार्थकापिपदेन तु धात्वंतरादपि कारकान्तरेच भवतीति प्रतिपाद्यते । परितः रवाता परिरवेति काशिकोक्तेरिति भावः । भाष्यसंमत्यापीममर्थ दृढयति । विभावितं चेति । जनेर्डं प्रक्रम्येति ।

भाष्येहि इग्ग्रहणं किमर्थमिति प्रश्नं कृत्वेग्ग्रहणमासंध्यक्षरव्यजननिवृत्यर्थमिति वार्तिकमुदा-हृत्येग्ग्रहणं क्रियते आकारनिवृत्यर्थ संध्यक्षरनिवृत्यर्थं व्यञ्जननिवृत्यर्थ चेति आकारादीनां गुणवृद्धिस्था-नित्वाभावार्थतयेग्ग्रहणमिति व्याख्यायाकारनिवृत्यर्थं तावदित्यादिना तदुपपाद्य च प्रयोजनत्रयमपि प्रत्येकमाक्षिप्तमाकारनिवृत्यर्थे न तावन्नार्थ इत्यादिना । तत्र व्यञ्जनस्य गुणनिवृत्यर्थत्वपक्षोपपादनप्रकार एवम् । उभावित्यादौ भकारव्यञ्जनस्य औष्ट्यतयांतरतम्यादेकारो गुणः प्राप्नोतीति तन्निवृत्यर्थम् इग्ग्रहणमिति । तदाक्षेपप्रकारस्तु जनेर्ड इति सूत्रकृता डित्करणं कृतम् । तेनैव व्यञ्जनानां गुणो न भवतीति ज्ञापितम् । यदि हि व्यञ्जनस्यापि गुणः स्वीक्रियते तर्हि उपसरज (धेनुषु गवां गर्भाधानाय प्रथममुपसरणम् उपसर उच्यते) इत्यादावपि जइत्यस्य गुणेनैव सिद्धेर्ज इत्येतत्सिध्यर्थं यड् डित्करणं तद्य्वर्थं स्यात् । ननु व्यञ्जनस्यापि गुणे न ज इति रूपं कथमिति चेत् । इत्थं सार्वधातुकार्धधातु-कयोरित्यनेन व्यंजनरूपस्थानिनोऽपि जनिति नकारस्य गुणे सति तस्य चान्तरतम्यादकाररूपतया गुणे परतो ऽतो गुण इति पररूपमेव भवति । पुनः पररूपमेवेति त्रयाणामकाराणमेकं रूपम् । यद्यपि परत्वाद्वार्णदां (?) गवलीय इति परिभाषाया वा पररूपापवादेन प्राप्तोऽतोलोप इत्यनेनार्धधातुके परतश् चिकीर्षितेत्यादावकारलोपविधायकेनडिडूपा(?)र्धधातुकपरतया जेत्यत्रत्याकारलोपो वक्तुं शक्यस् तथाप्यतो लोप इत्यत्रानुदात्तोपदेशेत्यत उपदेशग्रहणस्यानुवृत्तेरार्धधातुकोपदेशे यदकरांतमंगं तदकार-लोपस्यैव विधानेन गुणे निष्पन्नस्याकारस्य चार्धधातुकविधानोत्तरक्तया आर्धधातुकविधानकाली-नत्वाभावेन तदप्रसङ्गात् । मञ्जर्यामाद्यपक्षनिरासावसरे अतो लोपे चेत्युक्तिस्तु उक्तानुपपत्या अतो अकारस्य लोपेऽदर्शने अतो गुण इत्यनेन पररूपे सतीति व्याख्येया । कुसुमविकासेऽसिद्ध-वत्सूत्रप्रत्याख्यानाभावे गतो गतवानित्यादौ न लोपस्यासिद्धत्वादतो लोपाप्रसङ्गेन तदप्रसङ्गार्थमुपदेश इत्यस्यानुवृत्तेरङ्गीकार्यत्वाद्यर्थाश्रुत एव सूत्रार्थो भवतीत्यतोऽतो लोप इति मञ्जरीवाक्यमपि यथाश्रुतार्थमेव साध्विति पक्षान्तरमप्युक्तम् । भाष्यकृता तु त्रयाणामकाराणां पररूपेणेति स्पष्टमभिधानात्तदेवानुसर्त्तव्यम् । ततश्च ज इति रूपस्य गुणेनैव सिद्धिरिति । एवं प्रयोजनत्रयेप्याक्षिप्ते गापोष्टगिति ठकः कित्करणमाकारस्य गुणाभावे ज्ञापकम् ।

सन्ध्यक्षराणाणामुपदेशसामर्थ्याद्गुणभाव इतीग्ग्रहणस्य तदुभयत्र गुणाभावार्थत्वायोगेपि व्यञ्जनस्य गुणनिवृत्यर्थत्वं तु तस्य युक्तमित्याशयेन तत्पक्षसमर्थनं कृतं भाष्यकारेण यदप्युच्यते जनेर्डवचन-मित्यादिना । तत्र ह्येवमुक्तं भवति । गुणेनैव ज इति रूपसिध्या डित्करणवैय्यर्थ्यात्तदन्यथानुपपत्या व्यञ्जनानां गुणभावसिद्धिरिति यदुक्तं तदसत् । जनेर्गुण उच्यमान अकार एव कुतो भवेत् । एकारो वा ओकारो वा कुतो न स्यात् । तथा चाकारस्यैव गुणस्य नियमतः प्राप्त्यभावाद्गुणेन ज इति रूपसिद्धियोगात्तेन तस्मिन् सिद्ध एवारभ्यमाणविधेर्ज्ञापकत्वौचित्यान्न जनेर्डप्रत्ययस्य डित्करणान्य-थानुपपत्या व्यञ्जनस्य गुणेन भवतीत्येतत्सूत्रकृदाचार्यज्ञापितमिति कल्पयितुं शक्यत इति व्यञ्जनस्य गुणभावार्थ निग्रहणमिति । सोऽयमुक्तरीत्या जनेर्डस्य प्रक्रमो भाष्यकारीयो ज्ञेयः । प्रक्रम्य गमेरप्ययं डो वक्तव्य इति वदतेत्यनेन तत्राप्यर्धमात्रस्य व्यञ्जनस्य मात्रिकोऽकार एवान्तर्याद्भवतीति गुणेन ज इति रूपसम्भवाद्युक्तं डित्त्करणविधेरुक्तार्थज्ञापकत्वमित्यादिरूपेण जन्युदाहरणेऽस्वरसोद्भावनानन्तरम् एवंतर्हि गमेरप्ययं डो वक्तव्य इत्युदाहरणान्तरमाश्रित्य गुणानुपपत्तिमुपपाद्य गुणेन रूपसिद्धेरनुप-पन्नत्वात् तद्रूपसिध्यर्थं डित्करणस्यावश्यकतया तस्य ज्ञापकत्वायोगादिग्ग्रहणमावश्यश्यकमिति भाष्योक्तमुदाहरणक्रममभिप्रैति । गमेरपीति । सप्तम्यां जनेर्ड इत्यतोऽन्येष्वपि दृश्यत इत्यत्रानुवर्तमानो डो गमेरपि विधीयत इति न ज्ञापकत्वं डित्करणस्येति कैयटोक्तरीत्यार्थः । तत्कैय्यटवाक्यद्भाष्या-भिप्रेततया अन्येष्वपीति सूत्रस्थापिपदस्य सर्वोपाधि व्यभिचारार्थतया तत एव ङप्रत्यय इति प्रतीयमाने यत्प्रदीपविवरणादौ अन्येभ्योपि दृश्यक इति वार्तिकेनेति व्ख्यानं तदनवधानमूलमिति स्पष्टम् । तथा च भाष्यकारेण गमेर्डस्यान्येष्वपि दृश्यत इत्यनेनैव सिद्ध्यङ्गीकाद्ग्रामगः नगरग इत्यादिरूप-सिद्ध्यर्थमंतात्यन्ताध्वदूरेति प्रकरणे डोऽन्यत्रापि दृश्यत इति वार्त्तिकमनारभ्यमेवेत्याशयः । अत एवान्येष्वपीति सूत्रीयमन्येभ्योपि दृश्यत इति वार्त्तिकमपि गतार्थमित्यपि बोध्यम् । भूतकालं विनापि यथास्यादित्येवमर्थमिति रमोक्तं समाधानमाह । तथापीति । एवं रमोक्तसमाधानेन वार्त्तिकारम्भमुप-पाद्यान्तात्यन्ताध्वदूरेति सूत्रीयमञ्जर्यनुसारेण समाधानमाह । वस्तुतस्त्विति । तत्सूत्रेति । अन्येष्वपि दृश्यत इति सूत्रेत्यर्थः । एतच्चोपलक्षणम् । अन्तात्यन्तेति सूत्रमपि प्रपञ्चरूपमेवेति । अन्ततोऽन्येष्वपि दृश्यत इत्येतत्सूत्रस्यैवादरणं कार्यमिति भावः । गमेः कर्मणि छदेश्च करण इति पाठः । विगतम् अविद्यादिकमिति विवरणानुसारात् ।





