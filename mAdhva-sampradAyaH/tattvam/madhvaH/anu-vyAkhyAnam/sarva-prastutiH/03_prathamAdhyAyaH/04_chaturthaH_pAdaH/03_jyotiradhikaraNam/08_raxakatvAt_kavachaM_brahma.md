+++
title = "०८ रक्षकत्वात् कवचं ब्रह्म"

+++


## कवरक्षण इत्यतः

**रक्षकत्वात् कवचं ब्रह्म**

**कवरक्षण इत्यतः**

## **अनुव्याख्यानम्**

 ***कवरक्षण इत्यतः (इत्यपि) ।***

***कवचं***

### **सुधा**

कवरक्षण इत्यतः = इत्यस्य(स्मात्) धातो रूपं कवचमित्येतदित्यर्थः । कवतेरच इत्येतावानेव प्रत्ययः । कवति रक्षतीति कवचम् ।

### **शेषवाक्यार्थचन्द्रिका**

ननु कवतिरूपत्वे कवतेः पचाद्यचि सति कवेति भवितव्यं तत्कथं कवचमिति रूपनिष्पत्तिरित्यत उणादयो बहुलमिति बहुलग्रहणादच इत्येतावति प्रत्यये सति तस्तिद्धिरित्याशयेनाह कवतेरिति ॥ अच इत्येतावानिति । अचमित्येतावानित्यर्थः । प्रयोजनाभावाच्च न मकारस्येत्संज्ञा । ततश्च मान्तत्वात्कृन्मेजन्त इत्यव्ययत्वमिति ध्येयम् । यद्वा । अच इत्येतावानेव प्रत्ययः । ततश्च कवच इति स्थिते लोपात्परत्वाद् ‘अतोमि’त्यमि कृते परत्वन्नित्यत्वाच्चामि पूर्वरूपत्वे च कृते तस्यान्तवद्भावात् ह्रस्वात्परस्य सम्बुद्धेः सम्बन्धिनो मकारस्य हे ज्ञानेत्यादिवत् ‘एङ् ह्रस्वादि’ति प्राप्तस्य लोपस्य बाहुलकान्निवृत्तौ कवचमिति सम्बुद्ध्यन्तरूपसिद्धिः ।

### **श्रीनिवासतीर्थीया**

कवतेरिति । ततश्च कवु अस्माद् अच्प्रत्यये कवचेति रूपम् ।

### **वाक्यार्थरत्नमाला**

परत्वान्नित्यत्वाच्चेति । एतच्च परनित्यान्तरङ्गेति परिभाषानुसारेण प्रतिपादितमनुसृतम् ।





