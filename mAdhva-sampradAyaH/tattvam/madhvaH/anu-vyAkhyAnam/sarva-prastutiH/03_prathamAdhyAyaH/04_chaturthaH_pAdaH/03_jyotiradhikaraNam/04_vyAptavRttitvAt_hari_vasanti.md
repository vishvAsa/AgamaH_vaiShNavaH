+++
title = "०४ व्याप्तवृत्तित्वात् हरिर् वसन्तिः"

+++


## वसन्तिश्च वसंस्ततः

**व्याप्तवृत्तित्वात् हरिर् वसन्तिः**

**वसन्तिश्च वसंस्ततः**

## **अनुव्याख्यानम्**

***......वसन्तिश्च वसंस्ततः ।***

### **सुधा**

वसतेः पचाद्यच् । वसतीति वसः । तनोतेरौणादिको डिप्रत्ययः । तनोतीति तिः । ‘वर्णागमो वर्णविपर्ययश्चे’ति पूर्वपदस्य नकारागमः । वसंश्चासौ तिश्चेति वसन्तिः । व्याप्तो वर्तत इत्यर्थः । तत्सम्बुद्धिर्वसन्ते । द्विरुक्तिरादरार्था ।

### **शेषवाक्यार्थचन्द्रिका**

औणादिक इति । उणादयो बहुलमिति बहुलग्रहणादिति भावः । ततश्च टिलोपे तिशब्दनिष्पत्तिरिति ज्ञेयम् । नन्वेवं वसतिरित्येव स्यात् । कथं वसन्तिरितीत्यत आह नकारागम इति । किं तद्विधायकमित्यतो निरुक्तशास्त्रे निरुच्यमानानां शब्दानां पृषोदरादित्वादेव साधुत्वमित्यत्र यः श्लोको वृत्तिकृता पठितस्तमाह वर्णेति । अपूर्वस्य वर्णस्यागमनं वर्णागमः । हिनस्तीति सिंह इत्यत्र आद्यन्तवर्णयोर्हकारसकारयोर्व्यत्यासो वर्णव्यत्यय इत्यर्थः । तथा च कौ जीर्यत इति कुञ्जर इत्यत्र नकारस्य वर्णस्य यथाऽऽगमस् तथा वसतिरित्यत्र पूर्वपदान्त्यस्य नकाराऽगमे युज्यत एव वसन्तिशब्दनिष्पत्तिरिति भावः । न चैवं ‘नश्छव्यप्रशानि’ति रुत्वप्राप्त्या विसर्गसकारयोः सतोर्वसंस्ति-रिति स्यादिति वाच्यम् । ‘उभयथर्क्ष्वि’ति पूर्वेण नित्यप्राप्तस्य रुत्वस्य छन्दसि विकल्पविधानेनात्र रुत्वाभावोपपत्तेः ।

### **परिमल**

वर्णागम इति । ‘वर्णागमो वर्णविपर्ययश्च द्वौ चापरौ वर्णविकारनाशौ । धातोस्तदर्थातिशयेन योगस्तदुच्यते पञ्चविधं निरुक्तम्’ इति पृषोदरादिसूत्रोक्तकार्यसङ्ग्रहश्लोकेन वृत्त्युक्तेन पूर्वपदस्य नकारागम इत्यर्थः । उदाहरणानि तु कौ जीर्यत इति कुञ्जर इत्यत्रोकारस्य मकारागमः । हिनस्तीति सिंह इत्यत्राद्यन्तयोर्विपर्ययो व्यत्यासः । षोडन्निति षकास्योवर्णरूपा-पत्तिर्विकारः । पृषोदरमित्यादौ तकारादेर्लोपो वर्णविनाशः । यस्य धातोर्योऽर्थः प्रसिद्धस्तस्मादर्थान्तरेण योगतस्तदर्थातिशयेन योग इति । यदेतत्पञ्चविधं निरुक्तं निर्वचनप्रकारः शब्दानां तदनेन सूत्रेणोच्यत इति मज्जर्यामुक्तानि ॥ द्विरुक्तिरिति । वसन्ते वसन्त इति द्विरुक्तिरित्यर्थः ।

### **यादुपत्यं**

नकारागम इति । न चैवं ‘नश्छव्यप्रशानि’ति रुत्वप्राप्त्या विसर्गसकारयोः प्राप्तौ वसंस्तिरिति स्यादिति वाच्यम् । ‘उभयथर्क्षु’ इति तदुत्तरसूत्रेण छन्दसि नकारस्य रुत्वं विकल्पेन भवतीत्युक्तत्वेनात्र रुत्वाप्राप्तेरपि सम्भवात् । न च भुङ्क्ष्वेत्यत्रेवात्रापि मकाराऽगम एव कुतो नोक्त इति वाच्यम् । वसंस्तत इति मूले नकारान्तस्य ग्रहणात् । तस्य च श्रुतौ नकाराऽगमसूचनार्थत्वात् । अन्यथा वसस्तत इत्येवावक्ष्यदिति ।

### **श्रीनिवासतीर्थीयं**

वसतेरिति । वस निवासेऽस्मात्कर्तर्यच्प्रत्यये वस इति रूपम् ॥ तनोतेरिति । तनु विस्तारेऽस्माड्डिप्रत्यये टिभूत-अन् इत्यस्य लोपे त्इ=तिर् इति रूपम् । पूर्वपदस्य वस इत्यस्य ।

### **वाक्यार्थरत्नमाला**

टिलोप इति । षष्टीयचतुर्थपादस्थटेरिति प्रथमसूत्रेण डिति परे टेर्लोप इत्यर्थः । डित्यभस्याप्यनुबन्धकरणसामर्थ्याट्टिलोपो भवतीति तत्सूत्रीयकाशिकोक्तेरिति भावः । एवमेवंजातीयके अन्तराधिकरणीयटीकाकृदुक्ते च भाव ऊह्यः । साधुत्वमित्यत्रेति । इत्येतदर्थप्रति-पादनायेत्यर्थः । इत्यत्रार्थे साधकतयेति वा । पृषोदरादीनीति सूत्रीयमञ्जर्याद्यनुसारेण व्याचष्टे । अपूर्वस्येति । हन्ति गच्छतीति हंस इत्यत्र गत्यर्थाद्धन्तेः पचाद्यचि कृते त्तस्य सगागमात्सकार-रूपवर्णागमनमित्यर्थः । इत्यत्रेति । हिसि हिंसायामित्यस्य पचाद्यचि इदित्कन् नुमिचेति ज्ञेयम् । हकारसकारयोरिति पाठः । हस्थाने नकारपाठेऽपीदित्वात् प्राप्तनुमो नकारस्य सकारात्पूर्वं भावित्वात्सिंह इत्यत्र विपर्यय एवेति । ज्ञेयम् । हंस इत्यत्र तृत्ववद्विह निकमिषिभ्य इत्यनेनौणादि-कसप्रत्ययेऽप्युपपत्तेर्मञ्जर्युक्तमुदाहरणमाह ॥ कौ जीर्यत इति । नश्छव्यप्रशानितीति । अम्परे छवि नकारांतस्य पदस्य रुर् नतु प्रशान्शब्दस्येति सूत्रार्थः । विसर्गसकारयोरिति । खरवसानयोरित्यनेन रेफस्य विसर्गे विसर्जनीयस्य स इत्यनेन विसर्गस्य सकारेच सतीत्यर्थः । उपलक्षणमेतत् । अत्रानुनासिक इत्यनेन रोः पूर्वस्याकारस्यानुनासिके तदभावपक्षे अनुनासिकात्पर इति सूत्रेण पूर्वस्यानुस्वारानुगमे वा भवांस्तरतीतिवद् वसंस्तत इति भाष्यपदवच्च रोः पूर्वस्याकारस्यानुनासिके वा तदभावपक्षेऽनुस्वारागमे वेत्यपि ज्ञेयम् । वसंस्तिरिति स्यादिति सानुस्वारः पाठः । उक्तरीत्या तथैव प्राप्तेः । वसस्तिरिति निरनुस्वारपाठे तु विसर्गसकारयोरित्युक्ततयोत्तरभाविनमनुनासिकादि- कमविवक्षितत्वा तदभावावस्थापन्नरूपप्रदर्शनमित्याहुः । उभयथर्क्ष्वितीति । इति सूत्रेणेत्यर्थः । अस्यविकल्प विधानेनेत्यनेनान्वयः । पूर्वेण नित्यप्राप्तेविकल्पः क्रियत इति काशिकानुसारेण सूत्र प्रवृत्तिं वर्णयति ॥ पूर्वेणेति । छन्दसीत्यनेन ऋक्ष्वित्यस्यार्थो वर्णितः । पृथक्सूत्रार्थकथनात् । सूत्रार्थस्तु नकारान्तस्य पदस्याम्परे छवि परत उभयथा भवति । रुर्वानकारो वा ऋग्विषय इति । तस्मिंस्त्वादधाति । तस्मिस्त्वादधातीत्याद्युदाहरणम् ।





