+++
title = "१० स्वीयस्वीकर्तृत्वात् स्वाहा जनार्दनः"

+++


## स्वीयं स्वीकुरुते यस्मात्स्वाहेत्युक्तो जनार्दनः

**स्वीयस्वीकर्तृत्वात् स्वाहा जनार्दनः**

**स्वीयं स्वीकुरुते यस्मात्स्वाहेत्युक्तो जनार्दनः**

## **अनुव्याख्यानम्**

***स्वीयं स्वीकुरुते यस्मात्स्वाहेत्युक्तो जनार्दनः ।***

### **सुधा**

हरतेर्जहातेर्वा डः । द्वावप्याङ्पूर्वौ(र्वकौ) स्वीकारे वर्तेते । स्वं = स्वभावतः स्वीयमेव हविरादि(इतरेषां) भ्रान्त्याऽस्ववत् प्रतीतं स्वीकुरुत इति स्वाहः । स चासौ अश्चेति स्वाहेति सम्बुद्धिः ।

### **शेषवाक्यार्थचन्द्रिका**

हरतेरिति । ह्रञ् हरण इत्यस्माद्धरतीति कर्तरि डः ‘अन्यत्रापि दृश्यते’ इत्यनेन वा ‘अन्येष्वपि दृश्यते’ इत्यनेन वा डप्रत्यये डित्वाट्टिलोपे हशब्दनिष्पत्तिः । यद्वा । ओहाक् त्याग इत्यस्मादुक्तरीत्या जहातीति कर्तरि डप्रत्यये डित्वाट्टिलोपे उक्तशब्दनिष्पत्तिरित्यर्थः । तर्हि स्वीकृरुत इति कथं भाष्यकारीयव्याख्यामित्यतः ‘क्रियावाचित्वमाख्यातुमैकैकोऽर्थः प्रदर्शितः । प्रयोगतोऽनुगन्तव्या अनेकार्था हि धातवः’ इति सत्यपि समाधाने प्रहार आहारः संहारो विहारः परिहार इत्यादाविव सोपसर्गत्वादुक्तधातुद्वयस्योपसर्गस्य च प्रसिद्धधात्वर्थबाधेनार्थान्तरपरत्वव्यवस्थाप-कत्वाद्युक्तं स्वीकारार्थतया भाष्यकारीयं व्याख्यनमित्याशयेनाह द्वावपीति । स्वीकुरुत इत्यभूततद्भावार्थच्विप्रत्ययार्थप्रदर्शनम् भ्रान्त्याऽस्ववदिति । कथं तर्हि स्वाहेति दीर्घश्रवणमित्यतः स्वाहशब्दस्य अशब्देन विशेषणसमासेनाऽऽकारान्तप्रातिपदिकनिष्पत्तेर्युक्तं दीर्घश्रवणमित्याह स चासाविति ॥ अश्चेति । अशब्दवाच्यश्चेत्यर्थः । तर्हि विश्वपा इत्यादिवत्स्वाहा इत्येव प्रथमैकवचनं स्यात्सम्बुद्धावपि ‘एङ्ह्रस्वात्संबुद्धेः’ इत्यादेरप्रवृत्तेरित्यतः शब्दस्वाभाव्यात्स्वाहेत्यस्याव्ययतया ‘अव्ययादाप्सुप’ इति सुपो लुकि सति स्वाहेत्याकारान्तस्यैव सम्बुध्द्यन्तत्वसिद्धेरित्याशयेनाह स्वाहेति ॥ सम्बुद्धिरिति । यद्यप्यसम्बुद्धिविक्षेऽपप्युक्तरीत्या विसर्गाश्रयणस्योपपादयितुं शक्यत्वात्सम्बुद्धि-त्वाश्रयणमनर्थकम् । तथाऽपि वसन्त इत्यादिसम्बुद्धिप्रायपाठात्तदाश्रयणं कृतमिति ध्येयम् ।

### **परिमल**

हरतेरिति । ह्रञ्हरण इत्यत ओहाक् त्याग इत्यतो वेत्यर्थः । जुहोतेरिति पाठे हुदानादनयोरित्यत इत्यर्थः ॥ स चासावश्चेतीति । स्वाह अ इत्यनयोः सवर्णदीर्घे स्वाद्युत्पत्तौ सु इति स्थितौ ‘अन्तादिवच्च’ इति सवर्णदीर्घस्य पूर्वान्तवद्भावेन ह्रस्वत्वे ‘एड्ह्रस्वात्सम्बुद्धेरि’ति सुलोपः ।

### **यादुपत्यं**

हरतेर्जहातेर्वेति । हृञ् हरण इत्यस्य ओहाक् त्याग इत्यस्य वा धातोरित्यर्थः । स्वीकुरुत इत्यत्र च्विप्रत्ययार्थं दर्शयति भ्रान्त्या अस्ववदिति ॥ स्वाहेति सम्बुद्धिरिति । इदं च स्वाहेत्याकारान्तम् अव्ययमित्यभिप्रेत्योक्तम् । अन्यथा आकारान्ते सम्बुद्धौ सुलोपाभावात्स्वाहा इति सम्बुद्धिरिति स्यादिति ज्ञातव्यम् ।

श्रीनिवासतीर्थीया

हरतेरिति । तथा च आङ्पूर्वकात् हृञ् हरणेऽस्माड् डप्रत्यये ऋकारलोपे आह् अ आह इति भवति । जहातेर्वा रूपम् । तथा च आङ्पूर्वकाद् ओहाक् त्यागेऽस्माड् डप्रत्यये टिभूताकारलोपे आह्अ=आह इति भवति ॥ द्वावपीति । उभावप्युक्तौ धातू इत्यर्थः ॥ स्वीकार इति । धातुद्वयार्थभूतौ हरणत्यागौ स्वीकारार्थकावित्यर्थः ॥ स्वमिति । तथाच स्व आहेत्यत्र सवर्णदीर्घे स्वाह इति भवति । ननु तर्हि स्वाहशब्दस्य सम्बुद्धिः स्वाह इत्येव स्यात् स्वाहा इत्याकारः किमर्थ इत्यतः सोऽपि भगवद्वाचक एवेत्याह स चासाविति । स्वाहश्चासौ अश्चेति विग्रहः सवर्णदीर्घे सति स्वाहा इति भवति पश्चात्स्वाद्युत्पत्तौ प्रथमैकवचनं स्वाहा इति भवति । सोमपाशब्दवदाकारान्तः पुल्लिङ्गस्तस्य सम्बुद्धिः स्वाहेत्येव भवतीति द्रष्टव्यम् । नन्वाकारान्ते सम्बुद्धौ सुलोपाभावात् हे सोमपा इतिवत् हे स्वाहा इत्येव स्यादिति वाच्यम् । छान्दसस्य सुलोपस्याङ्गीकारादित्याहुः ॥





