+++
title = "१२ अशेषक्रियानामशब्दै भगवानेव मुख्यवाय्यः"

+++


## इत्यशेषक्रियानामशब्दैरेको जनार्दनः

**अशेषक्रियानामशब्दै भगवानेव मुख्यवाय्यः**

**इत्यशेषक्रियानामशब्दैरेको जनार्दनः**

### **सुधा**

एवं योगवृत्या पदसमन्वयेऽङ्गीकृते लब्धं प्रयोजनमाह इत्यशेषेति ।

## **अनुव्याख्यानम्**

***इत्यशेषक्रियानामशब्दैरेको जनार्दनः ।***

***उच्यते मुख्यतो यस्मात्पदवर्णस्वरात्मभिः ।***

***तस्मादनन्तगुणता***

इति = उक्तदिशा । तेन विभक्त्यार्थानुपपत्तिः । क्रियाशब्दा आख्यातपदानि । नामशब्दाः सुबन्ता(पद)नि । ‘एक’ इति शब्दान्तरन्यायेन प्राप्तं भेदमपाकरोति । अभिधेयभेदे हि नानन्तगुणता सिध्यति । मुख्यतो योगवृत्या । क्रियानामशब्दैरित्यस्यानुवादः पदवर्णस्वरात्म-भिरिति । न केवलं पदवर्णात्मभिः किं तूदात्तादिस्वरात्मभिश्च । ननु वर्णानामपि वाचकत्वे विभक्त्यन्तत्वे च पदत्वमेव । तत्किमर्थं पृथग्ग्रहणम् । एकानेकवर्णात्मकत्वविवक्षयेति ब्रूमः । अनन्तगुणता सिध्द्यतीति शेषः । हिशब्दोऽपर्यायत्वादिति सूचयति । अनेन रूढिमात्रेण पदसमन्वयाङ्गीकारो निष्प्रयोजनो ऽनन्तगुणत्वासिद्धेरिति पूर्वपक्षिणोक्तं परिहृतमित्युक्तं भवति ।

ननु च न निर्वचनस्य शक्यकरणत्वमात्रेणानन्तगुणत्वं परमेश्वरस्य वेदतः सिध्यति । निर्वचनस्य व्याख्यातृमतिपरिकल्पितस्यार्थान्तरेऽन्यथा च सम्भवात् । अन्यथा श्वित्री शोधनं करोति इत्यभिप्रायेण प्रयुक्तस्य श्वेतो धावतीति वाक्यस्य इत सारमेयो द्रुतं गच्छतीत्यपि प्रमेयं प्रसज्येतेत्यत उक्तं श्रुतीति ।

**अनुव्याख्यानम्**

***श्रुतितात्पर्यतोऽस्य हि ॥***

भवेदेवं यदि वसन्त इत्यादिश्रुतीनामुक्तविधनिर्वचनेन परमेश्वरगुणेषु तात्पर्यं न स्यात् । तच्चास्तीत्युपपादयिष्याम इति च हिशब्दः । योगवृत्यङ्गीकारस्य प्रयोजनान्तरमाह विज्ञानेति ।

**अनुव्याख्यानम्**

***विज्ञानार्थत्वतः सर्वशब्दानां नास्ति दूषणम् ॥***

वैदिकानां सर्वशब्दानामेवं योगवृत्त्या विज्ञानार्थत्वतोऽनन्तगुणोपेततया परमेश्वरज्ञानार्थत्वे-नाङ्गीकृथत्वाद्वसन्ताद्यात्मकतया रूढ्यङ्गीकारप्रयुक्तं यदनित्यत्वादिदूषणमुक्तं तन्नास्तीत्यर्थः । तदनेन ‘ज्येरि’ति सूत्रस्य लेशतस्तात्पर्यमुक्तं भवति । एवं कर्मकाण्डस्य ब्रह्मणि प्रतिपदसमन्वय- प्रतिपादनेन समन्वयसूत्रस्यानुपपत्तिः परिहृता । इदानीं वाक्यान्वयपक्षाङ्गीकारेणापि तां परिहरति अङ्गीकृतेऽपीति ।

**अनुव्याख्यानम्**

***अङ्गीकृतेऽपि नैवास्ति दोषो वाक्यसमन्वये ॥***

वाक्यसमन्वयेऽङ्गीकृतेऽपि ब्रह्मणि वसन्त इत्यादिवाक्यानां समन्वयाङ्गीकारादपि दोषः समन्वयसूत्रानुपपत्तिर्नैवास्तीत्यर्थः । अनेन वाक्यान्वयादिति सूत्रस्य तात्पर्यमुक्तं भवति ।

### **शेषवाक्यार्थचन्द्रिका**

इतीत्यस्य व्याख्यानम् उक्तदिशेति । ज्योतिष आयजेतेत्यादि-सम्बुद्धिरूपपदच्छेदमङ्गीकृत्य प्रदर्शितस्तुतिरूपत्वेनेत्यर्थः । तत्प्रयोजनमाह तेनेति । ज्योतिषा यजेतेत्यादिपदच्छेदस्य वाक्यसमन्वयोपयुक्तस्य पदसमन्वयदशायामनङ्गीकारेण तदा क्रियाकारक-विभक्तीनामेवाभावान्न तदर्थानुपपत्तिरिति भावः ॥ शब्दान्तरेति । शब्दान्तरे कर्मभेद इत्यधिकरणोक्त-न्यायेनेत्यर्थः । अयं च न्याय आनन्दमयाधिकरणे विवृतस्तत्रैवानुसन्धेयः । पदवर्णस्वरात्मभिरित्यस्य क्रियानामशब्दैरित्यनेन पौनरुक्त्यं परिहरति क्रियेति । ननु निष्प्रयोजनत्वादनुवादवैय्यर्थ्य-मित्यतोऽधिकविधानार्थत्वान्न तदित्याह न केवलमिति । शक्तं पदमित्यभिप्रायेण वाचकत्व इत्युक्तम् । सुप्तिङन्तं पदमित्यभिप्रायेणोक्तं विभक्त्यन्तत्व इति ॥ अनेनेति । अनन्तगुणताऽस्य हीत्यनेन भाष्यखण्डेनेत्यर्थः ॥ परिहृतमिति । अनङ्गीकारेण परिहृतमित्यर्थः ॥ व्याख्यातृमतिपरिकल्पि-तस्येति । तन्मतेरनेकरूपत्वादिति भावः । श्वेत इत्यस्यार्थः श्वित्रीति । कुष्ठ इत्यर्थः । धावतीत्यस्यार्थः शोधनं करोतीति । धावुगतिशुध्द्योरिति धातुव्याख्यानादिति भावः । इतः सामेय इत्यनेन श्वा इत इति पदच्छेदो दर्शितो भवति । उपपादयिष्याम इति । ‘एतमेव तथा सन्तमि’त्यादिनेति शेषः ॥ प्रयोजनान्तरमिति । ‘इत्यशेषक्रियानामे’त्यादिना योगाङ्गीकारप्रयोजनस्योक्तत्वात्प्रयोजनान्तरमि-त्यन्तरशब्दप्रयोगः ॥ अनेनेति । ‘जातमोतमि’त्यादिभाष्येणेत्यर्थः ॥ लेशत इति । सङ्क्षेपेणेत्यर्थः । तत्र इत्यशेषेत्यनेन ज्योतिरिति सौत्राप्रतिज्ञाभगस्य जातमोतमित्यादिना हेतुभागस्य तात्पर्य-निरूपणमिति ज्ञेयम् । तां समन्वयसूत्रानुपपत्तिम् ॥ परिहरतीति । ततो न तद्वैय्यर्थ्यमिति भावः।

### **परिमल**

न विभक्त्यर्थानुपपत्तिरिति । सर्वस्य सम्बुध्द्यन्तत्वेन सम्बोधनार्थत्वात्कर्म-करणादिकारकविभक्तेश्चास्यां दशायामभावादिति भावः ॥ शब्दान्तरन्यायेनेति । अयं न्याय आनन्दमयनये विवृतः । मुख्य इत्यनुवादः । योगवृत्त्येति व्याख्या ॥ श्वित्रीति । कुष्ठदेहवानित्यर्थः ॥ धावतीति । धावु शौच इति धातुः । श्वा इत इति विच्छिद्यार्थमाह इत इत्यादिना ॥ उपपादयिष्याम इति । ‘कःछछन्दसामि’त्यनेन ‘एतमेव तथा सन्तमि’त्यादिना चेति भावः । लेशत इति । योगमात्रोक्त्या महायोगरूढयुक्तिपरस्य ‘उपक्रमात्’ इत्यस्य लेशतः ‘अस्य हि’ इति

हिशब्दोक्त्या ‘तथा ह्यधीयत एके’ इत्यंशस्य च लेशतस्तात्पर्यमुक्तमित्यर्थः ॥ इति सूत्रस्येति । समाकर्षादितिनयगुणसूत्रस्य ।

### **यादुपत्यम्**

उक्तदिशेति । ज्योतिषा आयजेतेत्यादिसम्बुद्धिरूपपदच्छेदमङ्गीकृत्य प्रदर्शित-स्तुतिरूपत्वेनेत्यर्थः । तथा च ज्योतिषा यजेतेत्यादिपदच्छेदस्य वाक्यसमन्वयोपयुक्तस्य पदसमन्वयदशायामनङ्गीकारेण तदा क्रियाकारकवाचिविभक्तीनामेवाभावान्न तदर्थानुपपत्तिर्दोषायेति भावः । तथा हि श्रुतिः ‘सृजतो हि श्रुतयोऽनुवर्तन्ते नैवासृजतः । किं वा विदधते किं वा निषेधन्ति स्तुतिमात्रा एव ते स्युः’ इति । शब्दान्तरन्यायेनेति । अयं न्याय आनन्दमयाधिकरणे प्रदर्शितोऽस्मा-भिस्तत्रैवानुसन्धेयः ॥ अनुवाद इति । अतो न पौनरुक्त्यमिति भावः । अनुवादोऽधिकविधानार्थोऽतो न व्यर्थ इत्याशयेनाह न केवलमिति । शक्तं पदमिति मताभिप्रायेण वाचकत्व इत्युक्तम् । विभक्त्यन्ता वर्णाः पदमिति मतमाश्रित्य तु विभक्त्यन्तत्वमित्युक्तमिति द्रष्टव्यम् । श्वेत इत्यस्यार्थः श्वित्रीति । कुष्ठ इत्यर्थः । धावतीत्यस्यार्थः शोधनं करोतीति । धावु गतिशुध्योरिति धातोः ॥ इतः सारमेय इति । अत्र श्वा इत इति पदच्छेदो द्रष्टव्यः ॥ उपपादयिष्याम इति ॥ ‘तस्यापि पूर्वसिद्धस्ये’त्यनुपदमेवेति शेषः ॥ लेशत इति । अशेषक्रियानामेत्यादिना ज्योतिरिति प्रतिज्ञायाः, जातमोतमित्यादिनाम् उपक्रमादिति हेतुभागस्य च तात्पर्यकथनादिति भावः ॥

### **श्रीनिवासतीर्थीया**

यदुक्तं पूर्वपक्षिणा सर्वेषां पदानां ब्रह्मपरत्वे वसन्ते ज्योतिषेति सप्तमीतृतीयादिविभक्तिवैय्यर्थ्यमिति तत्परिहृतमित्याह तेनेति । सर्वेषां वसन्त इत्यादिपदानां भगवत्सम्बोधनरूपाणां तद्वाचकत्वमेव, न सप्तम्यादिविभक्तिपरत्वमित्यङ्गीकारेणेत्यर्थः ॥ शब्दान्तरेति । अथैष ज्योतिरित्यादौ संज्ञाभेदेन कर्मभेदः, एवं ज्योतिषेत्यादिशब्दभेदादभिधेये भेदशङ्का प्राप्तेत्यर्थः । नन्वेक इत्यनेनाभिधेयैक्यं किमिति वाच्यम्, अभिधेयभेद एव किं न स्यादित्यत आह अभिधेयभेदे हीति । एकस्यैव भगवतः सर्वशब्दवाच्यताऽप्राप्त्या इतरवाचकशब्द-प्रतिपाद्यगुणालाभेन भगवतो यच्छब्दवाच्यत्वमङ्गीकृतं तच्छब्दप्रतिपाद्यगुणस्यैव लाभेनानन्तगुणपूर्णता न सिध्यतीत्यर्थः । नन्वधिकानुक्तेर्व्यर्थोऽनुवाद इत्यत आह न केवलमिति । पृथक् पदात् । एकेत्युत्तरम् एकवर्णात्मकपदानेकवर्णात्मकपदविवक्षयेत्यर्थः । तथाच पदशब्देनानेकवर्णात्मकपदं विवक्षितं वर्णशब्देनैकवर्णात्मकमिति भावः ॥ अनेनेति । रूढिमनङ्गीकृत्य योगेनैव सर्वशब्दानां भगवत्परत्वाकथनेनेत्यर्थः ॥ अन्यथेति । अन्यपरस्यापि शब्दस्य शक्यनिर्वचनत्वमात्रेणान्यपरत्वम् इत्यर्थः । परमेश्वरज्ञानार्थत्वेन परमेश्वरज्ञानप्रयोजनकत्वेनेत्यर्थः ॥ प्रयोजनान्तरमिति । पूर्वं योग-वृत्यङ्गीकारस्य तस्मादिति वाक्येनानन्तगुणत्वसिद्धिरूपस्यैकस्य प्रयोजनस्योक्तत्वादित्यर्थः ॥ लेशत इति । जातमोतमिति ज्योतिःशब्दव्याख्याने सूत्रे ज्योतिरिति प्रतिज्ञापदस्यैव ज्योतिर्ब्रह्मेति तात्पर्यमुक्तं भवतीत्यर्थः । पृथक् पृथगर्थेषु वाचकत्वेन स्थितवाक्यस्यान्ततो भगवत्परत्वं वाक्यान्वय इत्यर्थः ।

### **वाक्यार्थरत्नमाला**

ज्योतिषायजेतेत्यादिपदेति । ज्योतिषेति तृतीयान्तम् । आयजेतेति लिङ्पदम् । वसन्त इति सप्तमीं तादृशरूपेण पदछेदस्येत्यर्थः । शब्दान्तरे कर्मभेदे
कृतानुबन्धत्वादिति द्वितीयस्य द्वितीयपादे प्रथमाधिकरणे इत्यर्थः । आनन्दमायाधिकरण इति । अथैष ज्योतिरथैष विश्वज्योतिरथैष सर्वज्योतिरेतेनेत्यादिना सिद्धान्तितं भेदलक्षण इत्यन्तेनेत्यर्थः । अपाकरोतीति मूलम् । एकस्यैव ब्रह्मण अपर्यायानन्तशब्दवाच्यताया नामानि सर्वाणीत्यादिप्रमाणसिद्धतया ज्योतिरादि-शब्दानां भिन्नभिन्नार्थप्रतिपादकत्वेपि प्रकृतशब्दानां ब्रह्ममात्रवाचकत्वं युक्तमित्यपाकरोतीत्यर्थः । हेतुभागस्येति ।





