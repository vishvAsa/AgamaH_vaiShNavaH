+++
title = "०१ भगवति वसन्तादिशब्दानां योगरूढ्यभावात् समन्वयसमर्थनम्"

+++


## ॐ ज्योतिरुपक्रमात्तु तथा ह्यधीयत एके ॐ

**भगवति वसन्तादिशब्दानां योगरूढ्यभावात् समन्वयसमर्थनम्**

**अथ ज्योतिरधिकरणम्**

**ॐ ज्योतिरुपक्रमात्तु तथा ह्यधीयत एके ॐ**

### **सुधा**

ॐ ज्योतिरुपक्रमात्तु तथा ह्यधीयत एके ॐ ॥ ज्योतिष्टोमेन स्वर्गकामो यजेत । वसन्ते वसन्ते ज्येतिषा यजेतेत्यादिकर्मकाण्डगते वाक्ये सन्देहः किमेतद् ब्रह्मणि समन्वेत्युतनेति । नेति पूर्वः पक्षः । तथाहि । किमत्र वाक्यार्थो ब्रह्मकिंवा पदार्थः । नाद्यः । ज्योतिष्टोमकर्तव्य-तादेर्वाक्यार्थतया प्रतीतेः । न द्वितीयः । पदानि हि अमूनि किं रूढ्या ब्रह्मवाचीनि किंवा योगेन । आद्येऽपि किं प्रसिद्धवसन्ताद्यात्मकत्वेन तत्पदानं ब्रह्मणि रूढिराश्रीयते उत पृथगेव । नाद्यः । तेषां जडत्वानित्यत्वादिना ब्रह्मणोऽपि दूषणप्रसङ्गात् । न द्वितीयः । अनेकार्थतास्वीकारस्यान्याय्य-त्वात् । न हीश्वरे वसन्तादिशब्दानां रूढिः प्रमाणवती । न च रूढ्या समन्वयसमाश्रयणे प्रयोजनमस्ति । गुणपूर्त्यसिद्धेः । नापि योगेन । योगस्य रूढेर्जघन्यवृत्तित्वेन मुख्यार्थताऽसिद्धेः । न चैवंविधं योगमपि पश्यामः । योगे च प्रकृत्यादिविभागः पूर्वोत्तरपदविभागश्चाङ्गीकरणीयः । तत्र प्रकृत्यादेरीश्वरवाचित्वमस्ति न वा । आद्ये योगानुपपत्तिः सामर्थ्याभावात् । द्वितीये ब्रह्मणि सर्वशब्दसमन्वयानुपपत्तिः । प्रकृत्यादेरन्यपरत्वात् । किञ्च सर्वेषां पदानां ब्रह्मपरत्वं विभक्तिवैयर्थ्यं कर्मानुष्ठानविलोपश्च प्राप्नोति । क्रियोपहितरूपत्वात्कारकाणां क्रियाभिधायकस्य चाभावात् । अनुष्ठापकप्रमाणान्तरादर्शनात् । तस्मादयुक्तं समन्वयसूत्रमिति ।

### **शेषवाक्यार्थचन्द्रिका**

ॐ ज्योतिरुपक्रमात्तु तथा ह्यधीयत एके ॐ ॥ पदार्थतया वाक्यसमन्वयाक्षेपपरिहारार्थत्वान्न भगवति सकलशब्दयोगनिरूपणपरोत्तरभाष्यवैय्यर्थ्यमित्याशये- नोदाहरणसंशयप्रदर्शनपूर्वकं वाक्यानां भगवति समन्वयाक्षेपप्रकारं दर्शयति ज्योतिष्टोमेनेत्यादि ॥ एवमेवेति । पृथगेवेत्यर्थः ॥ क्वचित्तथैव पाठः । अन्याय्यत्वादिति । अन्या यश्चानेकार्थत्वमित्युक्तेरिति भावः । नन्वेवमक्षादिशब्दानामप्यनेकार्थत्वं न स्यादित्यतस्तत्राभिधानादिरूपप्रमाणबलात्तत्सम्भवेऽपीह तदभावान्न नानार्थत्वं युक्तमित्याशयेनाह न हीति । रूढिज्ञपकाभिधानादेरभावादिति भावः ॥ न चेति । नापीत्यर्थः । गुणपूर्त्यसिद्धेरिति । तदधीनत्वन्यायेन ब्रह्मणि सर्वशब्दसमन्वये सर्वनियन्तृत्वा-दन्यस्य गुणस्यासिद्धेरित्यर्थः ॥ रूढेरिति । कर्मादाविति शेषः ॥ मुख्यार्थताऽसिद्धेरिति । ततश्च तत्तु समन्वयादित्यवधारणानुपपत्तिरिति भावः । अङ्गीकृत्य च ब्रह्मणि योगं कर्मादिनिष्ठरूढेस्तस्य दौर्बल्यमभिहितम् । वस्तुतस्तु योग एवासिद्ध इत्याह न चेति । नापीत्यर्थः । ‘जातमेतमि’तिवक्ष्यमाण-रीत्य योगोपलम्भान्न तदसिद्धिरित्यरुचेराह योगे चेति । प्रकृत्यादीत्यादिपदेन प्रत्ययपरग्रहः ॥ आद्य इति । प्रकृत्यादेरीश्वरवाचित्वे समुदायस्य ब्रह्मणि वृत्तिर्न स्यादित्यर्थः । तत्कुत इत्यतोऽवय-वसमुदाययोर्द्वयोरपि भगवन्नाममात्रत्वेन समुदायस्य भगवत्प्रतिपादने सामर्थ्याभावादवयवार्थस्य पङ्कस्य पङ्कजेति समुदायार्थत्वाभावाद् अन्यथा तत्प्रसङ्गादित्याह सामर्थ्येति । ततश्च न समुदायोक्तगुणलाभ इति भावः ।

नन्ववयववृत्त्या समुदायस्य परमेश्वरे वृत्ताववयवानामन्यपरत्वाङ्गीकारान्न वृत्त्यनुपपत्तिः पुनस्तदवयवस्याप्यन्यपरत्वामुपादायावयवस्य भगवति वृत्त्युपपत्तेर्न सर्वशब्दसमन्वयानुपपत्तिरित्य-रुचेराह किञ्चेति । प्रत्येकं सम्बन्धात्प्राप्नोतीत्येकवचनोपपत्तिः । ननु कारकेषु विभक्तयो वर्तन्त इत्यादिनाऽन्यत्र कारकाणामेव विभक्त्यर्थत्वव्यवस्थापनात् । भगवतश्च प्रधानक्रियास्ववान्तरक्रियासु च मुख्यकारकतया तस्यैव विभक्त्यर्थत्वसम्भवात्कथं विभक्तिवैय्यर्थ्यमित्यतः कारकाणां ‘क्रियां कुर्वद्धि कारकमि’ति तल्लक्षणेन क्रियोपहितस्वरूपत्वाद् ब्रह्मणः सर्वशब्दावाच्यत्वपक्षे क्रियावाचकपदेनैव क्रियासिद्ध्या तदुपहितस्वरूपकारकत्वस्य ब्रह्मणि सत्त्वेन तस्य विभक्त्यर्थत्वसम्भवेऽपि सर्वशब्दानां ब्रह्मवाचकत्वे क्रियाभिधायकाभावेन तदसिध्द्या तदुपहितस्वरूपकारकत्वस्याप्यभावान्न ब्रह्मणो विभक्त्यर्थत्वमित्याशयेनाह क्रियेति । कर्मानुष्ठाने लोपमप्युपपादयति अनुष्ठापकेति । ज्योतिषा यजेतेत्यादिवाक्यस्थानां ज्योतिरादिशब्दानां ब्रह्मपरत्वेन तत्प्रापकत्वाभावादन्यस्य च कर्मतदङ्गतत्क्रमदेशकालाधिकार्यादिप्रापकस्याभावादिति भावः ।

### **परिमल**

ॐ ज्योतिरूपक्रमात्तु ॐ । ज्योतिरादिपदनिरुक्तेः सङ्गत्यर्थं तद्य्वावर्त्यं चोद्यं विवृण्वानो विषयसंशयपूर्वपक्षानाह ज्योतिष्टोमेनेति । भाष्ये ज्योतिरादिशब्दनिरुक्तावप्यस्योक्तिरत्र पूर्वोत्तरपादविभागस्य स्फुटत्वाद्वाक्ष्यमाणाक्षेपस्य सुबोधत्वाय वा ज्योतिःशब्दोऽपि ज्योतिष्टोमपर्याय इति द्योतनाय वा । कालविधिपरे कर्मकर्तव्यत्वाप्रतीतेस्तत्प्रतीतये वा(एव) प्रधानवाक्ये तद्गुणविधिवाक्ये च सर्वत्र सन्देह इति द्योतनाय वा निष्फलयूपादिबोधकवाक्यानां फलवज्ज्योतिष्टोमकर्तव्यतापर्यवसानस्य सुज्ञानत्वाय वा ज्योतिष्टोमवाक्यस्याप्युक्तिः । समन्वेतीति । शक्तितात्पर्यवद्भवति न वेत्यर्थः । भाष्ये समाकर्षनयस्थवाक्यान्वयादिति गुणसूत्रार्थस्याप्यत्राग्रे ‘अङ्गीकृतेऽपि’ इत्यादिना वक्ष्यमाणत्वात्तद्य्वा- वर्त्यकोटिः किमत्र वाक्यार्थो ब्रह्मेति ॥ ज्योतिष्टोमकर्तव्यतादेर् ज्योतिष्टोमेष्टसाधनत्वादेः । ज्योतिर्नयव्यावर्त्यपूर्वपक्षमाह न द्वितय इत्यादिना । अक्षादिशब्दानामिव न दोष इत्यत आह न हीति । आद्यसूत्रव्यावर्त्यमुक्त्वा कल्पनेतिसूत्रव्यावर्त्यमाह योगे चेति । एतच्च चोद्यं तेषु तेषु पदार्थेषु रूढिः’ इत्यादिना निरस्यते । प्रकृत्यादीत्यादिपदेन प्रत्ययग्रहः ॥ सामर्थ्याभावादिति । भगवन्मात्रवाचकपद-योरन्योन्याकाङ्क्षारूपसामर्थ्याभावादित्यर्थः । किञ्चेति । एतदपि सर्वस्य सम्बुध्द्यन्ततोक्त्या निरस्यते ॥ कर्मानुष्ठानविलोपश्चेति । एतदपि ‘तेषु तेषु पदार्थेषु’ इत्यादिना निरस्यते । ननु कर्तृकरणत्वादि-कारकत्वसिद्धये विभक्तिसाफल्यमस्त्वित्यत आह क्रियेति । ‘‘क्रियां कुर्वद्धि कारकमि’’ति क्रियोपाधिकरूपत्वादित्यर्थः । कर्मानुष्ठानविलोपः कुत इत्यत आह अनुष्ठापकेति ॥ अयुक्तं समन्वयसूत्रमिति । तत्राशेषशब्दसमन्वयस्य प्रतिज्ञानादिति भावः ।

### **यादुपत्यम्**

॥ ॐ ज्योतिरुपक्रमात्तु तथा ह्यधीयत एके ॐ ॥ नन्वक्षादिशब्देष्वनेकार्थ-तास्वीकारो दृश्यत इत्यत आह ॥ न हीश्वर इति । अनेकार्थेष्वक्षादिशब्दानां रूढिः प्रमाणवतीति भावः । प्रकृत्यादीत्यत्रादिपदेन प्रत्ययग्रहणम् ॥ आद्ये योगेति । जगज्जनकत्वादिगुणलाभाय स्वीकृतयोगानुपपत्तिरित्यर्थः ॥ सामर्थ्येति । प्रकृतिप्रत्ययोरुभयोरपि भगवन्नाममात्रत्वेन समुदायस्योक्तगुणप्रतिपादने सामर्थ्याभावादित्यर्थः । विभक्तिवैय्यर्थ्यमुपपादयति ॥ क्रियोपहितेति । ‘क्रियां कुर्वद्धि कारकमि’ति तल्लक्षणादिति भावः । कारकाणामेव विभक्तिवाच्यत्वात्तेषां च क्रियाभावेऽभावाद्विभक्त्यर्थाभावः प्राप्त इत्युक्तं भवति । कर्मानुष्ठानविलोपश्चेत्युक्तमुप-

पादयति अनुष्ठापकेति ॥

### **श्रीनिवासतीर्थीयम्**

ॐ ज्योतिरुपक्रमात्तु तथा ह्यधीयत एके ॐ ॥ पृथगेवेति । वसन्ताद्यनात्मकत्वेन पृथगेव तत्र रूढिराश्रीयत इत्यर्थः । रूढेः सकाशादिति शेषः । न ह्यमुख्यवृत्त्या प्रतिपादितस्य मुख्यत्वं सम्भवतीति भावः । एवं विधं रूढ्यापेक्षया प्रबलम् । कारकाणां विभक्त्यर्थभूतकर्त्रादिकारकाणाम् । क्रियोपहितरूपत्वात् ‘क्रियां कुर्वद्धि कारकमि’ति

वचनेन क्रियासम्बद्धार्थाभिधायकत्वादित्यर्थः ॥ अभावादिति । क्रियाभिधायकस्यापि यजेतेत्यादेर्ब्रह्मपरत्वादित्यर्थः ।

### **वाक्यार्थरत्नमाला**

ज्योतिरुपक्रमात्तु तथाह्यधीयत एके ॥ सूत्रानुव्याख्यानयोर् ज्योतिःशब्द-स्यैवोपादाने निर्वचने च सत्यपि ज्योतिष्टोमपदोपेतवाक्यस्य मूल उदाहरणं वस्तुत उदाहरणत्वा-भिप्रायेण ज्योतिःशब्दसमानार्थत्वाभिप्रायेण च । अत एव तत्वप्रकाशिकायां ज्योतिषां स्तोम इत्यादिरूपावा इत्यादिना तच्छब्दपुरस्कार एव कृत इति ज्ञेयम् । पदार्थतया वाक्येति । वाक्यार्थत्वेन वाक्यसमन्वयस्यानङ्गीकारात्तं व्यावर्तयितुं पदार्थतयेत्युक्तम् । वाक्यार्थतया वाक्यसमन्वयपक्ष-स्त्वाक्षिप्तोऽपि अनङ्गीकारपराहत इति न तदाक्षेपपरिहारार्थत्वोक्तिः । पदार्थत्ववाक्यार्थत्वरूपाभ्यां समन्वयाक्षेपप्रदर्शनात्सामान्यत एव समन्वयेति तूत्तरत्रोक्तमिति ज्ञेयम् ।

तत्तु समन्वयादित्यवधारणेति । तत्तु समन्वयादित्यत्र संशब्दवाच्यमित्यवधारणानुपपत्तिः । ब्रह्मणो मुख्यवाच्यत्वस्यैवाभावे ब्रह्मैवेत्यवधारणायोगादित्यर्थः । अथवा तुशब्दस्यावधारणार्थताया व्याख्यातत्वाद् इन्द्रादिशब्दैर्ब्रह्मण इव कर्मादिवाचकशब्दैः कर्मादेरपि मुख्यतो वाच्यतया ब्रह्मैव शब्दमुख्यार्थ इत्यवधारणायोग इत्यर्थः । एकैकशब्दस्योभयार्थत्वे तत्वित्यवधारणानुपपत्तेरित्येव तु वक्ष्यति ज्योतिरधिकरणविवरणस्थलीयैतन्मूलतयेत्यनुभाष्यव्याख्यावसरे मूलकार इति ज्ञेयम् । रूढेस्तस्येति । रूढेः सकाशाद्योगस्येत्यर्थः । प्रकृत्यादेरीश्वरेत्युक्तेरत्रेव प्रकृत्यादीत्यादिपदस्या-सङ्कुचितवृत्तित्वे पूर्वोत्तरपदेतिपृथगभिधानानर्थक्यमित्यतः सङ्कोचेनार्थमाह । आदिपदेन प्रत्ययेति । प्रकृत्यादिविभागोहि ज्योतिरित्यादिर्ज्योतिरादिशब्दे । पूर्वोत्तरपदविभागस्तु ज्योतिष इत्यादिशब्दे ज्योतिष इत्यादिरूप इति विवेको ज्ञेयो मूले । आद्य इत्यस्य व्याख्यानं प्रकृत्यादेरीश्वर वाचित्व इति । योग इत्यस्यार्थः समुदायस्य वृत्तिरिति । ब्रह्मणीति योग्यतया पूरितमिति ज्ञेयम् । अवयवसमुदायेति । अत्र प्रकृतिप्रत्ययरूपौ पूर्वोत्तरपदरूपौ वाऽवयवौ च तत्समुदायश्च तयोर्द्वयोरित्येवम् अर्थः । अवयवपदमनुद्भूतभेदम् । तेन प्रकृत्याद्यवयवस्य तत्समुदायस्य चेति योजनान्न द्विवचनानुपपत्तिः । वक्ष्यति च अवयवानामिति । ततश्चोक्तावयवयोर्भगवान्नाममात्रत्वेनावयवार्थस्य च पङ्कादेः समुदायार्थ-त्वाभावस्य दृष्टतया समुदायेनावयवार्थभगवत्प्रतिपादनं न सम्भवति । समुदायस्य तदवयवार्थ-संसर्गप्रतिपादकस्यावयवार्थमात्रप्रतिपादने सामर्थ्याभावादिति योजना । मास्तु योगोऽपीत्यत आह । ततश्चेति । तेषु तेषु पदार्थेषु रूढिरङ्गीकृतेत्युत्तरभाष्यावतारमूले जातमोतं यस्मिन्निति व्युत्पत्यसम्भवस्योक्तत्वादत्रासामर्थ्यं व्युत्पत्यसम्भवरूपं व्याख्येयम् । अत एव तदनुसारेण शङ्कते । नन्ववयवेति । कारकेषु हीति । कारकवाचिन्य इत्यर्थः । अन्यत्रेति । सर्वान्तर्यामिणि हरावित्येतत्तत्वनिर्णयटीकायामित्यर्थः । सर्वशब्देति । कतिपयशब्दैर्वाच्यत्व इत्यर्थः । केनचिच्छब्देन वाच्यत्वेऽपि शब्दान्तरैरवाच्यत्व इति यावत् । तदसिध्या तदुपहितस्वरूपकारकत्वस्याप्यभावादिति पाठः । कारकाणामप्यभावादिति क्वाचित्कपाठेपि कारकाणामभावात्कारकत्वस्य ब्रह्मण्य-सम्भवेनेत्यर्थकत्वमित्याहुः ।

  

