+++
title = "०८ प्रधानस्य अशब्दत्वप्रतिपादनं न पादार्थ इति सहेतुकं निरूपणम्"

+++


## न शब्दवाच्यतैवात्र प्रधानस्य निषिध्द्यते

**प्रधानस्य अशब्दत्वप्रतिपादनं न पादार्थ इति सहेतुकं निरूपणम्**

**न शब्दवाच्यतैवात्र प्रधानस्य निषिध्द्यते**

### **सुधा**

किञ्च प्रधानस्य शब्दवाच्यता ईक्षत्यधिकरणानन्तरमेव निषेध्या । त्रिपादीम् अतिक्रम्य अत्र निषिध्यत इति(न युज्यते।) व्यवधान(ने) कारणानिरूपणादिति । किञ्च पादप्रतिपाद्योऽर्थ-स्तथाविधो भवति, यस्तत्पादस्थसकलसूत्रप्रतिपाद्यः । न च अत्र पादे सर्वेषु (अपि) सूत्रेषु प्रधानस्य शब्दवाच्यतैव निषिध्यत इति नियमोऽस्ति, येनायमेतत्पादार्थः स्यात् । कारणत्वेनेत्यादौ तदभावात् । तत्रापि परम्परया तदेव साध्यमिति चेत् । तर्हि पारम्पर्यस्यातीतपादार्थेऽपि सुवचत्वाद् अत्रैव प्रधानस्य शब्दवाच्यता निषिध्यत इति नास्ति । स हि पादार्थो यो नान्यत्र प्रतिपाद्यत इति ।

### **शेषवाक्यार्थचन्द्रिका**

ननु मन्मते तत्तु समन्वयादित्यत्र ब्रह्मणि सर्वशब्दसमन्वय-स्याप्रतिज्ञाततया तादर्थ्येन प्रधानादेव्यक्तादिशब्दार्थत्वनिराकरणस्यानुपयोगेऽपीक्षतेर्नाशब्दमित्यत्र प्रतिज्ञातस्य प्रधानाशब्दत्वस्य तस्याव्यक्तादिशब्दार्थत्वेऽनुपपत्तिप्रसङ्गात्तादर्थ्येन तन्निरासस्य मन्म-तेऽप्युपयोगोऽस्त्येवेत्यतो निष्फलतया प्रधानाशब्दत्वस्य तत्राप्यप्रतिज्ञातव्यतया तन्निरासवैफल्य-मेवेत्याशयेन तत्र प्रतिज्ञाताशब्दत्वोपपादकत्वे तदानन्तर्यमेव स्यादित्याह किञ्चेति । ननु तत्तु समन्वयादिति प्रतिज्ञातकारणवाक्यसमन्वयजिज्ञासया प्रतिबन्धान्न तदानन्तर्थं, तस्यां च त्रिपाद्यां पूर्णयागवसरलक्षणसङ्गत्याऽत्राशब्दत्वोपपादनोपपत्तेरस्ति व्यवधानकारणमित्यत आह किञ्चेति । यद्यपि सिद्धान्त इव परमतेऽपि प्रायिकत्वेन पादव्यवस्थोपपादयितुं शक्या तथाऽपि सिद्धे पादार्थत्वे तदनुसरणम् । प्रकृते तु तदेवासिद्धमिति न प्रायिकत्वानुसरणमिति भावेनैतदुक्तमिति ध्येयम् ॥ कारणत्वेनेत्यादाविति । ‘कारणत्वेन चाकाशादिषु’ इत्यत्र ‘आत्मन आकाश; सम्भूतः’ इति वेदान्तेषु क्वचिदाकाशादिका सृष्टिरुच्यते क्वचिच्च ‘तत्तेजोऽसृजत’ इति तेज आदिका ततो विरोध इति सृष्टिवाक्यविगानस्य, ‘जगद्वाचित्वात्’ इत्यत्र ‘यस्य चैतत्कर्म स वेदितव्यः’ इत्यादिवाक्यानं जीवादिपरत्वस्य, ‘वाक्यान्वयात्’ इत्यत्र ‘आत्मा वा ओ द्रष्टव्यः’ इत्यादिवाक्यानं जीवपरत्वस्य, ‘प्रकृतिश्च’ इत्यत्र निमित्तोपादानभेदस्य, ‘एतेन’ इत्यत्र परमाण्वादिकारणत्ववादस्य च निरस्तत्वेन प्रधानाशब्दत्वप्रतिपादकत्वाभावादित्यर्थः ॥ तत्रापीति । असद्वेत्यादिकारणवाक्यानां ब्रह्यपरत्वे व्युत्पादिते प्रधानस्य तत्प्रतिपाद्यत्वाभावसिध्द्या तस्याशब्दत्वसिद्धिरिति भावः । तथा सति ‘आकाशस्तल्लिङ्गात्’ इत्यादावप्यकाशादिप्रतिपादकवाक्यानां ब्रह्मपरत्वे व्युत्पादिते प्रधानस्य तत्प्रति-पाद्यत्वाभावसिद्ध्या तदब्दत्वस्यातीतपादत्रयार्थत्वं स्यात् । किञ्च तत्तद्वाक्यस्य ब्रह्मपरत्वव्युत्पादनेन प्रधानस्येवाकाशादीनामपि तदप्रतिपाद्यत्वसिद्धेरविशिष्टत्वेन प्रधानाशब्दत्वस्येवाकाशाद्यशाब्दत्वस्यापि पादार्थत्वप्रसङ्ग इत्याशयेन समाधत्ते तर्हीति ।

ननु क्वाचित्कप्रधानवादप्रतिपादनछायापन्नवाक्यगतिनिरूपणमेव न पादार्थः किन्तु ब्रह्मवाद-विरोधवादमूलछायापन्न क्वचित्क्वचिदाम्नातं यावद्वाक्यमस्ति तस्य सर्वस्य गतिनिरूपणमेव पादार्थः । अत एवोत्तरत्रापि जीववादमूलछायापन्नवक्यगतिनिरूपणमप्युपपन्नम् । तदेतदभिप्रेत्योक्तं कल्पतरौ क्वाचित्कस्यासच्छब्दस्य कर्मकर्तृप्रयोगस्य वाऽसद्वादपरत्वं स्वाभवपरत्वं च व्युदस्य गतिसामान्य-व्यवस्थापनात्पादसङ्गतिरिति । तत्कथं कारणत्वेनेत्यादौ पदार्थप्रतिपादकत्वेन पादासङ्गत्युक्तिरिति चेन्मैवम् । अत्र हि पूर्वाधिकरणत्रय इव क्वाचित्कवाक्यगतिनिरूपणं क्रियते किन्तु सर्ववेदान्तव्यापि-ब्रह्मप्रमाणत्वाभावप्रसक्तौ तत्समाधानम् । इदं न समन्वयाधिकरणसन्निधौ सङ्गतं न त्वत्र ।

किञ्च जगद्वाचित्वादित्याद्यधिकरणमपि विवक्षितरीत्याऽत्र सङ्गमयितुमयुक्तम् । ‘प्रधानसमर्पणा-भासवाक्यगतिनिरूपणार्थं परः सन्दर्भः प्रवर्तते’ इत्यादिना प्रधानाशाब्दत्वप्रतिपादनार्थमेवैतत्पाद-प्रवृत्तेर्भाष्यकृदुपवर्णितत्वेन तद्विरुद्धत्वात् ।

### **परिमल**

मूलस्यार्थान्तरमाह किञ्च प्रधानस्येति । अन्यमर्थमाह किञ्च पादेति ॥ कारण-त्वेनेत्यादाविति । आनुमानिकाद्यधिकरणत्रये प्रधानाशब्दत्वोक्तावपि कारणत्वेनेत्यादिसूत्रद्वयात्म-केऽधिकरणे आत्मन आकाशस्सम्भूतस्ततेजोऽसृजतेत्यादिश्रुतीनामविरोधस्य, जगद्वाचित्वादित्यादि-सूत्रत्रयात्मके चाधिकरणे यस्य चैतत्कर्म स वेदितव्य इति कौषीतकिब्राह्मणैर्वेदितव्यत्वेनोक्तवस्तुनो जीवत्वनिरासेन ब्रह्मत्वस्य, वाक्यान्वयादित्यादिसूत्रचतुष्टयात्मकेऽधिकरणे आत्मा वा ओ द्रष्टव्य इति वाक्यस्थात्मशब्दस्य जीवत्वनिरासेन ब्रह्मत्वस्य, प्रकृतिनये ब्रह्मण उपादानत्वस्य, अन्त्यनये परमाण्वादिकारणत्ववादनिरासस्य, व्युत्पादितत्वादिति भावः । ननु मुख्यतः श्रुत्यविरोधाद्युक्त्या ब्रह्मण एव कारणत्वादिना तत्तद्वाक्येषु प्रतिपाद्यत्वोक्त्या प्रधानं न तत्र प्रतिपाद्यमित्यर्थासिध्द्यति । अतो न प्रधानाशाब्दत्वस्य पादार्थत्वभङ्ग इति शङ्कते तत्रापीति । अतीतपादार्थेऽपि त्रिपाद्यामपि तत्तद्वाक्यप्रतिपाद्यं ब्रह्मेत्युक्ते तद्द्वारा प्रधानं तत्र तत्र वाक्ये प्रतिपाद्यं नेति लाभादिति भावः । तावतैतत्पादार्थः कुतो नेत्यत आह सहीति ॥

### **यादुपत्यं**

कारणत्वेनेत्यादाविति । तत्र हि वेदान्तेषु क्वचिदाकाशादिका सृष्टिरुच्यते ‘आत्मन आकाशः सम्भूत’ इति । क्वचित्तेज आदिका ‘तत्तेजोऽसृजते’ति । तथा च वेदान्तानां विरोध इति प्राप्ते, कार्येष्वाकाशादिष्वेव सृष्टिक्रमादिद्वारकं विगानं, कारणत्वे तु न विगानम् । कुतः यथा व्यपदिष्टोक्तेः । यथा ह्येकस्मिन्वेदान्ते चेतनः कारणत्वेन व्यपदिष्टः, ‘सोऽकामयत बहुस्याम्’ इति । तथैव ‘तदैक्षत तत्तेजोऽसृजते’त्यादावप्युक्तः । एवं च सूत्रे कारणत्वेनेत्येतद्विच्छिद्य सप्तम्यन्तत्वेन, अविच्छिद्य तृतीयान्तत्वेन च व्याख्येयमिति, त्वया भाषितत्वादिति भावः । आदिशब्देन ‘समाकर्षात्’, ‘जगद्वाचित्वात्’, ‘एतेन सर्वे व्याख्याता व्याख्याता’ इत्येतेषां ग्रहणम् । तत्राप्यसत्कारणत्वजी-वकारणत्वपरमाण्वादिकारणत्ववादिनामेव निरासेन तदभावात् ॥ तत्रापि परम्परयेति । अत्र हि सृष्टिप्रतिपादकवाक्यानां परस्परविरोधेन समन्वयासिद्धौ ब्राह्मणौ जगत्कारणत्वस्यासिद्धिस् तदसिद्धौ च न तत्र गतिसामान्यमपेक्षितम् । यदर्थमत्र प्रधानाशाब्दत्वं प्रतिपादनीयं स्यादित्याशयेनाक्षेपे, सृष्टिवाक्यानां परस्परविरोधसमर्थनात्समन्वयसिद्धौ ब्रह्मणो जगत्कारणत्वस्यापि सिद्धिस् तत्सिद्धये च तत्र गतिसामान्यमप्यावश्यकं तदर्थं च प्रधानाशाब्दत्वमपीति समाधानस्याभिप्रेतत्वादिति भावः । उक्तं हि भामत्याम् । ‘इह तु वाक्यानां परस्परविरोधाद्ब्रह्मणि जगद्योनौ न समन्वयः सेद्धुमर्हति । तथाच न जगत्कारणत्वं ब्रह्मणो लक्षणम् । न च तत्र गतिसामान्यम् । न च तस्तिद्धये प्रधानस्याशाब्द-त्वप्रतिपादनमि’ति ॥ तर्हि पारम्पर्यस्येति । एवं परम्परया प्रधानाशब्ददत्वसाधकत्वस्येत्यर्थः । अतीतपादेति । समन्वयरूपेऽतीतपादत्रयार्थेऽपीत्यर्थः । तत्राप्याकाशादिशब्दसमन्वयसिद्ध्या गतिसामान्यसिद्धौ तदुपपादकप्रधानाशाब्दत्वसिद्धिमिति सुवचत्वादित्यर्थः ॥

### **श्रीनिवासतीर्थीया**

तदभावादिति । प्रधानस्य शब्दवाच्यतानिषेधाभावादित्यर्थः ॥ परम्परयेति । ‘कारणत्वेने’त्यत्र ‘आत्मन आकाशः सम्भूतः’, ‘तत्तेजोऽसृजते’त्यादिसृष्टिवाक्यानां परस्परमविरोधसमर्थनेन ब्रह्मणो जगत्कारणत्वं सिद्ध्यति । ‘समाकर्षादि’त्यादौ चासत्कारणतादि-वादिनिराकरणेन ब्रह्मणो जगत्कारणत्वं सिध्द्यति । तथा चार्थात्प्रधानस्य न तत्र प्रतिपाद्यत्वं प्राप्तम् । एवञ्च परम्परया प्रधानाशब्दत्वमेव तत्र साध्यमित्यर्थः ॥ अतीतेति । यदा पूर्वपादत्रये स्पष्टलिङ्ग-समन्वयो ब्रह्मणि कथितस्तदाऽर्थात्प्रधानं न लब्धमेवेत्यर्थः ।

### **वाक्यार्थरत्नमाला**

तस्येति । प्रधानस्य समासे गुणभूतत्वेन प्रकृतत्वेऽपि बुध्या विविच्य प्रधानपरामर्श इति ज्ञेयम् । तादर्थ्येन तदिति । प्रधानाशाब्दत्वार्थमित्यर्थः । तदिति अव्यक्तादि-शब्दार्थत्वपरामर्शः । इत्याशयेनेति । अनेन सार्थक्यमङ्गीकृत्येक्षत्यधिकरणानन्तर्यमापाद्यत इति । निष्फलतयेति । उपलक्षणमेतत् । अशक्यत्वच्चेत्यपि ज्ञेयम् । निष्फलत्वाशक्यभ्रान्तिः परिहृता उक्ताशयस्य स्पष्टतया चन्द्रिकोक्तरीत्या ज्ञेयत्वं मनसि निधायाशयेनेत्येवोक्तमिति ज्ञेयम् । क्रमादिवैचित्र्यात् । क्वचिदात्मन आकाश इत्यादि तत्तत्सूत्रीय भाष्यानुसारेणाह । कारणत्वे चाकाशादिष्वित्यत्रेत्यादिना । तेज आदिकेति । उपलक्षणमेतत् तद्भाष्योक्तरीत्या स प्राणमसृजतेत्यादिप्राणादिपूर्विका असद्वेत्यादि असत्पूर्विकाच सृष्टिः श्रयत इत्याद्यपि ज्ञेयम् । वक्ष्यति च । असद्वेत्यादिकारणवाक्यानां ब्रह्मपरत्व इति । असद्वेत्यादीति । आदिपदेन वाक्ये शेषस्येव प्रागुक्ताकाशादिवाक्यानामपि सङ्ग्रहः । आकाशादिप्रतिपादकवाक्यानामिति । आकाश इति होवाच सर्वाणि हवा इमानीत्यादि वाक्यानामित्यर्थः । उदाहरिष्यमाणक्वाचित्कस्येति कल्पतरु**परिमल**ले क्वाचित्कप्रधानवादेत्यादिभाववर्णनं कृतं तदाशङ्कते । ननु क्वचित्केति । अथवैतदारभ्य त्रीण्य-धिकरणानि पादान्तरसङ्गतान्यप्यवान्तरसङ्गतिलोभादिह लिखितानित्येतत्कल्पतरूत्थापनाय ननु पूर्वाधिकरणत्रय इवेत्यादिनाऽस्वरस उक्तस्तत्प्रकारेणोक्ताशयं खण्डयति । मैवमत्र हीत्यादिना । प्रधानसमर्पणेति । इदं त्विदानीमवशिष्ट माशङ्क्यते । यदुक्तं प्रधानस्याशब्दत्वं तदसिद्धम् । कासुचिछाखासु प्रधानसमर्पणाभासानां शब्दानां श्रूयमाणत्वादित्यादेरतस्तेषमन्यपरत्वं दर्शयितुं परः सन्दर्भः प्रवर्त्तत इत्यन्तभाष्यस्य सङ्गृह्यानुवादोऽयमिति ज्ञेयम् । स्थानप्रमाणमिति । (?)अत्र स्थानं नाम पाठसादेश्यरूपमीमांसकाभिप्रेतं प्रमाणं क्रमलक्षणे निरूपितं बोध्यम् । न तु श्रुतिलिङ्गाद्यन्तर्गतमिति न दोषः ।

