+++
title = "१९ परेषामपव्याख्यानं श्रुत्यादिविरुद्धम्"

+++


## अविकारः सदा शुद्धो नित्य आत्मा सदा हरिः

**परेषामपव्याख्यानं श्रुत्यादिविरुद्धम्**

**अविकारः सदा शुद्धो नित्य आत्मा सदा हरिः**

### **सुधा**

कुतो नोच्यत इति चेत् । प्रमाणान्तराविरुद्धो हि सूत्रार्थो वर्णनीयः । उपादानत्वं च ब्रह्मणः श्रुत्यादिविरुद्धम् । परिणामिकारणं ह्युपादानमुच्यते । यथा घटरुचकादीनां मृत्सुवर्णादि । ब्रह्मणश्च स्वरूपान्तरापत्तिलक्षणो विकारापरपर्यायः परिणामो निषिध्द्यते श्रुत्यादाविति कथं सूत्रार्थतया वक्तुं शक्यत इत्याह अविकार इति ।

## **अनुव्याख्यानम्**

***अविकारः सदा शुद्धो नित्य आत्मा सदा हरिः ॥***

***सदैकरूपविज्ञानबल आनन्दरूपकः ॥***

***निर्विकारोऽक्षरः शुद्धो निरातङ्कोऽजरोमरः ॥***

***अविश्वो विश्वकर्ताऽजो यः परः सोऽभिधीयते ॥***

***निर्विकारमनौपम्यं सदैकरसमक्षयम् ॥***

***ब्रह्मेति परमात्मेति यं विदुर्वैदिका जनाः ॥***

***इति श्रुतिपुराणोक्त्या न विकारी जनार्दनः ॥***

सदाशब्दद्वयस्याविकारः शुद्ध इत्याभ्यां सम्बन्धः । विकारो द्वेधा भवति । धर्मिणो धर्मस्य चेति । तत्राविकारस्सदेत्याद्यस्य निषेधः । सदैकरूपेति द्वितीयस्य । एकरूपे निर्विकारे विज्ञानबले यस्यासौ तथोक्तः । उपमाविषय औपम्यम् । न औपम्यम् अनौपम्यम् । एकरसं स्वगतभेदवर्जितम् । प्रधानानन्दात्मकं वा । न विकारीति गम्यत इति शेषः ।

### **शेषवाक्यार्थचन्द्रिका**

ननु ब्रह्मणः श्रुत्यादिबलेन निर्विकारत्ववर्णनपरोत्तारवाक्यं व्यर्थ-मित्यतो, ‘न च प्रकृति’ इति प्रतिज्ञाते ब्रह्मण उपादानतायाः सूत्रार्थत्वाभावे श्रुत्यादिविरुद्धत्व-रूपहेतुकथनार्थत्वान्न तद्वैयर्थ्यमित्याशयेन हेतुपरतयोत्तरवाक्यं सङ्गमयितुं हेत्वाशङ्कामुत्थापयति कुत इति । कथमस्य गमकत्वमित्यतो यः सूत्रार्थः स श्रुत्याद्यविरुद्ध इति नियमादिति भावेन व्यतिरेकव्याप्तिं सूचयति प्रमाणान्तरेति । यः सूत्रार्थः स प्रमाणाविरुद्ध इति हि प्रसिद्धमिति योजना । यदि हि कश्चिदपि सूत्रार्थः प्रमाणविरुद्धो भवेत्तदा प्रमाणविरुद्धत्वस्य तत्रैव व्यभिचरिततयाऽसूत्रार्थत्वगमकत्वं न स्यात् । न चैतदस्तीत्यभिप्रायः । व्याप्तिमुक्त्वा पक्षधर्मतामाह उपादानत्वं चेति । ननु ‘अविकारः सदा शुद्धः’ इत्युदाहरिष्यमाणश्रुत्यादिभिर्विकारनिरासेऽप्युपादानत्वानिरासान्नोपादानत्वस्य श्रुत्यादि-विरुद्धत्वमित्यत उपादानत्वस्य विकारघटितमूर्तिकत्वान्निर्विकारत्वाभिधायकश्रुत्यादिविरुद्धत्वमेवेत्यभि-प्रेत्य तत्स्वरूपमाह परिणामीति । ननु तावतोपादानत्वेन ब्रह्मणः परिणामित्वप्राप्तावपि विकारित्वाप्राप्तेः कथं निर्विकारत्वाभिधायकश्रुत्यादिविरोधसिद्धिर् इत्यतो रूपान्तरापत्तिलक्षण-परिणामस्य विकारापरपर्यायत्वादस्त्येव विकारित्वप्राप्तिरिति कथं न तद्विरोध इति भावेनाह ब्रह्मणश्चेति ॥ आभ्यां सम्बन्ध इति । सदा विकारः सदा शुद्ध इत्याभ्यां सम्बन्ध इत्यर्थः । अविकारत्वशुद्धत्वयोः सार्वकालिकत्ववर्णनस्य निर्विकारत्वश्रुतिविरोधोपपादकत्वेनावश्यवक्तव्यत्वादन्यथा कादाचित्कवि-कारादिमतो हरेरविकारापगमे विकारवत्कारणत्वरूपोपादानत्वोपपत्तेरुपादानत्वस्य श्रुत्यविरुद्धत्व-प्रसङ्गादिति ध्येयम्, नन्वविकारः सदेत्यनेनैव विकाराभावबोधनाच्छतौ सदैकरूपविज्ञानबल इत्यस्यानर्थक्यमित्यतो विकारस्य द्वैविध्यादविकार इत्यनेन निरस्तविकारातिरिक्तविकारान्तर-निरासकत्वान्न वैयर्थ्यमित्यभिप्रेत्य तदद्वैविध्यमाह विकार इति । एवं विकारद्वैविध्यमभिधायानियमेन यस्य कस्यचिद्यत्किञ्चिद्विकारनिवर्तकत्वमिति भ्रान्तिनिरासाय व्यवस्थया विकारद्वयनिवर्तकत्वं विशेषणद्वयस्य दर्शयति तत्रेति । धर्माणां विकाराभावस्य सदैकरूपविज्ञानबल इत्यत्रानभिधानात्कथं धर्मविकारनिषेधकत्वं तस्येत्यतः प्रकृतोपयोगितया तद्य्वाचष्टे एकरूपे निर्विकार इत्यादिना ॥ उपमाविषय औपम्यमिति । सोपम इत्यर्थः । ‘तद्धिता’ इति बहुवचनज्ञापित ‘विचित्रा तद्धितगतिः’ इति वचनादुपमाया अयमित्यर्थे घञि आदिवृद्धौ यस्येति चेत्याकारलोपे औपम्यशब्दसिद्धिरिति भावः । नञ्समासमभिप्रेत्याह नेति । उपलक्षणं चैतत् । उपमैवौपम्यम् । उक्तरीत्या स्वार्थिकोऽत्र ब्यञ् । नास्त्यौपम्यं यस्येति बहुव्रीहिरपि द्रष्टव्यः । ‘एकः प्राधान्यतस्तथा’ इतीशावास्यभाष्यं ‘स आनन्दो रसस्ततः’ इति तैत्तरीयभाष्यं च मनसि निधाय व्याचष्टे प्रधानानन्दात्मकमिति । श्रुत्यादेर्ज्ञापकत्वेन कारकत्वाभावाद्योग्यं शेषं पूरयति गम्यत इति शेष इति ।

### **परिमल**

इत्याहेति । यद्यपीदं न मिथ्यावादिदूषणम् । तथापि भास्करादिना जगत्सत्यत्वमुपेत्य ब्रह्मपरिणामोपगमात्तं प्रतीति ध्येयम् ॥ आभ्यां सम्बन्ध इति । सदाऽविकारः सदा शुद्धः जडाभिश्र इति सम्बन्ध इत्यर्थः । नयचन्द्रिकायां तु सदात्मा मुक्तिदशायामपि स्वामीत्युक्तम् । ननु सदाऽविकार इत्यनेन सदैकरूपीत्यादि पुनरुक्तमित्यत आह विकारो द्वेधेत्यादि । धर्मिणो यथा मृदादेर् घटाद्यापत्तिर् धर्मस्य यथा बदरादिफलेषु श्यामत्वरक्तत्वादि । श्रुतिपुराणोक्तेर्न विकारीत्युक्तविकारित्वहेतुत्वायोगादाह इतिगम्यत इतिशेष इति ।

### **यादुपत्यं**

रुचकं कण्ठभूषणम् । ‘स आनन्दो रसस्तत’ इति प्रमाणं मनसि निधायाह प्रधानानन्दात्मकं चेति । मूलेऽविकार इति निर्विकार इति पृथक् प्रमाणमिति मन्तव्यम् ॥

### **श्रीनिवासतीर्थीया**

आद्यस्य धर्मिविकारस्य । द्वितीयस्य धर्मविकारस्य ।

### **वाक्यार्थरत्नमाला**

बहुव्रीहिशङ्कानिरासार्थं समानाधिकरणसमासोऽयमित्याह । नञ्समा-समिति । समासान्तरस्यात्राप्रसक्तिभ्रान्तिं वारयति । उपलक्षणं चैतदिति ।

