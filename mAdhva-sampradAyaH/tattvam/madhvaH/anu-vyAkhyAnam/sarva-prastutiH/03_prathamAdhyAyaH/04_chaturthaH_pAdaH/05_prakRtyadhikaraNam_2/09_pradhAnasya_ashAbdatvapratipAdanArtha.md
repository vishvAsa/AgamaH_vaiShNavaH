+++
title = "०९ प्रधानस्य अशाब्दत्वप्रतिपादनार्थं नेदमधिकरणम्"

+++


## सर्ववेदेतिहासेषु पुराणेषु च सङ्ग्रहात्

**प्रधानस्य अशाब्दत्वप्रतिपादनार्थं नेदमधिकरणम्**

**सर्ववेदेतिहासेषु पुराणेषु च सङ्ग्रहात्**

### **सुधा**

एवं सामान्यतः पादार्थं निराकृत्येदानीं प्रथमाधिकरणव्याख्यां निराकरोति न शब्दवाच्यतैवेति । आनुमानिकमित्यादिसूत्रं यत्परेण व्याख्यातम् । आनुमानिकमप्यनुमान निरूपितं प्रधानमप्येकेषां शाखिनां शब्दवदुपलभ्यते । काठके हि पठ्यते । ‘महतः परमव्यक्त-मव्यक्तात्पुरुषः परः’ इति । तत्र य एव, यन्नामानो, यत्क्रमका(मा)श्च, महदव्यक्तपुरुषाः स्मृति(प्र)सिद्धास्त एवेह प्रत्यभिज्ञायन्ते । तत्राव्यक्तमिति रूढियोगाभ्यां प्रधानमुच्यते । एवं तस्य शब्दवत्वादशब्दत्वमनुपपन्नमिति चेत् । नैतदेवम् । न ह्येतत्काठकवाक्यं प्रधानपरमिति ।

अत्र पृच्छामः । किमत्र काठकगताव्यक्तशब्दवाच्यतैव प्रधानस्य निषिध्यते किंवा कुत्रापि केनापि शब्देन नोच्यत इति । आद्यस्योत्तरम् । अत्र काठके (वाक्ये) अव्यक्तशब्दवाच्यतैव प्रधानस्य निषिध्यत इति नोपपन्नम् । तन्मात्रेणाशब्दत्वासिद्धेः । द्वितीयेऽपि किं परममुख्य या वृत्त्या उत शब्दवाच्यतैव निषिध्यते । आद्ये तन्मात्रमनुमतमेव । सर्वथा शब्दवाच्यतैवात्र प्रधानस्य निषिध्यत इति द्वितीयस्तु नोपपद्यते । कुत इत्यत आह सर्वेति ।

## **अनुव्याख्यानम्**

***सर्ववेदेतिहासेषु पुराणेषु च सङ्ग्रहात् ।***

सङ्ग्रहात् प्रधानस्येति शेषः । वेदे तावदाथर्वणिकाः पठन्ति ‘विकारजननीमज्ञामष्टरूपामजां ध्रुवाम् । ध्यायतेऽध्यासिता तेन तन्यते प्रेर्यने पुनः’ इत्यादि । इतिहासपुराणे तूदाहरिष्यमाणे द्रष्टव्ये । ननूक्तमत्र न ह्यत्र स्मृतिप्रसिद्धं कारणं त्रिगुणं प्रधानमुच्यते । तेन यद्यदुदाह्रियते तत्तद्विप्रतिन्नमेव, इत्यतस् त्रिगुणत्वादिलक्षणोपेतप्रधानप्रतिपादकम् इतिहासवाक्यं पठति सत्त्वमिति ।

**अनुव्याख्यानम्**

***सत्त्वं रजस्तम इति गुणाः प्रकृतिसम्भवाः ।***

***निबध्नन्ति महाबाहो देहे देहिनमव्ययम् ।***

***इत्यादिवाक्यरूपेण***

आदिपदेन ‘भूमिरापोऽनलो वायुः’ इत्यादेर्ग्रहणम् । इत्यादिवाक्यप्रतिपाद्येन त्रिगुणत्वादिना रूपेणोपेतस्य प्रधानस्य सङ्ग्रहादिति सम्बन्धः ।

### **शेषवाक्यार्थचन्द्रिका**

उपलब्धिमेवोदाहरति काठके हीति । कथमत्र प्रधानमव्यक्तशब्द-मित्यतस्तत्र स्थान मानमाह । तत्रेति । स्मृतिप्रसिद्धाः साङ्ख्यस्मृतिप्रसिद्धः । अव्यक्तश्रुतिरपि प्रधाने मानमित्याह तत्रेति । साङ्ख्यस्मृतिसिद्धस्य प्रधानस्याव्यक्तशब्देनोक्तौ तदीयां रूढिं हेतूकरोति रूढीति । साङ्ख्यस्मृतिप्रसिद्धेर् न केवलं साङ्ख्यप्रवादरूढिरेव, किं नाम न व्यक्तमित्यवयवप्रसिध्द्याऽप्य-यमेवार्थोऽवगम्यत इत्याशयेन योगग्रहणम् । रूढियोगाभ्यामव्यक्तशब्दस्य प्रधानवाचित्वे सिद्धे फलितमाह एवमिति । स्थानादिभिरुक्तं प्रत्याह नैतदिति ॥ अनुमतमेवेति । परममुख्यया वृत्त्या कुत्रापि केनापि शब्देन प्रधानस्यावाच्यताया मत्सिद्धान्तत्वादित्यर्थः । आदिपदेन ‘सूयते पुरुषार्थं च तेनैवाधिष्ठिता जगदि’त्यादेः सङ्ग्रहः ॥ उदाहरिष्यमाण इति । अत्रानुपदमेवोदाहरिष्यमाण ‘सत्त्वं रजस्तमः’ इति वाक्यमितिहासवाक्यमित्युत्तरत्र टीकायामेव स्पष्टम् । यद्वक्ष्यति इतिहासवाक्यं पठतीति । पुराणं तु ‘यत्तत्त्रिगुणमव्यक्तम्’ इत्युदाहरिप्यमाणं द्रष्टव्यम् । तत्र मूल एव ‘भागवते प्राह’ इति स्पष्टमभिधानाट्टीकायामितिहासवाक्यं पठतीतिवत् पुराणवाक्यं पठतीति नोक्तम् । तत्राव्यक्तत्वादेव ‘इतिहासवाक्यं पठति’ इत्युक्तमिति ध्येयम् ।

### **परिमल**

स्मृतिप्रसिद्धा इति । साङ्ख्यस्मृतिसिद्धा इत्यर्थः । प्रधानपरमितीतिशब्दस्य इतिव्याख्यातमिति पूर्वेणान्वयः ॥ आथर्वणिका इति । द्वात्रिंशदुपनिषन्मध्यगताथर्वणोपनिषद- ध्यापका अत्राथर्वणिपदेन गृह्यन्ते । तेन भाष्यकृव्द्याख्यातदशोपनिषद्गताथर्वणेऽस्य वाक्यस्याभावेऽपि न दोषः ॥ भूमिराप इति । ‘भूमिरापोऽनलो वायुः खं मनो बुद्धिरेव च । अहङ्कार इतीयं मे भिन्ना प्रकृतिरष्टधा’ इति सप्तमस्थगीतावाक्यग्रहणमित्यर्थः ।

### **यादुपत्यं**

स्मतिप्रसिद्धा इति । साङ्ख्यस्मृतिप्रसिद्धा इत्यर्थः ॥ रूढियोगाभ्यामिति । साङ्ख्यस्मृतिप्रसिध्द्या रूढिः, न व्यक्तमव्यक्तमिति व्युत्पत्तिसम्भवाद्योगोऽपीत्यर्थः ॥ अत्र काठक इति । अस्मिन्पक्षेऽत्रैवेत्येवकारसम्बन्धोऽभिप्रेत इति ज्ञातव्यम् ॥ उदाहरिष्यमाण इति । अनुप-दमेवोदाहरिष्यमाणं ‘सत्त्वं रज’ इतीतिहासवाक्यं ‘यत्तत्त्रिगुणमि’त्युदाहरिष्यमाणं पुराण-

वाक्यमिति ज्ञातव्यम् ॥

### **श्रीनिवासतीर्थीया**

शब्दवत्प्रतिपादकशब्दवत् । शब्दप्रतिपाद्यमित्यर्थः ॥ योगेति । न व्यक्तमव्यक्तमिति योगेत्यर्थः ॥ तन्मात्रेणेति । अव्यक्तशब्दमात्रवाच्यतानिषेधेनेत्यर्थः । तद्य्वतिरिक्त-शब्दान्तरवाच्यताया अपि सम्भवादिति भावः । वृत्त्या वाच्यता निषिध्यत इत्यन्वयः ॥ वाच्यतैवेति । सर्वथेत्यर्थः । तन्मात्रं परममुख्यवृत्त्याऽवाच्यत्वम् ॥ न ह्यत्रेति । वेदे इत्यर्थः । उच्यते

किन्तु तेजोऽबन्नान्येवेति शेषः ।

