+++
title = "१२ चमसवदित्यधिकरणमपि न प्रधानस्याशब्दत्वप्रतिपादकम्"

+++


## यत्रार्थो नान्य इष्यते

**चमसवदित्यधिकरणमपि न प्रधानस्याशब्दत्वप्रतिपादकम्**

**यत्रार्थो नान्य इष्यते**

### **सुधा**

चमसवदविशेषादित्यादिकमधिकरणमपि प्रधानस्याशाब्दत्वप्रतिपाद(क)नार्थमिति व्याचक्षते । तथा हि । ‘अजामेकां लोहितशुक्लकृष्णां (बह्वीं प्रजां जनयन्तीसरूपाम्) । बह्वीः प्रजाः सृजमानां सरूपाः । अजो ह्येको जुषमाणोऽनुशेते जहात्येनां भुक्तभोगामजोऽन्यः’ इत्यस्मिन्मन्त्रे प्रधानस्य प्रतिपादनात्कथं तदशब्दमिति । अत्रोच्यते । यथा हि ‘अर्वाग्बिलश्चमसः’ इत्यस्मिन्मन्त्रे स्वातन्त्र्येण ‘अयं नामासौ चमसः’ इति न शक्यते निरूपयितुम्, विशेषाभावात् । ऊर्ध्वबुध्नत्वादेर्यथाकथञ्चित्सर्वत्र योजयितुं शक्यत्वात् । तथा ‘अजामेकाम्’ इत्यत्रापि प्रधानप्रतिपादनं न शक्यावधारणम्, विशेषाभावादिति । तदिदमनुपपन्नम् ।

‘गौरनाद्यन्तवती सा जनित्री भूतभाविनी ।

सिताऽसिता च रक्ता च सर्वकामदुघा विभोः’ ॥

इत्यादिश्रुतिसमाख्यया निर्णयोपपत्तेः । किञ्च न तावदत्र अजाशब्देन रूढार्थत्वाच्छागी स्वीकर्तुमुचिता, विद्याप्रकरणत्वात् । नापि परं ब्रह्म, लोहितादित्वासम्भवात् । भोग्यत्वानुप-पत्तेश्च । अत एव न जीवोऽपि, भोक्तृतया पृथगभिधानात् । नाप्यन्यत्किञ्चिदचेतनम्, अजननानुपपत्तेः । अतः प्रकृतिरेवाजा, जन्माभावात् । लोहितशुक्लकृष्णा च रजस्सत्त्वत-मोरूपत्वात् । प्रसिद्धं च रजआदीनां लोहितादित्वमागमेषु । तदनुषक्तश्च जीवस्संसरति । असंसक्तस्तु मुच्यत इत्येतदपि सुप्रसिद्धम् । न चेदेवम्, मन्त्रस्य निर्विषयत्वापत्तिरिति ।

### **शेषवाक्यार्थचन्द्रिका**

मन्त्र इति । श्वेताश्वतरवाक्य इत्यर्थः । अर्वाग्बिलत्वादिना विशेषसिद्धिमाशङ्क्य परिहरति ऊर्ध्वबुध्नत्वादेरिति ॥ सर्वत्रेति । गिरिगुहादावित्यर्थः । तत्र हेत्वाकाङ्क्षायामजात्वादेः सर्वत्रापि यथाकथञ्चित्सुसम्पादत्वात्प्रकरणोपपदवाक्यशेषादिरूपविशेष-हेतोश्चाभावादित्याशयेनाह विशेषाभावादिति । अनाद्यन्तवतीत्यत्रादिश्चान्तश्चाद्यन्तौ नाद्यन्तावनाद्यन्तौ अनाद्यन्तौ विद्येते यस्याः सा तथोक्तेत्यर्थः । तथा चोदाहृतश्रुत्युक्ताया एवाजाया अजामेकामिति मन्त्रे प्रत्यभिज्ञानादुदाहृतमन्त्रोक्तायाश्चानाद्यन्तवत्त्वादिना प्रकृतित्वनिर्णयात्तत्समाख्यया अजामेकामिति मन्त्रोक्ताया अपि प्रकृतित्वनिर्णयोपपत्तेर्विशेषाभावोऽसिद्ध इति भावः ॥ विद्याप्रकरणत्वादिति । अध्यात्मविद्याधिकारादित्यर्थः ॥ लोहितादित्वेति । ब्रह्मणोऽरूपत्वेन तत्र लोहितादिरूपाभावादित्यर्थः ॥ भोग्यत्वेति । चेतनेनेति शेषः । अत एव जडत्वेन भोग्यत्वं सम्भवतीति वक्ष्यतीति ध्येयम् ॥ अत एवेति । चेतनत्वेन जीवस्यापि भोग्यत्वानुपपत्तेरेवेत्यर्थो ऽन्यत्किञ्चिदचेतनमिति । तेजोऽबन्नलक्षण-मित्यर्थः ॥ अजननेति । जनिमत्त्वादिति भावः । नन्वजाशब्दस्य प्रकृतौ रूढ्यभावात्कथं प्रकृतेरजा-शब्देन ग्रहणमित्यतो रूढ्यभावेऽपि योगेन ग्रहणमित्याह जन्माभावादिति ।

### **परिमल**

अजामितिमन्त्रार्थोऽग्रे व्यक्तः ॥ भोग्यत्वानुपपत्तेरिति । जुषमाणपदेन भुक्त-भोगपदेन चोक्तभोग्यत्वेत्यर्थः ।

### **यादुपत्यं**

विशेषाभावादिति । धर्मिविशेषनिर्धारकविशेषाश्रवणादित्यर्थः ॥ विशेषा-भावादित्येतदसिद्धं चेत्याशयेनाह किञ्चेत्यादिना ॥ विद्याप्रकरणत्वादिति । अध्यात्मविद्या-प्रकरणत्वादित्यर्थः ।

### **श्रीनिवासतीर्थीया**

अयं नामेति । यदि नामेत्यादाविव प्रसिद्ध्यर्थो नामशब्दः । ननु चोर्ध्वबुध्नत्वादिकमेव चमसताज्ञापको विशेषो भवतीत्यत आह ऊर्ध्वेति । सर्वत्र घटादावित्यर्थः । गौः प्रकृतिः ॥ निर्णयेति । तथा चाजामेकामित्यत्राविशेषोऽसिद्ध इत्यर्थः । अजामिति वाक्ये परिशेषात्प्रकृतेरेवाजात्वमुपपादयितुं प्रसक्तप्रतिषेधं करोति किञ्चेत्यादिना ॥ विद्येति । यदि कर्मप्रकरणमेतत्स्यात्तर्ह्येवाऽऽलम्भनार्थं छागी उपयुक्ता स्यात् । न चैवम् । एतद्वाक्यस्योपनिषद्गतत्वेन ज्ञानप्रकरणत्वान्न छाग्या उपयोग इत्यर्थः । उपादानत्वेन जगत्कारणीभूतस्यापरतत्त्वस्याप्रधानस्य ज्ञानं सर्वोत्तमत्वेन भगवज्ज्ञानोपयुक्तमधिकारिणाऽवश्यं सम्पाद्यमिति ज्ञानप्रकरणे तत्कथनस्योपयुक्त-त्वादजाशब्देन प्रधानग्रहणमेवोचितमिति भावः । ब्रह्म अजाशब्देन स्वीकर्तुमुचितमिति लिङ्गविपरिणा-मेनानुवर्तते ॥ असम्भवादिति । निर्गुणत्वाद्ब्रह्मण इति भावः ॥ भोग्यत्वेति । भुक्तभोगामित्युक्त-भोग्यत्वेत्यर्थः । अत एव भोग्यत्वानुपपत्तेरेव । न जीवोऽपि अजाशब्देन स्वीकर्तुमुचितः ॥ अभिधानाच्चेति । जुषमाण इत्यनेनेत्यर्थः । अजननेति । अजापदोक्तेत्यर्थः ॥ ‘तदनुषक्तश्च जीवः संसरति’ इति अजो ह्येको जुषमाणोऽनुशेत इत्यस्य तात्पर्यम् ॥ ‘असंसक्तस्तु मुच्यते’ इति ‘जहात्येनां भुक्तभोगामजोऽन्यः’ इत्यस्येति ज्ञेयम् । न चेदेवमित्यनन्तरं तर्हीति शेषः ।

### **वाक्यार्थरत्नमाला**

चमसवदविशेषादित्येतत्सूत्रीयापव्याख्याननिरासपर्यन्तं क्वचिद् ग्रन्थो व्याख्येयोऽस्ति ॥ शाङ्करभाष्यवाक्यस्थमन्त्रपदस्य श्वेताश्वतरस्थेत्यनेन चन्द्रिकायां व्याख्यानं कृतम् । तदाह श्वेतेति । सर्वत्रापि यथाकथंचिदर्वाक्बिलत्वादिकल्पनोपपत्तेः । एवमिहाप्यविशेष इति भाष्याभिप्रायरूपाजात्वादेः सर्वत्रापीत्यादि चन्द्रिकानुसारेण भाष्यानुवादरूपमूलं व्याचष्टे । अजात्वादेः सर्वत्रेति । अनाद्यंतवतीत्यत्र मतुप् व्यर्थः । न विद्येते आद्यंतौ यस्याः सेति बहुव्रीहित्वाश्रयणेनैव विवक्षितार्थसिद्धेर्मतुपो विषयाभावादित्यतो न आद्यंतौ अनाद्यंतौ तौ विद्येते यस्याः सा अनाद्यंतवतीति व्याख्याने मतुपो विषयसद्भावान्न वैयर्थ्यप्रसङ्ग इत्याशयेन तथा विग्रहं दर्शयति । अनाद्यंतवतीत्यत्रेति । नचैवं विग्रहे आद्यंतभिन्नस्थितेः प्राप्त्या तद्वत्वस्य च जन्ममात्रसाधारणतयोत्पत्तिविनाशराहित्य-प्रतिपादनाय प्रवृत्तेन तन्मात्रप्रतिपादनं न कर्तुं शक्यमिति वाच्यम् । स्थित्यादिपरित्यागेनाद्यंता-भावयोर्ग्रहणे प्रतियोगितारूपांतरङ्गसम्बन्धस्य विवक्षया नियामकत्वस्य वक्तुं शक्यतयाऽऽद्यंतयोरभावौ प्रत्याश्रयत्वप्रतिपादने चोत्पत्तिविनाशराहित्यरूपाभिप्रेतार्थलाभ इत्याशयात् । अत्र चादिश्चांतश्चाद्यन्तौ तौ विद्येते यस्याः सा आद्यन्तवती न आद्यन्तवती अनाद्यन्तवतीत्यर्थोऽप्युपलक्षणया बोध्यः ।

अनादिमत्परं ब्रह्म न सत्तन्नासदुच्यत इत्येतद्गीतावाक्यव्याख्यावसरे तात्पर्ये अनादीत्युक्ते स्वयं कारणं न भवतीत्याशङ्का स्यादिति तन्निवृत्यर्थमनादिमदित्याहेत्युक्तम् । तट्टीकायां च नन्वनादिमत्परं ब्रह्मेत्यत्रानादीत्येतावता पूर्णत्वादनादिमदिति किमर्थमुच्यत आहेति तदवतारः कृतः । भाष्ये चादिमद्देहादिवर्जितमनादिमद् अन्यथानादीत्येव स्यादित्युक्तम् । तट्टीकायां चादिरस्यास्तीत्यादिमन् न आदिमद् इति व्याख्यानपक्षे न विद्यते आदिरस्येत्यनादीति बहुव्रीहित्वाश्रयणेनैव विवक्षितार्थसिद्धेर्मतुपो वैयर्थ्यमित्यनुपपत्तिमुद्भाव्य तत्परिहाराय परैः कृतं व्याख्यानं चानूद्य प्रदूष्य यथा मतुपो न वैयर्थ्यं तथा व्याचष्ट इत्येवमुक्तभाष्यमवतार्य आदिरेषामस्तीत्यादिमन्ति न विद्यंते आदिमन्ति यस्य तदनादिमत् ॥ सामर्थ्यात्तानि देहेन्द्रिय गुणक्रियादीनीत्यर्थ इति व्याख्यायोदाहृततात्पर्योक्तपक्षान्तरप्रतिपादनाभि-प्रायेणान्यथा अनादीत्येव स्यादिति भाष्यं प्रवृत्तम् । न तु स्वकृतव्याख्याने देहादिपर्यंतत्वाश्रयणे निमित्ततया आदिशून्यत्वमात्रार्थत्वमनभिप्रेतमिति प्रतिपादनाय तदर्थत्वे बाधककथनाय तत्प्रवृत्तम् । तात्पर्यानुसारिप्रवृत्तावपि मतुपः प्रयोगः श्लोकपरिपूरणार्थ इति परापव्याख्याननिराकरणं निमित्तमिति वक्ष्यत इत्याद्याशयेन । अथवा पूर्वोक्त एव विग्रहः । न च मतुपो वैयर्थ्यम् । आदिशब्दस्य नित्यपुल्लिङ्गत्वेऽपि वैदिकं लिङ्गव्यत्ययं विभक्तिलोपं वा मत्वैवं व्याख्याने नञ्तत्पुरुषो वा नियतलिङ्गतापादकबहुव्रीहिर्वेति संशयः स्यात् । तथाच ब्रह्म स्वयं कारणं न भवतीत्यपि शङ्क्येत तन्निवृत्यर्थं मतुबंतेनादिशब्देन नञः समासस्याश्रयणात् । ये त्वेवं प्रयोजनमनभिधाय मतुपः प्रयोगः श्लोकपरिपूरणार्थ इत्युक्तवन्तस्तान्निराचष्ट इति तद्भाष्यमवतार्य तत्रत्यान्यथाशब्दस्यास्मदुक्त-प्रयोजनद्वयानङ्गीकार इति व्याख्यानं कृतम् । तत्सर्वं मनसि निधाय तद्रीत्या आदिश्चान्तश्चांद्यतौ तौ विद्येते यस्यां सा काञ्चनघटाद्याकृत्यादिराद्यंतवती न आद्यंतवती आनाद्यंवतीत्येवंविग्रहस्य प्रदर्शनेऽपि तात्पर्योपपत्तेः । अत एवानन्दमयाधिकरणादौ यद्विकारीत्यत्र कर्मधारयमत्वर्थीयमभ्युपगम्यानादि-मदित्यत्र कर्मधारयमत्वर्थीयानङ्गीकार इत्यादि प्रतिपादितम् ॥ तथाच गीताभाष्याद्युक्त-रीत्याऽनादिमदित्यत्रेव गौरनाद्यंतवतीत्येवोक्ते बहुव्रहिर्वा न आद्यन्तौ अनाद्यंताविति नञ्तत्पुरुषो वेति सन्देह एव स्यात् । ततः गोः कारणं न विनाशश्च नेत्यप्यर्थप्रतिभासो भवति तन्निवारणाय आद्यंतौ यस्याः सा आद्यन्तवतीति विगृह्य न आद्यन्तवती अनाद्यंतवतीत्येवं विग्रहं विवक्षित्वा अनाद्यन्तवतीत्येव वक्तव्यम् । तथात्वे च न सन्देहावसर इति सन्देहनिवारणप्रयोजनसद्भावाद् आनाद्यनन्तेत्यनुक्त्वा अनाद्यन्तवतीति प्रयोगोपपत्तिरित्याशयो ग्रन्थकारस्य बोध्यः । बहुषु स्थलेषु कर्मधारयमत्व-र्थीयविचारावसरेऽनादिमदित्यत्र कर्मधारयमत्वर्थीयानभ्युपगमस्य व्यवहारेण तत्स्थलस्य जागरूकतया सर्वथा तत्प्रकारलेखनतात्पर्याभावस्य कल्पयितुमशक्यत्वात् । ममतु प्रतिभाति । उपलक्षणीयप्रकार एव लेखनविषयतयोपस्थितोऽपि बहुलेखनसापेक्ष इत्युपेक्षित इतीति सकलमकलंकम् । परिशेषेणाजायाः प्रकृतित्वमजामेकामिति भाष्याभिप्रेतमिति दर्शयन्प्रसक्तप्रतिषेधादिकं करोति । किञ्चेति मूलम् । विशेषाभावासिद्धिपरत्वेन योजना तु विनोदे दूषिता । अस्य ग्रन्थस्याजामित्युत्तरभाष्यशेषत्वात् । गौरनाद्यंतवतीत्यादिनैव विशेषप्रतिपादनात् । छागां स्वीकर्तुमित्याबन्त एव मूले पाठः । उक्तभाष्यानुसारात् । भामत्यादौ तथैव व्यवहारात् । अत एवोत्तरत्र टीकायां तथैव व्यवहार

इति ज्ञेयम् । नन्वजाशब्दश् छागायां रूढ इत्यादिना छागायां रूढिमाशङ्क्य तस्या अत्रानाश्रयणे विद्याप्रकरणादिति भाष्ये हेतुरुक्तः स च तथाप्यात्मविद्याधिकारान्न तत्र वर्त्तितुमर्हतीति भामत्यां व्याख्यातस्तदनुसारेणाह । अध्यात्मेति ।

