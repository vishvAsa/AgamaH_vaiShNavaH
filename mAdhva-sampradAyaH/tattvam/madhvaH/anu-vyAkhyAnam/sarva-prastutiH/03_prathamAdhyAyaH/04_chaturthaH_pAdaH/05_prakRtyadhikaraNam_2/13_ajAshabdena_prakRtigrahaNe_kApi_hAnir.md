+++
title = "१३ अजाशब्देन प्रकृतिग्रहणे कापि हानिर्नास्ति"

+++


## अजामेकामिति प्राह श्रुतिरेतां यदा तदा

**अजाशब्देन प्रकृतिग्रहणे कापि हानिर्नास्ति**

**अजामेकामिति प्राह श्रुतिरेतां यदा तदा**

### **सुधा**

ननु न मन्त्रस्य निर्विषयत्वमापद्यते । यतस्सूत्रकृदेवाह ज्योतिरुपक्रमेति । अत्र मन्त्रे प्रतिपादिताऽजा ज्योतिरुपक्रमा तेजोऽबन्नरूपा । कुतः । ‘यदग्ने(र्लो)रोहितं रूपं तेजसस्तद्रूपं यच्छुक्लं तदपां यत्कृष्णं तदन्नस्य’ इति लोहितादिरूपवत्तया तेजोऽबन्नान्यधीयते ह्येके । तत्समाख्ययाऽत्र(..पि) तेजोऽबन्नात्मैवाजा प्रतिपत्तव्या । तस्याश्चतुर्विधभूतग्रामोपादानभूताया बहुप्रजाजननीत्वं जडत्वेन भोग्यत्वं च उपपन्नमिति । अत्र दूषणमाह अजामिति ।

## **अनुव्याख्यानम्**

***अजामेकामिति प्राह श्रुतिरेतां यदा तदा ॥***

***को दोषः***

यद्यत्र मन्त्रे परिणामि जडं तेजोबन्नलक्षणं प्रतिपाद्यमङ्गीक्रियते । तर्ह्यजामेकामिति श्रुतिरेतां प्रकृतिं प्राहेति पक्षो यदा तदा को दोषोऽस्ति । न कोऽपीति ।

### **शेषवाक्यार्थचन्द्रिका**

छान्दोग्ये तेजोऽबन्नानामीश्वरकार्याणां लोहितादिरूपवतामुक्तत्वेऽपि किमिति तान्येवाजामन्त्रे वक्तव्यानि तदेकार्थत्वे हेत्वभावादित्यत आह तत्समाख्यया चेति । लोहितादिशब्दसामान्याच्छान्दोग्योक्तान्येवेह प्रत्यभिज्ञायन्त इति भावः । ननु लोहितादिशब्द-साम्यमात्रेण न छान्दोग्योक्तैवेयमजेति युक्तमाश्रयितुम् । अत्रोक्तबहुप्रजाजनकत्वादेस्तत्रायोगादित्यत आह तस्या इति ॥ चतुर्विधभूतग्रामोपादानभूताया इति । जरायुजाण्डजस्वेदजोद्भिज्जरूप-चतुर्विधभूतग्रामोपादानभूताया इत्यर्थः ॥ अत्र दूषणमिति । यद्यप्यत्राजापदमध्याहार्यं तेजसस्तद्रूपमिति श्रुत्यनुगमाय लाघवाय च तेज आदिरिति सूत्रयितव्यं स्यादित्यपि दूषणं वक्तुं शक्यम् । तथाऽपि स्पष्टत्वात्तच्छिष्यैरेव ज्ञातुं शक्यत इति भावेन तस्यानभिधानमिति ध्येयम् ।

### **परिमल**

चतुर्विधभूतग्रामेति । जरायुजाण्डजस्वेदजोद्भिज्जरूपचतुर्विधप्राणिसमूहस्येति भामत्युक्तेत्यर्थः ।

### **यादुपत्यं**

चतुर्विधभूतग्रामेति । जरायुजाण्डजस्वेदजोद्भिज्जरूपेण चतुर्विधेत्यर्थः ॥

### **श्रीनिवासतीर्थीया**

उपक्रमा ज्योतिरादिकेत्यर्थः ॥ भोग्यत्वमिति । तेजोऽबन्नानामेतद्भोग्यत्वं प्रसिद्धं जडत्वेन ब्रह्मादिपक्षोक्तदोषाभावादिति भावः ॥

### **वाक्यार्थरत्नमाला**

चतुर्विधस्य भूतग्रामस्य प्रकृतिभूते त्वस्यार्थतोऽनुवादरूपजरायुजेत्यादि भामत्यनुसारेणाह । जरायुजेति । ज्योतिःसूत्रेप्युपक्रमेत्यपपाठाश्रयणेऽपि अजापदमध्याहार्यमित्यादि-चन्द्रिकानुसारेणाह । यद्यप्यत्राजापदमिति । तुशब्दोऽवधारणार्थः ।

