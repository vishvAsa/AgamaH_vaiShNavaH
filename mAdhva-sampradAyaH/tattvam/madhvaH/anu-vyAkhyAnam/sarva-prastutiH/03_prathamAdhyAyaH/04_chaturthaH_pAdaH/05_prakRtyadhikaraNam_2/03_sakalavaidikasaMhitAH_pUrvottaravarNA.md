+++
title = "०३ सकलवैदिकसंहिताः पूर्वोत्तरवर्णाश्च विष्णुप्रतिपादकाः"

+++


## विष्णुनामार्थरूपत्वं संहितादेरथाब्रवीत्

**सकलवैदिकसंहिताः पूर्वोत्तरवर्णाश्च विष्णुप्रतिपादकाः**

**विष्णुनामार्थरूपत्वं संहितादेरथाब्रवीत्**

### **सुधा**

अथान्यच्च सकलवैदिकसंहितानां पूर्वोत्तरवर्णानां च विष्णुनामार्थ(रूप)त्वं तत्प्रतिपादकन्वमब्रवीद्वेदः । तेन सर्वे वर्णाः सर्वाश्च संहिता विष्णुमेव प्रतिपादयन्तीति ज्ञायत इत्याह विष्णुनामेति ।

## **अनुव्याख्यानम्**

***विष्णुनामार्थरूपत्वं संहितादेरथाब्रवीत् ॥***

### **सुधा**

क्वाब्रवीदित्यतस्तद्वाक्यमर्थतः पठति । णकारं चेति ॥

**अनुव्याख्यानम्**

***णकारं च षकारं च बलचेष्टात्मकं वदन् ॥***

***तज्ज्ञानपूर्वकत्वेन संहिताऽध्ययनं तथा ॥***

‘णकारो बलं षकारः प्राण आत्मा’ इति विष्णुनामगतौ णकारषकारौ परमेश्वरबलचेष्टा-प्रतिपादकौ वदन् वेदोऽनन्तरं ‘स यो ह एतौ णकारषकारावनुसंहितमृचो वेदेत्यृचामनुसंहितं सर्वसंहितासु णकारषकारौ यो वेद णकारषकारतत्संहिताभिः प्रतिपाद्यो योऽर्थः स एव सर्वत्र पूर्वोत्तरवर्णतत्संहिताभिः प्रतिपाद्यत इति यो वे(त्ति)द, इति विष्णुनामसमानार्थताज्ञानपूर्वकत्वेन सर्वसंहिताऽध्ययनमब्रवीदित्यर्थः ।

नन्वत्र णकारषकारार्थप्रतिपादकत्वं सर्ववर्णादेरुच्यते । न तु विष्णुनामार्थत्वम् । न हि णकारषकारावेव विष्णुनामेत्यत आह उपसर्गत्वत इति ।

**अनुव्याख्यानम्**

***उपसर्गत्वतो वेस्तु ताच्छील्यार्थादुनस्तथा ॥***

***णकारश्च षकारश्च नामरूपतया मतौ ।***

सत्यं सन्ति विष्णुनामन्यन्येऽपि वर्णाः । तथाऽपि वीत्यस्योपसर्गत्वेनोत्तरपदार्थविशेषकत्वाद् उन्प्रत्ययस्य ताच्छील्यार्थत्वादुपसर्जनत्वं मन्वानस्य वेदस्य प्राधान्यात् णकारश्च षकारश्च द्वावेव नामस्वरूपतयाऽभिमतावित्यदोषः । ननूपसर्गाः क्रियायोगे । न चात्र क्रिया योगोऽस्ति । तत्कथमुपसर्गत्वम् । मैवम् । षोन्तकर्मणि, णुस्तुताविति धातुद्वयरूपत्वाङ्गीकारात् । अत एव ताच्छीलिकप्रत्ययोत्पत्त्युपपत्तिः ।

उदाहृतानां श्रुतीनां प्रयोजनमाह तस्मादिति ।

**अनुव्याख्यानम्**

***तस्मात्समन्वयो विष्णौ स्वरवर्णपदात्मनः ॥***

***अपि वेदस्य किमुत वाक्यरूपेण सङ्गतिः ॥***

यौ पुरा सर्वशब्दानां प्रतिपदसमन्वयो वाक्यसमन्वयश्च विष्णावुक्तौ तावेताभिः श्रुतिभिः सिद्धावित्यर्थः ।

### **शेषवाक्यार्थचन्द्रिका**

सर्ववर्णादेरित्यादिपदेन संहितापरिग्रहः । ततश्च सर्ववेदगतपूर्वोत्तरवणर्-संहितानामित्यर्थः । अन्येऽपि वर्णा इति । वीत्यत्र वर्णद्वयसत्त्वाद्बहुवचनोपपत्तिरिति ज्ञेयम् ॥ धातुद्वयेति । निर्वचनत्वादुभयत्रान्तलोपो द्रष्टव्यः । धातूनामनेकार्थत्वादुक्तचेष्टा- बलार्थकत्वसिद्धिरिति भावः ॥ अत एवेति । षकारणकारयोरुक्तरीत्या धातुद्वयरूपत्वादेवेत्यर्थः ॥ प्रत्ययेति । उन्प्रत्ययेत्यर्थः ॥ उपपत्तिरिति । अन्यथा धात्वधिकारविहितत्वात्तदनुपपत्तिप्रसक्तेरिति भावः ।

### **परिमल**

वदन्वेद इति । ऐतरेयवाक्यमित्यर्थः । अनन्तरमिति । ‘णकारो बल’मित्यादि वाक्यादनन्तरमित्यर्थः । सर्ववर्णादेरित्यादिपदेन संहिताग्राह्या । अत एवेति । धातुरूपत्वादेव धात्वधिकारविहितोन्प्रत्ययोत्पत्त्युपपत्तिरित्यर्थः । पृषोदरादित्वादत्र यथायोगं वर्णलोपादिः पूर्वोक्तदिशा सुज्ञान इति भावः ।

### **यादुपत्यं**

सर्ववर्णादेरुच्यत इति । अत्रादिपदेन संहिता ग्राह्या ॥ तथाच सर्ववेदगतपूर्वोत्तरवर्णसंहितानामित्यर्थः । अत एव पूर्वमपि णकारषकारसंहितार्थप्रतिपादकत्वमिति संहिता ग्राह्या ॥ अन्येऽपि वर्णा इति । वीत्यत्र वर्णद्वयमभिप्रेत्य बहुवचनमिति ज्ञातव्यम् ॥ धातुद्वयरूपेति । निर्वचनत्वेनोभयत्रान्तलोपे षकारणकारयोरुक्तधातुद्वयरूपत्वमुपपन्नम् । धातूनां चानेकार्थत्वात्प्रागुक्तचेष्टाबलार्थकत्वं च तयोरिति भावः ॥ अत एवेति । षकारणकारयोरुक्तरीत्या धातुद्वयरूपत्वादेवेत्यर्थः । अन्यथा धात्वधिकारविहितस्य ताच्छीलिकार्थ उन् प्रत्ययस्योत्पत्तिरनुप-पन्नेति भावः ॥

### **श्रीनिवासतीर्थीया**

संहितानामिति । अत्र संहिताशब्देन सन्धिरुच्यते । एवमेवोत्तरत्रापि ज्ञेयम् ॥ अन्येऽपि वर्णा इति । वीत्यत्र वकार इकारश्च, ष्णुरित्यत्र उकार एक इति त्रयो वर्णा इत्यर्थः।

### **वाक्यार्थरत्नमाला**

संहितादेरिति भाष्यानुसारेण संहितायां पूर्वोत्तरवर्णानां चेत्युक्तावपि वस्त्रगत्या वर्णानां संहितेति वर्णप्रधान्यपुरस्कारेण सर्वे वर्णाः सर्वाश्च संहिता इत्यादिकं मूले उक्तमिति न दोषः । मूले ननूपसर्गा इति । क्रियायोगे किल प्रादय उपसर्गाः । क्रियायोगो यत्र वर्त्तते तत्रैव प्रादीनामुपसर्गत्वमित्यर्थः । ततः किमित्यत आह । न चात्रेति । सूत्राद्यनुकरणस्वभावत्वात्सूत्रानु-करणमिदम् । न तु सूत्रोपन्यास इति तत्सूत्रार्थस्य प्रकृतासङ्गतिः शङ्कनीया । अधिकमन्तराधि-करणेऽधिकारश्च तद्धानिरित्येतद्विचारे च द्रष्टव्यम् । उक्तधातुजत्वाङ्गीकारे षोणु इत्येवं धात्वंतरस्यैकार-स्योकारस्य च श्रवणापत्तिः । उन्प्रत्यये च विषोणवुरिति रूपापत्तिरित्यतो मूलाभिप्रायमाह । निर्वचनत्वादिति । तथाप्यन्तकर्माद्यर्थप्राप्त्या चेष्टाबलार्थकत्वकथनायोग इत्यत आह । अनेकार्थ-त्वादिति । धात्वधिकारविहितत्वादिति । इत्यादाविति शेषः।

