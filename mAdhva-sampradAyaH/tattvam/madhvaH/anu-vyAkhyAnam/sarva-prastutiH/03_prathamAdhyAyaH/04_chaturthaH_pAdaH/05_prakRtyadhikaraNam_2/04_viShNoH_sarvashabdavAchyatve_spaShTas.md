+++
title = "०४ विष्णोः सर्वशब्दवाच्यत्वे स्पष्टश्रुतयः"

+++


## घोषाः सर्वेऽपि वेदाश्च सर्वे वेदाश्च यत्पदम्

**विष्णोः सर्वशब्दवाच्यत्वे स्पष्टश्रुतयः**

**घोषाः सर्वेऽपि वेदाश्च सर्वे वेदाश्च यत्पदम्**

### **सुधा**

उपपत्त्यपेक्षाः श्रुतयः प्रागुदाहृताः । इदानीं स्पष्टं पदवाक्यसमन्वयप्रतिपादिनीरुदाह-रति घोषा इति ।

## **अनुव्याख्यानम्**

***घोषाः सर्वेऽपि वेदाश्च सर्वे वेदाश्च यत्पदम् ।***

***इन्द्रं मित्रं यमिन्द्रं च प्रथमं(मः) सङ्कृतिस्तथा ॥***

***नामधाः सर्वदेवानामेक इत्यादिका श्रुतिः ॥***

***प्रमाणमुक्तविषये***

‘ता वा एताः सर्वा ऋचः सर्वे वेदाः सर्वे घोषा एकैव व्याहृतिः प्राण एव,’ सर्वे वेदा यत्पदमामनन्ति’, ‘इन्द्रं मित्रं वरुणमग्निमाहुरथो दिव्यः सः सुपर्णो गरुत्मान् । एकं सद्विप्रा बहुधा वदन्त्यग्निं यमं मातरिश्वानमाहुः,’ यमिन्द्रमाहुर्वरुणं यमाहुर्यं मित्रमाहुर्यमु सत्यमाहुः’ ‘स प्रथमसंकृतिर्विश्वकर्मा स प्रथमो मित्रो वरुणोग्निः’ । ‘यो देवानां नामधा एक एवे’त्येतानि वाक्यान्येतैः प्रतीकैरुपात्तानि । आदिपदेन ‘नामानि सर्वाणि’ इत्यादेर्ग्रहणम् । अत्राद्यद्वितीयान्ति-मश्रुतयः समन्वयद्वये प्रमाणम् । अन्यास्तु वाक्यान्वये । इन्द्रादिनाम्नां परमेश्वरपरत्वे सति ‘इन्द्रस्य नु वीर्याणि प्रवोचम्’ इत्यादिवाक्यानां तत्परत्वं हि सिद्ध्यति ।

### **शेषवाक्यार्थचन्द्रिका**

उदाहृतश्रुतीनां प्रतिपदसमन्वयवाक्यान्वययोरन्यतरमात्रविषयकत्व- भ्रान्तिं सर्वासामपि उभयविधसमन्वयपरत्वभ्रान्तिं च परिहरति अत्रेति ।

### **परिमल**

उपपत्त्यपेक्षा इति । एतद्वाक्यद्वयपर्यालोचनयेति, तदुभयान्यथानुपपत्त्येति, उपसर्गत्वतो वास्त्वित्याद्युक्तोपपत्तिसापेक्षा इत्यर्थः । ता वा एता इति । यास्ता एताः सर्वा ऋचस्तासामेकमेव(व्याहृतिः)व्याहर्तव्यम् । तच्च प्राण एव । प्राणस्तथेत्यत्रोक्तन्यायेन विष्णुरेव । ये च सर्वे वेदास्तेषामपि प्राण एव व्याहृतिर्व्याहर्तव्यः प्रतिपाद्यः किमु ऋचाम् । किञ्च ये समुद्रादि-घोषास्तेषामपि मन्त्रशास्त्रप्रसिद्धनादरूपवर्णाभिव्यक्तिद्वारा प्राण एव प्रतिपाद्यः किमु वेदानामित्यर्थः । सर्वे वेदा इति । ‘सर्वे वेदा यत्पदमामनन्ति तपांसि सर्वाणि च यद्वदन्ति । यदिच्छन्तो ब्रह्मचर्यं चरन्ति तत्ते पदं सङ्ग्रहेण प्रवक्ष्ये’ इत्युपक्रम्य तद्विष्णोः परमं पदमिति काठके श्रवणाद्विष्णोस्सर्व-वेदप्रतिपाद्यत्वसिद्धिः । अन्तेऽग्नियममातरिश्वशब्दश्रवणात् कृत्स्नऋच उक्तिः । अस्य वाक्यस्य वामनसूक्तस्थत्वाद्विष्णुपरत्वसिद्धिरिति भावः । इन्द्रमित्यादिश्रुतीनामिन्द्रादिशब्दवाच्यत्वपरत्वमेव न त्विन्द्राद्यैक्यपरत्वमित्यादि तु चन्द्रिकायामन्तर्नये ऐतरेयाथर्वणभाष्ययोश्च व्यक्तम् । समन्वयद्वय इति । पदसमन्वये वाक्यसमन्वये चेत्यर्थः । सर्वे वेदा इत्युक्तेः पदविधया वाक्यविधया चेत्येवं परत्वसम्भवान्नामधा इत्यादावप्येवमेवोपपत्तेरिति भावः । य इन्द्रमित्यादौ वाक्यान्वयमात्रपरत्वं व्यनक्ति इन्द्रादीति । ननु ता वा इत्यादिश्रुतीनामपि ब्रह्मणि पदसमन्वयान्नैताभिः सर्वशब्दवाच्यत्वसिद्धिरिति चेन्न । एतासां लोकप्रसिद्धपदार्थसंसर्गाबोधकत्वे तद्बोधाधीनस्य पदसमन्वयस्यैवासिद्धिः । बोधकत्वे तु न पदसमन्वयो येन स्वोपजी(व्यो)व्यं ब्रह्मणः सर्वशब्दवाच्यत्वरूपसंस(र्गो बाध्येत)र्गं बाधेत । स्वाध्यायोऽध्येतव्य इति वाक्यवच्चैतासां विनियोक्तृत्वविनियोज्यत्वे न विरुद्धे इति भावः ।

### **श्रीनिवासतीर्थीया**

वाक्यान्वय इत्युक्तमुपपादयति इन्द्रादीति ।

