+++
title = "११ अव्यक्तादिशब्दानां प्रधानपरतानिरासे प्रयास एव स्यात्"

+++


## यत्रार्थो नान्य इष्यते

**अव्यक्तादिशब्दानां प्रधानपरतानिरासे प्रयास एव स्यात्**

**यत्रार्थो नान्य इष्यते**

### **सुधा**

नन्विदमाशङ्क्य सूत्रकारेणैव परिहृतम्, तदधीनत्वादर्थवदिति । स्यादेतदेवम् । यदि वयं तेजोऽबन्नात्मकं कारणम् (इति) अभ्युपगच्छामः । नैतदस्ति । तस्य ब्रह्माधीनताङ्गीकारात् । अवश्यं चैतद(दैवम्)ङ्गीकर्तव्यम् । अर्थवद्धि तत् । न हि तेन विना ब्रह्मणो जगत्कारणत्वं निर्वहतीति ।

अत्रोच्यते । किमनेनोक्तं भवति । अस्ति प्रधानमिति संप्रतिपन्नम् । तद्धर्मेषु तु स्वातन्त्र्यादिषु विप्रतिपत्तिरिति । एवं चेत्प्रधानस्य स्वातन्त्र्यादिकं साङ्ख्येन चोदनीयम् । त्वया तु पारतन्त्र्यादिकं व्युत्पादनीयम् । किमनेनाव्यक्तादिशब्दानां प्रधानपरतानिरासप्रयासेन । न ह्यत्र प्रधानस्य स्वातन्त्र्यादिकमवभासते । प्रत्युताव्यक्तात्पुरुषः पर इत्यव्यक्तस्य पुरुषाधीनत्वं प्रतीयते । तदिदमप्युक्तं ‘प्रधानमत्रोच्यत इत्येवोक्तेऽपराधः कः । किन्तु स्वतन्त्रमित्युदिते ।

न चैवमत्रोच्यते’ इति ।

### **शेषवाक्यार्थचन्द्रिका**

न हीति । कूटस्थ–असङ्ग–अद्वयस्य ब्रह्मणः स्रष्टृत्वान्यथाऽनुपपत्त्या मायाशक्तिरेष्टव्येति भावः ॥ व्युत्पादनीयमिति । ‘यस्याव्यक्त शरीरं योऽव्यक्तमन्तरो यमयति’ इत्यादिश्रुतिमाश्रित्येति शेषः ॥ पुरुषाधीनत्वमिति । पुरुषगतपरत्वं प्रति अवधित्वेनार्थादव्यक्तस्य तदधीनत्वाक्षेपादिति भावः ।

### **श्रीनिवासतीर्थीया**

नन्विदमिति । ‘अनाद्येवापराधः कः प्रधानमिति चोदिते’ इति भवदीयं दूषणमेवेत्यर्थः । एवम् अनाद्येवेति भवदुक्तं दूषणमभ्युपगच्छाम इति । तर्ह्येव साङ्ख्योक्तरीत्या प्रधानमेव स्वतन्त्रकारणं किं न स्यादिति वाच्यमित्यर्थः ॥ तस्येति । अस्माभिरिति शेषः । साङ्ख्येन तु नैवमङ्गीकृतमिति भावः । अतः स्वतन्त्रप्रधानकारणतावादस्य स्वतन्त्रब्रह्मकारणतावादविरोधित्वा-दवश्यं दूष्यमिति हृदयम् । ननु कारणतयाऽङ्गीकृतेन ब्रह्मणैव सर्वस्योपपत्तौ तदधीनतेजोऽबन्नाङ्गीकारः किमर्थमित्यत आह अवश्यमिति । एतत् तदधीनं तेजोऽबन्नात्मकं कारणम् । तेन तेजोऽबन्नरूप-कारणेन । ‘सर्वकामदुघा विभोः’ इत्युक्तेरिति भावः । ब्रह्मणा जगत्सर्जने क्रियमाणे उपादानकारण-स्यावश्यमपेक्षितत्वादिति हृदयम् । ननु मयाऽपि साङ्ख्येन प्रधानस्य स्वातन्त्र्ये चोदिते तदेव निराक्रियते इति चेत्तत्राह न ह्यत्रेति । अत्र ‘अव्यक्तादिरि’ति वाक्ये । तथा च निर्दलः पूर्वपक्ष एव न सम्भवतीति भावः ॥ न चैवमिति । पुरुषाधीनत्वश्रवणेनात्र वाक्ये प्रधानस्य स्वातन्त्र्यं नैवोच्यत इत्यर्थः ॥

