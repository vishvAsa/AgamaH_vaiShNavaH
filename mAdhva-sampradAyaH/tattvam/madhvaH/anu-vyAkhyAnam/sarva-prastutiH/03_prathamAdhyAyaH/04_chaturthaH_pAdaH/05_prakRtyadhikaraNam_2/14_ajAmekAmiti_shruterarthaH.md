+++
title = "१४ अजामेकामिति श्रुतेरर्थः"

+++


## सर्वथैवास्ति परिणामि जडं यदि

**अजामेकामिति श्रुतेरर्थः**

**सर्वथैवास्ति परिणामि जडं यदि**

### **सुधा**

ननु कथं नास्ति । ईक्षतेर्नाशब्दमित्युक्ताशब्दताऽसिद्धेर्विद्यमानत्वादिति चेत् (न) तस्यास्माभिरन्यथाव्याख्यातत्वादित्याशयेनोक्तं सर्वथेति ।

## **अनुव्याख्यानम्**

 ***सर्वथैवास्ति परिणामि जडं यदि ॥***

अपरिहार्य इत्यर्थः । इदमत्राकूतम् । जगत्कारणत्वेन खल्वत्राऽजा प्रतीयते । सा ब्रह्मवादिना ब्रह्मतया समर्थनीया । तेजोऽबन्नात्म(क)तया तु समर्थने प्रधानरूपाऽपि कुतो नाङ्गीकरणीया । लक्षणातिव्याप्तेस्तुल्यत्वादिति । तेजोऽबन्नान्यपि परमेश्वरधीनानि । अतो तत्रातिव्याप्तिरिति न चेत् । एवं तर्हि किं मन्त्रस्य प्रकृतिपरत्वनिराकरणेन । किन्तु प्रकृतिपरत्वमङ्गीकृत्यैव ‘यो योनिमधितिष्ठत्येकः’ इत्यादिवाक्यबलेनेश्वराधीनत्वमेवोपपादनीयम् ।

### **शेषवाक्यार्थचन्द्रिका**

अन्यथेति । समन्वयसंभावकवाच्यत्वोपपादकत्वेनेत्यर्थः । उपलक्षणं चैतत् । निष्फलत्वाशक्यत्वाभ्यां तत्र शाब्दत्वमात्राभावोक्त्ययोगादित्यपि द्रष्टव्यम् ।

ननु तत्तु समन्वयादिति कारणवाक्यानां ब्रह्मणि समन्वयस्य प्रतिज्ञातत्वादजामेकामिति मन्त्रस्य प्रकृतिपरत्वे तस्य कारणत्वाभिधायकत्वेन लक्षणातिव्याप्तिप्रसङ्गात्कथं प्रधानपरत्वे दोषाभाव इत्यत आह इदमिति । नन्वस्माभिस्तेजोऽबन्नानां परमेश्वराधीनत्वाङ्गीकारेण तत्कारणतावादस्य ब्रह्मकारण-तायामेव पर्यवसानान्नाजामन्त्रस्य तेजोऽबन्नपरत्वे लक्षणस्यातिव्याप्तिः । प्रधानस्य च साङ्ख्येन स्वातन्त्र्येण कारणत्वाङ्गीकारात्साङ्ख्याभिमतप्रधानपरत्वे वाक्यस्य तत्कारणतावादस्य ब्रह्मकारण-तायामपर्यवसानादतिव्याप्तिरिति न लक्षणातिव्याप्तेः पक्षद्वये तौल्यमित्याशङ्कते तेजोऽबन्नानीति ॥ वाक्यबलेनेति । अजामेकामिति श्वेताश्वतरवाक्योपसंहाररूपै- तद्वाक्यबलेनेत्यर्थः । आदिपदेन यस्याव्यक्तं शरीरमित्यादेः सङ्ग्रहः ।

### **परिमल**

यो योनिमिति । यस्यामेव श्वेताश्वतरोपनिषदि चतुर्थेऽध्यायेऽजामेकामितिमन्त्रस्तत्रैव पञ्चमेऽध्याये यो योनिमितिवाक्यं श्रुतमिति तद्बलेनेत्यर्थः ।

### **श्रीनिवासतीर्थीया**

अपरिहार्य हति । तथा च सर्वथाऽपरिहार्यो दोषः कोऽस्ति सर्वोऽपि दोषोऽस्माभिः परिहर्तुं शक्य एवेत्यर्थः । परिहर्तुं शक्यताप्रदर्शनायैव ‘तस्यास्माभिरि’त्याद्युक्तम् । ननु न प्रधानरूपाङ्गीकरणीया । तथात्वे कारणत्वरूपब्रह्मलक्षणस्य प्रधानेऽतिव्याप्तिः स्यादिति चेत् । तेजोऽबन्नात्मकतापक्षेऽपि साम्यादित्याह लक्षणेति । ननु स्वातन्त्र्येण जगत्कारणत्वस्यैव ब्रह्मलक्षणतया विवक्षितत्वात्तस्य च तेजोऽबन्नेष्वभावेनानतिव्याप्तत्वान्न तुल्यत्वमित्याशङ्क्य प्रधानपक्षेऽप्येवमतिव्याप्तिः परिहर्तुं शक्येत्याह तेजोऽबन्नानीत्यादिना ॥ यो योनिमिति । यो भगवान्योनिं योनिं प्रति कार्योपादानभूतां प्रकृतिमधितिष्ठतीत्यर्थः । अधीनत्वं प्रकृतेरिति शेषः ॥

------------------------------------------------------------------------

सर्वथैवास्ति परिणामि जडं यदि

**सर्वथैवास्ति परिणामि जडं यदि**

### **सुधा**

किञ्च तेजोऽबन्नादिषु न तावदजाशब्दो रूढः । नापि यौगिकः । तत्तेजोऽसृजतेत्यादिश्रुतेरजननासम्भवात् । न च स्त्रीलिङ्गत्वमुपपद्यते । नाप्येकवचनम् । त्रिवृत्करणादिति चेन्न । बहुत्वानिवृत्तेः । अथ मन्येत तेजोऽबन्नोपादानं जडमनादिद्रव्यं किमप्येकमस्ति । तत्कार्यत्वादुपचारादजादिशब्दोपपत्तिरिति । तर्हि तदेवात्र प्रतिपाद्यमस्तु, शब्दानां मुख्यवृत्तिलाभात् । अस्त्विति चेत्तर्हि प्रकृतिरत्र प्रतिपाद्येति वदता पूर्वपक्षिणा किमपराद्धम् । तल्लक्षणत्वात्प्रकृतेः । नाममात्रे विवादायोगाच्च, तदिदमुक्तमजामेकामिति ।

### **शेषवाक्यार्थचन्द्रिका**

भाष्येऽजामेकामिति पदद्वयसूचितं दोषमाह किञ्चेति । छाग्याम-जाशब्दस्य रूढत्वेऽप्यभिधानाद्यभावेन न तस्य तेजोऽबन्नेषु रूढिरिति भावः । ननूक्तहेतोरेवाजाशब्दस्य प्रकृतावरूढत्वेऽपि योगेन तत्परत्ववद्योगेनैव तेजोऽबन्नपरत्वं किं न स्यादित्यतः प्रकृतेर्जन्माभावेन तत्र तस्य योगसम्भवेऽपि तेजोऽबन्नानां जनिमत्त्वान्न तत्र योग इति भावेन प्रमाणेन जनिमत्त्वमुपपादयति नापीति । प्रातिपदिकास्वारस्यमुक्त्वा प्रत्ययास्वारस्यमप्याह न चेति । नापीत्यर्थः । अजाशब्दे स्त्रीलिङ्गस्य प्रकृतावर्थसाधुत्वे सम्भवति दारखट्वादिशब्देष्विव तेजोऽबन्नेषु प्रयोगसाधुत्वाश्रयणं चान्याय्यमिति भावः । एवमजामित्यस्यानुपपत्तिमुद्भाव्य एकामित्यस्यापि तामाह नापीति । एकामित्येकत्ववचनानुपपत्तिरित्यर्थः । तेजोऽबन्नानां बहुत्वादिति भावः । त्रिवृत्करणेनैकत्वादेका-मित्येकत्ववचनमुपपन्नमिति शङ्कते त्रिवृत्करणादिति चेदिति । ‘तासां त्रिवृतं त्रिवृतमेकैकां करवाणि’ इति प्रत्येकं त्रिवृत्करणश्रवणेन त्रिवृत्कृतसमुदायानामपि त्रित्वादेकत्वोक्तेरयोग एवेत्याशयेन परिहरति बहुत्वानिवृत्तेरिति । तेजोऽबन्नानामेकत्वाभावेऽपि तदुपादानस्यैकत्वादेः सत्त्वात्तेजोऽबन्नेष्व-प्यजामेकामित्यादेरुपपत्तिरित्याशङ्कते अथेति । तेजोऽबन्नकारणेऽजामेकामित्यादेर्मुख्यत्वे भवेत्कथ-ञ्चित्तत्कार्यतया तेजोऽबन्नेष्वजात्वादेरुपपत्तिः, तत्रैव कथं मुख्यत्वमित्यत उक्तं तेजोऽबन्नोपा-दानमिति । अत्र भोग्यत्वमुपपादयितुं जडमिति । अजात्वमुपपादयितुमनादिद्रव्यमिति । एकामित्येकत्वं घटयितुमेकमित्युक्तम् । तदेवेत्यवधारणे हेतुमाह शब्दानामिति । मुख्यासम्भव एव गौणस्य ग्राह्यत्वान्न तेजोऽबन्नपरत्वमिति भावः । इष्टापत्तिमाशङ्क्यपरिहरति अस्त्विति ॥ किमपराद्धमिति । येन प्रधानं नेति प्रतिषिध्येतेति शेषः । पक्षद्वयस्यापि ब्रह्मवादप्रतिपक्षत्वाविशेषात्तेजोऽबन्नोपादानभूतद्रव्यान्त-राङ्गीकारेण प्रधाननिरासो व्यर्थः । प्रधानपरत्वाभावेन तत्रानतिव्याप्तावपि तेजोऽबन्नोपादानद्रव्य-परत्वाङ्गीकारेण तत्र लक्षणातिव्याप्तेरपरिहारादिति भावः । किं चानादेर्जडस्यैकस्य तेजोऽबन्नो-पादानस्याङ्गीकारे प्रधानं नेति रिक्तं वच उक्तलक्षणकत्वात्प्रधानस्येत्याशयेनाह तल्लक्षणत्वादिति ॥ नाममात्र इति । प्रमेयभेदाभावे नाममात्रे वादिविवादस्य मूर्खकलहतुल्यत्वापादकत्वेनायोगादित्यर्थः । किं चेत्युक्तदूषणजातस्योद्भाष्यत्वशङ्कापरिहाराय भाष्यारूढत्वं दर्शयति तदिदमिति ।

### **यादुपत्यम्**

बहुत्वानिवृत्तेरिति । ‘तासां त्रिवृतं त्रिवृतमेकैकां करवाणी’ति प्रत्येकं त्रिवृत्करणश्रवणेन त्रिवृत्कृतसमुदायानामपि त्रित्वादित्यर्थः ।

### **श्रीनिवासतीर्थीया**

इत्यादीति । तथाच ‘तत्तेजोऽसृजत’ इति श्रुतेस्तेजसः ‘तदपोऽसृजत’ इति श्रुतेरपां, ‘ता आपोऽन्नमसृजन्त’ इति श्रुतेरन्नस्य च अजाशब्दोक्ताजननासम्भवादित्यर्थः । त्रिवृदिति । त्रयाणां मिश्रितत्वेनैकवचनं युक्तमिति ध्येयम् ॥ बहुत्वेति । मिश्रितायामप्यैक्याभावेन बहूनां सत्त्वादेकवचनमयुक्तमेवेत्यर्थः । तदेव उपपादनमेव ॥ तल्लक्षणत्वादिति । तेजोऽबन्नोपादानस्य यल्लक्षणं जडत्वानादिद्रव्यत्वरूपं तल्लक्षणोपेता प्रकृतिरेवेत्यर्थः । तदुपादानभूतमनादिद्रव्यं प्रकृतिरिति मया नोच्यत इत्यत आह नामेति ।

