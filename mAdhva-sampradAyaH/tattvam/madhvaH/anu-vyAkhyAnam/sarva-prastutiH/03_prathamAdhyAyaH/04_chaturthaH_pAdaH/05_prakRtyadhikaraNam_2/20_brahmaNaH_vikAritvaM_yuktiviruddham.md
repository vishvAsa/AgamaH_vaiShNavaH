+++
title = "२० ब्रह्मणः विकारित्वं युक्तिविरुद्धम्"

+++


## पराधीनविशेषाप्तिरनिवर्त्योऽन्यथाभवः

**ब्रह्मणः विकारित्वं युक्तिविरुद्धम्**

**पराधीनविशेषाप्तिरनिवर्त्योऽन्यथाभवः**

### **सुधा**

युक्तिविरुद्धं च ब्रह्मणो विकारित्वमिति वक्तुं विकारप्रकारां स्तावदाह पराधीनेति ।

## **अनुव्याख्यानम्**

***पराधीनविशेषाप्तिरनिवर्त्योऽन्यथाभवः ॥***

***क्षीरादिवद्विकारः स्यात् ।***

विकारस्तावद् द्विविधो भवति । विशेषाप्तिर्विशेषिपरिवर्त(वृत्ति)श्चेति । तत्र विशेषाप्तिर्नाम धर्मिणस्तादवस्थ्ये सति धर्ममात्रपरिवृत्तिः । विशेषिपरिवर्त(वृत्ति)स्तु धर्मिस्वरूपस्यैव परिणामः । द्विविधोऽप्ययं पराधीनो भवति । प्रत्येकं च द्वेधा । अनिवर्त्योऽन्यथाभवो निवर्त्यश्चेति । अत्रैकैक-प्रकारानुक्तिः स्फुटत्वादिति ज्ञातव्यम् । अन्यथा वाक्यस्यासामञ्जस्यं स्यात् ॥ क्षीरादिवदिति चतुर्णामुदाहरणम् । क्षीरादीनामिव दधित्वाद्यापपत्तिरित्यर्थः ।

### **शेषवाक्यार्थचन्द्रिका**

निर्विकारत्वस्य समर्थितत्वात् ‘न विकारी जनार्दनः’ इत्युपसंहृतत्वाच्च पुनर्विकारानेक विधत्ववर्णनमनर्थकमित्यतो युक्तिविरोधोपपादकत्वान्नानर्थक्य- मित्याशयेनोत्तरवाक्यं सङ्गमयति युक्तीति ॥ वक्तुमिति । नैव स स्याद् इत्यादिनेति शेषः । वक्ष्यमाणं प्रत्येकं द्वैविध्यमभिप्रेत्य तावच्छब्दः । किं तद्विधाद्वयमित्यतो विशिष्य निर्दिशति विशेषाप्तिरिति । अत्र विशेषाप्तेर्मूले कण्ठोक्तत्वात्प्राधान्यं विशेषिविपरिवर्तस्य च सूचितत्वादप्राधान्यमिति भावेन पूर्वं विशेषाप्तेर्निर्देशोऽन-न्तरं च विशेषिविपरिवर्तस्येति ध्येयम् । यथोद्देशं विकारद्वयं लक्ष्यति तत्रेति । तर्हि पराधीनविशेषाप्तिरित्येतावतैव विकारानेकविधत्वसूचनत्वात् ‘अनिवर्त्योन्यथाभवः’ इत्यस्य वैयर्थ्य-मित्यतो विकारद्वयस्यापि प्रत्येकं द्वैविध्यसूचकत्वान्नानर्थक्यमित्याशयेन तत्सूचितं प्रत्येकं द्वैविव्यमाह प्रत्येकं चेति । नन्वेवं विकाराणामनेकविधत्वविवक्षायां विशेषाप्तेरिव विशेषिविपरिवर्तस्या- निवर्त्यान्यथाभावस्येव । निवर्त्यान्यथाभावस्यापि भाष्ये निर्देष्टव्यत्वात्कथं भाष्ये विशेषाप्तित्वा-निवर्त्यान्यथाभावत्वरूपप्रकारद्वयस्यैवोक्तिरित्यतो विशेषाप्त्युक्त्या विशेषिविपरिवर्तस्यानिवर्त्यान्यथा- भावेक्त्या च निवर्त्यान्यथाभावस्योक्तिं विनाऽपि ज्ञातुं शक्यत्वात्तदनुक्तिरन्यथासिद्धेत्याह अत्रैकेति । ननु किमन्यथासिद्धिकल्पनया यथाभाष्यं प्रकारद्वयमेव विवक्षितं किं न स्यादित्यतो भाष्ये निर्दिष्टविधाद्वयस्य परस्परप्रतिद्वन्द्वित्वाभावेनोक्तरीत्या द्वैविध्याभिधायकस्यास्य वाक्यस्यासमञ्जसत्वा-पत्तेरन्यथासिद्धिरेव वर्णनीयेत्याह अन्यथेति । नन्वेवमपि क्षीरादिवदिति भाष्यखण्डवैय्यर्थ्यमित्यतो निर्दिष्टानां चतुर्णां विकाराणामसम्भावितत्वशङ्कानिरासाय निदर्शनप्रदर्शनार्थत्वान्न वैय्यर्थ्यमित्याशयेन तत्तात्पर्यमाह क्षीरादिवदितीति । क्षीरादीनामित्यादिपदेन फलादीनां परिग्रहः । दधित्वादीत्यादिपदेन पीतत्वादीनां परिग्रहः । क्षीरादीनां दधित्वाद्यापत्तेरुक्तचतुर्विधविकारोदाहरणत्वं च यथायोग्यं प्रतिपत्तव्यं, न तु यथाक्रममित्यभिप्रेत्य चतुर्णामुदाहरणमित्युक्तम् ।

### **परिमल**

वक्तुमिति । ‘नैव स स्यादि’त्यनेनेति योज्यम् । नन्वेवं चातुर्विध्यस्याभिमतत्वे सति पराधीनविशेषावाप्तिरित्यत्र पराधीनविशेषिपरिवर्तश्चेति अनिवर्त्योन्यथाभाव इत्यत्र निवर्त्यान्यथा-भावश्चेति च कोटिद्वयं वक्तव्यं स्यात् । आद्ये कोटिद्वये द्वितीयकोटिद्वये चैककोट्युक्तिर्विशेषिपरिवर्त-कोटेर्निवर्त्याभावकोटेश्चानुक्तिः कुत्र इत्यत आह अत्रैकैकेति ॥ अन्यथा वाक्यस्येति । यथान्यासं प्रकारद्वयस्यैव विवक्षायां विशेषाप्तिप्रतिद्वन्द्विनो विशेषिपरिवर्तरूपकल्पस्यैव वाच्यत्वेनानिवा-र्त्यान्यथाभावकल्पो न वाच्यः स्यात् । क्षीरस्य दधिभावरूपानिवर्त्यविशेषिपरिवर्तोदाहरणं चासङ्गतं स्यात् । अनिवर्त्यान्तत्यथाभावप्रतिद्वन्द्विनो निवर्त्यान्यथाभावरूपकल्पस्यैव वाच्यत्वेन विशेषावाप्ति-कल्पो न वाच्यः स्यात् । तथा च यथा शब्दो नित्यो गुणः सम्भवतीति कल्पद्वयपरं वाक्यं नित्योऽनित्यः गुणो द्रव्यं चेति कल्पद्वये सति समञ्जसम् अन्यथा न समञ्जसं तथेदमपि मूलवाक्यं विशेषाप्तिर्विशेषिपरिवर्तश्च अनिवर्त्यान्यथाभावो निवर्त्यान्यथाभावश्चेति कोट्यन्तरद्वये सति समञ्जसम् । अन्यथा तु यथोक्तकल्पयोः परस्परप्रतिद्वन्द्विताऽभावादुक्तरूपेण द्विरूपोक्तिपरं वाक्यममञ्जसं स्यादित्यर्थः । यद्वा प्रकारान्तरद्वयमेवोक्त्वा नैवेति वाक्येन निषेधे प्रकारान्तरस्यानिषेध एव हरौ कृतः स्यात् । तथा च विकारनिषेधार्थं प्रवृत्तोयं श्लोकोऽभिमतार्थासाधकत्वेनामञ्जसः स्यादित्यर्थः । अत एव वक्ष्यति ‘न च पञ्चमी विधा दृष्टा सम्भाविता वा’ इति ।

### **यादुपत्यम्**

एकैकप्रकारानुक्तिरिति । विशेषिपरिवर्तरूपप्रकारस्य निवर्त्यान्यथाभावरूप-प्रकारस्य च कण्ठरवेणानुक्तिरित्यर्थः ॥ स्फुटत्वादिति । उपलक्षणतया ज्ञातुं शक्यत्वादित्यर्थः ॥ अन्यथा वाक्यस्येति । विकाराणामुक्तरीत्या चातुर्विध्यविवक्षाभावे पराधीनान्यथाभावो विकार इत्येव वक्तव्यम् । विशेषाप्त्यनिवर्त्यपदे न समञ्जसे । तेन ज्ञायते विशेषपदं विशेषिणोऽनिवर्त्यपद निवर्त्यस्य चोपलक्षकम् । ततश्चोक्तरीत्या चातुर्विध्यविवक्षासिद्धिरिति । पीतत्वकटकादिविकाराणां सौरातपस्वर्ण-कारातञ्चनौषधाद्यधीनत्वोक्त्या तेषां पराधीनत्वमुपपादितमिति ज्ञातव्यम् ।

### **वाक्यार्थरत्नमाला**

नानार्थक्यमित्यत्र तस्येति शेषः । अत्र विशेषाप्तेरिति ।

