+++
title = "१० अव्यक्तशब्दवाच्यं प्रधानमित्युक्ते को दोषः? नामि्न विवादायोगात्"

+++


## यत्रार्थो नान्य इष्यते

**अव्यक्तशब्दवाच्यं प्रधानमित्युक्ते को दोषः? नामि्न विवादायोगात्**

**यत्रार्थो नान्य इष्यते**

### **सुधा**

किञ्च ‘अव्यक्तात्पुरुषः परः’ इत्यव्यक्तशब्दवाच्यं न चेत्प्रधानं तर्हि तद्वाच्यं वाच्यम् ।

नन्वत्र सूत्रकृतैवोक्तं ‘शरीररूपकविन्यस्तगृहीतेः’ इति, ‘आत्मानं रथिनं विद्धि शरीरं रथमेव च’ इति प्राग्यच्छरीरं रथरूपकतया विन्यस्तं तदत्राव्यक्तशब्देन गृह्यते, प्रकरणात्परिशेषाच्चेति ।

नैवं सूत्रकृदाह । तथात्वे हि रूपकविन्यस्तशरीरगृहीतेरित्यवक्ष्यत । अस्तु वा कथञ्चिद्वि-शेषणस्य परनिपातः । इदं तु वक्तव्यम् । कथमव्यक्तशब्देन शरीरमुच्यत इति । न ह्येषा रूढिः । नापि योगः सम्भवति । शरीरस्य व्यक्तत्वात् ।

ननु परिहृतमेतत्सूत्रकारेण (कृता) ‘सूक्ष्मं तु तदर्हत्वात्’ इति । यद्यपीदं शरीरं व्यक्तम्, तथाऽप्यस्य यन्मूलमुपादनकारणं तेजोऽबन्नलक्षणभूतसूक्ष्मं तत्तावदव्यक्तम् । अनादेस्तस्य सूक्ष्मस्या-व्यक्तताऽर्हत्वात् । कार्यकारणशब्दाश्च सङ्कीर्यन्ते । ‘गोभिः श्रीणीत मत्सरम्’ इति यथेति ।

अत्र वक्तव्यम् । किमनेनोक्तं भवतीति । किं शरीरमेवात्रोच्यते, अव्यक्तशब्दस्तत्रोपचरितः, शरीरमूलोपादानस्य तेजोऽबन्नात्मकस्य भूतसूक्ष्मस्यानादेरव्यक्तत्वादिति, किंवा भूतसूक्ष्म-मेवाव्यक्तश(ब्दवाच्यं)ब्दम्,शरीरशब्दस्तु तत्रोपचरितः, शरीरस्य तत्कार्यत्वादिति ।

पक्षद्वयेऽपि दोषमाह यत्रेति ।

## **अनुव्याख्यानम्**

 ***यत्रार्थो नान्य इष्यते ॥***

***तेजोऽबन्नात्मकं वाऽपि यद्युपादानमिष्यते ॥***

***अनाद्येवाऽपराधः कः प्रधानमिति चोदिते ॥***

यत्र वाक्ये, यदि अव्यक्तशब्दस्यान्यार्थो नेष्यते, परब्रह्मलक्षणः, अपि तु तेजोऽबन्नात्मकं शरीरमूलोपादानमनादि भूतसूक्ष्ममेवेष्यते । प्रथमे स्वरूपेण(एव) । द्वितीयेऽव्यक्तशब्दवाच्यतया तत्र तर्हि तत्प्रधानमिति चोदिते को दोषोऽस्ति । येन नेति प्रतिषिध्यते ।

अयमभिसन्धिः । सर्वता तावन्नाव्यक्तपदं ब्रह्मपरं त्वयोच्यते, किन्तु भूतसूक्ष्मकार्यशरीरस्य भूतसूक्ष्मस्य वा वाचकमिति । परेण तु प्रधानवाचकमिति । यदि वाऽव्यक्तस्य कारणत्वमभिप्रेतं तदा पक्षद्वयमपि ब्रह्मवादस्य प्रतिपक्षभूतमिति । शरीराङ्गीकारेण प्रधाननिरासो व्यर्थः । कारणत्वाविवक्षायां तु पक्षद्वयस्याप्यविरुद्धत्वात्किमनेनान्यतरपरिग्रहेणान्यतरनिराकरणाग्रहेण विफलत्वादसङ्गतत्वाच्चेति । अथवाऽनादेरुपादानस्य जडस्य भूतसूक्ष्म(शब्दा)भिधेयस्याङ्गीकारे प्रधानं नेति रिक्तं वचः, तल्लक्षणत्वात्प्रधानस्य । नामि्न विवादायोगादिति अभिप्रायः ।

### **शेषवाक्यार्थचन्द्रिका**

तदत्राव्यक्तशब्देन गृह्यत इति । अव्यक्तात्पुरुषः परः’ इत्यत्रा-व्यक्तशब्देनेत्यर्थः । नन्वात्मानं रथिनमित्यादौ शरीरस्य रथरूपकतया विन्यस्तत्वेऽपि कुतो ऽव्यक्ता-त्पुरुषः पर इत्यत्राव्यक्तशब्देन तस्य परिग्रह इत्यतः ‘इन्द्रियेभ्यः परा ह्यर्थाः’ इत्येतद्वाक्यस्थाना-मिन्द्रियादिशब्दानाम् ‘आत्मानं रथिनम्’ इति पूर्वस्यां रथरूपककल्पनायामश्वादिभावेन प्रकृतेन्द्रियादि-मात्रपरिग्राहकत्वादेतद्वाक्यस्थाव्यक्तशब्दस्यापि रथरूपकतया विन्यस्तशरीरपरिग्रहकत्वस्य श्लिष्टत्वादि-त्याह प्रकरणादिति । अन्यथा प्रकृतपरित्यागाप्रकृतपरिग्रहप्रसङ्गादिति भावः । अस्त्वेव प्रकरणवशादिह वाक्ये रूपकवाक्याम्नातेन्द्रियादीनामेवेन्द्रियादिशब्देन परिग्रहः । तथाऽप्यनेकेषामिन्द्रियादीनां प्रकृतत्वे कुतोऽन्यपरित्यागेन शरीरस्यैवाव्यक्तशब्देन ‘इन्द्रियाणि हयानाहुः’ इति रूपकवाक्योक्तेन्द्रियाणां, तत्स्थार्थशब्देन च ‘विषयान्स्तेषु गोचरान्’ इति रूपकवाक्ये इन्द्रियहयगोचरत्वेन निर्दिष्टानां शब्दादिविषयाणाम्, ‘अर्थेभ्यश्च परं मनः’ इति मनःशब्देन ‘मनः प्रग्रहमेव च’ इति तद्वाक्योक्त-मनसः, ‘मनसस्तु परा बुद्धिः’ इत्यनेन च ‘बुद्धिं तु सारथिं विद्धि’ इति तद्वाक्योक्तबुद्धेः, ‘बुद्धेरात्मा महान्परः’ इत्यात्मशब्देन च ‘आत्मानं रथिनं विद्धि’ इत्युपक्षिप्तस्यात्मनः परामृष्टत्वेन ‘शरीरं रथमेव च’ इति रथरूपकत्वेन विन्यस्तशरीरस्यैव रूपकवाक्येऽवशिष्टत्वात् । ‘इन्द्रियेभ्यः’ इति वाक्ये च ‘महतः परमव्यक्तम्’ इत्यव्यक्तशब्दस्यैव चावशिष्टत्वादत्रत्येनाव्यक्तशब्देन स्वस्वशब्दोपात्तेन्द्रि-यादिग्रहणानुपपत्तौ परिशिष्यमाणशरीरस्यैव ग्रहण सिद्धिरित्याह परिशेषाच्चेति ।

न चात्र पारिशेष्यनिमित्तप्रत्यभिज्ञया शरीरोपस्थितिवत्साङ्ख्यस्मृतिसिद्धमहदव्यक्तपुरुष-क्रमप्रत्यभिज्ञया प्रधानोपस्थितेरपि सत्त्वेन विनिगमकाभावे कथं शरीरस्यैवाव्यक्तशब्देन ग्रहणसिद्धिरिति वाच्यम् । प्रधानप्रत्यभिज्ञायाः पौरुषेयवाक्यस्थपदार्थतत्क्रमापेक्षत्वेन दुर्बलत्वेन, शरीरप्रत्यभिज्ञायाश्च प्रकरणाधीनपदार्थाश्रयत्वादभिधेयाकाङ्क्षाश्रयत्वाच्च प्रबलत्वेन, प्राबल्यदौर्बल्ययोरेव विनिगमकत्वात् । तथा हि । रथत्वेन रूपितं शरीरं पुरुषपरत्वप्रतिपादकवाक्यान्वयमपेक्षते । इतरथा निष्प्रयोजनत्वात् । यद्यपि न परत्वावधित्वेनान्वयार्थमात्मशरीरादयो रथिरथविभागेन निरूपिताः । तत्र रथिरथादि-निरूपणस्यानुपयोगात् । तत्रैव परत्वावधीन्द्रियाद्याम्नानसत्त्वेनेतरत्र तद्ग्रहणानर्थक्यप्रसङ्गाच्च । किन्तु निदिध्यासनोपकरणानां तेषां वशीकार्यत्वाद्यर्थम् । वशीकृतानि ह्येतानि तदुपकरणानि भवन्ति । ‘यस्त्वविज्ञानवान्भवत्ययुक्तेन मनसा सदा । तस्येन्द्रियाण्वश्यानि दुष्टाश्वा इव सारथेः । यस्तु विज्ञानवान्भवति युक्तेन मनसा सदा । तस्येन्द्रियाणि वश्यानि सदश्वा इव सारथेः’

इति तत्रैव श्रवणात् । तथा च न निष्प्रयोजनत्वम् । तथाऽपि रथिरथादिनिरूपणस्य वशीकार्यत्वज्ञापनार्थत्वेऽपि तज्ज्ञापनस्य वशीकार्याणां परापरभावविवेचनं विना न प्रयोजनपर्यवसायिता सम्भवति । यत्नेन वशीकार्यमुपेक्ष्यान्यवशीकरणप्रवृत्तौ प्रयोजनलाभासम्भवात् । अतो वशीकार्यताज्ञापनरूपस्वप्रयोजनसिध्द्यर्थमेव रथित्वादिना रूपिताः षड‘पीन्द्रियेभ्यः परा ह्यर्थाः’ इत्यादिवाक्यान्वयमपेक्षन्त इत्यस्त्येव शरीरस्यापि तदन्वयापेक्षा । न च स्वाभिधेयावरुद्धा इन्द्रियादि-शब्दास्तदभिदधतीत्यस्त्यव्यक्तशब्दापेक्षा शरीरस्य । अव्यक्तशब्दोऽपि यौगिकत्वादभिधेयविशेषाकांक्षी स्वस्वशब्दोपात्तिन्द्रियाद्यभिधातुमक्षमः शरीराकांक्षीति । तदेवं शरीरप्रत्यभिज्ञाया बलवत्त्वात्तया प्रधानप्रत्यभिज्ञाबाधसम्भवाच्छरोरस्यैवाव्यक्तशब्देन ग्रहणमिति युज्यते निर्णय इति संक्षेपः । विस्तरस्तु शाङ्करभाष्यादौ द्रष्टव्यः । परिहरति नेति ॥ एवमिति । शरीररूपकविन्यस्तगृहीतेरित्यस्यान्यार्थत्वादिति भावः । किमर्थान्तरकल्पनया बाधकाभावेनोपवर्णितार्थत्वस्यैव सम्भवादित्यत आह तथात्वे हीति ॥

इत्यवक्ष्यदिति । रूपकविन्यस्तपदस्य शरीरविशेषणत्वेन पूर्वनिपातस्यावश्यकत्वादिति भावः । उपलक्षणं चैतत् । रूपकविन्यस्तपदेनैव शरीरस्य रथरूपविन्यासस्योक्तत्वेन ‘तथा हि दर्शयती’त्यस्य वैय्यर्थ्यादित्यपि द्रष्टव्यं ननु कडारादित्वात्परनिपातो भविष्यतीत्यत आह अस्तु वेति । कडारादित्वमगतिका गतिरित्याशयेन कथञ्चिदित्युक्तम् । यद्वा । ननु रूपकविन्यस्तपदं न शरीरविशेषणम् । तथा सति रूपकविन्यस्तव्यतिरिक्तमपि शरीरमङ्गीकृत्य तव्द्यावर्तनार्थं विशेषणमिति स्यात् । रूपकविन्यस्तेन्द्रियादिव्यावर्तन- मेवेहेष्यते तत्तु शरीरविशेषणेनैव लक्ष्यत इति तल्लाभार्थं विपरीतविशेषणविशेष्यभावविवक्षया शरीरशब्दस्यैव पूर्वनिपात इत्यत आह अस्तु वेति । रूपकविन्यस्तशरीरपदयोर्विपरीतविशेषणविशेष्यभावकल्पनया रूपकविन्यस्तपदस्यास्तु परनिपात इत्यर्थः । उक्तरीत्या विशेषणविशेष्यभावस्य ‘शरीरं ह्यत्र रथरूपकविन्यस्तमित्यव्यक्तशब्देन परिगृह्यते’ इति परभाष्यादलाभाभिप्रायेण कथञ्चिदित्युक्तम् ॥ न ह्येषा रूढिरिति । न परीक्षकाणां पारिभाषिकी प्रसिद्धी रूढित्वेनाभ्युपगन्तुं शक्यते । तथा हि सति तस्या एव वेदार्थनिर्णये निमित्तत्वं वाच्यं न च तद्युक्तम् । एवं हि सति परीक्षकविप्रतिपत्त्या वेदार्थेऽपि तत्प्रसङ्गात् । ‘य एव लौकिकाः’ इति शाबरवचनविरोधाच्च । तत्र लौकिको वैदिक इति व्यपदेशभेदादिना लोकवेदयोः शब्दार्थभेदमाशङ्क्य लोकावगतसम्बन्धशब्दानां वेदे बोधकत्वोपपत्तेरर्थैक्यस्य समर्थितत्वात् । किन्तु लौकिकप्रसिद्धिरेव रूढिः । तथा चाव्यक्तशब्दस्य शरीरे लौकिकप्रसिद्धिविरहान्न तस्य तत्र रूढिरिति भावः ।

अव्यक्तशब्देन भूतसूक्ष्मग्रहणे हेतुमाह अनादेस्तस्येति । ननु भूतसूक्ष्मस्याव्यक्तत्वार्हत्वे किमायातं स्थूलदेहस्येत्याशङ्क्याह कार्यकारणशब्दाश्चेति । प्रकृतेर्विकाराणामनन्यत्वात्प्रकृतेरव्यक्तत्वं विकारे शरीरे उपचर्यत इत्यर्थः । प्रकृतिशब्दस्य विकारे प्रयोगे श्रौतं दृष्टन्तमाह गोभिरिति । गोभिस्तद्विकारैः पयोभिर्मत्सरं सोमं श्रीणीत विकारापन्नं कुर्यात् । पाकार्थत्वेऽपि हिरण्येन श्रीणीतेतिवदत्र सम्बन्धार्थत्वं श्रीणीतेरिष्टम् । ततश्च मत्सरं सोमं श्रीणीत मिश्रयेदित्यर्थः । अथ यथा गोशब्दस्तद्विकारे प्रयुक्तस्तथा कारणवाचकमव्यक्तपदं तदभिन्ने कार्ये शरीरे प्रयुज्यत इति भावः । यद्यप्यत्र कारणशब्दाः कार्ये दृष्टा इत्येव वक्तव्यं तावत एव प्रकृतोपयोगात् । प्रकृतिशब्दश्च विकारे दृष्ट इत्येव परेणोक्तत्वाच्च । तथाऽपि सूक्ष्मं त्विह कारणात्मना शरीरं विवक्ष्यते शरीरद्वयस्य रथत्वेन सङ्कीर्तितत्वादित्यादिपूर्वोत्तरतदीय- ग्रन्थपर्यालोचनया कार्यवाचिशरीरशब्दस्यापि कारणे भूतसूक्ष्मे प्रयोगस्य तदभिप्रेतत्वसिद्धेस्तदभिप्रायेण कार्यकारणशब्दाश्चेत्युक्तम् । अयं चाभिप्रेतानुवादो वक्ष्यमाणविकल्पोत्थापनाय । अन्यथैककौटिनिर्धा-रणेन विकल्पानुत्थानप्रसङ्गात् । विकल्पाश्रयणं च ‘तेजोऽबन्नात्मकं वाऽपि यद्युपादानमिष्यते । अनाद्येव’ इत्याद्यनुव्याख्यानस्वारस्यायेत्यवधेयम् । यद्वा तेजोऽबन्नशब्दानां कार्यभूतवाचिनां सूक्ष्मेऽव्यक्ते भाष्यकारीयं प्रयोगं समर्थयितुं तदुपादानं कृतमिति ध्येयम् ।

अत्रेति । ‘अव्यक्तात्पुरुषः परः’ इति वाक्य इत्यर्थः ॥ तत्रेति । शरीर इत्यर्थः । उपचारे बीजमाह शरीरेति ॥ तत्रेति । भूतसूक्ष्म इत्यर्थः । उपचारे बीजमाह शरीरस्येति ।

विकल्पितपक्षद्वयं मूलारूढं करोति प्रथम इति । स्वरूपेणेत्यव्यक्तशब्दवाच्य- तयेति च मूले शेषपूरणं पक्षद्वयस्य मूलारूढतासिध्यर्थं कृतमिति ज्ञेयम् ।

इतीत्यतः परं त्वयोच्यत इति सम्बन्धः ॥ परेणेति । साङ्ख्येनेत्यर्थः । उच्यत इत्यनुवर्तते ॥ तल्लक्षणकत्वादिति । अनादेरूपादानस्येत्याद्युक्तलक्षणकत्वादित्यर्थः । जगतः प्रागवस्थाया साङ्ख्यैः प्रधानत्वेनाभ्युपगमादिति भावः ।

### **परिमल**

प्रकरणात्परिशेषाच्चेतीतिशब्दस्य इति सूत्रकृतैवोक्तमिति पूर्वेणान्वयः । प्रकरणात् ‘शरीरं रथमेव चे’तिरथरूपकतया शरीरस्य प्रकृतत्वादित्यर्थः । न‘न्वात्मानं रथिनं विद्धि शरीरं रथमेव च । बुद्धिं तु सारथिं विद्धि मनः प्रग्रहमेव च । इन्द्रियाणि हयानाहुर्विषयांस्तेषु गोचरान् । आत्मेन्द्रियमनोयुक्तं भोक्तेत्याहुर्मनीषिणः’ इति पूर्ववाक्ये आत्मबुद्धीन्द्रियादेरपि प्रकृतत्वादव्यक्तशब्देन शरीरस्यैव ग्रहणं कुत इत्यत उक्तं परिशेषाच्चेति । तेषामिन्द्रियादीतरशब्दैर्गृहीतत्वेन परिशिष्यमाण-शरीरस्याव्यक्तशब्देन ग्रहणमित्यर्थः । दूषयति नैवमित्यादिना ॥ इत्यवक्ष्यदिति । रूपकविन्यस्तपदस्य शरीरविशेषणत्वेन पूर्वनिपातेन भाव्यत्वादिति भावः । ननु रूपकविन्यस्तमित्येतदेव प्राधान्येन विशेष्यतयोपादीयते । तत्किमित्यपेक्षायां शरीरेत्यस्यान्वयाददोष इत्यत आह अस्तु वा कथञ्चिदिति । शङ्कते परिहृतमेवेत्यादिना यथेत्यन्तेन । सूत्रार्थमाह यद्यपीति । कारणस्य भूतसूक्ष्मस्याव्यक्तत्वे तत्कार्यशरीरस्य किमायातमित्यत आह कार्यकारणेति ॥ गोभिरिति । ‘आधावता सुहस्त्यः शुक्रा गृभ्णीत मन्थिना । गोभिः श्रीणीत मत्सरम्’ (ऋ. ९-४६-४) इत्यस्याम् ऋचि गोभिर् गोकार्यैः क्षीरैर् मत्सरं सोमरसं श्रीणीत मिश्रीकुर्यादिति गोकार्ये क्षीरे यथा कारणगोपदप्रयोगस् तथा तेजोबन्नाव्यक्तकार्ये शरीरेऽव्यक्तशब्दप्रयोगो युक्त इत्यर्थः ॥ अत्रेति । ‘महतः परमव्यक्तमि’ति श्रुतावित्यर्थः । अपीत्यस्यार्थोऽपि त्विति । वाशब्दम् एवार्थमुपेत्याह भूतसूक्ष्ममेवेति । इष्यत इत्यत्र कथमिति प्रकाराकाङ्क्षायां प्रकारद्वयं व्यवस्थयाह प्रथम इति । किं शरीरमेवात्रोच्यत इति पक्षे किं भूतसूक्ष्ममेवेति द्वितीयपक्ष इत्यर्थः । यत्र यदीतिश्रवणात् प्रतिसम्बन्धिपदद्वयमध्याहृत्य योजयति तत्र तर्हीति । तदिति शेषोक्तिः । अव्यक्तपदवाच्यमित्यर्थः ॥ परेण त्विति । तत्पूर्वपक्षिणा साङ्ख्येन त्वित्यर्थः ॥ प्रतिपक्षभूतमिति । परमित्यनेन प्रतीतकारणत्वरूपब्रह्मलक्षणस्यातिव्याप्त्यापत्तेरिति भावः ॥ कारणा-त्वाविवक्षायां त्विति । परमित्यस्योत्तमार्थत्वमुपेत्य कारणत्वधीरत्र नास्तीति विवक्षायामित्यर्थः ।

### **यादुपत्यम्**

प्रकरणादित्यादि । अत्र प्रकरणपरिशेषोपपादकं तदीयं भाष्यमेव लिख्यते । तथा हि, ‘‘अनन्तरातीतो ग्रन्थ आत्मशरीरादीनां रथिरथादिरूपकक्लृप्तिं दर्शयति ‘‘आत्मानं रथिनं विद्धि शरीरं रथमेव तु ॥ बुद्धिं तु सारथिं विद्धि मनः प्रग्रहमेव च ॥ इन्द्रियाणि हयानाहुर्विषयांस्तेषु गोचरान् । आत्मेन्द्रियमनोयुक्तं भोक्तेत्याहुर्मनीषिणः’ इति । तैश्चेन्द्रियादिभिरसंयतैरध्वनः पारं विष्णोः परमं पदं प्राप्नोतीति दर्शयित्वा, किं तदध्वनः पारं विष्णोः परमं पदमित्याकाङ्क्षायां, तेभ्य एव प्रकृतेभ्य इन्द्रियादिभ्यः परत्वेन परमात्मानं विष्णोः पदं दर्शयति ॥ ‘इन्द्रियेभ्यः परा ह्यर्थाः’ इत्यादिना ‘सा काष्ठा सा परा गति’रित्यन्तेन । तत्र य एवेन्द्रियादयः पूर्वस्यां रथरूपककल्पनायामश्वादिभावेन प्रकृताः, त एवेह परिगृह्यन्ते प्रकृतहानाप्रकृतप्रक्रियापरिहाराय । तत्रेन्द्रियमनोबुद्धयस्तावत्पूर्वत्रेह च समानशब्दा एव । अर्थास्तु य इमे शब्दादयो विषया इन्द्रियहयगोचरत्वेन निर्दिष्टास्त एव । बुद्धेरात्मा महान्परो यः स ‘आत्मानं रथिनं विद्धी’ति रथित्वेनोपक्षिप्त आत्मशब्दात् । महत्त्वं चास्य स्वामित्वादुपपन्नम् । तदेवं शरीरमेवैकं परिशिष्यते । तच्चेह परिशिष्यमाणेनान्त्येनाव्यक्तशब्देन गृह्यत इति गम्यते’’ इति । अस्य च भाष्यस्य ‘रथत्वेन रूपितं शरीरं पुरुषपरत्वप्रतिपादकवाक्यान्वयमपेक्षते । इतरथा निष्प्रयोजनत्वात् । न च स्वाभिधेयावरुद्धा इन्द्रियादिशब्दास्तदभिदधतीत्यस्त्यव्यक्तशब्दापेक्षा शरीरस्य । अव्यक्तशब्दोऽपि यौगिकत्वादभिधेयविशेषाकाङ्क्षी स्वशब्दोपात्तेन्द्रियाद्यभिधातुमक्षमः शरीराकाङ्क्षीति शरीरमेवाव्यक्तशब्दार्थ’ इति कल्पतरूक्तोऽभिप्रायोऽवगन्तव्यः ॥ कडारादित्वा-भावात्कथञ्चिदित्युक्तम् ।

नन्वेवं कारणस्य भूतसूक्ष्मस्याव्यक्तत्वे तस्यैवाव्यक्तशब्दवाच्यत्वं स्यान्न कार्यस्य शरीरशब्द-वाच्यस्येत्यत आह कार्यकारणशब्दाश्चेति । सङ्कीर्यन्ते समानविषया भवन्ति । तथाच कार्यकारणयोर-भेदाद्रथत्वेन रूपिते एकस्मिन्वस्तुनि शरीराव्यक्तशब्दयोः प्रयोगो युक्त इति भावः । कार्यस्य कारणाभेदेन कारणशब्दः कार्ये क्व दृष्ट इत्यत आह गोभिरिति । मदं सुखं सारयति प्रापयतीति मत्सरः सोमस्तं गोभिर्गोविकारैः पयोलक्षणैः श्रीणीत मिश्रयेदित्यर्थः । अत्र कारणवाचकस्य गोशब्दस्य तद्विकारे पयसि प्रयोगे दृष्ट इति भावः । अत्र यद्यपि कारणशब्दाः कार्येऽपि दृष्टा इत्येव वक्तव्यं तावत एव प्रकृतोपयोगात्प्रकृतिशब्दश्च विकारे दृष्ट इति परेणापि तथैवोक्तेश्च । तथाऽपि सूक्ष्मं त्विह कारणात्मना शरीरं विवक्ष्यते । शरीरद्वयस्य रथत्वेन सङ्कीर्तितत्वादित्यादिपूर्वोत्तरतदीयभाष्य-पर्यालोचनया कार्यवाचिशरीरशब्दस्यापि कारणे भूतसूक्ष्मे प्रयोगस्तदभिप्रेत इत्यवगम्यते । तदनुवादाय चैवमुक्तमिति ध्येयम् । अयं च तदभिप्रेतानुवादो वक्ष्यमाणविकल्पोत्थानाय । अन्यथा कारणशब्दः कार्य इत्येवोक्तौ तदनुत्थानात् । एकस्याः कोटेर्निर्धारितत्वात् । विकल्पश्च ‘तेजोऽबन्नात्मकं यद्युपादान-मिष्यते । अनाद्येवे’त्यनुव्याख्यानस्वारस्या येति ज्ञातव्यम् । तेजोऽबन्नशब्दानां कार्यभूतवाचिनां कथं सूक्ष्मेऽव्यक्ते प्रयोगो मूलकारैः कृत इत्याशङ्कामपि पराकर्तुं कार्यशब्दानां कारणे प्रयोगोप-पादनायैवमुक्तमित्याहुः ॥ पक्षद्वयेऽपीति । एतेन स्थूलसूक्ष्मशरीरद्वयं शरीराव्यक्तशब्दाभ्यां प्रत्येकज-हत्स्वार्थलक्षणयाऽत्र विवक्षितमिति तदभिप्रेतपक्षोऽपि दूषितो ज्ञातव्यः ॥ प्रथमे स्वरूपेणेति । अव्यक्तशब्दतात्पर्यविषयतयेत्यर्थः । मुख्यतोऽव्यक्तशब्दवाच्यभूतसूक्ष्मकार्यत्वेनामुख्यतोऽव्यक्तशब्द-प्रतिपाद्यं शरीरमेवेति प्रथमपक्षेऽव्यक्तशब्दमुख्यवाच्यं शरीरकारणं भूतसूक्ष्मं प्रकृताव्यक्तशब्दे-नाविवक्षितमपि स्वरूपेणाङ्गीकृतम् । अन्यथा मुख्यार्थद्वारिकाया अमुख्यवृत्तेरप्यङ्गीकर्तुमशक्यत्वादिति भावः । उपादानपदसूचितमभिप्रायमाह यदि चाव्यक्तस्येति ॥

### **श्रीनिवासतीर्थीया**

रूपकतयेति । रथोपमतया रथसादृश्येनेत्यर्थः ॥ विन्यस्तेति । कथितेत्यर्थः ॥ कार्यकारणशब्दा इति । कार्ये कारणशब्दाः सङ्कीर्यन्ते मिश्रिता भवन्तीत्यर्थः । अत्र अव्यक्तादिश्रुतौ । तत्र शरीरे । एतदुपपादयति शरीरेति । वाच्यं श्रुताविति शेषः । शरीरशब्दः सौत्र इत्यर्थः । तत्र भूतसूक्ष्मे । तदुपपादयति शरीरस्येति । मूलोपादानं न साक्षादित्यर्थः ॥ स्वरूपेणेति । शरीरस्यैव श्रुतिगताव्यक्तशब्दतात्पर्यविषयत्वेन भूतसूक्ष्मस्य तदभावादव्यक्तशब्दतात्पर्याविषयत्वं स्वरूपशब्दार्थः । तत् शरीरमूलोपादानमनादिभूतसूक्ष्ममित्यर्थः । परेण सांख्येन । पक्षद्वयं मायिसाङ्ख्यपक्षद्वयम् । एवमुत्तरत्र । अङ्गीकारे अव्यक्तशब्दवाच्यतया । कुत इत्यत आह तदिति । अनादित्वोपादानत्वजडत्वभूतसूक्ष्मत्वरूपोक्तलक्षणोपेतत्वादित्यर्थः । नन्वेतादृशलक्षणोपेततया तेजो-बन्नान्येवाङ्गीकृतानि न प्रधानमिति चेत्तत्राह नाम्नीति । तेन प्रधानमेतादृगित्युच्यते । त्वया तु तेजोऽबन्नान्येतादृशानीत्येवं नाम्नयेव विवादो न त्वर्थे इति भावः ॥

### **वाक्यार्थरत्नमाला**

प्रकरणात्परिशेषाच्च । तथाह्यनन्तरशाङ्करभाष्नयतदानन्दगिरि भामत्याद्य-नुसारेण प्रकरणादित्यादेर्व्याख्यानम् । एतद्य्वाख्येयमस्ति ।

ननु रूपकविन्यस्तशरीरगृह्यतेरिति वक्तुव्यमित्याद्याशङ्क्य तथा सति हि रूपकविन्यस्त-व्यतिरिक्तमपि शरीरमङ्गीकृत्येत्यादि **परिमल**लानुसारेणाह । यद्वा ननु रूपकेति । ननु परीक्षकाणां पारिभाषिकी लौकिकी हि प्रसिद्धिरित्यादिभामतीग्रन्थं तत्कल्पतर्वादिकं च मनसि निधायाह । न परीक्षकाणामित्यादि । मत्सरं सोमं श्रीणीत मिश्रयेदिति कल्पतरुकृद्व्याख्यानं पलितार्थपरमिति दर्शयितुं तद्य्वाख्यानं ....अ.नु सारेण कुर्वन् श्रीणीतेः प्रकृतोपयोगं घटयति । गोभिस्तद्विकारैरित्यादिना ।

