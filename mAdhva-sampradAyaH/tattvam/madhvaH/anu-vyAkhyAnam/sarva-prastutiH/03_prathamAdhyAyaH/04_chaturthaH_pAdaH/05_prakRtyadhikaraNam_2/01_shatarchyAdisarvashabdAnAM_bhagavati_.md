+++
title = "०१ शतर्च्यादिसर्वशब्दानां भगवति विद्वद्रूढिप्रदर्शनम्"

+++


## एतमेव तथा सन्तं शतर्चीत्यादिका श्रुतिः

**शतर्च्यादिसर्वशब्दानां भगवति विद्वद्रूढिप्रदर्शनम्**

**एतमेव तथा सन्तं शतर्चीत्यादिका श्रुतिः**

### **सुधा**

यदुक्तम् ‘उभयं दृश्यते विष्णौ’ इति, यच्च सूचितं विशिष्टयोगस्य रूढितः प्राबल्यमिति तदुपपादयति एतमेवेति ।

## **अनुव्याख्यानम्**

***एतमेव तथा सन्तं शतर्चीत्यादिका श्रुतिः (नामभिः) ॥***

***आचक्षत इति ह्यत्र सन्तमित्यवधारणात् ॥***

***योगस्य रूढेः प्राबल्यं विद्वद्रूढिं च तत्रगाम् ।***

***बहुशो दर्शयत्यञ्जस्तात्पर्यात्सनिररुक्तिकम् ॥***

‘तं यच्छतं वर्षाण्यभ्यार्चत्तस्माच्छतर्चिनस्तस्माच्छतर्चिन इत्याचक्षत एतमेव सन्तं स यदिदं सर्वं मध्यतो दधे यदिदं किञ्च तस्मान्मध्यमास्तस्मान् मध्यमा इत्याचक्षत एतमेव सन्तम्’ इत्यादिका श्रुतिः । सनिरुक्तिकं योगवृत्तिसाहित्येन । तत्रगां परमेश्वरविषयाम् । शतर्च्यादिशब्दोपलक्षितानां सर्वशब्दानां विद्वद्रूढिं दर्शयति । आचक्षत इत्युक्तत्वात् । यच्चात्र बहुशोऽतिबहुवारं दर्शयति तेन ज्ञायते अञ्जस्तात्पर्यादेव न तु प्रासङ्गिकत्वेनेति । किञ्चात्र सन्तमिति वचनादेतमेवेत्यवधारणाच्च लौकिकरूढितो भगवद्विषयस्य योगस्य प्राबल्यं दर्शयति श्रुतिः । एतमेव परमात्मानं शतर्च्यादिनामार्थं सन्तम् उक्तेन योगेन शतर्च्यादिशब्दवाच्यमाचक्षते विद्वांसः । मधुच्छन्दःप्रभृतींस्तु रूढार्थानमुख्यत इत्यस्यार्थस्य पदद्वयसामर्थ्येन प्रतीतेः । सन्तमित्यनेन ह्यगङ्गां गङ्गेत्याचक्षते यथा न तथा हरिमिति मुख्यार्थतोच्यते । तदुपपादनार्थम् आचक्षत इति निर्वचनं च सम्बध्यते । अवधारणेन त्वन्यस्य तच्छब्द(मुख्या)र्थत्वं प्रतिषिध्द्यते । न च सर्वता प्रतिषेधो युक्तः । प्रागुक्तप्रयोज-नव्याघातात् । ततः परमेश्वरसमकक्षतया वाच्यत्वप्रतिषेधो ज्ञायते । रूढार्थेभ्यो यौगिकार्थ-स्याधिक्येऽभिहिते तद्विषयस्य विशिष्टयोगस्य लौकिकरूढितः प्राबल्यं सिद्धम् । अवधारणेति क्वचित्पाठः । अत्र सन्तमिति पदम् अवधारणा चेति (पद)द्वयं दर्शयतीति योजना । हि यस्मादेवं तस्मादुक्तं युक्तमिति ।

### **शेषवाक्यार्थचन्द्रिका**

बहुवारमिति । अनेकवारमित्यर्थः । श्रुतौ ‘तस्माच्छतर्चिनस्त-स्माच्छतर्चिनः’ इत्याद्यभ्यासादिति भावः ॥ एतमेव परमात्मानमिति । प्राणस्तथेत्यत्र ब्रह्मत्वेन निर्णीतस्य ‘प्राणो ह्येष य एष तपति’ इति पूर्ववाक्यस्थस्य प्राणस्यैव ‘एतम्’ इत्यनेन परामर्श इति भावः ॥ प्रागुक्तेति । व्युत्पत्त्युपपत्त्यादिरूपप्रयोजनव्याघातादित्यर्थः ।

### **परिमल**

विशिष्टयोगस्येति । महायोगस्येत्यर्थः । रूढितो ऽज्ञरूढितः । तं ब्रह्मादिदेहम्, अभ्यार्चत् प्राप्नोत्, इदं सर्वं जगत्, मध्यत उदरे ॥ श्रुतिरिति । ऐतरेयोपनिषद्रूपा ॥ इत्युक्तत्वादिति । आचक्षते विद्वांस इत्यनेन प्रयोगबाहुल्यस्योक्तत्वात्प्रयोगबाहुल्यस्य ‘प्रयोगमात्रबाहुल्यं रूढिरित्य-भिधीयते’ इत्यनेन रूढित्वेनोक्तत्वादित्यर्थः । शस्प्रत्ययार्थोऽतीति ॥ उक्तेन योगेन तं यच्छतमित्यादि-नोक्तयोगेनेत्यर्थः ॥ पदद्वयेति । एतं सन्तमिति पदद्वयसामर्थ्येनेत्यर्थः । तद्य्वनक्ति सन्तमित्यादिना ॥ इति निर्वचनमिति । मूले क्रमेण तावतैवोक्तेराचक्षत इति निर्वचनमित्युक्तम् । ‘तं यच्छतं वर्षाण्यभ्यार्चत् तस्माच्छतर्चिन इत्याचक्षत’ इति शतर्च्याद्यवयवार्थं सन्तमिति सम्बध्यत इत्यर्थः ॥ प्रागुक्तेति । ज्योतिरादिशब्दव्युत्पत्तिकर्मानुष्ठानसम्भव लोकव्यवहारानुच्छेदरूपप्रयोजनानां प्रयोजन-बहुत्वत इत्यत्रोक्तानां व्याघातादित्यर्थः । तावता रूढार्थेभ्यो यौगिकार्थस्याधिक्यमभिहितम् । तथापि रूढितो विशिष्टयोगस्य कथमाधिक्यसिद्धिरित्यत आह रूढार्थेभ्य इति ॥ उक्तं युक्तमिति । ‘उभयं दृश्यते विष्णौ’ इत्युक्तं, विशिष्टयोगस्य रूढितः प्राबल्यं च युक्तमित्यर्थः ।

### **वाक्यार्थरत्नमाला**

यच्चात्र बहुशोऽतिबहुवारमिति मूले एकवारं द्विवारमितिवद्बहुशब्दस्य बहुवारमित्यर्थः । बह्वल्पार्थाच्छस्कारकादन्यतरस्यामिति सूत्रेण बहुशब्दाच्छस्प्रत्ययो भवतीति व्याख्यानम् । एकश इत्यत्र तु एकाश्चा(?)वीप्सायामिति सूत्रेण वीप्सायामीशस्प्रत्ययः । अत एवैकेकश इति कौमुद्यादिप्रयोगे शसः दुर्लभत्वं वदति । एकशसैव वीप्साया लब्धत्वात् । बहुश इत्येतद्य्वुत्पादनं.... पादे टीकादौ व्यक्तं भविष्यतीति ज्ञेयम् । तस्माच्छतर्चितन इत्यस्य द्विश्रवणेन बहुवारमिति कथमित्यतोऽत्रत्यबहुशब्दस्यानेकार्थत्वान्नानुपपत्तिरित्याह । अनेकवारमित्यर्थ इति । अनेकवारं दर्शनमेवोपदर्शयति । श्रुतौ तस्माच्छतर्चिन इत्यादि । प्राणो ह्येष इति पूर्ववाक्योक्तप्राण- स्यैतमिति परामर्शप्रतीतेः परमात्मनमिति व्याख्यानं कथमित्यतस्तदुपपादयति । प्राणस्तथेत्यत्रेति ।

