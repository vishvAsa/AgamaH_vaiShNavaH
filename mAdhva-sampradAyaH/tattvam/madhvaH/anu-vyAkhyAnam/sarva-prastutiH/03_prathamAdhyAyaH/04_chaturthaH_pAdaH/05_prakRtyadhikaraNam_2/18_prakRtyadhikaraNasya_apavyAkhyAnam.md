+++
title = "१८ प्रकृत्यधिकरणस्य अपव्याख्यानम्"

+++


## न च प्रकृतिशब्देन ब्रह्मोपादानमुच्यते

**प्रकृत्यधिकरणस्य अपव्याख्यानम्**

**न च प्रकृतिशब्देन ब्रह्मोपादानमुच्यते**

### **सुधा**

प्रकृतिश्चेत्येतद(त्य)धिकरणं ब्रह्मणो जगदुपादानताप्रतिपादनार्थमिति व्याचक्षते ।

तथा हि । जन्माद्यस्य यत इति जगत्कारणं ब्रह्मेत्युक्तम् । तत्र संशयः किमुपादानत्वेनोत निमित्तत्वेनेति । ‘स ईक्षां चक्रे स प्राणमसृजत’ इतीक्षापूर्वककर्तृत्वश्रवणादिना केवलं निमित्तत्वे-नैवेति प्राप्तेऽभिधीयते ‘प्रकृतिश्च प्रतिज्ञादृष्टान्तानुपरोधात्’ । न केवलं निमित्तकारणमेव ब्रह्म । किन्तु प्रकृतिर् उपदानं च । कुतः, प्रतिज्ञादृष्टान्तानुपरोधात् । एवं हि प्रतिज्ञादृष्टान्तौ नोपरुध्येते । ‘येनाश्रुतं श्रुतं भवति’ इति ब्रह्मविज्ञानेन सर्वविज्ञानं प्रतिज्ञातम् । तच्चोपादानत्व एवोपपद्यते । कार्यस्योपादानाव्यतिरेकात् । न हि निमित्तकारणाव्यतिरेकः कार्यस्यास्ति । तक्ष्णः प्रासाद-व्यतिरेकदर्शनात् । दृष्टान्ताश्च ‘यथा सोम्यैकेन मृत्पिण्डेन’ इत्यादय उपादनागोचरा आम्नायन्ते । ‘यतो वा इमानि भूतानि’ इति पञ्चमी चोपादानत्वं गमयतीति । जनिकर्तुः प्रकृतिरिति विशेष-स्मरणात् । ‘अभिध्योपदेशाच्च’ ‘सोऽकामयत बहु स्यां प्रजायेय’ इत्यभिधानपूर्वकबहुभवनोपदेशाच्च निमित्तत्वमुपादानत्वं च गम्यते ।

‘साक्षाच्चोभयम्नानात्’ । इतश्चोपादानं ब्रह्म । ‘सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यन्ति’ इति साक्षाद्ब्रह्मैव कारणमुपादायोभयोः प्रभवप्रलययोराम्नानात् । यद्धि यस्मात्प्रभवति यस्मिंश्च लीयते तत्तस्योपादानं प्रसिद्धम् । यथा व्रीह्यादीनां पृथिवी(ति) । प्रत्यस्तमयश्च नोपादानादन्यत्र कार्यस्य दृष्टः । ‘आत्मकृतेः परिणामात्’ तदात्मानं स्वयमकुरुतेत्या-त्मनः कर्मत्वकर्तृत्वश्रवणा(व्यपदेशा)च्चोपादानं ब्रह्म । कथं पुनः पूर्वसिद्धस्य क्रियमाणत्वम् । परिणामात् । पूर्वसिद्धोऽप्यात्मा विकारात्मना विशेषेणात्मानं परिणामयामासेति ह्युपपन्नम् । परिणामादिति वा पृथक् सूत्रम् । सच्च त्यच्चाभवदित्यादिना ब्रह्मण एव विकारात्मना परिणामः सामानाधिकरण्येनाम्नायते । अतश्चोपादानं ब्रह्म । ‘योनिश्च हि गीयते’ । ‘यद्भूतयोनिम्’ इति योनिश्च ब्रह्म गीयते । योनिशब्दश्चोपादानवचनः समधिगतो लोके । अतश्चोपादानं ब्रह्मेति ।

तदेतन्निराकरोति न चेति ।

## **अनुव्याख्यानम्**

***न च प्रकृतिशब्देन ब्रह्मोपादानमुच्यते ॥***

### **शेषवाक्यार्थचन्द्रिका**

॥ ॐ प्रकृतिश्च प्रतिज्ञादृष्टान्तानुपरोधात् ॐ ॥ कारणभावस्योभ-यथादर्शनं सन्देहबीजमिति भावेन सन्देहमाह तत्रेति ॥ किमुपादानत्वेनेति । किमुपादानत्वेना-पीत्यर्थः । कर्तृत्वे सत्युपादानताया एव सिषाधयिषितत्वात् । अत एव निमित्तत्वेनेत्यस्य निमितत्वेनैवेत्यर्थः । निमित्तमात्रत्वस्यैवोक्तकोटिविरुद्धतया निमित्तत्वमात्रस्य तदविरोधित्वात् । अत एव जगत्कारणत्वं ब्रह्मण किं निमित्तत्वेनैवोतोपादानत्वेनापीत्येव भामत्यां संशयो दर्शितः । अत एव चोत्तरत्र पूर्वपक्षटीकायां निमित्तत्वेनैवेत्येवोपसंहार इत्यवधयेयम् । ब्रह्म न द्रव्यप्रकृतिरीक्षितृत्वा-त्कर्तृत्वाच्च कुलालादिवत् । सुखाद्युपादानतया कुलालादौ साध्यवैकल्यपरिहाराय प्रतिज्ञायां द्रव्यपदम् । हेतुद्वयस्य श्रुतिसिद्धत्वान्नासिद्धत्वमिति भावेन पूर्वपक्षयते स ईक्षामित्यादिना । ईक्षितृत्वादि-मात्रस्याव्यभिचारितया न विशिष्टस्य हेतुत्वमत्राभिमतं किन्वीक्षितृत्वकर्तृत्वयोः प्रत्येकमेवेत्यवधेयम् । अत्रादिपदेन, ब्रह्म न द्रव्यप्रकतिर्विभुत्वाद्राजवत् । ब्रह्म न पृथिवीपकृतिर्निर्गन्धत्वादभाववत् । द्रव्योत्पत्तिर्भिन्ननिमित्तोपदानापूर्वा द्रव्योत्पत्तित्वत्पटोत्पत्तिवत् । विमतमचेतनोपादानं कार्यद्रव्य-त्वाद्धटादिवत् । विमतं न ब्रह्मोपादानमचेतनत्वादशुद्धत्वाद्धटवदित्याद्यनुमानपरिग्रहः । निमित्त-त्वेनैवेत्येवकारार्थं स्फुटयति केवलमिति । ननु चोदाहृतानुमानैर्निमित्तत्वस्यैव सिद्धेरुपादानमपीति प्रतिज्ञा बाधितविषयेत्याशयेन शङ्कते कुत इति ॥ श्रौतप्रतिज्ञादिलिङ्गैरनुमानानामाभासत्वाद-विरोधित्वमित्याशयेन सौत्रं हेतुमुपादाय व्याचष्टे प्रतिज्ञेति । एवम् इत्युभयथा कारणत्वे सतीत्यर्थः । तयोरनुपरोधं वक्तुं प्रतिज्ञामाह येनेति । तदनुपरोधं स्वमते दर्शयति तच्चेति । निमित्तकारणविज्ञानादेव सर्वविज्ञानं किं न स्यादित्यत आह न हीति । दृष्टान्तानुपरोधमाह दृष्टान्ताश्चेति । आदिपदेन ‘यथा सोम्यैकेन लोहमणिता’ इत्यादिर्ग्रहणम् । न केवलमनुमानानां प्रतिज्ञाऽऽदिलिङ्गैरेव बाधः किन्तु पञ्चमीश्रुत्याऽपीत्याह यत इति । ननु श्रुतौ यत इति पञ्चमी न प्रकृता अपि तु हेतुत्वमात्रे ‘हेतुमनुष्येभ्योऽन्यतरस्यां रूप्य’ इति हेतोर्मनुष्याच्च रूप्यप्रत्ययविधौ तत आगत इति प्रकृतस्य पञ्चम्यर्थस्य हेतोरिति विशेषणे हेतावपि पञ्चमीज्ञापनात्तत्कथं पञ्चम्योपादान-त्वसिद्धिरित्यतो ज्ञापनेन विद्ध्युन्नपताद्वरमि, प्रत्यक्षविधिप्राप्तप्रकृतित्वोपादानम् । किञ्च गुणवचनेष्वेव हेतुपञ्चमी दृश्यते जाड्याद्बद्ध इत्यादिषु । न च ब्रह्म गुणाऽनाश्रितत्वाद्येन यत इत्यस्य गुणवचनता स्यादिति भावेनाह जनिकर्तुरिति । जायमानस्य कार्यस्य प्रकृतिरुपादानमपादानसंज्ञं भवति । ततः ‘अपादाने पञ्चमी’ इति सूत्रेण प्रकृतौ पञ्चमीस्मरणादित्यर्थ । यद्यपि चात्र सूत्रे प्रकृतिग्रहणं सर्वकारकसङ्ग्रहार्थमित्युक्तं तथाऽपि तदनादृत्य प्रकृतिश्चेत्येतत्सूत्रस्थप्रकृतिशब्दवदेतत्सूत्रस्थप्रकृतिशब्द इत्यभिमानेनैवमुक्तमित्यवधेयम् ॥ अभिध्यानपूर्वकं बहुभवनोपदेशादिति । अभिध्या अनागते वस्तुनीच्छा । अत्राभिध्यानपूर्वकस्व-तन्त्रप्रवृत्तिश्रवणान्निमितत्वम् । बहुस्यामित्यभिध्यायाः प्रत्यगात्मविषयत्वेन कार्यकारणाभेद-सूचनादुपादानत्वमुक्तमित्यर्थः ।

सूत्राक्षराणि व्याचष्टे इतश्चेति ॥ साक्षाद् ब्रह्मैवेति । ‘आकाशस्तल्लिङ्गात्’ इत्याकाशस्य ब्रह्मत्वसमर्थनाद् ब्रह्मैवेत्युक्तम् । साक्षात्पदलब्धार्थप्रदर्शनम् एवेति । अनेनाकाशादेवेत्येवकार- सूचितमुपादानान्तरानुपादानं दर्शयितुं सूत्रे साक्षात्पदमित्युक्तं भवति । नन्वाकाशं ब्रह्मेत्युक्त्वा सर्वभूतानां तदभिप्रभवप्रलयाभिधानेऽपि कथं ब्रह्मणः सर्वोपादानत्वमित्यत्राह यद्धीति । उपादानान्तरव्यावृत्तराकाशादेवेत्येवकारार्थो न भवति किन्तु निमित्तस्याकाशस्योपादानत्वव्यावृत्ति-रित्याशङ्क्याह प्रत्यस्तमयश्चेति । निमित्ते कार्यस्य लयादृष्टेराकाशस्य तन्मात्रत्वमत्र नेष्टमित्यर्थः ॥ कर्मत्वकर्तृत्वव्यपदेशादिति । आत्मानमिति कर्मत्वस्य स्वयममुरुतेति कर्तृत्वस्य व्यपदेशादित्यर्थः । उपादानमित्युपलक्षणम् । निमित्तं चेत्यपि द्रष्टव्यम् । कर्मत्वश्रवणादुपादानत्वस्य, कर्तृत्वश्रवणा-न्निमित्तत्वस्य च सिद्धिरिति भावः ॥ कतं पुनरिति । सिद्धत्वसाध्यत्वयोर्विरुद्धत्वान्नैकत्र समवाय इत्यर्थः ॥ विकारात्मनेति । एकेन रूपेण पूर्वसिद्धस्याप्यसिद्धरूपान्तरेण परिणामे बाधकाभावादिति भावः । एकवाक्यतया व्याख्याय वाक्यभेदेनापि व्याख्याति परिणामादिति वेति । अर्थभेदाभावे कथं पार्थक्यमित्यतो भेदमाह सच्च त्यच्चेति । सुवर्णं कुण्डलमितिवत्सच्चत्यच्चेति जगता सामानाधिकरण्यादभेदादुपादानत्वम् । निमित्तत्वे तदयोगादिति भावः । समधिगतो लोक इति । पृथिवी योनिरोषधिवनस्पतीनामित्यादाविति शेषः । न चोपादानत्वं विनाऽपि स्त्रीयोनौ योनिशब्ददर्शनान्न तस्य प्रकृत्यर्थत्वमिति वाच्यम् । स्त्रीयोनेरप्यवयवद्धारेण गर्भं प्रत्युपादानत्वेनादोषात् । न च क्वचित्स्थानवचनोऽपि योनिशब्दो दृश्यते । ‘योनिष्ठ इन्द्र निषदे अकारि’ इत्यादौ हे इन्द्र ते तव निषदे निषदनायोपवेशनाय स्थित्यर्थमिति यावद् योनिः स्थानमकारीत्यर्थप्रतिभासात्कथं तेनोपादानत्वनिश्चय इति चेत् । न । ‘यथोर्णनाभिः सृजते गृह्णते च’ इत्येवं विधाद्वाक्यशेषात्प्रकृते प्रकृत्यर्थत्वनिश्चय इत्यभिप्रायात् ॥ उपादानं ब्रह्मेति । न च ईश्वरो जगन्निमित्तमात्रमीक्षितृत्वात्कर्तृत्वात्कुलालादिवद् इत्याद्यनुमानविरोध इति वाच्यम् । अत्रेश्वरासिध्द्या हेतोराश्रयासिद्धत्वात् । न चागमात्तत्सिद्धिरिति वाच्यम् । तथा सति यादृशमीश्वरमागमोऽवगमयति तादृश एवासावभ्युपगन्तव्यः । स चोपादानकारणं च निमित्तकारणं चेश्वरमवगमयतीति विशेष्याश्रयग्राहकत्वेनोपजीव्यागमविरोधान्नानुमानप्रवृत्तिरिति कुतस्तेन निमित्तमात्रत्वाध्यवसाय इति भावः । एवमपव्याख्यानमनूद्य तन्निरासपरतयोत्तर-भाष्यमवतारयति तदिति ।

### **परिमल**

उपादानत्वेनेति । उपादानत्वेनापीति निमित्ते(त्वे)नैवेति चार्थो ध्येयः ॥ जनिकर्तृरिति ॥ जायमानस्य प्रकृतिरुपादानकारणमपादानसंज्ञं भवतीत्यपादानसंज्ञायाम् ‘अपादाने पञ्चमी’ इति परमते सूत्रार्थः । वृत्तिमञ्जर्यादौ तु प्रकृतिशब्दः कारणमात्रपरो न तु तद्विशेषोपादानपरः । पुत्रात् प्रमोदो जायत इत्याद्यसिद्धिप्रसङ्गादित्युक्तम् । अन्यत्समम् । अत्र जनेः कर्ता जनिकर्ता तस्य जनिकर्तुरिति षष्ठीसमासो यद्यपि ‘कर्तरिचे’तिसूत्रेण निषिद्धस् तथाप्येतन्निर्देशबलादेव कर्तरिचेति निषेधोऽनित्य इति जनिकर्तृरिति सूत्र एव मञ्जर्यामुक्तत्वाददोष इति ज्ञेयम् । स्यामित्युत्तमपुरुषैकवचनम् ॥ ब्रह्मैवकारणमुपादायेति । तल्लिङ्गादिति न्यायेनाकाशस्य ब्रह्मत्वादिति भावः । यद्यस्मात्प्रभवति तत्तस्योपादानमित्येतद् दृष्टान्तेनोपपाद्य यद् यस्मिंश्च लीयते तत्तस्योपादानमित्येतद्य्वतिरेक-मुखेनोपपादयति प्रत्यस्तमयश्चेति ।

### **यादुपत्यं**

कर्तृत्वश्रवणादिनेति । आदिपदेन, ब्रह्म न द्रव्यप्रकृतिरीक्षितत्वात् प्रभुत्वाच्च राजवत् । सुखाद्युपादाने राज्ञि साध्यवैकल्यव्यावृत्तये प्रतिज्ञायां द्रव्यपदम् । ब्रह्म न पृथिवीप्रकृतिर् निर्गन्धत्वादभाववदित्याद्यनुमानमभिप्रेतम् ॥ एवं हि प्रतिज्ञादृष्टान्ताविति । तथाच पूर्वपक्ष्यनुमाननां बाधितत्वमिति भावः ॥ जनिकर्तुः प्रकृतीरिति । जनिकर्तृर्जायमानस्य प्रकृतिर्हेतुरुपादानं स्यादिति सूत्रार्थः । उदाहरणं तु शृङ्गाच्छरो जायत इत्यादि । विशेषस्मरणादित्यस्याभिप्रायमग्रे स्वयमेव दर्शयति ॥ अभिध्यानपूर्वकमित्यादि । तत्राभिध्यानपूर्वकस्वतन्त्रप्रवृत्तिस्मरन्निमित्तत्वं बहुभवनस्य स्वात्मविषयकत्वकथनेन कार्यकारणाभेदसूचनादुपादानत्वं च गम्यत इति भावः ॥ ब्रह्मैव कारण-मुपादायेति । अत्राकाशशब्दस्य ब्रह्मवाचित्वादिति भावः । साक्षादिति चोपादानान्तरानुपादानं दर्शयति । आकाशादेवेत्यवधारणात् । नन्वत्र प्रभवप्रलययोरुभयोः प्रत्येकमुपादानतासाधकत्वम-भिप्रेतम् । अन्यथा वैयर्थ्यप्रसङ्गात् । तत्र प्रभवस्योपादानभिन्नात्कर्त्रादेरपि दर्शनेन व्यभिचारसम्भाव-नायां सत्यामपि न द्वितीयहेतौ तत्सम्भावनेत्याशयेनाह प्रत्यस्तमयश्चेति । उपादानं ब्रह्मेत्यत्रोपादानग्रहणमुपलक्षणम् । निमित्तमित्यपि द्रष्टव्यम् । तथा च कर्मत्वश्रवणादुपादानं कर्तृत्वश्रवणान्निमित्तमिति विवेको द्रष्टव्यः ॥ सच्च त्यच्चेति । अत्र सच्छब्देनापरोक्षं पृथिव्यप्तेजोलक्षणं त्यच्छब्देन च परोक्षं वाय्वाकाशलक्षणं भूतं विवक्षितमिति ज्ञातव्यं सामानाधिकरण्येनेति । सामानाधिकरण्येनाभेदसिद्धावुपादानत्व सिद्धिरिति भावः ॥ समधिगतो लोक इति ।

‘पृथिवी योनिषधिवनस्पतीनाम्’ इत्यादावित्यर्थः । एवं स्त्रीयोनेरप्यस्त्येवावयवद्वारेण गर्भं प्रत्युपादानत्वमिति द्रष्टव्यम् ।

### **श्रीनिवासतीर्थीया**

अव्यतिरेकः । अभेद इत्यर्थः ।

### **वाक्यार्थरत्नमाला**

प्रकृतिश्च प्रतिज्ञादृष्टान्तानुरोधात् ॥ छ ॥

कारणभावस्योभयथादर्शनात्तज्जगत्कारणत्वं ब्रह्मणः किं निमित्तत्वेनैवोतोपादनत्वेनापीति भामत्यनुसारेण तत्र लक्षणं घटरुचकादीनां मृत्सुवर्णादिवत्प्रकृतित्वे कुलालसुवर्णकारादिवन्निमित्तत्वे च समानमिति भाष्यसङ्ग्रहरूपमूलं व्याकरोति । कारणभावस्येत्यादिना । कारणत्वस्येत्यर्थः । कुतो निमित्तत्वेनैवेत्यवधारणार्थव्याख्यानमित्यतो निर्धारणनिमित्तस्योपादानत्वसहिष्णुतयोपादानत्वे सति निमित्तत्वेनापि निमित्तत्वं पर्यवसन्नं भवतीति तत्परित्यागेनोपादानरूपनिमित्तेतरभिन्नत्वसहितं निमित्तत्वमेव व्याख्येयमित्याह । निमित्तमात्रत्वस्यैवेति । उपादानत्वाभावेनाविशेषितनिमित्त-त्वस्यैवेत्यर्थः । उक्तकोटीति । उपादानत्वेनापीति कोटीत्यर्थः । निमित्तत्वमात्रस्येति । उपादानत्वा-भावेन विशेषितनिमित्तत्वेस्येत्यर्थः । व्याख्यानद्वयेऽपि उपष्टम्भकमप्याह । अत एवेति । भामती-वाक्यमुभयत्रोपष्टंभकम् । उत्तरन्तु निमित्तत्वेनैवेत्येतद्य्वाख्यान इति विवेकः । तत्र निमित्तकारण-मेवेत्यादिभाष्यव्याख्यानरूप ईक्षापूर्वककर्तृत्वं प्रभुत्वस्य सरूपता । निमित्तकारणेष्वेव नोपादानेषु कर्हिचिदिति भामत्युक्तहेतुव्याख्यानरूपब्रह्म न द्रव्यप्रकृतिरीक्षितृत्वादित्यादि कल्पतर्वनुसारेणाह । ब्रह्म न द्रव्येत्यादिना । ईक्षापूर्वकेत्युक्तावपीक्षितृत्वकर्तृत्वयोः प्रत्येकमेव हेतुत्वम् अन्यतरस्य वैय्यर्थ्यप्रसङ्गे विशिष्टस्य हेतुत्वकल्पनावैयर्थ्यात् । तथाचेक्षितृत्वात्कर्तृत्वादित्यनूद्य स्वतन्त्रत्वादिति यावदिति कल्पतरूक्तं निरस्तमित्याशयेनाह । कर्तृत्वाच्चेति । वक्ष्यति च । न विशिष्टस्य हेतुत्वमात्रमिति । सुखादिति । स्वपरमतयोरन्तःकरणपरिणामत्वेऽपि तार्किकरीत्येदमिति बोध्यम् । मूले श्रवणादिनेति । श्रवणस्य ग्रहणेऽपि न श्रवणमेव हेतुः किंतु ईक्षितृत्वकर्तृत्वे । श्रवणं तु हेतुसाधकतयोपन्यस्त-मित्येतन्मूलतात्पर्यं विशदयति । हेतुद्वयस्य चेति । व्यभिचारितया न विशिष्टस्येति । ईक्षितृत्वादेः प्रत्येकं हेतुत्वोक्तौ व्यभिचार आयातीत्यतोऽत्र विशिष्टस्य हेतुत्वं नाभिमतमिति योजना ।
प्रत्येकमेवेति । प्रत्येकं व्यभिचाराभावादिति भावः । प्रभुत्वाच्चेति भामत्युक्तहेतुकमनुमानमभिधायासरूपतेत्यनेनोक्ततया कल्पतरूक्तं ब्रह्म न पृथिवीप्रकृतिरित्येतदनुमानं प्रदर्शयन् तद्ग्रन्थस्थेत्यादीत्यनेनोक्तान् प्रयोगान् स्वयमाह । ब्रह्म न पृथिवीप्रकृतिरित्यादिना । द्रव्योत्पत्तिपक्षकानुमानेऽपि विमतपदमभिप्रेतमेव । किन्तु उत्तरानुमानेषु विमतिविषयत्वातिरिक्तरूपानुक्तेस्तद्रूपस्य मुखतः कीर्तनम् । अत्र तु द्रव्योत्पत्तित्वरूपातिरिक्तरूपादरणात्तदनुक्तिरिति ज्ञेयम् । एते च प्रयोगा ग्रन्थे उक्ता द्रष्टव्याः ।

एवकारकेवलपदयोरन्यतरस्य वैयर्थ्यमित्याशङ्कां परिहरति । निमित्तत्वेनैवेत्येवकारार्थमिति । आनन्दगिर्याद्यनुसारेण कुत इत्यादिकं योजितम् । न केवलमित्यादिकल्पतर्वनुसारेणाह । न केवलमिति । आगमे हि यत इति पञ्चमी न प्रकृतावपि तु हेतुत्वमात्रे इत्यादि प्राचीनकल्पतरुं ज्ञापनेन विध्युन्नयनादित्याद्यत्रत्यकल्पतरुं चाभिप्रेत्याशङ्क्योत्तरवाक्याशयकथनेन शङ्कां निराकुर्वन्नुत्तर-वाक्यमवतारयति । ननु श्रुतावित्यादिना ।
हेतुभ्यो मनुष्येभ्यो इत्येवं वृत्यादावुक्तत्वेऽपि कल्पतर्वनु-सारेणैकवचनम् । ज्ञापनेन न स्वतोऽर्थसिद्धिः पाणिनीये ज्ञापकयोगविभागलभ्यस्य व्याकरणान्तरस्थ-विधिमूलकतया तद्विधावेव पर्यवसानात्तस्य चानुमिततया स्मृत्यनुमितश्रुतेः प्रत्यक्षश्रुतित इव श्रुतिलिङ्गवाक्येत्यधिकरणरीत्या लिङ्गानुमितश्रुतेः । प्रत्यक्षश्रुतित इव च प्रत्यक्षाज्जानिकर्त्तुरपादाने पञ्चमीत्येतस्माद्विधेर्दुर्बलतया तदपवादेन प्रत्यक्षविधिप्राप्तप्रकृतावेव पञ्चमीयमित्याह । ज्ञापनेनेति । एतेन ज्ञापनस्य प्रत्यक्षविधिप्रतियोगितया तत एव प्रत्यक्षविधेः प्राबल्याभिप्राये उन्नीतविधिपर्यन्त-गमनमनर्थकमिति परास्तम् । ननु व्याकरणान्तरस्थविधेरपि प्रत्यक्षत्वमेव । अत एव तद्विधं दृष्ट्वैव व्याख्यातृणां ज्ञापकाद्यन्वेषणप्रवृत्तिः । तथाचोन्नीतविधेरपि प्रत्यक्षतया कथं प्रकृतित्वोपादाने प्रत्यक्षविधिप्राप्तत्वं हेतुरुच्यत इत्यतो ज्ञापकस्यान्यथासिद्धत्वादत्राप्राप्तिरित्याह । किञ्चेति ।
अस्तुवोपादाने पञ्चमी । तथापीत्यादिवक्ष्यमाणमूलटीकोपपादनावसरे व्यक्तीभविष्यति । न च ब्रह्मेति । ब्रह्म च न गुण इति सम्बन्धः । अनाश्रितत्वादिति । वोतो गुणवचनादित्येतत्सूत्रीयगुण-पदार्थकथनरूपसत्वे निवेशितेऽपैतीत्यादिश्लोकवार्त्तिके आश्रितत्वस्य तल्लक्षणत्वोक्तेरिति भावः । स्यादिति । अतस्तेन पञ्चम्यप्राप्त्येर्युक्तं प्रकृतित्वोपादानमिति भावेनेत्यर्थः । कल्पतरौ प्रकृतिरपादानसंज्ञा भवतीत्येवोक्तेऽपि प्रकृतिग्रहणस्य वक्ष्यमाणरीत्या सूत्रोपात्तप्रकृतिमात्रपरत्वं प्रकृतित्वं चात्राभिप्रेतोपादानत्वरूपमेव परस्य विवक्षितमिति पराशयं स्पष्टयितुं प्रकृतिपदं व्याचष्टे । उपादानमिति । मञ्जर्यादौ कारणपदस्योपादनपरत्वाद्युक्तेरेवमित्यप्याहुः । जनित्येतस्य पञ्चमीविधाय-कत्वाभावादुक्तं ततोऽपादान इत्यादि । अथमतमुपादान इत्युत्तरमूलानुसारेणेदमिति ज्ञेयम् । सर्वकारकेति । एतच्चान्ये तु ध्रुवग्रहणानुवृत्तेरेव प्रकृतिपरिग्रहे सिद्धे प्रकृतिग्रहणं कारणमात्रपरिग्रहार्थं वर्णयन्ति अत एव वृत्तौ कारणमित्येवोक्तम् । न पुनरुपादानकारणमितीति मञ्जर्यां न्यासोक्तपक्षानु-वादोऽस्ति तन्न्यासाद्यनुसारेण शङ्कनम् । स्पष्टं चेदं विशेषस्मरणादित्युक्तमिति चेदित्युत्तर-मूलव्याख्यावसरे टीकाकृदेव प्रतिपादयिष्यतीति बोध्यम् । अनागते चेत्यादिभामतीतद्य्वाख्यान-रूपसौत्राभिध्यानागतवस्तुनीच्छेत्यादि कल्पतरुं च मनसि कृत्वाऽऽह । अभिध्येत्यादिना । भामती कल्पतर्वानन्दगिर्याद्यनुसारेणापव्याख्यानव्याख्यानसमाप्तिपर्यन्तो ग्रन्थो विशिष्य व्याकर्त्तव्योऽस्ति ।

