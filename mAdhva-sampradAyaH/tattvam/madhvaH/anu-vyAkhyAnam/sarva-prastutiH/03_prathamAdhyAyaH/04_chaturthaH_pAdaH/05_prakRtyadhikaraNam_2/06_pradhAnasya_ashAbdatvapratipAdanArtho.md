+++
title = "०६ प्रधानस्य अशाब्दत्वप्रतिपादनार्थोन्यं पाद इति न परेषां व्याख्यानं समीचीनम्"

+++


## न शब्दवाच्यतैवात्र प्रधानस्य निषिध्द्यते

**प्रधानस्य अशाब्दत्वप्रतिपादनार्थोन्यं पाद इति न परेषां व्याख्यानं समीचीनम्**

**न शब्दवाच्यतैवात्र प्रधानस्य निषिध्द्यते**

### **सुधा**

एवं संक्षेपविस्तराभ्याम् आनुमानिकमित्यादिसूत्राणि व्याख्याय परेषां व्याख्यानं प्रत्याख्याति । तथा हि । केचिदेतत्पादप्रमेयमन्यथा वर्णयन्ति । यदुक्तं प्रधानस्याशाब्द-त्वमीक्षतेर्नाशाब्दमिति । तदसिद्धम् । कासुचिच्छाखासु प्रधानसमर्पणपराणां शब्दानां श्रूयमाणत्वादिति । तदेतद्यावन्न निराक्रियते न तावद्ब्रह्मकारणवाद(स्य)स्थैर्यं भवति । अतः प्रधानस्याशाब्दत्वं प्रतिपादयितुमयं पाद आरभ्यत इति । तत्तावन्निराचष्टे न शब्दवाच्यतैवेति ।

## **अनुव्याख्यानम्**

***न शब्दवाच्यतैवात्र प्रधानस्य निषिध्द्यते ।***

अत्रैव प्रथमेऽध्याये प्रधानस्य शब्दवाच्यता निषिद्ध्यत इति नोपपद्यते । तथा सति समन्वयलक्षणेऽन्तर्भावाभावेन पादस्यासङ्गतत्वप्रसङ्ग इति भावः । ननूक्तमत्र समन्वयस्थेम्ने प्रधानस्याशाब्दत्वमत्रोपपाद्यत इति; तथा च कथमसङ्गतिरिति । मैवम् । तथा सत्यविरोध-लक्षणेऽन्तर्भावप्रसङ्गात् । अन्यथा द्वितीया(ध्याया)र्थोऽपि समन्वयस्थैर्यायैवेति सोऽप्यत्र वक्तव्यः स्यात् । केवलं शब्दवाच्यतैवात्र प्रधानस्य निषिध्यते इति न युज्यते, विशेषाभावात् ।

### **शेषवाक्यार्थचन्द्रिका**

तत्तावदिति । सूत्रापव्याख्यानस्याप्युत्तरत्र निराकरिष्यमाणत्वात्ता-वदित्युक्तम् । प्रधानाशब्दत्वप्रतिपादनस्याध्यायासङ्गतिवर्णनपरतया मूलं योजयति अत्रैवेति । अनेन एवशब्दो भिन्नक्रम इत्युक्तं भवति । अत्रेत्यस्य व्याख्यानम् । प्रथमेऽध्याय इति । एवशब्दस्यात्रेत्यनेन योजनया लब्धमर्थमाह तथा सतीति । कुतोऽस्य व्युत्पादनस्य प्रथमाध्यायेऽसङ्गतिरित्यतोऽध्याया-र्थाप्रतिपादकत्वादिति भावेनाध्यायार्थसूचनायोक्तं समन्वयलक्षण इति । समन्वयो लक्ष्यते प्रतिपाद्यतेऽनेनेति समन्वयलक्षणस्तस्मिन्नित्यर्थः । अध्यायसङ्गतिश्चान्तर्भावलक्षणेति भावेनान्तर्भा-वाभावेनेत्युक्तम् ।

### **परिमल**

इत्यादिसूत्राणीत्येतद्गुणसंविज्ञानबहुव्रीहिः । तदधीनत्वसूत्रज्योतिः सूत्रकल्पना-सूत्राणीत्यर्थः । आद्यस्य ‘दुःखिबद्धावराद्यास्तु’ इति संक्षेपव्याख्या । ‘स्वातन्त्र्यं तद्गतत्वं चे’त्यादि-र्विस्तरः । ज्योतिरित्यस्य ‘जातमोतमि’त्यादिः संक्षेपः । ‘एतमेव तथा सन्तमि’त्यादिर्विस्तरः । कल्पनोपदेशात्, वाक्यान्वयाद् इत्यनयो‘स्त्वङ्गीकृतेऽपी’त्यादिः संक्षेपः । तेषु तेष्वित्यादिर्विस्तरः । एवमन्येषां यथायोगं संक्षेपविस्तरौ ध्येयौ । यद्वा स्त्राशब्दाश्चेत्यादिना सर्वाधिकरणानां विषयपूर्वपक्षसिद्धान्तयुक्तीनामुक्त्या आनुमानिकादिसर्वसूत्राणां संक्षेपेण व्याख्या । तत्र कानिचिद्विस्त-रेणेत्येवं संक्षेपविस्तराभ्यामित्यस्यार्थो ध्येयः । समन्वयलक्षणे समन्वयाध्याये । विशेषाभावादिति । परमते समन्वयसूत्रे ब्रह्मणि सर्वशब्दसमन्वयस्याप्रतिज्ञातत्वेन प्रधानस्याव्यक्तादिशब्दवाच्यत्वेऽपि प्रागुक्तकारणत्वाद्यविरोधेन शब्दवाच्यतामात्रनिषेधस्यापि फलस्यासिद्धिरित्यर्थः ।

### **यादुपत्यं**

समन्वयलक्षण इति । समन्वयाध्याय इत्यर्थः ॥

### **श्रीनिवासतीर्थीया**

विरोधादीत्याद्यधिकरणकथनेन सङ्क्षेपतः । ‘अन्वयः सर्वशब्दानाम्’ इत्यनेन विस्तरतः । लक्षणे अध्याये । एवमुत्तरत्र ॥ अन्यथेति । तत्रान्तर्भावयोग्यत्वेऽप्यत्र कथन इत्यर्थः ॥ द्वितीयेति । द्वितीयाध्यायेत्यर्थः ॥ केवलं शब्दवाच्यतैवेति । द्वितीयाध्यायार्थ-भूतयुक्त्यादिविरोधपरिहारं विनेत्यर्थः ।

### **वाक्यार्थरत्नमाला**

तत्तावदित्रत्यतावच्छद्बार्थमाह । व्याख्यानस्यापीति । तत्तावदित्येवं प्रतीकोपादानपूर्वकं सूत्रापेतिपाठस्तु स्पष्ट एव । एवशब्दो भिन्नक्रम इतीति । एतद्योजनायामिति शेषः । यद्यप्यत्रैव शब्दस्योत्तरपदेनान्वय इत्येव वक्तुं शक्यम् । व्यवधानस्थान एव भिन्नक्रमतायास्तत्र तत्र क्षरश्चाक्षर एव च । अक्षरादपि चेत्यादौ व्याख्यान दृष्टत्वात् । इत्यादावुत्तरेण पूर्वेण च सम्बध्यत इत्यादेरेवोक्तिश्च । तथाऽपि एवात्रेत्येव यथाश्रुतं समर्पकमिति अत्रैवेति व्युक्त्रमेण योजनीयमेव । तथाचैवकारस्य यथाश्रुतस्थानपरित्यागेन भिन्नक्रमताऽस्त्येवेति हृदयम् । समन्वयस्थेम्ने प्रधानाशब्दत्व-द्वितीयाध्यायार्थयोर्वक्तव्यत्वाविशेषे आद्यस्यैव प्रतिपादनायोग इत्येतसमर्पकतयापि भाष्यं योजयति । न शब्दवाच्यतैवेति । विशेषेति । विशेषेति च मूलम् । द्वितीयाध्यायार्थादिति शेषः । प्रधानस्य शब्दवाच्यत्वनिषेधमात्रकरणमनुपपन्नं समन्वयसूत्रे सर्वशब्दसमन्वयस्याप्रतिज्ञानादिति टीकान्तरं तु प्रकृतापरामर्शमूलकम् ।

