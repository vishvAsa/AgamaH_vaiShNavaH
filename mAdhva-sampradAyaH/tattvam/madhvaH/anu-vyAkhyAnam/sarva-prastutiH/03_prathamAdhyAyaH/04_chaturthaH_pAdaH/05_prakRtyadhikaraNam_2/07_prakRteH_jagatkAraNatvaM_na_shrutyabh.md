+++
title = "०७ प्रकृतेर् जगत्कारणत्वं न श्रुत्यभिमतम्"

+++


## न शब्दवाच्यतैवात्र प्रधानस्य निषिध्द्यते

**प्रकृतेर् जगत्कारणत्वं न श्रुत्यभिमतम्**

**न शब्दवाच्यतैवात्र प्रधानस्य निषिध्द्यते**

### **सुधा**

किञ्चात्रपादे जगत्कारणादि(वाचि)शब्दवाच्यत्वं प्रधानस्य निषिध्यते शब्दवाच्यतैव वा । नाद्यः । अत्रोदाहृतवाक्येषु ‘महतः परमव्यक्तम्’, ‘यस्मिन्पञ्चपञ्चजनाः’ इत्यादिषु प्रधानस्य जगत्कारणत्वाश्रवणात् । कश्चिदाह । ‘महतः परमव्यक्तम् इति परशब्देन कालविप्रकृष्टत्वमुच्यते, ततः कारणत्वशङ्केति । तदयुक्तम् । किं कालविप्रकर्ष एव कारणत्वमुत तेनानुमेयम् । अथ सम्भाव्यम् । न प्रथमद्वितीयौ । कार्यकारणभावविकलयोरपि परापरभावदर्शनात् । न तृतीयः । सम्भावनामात्रस्येत्यन्तं सूत्रसन्दर्भं प्रति प्रयोजकत्वायोगात् । अजामेकामित्यादौ कारणत्वं प्रतीयत इति चेत् । तत्किं ब्रह्मपरं करिष्यते । तेजोऽबन्नविषयं हि तद्ध्याख्यातं भवता । तथा च लौकिकमाभाणकं नातिवर्तते ‘व्याघ्रेणोरणे नीते का हानिर् वृके (णोरणे)नीते को लाभः’ इति ।

द्वितीये त्विदमुपतिष्ठते । न शब्दवाच्यतैवात्र प्रधानस्य निषिध्यते, प्रकृतानुपयोगादिति । शाब्दत्वे हि प्रधानस्य स्वरूपमात्र सिद्ध्यति न च स्वरूपसिद्धिमात्रेण काचिल्लक्षणक्षतिः । न ह्यस्माभिरिव परेण सर्वशब्दसमन्वयः प्रतिज्ञातः । नापि प्रधानं निषिध्य ब्रह्म तत्र निवेशितम् । येनास्मदीयदिशाऽप्युपयोगः स्यात् । तदिदमुक्तम् । ब्रह्मनिवेशं(शनं) विना प्रधानस्य शब्दवाच्यतैवात्र निषिध्यत इति न युक्तमिति ।

### **शेषवाक्यार्थचन्द्रिका**

भामतीमतमाशङ्कते कश्चिदाहेति ॥ कालविप्रकृष्टत्वमिति । अर्वाचीनमहत्तत्वापेक्षया विप्रकृष्टपूर्वकालत्वरूपं कालविप्रकृष्टत्वमित्यर्थः । अव्यक्तस्येति शेषः । यद्यप्यत्र परशब्दः श्रैष्ठ्यवचन एव । ‘इन्द्रियेभ्यः परा ह्यर्थाः’ इत्यादिपूर्ववाक्येषु श्रुतस्य तथात्वात् साङ्ख्यैरपि ‘अव्यक्तात्पुरुषः परः’ इत्यत्र श्रुतस्य तस्य तथैव व्याख्येयत्वात्प्रधानस्याकार्यत्वात् कठवल्लीषु श्रुत’ इन्द्रियेभ्यः परं सत्त्वमुत्तमम् । सत्त्वादधि महानात्मा महतोऽव्यक्तमुत्तमम्’ इति मन्त्रान्तरे परशब्दस्थाने उत्तमशब्ददर्शनाच्चेति न परशब्देन कारणत्वसिद्धिरिति वक्तुं युक्तम् । तथाऽपि स्पष्टत्वात्तच्छिष्यैरेवोह्यतामिति भावेन तदनुक्त्वा दूषणान्तरमेवाह तदयुक्तमित्यादिना ॥ कार्यकारणभावविकलयोर- पीति । तन्तुरूपपटयोरित्यर्थः ॥ परापरभावेति । पौर्वापर्येत्यर्थः । ‘अजामेकामित्यादीनां कारणत्वाभिधायकत्वमिति स्फुटम्’ इति भामत्युक्तमाशङ्कते अजामेकामित्यादाविति । ‘अजामेकां लोहितशुक्लकृष्णां बह्वीः प्रजाः सृजमानां सरूपाः’ इत्यादिश्वेताश्वतरवाक्ये साङ्ख्याभिमताया अजायाः प्रजास्रष्टृत्वेनोक्तेरिति भावः । सत्यम्, उदाहृतवाक्ये कारणत्वं प्रतीयत इति । तथा सति त्वया तस्य ब्रह्मणि समन्वेतव्यता स्यात् । समन्वयसूत्रे कारणवाक्यसमन्वयस्य प्रतिज्ञातत्वात् । न च, तस्य त्वया ब्रह्मणि समन्वयोऽभ्युपेयते । तत्कथं ब्रह्मकारणतावादस्य स्थैर्यमित्याह तदिति । ननु च नानेन पादेन समन्वयो मन्मते व्युत्पाद्यते किन्तु जन्मादिसूत्रोक्तलक्षणातिव्याप्तिपरिहार एव । अत एवानुमानिकमप्येकेषामिति सूत्रेऽपिशब्द एकशब्दश्च । ततोऽस्य वाक्यस्य ब्रह्मपरत्वाव्युत्पादनेऽपि प्रधानपरत्वनिरासमात्रेणातिव्याप्ति-परिहारसिद्धेर्नासङ्गतिरित्यतो नातिव्याप्तिपरिहारः सम्भवति । प्रधानपरत्वनिरासेन तत्रानतिव्याप्तावपि तेजोऽबन्नपरत्वाश्रयणेन तत्रातिव्याप्त्यपरिहारादित्याशयेनाह तेजोऽबन्नविषयं हीति । उरणो मेषः । नन्वव्यक्तादिवाक्यस्य कारणत्वाप्रतिपादकत्वेन तद्वाक्यस्थाव्यक्तादिशब्दानां प्रधानपरत्वे जगत्कारण-त्वलक्षणक्षत्यभावेऽपि यथा सिद्धान्ते प्रधानस्याव्यक्तशब्दार्थत्वनिराकरणं तथा मन्मतेऽपि किं न स्यादित्यतो, मन्मतेऽपि गुणपूर्तिसिद्धये समन्वयसूत्रे सर्वशब्दसमन्वयस्य प्रतिज्ञातत्वेनाव्यक्तादि- शब्दार्थत्वे प्रधानस्य तच्छब्दोक्तस्य गुणस्य ब्रह्मण्यलाभस्यान्यत्र तल्लाभस्य च प्रसङ्गेन ब्रह्मणो गुणपूर्तिसिद्धये प्रधानादेरव्यक्तादिशब्दार्थत्वनिराकरणस्योपपन्नत्वेऽपि परमते सर्वशब्दसमन्वय-स्याप्रतिज्ञातत्वेनाव्यक्तादिशब्दार्थत्वेऽपि प्रधानस्याविरोधेन न तन्निरासस्योपयोग इत्याह न हीति ।

### **परिमल**

नन्वीक्षत्यधिकरणोक्तसमर्थनमेव फलमिति वादिनं प्रत्याह किञ्चेति । वाचस्पतिमतमाह कश्चिदिति ॥ कालविप्रकर्ष इति ॥ अल्पकालसम्बन्धो ह्यपरः । बहुकालसम्बन्धो हि परः । तथाचार्वाचीनमहत्तत्वात्परं बहुकालीनमव्यक्तमित्युक्ते कारणत्वमेव लभ्यत इति भावः । नन्वानुमानिकाधिकरणनसंख्याधिकरणविषययोः, अव्यक्तवाक्य पञ्चजनवाक्ययोः कारणत्वाप्रतीतावपि परमते चमसवदितिसूत्रत्रयात्मकाधिकरणविषये अजामेकां लोहितशुक्लकृष्णां ब(ह्वीं) ह्वीः प्र(जां) जा जनयन्तीम्’ इति वाक्ये कारणधीरस्तीति शङ्कते अजामेकामित्यादाविति । तत्किमिति काकुस्वरः । न करिष्यत इत्यर्थः । कोर्थस्तस्येत्यतो दूषणसौकर्याय परोक्तमर्थमाह तेजोबन्नेति । तेजः प्रभृतिभूतत्र-याख्यशरीरोपादानरूपसूक्ष्मवस्तुविषयकमित्यर्थः । लौकिकमाभाणकं लौकिकीं गाथाम् उरणो नाम अविशावकः । द्वितीये त्विति । शब्दवाच्यतैवेति पक्षे प्रकृतानुपयोगादित्युक्तं व्यनक्ति शाब्दत्वे हीति । एवकारार्थो ब्रह्मनिवेशं विनेति ।

### **यादुपत्यम्**

परापरभावदर्शनादिति । कालविप्रकर्षसन्निकर्षरूपपरापरत्वदर्शनादित्यर्थः । एतेन ‘अर्वाचीनमहत्तत्त्वापेक्षया पूर्वकालभावित्वं विप्रकृष्टत्वम् अव्यक्तस्य परशब्द आह. तथाच कारणत्व-सिद्धिः । नियतप्राक्सत्वं हि तत्’ इति भामत्यभिप्रेतमपि निरस्तं ज्ञातव्यम् । कार्यकारणभाव-विकलयोरपि तन्तुरूपपटयोरुक्तपरापरभावदर्शनात् । ‘अव्यक्तात्पुरुषः पर’ इत्यादाविव तेन तत उत्तमत्वस्यैव प्रतीतेश्च ॥ अजामेकामित्यादाविति । ‘बह्वीं प्रजां जनयन्तीमि’ति वचनादिति भावः । उरणो मेषः ॥

### **श्रीनिवासतीर्थीया**

कालविप्रकृष्टत्वं बहुकालीनत्वमित्यर्थः । ततः पूर्ववर्तित्वलाभादित्यर्थः ॥ कार्येत्यादि । तथाच घटापेक्षया कस्यचिद्वृक्षस्य बहुकालीनत्वरूपपरत्वस्य सत्त्वाद् घटस्याप्यबहुकालीनत्वरूपापरत्वस्य सत्त्वात्कार्यकारणभावः स्यात् । तथा च बहुकालीने वृक्षे व्यभिचारादेवेदं कारणं बहुकालीनत्वादित्यनुमानमप्ययुक्तमित्यर्थः । इत्यादौ ‘अव्यक्तात्पुरुषः परः’इति वाक्ये कारणत्वप्रतिपादनाभावेन तत्त्यक्त्वा अन्यदेव वाक्यं तत्प्रतिपादकमुपादीयत इति भावः । कारणत्वं प्रधानस्येति शेषः ॥ आभाणकमिति । तथा चोभयत्राप्यविशावकमरणस्याविशिष्टत्ववत् ‘अजामेकाम्’ इति वाक्ये प्रधानं प्रतिपाद्यमिति सांख्येनोक्ते, त्वया तत्र न प्रधानं प्रतिपाद्यं, किन्तु तेजोऽबन्नानीति हि सिद्धान्त्यते । तथा च सांख्यमते त्वन्मते चाजामिति वाक्यस्य ब्रह्मप्रति-पादकत्वाभावास्याविशिष्टत्वात्प्रधानं प्रतिपाद्यमित्युक्ते का हानिः । तेजोऽबन्नपरत्वे तु को लाभः । तथा च प्रधानप्रतिपादकमेव किं न स्यादिति लौकिकाभाणकं प्रकृते द्रष्टव्यम् ॥ लक्षणेति । ब्रह्मनिष्ठजगत्कारणत्वरूपलक्षणस्येत्यर्थः । ननु मया भवद्रीत्या समन्वयसूत्रे ब्रह्मणः सर्वशब्द-

वाच्यतायाः प्रतिज्ञातत्वाजामिति वाक्यस्य प्रधानस्वरूपस्य प्रतिपादकत्वे सर्वशब्दवाच्यताप्रतिज्ञाभङ्गः स्यादित्यत आह न हीति । प्रतिज्ञात एवेति चेत्तत्राह नापीति । सर्वशब्दसमन्वयप्रति-

ज्ञासिध्यर्थमिति शेषः ।

### **वाक्यार्थरत्नमाला**

किञ्चेत्युत्तरत्र विकल्पितद्वितीयनिराकरणपरप्रकतानुपयोगादित्युत्तर- मूलेऽस्य प्रतिपादनेनात्र तस्यावक्तव्यकालविप्रकर्षस्यानादिमात्रे सत्वेन कार्यमात्रं प्रति कारणत्वापत्ते-रित्यतः प्रकृष्टत्वं परशब्दोऽविप्रकृष्टपूर्वकालत्वमाहेति भामतीवाक्यानुसारेण व्याख्याति । अर्वाचीनेति । अर्वाचीनमहत्तत्वापेक्षया पूर्वकालत्वमविप्रकृष्टत्वमव्यक्तस्य परशब्द आहेति कल्पतरूक्तयनुसारेणेदम् । यत्वन्यथाख्यातौ परापरैति वाक्यं व्याख्यायते नार्वाचीनेत्यादिभामत्यभिप्रेतमिति निरस्तमित्युक्तम् । तत्कथम् । मूले कश्चिदित्यनेन तन्मतस्यैव प्रक्रमेण व्याख्यानस्य पूर्वमेव कर्त्तव्यतया पृथक्तन्निरा-करणानुपपत्तेः । तत्रत्यनन्वत्र परशब्द इत्यादि **परिमल**लीयशङ्काग्रन्थानुसारेण दूषणान्तरमाह । यद्यप्यत्रेति । न परशब्देन कारणत्वसिद्धिरितीति । अत एव **परिमल**लकृता प्रधानस्य श्रैष्ठ्यं भवत्कारणत्वेनैव भवेदिति पर्यवसितार्थकथनमेतन् न तु परशब्दाभिधेय कथनमिति न दोष इति परशब्दस्य तत्कारणत्वपरत्वाभावमाश्रित्यैव परिहारः कृतः । कारणत्वप्रतिपादकाभावादिति दूषणोद्धारस्य च कारणत्वं सिद्धवत्कृत्य तेन रूपेण परत्वाभिप्रायमात्रोक्तयाऽसम्भवाद् इत्याशयः । यदपि भामतीकृता पूर्ववादिनोक्तपरशब्दस्य कारणार्थत्वस्य निराकरणाय परशब्दः श्रेष्टवचन इति प्रतिपादितम् । तदुपपादनं च कल्पतरुकृता कृतम् । मनआदावर्थादिकारणत्वासम्भवादस्मिन्प्रकारेण परशब्दः श्रैष्ट्यवचन इत्यर्थ इति । तदुभयमपि परस्य पूर्वपक्षप्रवृत्तिर्न सम्भवतीति । महत इति वाक्ये कारणस्य पररीत्याप्यश्रवणादिति मूलकृतैव दूषितमिति ज्ञेयम् । तन्तुरूपपटयोरित्यर्थ इति । तन्तुरूपपपटादिकयोरित्यर्थः । भामत्युक्तमिति । महतः परमित्यत्र परशब्देन कारणत्वप्राप्तिमभि-धायाजामेकामित्यादीनामिति तेनोक्तमित्यर्थः । श्वेताश्वतरेति । अनेन बह्वीं प्रजां जनयन्तीं सरूपामिति काठकगतवाक्योपादानमन्यथाख्यातौ टीकान्तरे चासदिति सूचितम् । अन्यथाख्यातेर्विनोदे दूषणात् । प्रधाने ब्रह्मणोऽतिव्याप्तिपरिहारेऽपि अविद्यादौ तदपरिहारश्चेति चन्द्रिकानुसारेणभिप्रायान्तरमाशङ्क्य तन्निरासकतयोत्तरवाक्यमवतारयति । ननु च नानेति । अत एव कल्पतरौ सिद्धे गतिसामान्ये महतः पर इति वाक्यार्थनिर्णयात्तदनिर्णये च गतिसामान्यासिद्धेरुक्तपूर्वपक्षानवकाश इत्याशङ्क्य क्वचिदन्यार्थ-तादर्शनेन प्रतिवेदान्तब्रह्मकारणतागतिसिद्धावपि न प्रतिवाक्यं तत्सिद्धिः । प्रधानाद्येव सर्ववेदान्तार्थ इति प्राक् प्रत्यवस्थाने परिहारेण ब्रह्मागतिरेव सर्ववेदान्तेष्वित्येव प्राक् प्रतिपादनस्यावश्यकत्वात् । इह पुनः सर्ववेदान्तेषु ब्रह्मावगतिमुपेत्यापि क्वचिद्वाक्यस्य कारणत्वेन प्रधानादावपि समन्वयोऽस्तु । कल्पभेदेन व्यवस्थोपपत्याऽनेककारणकल्पवैयर्थ्याभावादित्याक्षिप्यते । सूत्रकारोप्यपिशब्दमेकशब्दं च प्रयुंजानो ब्रह्माङ्गीकारेण पूर्वपक्षः क्वचित्कश्चायं विचार इति सूचयांबभूवेत्यंतग्रन्थेनातिव्याप्तिपरिहारपरतयैव पादप्रवृत्तिरुपवर्णितेति भावः । न शब्देत्यनुव्याख्यानस्य योजनान्तरे यथाश्रुतस्य प्रवृत्यनङ्गीकाराद्य-थाश्रुतस्य तस्यैतद्योजनायामेव व्यापार इत्याशयेन द्वितीये त्विदमुपतिष्टत इत्युक्तं मूल इति ज्ञेयम् । अव्यक्तादीति । प्राधनस्याव्यक्तादिशब्दार्थत्व इति सम्बन्धः । एवमव्यक्तादीत्युत्तरत्र प्राधान्यस्याव्यक्तादीति सम्बन्धः ।





