+++
title = "१६ वैदिकशब्दा उभयार्थाः"

+++


## बुद्धौ समारोहादुभयोर्योगरूढयोः

**वैदिकशब्दा उभयार्थाः**

**बुद्धौ समारोहादुभयोर्योगरूढयोः**

### **सुधा**

वैदिकानां शब्दानामुभयार्थत्वे प्रमाणान्तरमाह बुद्धाविति ।

## **अनुव्याख्यानम्**

***बुद्धौ समारोहादुभयोर्योगरूढयोः ॥***

***त्यागे च कारणाभावादुभयार्थत्वमिष्यते ॥***

योग इति योगवृत्तिविषयः परमेश्वरः । रूढः प्रसिद्धः प्रकृत्यादिः । अयमर्थः । अस्ति तावद्विदितपदपदार्थसङ्गतेरधिगतशाब्दन्यायस्याजादिशब्दश्रवणे ब्रह्मण इव प्रधानस्यापि बुद्धा-वारोहः, धियां च (तु) स्वत एव प्रामाण्यम् । अप्रामाण्यं तु बाधकाधीनमित्युपपादिनं प्रथमसूत्रे । न चात्रार्थद्वयाभ्युपगमे बाधकमस्ति । येन बुद्धावारूढमपि त्यज्येत । अतो निरपवादप्रतीति-बलात्सर्वेषामपि शब्दानामुभयार्थत्वमेष्टव्यमिति ।

एतदेव विवृणोति विपरीतेति ।

**अनुव्याख्यानम्**

***विपरीतप्रमाऽभावे पूर्वारोहस्तु कारणम् ॥***

***सा भवेद्यत्र स व्यर्थः पूर्वारोहो भ्रमो यथा ॥***

कारणं स्वीकारस्येति शेषः । सा विपरीतप्रमा । स स्वीकारकारणत्वेनोक्तोऽपि पूर्वारोहः, व्यर्थः स्वीकारकारणं न भवति ॥ भ्रमो यथेति । प्रसिद्धशुक्तिरजतादिविपर्ययो यथेत्यर्थः । यद्वा । अजादिपदानि द्य्वर्थानि बाधकविधुरायां बुद्धौ तथा रूढत्वादिति प्रतिज्ञाहेतूकथितौ । अनेनान्वयव्यतिरेकाभ्यां व्याप्तिमाचष्टे । तत्र पूर्वार्धे यथा स्तम्भादिप्रत्यय इति दृष्टान्तोक्तिरपि द्रष्टव्या । नन्वत्राजायाः कारणत्वमुच्यते । तच्च ब्रह्मलक्षणत्वेनोक्तमित्यतो बाधकाद् बुद्धावारूढमपि प्रधानं त्याज्यमिति चेन्न । निमित्तमात्रत्वस्य ब्रह्मलक्षणत्वेन जगदुपादानत्वस्य प्रधानेऽपि सत्त्वादस्य तदर्थत्वोपपत्तेरित्याशयवानुसंहरति अत इति ।

**अनुव्याख्यानम्**

***अतो जगदुपादनं प्रधानं वक्ति सा श्रुतिः ॥ १-४-१ ॥***

***सा श्रुतिर् अजामेकामित्यादिका ॥ १-४-१ ॥***

### **शेषवाक्यार्थचन्द्रिका**

प्रमाणान्तरमिति । निरपवादप्रतीतिविषयत्वरूपमित्यर्थः । ततश्च प्रमाणान्तराभिधायकत्वान्नोत्तरवाक्यवैयर्थ्यमित्यर्थः । रूढ इति रूढिविषयग्रहणात्तदनुसारेण योग-शब्दोऽपि योगवृत्तिविषयपर इत्याशयेनाह योगवृत्तिविषय इति । किमनेन प्रमाणमुक्तं भवतीत्यतोऽभिप्रायमाह अयमर्थ इति ॥ प्रथमसूत्र इति । जिज्ञासासूत्रे ‘प्रत्यक्षवच्च प्रामाण्यं स्वत एव’ । ‘अप्रामाण्यं तथान्यतः’ इत्यादिनेति शेषः ॥ विवृणोतीति । अतो न तद्वैयर्थ्यमिति भावः । विवरणत्वं चास्य दृष्टान्तोपदर्शनादिना बोध्यम् । अनुमानापेक्षितव्याप्त्यभिधायकतया पूर्वोत्तरवाक्य-योरेकवाक्यत्वेनागतार्थत्वसम्भवे तद्विवरणत्वकल्प मनुचितमित्यभिप्रेत्याह यद्वेति । अजामेकामित्युप-क्रमानुरोधे’नातः प्रधानं वक्तीत्ये’वोपसंहर्तव्यत्वाज्जगदुपादानमित्यधिकोक्तिरनर्थिकेत्यतो विवक्षितहेतौ विशेषणाप्रसिद्धिपरिहारार्थत्वान्नानर्थक्यमित्याशयवांस्तद्य्वावर्त्यतया तदसिद्धिशङ्कामुत्थापयति नन्विति

॥ १-४-१ ॥

### **परिमल**

प्रथमसूत्र इति । जिज्ञासासूत्रे ‘प्रत्यक्षवच्च प्रामाण्यं स्वत एवागमस्य ही’ त्यादिग्रन्थेनेति भावः ॥ कथिताविति । बुद्धावितिश्लोकेनेति योज्यम् ॥ अनेनेति । विपरीतेतिश्लोकेनेत्यर्थः ॥ अस्येति । अजावाक्ये श्रुतकारणत्वस्योपादानरूपत्वेनोपपत्तेरित्यर्थः । यद्वा अस्य वाक्यस्य प्रधानार्थत्वोपपत्तेरित्यर्थः ॥ १-४-१ ॥

### **यादुपत्यम्**

प्रथमसूत्र इति । जिज्ञासासूत्र इत्यर्थः ॥ १-४-२ ॥

### **श्रीनिवासतीर्थीया**

उभयार्थत्वे भगवत्तदितररूपानेकार्थत्व इत्यर्थः । द्य्वर्थानि भगवत्तदितर-रूपार्थद्वयवन्तीत्यर्थः । तया द्य्वर्थतया । आरूढत्वाद् विषयत्वात् ॥ कथिताविति । बुद्धौ समारोहादिति श्लोकेन इति शेषः । अनेन विपरीतप्रमाभाव इति श्लोकेन । व्यतिरेकव्याप्तिकथनपरे सा भवेदित्यर्थे भ्रमो यथेति दृष्टान्तस्योक्तत्वेऽप्यन्वयव्याप्तिकथनपरे विपरीतेति पूर्वार्धे तदनुक्तेर्न्यूनतेत्यत आह यथेति । आदिपदेन कुम्भग्रहणम् । तथा च स्तम्भकुम्भाविति समूहालम्भनप्रत्यय इत्यर्थः । एवं च यद्यद्बाधकविधुरायां बुद्धौ द्य्वर्थतया प्रतीयते तत्तथा द्य्वर्थमेव यथा स्तम्भकुम्भाविति समूहालम्बनप्रत्यये स्तम्भकुम्भौ साक्षात्कारोमीत्यनुव्यवसायरूपायां निर्बाधबुद्धौ प्रतीयमानत्वं, तथा द्य्वर्थत्वं स्तम्भकुम्भोभयार्थविषयत्वं चास्ति । तद्वदजादिपदेष्वपि निर्बाधबुद्धिविषयत्वेन प्रतीयमानत्व-मर्थद्वयवाचकत्वरूपं द्य्वर्थत्वं चास्तीति सामान्यव्याप्तिमूलकमनुमानं ज्ञेयम् । एवं यद् द्य्वर्थ न भवति तद् द्य्वर्थतया निर्बाधबुद्धिविषयो न, यथा भ्रमः । इदं रजतमिति भ्रमे शुक्तिमात्रविषयके द्य्वर्थत्वा-भावोऽस्ति । इदं रजतमिति ज्ञानवानहमित्यनुव्यवसायरूपायां निर्बाधबुद्धौ द्य्वर्थतयाऽप्रतीयमानत्वेन द्य्वर्थतया निर्बाधबुद्धिविषयत्वाभावोऽप्यस्तीति भ्रमस्य व्यतिरेकदृष्टान्तत्वं ज्ञेयम् । केचित्तु यद्यन्निर्बाधबुद्धिविषयस्तत्तथेत्येवं सामान्यव्याप्तिर्विवक्षिता । तत्र च स्तम्भादि दृष्टान्तः । स्तम्भादौ कथं निर्बाधबुद्धिविषयत्वमिति शङ्कायां निर्बाधबुद्धिप्रदर्शनार्थमेव स्तम्भादिप्रत्ययग्रहणं न तु दृष्टान्ततया । एवं यद्यथा नास्ति नासौ तथा निर्बाधबुद्धिविषयः । यथा भ्रमसिद्धो रजतादिरिति व्यतिरेकः । अत्रापि मूले भ्रमरूपप्रत्ययग्रहणं रजतादौ कथं निर्बाधबुद्धिविषयत्वाभाव इति शङ्कायां तदुपपादनार्थमेव भ्रमरूपं ज्ञानं सबाधं प्रसिद्धमिति न तु दृष्टान्ततयेति ज्ञातव्यम् । तथा च व्याप्तिद्वयेऽप्यर्थ एव दृष्टान्तः । टीकायां प्रत्ययग्रहणं मूले च भ्रमग्रहणम् अर्श आद्यजन्ततया । प्रत्ययविषयो भ्रमविषयश्च ग्राह्यः । तथा च बुद्धिविषयत्वमुक्तं भवतीत्याहुः । अपिशब्दस्तुशब्दार्थे प्रधाने त्विति जगदुपादानत्वस्यैवेत्यवधारणार्थे वा । नन्व जावाक्ये निमित्तत्वरूपब्रह्मलक्षणप्रतिपादनात्प्रधानं त्याज्यमिति शङ्कायामाह अस्येति । अजावाक्यस्य ॥ तदिति । उपादानत्वेत्यर्थः ॥ १-४-१ ॥

### **वाक्यार्थरत्नमाला**

यद्वा अजादिपदानीत्येतद्योजनायामनुमानसमर्पणस्य स्पष्टत्वेन पूर्वयोज-नायामपि अतो निरपवादप्रतीतिबलादिति वक्ष्यमाणरीत्या निरपवादप्रतीतिरूपानुमानप्रमाणस्यैव मूलेऽभिप्रेतत्वमित्याशयेन व्याचष्टे । निरपवादप्रतीतीति । प्रतीतीत्येव मूले उक्तत्वेऽपि सामानाधिकरण्यसिध्यर्थं विषयत्वपर्यंतमर्थकथनम् । निरपवादप्रतीतिविषयत्वरूपमनुमानमित्यर्थः । अनेनैव निरपवादप्रतीतिबलादित्येतत्प्रतीतिविषयत्वेति व्याख्यातं भवति । अतो निरपवादेति मूलम् । अनेन शब्दा उभयार्था उभयोरर्थयोर्बाधकविधुरायां बुद्धौ तदर्थतया आरूढत्वाद् अर्थपदं विषयपरम् । यद्बाधकविधुरबुद्धौ यदर्थतया आरूढं तत्तदर्थक इति अन्वये यथा पुरोवर्त्ती यत्र स्तंभत्वेन बुद्धावारूढः सा बुद्धिस्तत्र स्तंभार्थिकेति दृष्टान्तः । यद्यदर्थकं न भवति तदर्थो बाधकविधुरबुद्धौ तथाऽऽरूढश्च न भवति । यथा शुक्तिरजतज्ञानं रजतार्थकं न भवति । तदर्थो बाधकविधुरबुद्धौ तथाऽऽरूढश्च न भवति । रजतबुद्धेर्नेदं रजमिति बाधकयुक्तत्वादिति प्रयोगप्रकारः सूचितः । अत एव यद्वेति मूले पूर्वोत्तरानुव्याख्यानयोः प्रतिज्ञाहेतुकथनत्वव्याप्तिप्रदर्शनपूर्वकदृष्टान्तकथनपरतया योजना करिष्यते । तेन हि पूर्वयोजनायां सम्पूर्णानुमानप्रयोगस्य पूर्वानुव्याख्यानलब्धत्वाङ्गीकारप्रतीतेः । अत एव च तदेव विवृणोतीत्यवतार उत्तरभाष्यस्य पूर्वयोजनायामिति ज्ञेयम् । स पूर्वारोह इति सम्बन्धमङ्गीकृत्य स इत्यस्यार्थकथनेन वैयर्थ्यं परिहरति । सः स्वीकारेति मूलम् । बुद्धावारोहो बुध्याविषयीकारण-मित्यभिप्रेत्य प्राचीनारोहो इति प्रयोगः । तथाऽत्रापि पूर्वारोहो नाम पूर्वं बुद्धावारोहो व्यर्थः,बुध्या विषयीकरणं व्यर्थम् इति विषयीकरणरूपव्यापरविवक्षया वैयर्थ्यप्रतिपादनमेव । बुद्धौ समारोहादित्यत्रेव पूर्वारोह इत्यत्रापि व्यापारस्यैव ग्रहणौचित्यात् । परं तु विषयीकारिबुद्धिप्राधान्यविवक्षया पूर्वारोहपदेन पूर्वबुद्धिरपि गृहीतुं शक्या । आरुह्यतेऽस्मिन्नित्यारोहः पूर्वश्चासावारोहश्च पूर्वारोह इति व्युत्पत्ति-सम्भवात् । व्यापारप्राधान्यविवक्षया पूर्वारोहपदेनारोहाधिकरणतया बुद्धेरपि उपसर्जनतयाऽप्युप-स्थितिमादय विशिष्टेऽभिहितवैयर्थ्यस्य बुद्धावप्युक्तप्रायतया पूर्वारोहो व्यर्थः । स्वीकारकरणं न भवतीति वाक्ये पूर्वबुद्धिर्व्यर्थेत्यप्यभिप्रेतम् । तेन भ्रमो यथेति दृष्टान्ते प्रत्ययरूपधर्मिग्रहणं न दोषाय । उभयोर् योगरूढ्योर् बुद्धावारोहस्त्यागे कारणाभावाच्छब्दानामुभयार्थत्वमिति पूर्वानुव्याख्यानोक्तप्रमेयस्यानेन विवरणं त्वेवम् । बुद्धिपदस्य पूर्वबुद्धिरिति कारणपदस्य विपरीतप्रमेति व्याख्यानं तु दृष्टान्तमात्रकथनेन सा भवेदित्यनेन विपरीतेत्युक्तस्य दार्ढ्यकरणेन चेति ज्ञेयम् ।

एतेनेदं निरस्तम् । यत्तु बुद्धौ समारोहादित्यनुव्याख्यानानुसारेण शब्दा उभयार्था अर्थद्वयस्य बुद्धौ समारोहे सति त्यागे करणाभावादिति प्रयोगस्वीकारे व्यधिकरणत्वं भ्रमरूपदृष्टान्ते उक्तहेतुसाध्ययोर्विशिष्याभावेन दृष्टान्तानानुगुण्यं च । सामान्यव्याप्तिरपि यत्र त्यागे करणाभावविशिष्टो यदर्थस्य बुद्धावारोहस्तत्र तदर्थकत्वमित्यभिधेया । न तत्रापि भ्रमो यथेति दृष्टान्तः सङ्गतः । भ्रम इति प्रथमायाः सप्तम्यर्थत्वेन विपरिणामे तु स एव दोषः । पूर्वारोहपदस्य ज्ञानपरत्वे बुद्धौ समारोहादित्यनेन भिन्नविषयत्वापात इत्यादिव्यधिकरणत्वस्य दोषत्वानङ्गीकारात् प्रयोजकव्याप्तेश्चात्रापि सत्वाद् वक्ष्यमाणरीत्या समानाधिकरण्येनापि प्रयोगसम्भवाच्च दृष्टान्तानुगुण्यस्योपपादनाच्चेति सर्वमवदातम् ।

दृष्टान्तोपदर्शनादिनेति । आदिपदेन करणादिपदव्याख्यानादेः सङ्ग्रहः । व्याप्त्यभिधायकतयेति । विपरीतेत्युत्तरवाक्यस्येति शेषः । उपलक्षणं चेदम् । पूर्ववाक्यस्यानुमानप्रदर्शकतयेत्यपि ज्ञेयम् । मूले तथा आरूढत्वादिति । शब्दार्थस्य बुद्धौ समारोहादित्यनेन तात्पर्यतः लाभमाश्रित्यायं हेतुः कथित इति ज्ञेयम् । अन्वयव्यतिरेकाभ्यामिति मूलम् । योऽर्थो यदर्थतया बाधकविधुरबुद्धावारूढस्तत्प्रमाणं तदर्थकमिति सामान्यतोऽन्वयः । यत्प्रमाणं यदर्थकं न भवति तदर्थोऽपि बाधकविधुरबुद्धौ तदर्थतया आरूढो न भवतीति व्यतिरेकश्च सामान्यतो बोध्यः । अत्रारोहपदस्य प्रत्ययार्थकत्वाद् विपरीतप्रमा-भावविशिष्टपूर्वकप्रत्ययः स्वीकारकारणमित्यादेर्विवक्षायाः स्पष्टत्वात् । अन्वयव्यतिरेकरूपां व्याप्ति-मित्यर्थः । सर्वत्र चार्थशब्दो विषयपरः । न तु वाच्यार्थपर इति न कश्चित् क्षुद्रोपद्रवः । ननु यद्यदर्थकं न भवति तदर्थोऽपि बाधकविधुबुद्धौ तदर्थतया आरूढो न भवतीति व्यतिरेकव्याप्तौ भ्रमरूप-दृष्टान्तोक्तावपि अन्वयव्याप्तौ दृष्टान्तानुक्तेः कथं व्याप्तिद्वयप्रतिपादकत्वमस्येत्यतो उपलक्षणया दृष्टान्तांतरस्याभिमतत्वान्न दोष इत्याशयेनाह । तत्र पूर्वार्ध इति । अन्वयव्यतिरेकव्याप्तिप्रदर्शनपरतया योजितविपरीतेति श्लोके अन्वयव्याप्तिप्रदर्शनपरपूर्वार्ध इत्यर्थः । स्तम्भादिप्रत्ययो स्तम्भादावुत्पन्नः बाधकविधुरोऽन्यस्तु नेति दर्शयितुं स्तम्भ इत्युक्तम् । स्तम्भादावित्यर्थः । स्तम्भादिप्रत्ययस्थलेहि स्तम्भादिरूपोऽर्थः । बाधकविधुरायां स्तम्भादिप्रत्ययरूपबुद्धावारूढो भवति स प्रत्ययस्तदर्थकश्च भवति । स्तम्भादेरेव विषयत्वाद् इति दृष्टान्ते साधनसाध्ययोः सद्भावादिति भावः । एतेनोक्तहेतुसाध्ययोः स्तम्भादिप्रत्ययेऽभावेन दृष्टान्तत्वायोग इत्यादि निरस्तम् । सामानाधि-करण्याभावस्तु न दोष इत्युक्तमेव । बुद्धावारूढत्वमात्रस्य रूपान्तरेण रूढत्वमादायानर्थेऽपि सत्वात्तदर्थकतयेत्यस्य प्रयोग इत्यपि युक्तमेवेत्यादि ज्ञेयम् । यद्यपि यद्यदर्थविषयकाबाधितप्रतीतिजनकं तत्तदर्थविषयकमिति सामानाधिकरण्येऽपि नानार्थाक्षादिशब्दानां दृष्टान्तानां लाभात्तथैव प्रयोग उचितः । तथापि भ्रमो यथेत्युत्तरानुव्याख्यानानुसारेण सामानाधिकरण्यमुपस्कृत्य प्रयोगोऽभिहितः । यद्यपि चोक्तसमानाधिकरण्यप्रयोगपक्षेऽपि यो विपरीतप्रमाभावे सति यद्विषयः पूर्वारोहः स तदर्थस्वी-कारकारणं यश्च न स्वीकारकारणं स न तादृशः पूर्वारोह इत्यनुभाष्यलब्धावन्वयव्यतिरेकौ । इमौ च फलितान्वयव्यतिरेकावप्युपलक्षणयाऽभिप्रेतावित्याश्रित्य सामानाधिकरण्यप्रयोगोऽप्यनुव्याख्यानार्थतया व्याख्यातुं शक्यस्तथापि बुद्धौ समारोहादित्याद्युपक्रमोपसंहारपर्यालोचनया व्यधिकरणप्रयोगस्यैवानु-भाष्यात् प्रतीतेर्वृथा व्यत्यासाश्रयणेन कृत्याभाव इत्याशयेन व्यधिकरण एव प्रयोगो दर्शितः । येतु मूलस्थतयेत्यस्य द्य्वर्थकतयेत्यर्थमाश्रित्य शब्दधर्मतामिच्छन्ति तेषां शब्दजन्यबुद्धौ शब्दार्थस्यारोहप्रसङ्गे शब्दविषयकबुद्धौ शब्दस्य स्वार्थयुक्ततया आरूढत्वावर्णने कथं नासङ्गतिः । दृष्टान्तानानुगुण्यं तु स्पष्टमेव । स्तम्भादिप्रत्ययोपि स्वविषयकबुद्धौ स्वार्थयुक्ततया आरूढ इति योजनेऽपि अर्थयोरारूढत्व-परबुद्धौ समारोहादुभयोर्योगरूढयोरिति भाष्यास्वारस्यप्रसङ्गस्तदवस्थ एव । उक्तरीत्या आरोहपदस्य ज्ञानपरतया बाधकविधुरः प्रत्ययः बाधकसहितः प्रत्यय इत्येवार्थप्रतीत्या शब्दजन्यप्रतीतेर्बाधक-विधुरत्वातिरिक्तशब्दविषयकप्रतीतेर्बाधकविधुरत्वादिकल्पनाया निर्मूलत्वं चेत्यादि दूषणं बोध्यम् ॥

एवं बुद्धौ समारोहादित्यादिर्मूलसङ्गतः ।

अनुव्याख्यागतः श्लोको योजितो विदुषां मुदे ॥

