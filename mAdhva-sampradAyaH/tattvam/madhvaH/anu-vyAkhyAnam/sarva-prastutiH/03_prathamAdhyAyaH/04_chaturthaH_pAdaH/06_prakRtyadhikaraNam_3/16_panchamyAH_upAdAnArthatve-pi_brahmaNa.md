+++
title = "१६ पञ्चम्या उपादानार्थत्वेऽपि ब्रह्मणः नोपादानत्वं सिध्यति"

+++


## न ह्युपादानतैवात्र

**पञ्चम्या उपादानार्थत्वेऽपि ब्रह्मणः नोपादानत्वं सिध्यति **

**न ह्युपादानतैवात्र**

### **सुधा**

अस्तु वोपादानेऽपि पञ्चमी । तथाऽपि(यत इति) पञ्चमीबलादुपादानत्वनिश्चयो नोपपद्यते । अनेकार्थत्वात् । विशेषस्मरणादित्युक्तमिति चेत् । किमिदं विशेषस्मरणम् । जनिधातुग्रहणेनेति चेत् । तर्ह्यात्मन आकाशः सम्भूत इत्यादीनामनुदाहरणीयत्वं स्यात् । कुतश्च यत इति पञ्चमीत्यवधृतम् । तसेः सार्वविभक्तिकत्वात् । आत्मन आकाश इत्यनेनैकार्थत्वादिति चेन्न, तस्याः पञ्चाम्यां ‘भुवः प्रभव’ इति विशेषावि(वक्षि)हिताभिव्यक्त्यवधितार्थत्वात् । तथा चैवोदाहृतम् । हिमवतो गङ्गा प्रभवति प्रथममुपलभ्यत इत्यर्थ इत्यास्तां विस्तरः ।

### **शेषवाक्यार्थचन्द्रिका**

एवं जनिकर्तुरित्यस्यावधेरेव अपादानसंज्ञाविधायकत्वेन उपादानस्य तत्संज्ञाविधायकत्वाभावाद् उपादाने पञ्चम्येव नेति न पञ्चम्या उपादानत्वसिद्धिरित्युपपादितम् । इदानीं जनिकर्तुरित्यस्य परपरिकल्पितार्थमङ्गीकृत्योपादान पञ्चम्यानेनापादानसंज्ञाप्राप्त्योपादाने पञ्चमी-सिद्धावपि न ब्रह्मण उपादानत्वसिद्धिरिति पररीत्यैवोपपादयति अस्तु वेति । ननु यद्युपादाने पञ्चमी स्वीकृता तर्हि तया ब्रह्मण उपादानत्वसिद्धिः स्यादेव, इत्यतः स्यादेतदेवं यद्युपादान एव पञ्चमीविदानं स्यात् । न चैतदस्तीत्याह तथाऽपीति । अनेकार्थत्वादिति । जाड्याद्बद्धः पुण्यात्सुखमित्यादाविव यत इत्यादि पञ्चम्या निमित्तार्थकत्वस्यापादानार्थकत्वेऽपि वृक्षात्पततीत्यादाविव विश्लेषावधिमात्रार्थत्वस्य सम्भवेनोपादानमात्रार्थत्वाभावान्न तयोपादानत्वनिश्चय इति भावः ॥ विशेषेति । अयमर्थः । न तावदियं निमित्तपञ्चमी भवितुमर्हति । ‘हेतुमनुष्येभ्योऽन्यतरस्यां रूप्यं’ इति हेतोर्मनुष्याच्च रूप्यप्रत्ययविधौ तत आगत इति प्रकृतस्य पञ्चम्यर्थस्य हेतोरिति विशेषणेन हेतावपि पञ्चमीज्ञापनात् । ज्ञापनेन विध्युन्नयनादेव निमित्ते पञ्चम्याः कल्पनीयतया तदपेक्षया । जनिकर्तुः प्रकृतिः, इति प्रत्यक्षवधिप्राप्तोपादानपञ्चम्या वरत्वेनोपादानपञ्चमीत्वमेवेति निर्णयात् । ध्रुवामपायेऽपादान-मित्यवधेरप्यपादानत्वस्मरणाज्जनिकर्तुः प्रकृतिरित्युपादानस्यापि तस्मरणेनापादानत्वस्योपादानानु-पादानसाधारणतया सामान्यत्वात् । उपादानत्वस्य च विशेषणत्वादुपादानपञ्चमीत्वमेवति

निर्णयो युज्यत इति ।

तत्र विशेषस्मरणत्वं न तावत्प्रत्यक्षविधिप्राप्तत्वम् । पाणिनीये ज्ञापकयोगविभागलभ्यस्य व्याकरणान्तरे प्रत्यक्षविधानावश्यंभावेन निमित्तपञ्चमीत्वस्यापि प्रत्यक्षविधिप्राप्तवात् । नाप्यपादान विशेषत्वादुपादानत्वस्य तदर्थत्वमिति युक्तम् । तथा सति ध्रुवमपायेऽपादनमित्युक्तावधेरपि तद्विशेषतया तदर्थत्वस्यापि प्रसङ्गादुपादानापादानशब्दार्थविप्रतिषेधस्योपपादितत्वेन सामान्यविशेषभावस्याशक्य-शङ्गत्वाच्चेति भावेनाह किमिदमिति । अत एवोक्तदोषप्रसक्तिशून्यं प्रकारान्तमाशङ्गते ॥ जनिधातु ग्रहणेनेति । यद्यप्यत्र न दातुनिर्देशे इक, तथा सति ‘गमहन’ इत्युपधालोपप्रसङ्गात् । तथापि ‘इन्धिभवतिभ्यां च’ इतिवद्धातुनिर्देशे आगान्तुकोऽयमिकार इति द्रष्टव्यम् । अवधिपञ्चम्या धातुविशेषग्रहणवत्त्वाभावादुपादानपञ्चम्याश्च तद्धत्त्वादपादानार्थत्वेऽप्युपादानपञ्चम्येव ग्राह्या नावधि-पञ्चमीत्याशयः ॥ तर्हीति । जनिकर्तुः प्रकृतिरित्यस्य जनिधातुग्रहणेन ध्रुवमपायेऽपादानमित्य-स्माद्विशेषस्मरणत्व इत्यर्थः ॥ अनुदाहरणीयत्वमिति । ‘यतो वेत्यत्र’ जायन्त इति जनिधातुश्रवणेन तस्योदाहरणत्वसंभवेऽपि ‘आत्मन आकाश; सम्भूत’ इत्यत्र जनिधात्वश्रवणेनोदाहरणत्वा-संभवादित्यर्थः । अस्तु तस्यानुदाहरणीयत्व तथाऽपि यतो वेत्यादिपञ्चम्या उपादानत्वसिद्धिरविकलैव ।

किञ्च जननं जनिरुत्पत्तिः । ‘इञ् वपादिभ्यः’ इति जनेर्भावे ‘इञजनिधसिभ्यामिणि’त्युणादि-सूत्रेण ‘इण्वजनिबध्योश्चे’ति वृद्धिप्रतिषेधः । एवं चोत्पत्त्यर्थकधातुग्रहणेन विशेषस्मरणन्वस्य विवक्षितत्वा‘दात्मन आकाशः संमूत’ इत्यत्राप्यङ्गादङ्गात्संभवसीत्यादाविवोत्पत्त्यर्थकधातुयोगस्य सत्त्वाद्युक्तमेव तस्याप्युदाहरणमित्यत उक्तरीत्या पञ्चम्या कथञ्चिदुपादानत्वसिद्धिसम्भमवेऽपि प्रकृते ज्ञापकाभावेन यत इत्यस्य पञ्चमीत्वासिद्धर्न तयोपादानत्वसिद्धिः संभवतीत्याह कुतश्चेति । येन तद्बलादुपादानत्वसिद्धिरिति वाक्यशेषः । पञ्चम्यास्तसिलिति पञ्चम्या एव तसिल्विधानेन पञ्चमीं

विना तसेरनुपपत्तेस्तसिनैव यत इत्यस्य पञ्चमीत्वसिद्धिरित्यतः स्यादेतदेवं यदि पञ्चम्या एव तसिविधानमिति स्यान्न चैतदस्ति । आद्यादिभ्य उपसंख्यानेन तसेः सार्वाविभाक्तिकत्वावगमेन सर्वविभक्तिसाधारणस्य तसेः पञ्चमीत्वावधारकत्वायोगादित्याह तसेरिति । ननु ‘यतो वा इमानि भूतानि जायन्ते’ ‘आत्मन आकाषः सम्भूत’ इति सृष्टिवाक्ययोरेकार्थतया तत्स्थयोर्यत आत्मन इत्येतयोरेकार्थत्वादात्मन इत्यस्य पञ्चमीत्वाद्यत इत्यस्यापि पञ्चमीत्वनिश्चय इति शङ्गते आत्मन इति । तर्ह्यात्मान इति पञ्चम्या अभिव्यक्त्यवधितार्थत्वेन तद्वदेव यत इत्यस्याप्यभिव्यक्त्यवधिनार्थत्वा-पत्त्योपादानार्थत्वाभावेन पञ्चम्या उपादानत्वसिद्धिरिति सिद्धान्तभङ्गादित्याह न तस्या इति ।

कुत आत्मन इति पञ्चम्या अभिव्यक्त्यवधिताऽर्थत्वमित्यतो विशेषस्मरणविहितत्वादित्यभिप्रेत्येक्तं विशेषविहितेति । जनिधातुग्रहणेन जनिकर्तुरित्यस्येव भूधातुग्रहणं न ‘भुवः प्रभव’ इत्यस्य विशेपस्मरणत्वादिति भावः ।

ननु सूत्रे प्रभव इत्येवोक्तत्वात्कथमनेनाभिव्यक्त्यवधिताऽर्थत्वसिद्धिरित्यतोऽभिव्यक्त्या वधिताऽर्थनिष्ठोदाहरणवाक्यात्तत्सिद्धिरित्याशयेन तदुदाहरति तथा चैवेति । ननूदाहरणेऽपि प्रभवतीत्येवोक्तत्वान्नाभिव्यक्त्यवधिताऽर्थत्वमुदाहरणस्येत्यतो वृत्तिकारीयं तव्द्याख्यानमुदाहरति प्रथममिति । ननु च ‘आकाशाद्वायुरि’त्युपादानपञ्चमीसाहचर्यादात्मत इति पञ्चम्युपादानपञ्चम्येवेति नास्याभिव्यक्त्यवधितार्थत्वमिति यतो वेति पञ्चम्या अप्युपादानपञ्चमीत्वमित्यतः स्यादेतदेवं यद्याकाशाद्वायुरित्यस्या उपादानपञ्चमीत्वं स्यात् । न चैवम् । तत्रापि वा आत्मना परिणता-काशसंसृष्टावधिभूताकाशस्यैवोक्तरीत्याऽपादानत्वपञ्चमीवाच्वत्वयोः सिद्धतयोपादानस्य पञ्चम्यर्थ-त्वाभावेन तत्साहचर्येणाप्यात्मन इत्यस्योपादानपञ्चमीत्वनिश्चयायोगादित्याह इत्यास्तां विस्तर इति ।

### **परिमल**

कुत इति । कस्मात्कार(का)णादियं पञ्चमीत्यर्थः । ननु ‘पञ्चम्यास्तसिल्’ इति पञ्चम्यन्तात्तसिलो विधानेन पञ्चम्यन्तकारकस्यापादानवत्त्वाद् उपादानस्य चापादानविशेषत्वाद् उपादान एव ‘यतो वा इमानि’ इत्यादिपञ्चमीति निश्चीयत इति चेत् । स्यादेवं यद्येवमादि-शब्दस्तसिलन्त इति निश्चीयते । न चैवम् । निश्चायकलकाराश्रवणात् । स्वरस्यात्रोप-निषदादावनिर्णयात् । ‘प्रतियोगे पञ्चम्यास्तसिः’’ इत्यत्र आद्यादिभ्य उपसङ्ख्यानम्’’ इति वार्तिके आद्यादिशब्देभ्यः सर्वविभक्त्यर्थे तसिप्रत्ययस्य विधानेन ‘यतो वा’ इत्यादेस्तसिप्रत्ययान्तत्वेनापि सम्भवेन कर्त्रादिकारकान्तत्वोपपत्त्या, यतो येन कर्त्रा इमानि भूतानि जायन्त इत्यादिसंभवादिति भावेनाह तसेः सार्वविभक्तिकत्वादिति । एकार्थत्वादित्यनन्तरमपादानकारकादियं पञ्चमीति निश्चीयत इति योज्यम् ॥ भुव इति । भवनं भूः, भुवः भवनस्य कर्तुरिति वर्तते । यस्मिन्व्यापारे सति प्रथमं जनदृष्टिविषयो भवति तादृशव्यापारोऽत्र भवनमुच्यते । तस्य कर्तुरवधिभूतम् अपादानसंज्ञं भवतीति सूत्रार्थं हृदि कृत्वाह इतिविशेषेत्यादिना । भुव इत्युक्तेर्विशेषविधानं ध्येयम् ॥ प्रथममुपलभ्यत इत्यर्थ इति । प्रथमोपलम्भानुकूलव्यापारवान्भवतीत्यर्थ इत्यर्थः । तथैव पदमञ्जर्यामुक्तेः । तथा च न पञ्चमीबलाद्ब्रह्मणः परिणामित्वरूपोपादानत्वसिद्धिरिति भावः । ननु आत्मन आकाशस्संभूत इत्यत्र संभूतोऽभिव्यक्त इति व्याख्यानमुयुक्तम् । तथात्वे आकाशाद्वायुरित्यादावुत्तरत्रापि तदर्थत्वापत्तेः । तत्र विकारविकारिभावो भवतामपि संमत इति चेत् (न) । तत्र जननार्थत्वेपीह निर्विकाररूप-बाधकवशेनाभिव्यक्तत्वोपपत्तेरित्याह आस्तां विस्तर इति ।

### **यादुपत्यम्**

भुवः प्रभव इतीति । भवनं भूः, भूकर्तुः प्रभवोऽपादानं स्यादिति सूत्रार्थः । विशेषविवक्षितेति । विशेषस्मरणतया विवक्षितेत्यर्थः । विशेषस्मरणं च भूधातुग्रहणेनेति मन्तव्यम् । न चाकाशाद्वायुरित्याद्युपादानपञ्चमीसाहचर्यात् ‘आत्मनः’ इत्युपादानपञ्चमीति वाच्यम् । आकाशदि-त्यादावपि निमित्तांशस्यैव पञ्चमीनिर्देशात् । किञ्च जनिकर्तुः प्रकृतिरित्यनेनापि कथमुपादान एवापादानसंज्ञा । वृत्तौ पुत्रात्प्रमोदो जायत इत्यस्याप्युदाहृतत्वात् । न्यासेऽपि प्रकृतिपदं हेतुमात्रपरमित्याश्रित्य ‘असति प्रकृतिग्रहणे उपादानयैव स्यात् । प्रत्यासत्तेः । नेतरस्य । प्रकृतिग्रहणात्सर्वस्य कारणस्य भवति’ इति प्रकृतिपदं पुत्रात्प्रमोदो जायत इत्यादा वनुपादानेऽप्यपादा-नसंज्ञार्थमित्युक्तत्वादित्याद्यभिप्रेत्याह इत्यास्तां विस्तर इति ।

### **श्रीनिवासतीर्थीया**

पञ्चमी यतो वेति श्रौता । तर्हि जितं मयेत्यत आह तथाऽपीति ॥ अनेकेति । पञ्चम्या इति शेषः । ततश्चापादाने पञ्चमीत्यपादानतायामेव पञ्चम्यस्त्वित्यर्थः ॥ विशेषेति । अपादाने पञ्चमीत्यस्य सामान्यसूत्रत्वाज्जनिकर्तृरिति सूत्रस्य तु विशेषसूत्रत्वादत्र चोपादानस्यैवापादानताविधानादुपादान एवेयं यतो वेति पञ्चमीति निश्चयो युक्त इत्यर्थः ॥ स्यादिति ॥ सम्भूत इति भूधातोरेव सत्त्वेन जनिधातोरभावात्कालात्ययापदिष्टताकथनसमये यतो वेति वाक्यानन्तरमिदं नोदाहरणीयमिति भावः । कुतश्चेत्यतन्तरं ‘यतो वा इमानि भूतानि जायन्त’ इति श्रुताविति शेषः । पञ्चस्यास्तसिलिति विधिरिति चेत्तत्राह तसेरिति । तथा च यत इति पञ्चम्या

येनेति तृतीयार्थत्वसंभवेन विकारिकारणभावाभावसाधकानुमानानामुपादानार्थकपञ्चमीयुक्त‘यतोवे’ त्यादिश्रुतिबाधो न युक्तः । यत इति विभक्तेस्तृतीयार्थकत्वेन निमित्तत्वस्यैव तदर्थतासंभवादिति भावः ॥ एकार्थत्वादिति । तथा च युक्तोऽनया श्रुत्याऽनुमानबाध इत्यर्थः । तस्या आत्मन इति श्रुत्युक्तायाः ॥ विशेषेति । भूधातुग्रहणनेत्यर्थः । अभिव्यक्तिं प्रत्यवधिताऽभिव्यक्त्यवधिता, विशेषसूत्र वेहिता याऽभिव्यक्त्यवधिता तदर्थत्वादित्यर्थः । तथा च त्वन्मते यतो वेत्यत्र पञ्चम्या जनिकर्तुरिति सूत्रेणोपादानार्थकत्वादात्मन इति पञ्चम्याश्च भुवः प्रभव इति विशेषसूत्रविहिताभिव्यक्त्यवधित्वार्थ-कत्वान्न ‘यतो वा’ ‘आत्मन’ इत्यनयोरैकार्थ्यमिति भावः । अत्रास्तु वेत्यादिग्रन्थः प्रौढिवादेन प्रवृत्तो, नायमपि सैद्धान्तिकोऽर्थ इति ज्ञेयम् । अस्मन्मते त्वात्मन इति यतो वा इति श्रुत्योरैकार्थ्यमेव ।

संमूत इति वत् ‘जनी प्रादुर्भाव’ इति जनिधातोरप्यभिव्यक्त्यवधितार्थत्वमेवेति ज्ञेयम् । तथा च जनिकर्तुरिति सूत्रमवधेरेवापादानसंज्ञाविधायकमिति न ‘यतो वा’ इत्यादिपञ्चमीयुक्तश्रुति-विरोधोऽस्मदनुमानानामिति सिद्धम्

### **वाक्यार्थरत्नमाला**

परपरिकल्पितार्थमिति । भास्करादिः परपादार्थः । अनेन यत इत्याद्युपादानपञ्चमीसिध्यर्थं यावान्प्रयासो भास्करादीनां तावन्तं सर्वमभिप्रैति । अत एवाह । उपादानस्येत्यादि । अनेनास्तु वोपादानस्येत्यादि । अनेनास्तु वोपादान इति मूले परोक्तरीत्या सूत्रार्थे सत्युपादनस्यापादानसंज्ञा प्राप्तेत्येतावतः पूरणमभिप्रेतमिति सूचयति । जाड्यादिति । जाड्यसुखयोर् बन्धपुण्ये प्रति निमित्तस्यैव सत्वादित्याशयः । निमित्तार्थकत्वस्येति । सम्भवेनेति वक्ष्यमाणेनान्वयः । ननु निमित्तार्थकत्वेनोपादानत्वासिद्धिवर्णनायोगः । अस्या अपादानपञ्चमीत्वेन निमित्तपञ्चमीत्वा-भावेनोपादनत्वसिद्धिसम्भवादित्यत आह । अपादानार्थकत्वेऽपीति । विश्लेषेति । विभागेत्यर्थः । उपादानमात्रार्थत्वेति । तन्निश्चयाभावादित्यर्थः । यत इति च पञ्चमी न कारणमात्रे स्मर्यते । अपि तु प्रकृतौ जनिकर्त्तुः प्रकृतिरिति इत्येतद्भामतीव्याख्यानरूपं यत्तु ज्ञापकाद्धेतौ पञ्चमीति तत्राह । न कारणमात्र इति । (?)ज्ञापनेन विध्युन्नयनाद् वरमिह प्रत्यक्षविधिप्राप्तप्रकृतित्वोपादानमिति भाव इत्येतत्कल्पतरुं मनसि निधाय निमित्तपञ्चमीत्वपक्षं निराकरोति । न तावदियं निमित्तेति । ध्रुवमपाय इत्यादिनोत्तरत्रोपादानानुपादानसाधारणापादानमात्रे पञ्चम्या अपि निराकरणात्तावदित्युक्तम् । तत्र विशेषस्मरणं नाम प्रत्यक्षविधिप्राप्तत्वमित्याश्रित्य निमित्तपञ्चमीनिराकरणं तदर्थतयोक्तम् । सामान्यप्रतिद्वन्द्विविशेषस्य विशेषपदेन ग्रहणे विशेषस्मरणं यथाश्रुतमेवाश्रित्यापादानपञ्चमी-निराकरणादर्थतयोक्तमिति परिहार टीकाग्रन्थमर्यादया स्पष्टमिति बोध्यम् ।

हेतावपीति । तेन समादागतमित्यादि पञ्चम्युपपन्नेति प्रदर्शयितुमिति शेषः । ज्ञापनेन विध्युन्नयनादेवेति । पाणिनिना ज्ञापनयोगविभागादिना प्रतिपादितस्य व्याकरणान्तरस्थ-विधायकमूलत्वमिति वैयाकरणैरङ्गीकारेण ज्ञापनादिना कार्याङ्गीकारस्थले विधायकशास्त्रापेक्षयां ज्ञापनादिमूलभूतव्याकरणान्तरस्थविधायकशास्त्रस्यैव तत्प्रकृतकार्यविधायकतयोपतिष्ठमानत्वादित्येव ज्ञापनेन तन्मूलविध्युन्नयनद्वारैवार्थसिद्धेरिति भावः । हेतुमनुष्येभ्योऽन्यतरस्यां रूप्यः विभाषा-गुणोऽस्त्रियामिति सूत्रयोरधिको विचारः परकृतोऽवधेयः । ज्ञापितस्य विध्युन्नायकतयाऽर्थगमत्वं च हरदत्तादिग्रन्थेषु स्पष्टम् । किं च यदि पाणिनिः स्वज्ञापनमेव विधायकतयाऽभिप्रेत्य तन्मूलतया व्याकरणान्तरं नाभिप्रेयात्तर्हि नित्यं वृद्धशरादिभ्य इत्यत्र नित्यग्रहणं व्याकरणान्तरस्थ एकाचोनित्यमितिसूत्रगतैकदेशनित्यशब्दस्मारणद्वारा सम्पूर्णतद्विधिस्मारकमित्यपि नाभिप्रेयात्तद-भिप्रायाभावे च नित्यग्रहणप्रयोजनाभावेन तद्य्वर्थमेव कुर्यात् । उक्तं च नित्यं नित्यसिद्धेति सूत्रे काशिकायाम् । नित्यग्रहणं किम् । यावता आरम्भसमर्थ्यान्नित्यं भविष्यति । एकाचो नित्यं मयटमिच्छति । तदनेन क्रियते । त्वङ्नयमित्यादि नित्यं शब्दो उच्यमानः पूर्वाचार्यपठितस्य नित्यशब्दस्य स्मारक इति भाववर्णनपूर्वकमेव च मृच्छब्दस्य शरादिषु पाठोऽस्यैव प्रपञ्चार्थो द्रष्टव्य इति हरदत्तेन तत्तात्पर्यनिरूपणाच्च । एवमन्यत्रापि पाणिनिसूत्रगतनित्यग्रहणस्य व्याकरणान्तर-स्थसूत्रस्मारकत्वं व्याकरणांतरस्थनित्यग्रहणप्रपञ्चार्थत्वं शरादिगणस्थमृच्छब्दस्येति प्रतिपादनाच्च व्याकरणान्तरस्थमूलविधेरुन्नयनं वैयाकरणसम्मतमिति स्पष्टत्वात् । अन्यथा नित्यग्रहणस्यैव स्वातन्त्रेण एकाचोनित्यं मयडित्येतावदर्थकतया पूर्वचार्यवचनमार्गणप्रयासवैयर्थ्यं ग्रन्थकाराणां स्यात् । एतेनैतदप्यपास्तम् । ज्ञानेनैव कार्यसिद्धौ सूत्रं वार्तिकं वा व्यर्थमेवेति हि व्याकरणप्रक्रिया । ततो न विध्यंतरोन्नयनावकाशः । तथा विध्यन्तरं न तावत्पाणिनेर् बाधात् । नाप्यण्यंतरस्य । पाणिनेराप्तत्वे तद्वाक्येनैवार्थप्रतिपत्तिसम्भवे विध्यन्तरकल्पनावैयर्थ्यापत्तेः । अनाप्तत्वे तु न तज्ज्ञापनत्वेनोन्नयनमपि सम्भवति । अनाप्तज्ञानस्य मूलत्वनियमाभावादिति । उक्तव्याकरणप्रक्रिया तावन्नास्त्येव । सूत्रान्तरप्रापितार्थानामपि सूत्रान्तरणां प्रपञ्चत्वाद्याश्रयणेन सार्थकस्य वैयाकरणैरेवाश्रयणात् । डप्रकरस्थान्येष्वपि दृश्यत इत्यादिसूत्रीय डोऽन्यत्रापि दृश्यत इत्यादि वार्तिकारम्भस्यापि दृष्टत्वात् । न च तत्र भाष्यकारेण प्रत्याख्यानात्तदनारम्भो नामानारब्धव्यत्वमभिप्रेतमिति वाच्यम् । तर्हि ध्रुवमपायेऽपादानमित्येतत्सूत्रे प्रपञ्चरूपभीत्रार्थानां भयहेतुरित्यादिसूत्रसप्तकस्येवान्यत्रापि व्यत्ययो बहुलमित्यादिसूत्रप्रपञ्चतत्तत्सूत्राणामिव भाष्यप्रत्याख्याततत्तद्वार्त्तिकानामिव चोन्नीतविधेरपि सुखेन प्रत्याख्यानं कार्यम् । तत्र प्रपञ्चत्वाद्याश्रयणेन समादधानानां परिहारवत्कश्चित्परिहारो वा कर्त्तव्यः । न नः क्षतिः । भवदुक्तात्प्रक्रियाद् गौणी जातैवापाणिनीयसूत्रादिवैयर्थ्यापादकत्वात् ।

किं चोक्तरीत्या नित्यं वृद्धेति सूत्रे नित्यग्रहणं व्याकरणान्तरस्थविधिस्मारकमिति निश्चया-दुक्तप्रक्रिया तद्विरुद्धा । पाणिनीयज्ञापकयोगविभागलक्ष्यस्य व्याकरणान्तरे प्रत्यक्षेति उत्तरग्रन्थानुसारेण व्याकरणान्तरस्थविधेरुन्नयनस्य सिद्धतया पाणिन्यृष्यंतर विकल्पानवकाशः । न च तथापि पाणिनेराप्तत्वेन तज्ज्ञापनेनैवार्थसिद्धेरुभयं व्यर्थमित्याद्युक्तमिति वाच्यम् । अस्य पर्यनुयोगस्य नित्यं वृद्धेत्यादि प्रागुदाहृतेऽपि साम्येनानुद्भाव्यत्वात् । वस्तुतस्त्वस्योभयनिर्णयत्वात् । अपि चात्र हि साधकत्वेन व्याकरणान्तरस्थमेवाभिप्रेतं तत्राश्वासजननाय पाणिनिज्ञापनमाश्रीयते । न तु पाणिनिज्ञापकमपि साधकतयाऽऽश्रित्य पुनर्विधिरुन्नीयते । येनोक्तदोषः स्यात् । तथा च साक्षाद्विधिलाभे तत्परित्यागेन ज्ञापनमात्रस्य साधकतया व्यक्तत्वस्याग्रहमात्रमेव । कथमन्यथाष्टकादिस्मृत्या मूलश्रुत्यनुमानं सर्वसंमतम् । कथं चानुमितश्रुतिप्रत्यक्षश्रुत्योर्विरोधे विचारपरं विरोधे त्वनपेक्षं स्यादसति ह्यनुमानमिति विरोधाधिकरणम् । एवमन्यत्रापि कथं चाचारेण श्रुत्यनुमान मङ्गादिस्थले । तत्रापि स्मृत्याचारकर्त्रोराप्तत्वादिविकल्पदूषणस्यानिवार्यत्वात् । आचारस्यानुमानतया प्रामाण्योपपत्या प्रमाणसिध्यर्थमाचारेण श्रुत्यनुमानमाश्रित्य तस्याप्ययोगाच्च । प्रतितिष्ठंति हवा एता इत्याद्यर्थवादेन विध्युन्नयनस्याप्युक्तरीत्या प्रत्याख्यानापाताच्च । यत्र केवलपाणिनिज्ञापनमात्रमेव साधकीक्रियते तत्र विध्यंतराभाव एवेत्यवधारणं न कार्यम् । अन्यत्रोत्पत्तिन्यायेन विधिपर्य-वसानकल्पनोपपत्तेः । यदि च क्वचित्सर्वथाज्ञापक उन्नेयो विधिर्नास्तीति तपसाऽवधृतं तर्हि तत्र तदभावेनान्यत्र सद्भावेऽपि ग्रन्थकारैरुक्तो न त्याज्यः । मीमांसकैः शिष्टाचाररूपस्यापि शिष्याणां गुर्वनुगमनादेर्मूलश्रुत्यभावमाश्रित्यापि आचारान्तरेण श्रुत्यनुमानस्य प्राय आश्रयणात् । यथाचैत्तथा स्मृतिपादीयस्मृत्यधिकरणीयवार्तिकराणकारादिषु स्पष्टम् । एवमेव भाष्यकारादीनां तत्र तत्र सूत्रकारनिर्देशादिज्ञापकोक्तिर् मुनित्रयनिर्देशस्य ज्ञापकतया तद्य्वाख्यातृणामुक्तिश्च समाधेया । एवमनुव्याख्यानकारैर्बहुव्रीहौ प्रकृतेत्यादिसूत्रे पूर्वपदप्रकृतिस्वरविधायके प्रसिद्धव्याकरणे विद्यमानेऽपि तत्परित्यागेन तन्मूलमहाव्याकरणस्थमेव सूत्रं पूर्वान्तःस्वरित इत्यादिकमुदाहृतम् । मूलकृताच प्रसिद्धव्याकरणेऽप्ययमर्थोऽस्तीति सूचनाय यथाऽऽह पाणिनिर् बहुव्रीहौ प्रकृत्या पूर्वपदमितीति संमतिः कथिता । सर्वंचैतच्छिष्यबुद्धिवैशद्यायैव साधुत्वव्युत्पादनमस्माभिः कृतम् । वस्तुतो मूलकृता दूषणान्तरप्रवृत्तये परोक्तरीत्योपादानपञ्चमीविधानादिकमङ्गीकृत्यैव दूषणमारब्धम् अस्तुवोपादाने पञ्चमीत्यादिना । तदवसरे ज्ञापनेन विध्युन्नयनादित्यादिकल्पतर्वाद्युक्तरीत्या प्रापणादिकमङ्गीकृत्यैवाधि-कदूषणप्रवृत्तिर्वर्णनीया । न तु पञ्चमीविध्यादिप्रक्रिया पराङ्गीकृता निरासार्हा । अनवसरग्रस्तत्वाद् अत एवोक्तं टीकाकृताऽस्तुवेत्येतदवतारावसरे । एवं जनिकर्त्तुरित्यस्येत्यादि । इदानीं जनिकर्तुरित्यस्य परपरिकल्पितार्थमङ्गीकृत्येत्यादि च । तस्माद्ज्ञापनेन विध्युन्नयनोक्तौ न कश्चिद्दोष इत्यलम् ।

कल्पनीयतयेति निर्णायकान्तराभावे नास्यैव तन्निर्णयहेतुतयाऽस्मादेव तन्निर्णयस्याङ्गीकर्त्त-व्यतयेत्यर्थः । न केवलं पूर्वपदान्तस्वरितत्वे बहुव्रीहित्वमुदाहरणबलादुदाहरणेऽप्युत्तरश्रुतिबलात्कल्प्यत इत्यादिमूले तज्जातीयकटीकादौ च कल्पनापदमपूर्वनिर्णयपरतया व्याख्येयम् । तेन यद्बलात्कल्प्यते तस्यैव साधकतया कल्पनोक्तिरयुक्तेति शङ्कानवकाशः । सांख्यावहारिकश्चायं सर्वशास्त्रेषु प्रयोगो विवादविषयेऽसिद्धेऽर्थे । किं प्रमाणबलादेवं कल्प्यते उतैवमेवेत्यादिरूपेण तत्रोक्तेः । प्रमाणभावेन कल्पनामात्रत्वादिति च । अप्रमाणिककल्पनमनिष्टं विभागतयोक्तं च । प्रामाणिककल्पनात्वाद् इत्यादि च तत्र तत्रोक्तम् । पञ्चम्या विहितत्वेऽपीयं पञ्चमी तेनैव प्रापितेत्यस्य निर्णयाभावेनेदानीं तथाकल्पना कार्येत्यस्य स्पष्टप्रतिभासतया कल्पनापदेनात्रत्याङ्गीकारस्यैवाभिधानाच्चेति ज्ञेयम् । तदपेक्षयेति । अनुमितविधिप्रापित पञ्चम्यपेक्षयेत्यर्थः । प्रत्यक्षविधिप्राप्तेति । जनिकर्त्तुः प्रकृतिरिति प्रकृतावुपादान-लक्षणायां हि पञ्चमी विधीयत इत्यादेर्मूले प्रतिपादनं परोक्तरीत्येति तदनुसारेणात्रापि पञ्चम्या परंपराभिप्रायेण तत्प्राप्तत्वोक्तेर्युक्तत्वम् । एतेन पञ्चमीबलात्किलेति मूलानुसारेणास्य पञ्चमी विधायकत्वाभावेन तेन तत्प्राप्तिवर्णनायोग इति शङ्कानवकाशः । उपादाने पञ्चमी दूषणपरपूर्व-मूलानुसारेण प्रवृत्तेरस्तु वेति मूलेऽयोगात् । एतेन किमिदं विशेषेत्युत्तरमूलानुसारेणोपादानपञ्चम्या इत्यादेरप्ययोग इति शङ्काप्यपास्ता । तथा सति शङ्कासमाधानग्रन्थस्थले शङ्काग्रन्थस्य दूषणं तत्समाधानानुसारेण स्वयं कृत्वा शङ्काया अनुत्थानमिति वर्णयितृवदशास्त्रीयकथात्वापत्तेः । अस्तुवा पूर्वदूषणानुसरणमपि । तथाप्यत्र नानुपपत्तिः । जनिकर्त्तुः प्रकृतिरिति प्रत्यक्षविधिप्राप्तं यदुपादानमपादानविशेषतया विहितम् । तत्र या पञ्चमी प्रत्यक्षविधिनैवापादानत्वप्रयुक्ता प्राप्तेत्यर्थोपपत्तरित्यलम् । पञ्चम्या इति । नन्वत्र विधायकशास्त्रयोरेव प्राबल्यदौर्बल्ययोर्वक्तव्यतया निमित्तपञ्चम्यपेक्षयोपादानपञ्चम्याः कथं वरत्वोक्तिः । कार्ययोःप्राबल्यादौर्बल्यचिन्तानुपपत्तेरिति चेन्न । पूर्वपरावरदक्षिणोत्तरापरेत्यादौ पूर्वेण नित्यायां सर्वनामसंज्ञायां प्राप्तायां जसि विभाषा आरभ्यत इति, गुणापवादो योग इति, बुध्या गुणनिषेध इति, पररूपगुणापवाद इति च शतसहस्रशःस्थलेषु कार्यशास्त्रयोरुभयोरपि पुरस्कारेण प्रयोगाणां सत्वेनेह कार्यपुरस्कारसम्भवात् । मयडादिप्रत्ययविधान-स्थलेऽणोऽपवाद इत्याद्या उक्तयश्चासमस्यमानेष्वेकत्वेत्यादियुष्मदस्मच्छब्दीयादेशव्यवस्थापरश्लोकेष्वेते परत्वाद्बाधन्ते । त्वमापि(?) प्रबाधन्ते पूर्वविप्रतिषेधतया इत्यादेः स्पष्टमभिधानाच्च । विप्रतिषेधे परं कार्यमित्येतन्मञ्जर्यां परं कार्यमित्यस्य विहितकार्यपरत्वाश्रयणेनापि योजनाच्च । पूर्वत्रासिद्धमित्यत्रापि कार्यस्यैवासिद्धत्वोक्तेश्च । उक्तं चान्तरान्तरेण युक्त इत्येतत्सूत्रीयभाष्ये । कमण्डलोर्द्वितीया कस्मान्न भवति । उपपदविभक्तेः कारकविभक्तिर्बलीयसीति प्रथमा भविष्यतीति । एवम् ऋलृगित्ये-तत्सूत्रीयप्रदीपविवरणे कार्यस्यैव सिद्धत्वं प्रतिपादितम् । एवमन्यत्रापि । तथा शास्त्रपुरस्कारेणापि तत्र तत्र तथा व्यवहारः स्पष्ट एवेति ज्ञेयम् ।

ननु तथापि प्रत्यक्षविधिप्राप्तपञ्चम्यभावापत्या तद्भावनस्य वैय्यर्थ्यं स्यादिति चेन्मैवम् । नहि उन्नीतविधिप्राप्तस्य विशेषविधिना विशेषविषये अपवादमात्रेण निरपवादस्थलेऽप्युन्नीतविधि-प्राप्तिर्नेत्यागतम् । येन तद्वैयर्थ्यं शङ्कनीयं स्यात् । किन्तु बाधकीभूतविधिप्रवृत्तिस्थलं विहाय तदप्रवृत्तिस्थले उन्नीता सामान्यविधिः प्रवर्तत इत्येव । न चैवं सति वैय्यर्थ्यमायाति । अन्यथा कारकविभक्तिवृद्ध्यादिनोपपदविभक्तिगुणादेरपवादविषये बाधे सर्वत्र कारकविभक्तिवृध्यादेरेव प्रसङ्गेन उपपदविभक्तिगुणादिविधानस्य वैयर्थ्यं स्याद् इति पर्यनुयोगस्य को निवारयिता । यदि च तत्र अपवादविषयं विहाय अपवाद्यस्य अन्यत्र प्रवृत्तिसम्भवेन न वैयर्थ्यमिति मन्यसे हन्त तर्हि प्रकृतेऽपि तथैवाङ्गीकारोऽभिमत इति तुल्यम् । एतेनैतदप्यपास्तम् । उपादाननिमित्तत्वयोरनिर्णयेन उभयोपाधिकपञ्चमीविध्योर् एकत्राप्रसक्तया प्राबल्यदौर्बल्यचिन्तानकाश इति । अभिन्ननिमित्तोपादानकं जगदिति वादिना परेण जगत्प्रति ब्रह्मण उपादानत्वनिमित्तत्वयोरुभयोरप्यंङ्गीकारेण तदुभयं निश्चित्यैव उपादनत्वानङ्गीकारिणं निमित्तपञ्चम्यादिनिषेधेनोपादानपञ्चमीव्युत्पादनेन उपादानत्वसमर्थनस्य क्रिय-माणतया तं प्रति शास्त्रद्वयप्रसक्तित्वेन प्राबल्यदौर्बेल्यचिंतोपपत्तेः । प्राङ्नतावदिति तावत्पदेनो-पादानानुपादानमात्र एव पञ्चमीति पक्षोऽपि निराकर्त्तव्यतयोक्तस्तं निराकरोति । ध्रुवमपाय इत्यादिना । अत्र ध्रुवमपाय इत्यतः प्राक् नाप्यपादानसामान्ये पञ्चमीति भागयुक्तः पाठः स्वरसः । अयमर्थः । यत इति पञ्चमी हि उपादानानुपादानसाधारणापादानमात्रे पञ्चमीति न तयोपादानत्वसिद्धिरिति वाच्यम् । अस्या अपादाने पञ्चमीति सामान्यविहिताया अपि उपादानलक्षणविशेषमादाय पर्यवसाने उपादानपञ्चमीति निर्णयोपपत्तेः । उक्तं च श्रृङ्गादीत्येतदवतारमूले । उपादानं चापादानविशेषः जनिकर्त्तुः प्रकृतिरिति स्मरणात् । ततोऽपादाने विहितपञ्चम्युपपादनेऽपि भविष्यतीत्यादि । तत्रत्यविशेषत्वप्रतिपादनार्थमपादानत्वस्य सामान्यरूपताप्रदर्शनं ध्रुवमपाय इत्यादिना टीकायां कृतम् । अत्र निर्णयो युज्यत इतीत्यत्रत्येतिशब्दस्य आकृतिमभिप्रेत्य प्रयोगादाद्यहेत्वर्थतायां निर्णयस्य उक्तत्वादित्यर्थकत्वं द्वितीयस्य चायमर्थ इति पूर्वेणान्वितत्वं विवक्षितम् । तेनापादानपञ्च-मीत्वाभावप्रतिज्ञायां हेत्वकथनमिति शङ्कानवकाश इति ध्येयम् । एतेनैतदपि परास्तम् । यदेतद्वाक्यार्थे दूषणं प्रतिभाति । उपादानत्वमुपाधीकृत्य पञ्चमीविधिना भावेनापादानत्वमुपाधिकृत्य पञ्चमी-विधायकस्य सामान्यत्वमुक्तोपादानत्वस्य विशेषत्वाभिधानं व्यर्थम् । अवधिपञ्चमीनिरासाय तस्यैव सामान्यतया वचनस्यौचित्यं चेति । तथा हि । आद्यं तावन्न दूषणतया प्रतिभासार्हम् । प्रकृते उपादानलक्षणायां हि पञ्चमी विधीयत इति प्राचीनमूलपर्यालोचनया अस्तु वेत्यत्रत्यसिद्धान्तदूषण-स्यायोगादपादानत्वमुपाधीकृत्य पञ्चमीविधायकस्य सामान्यतया उपादानत्वमुपाधीकृत्य पञ्चमी-विधायकविशेषणबाधार्थमेव तस्य विशेषतायाश्चावश्यवक्तव्यत्वसम्भवेन वैय्यर्थ्यानवकाशात् ।

नापि द्वितीयम् आपादनस्य सामान्यतयोपादानस्य च विशेषत्वेन तद्रूपे तयोः सामान्यविशेषभावोक्तयुप-पत्तावपि अवधेः सामान्यताया उपादानस्य तद्विशेषतायाश्चाभावेन तयोस्तथाभाववक्तव्यत्वा-

पादानस्य निर्मूलत्वात् ।

न हि अवधित्वं त्याज्यतया विवक्षितमित्येतावताऽपादनत्वसामान्यमपि त्याज्यतया सचेतनः शङ्कितुमर्हति । अपादानविशेषनिर्णये तेन विशेषान्तरबाधस्यैव पूर्वोत्तरमर्यादया स्पष्टत्वात् । तथापि मूलोक्तमुपादानपञ्चमीविधायकत्वाभावमाश्रित्येदं दूषणद्वयं प्रतीयेतैवेति चेन्न । तत्रापि भावावबोधे दोषप्रतिभासाभावोपपत्तेः । अत्र ग्रन्थे हि अपादाने पञ्चमीति अपादानसामान्ये विहिताऽपि पञ्चमी स्वोपाधिभूतमपादानत्वं यत्प्रापितं यद्रूपं यत्रास्ति तद्रूपमादायैव पर्यवस्यति । तथाच प्रकृते जनिकर्तुरिति विशेषप्रापितोपादानत्वमादायैवापादानपञ्चमी पर्यवस्येत् । वृक्षात्पर्णं पततीत्यादाववधित्वरूपा-पादानत्वविशेषमादायैव पर्यवसानदर्शनात् । नत्वपादानत्वमात्रमेव । एवं तदर्थं चापादानपञ्चमी-विधायकस्य सामान्यताया उपादानत्वस्य तद्विशेषतायाश्च कथनं सङ्गततरमिति कथं वैयर्थ्यप्रति-भासावकाशः । अवधेः सामान्यतया वक्तव्यत्वोक्तयवकाशश्च । यदि परमपादानत्वमुपाधीकृत्य पञ्चमीविधायकं सामान्यम् । जनिकर्त्तुरित्यपादानत्वमुपाधिकृत्य पञ्चमीविधायकं तु विशेष इत्यतोऽपि प्रतीयते तदोक्तदूषणमपि प्रतिभासेत । किञ्चायं हि ग्रन्थो ऽथ मतम् । आपादाने तावत्पञ्चमीति । उपादानं चापादानविशेषः । जनिकर्त्तुः प्रकृतिरिति स्मरणात् । ततोऽपादाने विहिता पञ्चम्युपादानेऽपि भविष्यतीति । न चैवं सति पञ्चम्या नियमेनोपादानत्वासिद्धिः । विशेषस्मरणस्य ग्राह्यत्वादिति श्रृङ्गादित्येतदवतारग्रन्थोक्तदूषणाय प्रवृत्ताऽस्तुवेति मूले ।

एकदेशानुवादपरिहाराय सम्पूर्णप्राचीनमूलार्थानुवादरूपः । तथा च तद्वाक्यार्थ एवास्याप्यर्थ इति पूर्वोत्तरपरामर्शे न दूषणप्रतिभासावकाशः । अत एव विशेषस्मरणनिराकारणावसरे वक्ष्यति । अवधेरपि तद्विशेषतया तदर्थत्वस्यापि प्रसङ्गेन विशेषे सामान्यपर्यवसानेऽप्युपादानत्वाप्राप्त्या तं प्राप्त्यर्थं विशेषप्रापितापादानत्वमात्राश्रयणेनापादानसामान्यबाधाश्रयणं व्यर्थमिति । तस्मात्पूर्वोत्तरमूल-टीकाग्रन्थमर्यादया वाक्यार्थकरणेऽर्थान्तरप्रतिभासानवकाशे तत्र दूषणस्य सुतरां नावकाश इति सुधीभिः सन्तोष्टव्यम् । उक्तरीत्या निमित्तापादानसामान्यपञ्चमी निराकरणस्य दूषणं किमिदमिति मूलान्न प्रतीयत इत्यतः प्रागुदाहृतप्रत्यक्षविधित इति भामतीग्रन्थादागतं विशेषत्वमथमतमित्यादि मूलोक्तसामान्यप्रतिद्वन्द्विविशेषत्वं चेत्युभयविधविशेषस्मरणत्वप्रसक्तिसद्भावात्तदुभयनिरासः स्पष्टतया आक्षेपेणैव मूलकृता सूचित इत्याशयेन स्वयं तदभिप्रेतं दूषणं दर्शयति । तत्र विशेषेति । अत्र च स्मर्यत इति स्मरणमिति कर्मणि ल्युट् कृत्यल्युटो बहुलमिति वचनात् । तथाच विशेषस्मरणस्य ग्राह्यत्वादित्येतदनुवादरूपविशेषस्मरणादित्युक्तमिति चेदित्यनेनोपादानपञ्चम्या विशेषस्मरणप्राप्तत्व-स्यैवोक्तत्वेन तस्यैवायमाक्षेप इति लब्धम् । किमिदं विशेषस्मरणमिति मूलानुसारिविशेषस्मरणमित्येव पाठेऽपि पञ्चम्या विशेषेण स्मरणं पराभिप्रेतम् । किमित्येव स्पष्टतया पञ्चमीति स्मर्यमाणत्वमेव लब्धमिति तस्य प्रत्यक्षविधित्वस्याप्रयोजकतयेदानीं प्राप्तत्वरूपधर्मसमानाधिकरण्योपपत्तिः । एतेन स्मरणत्वप्राप्तत्वयोः स्मरणपञ्चमीगतयोः समानाधिकरणतया निर्देशायोग इति परास्तम् ।

प्रत्यक्षविधानावश्यंभावेनेति । व्याख्यातृभिर् व्याकरणान्तरस्थविधिं दृष्ट्वैव ज्ञापनादि-व्याख्यानादिति भावः । प्रत्यक्षविधीति । व्याकरणान्तरस्थव्याख्यात् प्रत्यक्षविधीत्यर्थः । एतेन पुरुषान्तरीयकालान्तरीयप्रत्यक्षविधित्वस्याप्रयोजकतयेदानींतनपुरुषप्रत्यक्षत्वमेव वाच्यं तच्च बाधितमिति शङ्का निरस्ता भवति । परेण हि प्रत्यक्षविधिप्राप्तत्वप्रयुक्तमाधिक्यमुपादानपञ्चम्या उक्तम् । तन्निरासस्य निमित्तपञ्चम्या अपि यत्किञ्चित्प्रत्यक्षविधिप्राप्तत्वमात्रेणैव सिद्धेदानींतनप्रत्यक्षत्वस्याप्रयोजकतया तद्विधौ तदभावेऽपि दोषाभावात् । पाणिनिसूत्रादिष्वपि अस्मदादिप्रत्यक्षप्रवृत्तिव्याख्यातृ-परिग्रहानुसारेणैव। तथा च व्याख्यातृभिः प्रत्यक्षतोऽगतविधिं मूलीकृत्य ज्ञापनाद्याश्रयणे सति कुतस्तत्प्रत्यक्षे अनाश्वासः । न हि लोके प्रत्यक्षत्वाप्रत्यक्षत्वाभ्यां वैषम्यप्रतिपादनस्थलेषु पुरुषान्तरप्रत्यक्षं नाद्रीयते । तथासति स्वप्रत्यक्षाविषयीकृतार्थानां स्वापेक्षया अभावप्रसङ्गगात् । किन्तु पुरुषेषु विप्रलम्भादिसम्भावनया विवादविषये तदादरेण निर्णयो न क्रियते । न च व्याख्यातृषु तदत्रास्तीति परस्यापि सम्मतम् । इदानींतनपुरुषप्रत्यक्षाभावमाश्रित्यैव विध्योः प्रत्यक्षत्वाप्रत्यक्ष-त्ववैषम्यस्य परेणोक्ततया तं प्रतीदानींतनपुरुषप्रत्यक्षत्ववचनस्यायोगाच्च । एतेनैतदपि परिहृतम् । ज्ञापनमूलभूतश्रुतेः कस्यचित्प्रत्यक्षाङ्गीकारेण साम्यप्रतिपादने सर्ववेष्टनस्मृतिमूलभूतायाः श्रुतेरपि कस्यचित्प्रत्यक्षत्वसम्भवेनौदुंबरीं स्पृष्ट्वोद्गायेदिति श्रुतिसाम्यं स्यादिति । तथाहि । साम्यापादनं हि भाष्यरीत्यावा, वार्त्तिकरीत्या वा । नाद्यः । भाष्यकारेण सर्ववेष्टनस्मृतेर् अशक्यानुष्ठानार्थत्वादिना भ्रांत्यादिमूलकत्वमेवाश्रित्य सर्वथाऽप्रामाण्यस्यैवाङ्गीकारेण मूलवेदानुमानप्रसङ्गाभावेनानुमितवेदस्य कस्यचित्प्रत्यक्षत्वाङ्गीकारेण स्पर्शनश्रुतिसाम्यापादनायोगात् । नान्त्यः । विरोधे त्वनपेक्ष्यं स्यादसति ह्यनुमानम् । हेतुदर्शनाच्चेत्येतदधिकरणद्वयभाष्यप्रत्याचक्षणेन तन्त्रवार्तिककृतातु शाखान्तरगतानां पुरुषांतरप्रत्यक्षाणां वेदवाक्यानां स्मृतिमूलतया सर्ववेष्टनस्मृतेरपि शाखान्तरे पुरुषान्तरेण प्रत्यक्षस्यैवाङ्गीकारात् पुरुषान्तरप्रत्यक्षश्च प्रत्यक्षयोरविशेषस्याप्युक्तत्वेन साम्यापादने इष्टापत्तेः । तेन हि भाष्योक्तमधिकरणद्वयशरीरमिदं च भाष्यकारेण प्रदर्शयता तुल्यकारणत्वात् पूर्वत्रापि प्रदर्शितमेवेति योजयितव्यमित्यन्तग्रन्थेन प्रदर्श्योपपाद्य तद्दूषणाय प्रवृत्तेनेहाधिकरणद्वयेऽपि वक्तव्यम् ।

स्मृतीनां श्रुतिमूलत्वे दृढे पूर्वं निरूपिते ।

विरोधे सत्यपि ज्ञातुं शक्यं मूलान्तरं कथम् ॥

शाखान्तरप्रविकीर्णानि हि पुरुषांतरप्रत्यक्षाण्येव वेदवाक्यानि पुरुषधर्मानुष्ठानक्रमेणा-पठितानीत्यादिना स्मृतीनां शाखान्तरे पुरुषान्तरप्रत्यक्षश्रुतिमूलकत्वादि व्युत्पाद्य सर्ववेष्टन- स्मृतिमूलभूतश्रुतेरपि पुरुषान्तरप्रत्यक्षत्वादिकमभिधाय, औदुम्बरीप्रकरणे च शाट्यायनिनां तामूर्ध्वदशेनेत्यादिजैमिनिवाक्यमुदाहृत्य तत्प्रसङ्गेनौदुम्बरीवेष्टनवाक्यस्यापि प्रकाशश्रुतिमूलत्वमेवान्वा-ख्यातमिति प्रकृतोपयोगश्चोपपादितः । यथा श्रुतिस्मृत्योर्विरोधपरिहारश्च

विकल्प एव हि न्याय्यस्तुल्यकक्षप्रमाणतः ।

विरुद्धत्वे च बाधः स्यान्नचेहास्ति विरुद्धता ॥

न हि वेष्टनमात्रं नः स्पर्शश्रुत्या विरुध्यते ।

यदि द्वित्राङ्गुलं मध्ये विमुच्योत्तरभागतः ॥

वेष्ट्येतोदुम्बरी तत्र किं नाम न कृतं भवेत् । इत्यादिना कृतः । राणकेऽपि एतच्छन्दोग्यानुपदे जैमिनिकृते सूत्रग्रन्थे जैमिनिनैवोदुम्बरीप्रकरणे चेत्यादिना दर्शयतीत्यन्तेन स्वग्रन्थेन शाठ्यायनि-ब्राह्मणगतश्रुतिमूलत्वेनान्वाख्यातमित्यर्थ इत्यादिना वार्त्तिकव्याख्यानकरणेनैष एवार्थ उक्तः । तथा वार्तिकार्थपरशास्त्रदीपिकायामपि भवेदयं स्मृतेर्बाध इत्यादिनोक्तार्थ एवोक्तः । तस्मात्प्रदर्शनश्रुतिवत्सर्व-वेष्टनश्रुतिमूलश्रुतेरपि तामूर्ध्वदशेन वाससा वेष्टयंतीत्येवंरूपायाः कस्यचित्प्रत्यक्षत्वस्य तत एव स्पर्शश्रुतिसाम्यस्यापि वार्त्तिकोक्तरीत्या सिद्धत्वात् तदापादानयोग इत्यलम् । एवं विशेषणस्मरणं नाम प्रत्यक्षविधिप्राप्तत्वमित्याश्रयणेन परोक्तं निमित्तपञ्चमीत्वासम्भवं निराकृत्य सामान्यप्रतिद्वन्द्वि-विशेषविधिप्राप्तत्वं पञ्चम्या विशेषस्मरणमित्याश्रित्यापादानसामान्यपञ्चमीत्वासम्भवमपि परोक्तं निराकरोति । नापीति । अयमर्थः । यदि उपादानमपादानविशेष इति विशेषमाश्रित्यापादान-सामान्यविहितापि पञ्चमी नापादानसामान्य एव पर्यवस्यति । किन्तु विशेष एवेत्यङ्गीक्रियते । तर्हि अपादानसामान्ये विहिता पञ्चमी सामान्ये पर्यवस्यतु उपादानाख्यविशेष एवेत्येतत्कुतः । अवधेरपि तद्विशेषत्वेन तमादायापि पर्यवसानोपपत्तेः । नियामकान्तरस्य चाभावादिति । अङ्गीकृत्यसामान्य-विशेषभावमुपादानपञ्चमीनिर्णयाय योग उक्तः । वस्तुतस्तु सामान्यविशेषभाव एव नास्तीति नोपादानपञ्चम्या विशेषे पर्यवसानमित्याह । उपादानापादानेति । उक्तदोषेति । अयमर्थः । विशेषस्मरणत्वं न प्रत्यक्षविधिप्राप्तत्वं न वाऽपादानविशेषत्वम् । येनोक्तदोषः स्यादपि तु धातुविशेषग्रहणत्वमेव । न चैवं सति कश्चिद्दोषोऽस्ति । ध्रुवमपाय इत्यस्यापादानविशेषपरत्वेऽपि धातुविशेषग्रहणवत्वाभावेन धातुविशेषग्रहणवज्जनिकर्त्तुरिति प्राप्तापादाने पर्यवसितपञ्चम्या विशेष-स्मरणोपपत्तावपि अवधौ पर्यवस्यत्पञ्चम्या न विशेषस्मरणमिति नात्रापादानपञ्चम्या

अवधौ पर्यवसानमिति ।

इगिति । इक्श्तिपौ धातुनिर्देश इत्यनेनेत्यर्थः । उपधालोपेति । गम्यादीनां किति परत उपधालोपविधायकेनात्रापि कितःपरतया लोपप्रसङ्गादित्यर्थः । एतच्च दूषणं मीमांसावार्त्तिकोक्तम् । तत्परिहारायागन्तुकेकारमात्राश्रयणेन सामंजस्यमिति वैयाकरणहृदयं कल्पयित्वा धातुग्रहणमेवाश्रित्य समाधिमाह । तथापीति । यद्यपि वैयाकरणैर्जन्यर्थपर्यन्तं व्याख्यानं कृतमस्ति तथापि जनिधात्विति-विशेषग्रहणेन तदनुसारेण तावदेव व्याख्यातमिति ज्ञेयम् । इन्धिभवतिभ्यां चेत्यत्र हींधीत्यागन्तुकेकारेण निर्देश इत्यादिकं जयेर्जयाभिभवयोरित्येतन्मायावादखण्डनटीकोदाहृतवाक्यवाख्यानावसरे प्रतिपादितं गुरुपादैः । पञ्चम्या इत्युभयत्रापि पञ्चमीप्रापकापादानसंज्ञाविधायकसूत्रद्वयं विवक्षितम् । तत्सूत्रद्वारा पञ्चम्योर्धातुविशेषग्रहणतदभावाभिप्रायात् । पञ्चम्या विशेषत्वाद्युक्तिवदस्यापि तात्पर्येणैव व्याख्येयत्वाच्च । एतेन पञ्चमीविधायकसूत्रयोर्धातुविशेषग्रहणतदभाववत्वेऽपि न पञ्चम्योः क्रमेण तत्सम्भव इति परास्तम् । न च धातुविशेषग्रहणवत्वेनोपादानपञ्चम्याः प्रबलत्वे सर्वत्रोपादानपञ्चम्या एवापत्या अवधिपञ्चमीनाम न स्यादिति वाच्यम् । न स्मरति भवानुक्तार्थस्य । उक्तं हि अपवादविषयातिरिक्तस्थलेऽपवाद्यस्य निरङ्कुशा प्रवृत्तिः । अन्यथा गुणवृध्यादिस्थलेऽप्युक्तातिप्रसङ्ग इति । वक्ष्यति च जायन्त इति जनिधातुश्रवणेनेति । तथा च यत्र बाधकत्वाभिमतविषयता तत्रैव बाध्यस्याप्रवृत्तिस्तदितरत्र तु बाध्यस्यैवेति जनिधातुयोगाभावस्थले वृक्षात्पर्णमित्यादौ अवधिपञ्चमी निरपवादको निवारयितेति ज्ञेयम् । जनिधातुश्रवणेनेति । तच्छ्रवणेन भूताख्यजायमानकार्यकर्तृ-समर्पकयच्छब्दे धातुविशेषग्रहणं तज्जनिकर्त्तुरिति सूत्रेणापादानसंज्ञोत्तरमपादानपञ्चमीप्राप्तौ तत्पञ्चम्याश्चोपादनपर्यवसानेनोपादानपञ्चम्योपादानत्वसिध्यर्थं यतो वा इमानीत्यस्योदाहरणत्व-सम्भवेऽपीत्यर्थः । जनिधात्वश्रवणेनेति । अश्रवणेनाकाशस्य जायमानकार्यरूपत्वाप्रतीत्या जायमान-कार्यकर्तृसमर्पकता आत्मपदस्य नास्तीति उक्तविशेषवज्जनिकर्त्तुरिति सूत्रेणात्मशब्देऽपादानसंज्ञाया अप्रवृत्या अपादानपञ्चम्या उक्तविशेषवत्सूत्रप्रापितोपादाने पर्यवसानायोगो नोपादानपञ्चमीत्वा-भावात्तयोपादानत्वनिश्चयायोग इति पञ्चम्योपादानत्वनिश्चयस्थलत्वे नात्मन आकाश इत्यस्यानुदा-हरणीयत्वं स्यादित्यर्थः । यद्यपि जन्यर्थग्रहणे तस्याप्युदाहरणीयत्वं युक्तमेवेत्याभाति तथापि जन्यर्थग्रहणपक्षमाशङ्क्य तदस्वरसादेवोत्तरग्रन्थावतारस्य टीकाकृतैव क्रियमाणत्वान्नास्माभिस्तत्र प्रयत्नः कर्त्तव्यः । करणेऽपि टीकोच्छिष्टत्वमेव स्यादिति ज्ञेयम् । मञ्जर्यां जनिशब्दोऽयमित्यादिनोक्तं प्रतिपाद्य रमाकृतोणादिसूत्रमप्यधिकमुक्तम् । तदनुसारेणार्थपरतामुपपादयति । जननमिति ।

विशेषस्मरणत्वस्येति । धातुग्रहणेन विशेषवज्जनिकर्त्तुरिति सूत्रप्रापितापादानत्वनिमित्त-कापादनपञ्चम्या उपादानपञ्चमीत्वमिति उपादानपञ्चम्या विशेषसूत्रद्वारा विशेषस्मर्यमाणत्वस्येत्यर्थः । जनिकर्त्तुरिति सूत्रस्य विशेषस्मरणत्वार्थतया यथाश्रुतव्याख्यानं तु प्राचीनबहुस्थलीयपञ्चम्या विशेषस्मरणत्वोक्तिविरुद्धमिति ज्ञेयम् । पञ्चम्यास्तसिलितीति । एतच्च पंचम्यास्तसिलिति सूत्रस्य प्रतियोगे पञ्चम्यास्तसिरिति सूत्रस्य च सङ्ग्रहरूपम् । तसिलो लित्वस्य स्वरार्थत्वेन तसावेव पर्यवसानात् । प्रतियोग इत्यादिसूत्रविहिततसेरपि तसेश्चेति सूत्रेण लित्वार्थतसित्वादेशविधानाच्च ततश्च पञ्चम्यंतात् तसिविधायकेनोक्तसूत्रद्वयेनेत्यर्थः पर्यवसितः । पञ्चम्या एवेति पञ्चम्यंतादेवेत्यर्थः । एवमुत्तरत्रापि । आद्यादिभ्य इति । तस्यादित उदात्तमर्धह्रस्वमित्येतत्सूत्रीयादित इत्यत्रादौ इत्यादित इति सप्तम्यंतात्तसेर्दृष्टतया तद्ज्ञापकबलप्रवृत्ताद्यादिभ्य उपसंख्यानमिति प्रतियोगे पञ्चम्यास्त-सिरित्येतत्सूत्रीयवार्त्तिकोक्तोपसंख्यानेनेत्यर्थः । अत एवापादाने चाहीयरुहोरिति सूत्रकाशिकायां मंत्रो हीनः स्वरत इत्यत्र पञ्चम्यंतात्तसरेयोग इत्याशंक्य नैषा पञ्चमी किं तु स्वरेणेति तृतीयेत्युक्त-स्योपादानमाद्यादिभ्य उपसंख्यानाश्रयणेन मञ्जर्यां कृतम् । एवमन्यत्रापीति ज्ञेयम् । एतच्च तसिप्रत्यये आदिमध्यपार्श्वपृष्टादिभ्य उपसंख्यानमित्येतद्वार्तिकस्य संग्रहरूपमित्यानंदमयनयादौ तत्र तत्रोक्तं वक्ष्यते च । भवनं भूस् तस्य भुवः । पूर्वसूत्रात्कर्त्तुरित्यनुवर्तते । भूकर्त्तुर् यः प्रभवः प्रभवत्यस्मादिति प्रभवः सोपादानसंज्ञ इति भूकर्त्रुत्पत्यवधितार्थत्वस्यैव प्राप्त्याऽभिव्यक्तयवधितार्थत्वस्य ज्ञापकाभावादिति भावेनाह । प्रभव इत्येवोक्तत्वादिति । वृत्तिकारीयमिति । काशिकायामुपलभ्यत इति व्याख्यानान्मूलं तदर्थानुवाद इति भावः । प्रक्रियायां तु दृश्यत इत्येवोक्तमिति ज्ञेयम् । अत एवाकाशा-द्वायुरित्याद्युपादानपञ्चमीसाहचर्यादात्मन इत्याद्युपादानपञ्चमीति निरस्तमित्यादिन्यायामृतानुसारेण शङ्कानिरासार्थत्वेनास्तां विस्तर इत्येतद्योजयति । ननु चाकाशादित्यादिना । वायुरितीत्यत्रोपलक्षणया वाक्यान्तरमपि ग्राह्यम् । इत्यादीतिन्यायामृतानुसारात् । अपादानत्वपञ्चमीवाच्यत्वयोरिति अपादान-त्वस्यावधिरूपत्वमुक्तं स्मारयितुमुक्तरीत्येति । यद्वाऽपादानत्वमवधित्वरूपमेव विवक्षितम् । उक्तरीत्येति श्रृङ्गादित्यादावुपपादितप्रकारसूचनम् । पञ्चमीवाच्यत्वं चावध्यर्थकापादानपञ्चम्यन्त-वाच्यत्वमित्यर्थः । अपादानार्थकपञ्चम्या अपादानत्वविशिष्टार्थप्रतिपादनादिति भावः । सिद्धतयेति । सम्पूर्णपरिणामिक्षीरादिस्थले क्षीराद्दधि संभूतमित्यादिव्यवहाराभावः किन्तु क्षीरमेव दधिजातमित्येव । प्रकृतेच सम्भूत इत्युक्तर्निमित्तांश एव पञ्चमीवाच्यत्वमित्यर्थः ।

