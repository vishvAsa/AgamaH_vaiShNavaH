+++
title = "०८ जगतः ब्रह्मणोऽन्यत्वान् न ब्रह्मविकारत्वम्"

+++


## न चान्यस्यान्यरूपत्वं विकृतत्वेऽपि दृश्यते

**जगतः ब्रह्मणोऽन्यत्वान् न ब्रह्मविकारत्वम्**

**न चान्यस्यान्यरूपत्वं विकृतत्वेऽपि दृश्यते**

### **सुधा**

अनुमानान्तरं वक्तुं व्याप्तिनिश्चयाय व्यतिरेकव्याप्तिं तावदाह न चेति ।

## **अनुव्याख्यानम्**

***न चान्यस्यान्यरूपत्वं विकृतत्वेऽपि दृश्यते ॥***

अपि चेति युक्तिसमुच्चये । विकृति(त)त्वे विकृतिदशायामन्यस्यान्यरूपत्वमन्यविकारत्वं न दृश्यते । विकारविकारिणावन्योन्यमन्यतया क्वापि नोपलब्धाविति यावत् । अत्र दृष्टान्तमाह नेति ।

**अनुव्याख्यानम्**

***न क्षीरादन्यता दध्नः केनचिद् दृश्यते क्वचित् ।***

यस्य क्षीरस्य विकारो यद्दधि तस्मात्क्षीरादन्यता तस्य दध्नः केनापि क्वापि न दृश्यत इत्यर्थः । एवमन्यतादर्शनस्य सिद्धा विकारविकारिभावाव्द्यावृत्तिः । ततः किमित्यत आह सर्वज्ञादिति ।

**अनुव्याख्यानम्**

***सर्वज्ञाद्ब्रह्मणोऽन्यत्वं जगतो ह्यनुभूयते ॥***

हि शब्दो यस्मादित्यर्थे । तस्मान्न तयोर्विकारविकारिभाव इति शेषः । अयमत्र प्रयोगः । जगद् ब्रह्मविकारो न भवति ततोऽन्यत्वेनोपलभ्यमानत्वात् । यो यतोऽन्यत्वेनोपलभ्यते न स तद्विकारो यथा घटः पटस्य । यश्च यद्विकारो नासौ ततोऽन्यत्वेनोपलभ्यते, यथा दधि क्षीरादिति ।

### **शेषवाक्यार्थचन्द्रिका**

भाष्यकारीयस्य विकारविकारिणोरन्योन्यमन्यत्वेनानुपलम्भवर्णनस्या-नर्थक्यमाशङ्क्याह अनुमानान्तरमिति । जगत्, ब्रह्मविकारो न भवति ततोऽन्यत्वेनोपलभ्यमानत्वादि-त्याद्यनुमानान्तरमित्यर्थः ॥ वक्तुमिति । ‘सर्वज्ञाद् ब्रह्मणोऽन्यत्वम्’ इत्यादिनेति शेषः ॥ व्याप्तिनिश्चयायेति । अन्वयव्याप्तिनिश्चयायेत्यर्थः ॥ अपि चेतीति । निपातसमुदाय इत्यर्थः । अतोऽन्यतरेणैव समुच्चयसिद्धेरन्यतरवैयर्थ्यमितिशङ्का निरस्ता भवति । प्रकृतोपयोगितया व्याचष्टे अन्यविकारत्वमिति । क्षीरदध्नोरन्यतादर्शनस्यानुभवसिद्धत्वात्कथं तन्निषेध इत्यतो न क्षीरदध्नोरन्य-त्वदर्शननिषेधः किन्तु विकारविकारिभावापन्नयोरेव तयोरिति नानुपपत्तिरिति भावेन तथैव व्याचष्टे यस्येति । जगतो ब्रह्मणोऽन्योन्यत्वेनानुभवस्य हेतुत्वस्य मूलारूढतासिद्ध्यर्थं हिशब्दं यस्यादित्यर्थत्वेन व्याचष्टे हिशब्द इति । साध्यानुक्त्या प्राप्तां न्यूनतां शेषपूरणेन परिहरति तस्मदिति ।

### **परिमल**

‘न चान्यस्य’ इत्यादिवाक्यमवतारयति अनुमानान्तरमिति ।

### **श्रीनिवासतीर्थीया**

व्याप्तिनिश्चयाय अन्वयव्याप्तिनिश्चयाय । कस्माच्चित्क्षीरादन्यता कस्य-चिद्दध्नो दृश्यत एवेत्यतो ‘यस्य’इत्युक्तम् ॥ व्यावृत्तिरिति । विकारविकारिभावोपेतस्थलेऽविद्य-मानतेत्यर्थः । विकारविकारिभावाभवेन व्याप्तिरिति यावत् ।

### **वाक्यार्थरत्नमाला**

क्षीरदध्नोरिति । तद्दध्यनुपादानक्षीरतद्दध्नोरित्यर्थः ।

