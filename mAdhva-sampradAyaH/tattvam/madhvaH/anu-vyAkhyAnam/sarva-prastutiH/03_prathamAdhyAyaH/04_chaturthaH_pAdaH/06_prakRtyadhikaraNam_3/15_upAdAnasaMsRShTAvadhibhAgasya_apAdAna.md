+++
title = "१५ उपादानसंसृष्टावधिभागस्य अपादानसंज्ञाविधायकत्वं वैय्याकरणैरभिमतं च"

+++


## न ह्युपादानतैवात्र

**उपादानसंसृष्टावधिभागस्य अपादानसंज्ञाविधायकत्वं वैय्याकरणैरभिमतं च**

**न ह्युपादानतैवात्र**

### **सुधा**

ननु कुतः सूत्रादेरर्थान्तरकल्पना । शब्दार्थविरोधादिति ब्रूमः । उपादीयते कार्यमनेन स्वरूपतया स्वीक्रियत इत्युपादानम् । अपादीयते परित्यज्यते कार्यमनेनेत्यपादानम् इति स्फुटो विप्रतिषेधः ।किञ्च भाष्यकारेणायमपि योगः शक्योऽवक्तुमिति प्रत्याचक्षाणेनायमेव सूत्रार्थः सूचितः । यदि तर्हि जनिकर्तुः प्रकृतिरिति सूत्रमुपादानस्यापादानसंज्ञां विदध्यात् । कथं तर्हि ध्रुवमपायेऽपादानमित्यनेनैव गतार्थतामाह । न ह्यपादानस्यापाये ध्रुवत्वमस्ति । तस्मादुपादान-संसृष्टस्यैवावधिभागस्यापादानसंज्ञायामनेन विहितायां भाष्यकारीयं दूषणं सम्बध्यते । तथा सूत्रं समादधानैरपि तस्यैवायं प्रपञ्च इत्युक्तम् । अन्यथा प्रागवधेरपादानसंज्ञोक्ता । अत्र तूपादानस्य । न ह्यवधिरुपादानमित्येकोऽर्थ इत्यवक्ष्यन् । अतस्तेषामपि सम्मतोऽयमर्थ इति गम्यते ।

### **शेषवाक्यार्थचन्द्रिका**

सूत्रादेरित्यादिपदेनोदाहरणसङ्ग्रहः । परपरिकल्पितार्थेऽनुपपत्त्यभावान्न तत्परित्यागेनार्थान्तरकल्पनं युक्तमन्यथाऽतिप्रसङ्गादिति भावः ॥ शब्दार्थेति । उपादानापादान-शब्दार्थेत्यर्थः । शब्दार्थविरोधमेव दर्शयति उपादीयत इति । तथा चाविरुद्धयोरेव सामान्यविशेष-भावदर्शनादुपादानापादानयोश्च विरुद्धत्वेन सामान्यविशेषभावानुपपत्तेरेव परपरिकल्पितार्थे बाधक-त्वाद्युक्तमर्थान्तरकल्पनमिति भावः । जनिकर्तुरिति सूत्रस्योपादानस्यापादानसंज्ञाविधायकत्वस्य भाष्यकारानभिमतत्वाच्च न तत्सूत्रार्थः । किन्तूपादानसंसृष्टावधिभागस्यापादानसंज्ञाविधायकत्वमेव भाष्यकाराभिमतत्वादित्याह किञ्चेति ॥ अयमपीति । योगः सूत्रम् । यथा भीत्रार्थानां भयहेतुः’ इत्यादिसूत्राणि न कर्तव्यानि तथा ‘जनिकर्तुः प्रकृति’रिति योगोऽप्यवक्तुमकर्तुं शक्य इत्यर्थः । गोलोमाविलोमभ्यो दूर्वा जायन्त इत्यादौ लोमादीन दूर्वादीन्प्रत्यवधित्वाद् ध्रुवमपायेऽपादान-मित्यनेनैवापादानसंज्ञासिद्धेर्नार्थोऽनेन सूत्रेणेति सूत्रं भाष्यकारेण प्रत्याख्यातमित भावः । भाष्यकारेणेत्युपलक्षणम् । कैयटकारेणेत्यपि द्रष्टव्यम् । कैयटेऽपि यथा बिलाद्दीर्घभोगो भोगी निष्मक्रन्नप्यविच्छेदात्तत्रोपलभ्यते तथा दूर्वा अपीत्यादिनाऽवधित्वस्यैवोपपादनादित्यवधेयम् ॥ ध्रुवत्वमिति । अपायेऽवधित्वमित्यर्थः ॥ सूत्रं समादधानैरपीति । हरदत्तादिभिरित्यर्थः । तस्यैवायं प्रपञ्चो । ध्रुवमपयेऽपादानमित्यस्यैव जनिकर्तुरिति प्रपञ्चः । यथा भीत्रार्थानामित्यादिः प्रपञ्चस्तथेत्यर्थः ॥ इत्युक्तमिति । तच्च सूत्रे प्रकृतिशब्दस्योपादानसंसृष्टावधिभागपरत्व एवोपपद्यते न त्वन्यथेत्यर्थः ॥ तदेव दर्शयति अन्यथेति । सूत्रे प्रकृतिशब्दस्योपादानपरत्वाभिप्राय इत्यर्थः ॥ अत इति । प्रागवधेरपादानसंज्ञोक्ता अत्र तूपादानस्येत्यनुक्तेस्तस्यैवायं प्रपञ्च इत्युक्तेश्चेत्यर्थः । तेषामिति । सूत्रं समादधानानामित्यर्थः । उपलक्षणं चैतत् । वृत्तिकारादीनामपीत्यपि द्रष्टव्यम् । अत एव वृत्तौ ‘पुत्रात्प्रमोदो जायते’ इत्येतदप्युदाहृतम् । न्यासेऽपि प्रकृतिपदं हेतुमात्रपरमित्याश्रित्य असति प्रकृतिग्रहणे उपादानस्यैव स्यात् प्रत्त्यासत्तेर्नेतरस्य प्रकृतिग्रहणात्सर्वस्य कारणस्य भवतीति ‘पुत्रात्प्रमोदो जायत’ इत्यादावनुपादानेऽप्युवादानसंज्ञार्थम् इत्युक्तमित्यवधेयम् ।

### **परिमल**

सूत्रादेरिति । ‘जनिकर्तुः’ इति सूत्रस्य श्रृङ्गादित्यादेरुदाहरणस्य चेत्यर्थः ॥ शब्दार्थेति । उपादानापादानशब्दार्थयोरन्योन्यविरोधाद् उपादानविशेषत्वायोगादित्यर्थः । तदेवाह उपादीयत इति । उपाङ्पूर्वाद् दाञ्दान इत्यतः ‘कृत्यल्युटो बहुलम्’ इति अकर्तरि ल्युडित्युक्तं भवति । एवमग्रेऽपि । शाब्दिकसंमत्याप्युक्तमर्थं साधयति किञ्चेति । आद्यस्य चतुर्थपादेऽपादानसंज्ञाप्रकरणे ‘भीत्रार्थानां भयहेतुः, पराजेरसोढः, वारणार्थानामीप्सितो ऽन्तर्धौ येनादर्शनमिच्छति, आख्यातो-पयोगे, जनिकर्तुः प्रकृतिर् भुवःप्रभवः’ इति सप्तसूत्राणि ‘ध्रुवम्’ इति सूत्रेण गतार्थतया महाभाष्ये अनारभ्याणीति निराकृतानि । तत्रायमपि योगः । जनिकर्तुरिति योगः = सूत्रम् अवक्तुं शक्यमिति निराकुर्वाणेनास्मदुक्त एव सूत्रार्थः सूचित इत्यर्थः । तदेव व्यनक्ति यदीति ॥ समादधानैरिति । न्यासमञ्जरकारादिभिरित्यर्थः । प्रागिति । ध्रुवसूत्रे । अत्र त्विति । जनिकर्तुरित्यत्र ।

### **यादुपत्यं**

सूत्रादेरित्यात्रादिपदेनोदाहरणं ग्राह्यम् । शब्दार्थविरोधादिति । उपादानापादान-शब्दार्थयोर्विरोधादुपादानस्यापादानविशेषत्वस्य त्वदुक्तस्य सूत्राद्यर्थत्वासम्भवादिति भावः ॥ अयमपि योग इति । यथा ‘भीत्रार्थानां भयहेतुरि’त्यादि सूत्राणि न कर्तव्यानि तथेदमपि सूत्रमवक्तुमकर्तुं शक्यं व्यर्थमित्यर्थः ॥ ध्रुवत्वमस्तीति । अवधित्वमस्तीत्यर्थः ।

### **श्रीनिवासतीर्थीया**

अर्थान्तरेति । जनिकर्तुरिति सूत्रस्य जनेः कर्तुरित्यादिनोक्त-रीत्याऽवधेरपादानसंज्ञाविधायकत्वरूपार्थान्तरेत्यर्थः । सूत्रादेरित्यत्र जनिकर्तुरिति सूत्रोदाहरणरूपं श्रृङ्गाच्छर इत्यादि ग्राह्यम् ॥ कथं तर्हीत्यादि । अपायो विश्लेषस्तस्मिन्सति यद् ध्रुवमवधिभूतं तदपादनसंज्ञं भवतीत्यर्थः । तथा चैकार्थत्वे हि गतार्थता वाच्या । अत्र तु त्वदुक्तरित्या जनिकर्तुरिति सूत्रमुपादाने पञ्चमीविधायकम् । ध्रुवमिति सूत्रं त्ववधौ तद्विधायकमिति भिन्नविषयकत्वान्न ध्रुवमिति सूत्रेण जनिकर्तुरिति सूत्रस्य गतार्थताकथनं युक्तमित्याशयः । ननु सूत्रद्वयोक्तोपादानत्वध्रुव-त्वयोरैक्यमेवास्तु । तथा च युक्ता गतार्थताशङ्का । तथा च तद्विरोधाभावादुपादान एवास्तु पञ्चमीत्यत आह न हीति । तस्य ध्रुवमिति सूत्रोक्तार्थस्य ॥ अन्यथेति । जनिकर्तुरिति सूत्रस्योपादाने पञ्चमीविधायकत्वमित्यर्थः । तेषां वैय्याकर्णनाम् अयं मर्थः जनिकर्तुरिति सूत्रस्योक्तोऽर्थ इत्यर्थः ।

### **वाक्यार्थरत्नमाला**

उपादानस्यापादानेति । उपादानस्य याऽपादानसंज्ञा तद्विधायकत्वस्येति ज्ञेयम् । विधायकत्वमेवेति । तत्सूत्रार्थ इति वर्त्तते । गोलामा विलोमभ्य इति । अनेन गोलोमा विलोमभ्यो दूर्वा जायंतेऽपक्रामन्ति तेभ्य इत्यादि भाष्यग्रन्थमभिप्रैति । हरदत्तादिभिरित्यादिपदेन हरिटीकाकारादीनां ग्रहणम् । वृत्तिकाराद्युपलक्षणाया वक्ष्यमाणत्वात् । मञ्जर्यां भीत्रार्थानां भयहेतुरिति सूत्रे पूर्वस्यैवायं प्रपञ्च इत्युक्त्वा पराजेरसोढः, वारणार्थानामीप्सितः, अंतर्धौ येनादर्शन-मिच्छति,आख्यातोपयोगे, जनिकर्त्तुः प्रकृतिः, भुवः प्रभवः, इति षट्सूत्रेषु अयमपि प्रपञ्च इत्येवंरूपेणैवोक्तम् । तत्र पूर्वस्यैवेति प्रकृतमनुवर्तत इत्याशयेन तस्यैवेति मूले प्रतिसम्बन्धिप्रदर्शनं कृतम् । तन्मूलमनूद्य व्याचष्टे । तस्यैवायं प्रपञ्च इति । मूले अयमित्येवोक्तेऽऽपि मञ्जर्यामयमपीति अपिशब्दोपादानात् तदर्थानुक्तिपरिहाय समुच्चेयं दृष्टान्तविधया दर्शयति । यथेति । अत्र आदिपदेनोदाहृतसूत्रषट्कं ग्राह्यम् । मूलमर्थानुवाद इति भावः । उदाहृतमिति । यद्यपि काशिकायामेतदुदाहरणं न प्रतीयते तथापि अत एव वृत्तावप्युक्तं कारणमिति । न पुन उपादानकारणमिति । तेन पुत्रात्प्रमोदो जायत इत्यादावपि भवतीति मञ्जर्यनुसारेणोदाहरणत्वमपि ज्ञातुं शक्यते । लेखकदोषात्क्वचिदुदाहरणपातोपपत्तेः । अत एवोक्तं रमाकृता इह सूत्रे प्रकृतिग्रहणं हेतुमात्रपरमिति वृत्तिकृन्मतम् । पुत्रात्प्रमोदोजायत इत्युदाहरणादिति । अपिपदेन कारण-मात्रार्थाभिप्रायेणैव ब्रह्मणः प्रजाः प्रजायन्त इत्युदाहृतमित्यपि ज्ञेयम् । शेषिकृता कारणमात्र-परत्वाश्रयणफलतया पुत्रात्प्रमोदो जायत इत्यादि सिद्धमित्युक्तम् । यत्तु रमायां ब्रह्मण इति मूलोक्तमुदाहरणमुपादाय ब्रह्मशब्देन मायाशबलं गृहीत्वोपादानपरत्वेऽप्युदाहरणत्वमुपपन्नमित्युक्तम् । तदसत् । भाष्यकैय्यटयोरप्युक्तरीत्योपादनसंसृष्टावधिभागस्यैवापादानत्वोक्तयोपादानस्य अपादानसंज्ञा-विधायकत्वेन ताभ्यामप्युपवर्णनात् । यातूपादानमित्याद्युक्तिः सोपादानसंसृष्टावधिभागस्य वाऽपादन-त्वमात्रपरेति सिद्धमेव । अन्यथा सूत्रप्रत्याख्यानायोग इत्यलम् । अनुपादानेऽप्यपादानसंज्ञार्थमिति पाठः । अयं न्यासाशयः । जनिकर्त्तुरिति सूत्रे ध्रुवमपायेऽपादनमित्यतो अवध्यर्थ-कध्रुवग्रहणानुवृत्तिमाश्रित्य जनिकर्तुर्ध्रुवं कारणमेव भवतीति जनिकर्तृकारणमपादानमित्येतावतैव पूर्णत्वादुपादानानुपादानसाधारणकारणमात्रवाचिप्रकृतिग्रहणं व्यर्थमित्याशङ्क्य जनिकर्त्तुरवधिरित्युक्ते कारणस्यैव प्राप्तावपि कार्येणोपादानकारणस्यातिप्रत्यासन्नतया तस्यैव प्राप्तिः स्यात् । ततश्च मृत्पिण्डाद् घटो जायत इत्यादेरुपपत्तावपि पुत्रात्प्रमोदो जायत इत्यादौ पुत्रादेः प्रमोदानुपादानतया उपादनत्वाप्राप्तिः स्यात् । अतः सहकारिकारणोपादानकारणमात्रपरप्रकृतिग्रहणं कार्यम् । तेन पुत्रादेरुपादानसंज्ञा सिध्यतीति ।

