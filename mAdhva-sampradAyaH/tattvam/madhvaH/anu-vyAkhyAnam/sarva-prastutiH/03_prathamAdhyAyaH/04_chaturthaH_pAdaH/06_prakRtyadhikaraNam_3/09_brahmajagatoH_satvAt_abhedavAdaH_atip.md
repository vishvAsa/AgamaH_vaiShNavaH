+++
title = "०९ ब्रह्मजगतोः सत्वाद् अभेदवादो ऽतिप्रसक्तः"

+++


## अभेदः सत्त्वमात्रेण स्यात्खर्वस्वर्णयोरपि

**ब्रह्मजगतोः सत्वाद् अभेदवादो ऽतिप्रसक्तः**

**अभेदः सत्त्वमात्रेण स्यात्खर्वस्वर्णयोरपि**

### **सुधा**

नन्वयमसिद्धो हेतुः । जगद् ब्रह्मणाऽभिन्नं सत्त्वाद्ब्रह्मवदित्यनुमानेनाभेदो-पलम्भादिति चे(त्)न्न । सर्वं स्वर्णेनाभिन्नं, सत्त्वात्स्वर्णवदित्याभासमानयोगक्षेमत्वादित्याह अभेद इति ।

## **अनुव्याख्यानम्**

***अभेदः सत्त्वमात्रेण स्यात्खर्वस्वर्णयोरपि ॥***

यदि जगद्ब्रह्मणोः साध्येत तर्हीति शेषः । खर्वम् अयः खर्परं वा । नन्विदमिष्टमेव । खर्वसुवर्णयोरभेदस्य मयाऽङ्गीकृतत्वादिति चेन्न । अभेदशब्देन भेदाभावस्य विवक्षितत्वात् । अत्र प्रमाणविरोध इति चेत् । जगद् ब्रह्मणोऽत्यन्तं भिद्यते तत्स्वरूपानुगम(ति)शून्यत्वादिति, त्वदनुमानस्यापि, प्रमाणविरोध इति समं समाधानम् । अत्यन्तभेदो मम न क्वापीत्य-प्रसिद्धविशेषणतेति चेन्न । मोक्षाभावप्रसङ्गात् । तथा हि । ज्ञानेन निवृत्तकर्मणा च मोक्षोऽभ्युपेयते । त(च्च)त्र ज्ञानमज्ञानमपि भवति । निवृत्तं कर्म प्रवृत्तमपि भवतीति कथं मोक्षसाधनं स्यात् । ज्ञानत्वादिना तद्भावेऽज्ञानादेरपि (तद्भावः) तथात्वं स्यात् । ज्ञानादिकं ज्ञानादिस्वरूपेणा-त्यन्ताभिन्नम् अज्ञानादिस्वरूपेण(तु)भिन्नाभिन्नमतो न कार्यसङ्कर इति चेत् । तथाऽप्यज्ञानाद्यभेदेन स्वकार्यस्य कर्तव्यत्वात् । एवं मोक्षोऽपि संसाराभिन्न इत्यमोक्षस्स्यात् । मोक्षात्मता(ना)सद्भावेन मोक्षत्वे संसारोऽपि तथा स्यात् । यदि वा(च)यमभेदोऽनुपलभ्यमानोऽर्थक्रियासु नोपयुज्यते, तदा व्यसनितयैवाभ्युपगन्तव्यः स्यादिति ।

### **शेषवाक्यार्थचन्द्रिका**

उत्तरवाक्ये, सत्त्वेन खर्वस्वर्णयोरभेदव्युत्पादनमनर्थकमित्यतः प्रकृत-हेतोरसिद्धिसाधकानुमानस्याभाससमानयोगक्षेमत्वव्युत्पादनार्थत्वान्नानर्थक्यमित्याशयेना- सिद्धिशङ्कामुत्थापयति नन्विति । प्रकृतहेत्वसिद्धिशङ्काया मूलारूढत्वसिध्द्यर्थं योग्यं शेषमाह यदीति । यद्यप्यत्र नानङ्गीकृतत्वमेवानिष्टत्वं किं त्वप्रामाणिकत्वादिकं खर्वस्वर्णयोरभेदश्चाप्रामाणिक इति शक्यते वक्तुं, तथाऽपि स्पष्टत्वात्तच्छिष्यैरेवोह्यतामिति भावेन समाधानान्तरमाह अभेदशब्देनेति ॥ विवक्षितत्वादिति । ततश्च भेदाभेदवादितया खर्वस्वर्णयोरभेदस्येष्टत्वेऽपि न भेदाभावस्येष्टत्वं तस्यानङ्गीकृतत्वादित्यनिष्टापादनमेवेदमिति भावः । बाधाबाधाभ्यां वैलक्षण्यान्नाभाससाम्यमिति भावेन शङ्कते अत्रेति । खर्वं स्वर्णेनात्यन्तभिन्नं तत्स्वरूपानुगमशून्यत्वादिति प्रमाणविरुद्धः खर्वस्वर्णयोर्भे-दाभाव इत्यर्थः ॥ त्वदनुमानस्येति । जगद् ब्रह्मणाऽभिन्नं सत्त्वादित्यनुमानस्येत्यर्थः ॥ त्वदनुमा-नस्यापीति । प्रमाणविरोध इति सम्बन्धः । किं तत्प्रमाणमित्यतस्तत्स्वरूपप्रदर्शनं जगदित्यादि । ततश्च प्रमाणविरोधस्योभयत्राविशिष्टतया नोक्तरीत्या वैषम्यमिति युक्तमाभाससाम्यमिति भावः ॥ अत्यन्तेति । ततश्च व्याप्तिपक्षधर्मत्वसिद्धिभ्यां बाधकतयोपन्न्यस्तस्यानुमानाभासतयाऽप्रमाणत्वान्न प्रमाणविरोध इति नाभाससाम्यमिति भावः । यद्यप्येवं पराभिप्रेतानुमानमप्युक्तरीत्याऽप्रसिद्ध-विशेषणत्वेनाभासतयाऽप्रमाणत्वान्न खर्वस्यापि स्वर्णभेदाभावसाधनं प्रमाणविरुद्धमिति न विशेष इति शक्यते वक्तुं, तथाऽपि तच्छिष्यैरेवोह्यतामिति भावेन तदनुक्त्वा दूषणान्तरमाह न मोक्षेति ॥ ज्ञानमज्ञानमपि भवतीत्यादि । अन्यथा सर्वत्र भेदाभेदाभ्युपगमवादविरोधप्रसक्तेरिति भावः ॥ कथमिति । अज्ञानप्रवृत्तकर्मणोर्बन्धहेतुत्वादिति भावः ॥ ज्ञानत्वादिनेति । ज्ञाननिवृत्तकर्म-णोर्ज्ञाननिवृत्तकर्मतादात्म्येनेत्यर्थः । तद्भावे मोक्षहेतुत्वे ॥ अज्ञानादेरपीति । ज्ञाननिवृत्तकर्मतादात्म्यस्य ज्ञाननिवृत्तकर्मणोरिवाज्ञानप्रवृत्तिकर्मणोरपि भावादज्ञानप्रवृत्तकर्मणोरपि मोक्षहेतुत्वं स्यादित्यर्थः ॥ ज्ञानादिकमिति । उपलक्षणं चैतत् । अज्ञानादिकमज्ञानादि- स्वरूपेणात्यन्ताभिन्नं ज्ञानादिस्वरूपेण भिन्नाभिन्नमित्यपि द्रष्टव्यम् । अत्यन्ताभेदभेदाभेदव्युत्पादनप्रयोजनमाह अत इति । ज्ञानादेर-ज्ञानाद्यभेदेन बन्धकत्वमज्ञानादेर्ज्ञानाद्यभेदेन मोचकत्वमिति सङ्करो नेत्यर्थः ॥ कर्तव्यत्वादिति । स्वकार्यकारिण एव अभेदतया तदकारित्वपारिभाषिकाभेदप्रसक्तेरिति भावः । युक्त्यन्तरेणाप्यत्यन्त-भेदमुपपादयति एवमिति ॥ तथेति । मोक्षः स्यादित्यर्थः । मोक्षस्येव संसारस्यापि मोक्षत्वप्रयोजकमोक्षतादात्म्यसद्भावात् । न च मोक्षस्य मोक्षस्वरूपेणात्यन्तभिन्नत्वं संसारस्वरूपेण तु भिन्नाभिन्नत्वम् । एवं संसारस्य संसारस्वरूपेणात्यन्ताभिन्नत्वं मोक्षस्वरूपेण तु भिन्नाभिन्नत्वमिति न सङ्करप्रङ्ग इति वाच्यम् । तथाऽप्यभेदेन मोक्षसंसारयोः परस्परस्वरूपत्वापत्तेरपरिहारादिति भावः । नन्वभेदेन प्राप्ताव्यवस्थाया भेदेन परिहारो भविष्यति । भेदाभेदयोर्भेदस्य प्राबल्येन

स्वकार्यकारितया अभेदकार्यप्रतिबन्धकतायाश्च सम्भवात्ततो नोक्तदाष इत्यतस्तर्हि किमनेनाजाग-लस्तनायितेनाभेदेनेत्याह यदि चेति ।

### **परिमल**

तत्स्वरूपानुगमशून्यत्वादितीतिशब्दस्य प्रमाणविरोध इत्यन्वयः । बाधकदण्डे-नात्यन्तभेदः क्वचिदङ्गिकार्यः । तथा च नाप्रसिद्धविशेषणतेति भावेनाह मोक्षाभावप्रसङ्गादित्यादिना व्यसनितयाभ्युपगन्तव्यः स्यादित्यन्तेन ।

### **यादुपत्यम्**

अत्यन्तभेदं साधयितुमाह मोक्षाभावेत्यादि ॥ ज्ञानत्वादिनेति । ज्ञानादि-तादात्म्येनेत्यर्थः । अज्ञानादेरपीति । ज्ञानादितादात्म्यस्य त्वन्मते तत्रापि सत्त्वादिति भावः । ननु ज्ञानादावज्ञानाद्यभेदो न ज्ञानादिकार्यप्रतिबन्धायाङ्गीक्रियतेऽतो नोक्तदोष इत्यत आह यदि चायमिति ।

### **श्रीनिवासतीर्थीया**

प्रमाणेति । खर्वं स्वर्णाद्भिद्यते तत्स्वरूपानुगमशून्यत्वादित्यनुमानविरोध इत्यर्थः ॥ अभ्युपेयत इति । भास्करमते मोक्षस्य ज्ञानकर्मसमुच्चयसाध्यत्वादिति भावः ॥ ज्ञानत्वादिनेति । ज्ञाननिवृत्तकर्मणोरज्ञानप्रवृत्तकर्मभ्यामभेदेऽपि ज्ञानत्वनिवृत्तकर्मत्वरूपधर्म-द्वयसद्भावात्तेन रूपेण तद्भावे मोक्षसाधनत्वेऽङ्गीक्रियमाण इत्यर्थः । अज्ञानादेरिति । तथा च अज्ञानप्रवृत्तकर्मणोरपि तथात्वं मोक्षसाधनत्वं स्यात् । तयोर्ज्ञाननिवृत्तकर्मभ्याम् अभेदस्वीकारेण त्वदुक्तमोक्षसाधनत्वप्रयोजकज्ञानत्वादेरज्ञानादावपि सत्त्वादिति भावः ॥ अत्यन्तेति । तथाच चेतनरूपेणैव तन्मोक्षसाधनमिति भावः ॥ भिन्नाभिन्नमिति । अतो न तेन रूपेण तन्मोक्षसाधनमिति भावः । स्वाकर्यस्य मोक्षजननरूपकार्यस्य । अमोक्षः स्यादिति शेषः ॥ मोक्षात्मतेति । तथा

च यदि मोक्षसंसारयोरभेदेऽपि मोक्षत्वस्य सत्त्वात्तेन रूपेणेष्टत्वं तर्हि संसारस्यापीष्टत्वं स्यात् । मोक्षात्मकत्वस्य सत्त्वादिति भावः ।

### **वाक्यार्थरत्नमाला**

नानर्थक्यमित्याशयेनेति । तस्येति शेषः । नानार्थकमिति

पाठस्त्वस्वरस एव ।

------------------------------------------------------------------------

अभेदः सत्त्वमात्रेण स्यात्खर्वस्वर्णयोरपि

**अभेदः सत्त्वमात्रेण स्यात्खर्वस्वर्णयोरपि**

### **सुधा**

ब्रह्मस्वरूपानुगतिशून्यत्वान्न तत्परिणामोऽयं प्रपञ्च इत्युक्तम् । तत्र किं सर्वस्वरूपानुगतिशून्यताऽभिप्रेता, उत किञ्चिदनुगमशून्यता । नाद्यः । सर्वानुगमाभावेऽपि घटादीनां मृदादिविकारत्वदर्शनात् । न द्वितीयः ; सत्त्वानुगमेन विकारविकारिभावोपपत्तेरित्यत आह अभेद इति । अभेदो विकारविकारिभावः

### **शेषवाक्यार्थचन्द्रिका**

सत्त्वानुगमेन विकारविकारिभावसाधने आभाससाम्योपदर्शनार्थत्वाच्च ‘अभेदः सत्त्वमात्रेण’ इत्युत्तरग्रन्थस्य न वैय्यर्थ्यमित्यभिप्रेत्यासङ्गतत्वात्परेण सत्त्वानुगमेन विकारविकारिभावसाधनमेव न कर्तव्यम्, न च ब्रह्मस्वरूपानुगतिशून्यत्वान्न प्रपञ्चस्य ब्रह्मपरिणाम-त्वमित्यनुमानस्य सत्प्रतिपक्षोपदर्शकतया सङ्गतत्वमिति वाच्यम् । तस्यानुमानस्य पूर्वत्रानुक्ततया तत्रास्य प्रतिपक्षत्वायोगात् । यथा कथञ्चिदुक्तत्वेऽपि वा तत्र सर्वस्वरूपानुगमशून्यत्वस्यैव विकारविकारिभावाभावसाधकतयाऽभिमतत्वेन तत्र सत्त्वानुगममात्रेण प्रतिपक्षस्य कर्तुमशक्यत्वादि-त्यतस्तस्यानुमानस्य सिद्धान्त्यभिमतत्वोपदर्शनेनासङ्गतिं परिहरन्नेव स्वरूपानुगतिशून्यत्वहेतौ सम्भावितं विकल्पं प्रदर्श्याऽद्यं प्रदूष्य द्वितीये प्रतिपक्षशङ्कामुत्थाप्य तत्रातिप्रसङ्गसमर्पकतयोत्तरग्रन्थं योजयितुं तावदनुवदति ब्रह्मेति । केचित्तु सत्त्वमात्रेण कारणस्वरूपानुगतिमत्त्वाभ्युप-गमेऽतिप्रसङ्गाभिधायकत्वाच्चाभेदः सत्त्वमात्रेणेत्यादेरवैयर्थ्यमिति भावेन प्रयोजनाभावेन परेण कारणस्वरूपानुगतेरेवावक्तव्यत्वाद्वक्तव्यत्वे वा सत्त्वमात्रेण तस्यावक्तव्यत्वेऽतिप्रसङ्गाभिधान-स्यासङ्गतिप्रसङ्गात्तत्सङ्गमयितुं प्रयोजनप्रदर्शनेन कारणस्वरूपानुगतेरवश्यवक्तव्यत्वं सर्वस्वरूपानु-गत्यसम्भवेन सत्त्वमात्रेणैव च तस्या अवश्याश्रयणीयत्वं च व्युत्पाद्य तत्रातिप्रसङ्गप्रदर्शकतयैतद्वाक्यं योजयितुं भूमिकामारचयति ब्रह्मेत्यादिनेत्याहुः ॥ उक्तमिति । ‘नाचेतनविकारोऽपि चेतनः स्यात्कदाचने’त्यनेनेत्यर्थः । ततश्च सिद्धान्तीयानुमाने प्रतिपक्षव्युत्पादनार्थत्वात्सत्त्वानुगमेन विकार-विकारिभावसाधनं परस्य नासङ्गतमिति भावः । ननु सर्वस्वरूपानुगतिशून्यत्वमेव ब्रह्मजगतो-विकारविकारिभावाभावसाधकतया सिद्धान्तिनोऽभिमतं, तत्कथं तत्रायं प्रतिपक्ष इत्यतो न तस्मिन्पक्षेऽयं प्रतिपक्षः किन्तु यत्किञ्चिदनुगमशून्यत्वपक्ष एवेत्यतो नानुपपत्तिरित्यभिप्रेत्यात्र संभावितं विकल्पद्वयं प्रदर्श्य दूपणान्तरेणाद्यं प्रदूष्य द्वितीये प्रतिपक्षशङ्कामुत्थापयितुं विकल्पयति तत्र किमिति । केचित्तु हेत्वसिद्धिव्युत्पादनार्थत्वात्कारणस्वरूपानुगतिवर्णनं परस्यावश्यकमेवेत्युक्तमिति पूर्ववाक्यता-त्यर्यमुक्त्वा तथाऽपि सत्त्वमात्रेण कारणस्वरूपानुगमवर्णनमनर्थकमित्यतः सर्वप्रकारेण कारणस्व-रूपानुगतिशून्यत्वस्यैव हेतुत्वात्कथमसिद्धिरिति शङ्कापरिहारार्थं तदिति भावेन तं पक्षं दूषयितुं विकल्पोपदर्शकतया तत्रेतिवाक्यमवतार्य व्यभिचारासिद्धिभ्यां पक्षद्वयदूषणपरतयोत्तरग्रन्थार्थमाहुः ॥ इत्यत आहेति । इत्यतोऽप्याहेत्यर्थः । प्रकृतयोजनोपयोगितयाऽभेदशब्दं व्याचष्टे अभेद इति । अनेन जगद् ब्रह्मविकारस्तत्सत्तानुगतिममत्त्वादितिपरानुमानस्य खर्वं स्वर्णविकारस्तत्सत्तानुगतिममत्त्वा- दित्याभाससाम्यमुक्तं भवति ।

### **परिमल**

जगद्ब्रह्मणी नान्योन्यविकारविकारिणी अन्योन्यमभेदेनानुपलभ्यमानत्वादिति हेतोर् असिद्धिनिरासकत्वेन योजितमेवार्धं ब्रह्मस्वरूपानुगतिशून्यत्वदिति हेत्वसिद्धिनिरासकतयापि योजयितुमाह ब्रह्मस्वरूपानुगतिशून्यत्वादिति ॥ सर्वानुगमाभावेपीति । पिंडाकारत्वाल्प-परिमाणत्वादेरनुगत्यभावादिति भावः । ‘यदि जगद्ब्रह्मणोस्तर्हि इतिपदानामध्याहारेण पूर्ववद्योजना सुशकेत्यभेदपदार्थमेवाह अभेदो विकारविकारिभाव इति ।

### **यादुपत्यम्**

इत्यत आहेति । जगद् ब्रह्मविकारः सत्तानुगतिमत्त्वादिति पराभिप्रेतानुमानस्याति प्रसङ्गरूपतर्कपराहतिमाहेत्यर्थः ।

### **वाक्यार्थरत्नमाला**

उपदर्शनार्थत्वाच्चेति । उत्तरवाक्ये सत्वेन खर्वस्वर्णयोरभेदव्युत्पादन-मनर्थकमित्याशङ्कापरिहारपरतयाऽभेदे इत्येतदाभाससमानयोगक्षेमताप्रतिपादनार्थमिति प्रागभिधानान्न केवलं सत्वेनाभेदसाधने आभाससमानयोगक्षेमता प्रतिपादनार्थत्वमपि सत्वेन विकारिविकारभावसाधनेऽपि अभाससाम्योपदर्शनार्थत्वं च तस्मादित्यर्थः । सत्वमात्रेण तस्या अवक्तव्यत्व इति षष्ट्या विश्लिष्टनञ्युक्तः पाठः । सत्वमात्रेणैव च तस्या अवश्याश्रयणीयत्वमिति । तस्यावक्तव्यत्व इति क्वाचित्कपाठेतु तस्येति समान्येनानुगमरूपेण परामर्श इत्यप्याहुः । केचित्विति पक्षस्तु स्वयमेवोत्प्रेक्षित इति ज्ञेयम् । उक्तमिति पूर्ववाक्येति । उक्तमित्यन्तपूर्ववाक्येत्यर्थः । दूषयितुं विकल्पेति । दूषयितुं यो विकल्पस्तदुपदर्शकतयेति योजना । व्यभिचारेति । सर्वानुगमेति वाक्ये व्योक्तौ व्यभिचारः सत्वानुगमेनेति वाक्योक्ताऽसिद्धिश्च ताभ्यापक्षद्वय दूषणं क्रियत इति सर्वानुगमेत्याद्युत्तरग्रन्थार्थः । पक्षद्वयदूषणारूप इत्यर्थः । अत्र दूषणरूपतयोत्तरेति पाठः । दूषणपरतयेति पाठेऽपि उत्तरग्रन्थस्य दूषणपरतया अर्थयोजनामाहुरिति ज्ञेयम् । अभेदे इत्यनुव्याख्यानस्य प्राग्योजितत्वाद् यद्देत्यादेर्मूलेऽनुक्तेश्चैवंजातीयकस्थले व्याख्यानप्रकारशिक्षणायाह । इत्यतोपीऽति । अत एव चेतनेत्यादेर्योजनाभेदस्थले यद्वेत्याद्यभिहितं मूल इति भावः ।

