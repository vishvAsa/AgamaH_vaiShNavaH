+++
title = "१० ब्रह्म सद्रूपेण उपादानम् आनन्दादिरूपेण निमित्तमिति न समीचीनम्"

+++


## भागेन परिणामश्चेद्भागयोर्भेद एव हि

**ब्रह्म सद्रूपेण उपादानम् आनन्दादिरूपेण निमित्तमिति न समीचीनम्**

**भागेन परिणामश्चेद्भागयोर्भेद एव हि**

### **सुधा**

अथ मतम् । द्विरूपं ब्रह्माभ्युपगम्यते अनन्तानन्दचिदात्मकं सदात्मकं चेति । तत्राद्येन रूपेण निमित्तम् । द्वितीयेनोपादानम् । अतो न कश्चिदुक्तो दोषः । तथा हि । यत्तावदुक्तं निर्विकारत्वं तच्चिच्छक्तिविषयत्वाच्छत्यादेरदूषणम् । निमित्तकारणेन चिच्छक्तिकेन प्रकृतिप्रधा-नाद्यभिधानं सच्छक्तिकं ब्रह्म परिणमतीत्यङ्गीकारे न युक्तिविरोधोऽपि सदात्मकस्य जगदुपादान-त्वाच्चैतन्याद्यननुगमेऽपि न दोषः । सदनुगमस्य विद्यमानत्वात् । अन्यत्वदर्शनं च न विरुद्ध्यते । यतो यस्मादन्यत्वमुपलभ्यते सर्वज्ञात्, तन्निमित्तमेव नोपादानम् । यच्चोपादानं सद्रूपं न तस्माद्भेदेनोपलभ्यत इत्याशङ्ग्याह भागेनेति ।

## **अनुव्याख्यानम्**

***भागेन परिणामश्चेद्भागयोर्भेद एव हि ।***

यदि ब्रह्मणः सद्भागेन परिणामश् चिद्भागेन निर्विकारत्वमङ्गीक्रियते, तदा वक्तव्यम्; तयोर्भागयोरभेदो भेदाभेदौ वा । न तावदभेदः द्वयोरपि परिणामित्वादिप्राप्त्या भागद्वय-कल्पनावैयर्थ्यात् । नापि भेदाभेदौ, अभेदेन सङ्गरप्रसङ्गात् । भेदोऽभेदकार्यं निरुणद्धीति चेत् किं तर्ह्यप्रयोजकेनाभेदेन, तस्माद्भागयोरत्यन्तभेद एवाङ्गीकरणीयः ।

### **शेषवाक्यार्थचन्द्रिका**

ननु ब्रह्मणो द्वैविध्यकल्पनस्य प्रकृतानुपयोगितया तच्छङ्काया एवानुत्थानात्तन्निराकरणपरोत्तरग्रन्थानर्थक्यमित्यतो ब्रह्मण उपादानत्वे प्रागुद्भाविताशेषदोषनिवर्तकतया द्वैविध्यकल्पनस्य तच्छङ्काया उत्थानमुपपद्यत इति भावेन शङ्गामुत्थाप्य प्रागुद्भावित-सकलदोषपरिहारप्रकारं दर्शयति अथ मतमिति ॥ द्वितीयेनेति । रूपेणेति वर्तते ॥ अत इति । एकेन रूपेणोपादानत्वस्यान्येन रूपेण निमित्तत्वस्य चाङ्गीकारादित्यर्थः ॥ उक्त इति । ‘अविकारः सदा’ इत्यादिनेति शेषः । तत्कथमित्यतः प्रतिज्ञातं दोषाभावमुपपादयितुं प्रतिजानीते तथा हीति ॥ युक्तिविरोधोऽपीति । ‘पराधीनविशेषाप्तिः’ इत्यादिनोक्तः स्वतन्त्रस्य ब्रह्मणो विकारानुपपत्तिरूप-युक्तिविरोधोऽपि नेत्यर्थः । शेषमतिरोहितम् ।

ननु भागयोरभेदस्य भेदाभेदस्य वा सम्भवेन भेद एवेत्यवधारणस्य निर्निबन्धनत्वात्तदवधारण मूलकोत्तरदूषणाभिधानमसमञ्जसमित्यतः प्रागुक्तसकलदोषपरिजिहीर्षया द्वैविध्यं कल्पयतो विवक्षित-प्रयोजनसाधकतया भेदपक्ष एव सम्मतस्तस्यैव सकलदोषोपमर्दकत्वात्, न त्वभेदादिपक्षः प्रागुक्तदोषानुपमर्दकत्वादिति भावेन सम्भावितपक्षविकल्पप्रदर्शनपूर्वकं प्रकारान्तरस्य दोषानुपमर्दकत्वं दर्शयन्नेव मौलमवधारणमुपपादयति तदा वक्तव्यमिति ॥ वैयर्थ्यादिति । निर्विकारत्वादि-श्रुतिविरोधस्योपादानत्वानुपपत्तेश्चापरिहारादिति भावम् ॥ सङ्गरेति । चिच्छक्तिकस्य परिणामि-शक्तिकाभेदेन परिणामितया, सच्छक्तिकस्यापरिणामिचिच्छक्तिकाभेदेनापरिणामितया निर्विकारत्वादि-श्रुतिविरोधोपादानत्वानुपपत्त्यपरिहारादित्यर्थः । नन्वभेदेन प्रसक्तस्य सङ्करस्य भेदेन परिहारः । न चैवं भेदेन प्राप्तव्यवस्थाया अभेदेन परिहारप्रसङ्ग इति वाच्यम् । भेदाभेदयोर्भेदस्य प्रबलतया भेदेनाभेदकार्यप्रतिबन्धसम्भवेऽप्यभेदेन तत्कार्यप्रतिरोधासम्भवादिति भावेन शङ्गते भेद इति ॥ किं तर्हीति । अजागलस्तनवत्स्वकार्याकारित्वादभेदस्य निष्प्रयोजनत्वमिति ज्ञेयम् ।

### **परिमल**

भागेनेत्येतदवतारयति अथ मतमित्यादिना ॥ न युक्तीति । चेतनत्वान्नाचेतनात्मना विक्रियत इत्यादिप्रागुक्तयुक्तिविरोधोऽपि नेत्यर्थः । यद्वा जगत्स्थितिदशायां ब्रह्माभावापा-तादित्युक्तिविरोधोऽपि नेत्यर्थः ।

### **श्रीनिवासतीर्थीया**

युदक्तं तददूषणमित्यन्वयः । तत्र हेतुः श्रुत्यादेश्चिच्छक्तिविषयत्वादिति ॥ तर्हीति । यद्ययमभेदोऽर्थक्रियासु नोपयुज्यते तर्हि अप्रयोजकेन प्रयोजनरहितेनाभेदेनाङ्गीकृतेन किम् । प्रयोजनाभावाव्द्यसनितयैवासावभ्युपगन्तव्य इति भावः ।

### **वाक्यार्थरत्नमाला**

द्वैविध्यमिति । ब्रह्मद्वैविध्यमित्यर्थः । प्रागुक्तेति । तस्येति शेषः । निर्विकारत्वादीति । आद्याभेदे निर्विकारत्वश्रुतिविरोधापरिहारः । द्वितीयाभेदे उपादानत्वानुप-पत्यपरिहार इति योज्यम् । अत्र प्रयोजकत्वं च निष्प्रजोनत्वमिति मनसि निधाय तदुपपादयति । अजागलेति । निष्प्रयोजनत्वमिति भाव इति पाठः । इति ज्ञेयमिति पाठेऽपि इत्यभिप्राय

इति ज्ञेयमित्यर्थो बोध्यः ।

