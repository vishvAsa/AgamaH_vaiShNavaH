+++
title = "१८ चेतनः नाचेतनविकारी इति व्याप्तेर् न भङ्गः"

+++


## न चाचेतनतस्तत्र चेतनस्य समुद्भवः

**चेतनः नाचेतनविकारी इति व्याप्तेर् न भङ्गः**

**न चाचेतनतस्तत्र चेतनस्य समुद्भवः**

### **सुधा**

ननु श्रङ्गं चेन्नष्टं कथं तर्हि शरोत्पत्त्यनन्तरमपि श्रङ्ग

प्रत्ययप्रयोगावित्यतो गौरवादि-त्युक्तम् । समाधानं पूर्ववत् । मा भूद्भेदोपलम्भस्यात्र व्यभिचारः । तथाऽपि यदुक्तं नाचेतन-विकारश्चेतन इति तदत्र व्यभिचरति । अचेतनाद्गोमयादेश् चेतनस्य वृश्चिकादेर्जननदर्शनादित्यत

आह न चेति ।

## **अनुव्याख्यानम्**

***न चाचेतनतस्तत्र चेतनस्य समुद्भवः ॥***

तत्र गोमयादेर्वृश्चिकादिजन्मनि । नन्वनादिश्चेतन इति पूर्वाभ्यस्ताहाराभिलाषादिना प्रसिद्धम् । अन्यथा पूर्वकर्माभावे जन्मनोऽप्यसंभवात् । मध्ये कथञ्चित्संभवेऽप्यादिसर्गे सर्वथा (अपि) अनुपपत्तेः । तत्कथं निर्दलमिदमाशङ्कितम् । सत्यम् । तथाऽपि परेण स्वग्रन्थे निवेशि-तत्वात् । अचेतनाच्चेतनस्य जन्माभावे गोमयाद् वृश्चिको जायत इत्यादिव्यवहारविरोध इत्यत

आह उपादानतयेति ।

**अनुव्याख्यानम्**

***उपादानतया***

पूर्वेणैव संबन्धः । न वयं कारणत्वमात्रं निषेधामो येन व्यवहारविरोधः स्यात् । किन्तूपादानतया । तस्यैव प्रकृतत्वात् ।

### **शेषवाक्यार्थचन्द्रिका**

अपरिणतभागानामप्युपलम्भेनैव सर्वेषामुपादानत्वाभावसिद्ध्याऽनै-कान्त्याभावसमर्थनादपरिणतभागबाहुल्याभिधानं भाष्येऽनर्थकमित्यतः शृङ्गप्रत्ययप्रयोगसमर्थनार्थं तदिति भावेन तदनुपपत्तिमाशङ्कते नन्विति । कथमपरिणतभागबाहुल्यमात्राभिधानेन प्रत्ययादिसमर्थ-नमित्यत आह समाधानमिति । कतिपयावयवेषु परिणतेष्वप्यपरिणतानां बहूनामवशिष्टत्वेन शृङ्गान्तरोत्पत्त्या श्रङ्गबुद्धिमात्रोत्पत्त्या वा शृङ्गप्रत्ययप्रयोगोपपत्तिरिति समाधानं पूर्ववदित्यर्थः । ननु श्रृङ्गादेरपादानत्वसमर्थनमात्रेण तत्र व्यभिचारपरिहारसिद्धेः श्रङ्गशरयोरुभयोरप्यचेतनतया चेतनाचेतन-भावाभावेन रीत्यन्तरेणापि तत्र व्यभिचारपरिहारकत्वानुपपत्त्याऽचेतनाच्चेतनस्योत्पत्त्यसम्भव-वर्णनपरोत्तरभाष्यमनर्थकमित्यतस्तस्य श्रृङ्गादौ शङ्कितव्यभिचारपरिहारकत्वाभावेऽपि ब्रह्मजगती नोपादानोपादेयभाववती चेतनाचेतनत्वरूपवैलक्षण्याद् इत्यनुमाने शङ्कितस्य चेतनाचेतनयोरपि वृश्चिकगोमययोरुपादानोपादेयभावदर्शनाद्य्वभिचारस्य परिहारार्थत्वान्नानर्थक्यमितिभावेन विषयभेद-प्रदर्शनपूर्वकं तां शङ्कामुत्थापयति मा भूदिति ॥ पूर्वाभ्यस्तेति । अयमर्थः । अस्ति तावत्प्रत्यग्रजातानां शिशूनां स्तनपानादौ प्रवृत्तिः शङ्ककण्डूयनादिनिवृत्तिश्च । ततोऽनुमीयते विद्येते तेषां तत्र रागद्वेषाविति, रागद्वेषयोरेव प्रवृत्तिनिवृत्तिकारणत्वेनास्मदादौ निर्णीतत्वाद्रागद्वेषाभ्यां चेष्टानिष्टसाधनत्वज्ञानम् । तस्यैव रागादिकारणतया स्वस्मिन्निश्चितत्वात् । न च तज्ज्ञानं प्रत्यक्षसाम्यम् । कार्यकारण-भावस्यातीन्द्रियत्वात् । किन्त्वनुमानोपदेशसाध्यम् । न च तेषां तदोपदेशो युक्तोऽनधिकारात् । तस्मात्प्राग्भवीयोपदेश इति वाच्यम् । न चास्मृतोऽसौ तत्कारणमिति तत्स्मृतिसद्भावोऽङ्गीकार्यः । यद्वाऽनुमातम् । न च तत् ‘यत्स्तनपानं तदिष्टसाधनं, यदिष्टसाधनं न भवति तत्स्तनपानं न भवति, यथाऽमुकं, स्तनपानं चेदिमि’त्यन्वयादिस्मरणेन विना भवितुमर्हति । न चाननुभूते स्मृतिरुत्पद्यते । न चास्मिन् जन्मनि अन्वयाद्यनुभवोऽस्ति । प्रत्यग्रजातानां तदयोगात् । न च प्रवृत्यादि यादृच्छिकं भवितुमर्हति । अनन्तानां तदयोगात् । नापि स्वभावनिबन्धनम् । भिन्नजातीयानामप्युपलम्भात् । अतो जन्मान्तरानुभूतान्वयादिस्मरणमेष्टव्यम् । एवमस्मिन् जन्मनि प्राग्भवीयस्योपदेशस्यान्वयादेश्च स्मरण-सिद्धौ पूर्वपूर्वजन्मन्यप्युक्तरीत्या तत्पूर्वपूर्वजन्मानुभूतस्मरणसिद्ध्या चेतनस्थानादित्वसिद्धिरिति । उपलक्षणं चैतत् । अत्माच्छरीरभेदादूर्ध्वम् उत्क्रम्येत्याद्यन्यत्रोदाहृतश्रुत्यादिसिद्धं चेत्यपि द्रष्टव्यम् ।

एवं चेतनस्यानादित्वे साधकमुक्त्वा तदनङ्गीकारे वाधकं चाह अन्यथेति । कार्यस्यादृष्ट-जन्यत्वनियमाच्चेतनस्योत्पत्तिमत्त्वे चोत्पत्तेः पूर्वं तस्य चेतनस्याभावेन तदाश्रितादृष्टावस्थानानुपपत्तेः साश्रयत्वनियमेन निराश्रयादृष्टावस्थानानुपपत्तेः । जीवं विनाऽन्यस्य च तदाश्रयत्वानुप-पत्तेरदृष्टाभावप्रसङ्गेन कारणभावान्न जीवस्योत्पत्तिः सम्भवतीत्यर्थः । ननु जीवस्य सादित्त्वेन पूर्वं स्वकर्माभावेन स्वाधृष्टजन्यत्वाभावेऽपि पित्राद्यदृष्टेनैव जन्मसम्भवान्न जन्मासंभव इत्यभिप्रेत्य कथञ्चिदित्युक्तम् ॥ आदिसर्ग इति । तदानीं पित्रादेरभावात्सतश्चेश्वरस्यादृष्टप्रेरकत्वेऽपि तदनाश्रयत्वेन निराश्रयतयाऽदृष्टाभावादित्यर्थः ॥ तथाऽपीति । न हि परसिद्धान्तोऽस्मत्पूर्वपक्षत्वमपि नार्हतीति भावः । अचेतनाच्चेतनस्योत्पत्त्यभावमात्रवर्णनेन पूर्वानुमाने शङ्कितव्यभिचारपरिहारसिद्धः । किमुत्तरेणेत्यतो व्यवहारविरोधपरिहारार्थं तदिति भावेन विरोधशङ्कामुत्थापयति अचेतनादिति । कथमनेन विरोधशङ्कापरिहार इत्यतस्तदुपयोगितया योजयति पूर्वेणैवेति ॥ प्रकृतत्वादिति । शङ्कितत्वादित्यर्थः ।

### **परिमल**

समाधानं पूर्ववदिति । श्रृङ्गान्तरोत्पत्त्या श्रङ्गबुद्धिमात्रोत्पत्त्या वा श्रंगपदप्रयोग इति ध्येयमित्यर्थः । विपक्षदण्डेनापि अनादित्वमित्याह अन्यथेति । जन्ममात्रस्यादृष्टाधीनत्वादिति भावः । ननूत्पत्तिमात्रस्य कर्मायत्तत्वेऽप्यनादित्वं चेतनस्य नोपेयम् । सर्गादावुत्पन्नस्य कर्मानुष्ठानसंभवेन तेन कर्मणा पुनरुत्पत्तिसम्भवादित्यत आह मध्य इति । मध्ये सर्गकाले स्वोत्पत्यनन्तरकाल इत्यर्थः । (इदानीं क्रियमाणा इत्यर्थः) । तदानीं क्रियमाणकर्मणोऽपि पूर्वकर्माधीनत्वावश्यम्भावात् कथञ्चिदित्युक्तम् ॥ स्वग्रन्थ इति । ‘न विलक्षणत्वात्’ इत्यधिकरणभाष्यादावित्यर्थः ।

### **यादुपत्यम्**

पूर्वाभ्यस्ताहाराभिलाषादिनेति । जातमात्रस्य वत्सस्य प्रवृत्तिलिङ्गः स्तन्याभिलाषो गृह्यते । स च नान्तरेणाहाराभ्यासम् । कया युक्त्या । दृश्यते हि शरीरिणं क्षुधा पीड््यमानानामा-हाराभ्यासकृतात्स्मरणानुबन्धादाहाराभिलाषः । न च पूर्वशरीरमन्तरेणाहाराभ्यासो जातमात्रस्योप-पद्यते । तेनानुमीयतेऽभूत्पूर्वशरीरं यत्रानेनाहारोऽभ्यस्त इति । एवं पूर्वपूर्वशरीरेष्वित्यनादिश्चेतन इति प्रसिद्धमित्यर्थः । चेतनस्य सादित्वे बाधकमाह अन्यथेति । ब्राह्मणादिव्यवस्थया जन्मनोऽप्य-संभवादित्यर्थः । ननु कर्माभावेऽपि जनकजातिप्रयुक्तैव जन्ये जातिरिति व्यवस्थोपपद्यत इत्यत आह मध्ये कथञ्चित्संभवेऽपीति । कर्माभावे ब्राह्मणादियोनिप्राप्तिरेव दुर्घटेत्याशायेन कथञ्चिदित्युक्तम् ॥ आदिसर्ग इति । तत्र जात्यवच्छिन्नस्य जनकस्यैवाभावेन कर्मण एव तत्र निमित्तता वाच्येति तत्कर्तुश्चेतनस्यानादिता प्राप्तेति भावः ।

### **श्रीनिवासतीर्थीया**

पूर्ववत् श्रृङ्गान्तरोत्पत्त्या वा श्रङ्गबुद्धिमात्रोत्पत्त्या वेत्यर्थः । भेदोपलम्भस्य ब्रह्मविकारत्वाभावसाधकस्य । अत्र श्रृङ्गाच्छर इत्यत्र । अत्रेत्युक्तं विशदयति अचेतनदिति ॥ पूर्वेति । जातमात्रस्य स्तनपानादौ प्रवृत्तिस्तावद्भवति । सा चेष्टसाधनताज्ञानसाध्या । न च स्तनपानस्येष्टसाधनत्वमस्मिन् जन्मन्यनुभूतमतः पूर्वजन्मन्यनुभूतं तत्स्मृत्वाऽत्र प्रवर्तत इति वाच्यम् । तत्र पूर्वजन्मन्येतज्जन्मनि चानुभूतचैतन्यस्यैकत्वाभावे कथं तत्स्मरणं स्यात् । एवं पूर्वजन्मन्य-पीत्यनादितैव चेतनस्य वाच्येत्यर्थः । अन्यथा अनादित्वाभावे ॥

### **वाक्यार्थरत्नमाला**

रीत्यंतरेणापीति । चेतनाचेतनभावे हि चेतनं प्रति अचेतनस्योपादान-त्वमादाय व्यभिचारस्य परेण वक्तव्यत्वं, सिद्धान्तिना च तत्राप्यचेतनस्यैवाचेतनमुपादानमिति प्रतिपादनेन परिहर्त्तव्यत्वमिति रीत्यन्तरेणेत्यर्थः । दर्शनाद्व्यभिचारस्येति । दर्शनाद्यो व्यभिचार-स्तस्येत्यर्थः । अमृतौ पूर्वदेहस्य विज्ञानं तत्कथमित्याद्यनुव्याख्यानतात्पर्यकथनरूपैतदुक्तं भवति । अस्ति तावन्मृगादीनामित्यादिस्वप्नाधिकरणीयमूलानुसारेण पूर्वाभ्यस्ताहाराभिलाषेत्यादि व्याचष्टे । अयमर्थ इति । भिन्नजातीयानामिति । तादृशानामेकस्वभावत्वानुपपत्तिः । एकस्वभावत्वानुपपत्तिः । एकस्वभावत्वे वा भिन्नजातीयत्वानुपपत्तिरिति भावः ।

