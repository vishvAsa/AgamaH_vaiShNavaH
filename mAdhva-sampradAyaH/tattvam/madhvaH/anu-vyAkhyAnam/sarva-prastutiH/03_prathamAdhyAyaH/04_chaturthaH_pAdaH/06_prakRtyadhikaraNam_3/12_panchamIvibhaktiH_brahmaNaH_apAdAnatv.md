+++
title = "१२ पञ्चमीविभक्तिर् ब्रह्मणो ऽपादानत्वप्रतिपादिका"

+++


## श्रङ्गाच्छरोऽविलोमभ्यो दूर्वा गोमयतस्तथा

**पञ्चमीविभक्तिर् ब्रह्मणो ऽपादानत्वप्रतिपादिका**

**श्रङ्गाच्छरोऽविलोमभ्यो दूर्वा गोमयतस्तथा**

### **सुधा**

स्यादेतत् । कालात्ययापदिष्टमेतदनुमानजातम् । ‘यतो वा इमानि भूतानि जायन्ते’ । ‘आत्मन आकाशः सम्भूतः’ । ‘जन्माद्यस्य यतः’ इत्यादिविरोधात् । ‘जनिकर्तुः प्रकृतिः’ इति प्रकृतावुपादानलक्षणायां हि पञ्चमी विधीयते । तथा चैवोदाहृतम् । ‘श्रृङ्गाच्छरो जायते, गोमयाद् वृश्चिको जायत’ इति । प्रसिद्धश्चात्रोपादानोपादेयभाव इति । तदिदमसङ्गतम् । पञ्चमीबला-त्किलोपादानत्वं सिषाधयिषितम् । न चेदं सूत्रमुपादाने पञ्चम्या विधायकम् ।

अथ मतम् । अपादाने तावत्पञ्चमी विहिता । अपादाने पञ्चमीति । उपादानं चापादानविशेषः । जनिकर्तुः प्रकृतिरिति स्मरणात् । ततोऽपादाने विहिता पञ्चम्युपादानेऽपि भविष्यति । न चैवं सति पञ्चम्या नियमेनोपादानत्वासिद्धिः । विशेषस्मरणस्य ग्राह्यत्वादित्यत आह श्रृङ्गादिति ।

## **अनुव्याख्यानम्**

***श्र**ङ्गाच्छरोऽविलोमभ्यो दूर्वा गोमयतस्तथा ॥***

***वृश्चिकश्चेत्येवमाद्येष्वपादानत्वमिष्यते ॥***

तथाशब्दो द्वितीयोदाहरणेन सम्बद्ध्यते । एवमाद्येषूदाहरणेषु श्रृङ्गादीनां शरादीन्प्रत्यपादा-नत्वमिष्यते । पञ्चम्यर्थतयेति शेषः । उपलक्षणं चैतत् । सूत्रे चेत्यपि ज्ञातव्यम् ।

एतदुक्तं भवति । भवेदेवं कथञ्चिद्यदि सूत्र (स्य)तदुदाहरणानां (च) परपरिकल्पितोऽर्थो भवेत् । न चैवम् । किं नाम जनिकर्तुः प्रकृतिरित्यनेनेदमुच्यते । जनेः कर्तुर्जायमानस्य या प्रकृतिरुपादानसंसृ-ष्टमपायावधिभूतं द्रव्यं तत्कारकमपादानसंज्ञं भवतीति । उदाहरणेष्वपि यच्छृङ्गादीनां शरादीन्प्रत्यपायावधित्वमेव पञ्चमीप्रतिपाद्यमिति ।

### **शेषवाक्यार्थचन्द्रिका**

ननु श्रृङ्गादित्युत्तरभाष्ये श्रृङ्गादीनां शरान्प्रत्यपादनत्वस्य पञ्चम्यर्थत्ववर्णनमनर्थकम् । न चोपादानत्वस्य पञ्चम्यर्थत्वाभावसिध्द्यर्थं तदिति वाच्यम् । उपादानत्वस्य पञ्चम्यर्थत्वेऽनिष्टाभावेन तदभावसिद्धेरप्यपेक्षितत्वादित्यतः प्राक् ब्रह्मणो जगदुपादा-नत्वाभावसाधकतोपन्यस्तानुमानानाम् उपादानत्वार्थकपञ्चमीश्रुतिविरुद्धार्थसाधकत्वेन कालात्ययापदिष्ट-त्वशङ्कानिवारणार्थत्वान्न तस्य वैयर्थ्यमिति भावेन, तच्छङ्कानिवर्तकतया तद्वाक्यं योजयितुं तां शङ्कामुत्थापयति स्यादेतदिति ॥ एतदिति । न चाचेतनत इत्यादिना सूचितमित्यर्थः । विरोधादिति । उदाहृतश्रुतिसूत्रयोर्जगदुपादानत्वप्रतिपादकत्वादिति भावः । ननूदाहृतश्रुत्यादौ उपादानत्वप्रत्यायक-शब्दाभावेन उदाहृतश्रुत्यादेरुपादानत्वाप्रत्यायकत्वान् नानुमानामुदाहृतश्रुत्यादिविरोध इत्यतोऽत्र ‘यत’ इत्यादिपञ्चमीश्रवणात्तस्याश्चोपादानत्वार्थकत्वेन युक्तमुदाहृतश्रुत्यादेरुपादानत्वप्रत्यायकत्वमिति भावेन पञ्चम्या उपादानत्वार्थकत्वमेव कुतः, इत्याशङ्कां नियामकोक्त्या परिहरति जनिकर्तुरिति । ननूदाहृतसूत्रे प्रकृतौ पञ्चम्या विधानादेतदनुसारेण तस्याः पञ्चम्यर्थत्वलाभेऽप्युपादानत्वस्य कथं तत्सिद्धिरित्यत उक्तम् उपादानलक्षणायामिति । कुतः सौत्रस्य प्रकृतिपदस्योपादानपरत्व-मर्थान्तरस्यापि सम्भवाद् इत्यत उपादानोपादेयभाववन्मात्रनिष्ठतत्सूत्रीयोदाहरणादेव तत्सिद्धि-रित्याशयेन तदुदाहरति तथा चैवेति । कुतो दृष्टान्तवाक्ययोरप्युपादानोपादेयभाववन्मात्रनिष्ठत्वमित्यत आह प्रसिद्धश्चेति । जनिकर्तुः प्रकृतिरिति प्रकृतावुपादानलक्षणायां पञ्चमी विधीयत इत्युक्तम् । तत्रास्य वाक्यस्य किमापाततः प्रतिपन्नार्थे तात्पर्यं किंवाऽन्यत्रार्थान्तरे, इति विकल्पं मनसि निधायाद्यं पराचष्टे पञ्चमीबलादिति ॥ न चेदमिति । अस्यापादानसंज्ञामात्रविधायकत्वादिति भावः । यद्यपि जनिकर्तुरित्यस्य पञ्चमीविधायकत्वं न परस्याप्यभिमतं तथाऽपि प्रतिवादिस्खलितं नोपेक्षामर्हतीति शिष्यान् शिक्षयितुं परवाक्यादापाततः प्रतीतत्वमात्रेण दूषितमित्यवधेयम् ।

द्वितीयमाशङ्कते अथ मतमिति । अविलोमभ्यो दूर्वा जायते तथा गोमयतोऽपि जायत इत्यन्यथाप्रतीतिनिरासाय तथाशब्दस्य गोमयाद्वृश्चिको जायत इत्ययेन सम्बन्ध इत्याह तथाशब्द इति । यद्यप्येतद्वाक्ये इदं तृतीयमुदाहरणमिति तथैव वक्तुमुचितम् । तथापि आद्यद्वितीययोर् अचेतनविषयत्वेनैक्यविवक्षया वा जनिकर्तुरितिसूत्रद्वितीयोदाहरणत्वाभिप्रायेण वा द्वितीयोदा-हरणेनेत्युक्तम् । सूत्रेऽप्यचेतनयोरेवोपादानोपादेयभावविवक्षया श्रृङ्गाच्छरो जायत इति, अचेतनचेतनयोरेवोपादानोपादेयभावविवक्षया च गोमयाद्वृश्चिको जायत इति, उभयमेवोदाहृतमिति द्रष्टव्यम् । अनेन श्रृङ्गाच्छरोऽविलोमभ्यो दूर्वेत्येवमाद्यचेतनोदाहरणे, तथा गोमयाद्वृश्चिक इत्येवमादिचेतनोदाहरणे पञ्चम्यर्थतयाऽपादानत्वमेवेष्यत इति योजना सूचिता भवति । यद्वा । भाष्ये द्वितीयतयोदाहृतेनाविलोमभ्यो दूर्वेत्यनेन सम्बध्द्यत इत्यर्थः । अनेन श्रृङ्गाच्छरस्तथाऽविलोमभ्यो दूर्वा गोमयतो वृश्चिकश्चेत्येवमादिषु पञ्चम्यर्थतयाऽपादानत्वमिष्यत इति मूलयोजनोक्ता भवति । एवमादिष्वित्यादिपदसङ्ग्राह्यतावच्छेदकधर्ममाह उदाहरणेष्विति । श्रृङ्गाच्छर इत्यादिनैव सम्बन्धिद्वयसूचनान्नापानत्वमिष्यत इत्यत्र पृथक्तदनुक्तिर्दोषायेत्याशयेन सम्बन्धिद्वयं दर्शयति श्रृङ्गादीनामिति । अपादानत्ववत्स्वरूपेण श्रृङ्गादेरुपादानत्वस्यापीप्यमाणत्वाद्य्वर्थं वचनमित्य-तोऽपेक्षितं योग्यशेषं पूरयति पञ्चम्यर्थतयेति । ननु सूत्रस्योपादानस्यापादानसंज्ञाविधायकत्वे तदुदाहरणयोरप्युपादानत्वस्यैव पञ्चम्यर्थत्वप्राप्तेः कथं पञ्चम्यर्थतया अपादानत्वस्यैवेष्यमाणत्वोक्तिर् इत्यतस्तत्सूत्रोदाहरणेष्वपादानत्वं पञ्चम्यर्थत्वेन वदतो भाष्य कारस्य सूत्रेऽपि प्रकृतिपदस्यापाद-नापरत्वस्यैवाभिप्रेतत्वान्नानुपपत्तिरिति भावेन भाष्यमुपलक्षणतया व्याचष्टे उपलक्षणमिति ॥ सूत्र इति । जनिकर्तृरिति सूत्रे चेत्यर्थः ॥ इत्यपि द्रष्टव्यमिति । प्रकृतिशब्दनेति शेषः ।

नन्वपादानत्वस्य पञ्चम्यर्थत्ववचनं वृत्त्यादिविरुद्धमिति न तदङ्गीकारो भाष्यकाराणां युक्त इत्यतो भाष्याभिप्रायमाह एतदुक्तं भवतीति ॥ न चैवमिति । शब्दार्थविरोधादित्यादिना अनुपपत्तेर्वक्ष्यमा-णत्वादिति भावः । तर्ह्यर्थान्तराभावात्सूत्रादेर्निरर्थकत्वप्रसङ्ग इति पृच्छति किं नामेति । अर्थान्तरसद्भावान्नानुपपत्तिरित्यभिप्रेत्य सूत्रार्थमाह जनिकर्तुरिति ॥ उदाहरणेष्वपीति । यच्छशब्दश्रवणात्तदिति लभ्यते । तदेव पञ्चमीप्रतिपाद्यमिति सम्बन्धः । ‘इति’ इत्यस्य ‘एतत्’

इति पूर्वेण सम्बन्धः ।

### **परिमल**

एतदिति । ‘चेतनत्वात्तदन्नं ही’त्यादिनोक्तमनुमानजातमित्यर्थः ॥ जनिकर्तुः प्रकृतिरितीति । उपादानरूपायां प्रकृतौ ‘जनिकर्तुः प्रकृतिरि’त्यपादानसंज्ञाया‘मपादाने पञ्चमी’ति सूत्रेण पञ्चमीविधीयत इत्यर्थः । परोक्तस्य यथाश्रुतस्यानुवाद्यत्वा‘ज्जनिकर्तुःप्रकृतिरि’ति पञ्चमी विधीयत इत्युक्तम् । अत एवाह न चेदं सूत्रमुपादाने पञ्चम्या विधायकमिति । अत्र वाक्यद्वयं ध्येयम् । इदं सूत्रं पञ्चमीविधायकं न । कथञ्चित्पञ्चमीविधायकत्वघटनायामप्युपादाने पञ्चमीविधायकं नेति । परम्परया पञ्चमीविधायकत्वाभिप्रायेण आद्यदोषोद्धारमाह अपादाने तावदिति । द्वितीयदोषमुद्धरति उपादानं चेति । प्रकृतिपदस्योपादानार्थत्वं मत्वाह इतिस्मरणादिति ॥ एवं सतीति । उपादानत्व-स्यापादानविशेषत्वे सत्यपि अपादानसामान्ये विहिततया यतो वेत्यादिपञ्चम्या कथितस्यापादानस्य कथं नियमेन तद्विशेषोषादानत्वसिद्धिरिति न वाच्यमित्यर्थः । विशेषेति । जायन्त इत्यादिजनिवाचि-पदश्रवणेन जनिकर्तुरिति विशेषस्मृत्युक्तापादानविशेषस्यैव ग्राह्यत्वादित्यर्थः । तृतीये चशब्दश्रवणादाह द्वितीयोदाहरणेनेति । अविलोमभ्यो दूर्वेत्यनेनेत्यर्थः ॥ सूत्रे चेति । पाणिनीयसूत्रे चेत्यर्थः । अपायेति । निर्गच्छतो वस्तुनो विश्लेषेऽवधिभूतमित्यर्थः ॥ तत्कारकमिति । तस्य जायमानस्य

वस्तुनः कारणभूतमित्यर्थः ।

### **यादुपत्यं**

विशेषस्मरणस्येति । जायन्ते इति जनिकर्तृरेव श्रुत्युक्तत्वादिति भावः ।

### **श्रीनिवासतीर्थीया**

प्रकृतावित्यस्य विवरणमुपादानलक्षणाया- मिति ॥ स्मरणादिति । जायमानस्य कार्यस्य प्रकृतिर्हेतुरुपादानमपादानसंज्ञं स्यादिति सूत्रार्थः । स्मरणं सूत्रम् । एवमुत्तरत्रापि ॥ एवं सतीति । उपादानेऽपादाने चेत्युभयत्रापि पञ्चमी यदि विहिता तर्हीति शेषः ॥ नियमेनेति । अवधित्वरूपापादानत्वस्यापि पञ्चम्यर्थतासम्भवादिति भावः । कुतो नेत्यत आह विशेषेति । भवन्मतेऽपादानत्वस्य विश्लेषावधिमात्रार्थकत्वमेव । मन्मते त्वपादानत्वस्य विश्लेषावध्युपादानोभय-साधारण्येऽप्युपादानस्यापादानत्वविधायकस्य जनिकर्तुरिति विशेषसूत्रस्यैव प्रबलत्वेन ग्राह्यत्वत्त-द्बलेनोपादानत्वमेव पञ्चम्यर्थतया ग्राह्यमिति नियमो युक्त इत्यर्थः ॥ सूत्रे चेति ।

जनिकर्तुरिति सूत्रे चेत्यर्थः ।

### **वाक्यार्थरत्नमाला**

इत्यादिना सूचितमिति । जगद्ब्रह्मणी नोपादेयोपादानभाववती विलक्षणत्वाद् इत्यादिरूपमित्यर्थः । न चेतनविकारः स्यादित्यादिनेति पाठः । श्रुतिसूत्रयोरिति । अनेन यतो वै आत्मन इति च वाक्यं श्रुतिर् जन्मादीत्येतत्तु सूत्रम् इत्यादीत्यादिपदं तु श्रुत्यन्तर-सूत्रान्तरसङ्ग्राहकमिति विवेको दर्शितो भवति ।

एवं श्रुतित्वसूत्रत्वपुरस्कारेणात्रोक्तिसद्भावादेव श्रुतिसूत्राणामिति बहुवचनमपि न प्रसज्यते । अत एव च श्रुत्यादावित्यादिकमुत्तरवाक्य इति ज्ञेयम् । तत्सूत्रीयेति । तथाच तादृशोदाहरणस्य तत्सूत्रव्याख्यातृभिरुपादानात् प्रकृतिपदमुपादानार्थतया व्याख्यातमिति सिद्ध्यति । तेन तद्य्वाख्यानादेव प्रकृतिपदस्योपादानपरत्वसिद्धिरिति भावः । जनिकर्त्तुरित्यनेनापादानसंज्ञायामपादाने पञ्चमीत्यनेन पञ्चमीत्येवंपराभिप्रायपक्षे न चेदं सूत्रमिति दूषणासंङ्गतिप्रसङ्ग इत्यतो विकल्पमुखेन दूषणप्रवृत्तेर-त्राभिप्रेततया परस्मिन्नाप्त्यनिश्चयेन यथाश्रुते तात्पर्यमित्यपि परवाक्यश्रवणानन्तरं ज्ञातुं शक्यतया च यथाश्रुतार्थपक्षे न चेदमिति मूलोक्तं दूषणमिति तस्य नासङ्गतिरिति सूचयितुं विकल्पप्रदर्शन-पूर्वकमाद्यपक्षनिरासपरतया न चेदमित्येतद्योजयति । जनिकर्त्तुरित्यादि । अन्यत्रार्थान्तर इत्यत्रान्यत्रेत्यस्यैव विवरणमर्थान्तर इतीत्यतो नान्यतरवैयर्थ्यम् । किं वाऽर्थान्तर इत्येव पाठस्तु स्वरस एव । जायत इत्यनेनेति । अनेन भाष्ये शर इत्याद्यनन्तरं जायत इत्यादिर्यथायोग्यमध्याहारोऽभिप्रेत इति सूचयति । इत्यनेन इति विशिष्टोदाहरणेनेत्यर्थः । सूत्रोदाहरणयोरप्येवं प्रवृत्तिः कुत इत्यत आह । सूत्रेऽपीति । सूत्रव्याख्यानावसरेऽपीत्यर्थः । भाष्येतु पराभिप्रायव्यक्तीकरणायैकस्मिन्नेवार्थे उदाहरणांतरमुपात्तमिति हृदयम् । तृतीयस्याप्युदाहरणस्य द्वितीयत्वोक्तया लब्धोपाधिपुरस्कारेणानु-व्याख्यानयोजनां दर्शयति । अनेनेति । तथाशब्दस्योदाहरणान्तरसमुच्चायकस्य विशेषरूपेण समुच्चयार्थत्वाङ्गीकारो निर्निबन्धन इत्यरुचिं मनसि निधाय यथाश्रुतोदाहरणसमुच्चायकतया योजयितुं मूलप्रवृत्तिरित्युपवर्णयन् समुच्चयं च दर्शयति । यद्वेति । सूत्रेऽपि । जनिकर्त्तुरिति सूत्रेऽपीत्यर्थः । प्रकृतिशब्देनेति शेष इति । प्रकृतिशब्दार्थतयेत्यर्थः ।

