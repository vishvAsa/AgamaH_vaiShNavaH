+++
title = "२० सच्चत्यच्चेति श्रुत्यर्थः"

+++


## सत्त्वात्ततेर्वैदिकत्वात्सम्यग्वक्तुमशक्यतः

**सच्चत्यच्चेति श्रुत्यर्थः**

**सत्त्वात्ततेर्वैदिकत्वात्सम्यग्वक्तुमशक्यतः**

### **सुधा**

कस्तर्हि श्रुत्यर्थ इत्यत आह सत्त्वादिति ।

## **अनुव्याख्यानम्**

***सत्त्वात्ततेर्वैदिकत्वात्सम्यग्वक्तुमशक्यतः ॥***

***आश्रयत्वात्स्वाश्रयत्वाज्ज्ञानत्वाद् दुर्विदत्वतः ॥***

***सत्ततेर्यातनाच्चैव ह्यप्राप्यत्वाच्च दुर्जनैः ॥***

***नित्यसाधुगुणव्याप्तियन्तृरूपत्वतः सदा ॥***

***जगद्गतेन रूपेण ब्रह्मैव हि तथोच्यते ॥***

जगद्भावं विना सत्त्वादिधर्मयोगेन ब्रह्मैव तथा सत्त्यदादिकमुच्यते । तर्हि तदनुप्रविश्येत्य-स्यान्वयो नास्ति । न हि ब्रह्मणः सत्त्वादिधर्मयोगे सदादिशब्दवाच्यत्वे वा जगत्प्रवेशस्योप-योगोऽस्ति । नापि ततः पूर्वकालीनता । किञ्चैवं सति प्रसिद्धिविरोधः सत्त्यदादिशब्दानां ‘द्वे वा व ब्रह्मणो रूपे’ इत्यादौ मूर्तामूर्तवाचितया प्रसिद्धत्वाद् इत्यतो जगद्गतेन रूपेणेत्युक्तम् । यद्यप्यनन्यापेक्षया सर्वदा सत्त्वादिधर्मयोगः सदादिशब्दवाच्यता च ब्रह्मणः । तथाऽपि तत्तद्वस्तु-गतरूपेणैव तत्तच्छब्दवाच्यत्वमित्यस्ति व्यवस्था । तथा च मूर्तामूर्तजगद्गतेन रूपेण ब्रह्म सदादिशब्दवाच्यमित्यतस् तदनुप्रविश्येति सम्बध्यते । परमेश्वरसन्निधानादेव मूर्तामूर्तादेरपि सदादिशब्दवाच्यता चोपपद्यत इति ।

### **शेषवाक्यार्थचन्द्रिका**

तर्हीति । ब्रह्मणो जगद्भावस्य वाक्यार्थत्वाभाव इत्यर्थः । ब्रह्मणो जगद्भावं विनाऽन्यस्य श्रुत्यर्थस्याभावात् । जगद्भावस्यापि श्रुत्यर्थत्वाभावे श्रुतेर्निरर्थकत्वेना-प्रामाण्यप्रसङ्ग इति भावः । ननु सत्त्यदादिजगद्भावोऽवर्जनीय इत्यतो जगद्धर्मभूतसत्त्वादियोगेन तद्विवक्षायां जगद्भावप्रसक्तावपि तद्विलक्षणसत्त्वादियोगेनैव ब्रह्मणः सदादिशब्दार्थत्वाङ्गीकारान्न जगद्भावस्यावश्यकतेत्याशयेनोक्तं जगद्भावं विनेति । तथा इत्यनूद्य सत्यद्यदिकमिति व्याख्यानम् । तर्हीति । सत्त्वादिधर्मयोगेन सत्त्यदादिशाब्दवाच्यत्वस्यैव श्रुत्यर्थत्व इत्यर्थः । यद्यप्युक्तरीत्या जगद्भावस्य श्रुत्यर्थत्वपक्षेऽपि तदनुप्रविश्येत्यस्यानन्वयस्तुल्य इति नैतच्चोद्यावकाशः, तथाऽपि जगद्भावपक्ष इव सिद्धान्तपक्षेऽपि तदनुप्रविश्येत्यस्यानन्वयाद्वाक्यस्यानुपपन्नार्थत्वस्य तुल्यत्वान्न स्वपक्षे बाधकतेत्यभिप्रायेणेयमाशङ्केति ध्येयम् । तदनुप्रविश्येत्यपलक्षणम् । तत्सृष्ट्वेत्यस्येत्यपि द्रष्टव्यम् । कथमन्वयाभाव इत्यतोऽनुप्रवेशः किं सत्त्वादिधर्मयोगे हेतुः किंवा सदादिशब्दवाच्यत्व इति विकल्पं मनसि निधाय पक्षद्वयं दूषयति न हीति । ब्रह्मणः सत्त्वादिधर्मयोगस्य सदादिशब्दवाच्यतायाश्च सार्वकालिकत्वेनानन्यापेक्षत्वेन सृष्ट्याद्यप्रयोज्यत्वादिति भावः । नन्वभवदिति वचनाद्ब्रह्मणः सत्त्वादिधर्माणां सादित्वावगमात्सत्त्वादिधर्मयोगे ब्रह्मणो जगदनुप्रदेशस्योपयोगोऽस्त्वित्यतोऽस्तु तावत्सादित्वं न तावता तत्र जगत्सृष्ट्यादेर्हेतुत्वसिद्धिः । कारणत्वावधारकानन्यथासिद्धनियतपूर्ववृत्ति- त्वाभावादित्याशयेनाह नापीति । ननु न जगदनुप्रवेशस्य कारकहेतुत्वमङ्गीक्रियते येनोक्तदोषः

किं नाम ज्ञानकहेतुत्वमेव । नित्यानामपि भगवद्धर्माणां सृष्टेः पूर्वमव्यक्ततया सृष्ट्यनन्तरं च व्यक्ततया व्यञ्जकत्वे सृष्ट्यादेर्बाधकाभावादित्यरुचेराह किञ्चेति । एवं सत्त्वादिधर्मयोगेन ब्रह्मणः सदादिशब्दवाच्यत्वस्यैव श्रुत्यर्थत्वे ।

ननु सृष्ट्यादेरनुपयोगस्योक्तत्वात्कथं जगद्गतेन रूपेणेत्यनेनोक्तशङ्कापरिहार इत्यतोऽत प्रागुक्तानुपयोगं हेतूक्त्या द्रढयन्नेव ब्रह्मैवेत्येवकारस्य भिन्नक्रमतां चाभिप्रेत्य जगदनुप्रवेशस्य सदादिशब्दवाच्यत्वपयोगप्रदर्शकतया भाष्यं व्याचष्टे यद्यपीत्यादि ॥ अस्ति व्यवस्थेति । न चोक्तव्यवस्थायां नियामकाभावः । अव्यक्तबुध्द्यादीनामेवाव्यक्तादिशब्दवाच्यत्वस्यैव तन्नियामकत्वात् । तथाहि । अस्ति तावदव्यक्तमेवाव्यक्तशब्दवाच्यं न बुद्धिः । बुद्धिरेव च बुद्धिशब्दवाच्या नाव्यक्तमिति नियमः । अव्यक्तादिशब्दानां तत्रैव प्रयोगप्रत्ययाभ्यां तदवधारणात् । न चात्र अन्यन्निमित्तमस्तीति तत्तच्छब्दवाच्यभगवद्योग एव तथाङ्गीकार्यः । यदि चाव्यक्तगतभगवतोऽव्यक्तशब्दवाच्यत्वं न स्यात्तर्हि प्रसिद्धाव्यक्तस्याव्यक्तशब्दवाच्यत्वं न स्यात् । अव्यक्तशब्दवाच्यभगवद्योगाभावेऽप्यव्यक्तस्या-व्यक्तशब्दवाच्यत्वेऽन्यस्यापि तत्प्रसङ्गात् । यदि चाव्यक्तगतस्यैव भगवतोऽव्यक्तशब्दवाच्यत्वमिति नियमो न स्यात्, अन्यगतस्यापि भगवतोऽव्यक्तशब्दवाच्यत्वं स्यादिति यावत् । तदाऽव्यक्त-स्याव्यक्तशब्दवाच्यभगवद्योगवदन्यस्यापि तद्भावादुभयोरप्यव्यक्तशब्दवाच्यत्वापत्त्याऽव्यक्तस्यैव प्रयोग प्रत्ययसिद्धमव्यक्तशब्दवाच्यत्वमनुपपन्नेव स्यात् । एवं बुद्ध्यादावपि द्रष्टव्यम् । तथा चोक्तव्यवस्थया अव्यक्तादिगतभगवद्रूपस्यैव तत्तच्छब्दवाच्यतया तद्योगादव्यक्तादेरेव तत्तच्छब्दवाच्यत्वसिद्धिरिति कथमव्यक्तादिगतरूपस्यैवाव्यक्तादिशब्दवाच्यत्वमिति व्यवस्थाया निर्निबन्धनत्वम् । अयं चार्थः शरीररूपकविन्यस्तेत्यत्र विन्यस्तपदबललब्धस्तत्प्रकारश्च सङ्क्षेपेण चन्द्रिकायामुपवर्णित इति द्रष्टव्यम् । सम्बध्यत इति । तथा च न तदनुप्रविश्येत्यस्यानन्वयदोषस्य तुल्यत्वमिति युक्तमेव परपक्षे तदुद्भावनमिति भावः । किञ्चेत्युद्भावितं प्रसिद्धिविरोधं परिहरति परमेश्वरेति ।

### **परिमल**

ब्रह्मैव हि तथोच्यत इत्येतद्य्वाकुर्वन्नेवकारव्यावर्त्यमाह जगद्भावं विनेति । कथं तर्हीत्यतः पूर्वतनश्लोकद्वयोक्तस्यानुवादः सत्त्वादिधर्मयोगेनेति । तथेत्यनुवादः सत्त्यदादिकमिति व्याख्या । ‘जगद्गतेन रूपेण इति पादमवतारयति तर्हीति ॥ उपयोगो न ह्यस्तीति । भवतत्पक्षे तयोरनन्यापेक्षत्वादिति भावः । ल्यप्प्रयोगश्च न युक्त इत्याह नापि तत इति । सत्त्वादि-धर्मयोगसदादिशब्दवाच्यत्वाभ्यां ‘तदनुप्रविश्ये’त्युक्तप्रवेशस्य पूर्वकालीनतापि नास्ति । येन प्रविश्येति ल्यप्प्रत्ययस्योपपन्नता स्यादित्यर्थः । सदा सत्त्वादिधर्मयोगादिभावादिति भावः ॥ तदनु प्रविश्येति सम्बध्यत इति । तत्प्रकारश्च ‘ततश्चायं श्रुत्यर्थः’ इत्यग्रे व्यक्तः ।

------------------------------------------------------------------------

सत्त्वात्ततेर्वैदिकत्वात्सम्यग्वक्तुमशक्यतः

**सत्त्वात्ततेर्वैदिकत्वात्सम्यग्वक्तुमशक्यतः**

### **सुधा**

सत्त्वादुत्तमत्वात्सत् । ततेर्व्याप्तेस्त्यत् । तनु विस्तार इत्यस्माड्ड्यत्प्रत्ययः । वैदिकत्त्वान्निरुक्तम् । निश्चयेनोक्तं हि निरुक्तम् । न हि वेदादृतेऽन्येन ब्रह्म निश्चयेन वक्तुं शक्यते । सम्यग्वक्तुमशक्यत्वतोऽनिरुक्तम् । यद्यपि निश्चयेनोक्तं न भवतीत्यनिरुक्तम् । तथाऽपि निरुक्तमित्यनेन विरोधात्सम्यक् कार्त्स्न्येन वक्तुमशक्यत्वत इत्युक्तम् । ननु वेदेतर प्रमाणेनानिरुक्तमिति कुतो न व्याख्यायते । न । प्रकृतपरित्यागप्रसङ्गात् । वेदेन निरुक्तमिति (हि) प्रकृतम् । किञ्चोक्तेः शब्दधर्मत्वात्प्रत्यक्षानुमानाभ्यामनिरुक्तमित्ययुक्तम् । स्मृतीनामपि वेदात्म-कत्वेन विरोधतादवस्थ्यम् । महिमाधिक्यं चात्र लभ्यत इति ॥ जगदाश्रयत्वान्निलयनम् । निश्चितमयन्ते प्रवर्तन्तेऽस्मिन्निति । रो ल इति योगविभागाल्लत्वम् । निपूर्वस्य ली(ङ्)श्लेषण इत्यस्य वाऽधिकरणे ल्युटि कृते रूपमेतत् । स्वाश्रयत्वादनिलयनम् । न विद्यते स्वातिरिक्तं निलयनं यस्येति । ज्ञानत्वाद्विशेषज्ञानरूपत्वाद्विज्ञानम् । दुर्विदत्वतो दुर्ज्ञेयत्वादविज्ञानम् । न विद्यते विज्ञानं सकलविशेषावगाहिजीवज्ञानं यद्विषय इति ।

सत्ततेः सम्यग्व्याप्तेर्यातनाद्यतनं प्रति हेतुत्वात् । सत्यम् । तनोतेर् ड्विप्रत्यये तकारमात्रं रूपम् । तेन सच्छब्दस्य बहुव्रीहिः । यती प्रयत्न इत्यस्यान्तर्णीतण्यर्थस्य डप्रत्यये (यमिति)रूपम् । ततः कर्मधारयः । ‘अयस्मायदीनि छन्दसी’ति भसंज्ञाश्रयणाज्जशत्वाभावः । दुर्जनैरप्राप्यत्वा-देवानृतञ्च । न तु मिथ्यात्वात् । यद्यपि ऋतं प्राप्तं नेत्यनृतम् । तथाऽपि ‘ब्रह्मविदाप्नोति परम्’ इत्यादिश्रुतिविरोधपरिहाराय दुर्जनैरित्युक्तम् । हिशब्दो ब्रह्मणो मिथ्यात्वाभावेन प्रसिद्धिं द्योतयति ।

नित्यसाधुगुणव्याप्तियन्तृरूपत्वतः सत्यम् । अत्र नित्यत्वत इत्येकं व्याख्यानम् । नित्यसत्यशब्दयोरैकार्थ्यस्य वक्ष्यमाणत्वात् । सत् साधुगुणाः ‘सद्भावे साधुभावे चे’ति । वचनात् तेषां व्याप्तिर्बाहुल्यं तकारेणोक्तम् । पूर्ववत्तनोतेर्भावे ड्विप्रत्ययः । तस्य यन्तृरूपत्वाद्यम् । यम उपरम इति धातोः (इत्यतो) डः । भक्तेषु साधुगुणबाहुल्यप्रेरकत्वादिति यावत् । अभवदिति वचनाद्ब्रह्मणः सत्त्वादिकं सादीति शङ्कानिरासायोक्तं सदेति । प्रत्येकं चास्य सम्बन्धः ।

### **शेषवाक्यार्थचन्द्रिका**

सत्त्वादुत्तमत्वादिति । सर्वोत्तमत्वादित्यर्थः । ‘सर्वोत्तमत्वात्स्न्नामा हरिर्नारायणः प्रभुरि’ति छन्दोगभाष्योक्तेरिति भावः ॥ ड्यत्प्रत्यय इति । डित्वाट्टिलोपे त्यदिति रूपनिष्पत्तिरिति भावः । वैदिकत्वस्य कथं निरुक्तशब्दार्थत्वमित्यतो नैतन्निरुक्तशब्दार्थकथनं किन्तु फलितार्थकथनमितिभावेन पदार्थं कथयन्नेवास्य फलितत्वं दर्शयति निश्चयेनेति । सम्यगित्यनुवादेन कार्त्स्न्येनेति व्याख्यानम् ॥ कुतो नेति । ततश्च निरुक्तमित्यनेनाविरोधोपपत्तेर्न सम्यगिति विशेषणेन कृत्यमिति वः । किं प्रकृतं कथं चात्र व्याख्याने तत्परित्यागप्रसङ्ग इत्यत आह वेदेनेति । ननूक्तेः शब्दधर्मत्वात्प्रत्यक्षानुमानाभ्यामनिरुक्तत्वस्य निरुक्तशब्दार्थत्वानुपपत्तवपि स्मृतेः शब्दरूपत्वेन नोक्तेस्त्रत्रासम्भवः । ततश्च वेदेतरप्रमाणेन स्मृतिरूपेणानिरुक्तमिति कुतो न व्याख्यायत इत्यत आह स्मृतीनामिति ॥ वेदात्मकत्वेनेति । ‘इतिहासपुराणः पञ्चमो वेदानां वेदः’ इत्युक्तेरिति भावः ॥ विरोधतादवस्थ्यमिति । वेदेन निरुक्तवेदेनानिरुक्तमित्यर्थपर्यवसानेन निरुक्तमित्यनेनानिरुक्तमित्यस्य विरोधप्रसङ्गो न निरस्त इत्यर्थः । ननु वेदानुकूलस्मृतीनां वेदात्मकत्वात्तदनिरुक्तत्वस्य निरुक्तशब्दार्थेन विरुद्धत्वेऽपि तदननुकूलस्मृतीनां वेदानात्मकत्वात्तदनिरुक्तत्वस्यानिरुक्तशब्दार्थत्वे न निरुक्तशब्दार्थेन विरोध इति स एवानिरुक्तशब्दार्थः किं न स्यादित्यत आह महिमाऽधिक्यं चेति ॥ अत्रेति । वेदेन कार्त्स्न्येनानिरुक्तत्वमित्यनिरुक्तशब्दव्याख्यान इत्यर्थः । अतोऽयमेवानिरुक्तशब्दार्थ इति शेषः । ‘गुणाधिक्यं येन भवेद्वेदस्यार्थ स एव ही’त्यन्यत्रोक्तेरिति भावः ।

कथं निलयनशब्देन जगदाश्रयत्वलाभ इत्यतो योगप्रदर्शनेन तद्दर्शयति निश्चितमिति । धातूनामनेकार्थतया गत्यर्थानां प्रवृत्त्यर्थत्वमपीति भावेन प्रवर्तन्त इत्युक्तम् । निरुपपदादयतेरधिकरणे ल्युटि तस्यानादेशे निलयनमिति सिद्ध्यतीति भावः ।

नन्वेवं निरयनमिति भवितव्यं निलयनमिति कथम् । ‘कृपो रो ल’ इति विशेषस्मरणेनात्र लत्वासम्भवात् । न च ‘उपसर्गस्यायतावि’ति सूत्रे उपसर्गस्याप्ययतौ परे लत्वविधानादत्र तदुपपत्तिरिति । निस्दुस् इत्येतयोः सान्तयोरुपसर्गयो रुत्वस्यासिद्धत्वाद् लत्वाप्राप्तिरिति वृत्तावुक्तत्वेनात्रोपसर्गस्यायतावित्यनेनापि लत्वाप्राप्तेरित्यत आह रोल इति । कृपो रो ल इति सूत्रे कृपो रो ल इत्येको योगः रो ल इत्यपर इति योगविभिगाश्रयणात्सूत्रभेदाश्रयणादित्यर्थः । न च योगविभागाश्रयणेऽपि न लत्वसम्भवः । ससजुषोरुरिति रुत्वस्य पूर्वत्रासिद्धमिति लत्वं प्रत्यसिद्धत्वादिति वाच्यम् । योगविभागस्येष्टसिद्ध्यर्थत्वेन तत्सामर्थ्येन रुत्वस्यासिद्धत्वाभावस्यापि सिद्धत्वादन्यथा योगविभागाश्रयणानर्थक्यादिति भावः । ननु निरिति रेफान्त उपसर्ग एवायं तस्य चोपसर्गस्यायतावित्यनेनैव लत्वसिद्धेः किमिति योगविभागाश्रयणं टीकाकाराणाम् । न च सान्तव्यतिरेकेण रेफान्त उपसर्ग एव नास्ति तत्कथं तदाश्रयणेनोक्तसमाधानमिति वाच्यम् । ‘निरःकुषः’ इति सौत्रनिर्देशानुसारेण रेफान्तस्यापि तस्याकर एव स्थितत्वात् । यथोक्तं वृत्तिकृता । इट्प्रकरणस्थनिरःकुष इति सूत्रव्याख्यानावसरे निस् इति वक्तव्ये निर् इति निर्देशेन रेफान्तमप्युपसर्गान्तरमस्तीति ज्ञाप्यते । तस्य हि निलयनमित्युपसर्गस्यायताविति लत्वं भवति निसो हि रुत्वस्यासिद्धत्वाल्लत्वं न स्यादिति । उक्तं च हरदत्तेन ‘‘उपसर्गस्यायता’’विति सूत्रव्याख्यावसरे सकारान्तविषयोऽयं ग्रन्थः । रेफान्तयोस्तु भवितव्यमेव लत्वेनेति । उक्तं च नव्येनापि । निरःकुषः सुदुरोरधिकरण इत्यादिनिर्देशाद् रेफान्तावप्युपसर्गौ स्तः । तयोस्तु भवितव्यमेव लत्वेनेति । तत्किमर्थं योगविभागाश्रयणमिति चेदुच्यते । प्रादिषु निस्दुस् इति सान्तयोरेव पाठात् । तथा ‘निसस्त-पतावनासेवन’ इति सान्ततया सौत्रनिर्देशात् । ‘अयोगवाहानामविशेषेणे’ति प्रकरणे निष्कृत-मित्युदाहृत्य, ‘इदुपधस्य सकारस्य यो विसर्जनीय’ इति भाष्यकारोक्तेः, ‘उपसर्गस्यायतावि’ति सूत्रे निस्दुस् इत्येतयोः रुत्वस्यासिद्धत्वा‘न्निरयणं दुरयणमित्यत्र लत्वं न भवती’ति वामनोक्तेश्च, सान्त एवायमुपसर्गः । निरःकुष इति सुदुरोरधिकरण इति रेफान्तयोरनयोः सौत्रनिर्देशोऽपि प्रादिष्वपाठात्, भाष्यकारानभिमतेश्च, न रेफान्तत्वमाश्रयितुमुचितम् । सौत्रनिर्देशश्चैकमुनिनिर्देशतया मुनिद्वय-निर्देशानुसारेण छान्दस एव । हरदत्ताद्युक्तिस्तु भाष्यविरोधादयुक्ता, इत्यभिप्रायकत्वाद्योग-विभागाश्रयणस्यादोषत्वादिति ।

अस्मिन्पक्षे योगविभागाश्रयणेन लत्वमुपपादनीयमित्यरुच्या पक्षान्तरमाह निपूर्वस्येति ॥ रूपमेतदिति । निपूर्वाद् लीश्लेषण इत्यस्मान्निलीयन्तेऽस्मिन्नित्यधिकरणे ल्युटि तस्य ‘युवोरनाकावि’त्यानादेशे सार्वधातुकेति गुणेऽयादेशे च निलयनशब्दनिष्पत्तिरित्यर्थः । कथमनिलयन-शब्दात्स्वाश्रयत्वस्य लाभ इत्यत आह न विद्यत इति । ‘स भगवः कस्मिन्प्रतिष्ठितः’ इति श्रुत्या भगवतः स्वनिलयनत्वस्य सिद्धत्वेन निलयनमात्रनिषेधायोगादाह स्वातिरिक्तमिति । तनोतेरिति भाव इति शेषः । तथा च डित्वाट्टिलोपे डि्वप्रत्यस्य च क्विप्प्रत्ययवत्सर्वात्मना लोप इति व्यञ्जनमात्रावशेष इति भावः । तेन सच्छब्दस्य बहुव्रीहिरिति । सत् द् यस्य तत्सदिति त्शब्देन सच्छब्दस्य बहुव्रीहिरित्यर्थः ॥ यती प्रयत्न इत्यस्येति । अत्रेकारोऽनुबन्धार्थः । ततश्चास्मादौणादिके डप्रत्ययो डित्वाट्टिलोपे यमितिरूपसिद्धिः । यतत इति यमित्यनेन प्रयत्नकर्तृत्वलाभेऽपि नियामकत्वा-लाभात्तल्लाभायोक्तमन्तर्णीतण्यर्थस्येति कर्मधारय इति । सच्च तद् यं चेति कर्मधारय इत्यर्थः । ननु ‘खलां जशोऽन्ते’ इति जश्त्वापत्त्या सद्यमिति भवितव्यं सत्यमिति तु कथमित्यत आह अयस्मयादीनीति ॥ वक्ष्यमाणत्वादिति । ‘सदात’ सत्यमिति नित्यमेवोच्यत बुधैरि’त्यादिनेति शेषः ॥ डि्वप्रत्यय इति डित्वाट्टिलोपे यमिति रूपसिद्धिः । धातूनामनेकार्थत्वाच्च प्रकृतार्थलाभ इति ध्येयम् ॥ प्रत्येकमिति । सदा सत्त्वात् सदा ततेर् इत्यादिरूपेण प्रत्येकं सम्बन्ध इत्यर्थः ।

### **परिमल**

व्याख्येयपदानि दर्शयन् सत्त्वादित्यादि व्याचष्टे सत्त्वादुमत्वादित्यादिना ॥ ड्यप्रत्यय इति । टिलोपे त्यदिति रूपमिति भावः । अशक्यत इति मूलपदं भावप्रधानमित्युपेत्याशक्यत्वत इत्यनूद्यानिरुक्तमिति व्याख्येयं दर्शितम् । निषेधति नेति । तत्र हेतुः प्रकृतेत्यादि । नन्वेवं स्मृतिभिरुक्तं नेत्यनिरुक्तमस्त्वित्यत आह स्मृतीनामपीति । वेदात्मकत्वेन वेदार्थप्रतिपादकत्वेनार्थैक्याद्वेदात्म-कत्वेनेत्युक्तम् । यद्वा प्राग्वेदपदेन स्मृतीनामभिप्रेतत्वेनेत्यर्थः ॥ विरोधतादवस्थ्यमिति । वेदेन निरुक्तं वेदेनानिरुक्तमित्युक्तविरोधतादवस्थ्यमित्यर्थः ॥ महिमाधिक्यं चात्र लभ्यत इति । कार्त्स्न्येना निरुक्तमिति व्याख्यान इत्यर्थः । निलयनशब्दाज्जगदाश्रयत्वलाभं दर्शयति निश्चितमिति । क्रियाविशेषणमेतत् । निसित्युपसर्गोऽयम् । न तु निषेधार्थो निरित्युपसर्ग इति भावः । प्रवर्तते चराचरा इति योज्यम् । ननु निसुपपदस्य, अयगताविति धातोः करणाधिकरणयोश्चेत्यधिकरणे ल्युटि युवोरनाकावित्यनादेशे निसःसकारस्य ‘ससजुषो रुः’ इति प्राप्तरुत्वस्यासिद्ध्या ‘उपसर्गस्यायतावि’ति लत्वं नेति वृत्त्यादावुक्तेर्निरयनमिति स्यादित्यत आह रोल इति । ‘कृपो रो ल’ इति सूत्रे रो ल इति पृथग्योग विभज्य रेफस्य लकारो भवतीष्टविषये इत्यर्थमुपेत्यात्र लत्वं निर्वाह्यमित्यर्थः । अधिकरणे ल्युटि कृत इति । नितरां लीयतेऽस्मिन्नित्यधिकरणे ल्युटि युवोरनाकावित्यनादेशे च सार्वधातुकार्धधातुकयोरिति गुणे कृते अनादेशे रूपमित्यर्थः ॥ जीवज्ञानं जीवकर्तृकं ज्ञानम् । जीवशब्दोऽत्र ‘प्रकृतिं विद्धि मे पराम् । जीवभूतां महावाहो’ इत्यत्रेव चेतनार्थः । रमादिचेतना यद्विषये सकलविशेषान्न विजानन्ति । तद्विज्ञानमित्यर्थः ॥ डि्वप्रत्यय इति । भाव इति योज्यम् । डित्त्वात् तनुविस्तार इत्यस्य टिलोपे ‘उपदेशेऽजननासिक इत्’ इतीकारापगमे वेरपृक्तस्येति वकारलोपे च द् इति रूपम् । सत् समीचीनं द् व्यापनं यस्येति बहुव्रीहिरित्यर्थः ।

तर्हि सद्यमिति स्यात् ‘खलां जशोन्त’ इति जश्त्वप्राप्तेरित्यत आह अयस्मयेति । अयोमयेति भाव्ये सति संज्ञायां ‘‘आकडारादेका संज्ञा’’ इत्युक्तत्वेन पदसंज्ञाया अभावाद्रुत्वाद्यभावेन अयस्मयानि पात्राणीत्यादौ यथा छन्दसि रूपं तथाऽत्रापि सत्त्यमिति रूपमित्यर्थः ॥ वक्ष्यमाणत्वादिति । ‘सदातनं सत्यमिति नित्यमेवोच्यते बुधै’रिति वाचारम्भणश्रुतिव्याख्यावसरेऽत्रैव पादे वक्ष्यमाणत्वादित्यर्थः । तथाच तत्रैव तदवयवार्थव्युत्पादनं दर्शयिष्यत इति भावः । सदिति प्रातिपदिकनिर्देशोऽयम् । सदिति पदेन साधुगुणा उच्यन्त इत्यर्थः ॥ इतिवचनादिति । सप्तदशे गीतावचनादित्यर्थः ॥ अभावादिति । वचनादिति । श्रुतौ ‘सच्च त्यच्चाभवत् । इत्युपक्रमे ‘सत्यमभवदि’त्युपसंहारे च श्रवणादित्यर्थः ॥ सत्त्वादिकमिति । उत्तमत्वव्याप्तत्वादिकमित्यर्थः ॥ प्रत्येकं चेति । सदा सत्त्वात् सदा ततेः सदा वैदिकत्वादित्यादिरूपेण सम्बन्ध्यत इत्यर्थः ।

### **यादुपत्यं**

ननूक्तेः प्रत्यक्षानुमानयोरसम्भवेऽपि स्मृतीनां शब्दरूपत्वात्तस्यास्तत्र नासम्भवः । ततश्च वेदेतरप्रमाणेन स्मृतिरूपेणानिरुक्तमिति कुतो न व्याख्यातमित्यत आह स्मृतीनामिति । ‘इतिहारपुराणः पञ्चमो वेदानां वेद’ इत्युक्तत्वादिति भावः ॥ विरोधतादवस्थ्यमिति । वेदेन निरुक्तं वेदेनानिरुक्तमित्युक्तविरोधतादवस्थ्यमित्यर्थः । नन्वेवं निरयनमिति स्यादित्यत आह रो ल इतीति । कृपो रो ल इति सूत्रे रो ल इति विभागेन रस्य लत्वमित्यर्थः ॥ ल्युटि कृत इति । तथा च युवोरनाकावित्यनादेशे धात्वीकारस्य गुणेऽयादेशे च सति निलयनमिति रूपमिति भावः ॥ तनोतेर्डिवप्रत्यय इति । डित्वाट्टिलोपः । डि्वप्रत्यये क्विप्प्रत्ययवत् सर्वस्यापि लोप इति भावः ॥ यती प्रयत्न इत्यस्येति । अत्रेकारोऽनुबन्धार्थः । ततश्च डप्रत्यये टिलोपे रूपमिति द्रष्टव्यम् ॥ अयस्मयादीनि छन्दसीति । एतत्सूत्रवार्तिके क्वचिदुभयमपि भवतीति । तेन भसंज्ञाश्रयणादित्यर्थः । अन्यथा पदसंज्ञायां ‘खलां जशोन्त’ इति जश्त्वे सद्यमिति स्यादिति भावः ॥ वक्ष्यमाणत्वादिति ।

‘सनातनं सत्यमिति नित्यमेवोच्यते बुधैरि’त्यत्रेति शेषः ॥ यम उपरम इति । धातूनामनेकार्थत्वात्प्रकृतार्थलाभ इति भावः ॥

### **श्रीनिवासतीर्थीया**

ड्यद् इति । तथा च तद् अस्माड् ड्यद्प्रत्यये टिभूतस्यान् इत्यस्य लोपे डकारस्य तकारे च सति तद् इति रूपम् । स्मृतीनां वेदैक्याविवक्षया वेदेतरप्रमाणेन स्मृत्याऽनिरुक्तमिति कुतो न व्याख्यायते । विरोदाभावादित्यत आह महिमेति । अत्र वेदेन स्मृत्या कार्त्स्न्येन वक्तुमशक्यत इतिव्याख्यान इत्यर्थः । प्रवर्तन्ते प्रकर्षेण तिष्ठन्ति ॥ ली श्लेषण इति । ततश्च निपूर्वाल्ली श्लेषणे अस्मात् श्लिषन्ति सम्बद्धा भवन्त्यस्मिन्नित्यधिकरणे ल्युट्प्रत्यये लकारटकारयोर्लोपे युकारस्यानादेशे ली अनेति स्थिते सार्वधातुकार्धधातुकयोरिति ईकारस्य ओकाररूपे गुणे तस्य चायादेशे निलयनेति रूपम् । श्रुतौ विज्ञानमिति सत्त्वादाचार्यैर्वीत्यस्यार्थाकथनाद्विशेषेत्युक्तम् ॥ जीवज्ञानं यद्विषये सकलविशेषावगाहि सन् न विद्यत इत्यन्वयः । तेन तकारेण सत् सती समीचीना ततिर्यस्यासौ तद् इति बहुव्रीहिरित्यर्थः ॥ डप्रत्ययेति । डित्वादन् इत्यस्य टिभूतस्य लोपः । ततः पश्चात्सत् त्, च तद् यच्चेति कर्मधारय इत्यर्थः ॥ भसंज्ञेति । तथा च न पदसंज्ञा । भसंज्ञायास्तदपवादकत्वादित्यर्थ ब्रह्यविदिति । प्राप्यं न इति व्याख्याने तत्र ज्ञानिप्राप्यत्वोक्तेस्तद्विरोध इत्यर्थः ॥ ड्वीति । तथा च पूर्ववड् डि्वप्रत्यये डित्वाट्टिलोपे । क्विब्वत्सर्वस्यापि तस्य लोपे तकारमात्रं रूपम् ॥ ड इति । डित्वाट् टिभूतस्यानित्यस्य लोपे य इति रूपम् ॥ प्रत्येकमिति । सदा सत्वात्सदा ततेरित्यादिसम्बन्ध इत्यर्थः ।

### **वाक्यार्थरत्नमाला**

योगप्रदर्शनेत्यतःपरं तमिति पुल्लिङ्गपाठः । तद्दर्शयतीति नपुंसकपाठे तु लाभ इत्येतदिति तदित्यस्यार्थः । अयंतेऽस्मिन्नित्ययनं निश्चितमयनं निलयनमिति प्रादिसमासोभिप्रेत इति भ्रांतिनिरासाय निश्चितमयंत इत्यादिरूपेण विग्रहप्रदर्शनं मूल इति तदाशयं स्पष्टयन्नि-सित्युपसर्गसकारस्य रुत्वं सिद्धवत्कृत्याह । निरुपपदादित्यादि । एवंच निरित्यस्य व्याख्यानरूपं निश्चितमित्येतदयनरूपक्रियाविशेषणं न त्वधिकरणविशेषणमिति सूचितं भवति । एतेनैवैतत्सुधा-यामधिकरणे ल्युडंतायनशब्देन निरः प्रादिसमास इत्यभिप्रेतमिति वदन्नुमर्ज्जीकबौद्धोऽपि **सुधा**यां स्पष्टमुक्तस्यापरिज्ञानेन परास्तम् । अत एव निपूर्वकाल्लीश्लेषण इत्यस्मादित्युत्तरपक्षीयमूलानानुगुण्यमपि तस्येति ज्ञेयम् । उपपदत्वं चोच्चारितत्वमिह विवक्षितमित्यन्तराधिकरण एवोक्तम् । कृपोरिति ॥ कृपो रोल इति सूत्रस्यायमर्थः ॥ ऋलृक् हयवरट् इति सूत्रद्वयसम्बन्धी कथमविभक्तिको निर्देशः कृप, उः रः लः कृपोरोल इतीति भाष्यानुसारेण कृपेति लुप्तषष्टीकम् । ऋकारस्य षष्ठ्येकवचनमुरिति । र इति षष्टी , ल इति लकारः । अत्र च लत्वस्यासिद्धत्वेन पूर्वमुपधागुणे रपरत्वेच वर्णरूपरेफस्य तद्रूप एव लकारः क्वचिद्विधीयते । यथा कल्पत इत्यत्र । तदा कृपेः रेफस्य लत्वमिति सूत्रार्थः । क्वचिच्च ऋ ज्ञत्यत्र एकदेशो रेफसदृशोऽस्ति तस्य लृ इति वर्णैकदेशो लकारसदृश आदेशो विधीयते यथा अक्लृपद् अक्लृप्तेत्यादौ । लृटिच क्लृप इत्यादि सूत्रेषु च । तदा कृपेर्धातोर्य ऋकारस्तदवयवस्य

वर्णैकदेशौ न वर्णावित्युक्तरीत्याऽवर्णस्य रेफस्य अवर्णभूत एव लृकार इति सूत्रार्थः । एकदेशविकारद्वारेण ऋ इति समुदायस्य लृ इत्यादेशो भवति अङ्गीकारादिति । कृपेरिति सूत्रपाठपक्षेऽप्ययमेवार्थः ॥ शिष्टं युक्तिपादे वक्ष्यते ।

यद्यपि भाष्यकारेण कृपो इत्योङ्कारांत एव पाठ उपात्तस्तथापि कृपेरित्येकारान्त-पाठस्याप्युपादानपूर्वकं तद्य्वाख्यानस्य काशिकादौ करणात्सांव्यावहारिकतत्पाठोपादानमित्यदोषः । एतदोऽन्निति नांतपाठस्य भाष्यारूढत्वेऽप्येतदोऽशिति शान्तपाठस्य काशिकादावुपादानात्तदनुसारेण व्याख्यातृप्रवृत्तिदर्शनाच्च । नञ्दुःसुभ्यो हलि सक्थ्योरन्यतरस्यामिति पाठवद्धलि शक्तयोरिति पाठस्याप्युपादानदर्शनाच्च । उक्तं च तत्वबोधिन्याम् ॥ आचार्येण केचिच्छात्रा हलिशक्तयोरिति पठिता इति भाव इति । शेष्यां तूभयथाऽऽचार्येण शिष्याः प्रतिपादिता इत्युभयमपि प्रमाणमिति भाव इति ॥ भाष्ये सूत्रप्रत्याख्यानाभिप्रायेण वा आकालिकडाद्यन्तवचन इति सूत्रप्रत्याख्यानेन आकालञ्चेति सूत्रं कार्यमिति वार्त्तिकृतोक्तावपि आकालिकडित्येतत्सूत्रस्यैव काशिकादावुदाहरणाच्च । सम्भवत्सूत्रप्रवृत्ति माशङ्कते । न चेति । ननूपसर्गस्यायताविति सूत्रे अयतिं प्रत्युपसर्गस्येति अवश्यं व्याख्येयम् । ततश्च निश्चितमयन्त इति मूलानुसारेण निरश्चिनोत्यर्थक्रियायुक्तत्वेन तं प्रत्युपसर्गत्वेऽपि अयत्यर्थक्रियायुक्त-त्वाभावेन तं प्रत्युपसर्गत्वाभावान्निलयनमित्यत्र कथमुपसर्गस्यायताविति सूत्रेण लत्वप्राप्तिशङ्का । न च उपसर्गाः क्रियायोग इति सूत्रे क्रियायोगमात्रस्यैवोपसर्गत्वनिमित्ततयोक्तत्वेन चिनोत्यर्थक्रियायुक्तत्वेऽपि निर उपसर्गत्वमयतिं प्रति सम्भवतीति वाच्यम् । क्रियायोगग्रहणेन यत्क्रियायुक्ताः प्रादयस् तं प्रति गत्युपसर्गसंज्ञा भवन्तीति ज्ञापनेन चिनोतिक्रियां प्रति निरुपसर्गत्वप्राप्तावपि अयतिं प्रति प्राप्तेः । अत एव भाष्ये वार्त्तिकमारब्धं गत्युपसर्गसंज्ञाप्रक्रियायोगेत्क्रियायुक्तास्तं प्रतिवचनमिति । अत एवैतद्वार्त्तिकवचनं मूलीकृत्योपसर्गा इत्येतत्सूत्रीयमञ्जर्यां क्रियायोग इत्येतद्य्वावर्त्यतया प्रगतो नायकोऽस्माद्देशात्प्रनायको देश इति काशिकोदाहृता प्रत्युदाहरणोपपादनावसरे । नन्वत्रापि गमिक्रियायोगोऽस्त्येवेत्याशङ्कामुत्थाप्य सत्यं प्रादयः पुनरेवमात्मकाः । यत्तु श्रुतायां क्रियायां तामेव विविषन्ति । अश्रुतायां तु ससाधनां क्रियामाक्षिपति तत्र क्रियायोगग्रहणसामर्थ्याद्यत्क्रियायुक्ताः प्रदायस्तमेव प्रति गत्युपसर्गसंज्ञा भवंतीत्ययमर्थो भवति । अत्र यत्क्रियायुक्तो न सङ्गच्छति प्रयुज्यते । यस्तु प्रत्युज्यते न तत्क्रियायुक्तः प्रादिरिति नास्ति एव प्रसङ्ग इत्युक्तिः । तथोत्सर्गात्सुनोतीत्यादिसूत्रेष्वपि निःसावक इत्याद्युपपादनावसरे तादृगुक्तिस्तनुसारेण रमादावपि तत्र तत्र तस्मान्निलयनमित्यत्र निर उपसर्गस्यायताविति सूत्रेण लत्वप्राप्तिशङ्का अनुपपन्नेति चेत् ॥ अत्र ब्रूमः ॥ यत्तु मंजर्यां जयं क्रियायोगग्रहणसामर्थ्येनास्य धातोः क्रिययायुक्ताः प्रादयस्तमेव धातुं प्रति प्रादेर्गत्युपसर्गसंज्ञेत्यादिकमुक्तम् । कुसुमविकासेत्वत एव भाष्ये वार्त्तिकमारब्धम् । गत्युपसर्ग संज्ञाःक्रियायोगे । यत्क्रियायुक्तास्तं प्रति गत्युपसर्गसंज्ञे इति वचनमितीत्युपष्टंभकतयोक्तम् । शेष्यामप्युपसर्गात्सुनोतीति सूत्रे यत्क्रियायुक्ताः प्रादयस्तं प्रति गत्युपसर्गसंज्ञे इति वचनादित्युक्तम् । एवमन्यत्रापि । तथापि तत्सर्वमेवंविधमुपसर्गत्वं प्रायोऽस्तीत्यभिप्रायेणैव । न तूपसर्गसङ्ग्रहणं यत्र तत्र सर्वत्रैवंरूपमेव विवक्षितमिति नियमः । व्यभिचारदर्शनात् ।

तथाहि । य उद्वतो निवतो यासिबप्सद् इत्यत्रोपसर्गाच्छन्दसि धात्वर्थे इति पञ्चमप्रथमसूत्रेण सत्साधनधात्वर्थे वर्त्तमानादुपसर्गाद्वतिप्रत्ययः सर्वसम्मतः । न चोदादेः क्रियायोगोऽस्ति येनोक्तरीत्या उपसर्गत्वं स्यात् । ततश्च यत्क्रियायुक्ता इत्यादेस्तत्र व्यभिव्यचारः । तथा प्रागतोऽध्वानं प्राध्वोरथ इत्यत्रोपसर्गादध्वन इति पञ्चमगतसूत्रेण समासान्तोऽप्रत्यय इति स्थितिसूत्राप्युक्तानुपपत्तिरेव । तथा प्राणसंमुखमित्यत्र उपसर्गाच्चेति सूत्रेण प्रगता नासिका अस्येति नासिकाशब्दान्तबहुव्रीहेरच्प्रत्यये नासिकाया नसादेशे उपसर्गाद्बहुलमिति सूत्रेण उपसर्गस्थान्निमित्तात्परस्य नसो नकारस्य णत्वमिति स्थितिस्तत्रापि क्रियायोगाभावेन यत्क्रियायुक्ता इत्यादेर्व्यभिचारस्तथा प्रगता आपो अस्मिन्निति प्रापमित्यत्र ऋक्पूरब्धू इति सूत्रेण समासांते अकारे अप्शब्दगताकारस्य द्य्वन्तरूपसर्गेभ्योप ईदिति सूत्रेण उपसर्गात्पराप्शब्दगताकारस्य र्ज्ञकारे प्रेयमिति भवति । तत्रापि प्रशब्दस्य क्रियायोगाभावेन उपसर्गत्वाभावायत्तोक्तलक्षणस्य व्यभिचारः । तथा प्रकृष्टानामस्माकम् इति प्राणः शूद्रः प्रणो राजा इत्यादौ काशिकोदाहृते बहुवचनस्य वस्नसाविति सूत्रेण षष्ठीबहुवचनांतस्यास्मछब्दस्य नस्भावे उपसर्गादनोत्पर इत्येवं सूत्रपाठे सत्यपीति । तदर्थस्तूपसर्गात्परस्य नसो नकारस्य णत्वं भवति अनोत्परे ओकारे परतो नभवतीति । अत एव प्राण आवुं वीत्यादौ णत्वप्रप्तावपि प्रनो मुंचतमित्यत्रौकारस्य परत्वन्नकारस्य णत्वं न जातमिति । अयमीयेति, एवं सति प्रणोन वयस्ये अच्छेत्यादौ परत ओकारस्य सत्वादव्याप्तिः । प्रनःपूषेत्यादौ परत ओकाराभावादतिव्यप्तिरिति दूषणमायातीत्यतोऽनोत्पर इत्येतत्पदमिति भावः । भाष्यकारोऽनोत्पर इत्येतदपनीय बहुलग्रहणं च कृत्वा उपसर्गाद्बहुलमिति सूत्रं कृतवान् । एतच्च मञ्जरीरमादौ स्पष्टम् । उपसर्गस्थान्निमित्तात्परस्य नसो नकारस्य णः स्याद्बहुलमिति सूत्रार्थः । अत्रापि प्रेत्यस्य क्रियायोगाभावेन उपसर्गत्वाभावापत्या उक्तलक्षणस्य व्यभिचारः । एवमन्यत्रापि दृष्टव्यम् । अत एव द्व्यन्तरूपसर्गेभ्य इति उपसर्गाच्चेति उपसर्गादध्वन इति च सूत्रे उपसर्गग्रहणप्राद्युपलक्षणं प्रशब्दस्य नासिकां प्रति उपसर्गत्वा-भावादित्यादिकं काशिकायां मञ्जर्यादौ च समाहितम् । तथा यैः प्रादिभिः क्रियाशब्दयोगे सति क्रियाशब्दं प्रत्युपसर्गसंज्ञा लब्धा ते सम्प्रत्यनु उपसर्गसंज्ञा अपि गृह्यन्ते इत्युपसर्गात्सुनोतीत्यादिसूत्रे मञ्जरीकृतोक्तम् । भाष्यकारेण तु अनवकाश एवैते विधयो वचनप्रामाण्याद्भविष्यंतीति उक्तस्थले प्राप्तव्यभिचारस्य समाधानं कृतम् । एवं च सति प्रसज्यमानक्रियायोगानिमित्तकमेवोपसर्गत्वमिति नियमाभावादुपसर्गात्सूनोतीत्यादिसूत्रेषु निःसेचक इत्यादिप्रत्युदाहरणप्रदर्शनेनोपसर्गत्वावधारण-वदुपसर्गस्यायतावितिसूत्रीयवृत्यादिग्रन्थेषु .........अधिकरणटीकायां यदुपतीये च आतोऽनुपसर्गे क इत्येतत्सूत्रविषये एवं समाहितम् । क्रियायोगनिमित्तकोपसर्गत्वविवक्षाऽत्रेत्यवधारणाभावाच्च कथंचिदपि उपसर्गत्वमभिप्रेतमित्येव वक्तुं शक्यतया निरश्चिनोत्यर्थक्रियायोगेऽपि अयतिं प्रति उपसर्गत्वोपपत्या निलयनमित्यत्रोपसर्गस्यायताविति सूत्रेण तत्वप्राप्तिशङ्काया उपपन्नत्वम् ।

किं चोपसर्गात्सुनोतीत्येतत्सूत्रकाशिकामंजर्यादौ अभिषावयतीति तत्प्रयोजको हेतुश्चेति प्रयोजकण्यंते ण्यर्थभूतप्रयुक्तिविशेषकत्वेऽभेः सुनोतिं प्रत्युपसर्गत्वाभावान्न षत्वम् । अभिसावयतीति भवति । यदातु ण्यन्ते अभिषवविषयाप्रयुक्तिर्न तु प्रयुक्तेः । प्रकृत्यर्थविशेषकाभिना योग इति पक्षस्तदोपसर्गत्वादुपसर्गादिति सूत्रेण भवितव्यमेव षत्वेन । अभिषावकीय तीत्यत्र तु यदा अभिषावकमिच्छतीत्यभेः सुनोतिना संबन्धो विवक्ष्यते तदा सुनोतिं प्रत्युपसर्गत्वादस्त्येव षत्वम् । यदातु सावकमभीच्छतीति क्यजर्थेनेच्छयाऽभेर्योगस्तदा सुनोतिं प्रत्युपसर्गत्वाभावेन षत्वाप्राप्तेरभि सावकीयतीति भवतीति विवेकप्रतिपादानादुपसर्गत्वस्य विवक्षाधीनत्वसिध्या यत्क्रियायुक्ता इत्येतन्न सार्वत्रिकमिति सिध्यति । अत एव मञ्जर्यामुक्तोदाहरणद्वयोपपादनानन्तरं किन्तु प्रकृत्यर्थेन संसृष्टस्य प्रयुक्तिमात्रस्याभिना योगः कीदृश इति चिंत्यमिति वृत्तिग्रन्थेऽस्वारस्यं प्रतिपादितम् । भूधातुवृत्तौ काशिकायां च भाव इत्यत्र श्रिणीभुवोनुपसर्ग इत्याकारके भावे च घञ् । उपसृष्टात्तु ऋदोरबित्यप प्रभव इतीत्याद्युक्त्वा राज्ञां प्रभाव इत्यत्र प्रकृष्टो भावः प्रभाव इति प्रादिसमासः प्रत्ययार्थ एव प्रशब्देन विशेष्यते । न प्रकृत्यर्थ इति क्रियायोगाभावादनुपसर्गत्वाद्घञः सिद्धिरित्युक्ततया प्रतीतधात्वर्थ-विशेषकत्वं परित्यज्याप्रतीतप्रत्ययाविशेषणत्वविवक्षेति प्राप्तिश्च । तुंजे तुंजे य उत्तर इत्येतदृक्स्थ सुष्टुतिशब्दव्युत्पादनपरवेदभाष्येऽपि सुशब्दस्य स्तुधात्वर्थेन प्रत्ययार्थकरणेन च सम्बन्ध इत्यङ्गीकारे सकृद्वा सम्बन्धः क्रमेण वेत्यादि विकल्पनिराकरणेऽप्युक्तसम्बन्धप्राप्तेश्च । किञ्चोपसर्गाः क्रियायोग इत्येतदुदाहरणे प्रणयतीत्यत्रान्यत्रापि प्रणयतीत्यादौ प्रकर्षेण नयतीत्यादिरूपेण प्रेत्यस्य कर्षतिना योगान्नयत्यादिकं प्रत्युपसर्गत्वाभावान्नकारस्योपसर्गादसमासेऽपीत्यनेन णत्वं न स्यात् । एवं णदधातोः प्रणदतीत्यादावपि । यदि च प्रेत्यस्यैव प्रकर्षार्थः स एव तत्र व्यवह्रीयते न तु कर्षतिना प्रस्य योगः । नयत्यादिक्रियासन्निधाने सति ससाधनक्रियावाचित्वस्य प्रभाव इत्यत्रेवानाश्रयणीयत्वाद् इति मन्यसे तर्हि निर्वियोगात्ययादेशातिक्रमे लाभनिश्चित इति प्रसादोदाहृतश्लोकोक्तनिश्चितार्थमादाय निरित्यस्य निश्चितमिति व्याख्यानमिति प्राप्तेर्न चिनोतिसम्बन्धप्राप्तिरिति समम् । एवमातोऽनुपसर्गे क इत्येतत्सूत्रीयानुपसर्ग इत्येतद्व्यावर्त्यगोसन्दाय इत्यत्र समः सम्यगिति अंचतियोगोऽपि नास्तीति ददातिं प्रत्यनुपसर्गत्वाप्राप्तेः कप्रत्ययाप्राप्तिरपि सम्भवति । प्रगतो नायकोऽस्माद्देशादिति प्रनायको देशः निर्गताःसेचका अस्माद्देशादिति निःसेचक इत्यादौ तु क्रियासंनिधानरहितेऽस्वपदविग्रह-प्रादिसमासभूतप्राचार्य इत्यादाविव प्रादीनां गतार्थे वृत्या ससाधनगमिक्रियासम्बन्धः । न तु नरो निश्चितमितिवत् प्रेत्यस्य प्रगत इति व्याख्यानमित्यदोषः । अपि च प्रणिभवति प्रणिनदतीत्यादौ णिना व्यवधानात्प्रस्योपसर्गत्वप्राप्तेर्धातुयोगेऽङ्गीकार्ये उपसर्गपरत्वाभावे नणोर्णत्वाप्राप्तिः । नदेति नकारस्योक्तसूत्रेन णत्वप्राप्तिश्च तथाचोक्तरूपानुपपत्तिः । कथंचिदुपपत्तिस्तु प्रकृतेऽपि तुल्या । उपसर्गात्सुनोतीत्यादिसूत्रस्थोपसर्गपदस्येवोपसर्गस्येति सूत्रगततत्पदस्थोपि निलयनमित्येतच्छ्रौत-प्रयोगान्यथानुपपत्या कथंचिन्नेयत्वं मत्वैव तत्सूत्रेण लृत्वप्राप्तिशङ्काप्रवृत्तेरिति सिद्धत्वाच्चेत्यलम् । तस्मादुपसर्गाद्धात्वर्थ इत्यादिसूत्रेष्विवोपसर्गस्येति सूत्रेऽप्युपसर्गपदस्य भाष्यादुक्तरीत्या कथंचिदुप-सर्गपरत्वाद्वा निरुपसर्गव्याख्यानभूतनिश्चितमित्यस्य क्रियाविशेषणत्वादिति प्रकाराश्रयणाद्वा निर उपसर्गत्वसम्भवान्निलयनमित्यत्र कथमुपसर्गस्येत्यादिना परेणोक्तं दूषणमनुपपन्नतरम् । उपसर्गस्याप्ययताविति । अत्र सूत्रे हि द्वौ पक्षावभिमतौ । अयतावित्येतदनुवृत्तरेफविशेषणमित्येकः । तदाऽयतौ परतो रेफ उपसर्गसंबन्धी तस्येर्त्थः । उपसर्गविशेषणमित्यपरः । तदा त्वयतौ परतो य उपसर्गस्तस्य सम्बन्धी यो रेफस्तस्येत्यर्थः । आद्ये पक्षे प्लायते पलायित इत्यत्र सवर्णदीर्घलक्षणैकादेशस्याचः परस्मिन्पूर्वविधावित्यनेन स्थानिवद्भावादयतेरुपसर्गस्य च विभागे सत्यकारेण व्यवधानप्राप्तावपि येन नाव्यवधानं तेन व्यवहितेऽपीति वचनप्रामाण्यादेकेन वर्णेन व्यवधानेऽपि लत्वं भवति । प्लायत इत्यत्र तु श्रूयमाणेनैव यकाराख्यवर्णेन व्यवधानेप्युक्त न्यायेन लत्वं भवति । उपसर्गविशेषणत्वपक्षे तु प्रपरोपसर्गगतरेफयोः परिगतरेफस्य च स्थानिवद्भावद्वारा शास्त्रीयं वा श्रूयमाणावर्णेन लौकिकं वा व्यवधानं न बाधमित्येषा कल्पना नाश्रयणीया । प्राद्युपसर्गस्यायतिना व्यवधानाभावात् । परंत्वेतत्पक्षे प्रत्ययते इत्यत्राप्ययतिपरोपसर्गसम्बन्धिरेफसत्वाल्लत्वप्राप्तिः । रेफविशेषणत्वे तु सङ्घातेन व्यवधानान्न तत्प्राप्तिरिति शङ्का प्राप्नोति । तत्परिहारस्त्वेतत्पक्षावलम्बिभिः प्लत्यव्यत इति लत्वं भवत्येवेति कृतः । आद्यपक्षावलंबिनस्तु न भवत्येव लत्वमिति मन्यते इति स्थितिः । अधिकं मञ्जर्यादौ । तत्राद्यपक्षानुसारेणोपसर्गस्येत्यस्य तस्थरेफस्येस्येत्यर्थः । द्वितीयपक्षानु-सारेण तु उपसर्गस्य अयतौ पर इति यथाश्रुतमेव । लत्वाविधानादित्यत्र तु उपसर्गसम्बन्धिरेफस्येति योज्यम् । आद्ये पक्षे प्रपराद्युपसर्गस्थलवन् निरुपसर्गे वर्णान्तरेण धातुव्यवधानं शास्त्रीयं वा लौकिकं वा नास्त्येव । निरित्यस्यैव निश्चितमित्येतद्य्वाख्यानमिति प्रागुपपादितत्वाच्च चिनोति नीव्यवधानाद-व्यवहितपरत्वं नास्तीति वदन् उमर्जीकबौद्धोऽपि परास्तः । अधिकं तद्बौद्धधिक्कारे द्रष्टव्यम् । उपसर्गस्यापीत्यपिशब्दस्य तु न केवलकृतेः कृपो रोल इत्यनेन लत्वविधानम् । अपि तु उपसर्गस्याप्युपसर्गस्यायताविति सूत्रेण लत्वविधानमस्तीति समुच्चयोऽर्थः ।

योगविभागाश्रयणेन लत्वमिति समाधानस्य मूले प्रतिपादयिष्यमाणत्वेन रेफान्तत्वे च वक्ष्यमाणरीत्या योगविभागानर्थक्यप्रसङ्गात्तद्वारणाय रेफांतत्वपक्षमनाश्रित्य सान्तत्वमादायैवोप-सर्गस्येति सूत्रप्रवृत्यभावं वर्णयति । निस्दुस् इत्येतयोरिति । वृत्तावुक्तत्वेनेत्यनन्तरं निलयनमित्यत्र च विद्यमाननिसो रुत्वस्यैवासिद्धत्वेनेति पूरणीयम् । एवमत्र निस्दुस् इत्येतयोरिति वृत्तिवाक्योदाहरणे सविवृत्तावुक्तत्वेनेति स्पष्टमुक्तमप्यवगणश्च निस एवात्र प्रकृतत्वेन दुसो ग्रहणस्य व्यर्थत्वादिति यद्दूषणमुमर्जीकबौद्धैरुक्तं तत्किं मूलकमिति त एव जानन्तु । अधिकं तद्बौद्धधिक्कारे ज्ञेयम् । पूर्वत्रासिद्धमिति । त्रिपाद्यामपि पूर्वं प्रति परं शास्त्रमसिद्धमित्यपि सूत्रार्थसत्वात्परं रुत्वं प्रति पूर्वस्य लत्वस्यासिद्धत्वादित्यर्थः । इष्टसिध्यर्थत्वेनेति । यावदिष्टसिध्यर्थत्वेनेत्यर्थः । ततश्च लत्वस्येव रुत्वासिद्धत्वाभावस्यापि योगविभागादेव सिद्धिरित्याशयः । अन्यथेति । तत्कार्यलत्वस्य कुत्राप्यप्रवृत्तेरिति भावः । योगविभागस्येष्ट सिध्यर्थत्वमिति तु सहसुपेतिसूत्रीयसहेति योगो विभज्यते । योगविभागस्येष्टसिध्यर्थत्वमिति तु सहसुपेतिसूत्रीयसहेति योगो विभज्यते । योगविभाग-स्येष्टसिध्यर्थत्वात्कतिपयेत्यादिसच्छन्दस्येवेत्येतत्सिद्धान्तकौमुदीरमायां योगविभागस्येष्टसिध्यर्थत्वादेवेति प्रतिपादनाद् इदितो नुन्धातोरिति सूत्रीयकैय्यटादौ धातोरिति योगविभागस्योक्तरीत्यैवोपपादनाच्च सिद्धमिति ज्ञेयम् । योगविभागाश्रयणेन समाधिमाक्षिपति । नन्वित्यादिना । निरित्ययमुपससर्गः रेफान्त एव । स्वत एव रेफान्तः । नत्वंत्यसकारस्य रुत्वप्रयुक्तरेफान्त इत्यर्थः । अयमित्यनेन रेफान्तत्वसान्तत्वविवादविषयनिश्चयार्थकोपसर्गत्वाकारेण निर्देशस्य विवक्षितत्वात्सान्तरेफान्तत्व-प्रतिज्ञाभावः । रेफान्तेवा रेफान्तत्वप्रतिज्ञाभाव इति सिध्या सांत एवायमुपसर्ग इत्युत्तरग्रन्थेऽपि उक्ताकारेणैव निरित्युपसर्गस्य निर्देशप्राप्तेः रेफान्तः सान्त एवेति वा रेफान्तो रेफांतो नेति वा उत्तरग्रन्थादप्राप्त्या तत्प्राप्त्याश्रयणेन व्याघातचोदनम् उमर्जीकबौद्धस्य भ्रान्तिमूलकमिति सुज्ञानां स्पष्टमेवेति ज्ञेयम् । अत एवैतदोशिति सूत्रस्य शान्ततया वृत्तौ पाठः । एतदोन्निति नांततया भाष्योपात्तः पाठः । एवं पाठभेदे सति नांतो वाऽयं प्रत्ययः शान्तो वेति विचारावसरे नान्तत्वशान्तत्वलक्षणरूपद्वयमपि विहायैतद इत्येतत्सूत्रविहितप्रत्ययत्वेनैतदनुवादं कृत्वा तस्य नांतत्वादिकं ग्रन्थभेदेन विधीयत इत्यादेः सर्वसंमतत्वात् । अनोनुडिति सूत्ररमायां नुडिति टिद्वानुगतिकिद्वाऽयं प्रत्यय इत्यादिविचारस्य अक्षण्वत इत्युदाहरणमाश्रित्य कृतत्वाच्च अन्यथोक्ते स्थलद्वयेऽपि नान्तोयं शान्तो न । नान्त एव शान्तो नेत्यादिरूपेणोक्तौ विधानवैयर्थ्यस्य व्याघातस्य च दुष्परिहारत्वं स्यात् । अधिकमुक्तं बौद्धधिक्कारे । तस्य चेति । उपसर्गस्थ रेफस्येत्यर्थः । उपसर्गेति सूत्रप्रवृत्तिविचारः प्रागेव कृतः । नास्तीति । ज्ञापकाभावादिति भावः । काशिकाकृत्संमतिमाह । यथोक्तमिति । अत्र यथोक्तमित्यनन्तरं वृत्तिकृतेट्प्रकरणस्थनिरःकुष इति पाठः । इति वक्तव्य इति । प्रादिषु निसिति पाठान्निसस्तपतावनासवेन इत्यष्टमतृतीयस्थसूत्रे निर्देशादंतात्यन्ताध्वदूरपारसर्वानंत्येषु ड इति तृतीयद्वितीयगतसूत्रीयनिसादेश इति वार्त्तिकनिर्देशाच्चेति भावः ।

ज्ञापनप्रयोजनमाह । तस्य हीति । प्रयोजनमिति सम्बन्धः । भवतीत्यतः परम् इतिशब्दोऽध्याहार्यस्तेन प्रयोजनमित्यस्य सम्बन्धः । नसोऽपि कृते रुत्वे लत्वं स्यादित्यत आह । निसो हीति । उक्तं चेति । निस्दुस्इत्येतयोरिति प्रागुदाहृतवृत्तिव्याख्यावसर इति स्पष्टम् । रमाकृत्संमतिमाह । उक्तं च नव्येनापीति । निर्देशात् सूत्रवार्त्तिकनिर्देशादित्यर्थः । तत्र निरःकुष इति सप्तमस्थं सूत्रम् । सुदुरोरधिकरण इति तु अन्तात्यन्ताध्वदूरेति सूत्रवार्तिकमुदाहृतमिति ज्ञेयम् । उपलक्षणं चैतत् । सुषामादिषु चेत्येतदष्टमतृतीयसूत्रीयकाशिकायां निर्दुर्शब्दयोश्च क्रियान्तरविषय-त्वादनुपसर्गत्वे सति पाठोऽयमिति निःषेधः, दुःषेध इत्युदाहरणोपपादनात् । तन्मञ्जर्यामपि निरदुर इत्येतयोरित्यादेर् गमिक्रियाविषयौ हि तौ । निर्गलः सेधो, निःषेध इत्यादेश्चोक्तेरित्यपि ज्ञेयम् । सान्तयोरेवेत्यादौ दुरोऽपि ग्रहणमुभयोपपादनेन स्पष्टत्वार्थम् । अत एव सान्त एवायमुपसर्ग इत्यादि वक्ष्यति । सांतयोरेवेति । गणपाठे वृत्तौ च प्रादिगणोदाहरणावसरे तयोरेवोदाहरणात् । साम्प्रतमेव नवीनैः रेफान्तयोरपि तत्समकक्ष्यतया पाठः क्रियत इति भावः । अत एव निरःकुष इति सूत्रीयकाशिकायां निस इति वक्तव्ये निर इति निर्देशेनेत्युक्तया निसएव सर्वसिद्धमुपसर्गत्वं निरस्तु निर्देशेन ज्ञापितमिति निस्निरोः साम्याभाव इति सूचनं चोपपन्नम् । इति वक्तव्य इत्येतन्मञ्जर्यां प्रादिषु निसिति पठ्यते तथा निरस्तपताविति निर्देश इति भाव इत्युक्तमेव च साधकमिह टीकायामुक्तम् । रेफान्तत्वाश्रयणेन प्रवृत्तहरदत्ताद्युक्तिस्तु भाष्यविरोधादयुक्तेति टीकाकृदेव वक्ष्यतीति ज्ञेयम् । सौत्रनिर्देशादिति । अभिनिसः स्तनः शब्दसंज्ञायामित्यष्टमतृतीयेऽभिनिस् इत्यस्मादुत्तरस्य स्तनतेः सकारस्य मूर्धन्यादेशविधायकसूत्रनिर्देशादिति अन्तात्यन्तेतिसूत्रीयनिसोदेश इति वार्त्तिकनिर्देशादिति छन्दसि निष्टर्क्यदेवहूयेति तृतीयप्रथमसूत्रकाशिकायां निस्पूर्वादिति निसःसत्वमिति श्लोकवार्तिके चोक्तेरिति च ज्ञेयम् । अयोगवाहानामिति ।ऊह्यन्ते प्रयोगेषु श्रूयन्ते तेवाहा न युज्यन्ते प्रत्याहारलक्षणेन संबध्यन्तेऽयोगास्तादृशा वाहा अयोगवाहा इत्ययोगवाहशब्दार्थो यस्मादयुक्त इत्यादिभाष्येण सूचित इति ज्ञेयम् । यद्यपि भाष्ये अथवाऽविशेषेण उपदेशः कर्त्तव्य इत्येव प्रकरणमारब्धम् । तथापि इमे अयोगवाहा इत्यादौ प्राक् क्व पुनरेषामुपदेश इति अयोगवाहानामुपदेश इति च षष्ट्यन्तस्याप्रकृतत्वात्तदनुवृत्यभिप्रायेणोक्तमयोगवाहानामविशेषेणेति प्रकरण इति । यस्मादयुक्ता अनुपदिष्टा एव वहन्ति श्रूयन्ते अतो विसर्जनीयजिह्वामूलीयोपध्मानीयानु-सारानुनासिक्ययमा अयोगवाहा इत्यादिहयवरडिति सूत्रीयभाष्ये स्पष्टम् । निष्कृतमित्युपलक्षणम् । निष्पीतमित्यपि ज्ञेयम् । उपसर्गाः क्रियेति सूत्रे रमायामुक्तयनुसारेणेदम् ।

अयोगवाहानामविशेषेणोपदेशकरणप्रयोजनत्वेन उपधासंज्ञामभिधाय तत्प्रयोजनत्वेन निष्कृत-मित्यादौ इदुदुपधस्य चाप्रत्ययस्येति सूत्रेण षत्वसिद्धिमभिधाय नैतदस्तीत्यादिना तत्प्रयोजन प्रत्याख्यानं च कृतम् । इदुदुपधस्येति सूत्रे तावद् विसर्जनीयस्येति अनुवर्तते । तत्र इदुदुपधस्य विसर्जनीयस्य प्रत्ययभिन्नस्य षत्वमित्यर्थे किल उपधासंज्ञोपपत्यर्थमुपदेशो विसर्जनीयस्य सार्थकं स्यात् । न चैवं किं तर्हि सकारो विशिष्यते इकारोकारौ उपधाभूतौ यस्येति । ततश्च निस्दुसिति सान्तोपसर्गाभावे तदुपधस्य सकारस्येति भाष्योक्तिरयुक्ता यस्मादिति भाष्यकारस्य सान्तौ इमौ उपसर्गौ संमताविति भावः । अधिकं भाष्यकारानभिमतेश्चेत्येतट्टीकोपपादनावसरे वक्ष्यामः । वामनोक्तेश्चेति । निस्दुस्इत्येतयोरिति पूर्वोदाहृतवाक्यस्थलृत्वाप्राप्तिरित्यस्य निरयणं दुरयणमित्यत्र लत्वं न भवतीति व्याकृतिपूर्वकोऽयं तदर्थानुवाद इति न दोष इति बोध्यम् । वामनो हि जयादित्यकृतकाशिकोत्तरकाशिकाकृदिति प्रसिद्धमेव । निलयनमित्यादि ग्रामाणिकप्रयोगास्तु कथंचिदुपपाद्या इति तस्याशय इत्यप्यनेन सूचितं भवति । उपलक्षणं चैतत् । छन्दसि निष्टर्क्यदेवहूयप्रणीयोन्नीयोच्छिष्येत्यादिसूत्रे निष्टर्क्यशब्दे सकारान्तनिस एवाभिप्रेतत्वादित्यपि ज्ञेयम् । उक्तं च श्लोकवार्त्तिके । निष्टर्क्ये व्यत्ययं विद्यान्निसः षत्वं निपातनादिति । कृतीछेदन इत्यस्मान् निस्पूर्वाद् ऋदुपधाच्चेति क्यपि प्राप्ते ण्यद् आद्यंतविपर्ययश्च निसः षत्वं निपात्यते निष्टर्क्य चिन्वीत पशुकाम इति काशिकायां व्याख्यानाच्च । अयमिति रेफान्तत्वसान्तत्वविवादविषयो निश्चयार्थ उपसर्ग इत्यर्थः । नव्योक्तं सूत्रवार्त्तिकनिर्देशमप्रयोजकत्वेन निराह । निर इत्यादि । अत्र सूत्रवार्त्तिकनिर्देशेऽपीति पाठः । क्वचित्सौत्रादिनिर्देशेऽपीति पाठस्तत्रापिपदं वार्त्तिकसङ्ग्रहाय । सौत्रेत्येव पाठस्तु तदुत्तरवाक्यस्थसौत्रपदं दृष्ट्वा लेखकागतः । तद्वाक्ये निरःएकस्यैव ग्रहणात् । केचित्तु सौत्रपदं तंत्रेणोपात्तम् । सूत्रविवक्षायां सूत्रकारीयेत्यर्थः । वार्त्तिकविवक्षायां सूत्रसम्बन्धिसौत्रं वार्त्तिकमिति वार्त्तिकेत्यर्थः । तथाच निर्देशविशेषणद्वयानुसारेण सूत्रकारीयनिर्देशोपि वार्त्तिकप्रयोजनविशेषमनपेक्ष्य सकलप्रयोजनोद्देशेन यत्र यत्र प्रदेशे प्रयोजनसिद्धिस्तत्र तत्रोपदेशः कार्य इत्यर्थ इति कैय्यटे निर्देशेऽपि चेति फलतीति न दोष इत्याहुः । प्रादिष्वपाठादिति । आधुनिकपाठस्त्वप्रयोजक इति प्रागेवोक्तम् । भाष्यकारानभिमतेश्चेति । भाष्ये हि प्रागुद्देश्यतया प्रकृतानयोगवाहान्सम्बन्धितयाभिप्रेत्याथवाऽविशेषणोपदेशः कर्त्तव्यः ।किं प्रयोजनम् । अविशेषेण संयोगोपधासंज्ञात्वोक्तया द्विर्वनस्थानिवद्भावप्रतिषेधा इत्ययोगवाहानामविशेषेणोपदेशस्य प्रयोजनानि प्रतिज्ञाय तदुपपादनावसरे उपधासंज्ञाच प्रयोजनम् । निष्कृतं दुष्कृतम् । निष्पीतं दुष्पीतम् । इदुदुपधस्य चाप्रत्ययस्येति षत्वं सिद्धं भविष्यतीत्युक्त्वा नैतदस्तीत्यादिना तत्प्रयोजनप्रत्याख्यानं च कृतम् ।

यदीदुदुपधग्रहणेन विसर्जनीयो विशेष्येत । इदुदुपधस्य विसर्जनीयस्य प्रत्यभिन्नस्य षत्वं भवतीति । तदा विसर्जनीयस्याल्युपदेशाभावादल्त्वाभावेनांत्यादलः पूर्ववर्णस्योपधासंज्ञाया अप्राप्त्येदु-दुपधस्येति सूत्रेणेदुदुपधस्य निष्कृतमित्यादिगतविसर्जनीयस्य षत्वं न भवतीति तत्सिध्यर्थमुपधा-संज्ञार्थकाविशेषेणोपदेशः सार्थकः स्यान्न चैवम् । किन्तु इदुदुपधस्येति सकार एव विशेष्यते । इदुदुपधस्य सकारस्य यो विसर्जनीयस्तस्येति । तथा च सकारस्याल्मध्ये उपदेशात्तत्पूर्वस्येकारादेरुप-धासंज्ञासम्भवतीति षत्वसिद्धिरिति । तेन च निष्कृतं निष्पीतमित्यादौ षत्वाश्रयो विसर्जनीयः स्वप्रकृतिभूतरेफं प्रति प्रकृतिभूतसकारमाश्रित्याङ्गीकृत इति प्राप्तं भवति । तथाचालि रेफस्योपदेशेन विसर्जनीयप्रकृतितया रेफमात्रोपादानसम्भवेऽपि तत्परित्यागेन रेफं प्रति प्रकृतिभूतसकारस्यै-वोपादानकरणेन निसिति सान्त एवोपसर्ग इति भाष्याभिप्रेतमिति सिध्या तद्बालादेवार्थतो रेफान्तोऽयमुपसर्गो नेत्यपि प्राप्त्या भाष्याभिमतत्वसिद्धेरिति भावः । अत एव गूढार्थदीपिकायां भाष्ये इदुदुपधस्य सकारस्येति । सकारान्तावेतावित्याशयेनोक्तमिति भाष्यवाक्यस्थसकारप्रयोगबलेनेमौ सकारान्तौ न रेफान्तावित्याशयो भाष्यकारस्येत्युक्तम् । अन्यथेति पक्षाश्रयणे नेति वचनापत्तिः । रमाकृतातूपसर्गाः क्रियायोग इति सूत्रे निस्दुस् इति सान्ताविति भाष्यानुसारेण प्रतिज्ञां कृत्वा निसस्तयताविति निर्देशात् । अयोगवाहानामविशेषेणेति प्रकरण इत्यादेष्टीकोक्तस्यैव हेतुत्वेना-भिधानाच्च । उपसर्गस्यायताविति सूत्रे वामनोऽप्येवमिति चोक्तेः । रेफान्तत्वपक्षस्तु भाष्यासंमत इति सूचनाय निरःकुषः, सुदुरोरधिकरणे इति निर्देशाद्रेफान्तावपीति तत्रैव सूत्रे हरदत्त इति हरदत्वमतत्वेनोक्तः । तावतापि भाष्यसंमतत्वसिद्धिः । अन्यथा विसर्जनीयस्येदुदुपधस्येति न विशेषणं किन्तु रेफ एवेदुदुपधस्येति विशिष्यत इति भाष्यकारो वदेत् । सकारो विशिष्यत इति वदंश्चाकुशलः स्यात् । नहि हरदत्ताद्युक्तिमाश्रित्य भाष्यकाराकुशलतां कोऽपि मन्यते । एतेनैव भाष्यकारीय-निषेधकवचनस्य केनाप्यदृष्टत्वात्तद्बलेन भाष्यानभिमतिसिद्धिर्न वक्तुं शक्येति वदन्नुमर्जीकबौद्धोऽपि प्रत्युक्तः । तत्र तत्र भाष्योक्तिमात्रं मूलीकृत्य विपरीतोक्तयभावेऽपि पक्षान्तरानादरणस्य स्वयमभिधानेन स्वव्याघाती च । इहतु विशेषविधानपरत्वाभावे भाष्यकाराकौशल्यरमोक्तया रूपबाधकेन शेषनिषेधप्रती-तिसम्भव इत्युक्तमेव । यदपि व्याकरणे क्वचिदपि रेफान्तत्वेन व्यवहाराभावात्तदनभिमतत्वमिति पक्षान्तरमाशङ्क्य नह्यस्माभिर्महाभाष्ये रेफान्तोपसर्गः कुत्रापि न व्यवहृत इति निश्चेतुं शक्यत इत्युक्तम् । तत्स्वयं महाभाष्याभिज्ञ इति पामरजनान्वञ्चयितुः कथं न लज्जाकरमिति स एव जानातु । प्रत्युतानेनाद्यापि भाष्यग्रन्थः सम्पूर्ण एभिर्नावलोकित इति बुध्युत्पादेन प्रतारका एत इत्येव सर्वेषां दृढनिश्चयापत्तिः । तत्र तत्र भवता शरणी कृतभट्टोजीग्रन्थस्य निरवकाशस्य सत्वेन रेफान्तोपसर्गो भाष्ये न कुत्रापि व्यवहृत इत्यपि निश्चेतुं शक्यत्वाच्च । अन्यथा सान्ततया निर्देशसाधकभाष्यकारोक्तिमिव रेफान्तत्वसाधकतया भाष्यकारोक्तिमेवोदाहरेद् इति हरदत्त इत्यन्यमतत्वं च न वदेत् ।

अधिकं तद्बौद्वधिक्कारे ज्ञेयम् ।

मुनिद्वयेति । प्रागुपदर्शितांतात्यन्तेति सूत्रीयनिसोदेश इति वार्त्तिककारीयनिर्देशस्याप्युपलक्षण-मेतत् । तथा च मुनित्रयेति लक्ष्यत इति ज्ञेयम् । भाष्यविरोधादिति । उक्तरीत्या भाष्यकारा-कौशल्यादिवारणाय रेफान्तत्वं नास्तीति निषेधे भाष्यपर्यवसानसिध्या हरदत्तादीनां रेफान्तोपसर्गत्वोक्तिस्तद्विरुद्धेति सर्वसुज्ञेयमेतत् । सति चैव भाष्ये रेफान्तो नेति निषेधाभावात्कथं विरोध इति वदन् बौद्धोऽपि निरस्तः । भाष्यविरोधादित्युपलक्षणम् । उदाहृतसौत्रादिनिर्देशविरोधान्निस इति वक्तव्य इत्येतदुपपादनपरत्वोक्तिविरोधाच्चेत्यपि द्रष्टव्यम् । निलयन इति प्रयोगस्तु रुत्वासिद्धिपक्षे निलयनमित्यादिप्रामाणिकप्रयोगवदुपपाद्य इति तूक्तमेव । षेवृधातुः सोपदेशोऽपीति न्यासकारा-दयस्तद्भाष्यविरुद्धमिति सिद्धान्तकौमुद्यां निराकरणं कृतम् । तद्रमाया भाष्यविरुद्धत्वमुपपादयितुं यदि हि द्वौ धातुसंमतौ स्यातां तर्हि षोपदेशलक्षणस्त्यायतिरिवायमपि पर्युदस्येतेति भाव इत्युक्तम् । तत्रापि भवदुक्तरीत्या भाष्यकृता षेवृधातुः सोपदेशोऽपि न भवतीत्यनुक्तेर्विरोधो नेत्यापाताच्च । अदोषत्वादिति । रेफान्तत्वाश्रयणेनैव लत्वोपपत्तौ किमर्थं योगविभागाश्रयणमित्येतद्दोष-शून्यत्वादित्यर्थः । एवमेव गुणगणनिलयमिति गीताभाष्यटीकाप्रयोगस्य नित्यैकनिलयेत्युपाधिखण्डन-टीकाप्रयोगस्य च यदुपपादनं तट्टीकायां गुरुपादकृतं तद्य्वाख्यानमपि कार्यमित्यशेषमिति मङ्गलम् ॥

रोल इत्यादिमूलीयटीकैवं विवृता यतः ।

बिन्दवस्तुष्टिमायांतु बौद्धधिक्कारपूर्वकम् ॥

तत्र तत्र टीकोपरितना व्याख्येया । दुर्विदत्वत इत्येतद्य्वाख्यानमविज्ञानपदारूढं करोति । न विद्यते ज्ञानमिति मूलम् । अयस्मयादीनीत्येतत्सूत्रविचारादिकमानन्दमयाधिकरणे द्रष्टव्यमित्याशयेन प्रतीकमात्रोपादानमिति केचित् । व्याख्यातमेतदधस्तादिति वाक्योपेत पाठस्तु स्वरस एव । तत्रत्यमुपपादनं च तदधिकरणीयास्मदीयोपपादनानुसारेण ज्ञेयम् । उपरमार्थकयमधात्वर्थाननुगति-माशङ्क्य परिहरति । धातूनामिति । प्रकृतेति । यंतृत्वरूपार्थ इत्यर्थः ।

