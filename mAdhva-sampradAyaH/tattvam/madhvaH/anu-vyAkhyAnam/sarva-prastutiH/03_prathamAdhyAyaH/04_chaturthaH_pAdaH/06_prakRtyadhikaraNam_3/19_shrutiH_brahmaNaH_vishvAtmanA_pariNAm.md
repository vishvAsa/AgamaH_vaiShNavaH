+++
title = "१९ श्रुतिर् ब्रह्मणः विश्वात्मना परिणामं न ब्रूते"

+++


## सच्च त्यच्चाभवदिति नास्य विश्वत्वमुच्यते

**श्रुतिर् ब्रह्मणः विश्वात्मना परिणामं न ब्रूते**

**सच्च त्यच्चाभवदिति नास्य विश्वत्वमुच्यते**

### **सुधा**

एवं ब्रह्मणो जगदुपादानत्वाभावे प्रमाणान्यभिधाय परोपन्यस्तानि प्रमाणानि निराकरिष्यन् क्रमस्याप्रयोजकत्वात्परिणामादिति सूत्रार्थतयोक्तां श्रुतिं तावन्निराचष्टे सच्चेति ।

## **अनुव्याख्यानम्**

 ***सच्च त्यच्चाभवदिति नास्य विश्वत्वमुच्यते ॥***

‘सच्च त्यच्चाभवन् निरुक्तं चानिरुक्तं च निलयनं चानिलयनं च विज्ञानं चाविज्ञानं च सत्यं चानृतं च सत्यमभवत्’ इत्यस्यां श्रुतावस्य ब्रह्मणः सदादिशब्दाभिधेयमूर्तामूर्तराशिद्वयात्मक-विश्वभाव उच्यत इति नास्ति । कुतो नेत्यत आह तत्सृष्ट्वेति ।

**अनुव्याख्यानम्**

***तत्सृष्ट्वेति गिरैवास्य पूर्वं विश्वस्य सिद्धितः ॥***

‘स इदं सर्वमसृजत । यदिदं किञ्च । तत्सृष्ट्वा तदेवानुप्राविशत् । तदनुप्रविश्य । सच्च त्यच्चाभवत्’ इति वचनेन ब्रह्मणः सत्त्यदादिभवनात्पूर्वमेवास्य मूर्तामूर्तरूपस्य विश्वस्योत्पत्तेरव-गतत्वात् ॥ एतदुक्तं भवति । नेदं सत्त्यदादिभवनं विश्वो(स्योश्व)त्पादनम् । विश्वोत्पत्त्युत्त-रकालीनत्वात् । या क्रिया यदुत्तरकालीना, नासावसौ । यथा भुक्तवा चरतीत्युक्तं चरणं न पूर्वकालीनं भोजनमति । अनुपपन्नार्थं चान्यथा वाक्यमापद्येत । न हि मृत्सुवर्णादिकं घटरुचकादि सृष्ट्वा तदनुप्रविश्य तद्भवति ।

यद्वा विश्वं सत्त्यदादिशब्दार्थतयाऽत्र न विवक्षितं तद्भवनात्पूर्वकालीनोत्पत्तिकत्वा द्भोजनवदित्यादि प्रयोक्तव्यम् ।

### **शेषवाक्यार्थचन्द्रिका**

पूर्वभाष्यवदुत्तरभाष्यमपि ब्रह्मणो जगदुपादानत्वाभावे प्रमाणाभि-धायकमिति भ्रान्तिं पूर्वो तरग्रन्थयोर्विषयभेदप्रदर्शनेन परिहरति एवमिति ॥ निराकरिष्यन्निति । अन्यथोपादानत्वबोधकप्रमाणप्रतिरुध्द्या उक्तप्रमाणैरुपादानत्वाभावासिद्धिप्रसक्तेरिति भावः । ननु ‘परिणामादि’ति सूत्रार्थतया ‘सच्च त्यच्चभवदि’त्यस्याः श्रुतेरिव प्रतिज्ञादृष्टान्तानुपरोधादि-त्यादिसूत्रार्थतया ‘येनाश्रुतं श्रुतं भवती’त्यादिश्रुतीनां परेणोक्तत्वात्कथमितरश्रुतीरनिराकृत्यास्या एव निराकरणं भाष्यकारीयं सङ्गच्छते । अन्यथा अस्याः श्रुतेरर्थान्तरवर्णनेनाप्रतिबन्धकत्वेऽप्यु-पादानत्वप्रतिपादकवाक्यान्तरविरुद्धत्वेनोक्तनिर्णयासम्भवादित्यतो नात्रेतरश्रुतीनामनिराकरणमभिमतं येनोक्तदोषावकाशः किन्तु प्रथममस्या निराकरणमुत्तरत्र तु तासामपि निराकरणमित्येवेति भावेनोक्तं तावदिति । यदि सर्वासामपि निराकरणं सम्मतं तर्हि प्रकृतिश्चेत्यादिसूत्रोपात्तश्रुतीनामुपादानक्रमेणैव निरसनीयतया कुतो व्युत्क्रमेण निरसनमित्यत आह क्रमस्याप्रयोजकत्वादिति । यतःकुतश्चित्पूवभावे विश्वोत्पादनस्य, न ब्रह्मणः सत्त्यदादिभवनाद्भेदसिद्धिरित्यतो योग्यमध्याहरति ब्रह्मणः सत्त्यदादि-भवनात्पूर्वमिति । ब्रह्मणः सत्त्यदादिभवनात्पूर्वं विश्वस्योत्त्पन्नत्वेऽपि सत्त्यदादिभवनमेव विश्वोत्पादनं किं न स्यादित्यतो भाष्यसूचितमनुमानं दर्शयति एतदुक्तमिति । विशेषव्याप्तौ दृष्टान्ताभावेन तदसंभवेऽपि तद्भावात्सामान्यव्याप्तिरविकलैवेति भावेन तामेव दर्शयति या क्रियेति । इतीत्यस्यैतदुक्तं भवतीत्यनेन सम्बन्धः । भाष्ये प्रतीकोपादानेन गृहीतसम्पूर्णवाक्यसूचितं युक्त्यन्तरमप्याह अनुपपन्नार्थं चेति । तदेव दर्शयति न हीति । सदादिभवनस्य विश्वोत्पादनातिरिक्तत्वसाधकानुमानसमर्पकतया भाष्यतात्पर्यमभिधाय मूर्तामूर्तात्मकविश्वस्य सत्त्यदादिशब्दार्थतयाऽविवक्षितत्वसाधकानुमानसमर्प-कतया वाक्यतात्यर्यमाह यद्वेति । अत्रापि यद्यदपेक्षया पूर्वकालीनोत्पत्तिकं तत्तच्छब्दार्थतया न विवक्षितमिति सामान्यव्याप्तिमभिप्रेत्याह भोजनवदिति । चरणापेक्षया पूर्वकालीनं भोजनं, यथा न चरणशब्दार्थतया विवक्षितमित्यर्थः । आदिपदेन ‘सत्त्यदादिशब्दार्थतया विवक्षितम् पक्षः, न मूर्तामूर्तात्मकं विश्वं भवितुमर्हति, विश्वोत्पत्त्युत्तरकालीनभवनाश्रयत्वाद् यद् यदुत्पत्त्युत्तरकालीन-भवनाश्रयो न तत् तत्, यथा भोजनोत्पत्युत्तरकालीनभवनाश्रयश्चरणं न भोजनम्’इति प्रयोगपरिग्रहः ।

### **परिमल**

अनुपपन्नार्थं वाक्यमापद्यते इत्युक्तं व्यनक्ति न हीति । इत्यादीत्यादिपदेन विश्वोत्पत्तिर्न सत्त्यदादिभवनरूपतयाऽत्राभिमता ततः पूर्वकालीनत्वादिति प्रयोगो ग्राह्यः ।

### **वाक्यार्थरत्नमाला**

अप्रतिबन्धकत्वेपीति । अप्रतिबन्धकतया तत्प्रतिरुद्धत्वेनोक्तनिर्णया-सम्भवप्रसङ्गेऽपीत्यर्थः । वाक्यान्तरेति । वाक्यान्तरस्यार्थान्तरवर्णनाभावेन प्रतिबन्धकतया तत्प्रति-सिद्धत्वेनेत्यर्थः । यतः कुतश्चिदिति । विश्वोत्पादनस्य यतः कुतश्चित्पूर्वभावसम्बन्धः । ब्रह्मणः यत्सत्त्यदादिभवनं तस्मादिति योज्यम् । तद्भावाद् दृष्टान्तभावात् । दृष्टान्तसत्वादिति यावत् । युक्तयंतरमप्याहेति । यद्यपि विपक्षे बाधककथनपरतयाऽपीदं योजयितुं शक्यम् । तथापि अनुपपन्नार्थं चेति चशब्दस्वारस्यमनुरुध्य युक्तयंतरमित्युक्तम् । युक्तयन्तरत्वेऽपि च विपक्षे बाधकत्वं चाविरुद्धमिति बोध्यम् । अन्यथा विश्वभवनस्य सत्त्यदादिब्रह्मभवनात्पूर्वकालीनत्वेऽपि सत्त्यदादिभवनं ब्रह्मणो विश्वरूपेण भवनमित्यर्थाङ्गीकारे परिणामप्रतिपादकतयोदाहृतं वाक्यम् अनुपपन्नार्थमुपपत्तिविरुद्धार्थ-प्रतिपादकं प्रसज्येत । परिणामिनः कार्यरूपेण भवनस्य युक्तत्वेऽपि कार्यमादौ सृष्ट्वा तदनुप्रविश्य कार्यरूपेण भवतीत्युक्तस्य कार्यसर्जनोत्तरकालीनतदनुप्रवेशानंतरं तेन रूपेण पुनर्भवनस्य युक्तिविरुद्धत्वात् । मृत्सुवर्णादौ परिणामिनि तथाभावस्याभावेन प्रकृते तदङ्गीकारे परिणामिन्यत्रापि तथाभावः प्रसज्येत । न चैवम् । तस्मान्न प्रकृतेऽपि तथात्वमिति मूलवाक्यद्वयार्थः । समर्पकतया वाक्येति । समर्पकतया भाष्यवाक्येत्यर्थः । सृष्ट्यादेर्व्यञ्जकत्व इति सम्बन्धः । प्रागुक्तेति । न हि ब्रह्मणः सत्वादीत्यनेनोक्तमित्यर्थः । वाच्यत्वोपयोगेति । प्रकारान्तरेणेति शेषः । आनुमानिकाधि-करणीयचन्द्रिकायां ब्रह्मणोऽव्यक्तादौ विन्यस्तत्वेनाव्यक्तादेरपि ब्रह्मसम्बन्धित्वाद्वाच्यतेति दर्शयितुं तत्तच्छब्देति प्रतिपादितम् । तदनुसारेण तद्विवृण्वानः व्यवस्थमुपपादयति । न चोक्तेत्यादिना । सङ्क्षेपेणेति । उक्तवाक्येनेत्यर्थः । एतच्छोमिति । प्राक् तदनुप्रविश्येत्यस्य परपक्षेऽनन्वये समानेऽपि परेण तवापि तस्य तुल्यत्वान्न तदुद्भावनं मां प्रति युक्तमित्याशयेनानन्वयः सिद्धान्तिनं प्रति चोदित इत्याशयस्य वर्णनादन्वयसमर्थनफलं प्रतिबन्दी विघठनेन परं प्रति अनन्वयापादनयुक्तत्वं दर्शयति । तथा च न तदिति ।

