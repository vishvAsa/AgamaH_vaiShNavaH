+++
title = "१३ श्रङ्गादीनाम् अपादानत्वादेव श्रङ्गात् शर इत्यत्र पञ्चमी"

+++


## उपादानैकदेशत्वं यद्यप्यत्र प्रदृश्यते

**श्रङ्गादीनाम् अपादानत्वादेव श्रङ्गात् शर इत्यत्र पञ्चमी**

**उपादानैकदेशत्वं यद्यप्यत्र प्रदृश्यते**

### **सुधा**

एतदेव प्रपञ्चयति उपादानेति ।

## **अनुव्याख्यानम्**

***उपादानैकदेशत्वं यद्यप्यत्र प्रदृश्यते ।***

***अप्यपादानतैवात्र दृष्टान्तो ब्रह्मणो भवेत् ॥***

यद्यप्यत्र श्रृङ्गादौ शराद्युपादानभूतैकदेशवत्त्वं प्रतीयते । तथाऽपि याऽत्रापादानता अपायाव-धित्वलक्षणाऽस्ति सैव दृष्टान्तो भवेत् । पञ्चम्यर्थतायामुदाहरणं भवेन् न तूपादानतेत्यर्थः । अयमभिप्रायः । श्रृङ्गादिकं ह्येकदेशेन शरादीन्प्रत्युपादानमेकदेशेन चापायावधितया कारकं भवति । तस्मिन्नसत्येकदेशान्तरस्योपादानताऽनुपपत्तेः । मुद्गमाषादयो हि यद्यपि तुषान्तरावस्थिते-नैवांशेनाङ्कुरोपादानम् । तथाऽपि न तुषविकलानामुप्त(मंशा)नामङ्कुरजनकताऽस्ति । तत्रावधिभाग एवापादानं पञ्चमीवाच्यश्च । तद्दृष्टान्तेन ब्रह्मणोऽपि पञ्चमीबलादुपादानप्रधानसंसृष्टावधित्वमेव भवति । न तूपादानत्वमिति । ननु कथं तर्हि प्रकृतेर्महान्मतोऽहङ्कार इत्यादिप्रयोगः । तत्रापि परिणतभागसंसृष्टस्य अपरिणतभागस्य अवधिभूतस्य पञ्चमीविषयत्वमिति वदामः । यत्र सर्वस्यापि परिणामस्तत्र कथम् । न प्रयोक्तव्यैव तत्र पञ्चमी । न हि क्षीराद्दधि जातमिति प्रयुञ्जते । किन्तु क्षीरमेव दधि जातमिति । यत्र क्वचित्प्रयोगो दृश्यते स गौणो वा सूत्रस्यार्थान्तरकल्पनामूलो वेति ।

### **शेषवाक्यार्थचन्द्रिका**

एतदेवेति । तथा च नोत्तरवाक्यवैय्यर्थ्यमिति भावः । अपायावधितया कारकं भवतीति । अपादानकारकं भवतीत्यर्थः । कुतस्तस्य कारकत्वम् इत्यतस्तद्य्वतिरेक-प्रयुक्तव्यतिरेकप्रतियोगित्वादिति भावेनाह तस्मिन्नसतीति । अपायावधिभूते शृङ्गाद्येकदेशेऽसतीत्यर्थः । एकदेशान्तरस्य श्रृङ्गादिसारभागस्येत्यर्थः । ननु मुद्गमाषादीनामेकदेशेनोपादानत्वस्यैकदेशान्तरेण चापायावधितया कारकत्वस्य चाभावान्नोक्तनियमो युक्तः, इत्यतस्तत्रापि सतुषाणामेवाङ्कुरजनकत्वात्तत्र च तुषरूपस्यापायावधितया कारकत्वस्य तुषान्तरवस्थितेनांशेनोपादानत्वस्य च सत्त्वादंशद्वयहीनानां तुषान्तरवस्थितानामजनकत्वान्न नियमभङ्ग इत्यभिप्रेत्याह मुद्गेति । अस्तु शरादीनामेकदेशेनोपादान-त्वमेकदेशान्तरेण चापायावधित्वं किं ततः सिद्धमित्यत आह तत्रेति ।

अवधिभागस्यैवापादानत्वपञ्चमीवाच्यत्वयोरभ्युपगमे अनुपपत्तिमाशङ्कते नन्विति । तत्रांशद्वया-भावादिति भावः । स्यादेवं यदि सर्वात्मना प्रकृत्यादेर्महदाद्यात्मना परिणामः स्यान्न चैतदस्ति किं त्वेकदेशेनैव । ततश्चैकदेशेन परिणामेऽप्यंशान्तरेणापायावधितया कारकत्वादवधिभागस्यैवापादानत्व-पञ्चमीवाच्यत्वसत्त्वान्नपपत्तिरितिभावेन समाधत्ते । तत्रापीति ॥ यत्र सर्वस्यापीति । क्षीरस्य सर्वस्यापि दध्यात्मना परिणामाभिप्रायेणेदमुक्तम् । कथमिति । पञ्चमीप्रयोग इति शेषः । तत्र सर्वस्य परिणतत्वेन परिणतभागसंसृष्टापरिणतभागस्यावधिभूतस्य पञ्चमीविषयत्वासम्भवादिति भावः ॥ सूत्रस्यार्थान्तरेति । जनिकर्तुरिति सूत्रस्यास्मदभिप्रेतादर्थान्तरकल्पनामूल इत्यर्थः । तथा च वृत्ति-काराद्युक्तरीत्योपादानस्यापादानसंज्ञाविधायकतया सूत्रस्यानेनोपादानस्यापादानसंज्ञायां सत्यामपादाने पञ्चमीति पञ्चमी प्राप्त्या युक्तः पञ्चमीप्रयोग इति भावः ।

### **परिमल**

ननूपादानसंसृष्टभागस्याहेतुत्वेनाकारकत्वात् कथं तत्र पञ्चमीत्यत आह अयमभिप्राय इति ॥ कारकं भवतीति । शरीरजननरूपक्रियां प्रति हेतुर्भवति । ‘क्रियां कुर्वद्धि कारकमि’ति प्रसिद्धेरिति भावः । जननक्रियाहेतुत्वमेव व्यनक्ति तस्मिन्नसतीति । अपायावधिभूते तस्मिन् श्रङ्गैकदेशेऽसति एकदेशान्तरस्य श्रङ्गसारभागस्येत्यर्थः । ननु मुद्गमाषादौ सर्वस्याप्यङ्कुरात्मना परिणामेनावशिष्टभागाभावात् तत्र पञ्चमी न स्यादिति भावेनाशङ्क्य तत्रापि तुषभागोऽस्तीति समाधत्ते मुद्गेति ॥ इत्यादिप्रयोग इति । ‘ततोऽभवन्महत्तत्वमव्यक्तात्कालचोदितात् । महत्तत्वाद्विकुर्वा-णादहन्तत्त्वमजायते’त्यादितृतीयस्कन्धादिस्थस्यार्थतोऽनुवादेन प्रयोगदर्शनमेतत् । प्रयोगमङ्गीकृत्यापि तस्य गतिमाह स गौणो वेति । क्षीराद्दधि जातमिति प्रयोग इत्यर्थः ॥ सूत्रेति । जनिकर्तुरिति सूत्रे प्रकृतिरुपादानमित्येवं रूपार्थकल्पनामूलो वेत्यर्थः ।

### **यादुपत्यं**

कारकं भवतीति । अपादानकारकं भवतीत्यर्थः ॥ तस्मिन्नसतीति । अपायावधिभूते तस्मिन् श्रृङ्गाद्येकदेशेऽसत्येकदेशान्तरस्य श्रृङ्गादिसारभागस्येत्यर्थः । नन्वेतदेव कथमित्यतो मुद्गमाषादिप्रसिद्धोदाहरणेषूपपादयति मुद्गमापादयो हीति ॥ तत्रावधिभाग इति ।

तुषरूप इत्यर्थः ।

### **श्रीनिवासतीर्थीया**

उप्तानामिति । टुवप् बीजसन्तानेऽस्मात्कर्मणि क्तप्रत्यये ककारलोपे वकारस्योकाररूपे सम्प्रसारणे सति उप् त उप्तेति रूपं ध्येयम् । ननु यदि विश्लेषावधिरूपापादान एव पञ्चमी । कथं तर्हि प्रकृतेर्महानित्यादावुपादानेऽपि पञ्चमीप्रयोगः । न हि तत्र कथंचिदपादानत्वं व्युत्पादयितुं शक्यम् । अतस्तत्रोपादान एव पञ्चम्या दृष्टात्वाद्यतो वेत्यादावपि पञ्चम्युपादान एवास्त्वित्याह नन्विति ॥ तत्रापीति । यथा मृदो न समग्राया अपि घटाकारेण परिणामः । किन्तु किञ्चिदुर्वरितमपि भवतीति दृष्टं तद्बदिति भावः । प्रयोगः क्षीराद्दधि जातमित्येवं रूपः ॥ अर्थान्तरेति । जनिकर्तुरिति सूत्रस्य परोक्तरीत्याऽर्थान्तरेत्यर्थः । तथा चास्य सूत्रस्योपादानेऽपादानत्वविधायकत्वे-नोपादानभूतेऽपि क्षीरे पञ्चमीप्रयोगो युक्त इत्यर्थः ।

### **वाक्यार्थरत्नमाला**

तुषारूपस्येति । तदाख्यबाह्यरूपस्येत्यर्थः । तुषांतरवस्थितानामिति । विमुक्ततुषानां तदन्तस्थितानामित्यर्थः । अस्तु श्रृङ्गादीनामिति पाठः । आवापाभावादेवाङ्कुरजन-कत्वाभाव इत्यत उक्तं मूले उप्तानामिति । सूत्रस्य विधायकतयेति सम्बन्धः ।

