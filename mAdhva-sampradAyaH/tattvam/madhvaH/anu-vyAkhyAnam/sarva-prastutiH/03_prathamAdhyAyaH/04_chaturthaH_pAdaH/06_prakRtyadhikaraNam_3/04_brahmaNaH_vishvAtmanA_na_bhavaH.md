+++
title = "०४ ब्रह्मणः विश्वात्मना न भवः"

+++


## न तु विश्वात्मना भवः

**ब्रह्मणः विश्वात्मना न भवः**

**न तु विश्वात्मना भवः**

### **सुधा**

ननूपादानत्वं चेद्ब्रह्मणोऽङ्गीकृतं कथं तर्हि तन्निराकरणमित्यत आह न त्विति ।

## **अनुव्याख्यानम्**

***न तु विश्वात्मना भवः ॥***

शुद्धचैतन्यस्यैव ब्रह्मणो विश्वात्मना भवो भास्कराद्यभ्युपगतो नास्माभिर(ङ्गीक्रिय)भ्युप-गम्यते । अतस्तन्निराकरणमुपपन्नमि (मेवे) ति । अत्रायमभिसंधिः । यद्यपि परव्युत्पादितं जगदुपादनत्वं ब्रह्मणो नास्माकमर्थतो विरोधि । तथाऽपि नैतेषां सूत्राणामर्थः । तथा हि । किमत्रास्य व्युत्पादनस्य प्रयोजनम् । न तावद्भास्करस्येव निमित्तोपादानभेदनिराकरणम् । प्रधानस्योपादानतयाऽङ्गीकृतत्वात् । विकारिवस्त्वधिष्ठातृत्वमेव मुख्यमुपादानत्वमिति चेन्न । लोकविरोधात् । लोकव्यवहारानुसारेण हि परिक्षकैर्लक्षणं कार्यम् । न तु स्वाभिप्रायानुसारेण लोकव्यवहारो नियन्तव्यः । लोके च विक्रियावदुपादान (मु) मित्युच्यते ।

अथ पातञ्जलाः प्रधानस्यैव स्वातन्त्र्येण जगदुपादानत्वम् ईश्वरस्य तु तदनुग्राहकत्वमेवेति मन्यन्ते । तन्निरासार्थं ब्रह्मशरीरतया ब्रह्मात्मकमेव प्रधानम् । तदीयमुपादानत्वमपि ब्रह्मण एवेत्यत्र व्युत्पाद्यत इति व्रूषे । तदाऽनवसरदुस्स्थत्वम्, अस्य समयपादे कर्तव्यत्वात् । करिष्यते च ‘अन्यत्राभावात्’इति । तस्मान्नेदं सूत्रतात्पर्यमिति ।

### **शेषवाक्यार्थचन्द्रिका**

विश्वात्मना भवस्य उपादनतयाऽनङ्गीकृतत्वाभिधानानर्थक्यमाशङ्क्य? उपादानत्वाङ्गीकारनिराकरणयोर्विरोधपरिहारार्थत्वान्नानर्थक्यमित्याशयेन विरोधपरिहारकतया तद्योजयितुं विरोधशङ्गामुत्थापयति नन्विति ॥ कथमिति । अङ्गीकरणनिराकरणयोर्विरुद्धत्वादिति भावः । ननु प्रधानस्य विश्वात्मना भवस्य स्वयमङ्गीकारात्कथं तन्निषेध इत्यतः पूर्ववाक्यस्थस्य ब्रह्मपरस्यास्ये-त्यनुवृत्तिमभिप्रेत्य व्याचष्टे शुद्धेति । ननु चैवं बाधिततया विश्वात्मना भवरूपस्योपादानत्व-स्यासूत्रार्थत्वेऽप्यपादानत्वरूपोपादानत्वस्य प्रमाणाबाधितत्वादस्तु सूत्रार्थत्वमित्यतो नाबाधितत्बमात्रं सूत्रार्थतायां प्रयोजकं किन्तु प्रकृतोपयोगित्वविशिष्टम् । ततश्चोक्तरूपोवादानत्वस्य प्रकृतानुपयुक्तत्वान्न तस्य सूत्रार्थत्वमित्याशयेनाह अत्रायमिति ।

### **परिमल**

भास्करादीत्यादिपदेन विवरणकारादिः । ननु सिद्धान्ताविरोधिनः कस्यचिन्मतस्या त्रोद्धाटनेन नात्रोपयोगोऽस्ति । अतोऽस्योपयोगमाह अत्रायमभिसंधिरिति ।

### **यादुपत्यं**

नन्वेवंभूतमुपादातत्वमस्माभिरङ्गीकृतं चेत्पररीत्या प्रकृतिश्चेत्यादिसूत्रार्थतयाऽपि तदङ्गीकार्यं स्यात् । अबाधितत्वादित्यत आह अत्रायमभिसन्धिरिति ॥

### **श्रीनिवासतीर्थीया**

अर्थत इति । परिणामिकारणत्वरूपोपादानत्वशब्दतो विरोधस्य सत्त्वादिति भावः ॥ विकारिति । तथाच निमित्तोपादनयोरैक्यं प्राप्तमिति भावः । ब्रह्मण एव अधीनमिति शेषः ॥ करिष्यत इति । ईश्वरस्य पर्जन्यवदनुग्राहकमात्रत्वं नास्तीत्येवं तन्निरासः

करिष्यत इत्यर्थः ।

### **वाक्यार्थरत्नमाला**

विश्वात्मना भवस्योपादानतयेति । उपादानवत्तयेत्यर्थः । तथैव पाठोऽप्यस्ति । उपादानत्वाङ्गीकारनिराकरणयोरिति । उपादानत्वस्याङ्गीकारनिराकरण इति व्युत्पत्योपादानत्वाङ्गीकारात्तन्निराकरणयोरित्यर्थः ।

