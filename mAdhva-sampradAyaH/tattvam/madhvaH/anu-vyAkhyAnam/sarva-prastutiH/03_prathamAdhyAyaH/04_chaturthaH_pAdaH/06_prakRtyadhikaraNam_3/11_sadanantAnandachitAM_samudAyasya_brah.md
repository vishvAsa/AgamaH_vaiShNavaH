+++
title = "११ सदनन्तानन्दचितां समुदायस्य ब्रह्मत्वमिति पक्षोऽपि न युक्तः"

+++


## भिन्नानां समुदायस्य नाम ब्रह्मेति त(चे)द्भवेत्

**सदनन्तानन्दचितां समुदायस्य ब्रह्मत्वमिति पक्षोऽपि न युक्तः**

**भिन्नानां समुदायस्य नाम ब्रह्मेति त(चे)द्भवेत्**

### **सुधा**

नन्वस्ति विवादविषयः निमितोपादानभेदवादिना निमित्तस्यैव ब्रह्मत्वमभ्युप-गम्यते । मया तु सदनन्तानन्दचितां समुदायस्येति तदर्थमधिकरणारम्भ इति चेत् । किमिदं ब्रह्मत्वम् । (किं) ब्रह्मनामवत्त्वमुत जगत्कारणत्वादिलक्षणार्थ(वत्)त्वम् । आद्यं दूषयति भिन्नानामिति ।

## **अनुव्याख्यानम्**

***भिन्नानां समुदायस्य नाम ब्रह्मेति त(चे)द्भवेत् ।***

तद्भवेदित्यभ्युपगममाह । ततश्चायमर्थः । यद्यर्थे न विवादोऽस्ति तदाऽनारम्भणीयमेवाधि-करणम् । शब्दमात्रे परेण विवादाकरणात् । करणेऽप्यशब्दशास्त्रत्वादिति ।

### **शेषवाक्यार्थचन्द्रिका**

‘भिन्नानां समुदायस्य नाम’ इति समुदायस्य ब्रह्मत्वशङ्काया आनर्थक्यमाशङ्क्य विवादविषयभावसद्भावप्रतिपादनार्थत्वान्नासङ्गतिरिति भावेन विवादविषयसद्भावोप-पादकतया समुदायस्य ब्रह्मत्वशङ्कामुत्थापयति नन्विति ॥ मया त्विति । तथा च चिदात्मना निमित्तमेव ब्रह्म सदात्मनोपादानमपि भवतीत्यङ्गीकाराद्विवादविषयसिद्धिरिति भावः । नन्वत्र ब्रह्मत्वं जगत्कारणत्वादिलक्षणवत्त्वं न तु तन्नामवत्त्वं तत्कथं तदभ्युपगमेन दूषणम् इत्यतस्तन्नामवत्त्वपक्ष एवास्य दूषणत्वेन तत्पक्षदूषणत्वाभावान्नानुपपत्तिरित्यभिप्रेत्य सम्भावितविकल्पद्वयं प्रदर्श्याद्यपक्ष-दूषणपरतया मूलं योजयति किमिदमिति । ननु कथं समुदायस्य ब्रह्मत्वमभ्युपगम्यते । तथा सति प्रागुक्तप्रकृत्यधिकरणानारम्भप्रसङ्गदित्यत आह ततश्चेति ॥ यद्यर्थ इति । यज् जगन्निमित्तकारणं तदेव नोपादानमित्यस्मिन्नर्थ इत्यर्थः ॥ शब्दमात्र इति । ब्रह्मशब्दः किं समुदायवृत्तिरुत निमित्तकारणमात्रवृत्तिरिति विवादाकरणादित्यर्थः । करणेपीऽत्यनन्तरमस्येति योजनीयम् । तथा च शब्दशास्त्रे तस्य विचारस्य सङ्गतत्वेऽपि प्रमेयमीमांसाशास्त्रे न स सङ्गतोऽन्यथा शब्दशास्त्रत्वापत्त्या प्रमेयमीमांसात्वं न स्यादिति भावः ।

### **परिमल**

अधिकरणान्तरारम्भमाशङ्कते नन्वस्तीति ।

### **यादुपत्यम्**

मया त्विति । तथाच चिदाद्यात्मना निमित्तमेव ब्रह्म सदात्मनोपादानमपि भवतीत्यङ्गीकाराद्विवादविषयस्य सिद्धिरिति भावः । यद्यर्थ इति । यज्जगन्निमित्तकारणं तदेव नोपादानमित्यस्मिन्नर्थ इत्यर्थः । शब्दमात्र इति । ब्रह्मशब्दः किं समुदायवृत्तिः किंवा निमित्तकारणमात्रवृत्तिरिति विवादाकरणादित्यर्थः । करणेऽपीत्यनन्तरमस्येति शेषः । तथा च शब्दशास्त्र एव तत्कार्यमिति भावः ।

### **श्रीनिवासतीर्थीया**

विवादाभावाच्चेत्युक्तमाशङ्कते नन्विति । तदर्थं सदनन्तानन्दचितां समुदायस्य ब्रह्मत्व समर्थनार्थम् । अर्थत्त्वम् अर्थोपेतत्वम् ॥ यद्यर्थ इति । निमित्तस्यैव ब्रह्मत्वमभ्युपगन्त्रापि सदनन्तानन्दतचितां समुदायरूपः कश्चनार्थोऽङ्गीकृत एवास्तीत्यर्थः । नन्वर्थे विवादाभावेऽपि सदादिसमुदाये ब्रह्मनामवत्त्वं नाङ्गीकृतमिति तत्समर्थनार्थमिदमधिकरणमारभ्यत इत्यत आह शब्दमात्र इति । जगत्कारणत्वाद्यर्थं विहाय केवले नाममात्र इत्यर्थः । करणेऽपि विवादस्येति शेषः । शब्दे विवादे प्राप्ते ब्रह्मेति शब्दः समुदाये साधुरिति शब्दमात्रविचारः शब्दशास्त्र एव कार्यो न तु प्रमेयव्युत्पादनपरेऽर्थशास्त्र इत्यर्थः ।

### **वाक्यार्थरत्नमाला**

दूषणमित्यत इति । अत्र दूषणशब्देन प्रकृत्याद्यधिकरणानारम्भोप- पादकविवादभावरूपमूलकृदनुवर्त्तिष्यमाणदूषणपरतया प्रतीयमानमनुव्याख्यानं गृह्यते । इदमिति योज्यम् । अत एवोत्तरवाक्ये अस्य दूषणत्वेनेति वक्ष्यति । ब्रह्मनामवत्वस्य वस्तुतो ब्रह्मत्वरूपत्वाभावात् । स्वेनापि तदभ्युपगमरूपं यद् ब्रह्मनामवत्वं ब्रह्मत्वमित्येतत्पक्षस्य दूषणं तत्परमिदमनुव्याख्यानं कथं प्रवर्त्तेतेत्यर्थः । अस्येति । अस्यानुव्याख्यानस्य दूषणपरत्वेनेत्यर्थः । परेण तत्पक्षेऽङ्गीकृते तद्दूषणमेतदिति यावत् । तत्पक्षेति ॥

जगत्कारणत्वादिलक्षणवत्वरूपब्रह्मत्वपक्षाङ्गीकारिणं प्रति तत्पक्षस्येदमनुव्याख्यानं न दूषणम् । किन्तु तन्नामवत्वरूपब्रह्मत्वपक्षाङ्गीकारिणं प्रति तादृशब्रह्मत्वाङ्गीकारस्य विरोधित्वाभावात् । अस्तु तेषां ब्रह्मत्वमित्यङ्गीकाररूपं दूषणमिति फलितोऽर्थः । अभ्युपगममाहेति मूलम् । तद्भवेत् तदङ्गीकुर्म इत्यभ्युपगममित्यर्थः । भङ्गेति । निमित्तोपादानभेदस्य एकं निमित्तमेवेत्याद्युक्तरीत्या परिणामवादिनां कारेहितदङ्गीकारेण विवादाभावादि प्रतिपादनीयम् । समुदायस्य ब्रह्मत्वस्य तेनाङ्गीकारे तस्य च स्वयमभ्युपगमेपि पूर्वोक्तरीत्या विवादविषयान्तरलाभात्तदभावरूपप्रागुद्भावितदूषणभङ्गप्रसङ्गादित्यर्थः । लक्षणार्थेति । त

ल्लक्षणवाक्यार्थेत्यर्थः ।

