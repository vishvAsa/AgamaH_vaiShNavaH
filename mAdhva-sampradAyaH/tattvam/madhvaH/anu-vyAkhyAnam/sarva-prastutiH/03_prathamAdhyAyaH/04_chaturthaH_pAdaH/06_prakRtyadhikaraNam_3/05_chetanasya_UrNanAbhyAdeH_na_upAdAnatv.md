+++
title = "०५ चेतनस्य ऊर्णनाभ्यादेर् न उपादानत्वम्"

+++


## न चोर्णनाभिजनितृमातृणां च विकारिता

**चेतनस्य ऊर्णनाभ्यादेर् न उपादानत्वम्**

**न चोर्णनाभिजनितृमातृणां च विकारिता**

### **सुधा**

पितृवदित्युक्तं दृष्टान्तममृष्यमाणो ब्रह्मपरिणामवादी वदति ‘पिता पुत्रस्योपादा-नमेवातो नायं दृष्टान्तो युक्तः’ इति; तत्राह न चेति ।

## **अनुव्याख्यानम्**

***न चोर्णनाभिजनितृमातृणां च विकारिता ॥***

आद्यश्चशब्दोऽवधारणे । द्वितीयः परोक्तानुवाद(क)ः । जनितृशब्दं प्रयुञ्जानः स्वग्रन्थस्य मन्त्रतुल्यतां (दर्श)सूचयति भगवानाचार्यः । जनिता मन्त्र इति स्मरणात् । अत्र प्रकृतत्वात्पितृ-मात्रग्रहणे प्राप्ते यदूर्णनाभिमातृग्रहणं तेनैतदपि निराकृतं भवति । यद्ब्रह्मपरिणा(मि)मवादिनोक्तं, ‘‘ब्रह्मणो जगत्कारणत्वे ‘यथोर्णनाभिः सृजते (गृह्णते च)’ ‘पिताऽहमस्य जगतो माता’ इत्यूर्णनाभ्यादिदृष्टान्तोपादानादुपादनत्वमेव विक्षितम् । ऊर्णनाभ्यादीनां तन्त्वादिकं प्रत्युपादा-नत्वादि’’ति । यच्च ‘योनिश्च हि गीयते ‘इत्यत्रोक्तम् । ‘‘यद्यपि योनिशब्दो ‘योनिष्ट इन्द्र निषदे अकारि’ इत्यादौ स्थानाद्यर्थः प्रतीयते । तथाऽपि यथोर्णनाभिरिति वक्ष्यमाणदृष्टान्त-बलादुपादानवाचीति निश्चीयत इति’’ (।) उदाहरिष्यमाणं ब्रह्मतर्कवचनमपि व्याख्यातं भवति ।

### **शेषवाक्यार्थचन्द्रिका**

पितुः पुत्रं प्रत्युपादानत्वाभाववर्णनस्य न पूर्वेण सङ्गतिर्दृश्यत इत्यतस्तामाह पितृ वदित्युक्तमिति ॥ परोक्तानुवाद इति । पिताऽपि पुत्रस्योपादानमिति परेणोक्तत्वात्तदनुवाद एव द्वितीयश्चशब्दः । अतो न तत्समुच्चेयाभावो दोषायेति भावः । ननु णिजन्ताज्जनेस्तृच्प्रत्यये इडागमे च कृते णेरनिटीति णिलोपाप्राप्तेर्गुणायादेशयोर्जनयितृशब्दनिष्पप्त्या जनयितृमातॄणामिति निर्देष्टव्यं तत्कथं जनितृशब्दप्रयोगो भाष्य इत्यत आह जनितृशब्दमिति । ‘यो नः पिता जनिता’ इन्यादिप्रयोगदर्शनादिति ज्ञेयम् । ननु च वेदेऽपि कथं जनितृशब्दस्य साधुत्वमित्यत आह जनिता मन्त्र इति स्मरणादिति । इति पाणिनिसूत्रादित्यर्थः । जनितेति मन्त्रविषये इडादौ तृचि णिलोपो निपात्यत इत्युदाहृतसूत्रार्थः ॥ प्रकृतत्वादिति । ‘अङ्गीकृतं तत्पितृवत्’ इति पूर्ववाक्येऽपि पितृमात्रग्रहणेन तस्यैव पुत्रं प्रत्युपादानत्वशङ्कायां प्रसञ्जकसद्भावेन संभवेऽप्यूर्णनाभ्यादेस्तच्छङ्काऽ- नुदयात्तत्परिहाराय प्रकृतवाक्येऽपि पितृमातृग्रहणमेव कर्तव्यं नोर्णनाभ्यादिग्रहणमित्यर्थः ॥ ऊर्णनाभ्यादिदृष्टान्तोपादानादिति । यद्यपि पिताऽहमस्य जगतो मातेत्यत्र ब्रह्मणो जगत्कारणत्वे न पित्रादेर्दृष्टान्तत्वं प्रतिभाति । तथाऽपि ‘ससर्ज मातापितृवत्’ इति स्वष्टतत्परवाक्यानुसारेणेदमपि दृष्टान्तपरमेवेत्यभिप्रेत्यैवमुक्तम् । अत एव न्यायामृते ससर्ज मातापितृवदित्येवोदाहृतमित्यवधेयम् । तन्त्वादिकमित्यादिपदेनापत्यपरिग्रहः । इतीत्यस्य निराकृतं भवतीत्यनेन संबन्धः (इतीत्यस्येति यद्ब्रह्मपरिणामिवादिनोक्तं तदेतदपि निराकृतमिति संबन्ध इति पाठान्तरम्) ॥ उक्तमिति । सङ्करेणेति शेषः । इतीत्यस्येति यच्चोक्तं तदपि निरस्तं भवतीति पूर्वेणैव संबन्धः ॥ उदाहरिष्यमाणमिति । ‘स्वदेहादिच्छया विश्वम्’ इत्यादिरूपमित्यर्थः ।

### **परिमल**

चोवधारण इति । नैवेत्यर्थे वर्तत इत्यर्थः । परोक्तानुवादक इति । या चोर्णनाभ्यादीनां विकारितोक्ता सा नैवेत्येवंरूपेणानुवादक इत्यर्थः ॥ जनिता मन्त्र इति स्मरणादिति । मन्त्रे वेदविषये जनयितेत्यर्थे जनितेति भवतीति पाणिन्युक्तेरित्यर्थः ॥ योनिष्ट इति । हे इन्द्र ते निषदेऽवस्थानाय योनिः स्थानमकारि कृतमित्यर्थः । निश्चीयत इतीतिशब्दस्य इत्येतदपि निराकृतमिति पूर्वेणान्वयः ॥ उदाहरिष्यमाणेति । ‘ससर्ज मातापितृवदूर्णनाभिवदेव च’ इति वचनमित्यर्थः ॥ व्याख्यातमिति । तेनेति पदमनुवर्तते ।

### **यादुपत्यम्**

परोक्तानुवाद इति । ऊर्णनाभिजनितृमातॄणामपि विकारितैवेति पराभिप्रेतत्वात्तदनुवाद एवायम् । अतो न स्ववाक्ये तत्समुच्चेयानुक्तिर्दोषायेति भावः । एवं चात्र चकारोऽप्यर्थ इति ज्ञातव्यम् । ननु णिजन्ताज्जनेस्तृच्प्रत्यये इडागमे गुणे अयादेशे च कृते जनयितृ इति स्यात्कथं जनितृ इत्युक्तमित्यत आह जनितृशब्दमिति । ननु मन्त्रेऽपि कथमेतच्छब्दनिष्पत्तिरित्यत आह जनिता मन्त्र इति । जनितेति मन्त्रविषये इडादावार्धधातुके णिलोषो निपात्यत इति सूत्रार्थः । ‘यो नः पिता जनिता’ इत्युदाहरणम् । पिताऽहमस्येत्यादौ लुप्तोपमत्वमभिप्रेत्योर्णनाभ्यादिदृष्टान्तोपादानादि-त्युक्तमिति ज्ञातव्यम् । तन्त्वादिकमित्यत्रादिपदेनापत्यग्रहणम् ॥ योनिष्ठ इन्द्रेति । हे इन्द्र, ते निषदे उपवेशनाय योनिः स्थानमकारीत्यर्थः ॥ उदाहरिष्यमाणमिति । ‘स्वदेहादिच्छया विश्वम्’ इत्याद्युदाहरिष्यमाणमित्यर्थः ।

### **श्रीनिवासतीर्थीया**

आद्यश्चशब्द इत्यादि । तथा चोर्णनाभिजनितृमातॄणां विकारिता च या परेणोक्ता सा नैव युज्यत इत्यनुव्याख्यानयोजना द्रष्टव्या । तेन ऊर्णनाभिमात्रोर्विकारिकारणत्वा- भावकथनार्थं ग्रहणेनोपादानत्वादिति यत्परिणामवादिनोक्तं तदेतदपीत्यन्वयः ॥ इति निश्चीयत इति । यञ्च प्रमेयान्तरं परिणामवादितोक्तं तदपि निराकृतं भवतीत्यन्वयो शेयः ॥ ब्रह्मतर्केति । न चोर्णनाभीत्यनेन न केवलं परिणामवाद्युक्तं निराकृतं भवति । किंतु मातापितृवदूर्णनाभिवदेव वेत्युदाहरिष्यमाणं ब्रह्मतर्कवचनं च व्याख्यातमित्यर्थः ।

### **वाक्यार्थरत्नमाला**

णिलोपेति । अनिडादावार्धधातुके परत एव तल्लोपविधानेन कामयिते-त्यादाविव तत्परत्वाभावेन णिलोपाप्राप्तिरित्यर्थः । प्रतिभातीति । मातापितृवदित्यादाविवेत्या-देरभावादिति भावः । तत्परवाक्येति । ब्रह्मतर्कवाक्येत्यर्थः । इतीत्यस्येति । यद्ब्रह्मपरिणामवादिनोक्तं तदेतदपि निराकृतं भवतीति सम्बन्ध इति पाठः । इतीत्यस्य निराकृतमित्येवमादिपाठे तु यद्ब्रह्मपरिणामवादिनोक्तमितीत्यस्येत्यनेनेति लक्ष्यत इति ज्ञेयम् । अत एव द्वितीयेऽपिशब्दे इति यच्चोक्तं तदपीति वक्ष्यति

