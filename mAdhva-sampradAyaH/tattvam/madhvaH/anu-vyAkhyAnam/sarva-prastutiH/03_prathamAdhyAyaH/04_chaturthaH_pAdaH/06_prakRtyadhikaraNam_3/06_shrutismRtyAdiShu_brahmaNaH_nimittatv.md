+++
title = "०६ श्रुतिस्मृत्यादिषु ब्रह्मणः निमित्तत्वमेवोक्तम्"

+++


## अपादानतया विश्वकर्तुत्वं बुद्धिपूर्वकम्

**श्रुतिस्मृत्यादिषु ब्रह्मणः निमित्तत्वमेवोक्तम्**

**अपादानतया विश्वकर्तुत्वं बुद्धिपूर्वकम्**

### **सुधा**

एवं श्रुतिपुराणयुक्तिभिर्ब्रह्मणो निर्विकारत्वावगमान्न जगदुपादानकारणत्वं

किन्तु निमित्तत्वमेवेत्युक्तम् । अधुना श्रुतिस्मृति(पुराणयुक्ति)भिर्निमित्तत्वस्यैवोक्तत्वादपीत्याह अपादानतयेति ।

## **अनुव्याख्यानम्**

***अपादानतया विश्वकर्तुत्वं बुद्धिपूर्वकम् ॥***

***उक्तं भाल्लविशाखायां ब्रह्मतर्के च सादरम् ॥***

विश्वकर्तृत्वमित्येवेत्युक्ते कुलालादीनामिव तटस्थकर्तृत्वं प्रतीयते । तन्निवृत्यर्थमपादान-तयेत्युक्तम् । अपादनत्वमि(त्येवो)त्युक्ते परस्य नानिष्टम् । उपादानस्याप्यपादानविशेषत्वेनोपादान-त्वापादानत्वयोरविरोधात् । अपादानविशेषविवक्षायां च पर्णपतने वृक्षस्येवावधित्वमात्रं प्रतीयते । अतो विश्वकर्तृत्वमित्युक्तम् । तथाऽपि बुद्धिपूर्वकमिति व्यर्थम् । कर्तुर्बुद्धिमत्वनियमादिति । मैवम् । अशेषविशेषज्ञानस्य विवक्षितत्वात् । एतदुक्तं भवति । सकलकार्यक्रियाकारकफलविषयबुद्ध्यादि-मानीश्वरो बाह्मेन रूपेणानुगृह्णन्नान्तरेण प्रधानादीनां परिणामादिशक्तीः प्रेरयन् स्वशरीररूपक-प्रधानादिपरिणामभूतमहदादिकार्यापगमेऽवधिर्भवतीति । सादरत्वं दर्शयिष्यामः ।

तदेव वाक्यद्वयं क्रमेण पठति इच्छामात्रादिति ।

**अनुव्याख्यानम्**

***इच्छामात्रात्प्रभोः सृष्टिरविकारस्य सर्वदा ॥***

***स्वभावोऽयमनन्तस्य रजो येनाभवज्जगत् ॥***

***स्वदेहादिच्छया विश्वं भुक्तपूर्वं जनार्दनः ॥***

***ससर्ज मातापितृवदूर्णनाभिवदेव वा ॥***

न तु परिणामितयेति मात्रार्थः । तत्र हेतुरविकारस्येति । किं प्रयोजनोद्देशेनेत्यत उक्तं स्वभाव इति । उपादानाभावात्कथमित्यत उक्तं रज इति ।

येन प्रेरितं रजश्शब्दोपलक्षितं गुणत्रयात्मकं प्रधानं जगदभवत् । अत्रोपपादनेनादरः प्रतीयते । स्वदेहात्सच्चिदानन्दाद्यात्मकावधेः । अथवा स्वदेहात्प्रधानादुपादानात् । भूक्तपूर्वं पूर्वकल्पे (भुक्तेन) संहृतेन सदृशम् । भुक्तपूर्वं सूक्ष्मावस्थोपादानकमिति वा । एवशब्देन न तु मृदादि-वदित्याह । वाशब्दो दृष्टान्तसमुच्चये ।

स्वदेहादिति भुक्तपूर्वमिति च विवृणोति प्रधानमिति ।

**अनुव्याख्यानम्**

***प्रधानं परिणाम्येशो निर्विकारः स्वयं सदा ॥***

एवशब्दोक्तस्योपपादनं निर्विकार इति । अत्रापि पूर्ववदादरो गम्यते ।

### **शेषवाक्यार्थचन्द्रिका**

॥ तटस्थकर्तृत्वमिति । उपदानाद्यनन्तर्गतरूपेणैव कर्तृत्वमित्यर्थः ॥ अपादानतयेत्युक्तमिति । तथा च न कुलालादिरिव बाह्मरूपेणैव कर्ता भगवान् किन्तु यत्प्रधानाद्यन्तर्नियामकं महदाद्यपायावधिभूतं रूपं तेनापि कर्तेत्यर्थलाभादुक्तशङ्गानिवृत्तिरिति ध्येयम् ॥ परस्येति । उपादानत्ववादिन इत्यर्थः ॥ उपादानस्यापादानविशेषत्वेनेति । ‘जनिकर्तुः प्रकृतिः’ इत्युपादानस्याप्यपादानसंज्ञाविधानात् ‘ध्रुवमपायेऽपादानम्’ इत्यादिनाऽनुपादानस्याप्यपादानसंज्ञा- विधानेनापादानत्वस्योपादानानुपादानसाधारणतया सामान्यत्वेनोपादानत्वस्य तद्धिशेषत्वमित्यर्थः ॥ अविरोधादिति । विरोधे सामान्यविशेषभावायोगादिति भावः । ननु सामान्यविशेषयोरविरोधेऽपि विशेषाणां परस्परविरोधनियमादपादानशब्देन च तद्विशेषग्रहणात्कथमुपादानत्वापादानत्वयोरविरोध इत्यत आह अपादानविशेषविवक्षायां चेति । विश्लेषावाधिरूपापादानविशेषविवक्षायामित्यर्थः ॥ अवधित्वमात्रमिति । अवधित्वमेवेत्यर्थः । अवधिर्मर्यादा न तु कर्तृत्वमिति मात्रार्थः ॥ नियमादिति । ‘बुद्धिपूर्वप्रवृत्तिर्हि कर्तृत्वम्’ इति वचनादिति भावः । कर्तृत्वोक्त्या कुलालादिसाधारण-बुद्धिपूर्वप्रवृत्तिमात्रलाभेऽपि क्रियाकारकफलविषयबुद्धिलाभार्थं बुद्धिपूर्वकमित्युक्तमिति भावेन परिहरति मैवमिति ॥ दर्शयिष्याम इति । अत्रोपपादनेनादरः प्रतीयत इत्यादिनेति शेषः ।

इच्छामात्रादिति भगवदिच्छाऽतिरिक्तकारणमात्राभाव उच्यत इति भ्रान्तिनिरासायाह न त्विति । अनभिमतव्यावृत्त्यर्थो मात्रशब्द इति भावः ॥ तत्रेति । परिणामित्वाभाव इत्यर्थः ॥ उपपादनेनेति । मात्रशब्दोक्तपरिणामित्वाभावस्याविकारस्य सर्वदेत्यनेनोपपादनेनेत्यर्थः । पूर्वकल्पे संहृतस्य पुनः सृष्ट्यसम्भवादाह पूर्वेति ॥ दृष्टान्तेति । मातापितृवदूर्णनाभिवदित्युक्तदृष्टान्तद्वय- समुच्चय इत्यर्थः । उभयत्रापि द्वितीयव्याख्यानमभिप्रेत्याह स्वदेहादितीत्यादि ॥ एवशब्दोक्तस्येति । एवशब्देनोक्तस्य न तु मृदादिवदित्यस्येत्यर्थः ॥ पूर्ववदिति ॥ उपपादनेनेत्यर्थः । एवशब्दोक्तस्यापरिणामित्वस्य निर्विकार इत्यनेनोपपादनादिति भावः ।

### **परिमल**

श्रुतिपुराणयुक्तिभिरिति । यद्यपि ‘अविकार इत्यादिना श्रुतिपुराणोक्तवपि, ‘नैव स स्याद्धरेः क्कचित्’ इत्येवोक्त्या युक्तिर्नोक्ता मूले, तथाऽपि अयमाशय इत्यादिना तदाभिमतयुक्तीनां विवृतत्वाद्युक्तिरग्प्युपात्ता । यद्वा पित्रादेरविकारत्वोपपादनायोक्तचेतनत्वयुक्तेर् अत्रापि साम्याद्युक्तेरप्यु पादानम् । तटस्थकर्तृत्वं मृत्पिण्डशरीरकत्वं विना तत्कर्तृत्वमित्यर्थः ॥ अपादानविशेषेति । विश्लेषा वाधिरूपेत्यर्थः ॥ बाह्येनेति । कुलालवदनन्तर्यामितया स्थितरूपेणानुगृह्णन् परिणामयन्नित्यर्थः ॥ अवधिर्भवतीति । आन्तरणं रूपेणेत्यनुषङ्गः । सादरमित्युक्तसतात्पर्यकत्वं कथमित्यत आह सादर त्वमिति ॥ अत्रोपपादनेनेति । अत्र श्रुनौ । अविकारस्येति स्वभाव इति रज इति चोपपादनेनेत्यर्थः । पूर्वं भुक्तं भुक्तपूर्वमिति विग्रहं भुक्तपदस्य भुक्तसदृशपरत्वं चोपेत्याह पूर्वकल्प इति । बहुव्रीहिं पूर्वपदस्योपादानरूपकारणपरत्वं चोपेत्याह भुक्तपूर्वं सूक्ष्मावस्थोपादानकमिति । पूर्वकल्पसंहृतानि उपचयभागापगमे सति सूक्ष्मरूपतया हरेरुदरे स्थितानि यानि तदुपादानकमित्यर्थः । विवृणोतीति । प्रधानं परिणाम्येत्यनेन सूक्ष्मावस्थोपादानकत्वस्य स्वदेहा(त्प्रधानादुपादानादित्यस्य विवरणा) न्निर्विकार इत्युक्त्या चास्वदेहभीतप्रधानस्यैव विकारप्राप्त्या सच्चिदानन्दत्वरूपदेहस्यावधित्वलाभाच्चेति भावः ॥ एवश(ब्दोक्त)ब्देनोक्तस्येति । ऊर्णनाभिवदेवेत्येवशब्देन मृदादिवन्नेति यदुक्तं तस्येत्यर्थः ।

### **यादुपत्यं**

तटस्थकर्तृत्वमिति । उपादानाद्यनन्तर्गतस्यैव कर्तृत्वमित्यर्थः ॥ अपादानतये-त्युक्तमिति । तथाच न कुलालादिरिव बाह्यरूपेणैव कर्ता भगवान्किन्तु यत्प्रधानाद्यन्तर्नियामकं महदाद्यपायावधिभूतं रूपं तेनापि कर्तेत्यर्थलाभादुक्तशङ्ग निराम इति भावः ॥ उपादानस्याप्य-पादानेति । परेणोपादानस्यापि ‘जनिकर्तुः प्रकृतिः’ इति सूत्रेणापादानत्वविध्यङ्गीकारादेवमुक्तमिति ज्ञातव्यम् ॥ अपादानविशेषेति । विश्लेषावधिरूपोपादानविशेषविवक्षाया- मित्यर्थः ॥ अवधित्वमात्रं प्रतीयत इति । न तत्कर्तृत्वमपीति शेषः ॥ दर्शयिष्याम इति । अत्रोपपादनेनादरः प्रतीयत इत्यनुग्दमेव दर्शयिष्यत इत्यर्थः ॥ सूक्ष्मावस्थोपादानकमिति । अत्र स्वदेहादित्यस्य सच्चिदानन्दाद्यात्मकादवधेरिति प्रथमव्याख्यानमेव विवक्षितं न द्वितीयमतो न पौनरुक्त्यमिति ध्येयम् । उभयत्रापि द्वितीयव्याख्यानमभिप्रेत्याह स्वदेहादितीत्यादि ।

### **श्रीनीवासतीर्थीया **

तटस्थेति । बहिष्ठत्वेनेत्यर्थः । अत्रेत्यनेन दर्शयिष्याम इत्युक्तं दर्शितम् ॥ उपादानेनेति । ‘इच्छामात्रात्प्रभोः सृष्टिः’ इत्युक्तसृष्टिरेवोपादानकथनेन ‘रजो येनाभवज्जगदि’ त्यनेनोपपादितेत्यर्थः ॥ भुक्तपूर्वेति । भुक्तपूर्वस्य या सूक्ष्मावस्था तदुपादानकमित्यर्थः ॥ पूर्ववदिति । स्वदेहादिच्छया विश्वं भुक्तपूर्वं जनार्दनः ससर्जेत्यस्य प्रधानं परिणाम्येति विवरणेन । तथोर्णनाभिवदेव ससर्जेत्युक्तस्य निमित्तत्वस्य निर्विकार इत्यनेनोपपादनाच्च पूर्ववदादरोऽवगत इत्यर्थः ।

### **वाक्यार्थरत्नमाला**

न तु मृदादिवदिति दकारपाठः ।

