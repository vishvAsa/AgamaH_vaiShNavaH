+++
title = "०२ ब्रह्मणोऽपराधीनत्वान् न विकारित्वम्"

+++


## नैव स स्याद्धरेः क्वचित्

**ब्रह्मणोऽपराधीनत्वान् न विकारित्वम्**

**नैव स स्याद्धरेः क्वचित्**

### **सुधा**

किमतो यद्येवंभूतो विकार इत्यत आह नैवेति ।

## **अनुव्याख्यानम्**

***नैव स स्याद्धरेः क्वचित् ॥***

**सुधा**

क्वचिदिति निमित्तसप्तमी । अयमाशयः । सकलोऽपि खलु विकारः पराधीनो भवतीति निदर्शितम् । न चैवमेवासौ क्वापि दृष्टः । तथात्वे वा सर्वदा स्यात् । न च ब्रह्मणो विकारनिमित्तं किञ्चिदस्ति । ‘सदेव सोम्य’ इति प्राक् सृष्टेर्वस्त्वन्तरनिषेधात् । न च कालादिकमपि परेण प्रलयेऽभ्युपगतम् । अभ्युपगमेऽपि पराधीनताऽऽपत्तेश्च ।

अस्तु जडेषु पराधीनो विकारः । चेतनं ब्रह्म तु स्वेच्छयैव जगदाकारेण विक्रियते । ‘तदात्मानं स्वयमकुरुत’ इत्यादिश्रुतेरिति चेन्न । प्रेक्षावतस्तस्य नानाविधानर्थरूपप्रपञ्चीभवनेच्छाया एवानुपपत्तेः । न ह््युन्मत्तोऽप्यात्मनोऽनर्थरूपतामिच्छति । दूरे प्रेक्षावान् । न च प्रपञ्चस्यानर्थरूपतां न जानाति ब्रह्म । असर्वज्ञतापातात् । नायं प्रपञ्चो ब्रह्मणोऽनर्थरूप इति चेन्न । दुःखादिरूपेण परिणतस्य न दुःखादिरूपता इत्यस्य व्याहतत्वात् । न हि विवर्तवादिनामिव कल्पितोऽयं प्रपञ्चो भवताम् । सत्यत्वाभ्युपगमात् । दुःखादिमत्त्वमनिष्टम्, न तु तद्रूपतेत्यभिप्राय इति चेन्न, तथा सति सुखरूपस्येष्टत्वमपि न स्यात् । ततश्च न मोक्षाय प्रवर्तेत ।

### **शेषवाक्यार्थचन्द्रिका**

एवम्भूत इति । उक्तरीत्या चतुर्विध इत्यर्थः ॥ सकलोऽपीति । चतुर्विधोऽपीत्यर्थः । कुतो विकारस्य पराधीनत्वनियम इत्यतो विकारत्वपराधीनत्वयोः सहचारदर्शनादिति भावेन निदर्शितमित्युक्तम् । ननु न सहचारदर्शनमात्रेण नियमसिद्धिः ‘सहदर्शन-मात्रेण न व्याप्तिरवसीयत’ इत्यादिना तन्मात्रस्य व्याप्त्यनियामकताया वक्ष्यमाणत्वादित्यतः सहचारदर्शनमात्रस्य तदगमकत्वेऽपि व्यभिचारादर्शनसहकृतस्य तस्य व्याप्त्यवगमकत्वं भविष्य-त्येवेत्यभिप्रेत्य व्यभिचारादर्शनमुपपादयति न चैवमेवासाविति । निमित्तं विना विकारो न दृष्ट इत्यर्थः ॥ सर्वदेति । अपेक्षणीयान्तराभावादिति भावः । नन्वस्तु ब्रह्मणोऽपि सनिमित्तक एव विकार इत्यत आह न चेति । कुतो निमित्ताभाव इत्यतो निमित्तं भवद् ब्रह्मान्यद्वा स्वयं ब्रह्मैव वेति विकल्पं मनसि निधायाद्यं दूषयति सदेवेति । ब्रह्मान्यद् ब्रह्मणो विकारनिमित्तं भवत्किं सृज्यं जगद्वा तदन्यद्वा । नाद्यः । सृष्टेः पूर्वमसतस्तस्य विकारनिमित्तत्वायोगात् । सृष्टस्य च विकारनिमित्तताया अन्योन्या-श्रयप्रसङ्गेनायोगात् । नान्त्यः । सदेवेत्यादिप्रमाणेन वस्त्वन्तराभावस्य प्रतिपादनेनासतो वस्त्वन्तरस्य विकारहेतुत्वायोगादित्यर्थः । नित्यस्य कालादेर्वस्त्वन्तरस्य तदा भावात्तस्यैव ब्रह्मविकारहेतुत्वं भविष्यतीत्यत आकल्पावस्थायित्वं नित्यत्वमिति वदता परेण कालाकाशादेर्बहुकालीनत्वस्यैव नित्यत्वरूपतयाऽङ्गीकारेण सृष्टेः पूर्वं तस्य सत्त्वानङ्गीकारान्न तस्यापि निमित्तत्वं सम्भवतीत्याह न चेति ॥ पराधीनतेति । ब्रह्मण इति शेषः । ततश्च ब्रह्म स्वेच्छयैव जगदाकारेण विक्रियत इति सिद्धान्तभङ्ग इति भावः । ब्रह्मैव ब्रह्मणो विकारे निमित्तमिति द्वितीयं पक्षमाशङ्कते अस्त्विति ॥ अनुपपत्तेरिति । अन्यथाऽप्रेक्षावत्त्वापातादिति भावः ॥ न चेति । अतो नाप्रेक्षावत्त्वमिति भावः । माऽस्तु तर्ह्यपे्रक्षावत्त्वमसर्वज्ञत्वं तु स्यादेवेत्याह असर्वज्ञतेति । गूढाभिसन्धिः शङ्कते नायमिति । अनर्थरूपो ऽनिष्टरूप इत्यर्थः । गूढाभिसन्धिरेव परिहरति न दुःखादिरूपेणेति । पूर्ववादी स्वाभिसन्धिमुद्घाटयति दुःखादिमत्त्वमिति । धनवत्त्वे पारिवृढ््यवद्धनत्वे पारिवृढ्यभावादिति भावः । उत्तरवाद्यपि स्वाशयमुद्घाटयति न तथा सतीति । उदाहृतदृष्टान्तबलेन सुखादिमत्त्वस्यैवेष्टत्वनिश्चयादिति भावः । इष्टापत्तिं परिहरति ततश्चेति ।

### **परिमल**

‘नैव स स्याद्धरेः क्वचित्’ इत्यत्र मूले युक्तेरनुक्तेस्तामाह अयमाशय इत्यादिना दिगित्यन्तेन ॥ पराधीनतापत्तेश्चेति । ब्रह्मण इत्यनुषङ्गः । तथाच स्वयमेव ब्रह्म परिणमत इति भङ्ग इति भावः ॥ भवतामिति । ब्रह्मजगतोर्भेदाभेदेन परिणामवादिनां भास्करप्रभृतीनामित्यर्थः ।

### **यादुपत्यम्**

पराधीनताऽऽपत्तेश्चेत्यत्र ब्रह्मण इति वर्तते । तथा च ब्रह्मणः स्वेच्छयैव जगदाकारेण विकार इति मतभङ्गप्रसङ्ग इति भावः । गूढाभिसन्धिराशङ्कते नायं प्रपञ्च इति । अनर्थरूपो ऽनिष्टरूपः । अभिसन्धिमुद्धाटयति दुःखादिमत्त्वमिति ।

### **श्रीनिवासतीर्थीया**

ननु कालादिकं प्रलये विद्यमानं विकारे भवतु निमित्तमित्यत आह न चेति ॥ परेति । भगवत्सृष्टेः कालाद्यधीनतापत्तेरित्यर्थः । नन्वनर्थरूपतां दुःखादिप्रपञ्चस्य ज्ञात्वा तदात्मना परिणतं चेत्तदा नह्युन्मत्तम् इत्युक्तं युक्तम् । न ह्येवम् । किं त्वज्ञात्वैवानर्थरूपतां परिणमति पश्चादनर्थतामनुभवतीत्यत आह न चेति । ननु दुःखादीनां सत्यत्वे तद्रूपेण विकारोऽनर्थहेतुः स्यात् । न चैवम् । तेषां मिथ्यात्वात् । मिथ्याभूतदुःखाद्यात्मना विकारस्यानर्थताऽनापादकत्वादित्यत आह न हीति ॥ इष्टत्वमिति । दुःखादिमतोऽनिष्टत्ववत्सुकवत एवेष्टत्वादिति भावः ।

### **वाक्यार्थरत्नमाला**

न च ब्रह्मणो विकारनिमित्तं किञ्चिदस्तीति मूलम् । तट्टीका च अत्र ब्रह्म विकारशून्यं तन्निमित्तशून्यत्वात् । इत्यभिप्रेते प्रयोगे यो विकारः स पराधीन इति व्याप्तिं वदता यद्विकारवत्तत्सनिमित्तकमित्येव व्याप्तिरुक्त प्राया । उक्तप्रयोगस्यैव मूलटीकयोरभिप्रेतत्वाद् विकारत्वपराधीनत्वयोर्व्याप्तिः प्रदर्शनबलेन कल्पनीयस्यानुमानस्यान्वयिनो वा व्यतिरेकिणो वा

घटादेर्वा विकारस्यैव वा पक्षत्वायोगेनायोगात् । उक्तप्रयोगे विकारपुरस्कारेण व्याप्तिकथनमपि धर्मपुरस्काराद्युक्तमेव । एवं च ब्रह्मैव स्वविकारे निमित्तमिति विकल्पितपक्षाशङ्कापरेऽस्त्विति ग्रन्थे अचेतनसम्बन्धिविकारस्य पराधीनत्वोक्तया उक्तव्याप्तावचेतनत्वमुपाधिरित्युक्तं भवति । तत्र विकारस्य विशेषणत्वेन विशिष्टविधिनिषेधयोः प्रकृतिविशेषणपर्यवसायित्वस्यैव लाघवेनाङ्गीकार्यत्वाभिप्रायेण विशेषणभूतविकारस्य पराधीनत्वकथनादिकम् । तदनुसारेण चेतनसम्बन्धित्वस्योपाधितोक्तिरपि सम्भवति । अत एव मास्तु तर्ह्यचेतनसम्बधित्वं विकारस्य पराधीनतायां प्रयोजकमसर्वशक्तित्वं तु स्यादित्यत्रासर्वशक्तित्वमुपाधितयोक्तम् । धर्मिपुरस्कारेणैव सर्वशक्तित्वादिति चेदिति मूलेऽभिधानात् । एवं च पूर्वोत्तरग्रन्थेषु धर्मिपुरस्कारेणाभिप्रेतप्रयोगे व्याप्त्यादिकं धर्मपुरस्कारेण प्रदर्शितमिति अविरोधः । किञ्च विकारत्वपराधीनत्वयोर्व्याप्तिं प्रयोगानुसारिणीं स्वीकृत्य तादृशप्रयोगेऽसर्वशक्तित्व-मुपाधितयोक्तम् असर्वशक्तिसम्बन्धित्वपर्यवसायीति नानुपपत्तिरित्याहुः । तत्र किं पक्षीकृत्य कथं प्रयोग इति विचार्यम् । पुनः शोध्यम् । सृज्यमिति । सर्जनयोग्यमित्यर्थः । सृष्ट्यनन्तरं सृज्यजगतः सत्वाद्विकारहेतुत्वं किं न स्यादित्यत आह । सृष्टस्येति । नांत्यः सदेवेत्यादीति । अनेन मूलमेतत्पक्षनिरासपरमिति सूचितम् । पक्षान्तरस्य स्फुटदोषत्वान्न निराकरणमिति न न्यूनताच

मूल इति सूचितं भवति ।

------------------------------------------------------------------------

नैव स स्याद्धरेः क्वचित्

**नैव स स्याद्धरेः क्वचित्**

### **सुधा**

किञ्च ब्रह्मणोऽनर्थाभावे कस्या(यम)नर्थ इति वक्तव्यम् । जीवस्य चेति चेत् । स किं ब्रह्मणो भिन्नोऽभिन्नो वा । नाद्यो ऽपसिद्धान्तात् । द्वितीये कथं ब्रह्मणो नानर्थः । भिन्नाभिन्न इति चेत् (न) अभेदेनानर्थप्रसङ्गात् । निराकरिष्यते चायं पक्षः ‘अत एव चोपमा’ इति । अपि च, चेतनस्यापि विक्रिया दृष्टादृष्टकारणायत्ता दृष्टेति कथं ब्रह्मणः स्वेच्छामात्रेण स्यात् । सर्वशक्ति-त्वादिति चेत् (न) अनर्थीभवतः सर्वशक्तित्वानुपपत्तेः । न तर्कावसेयं ब्रह्म येन दृष्टान्तानुगुण्य-वैगुण्यविचिन्ताऽत्रोपयुज्यते । किं नाम श्रुतिमात्रसिद्धम् । श्रुतिश्चान्यानपेक्षमेव प्रपञ्चतापत्तिमाचष्ट इति चेन्न । तथा सति विचारशास्त्रानवतारप्रसङ्गात् । युक्तश्चायं तर्कागोचरत्ववादो यत्र श्रुतीनाम-विगानं स्यात् । न चैवमत्रेत्युक्तम् । अतो न सामान्यतो विकारित्वं ब्रह्मणो युज्यते ।

नापि विशेषतः ।

### **शेषवाक्यार्थचन्द्रिका**

अपसिद्धान्तादिति । जीवेश्वराभेदस्य त्वत्सिद्धान्तत्वादिति भावः । अस्तु तर्हि जीवो ब्रह्मणोऽभिन्न इति ततो नापसिद्धान्त इत्यत आह द्वितीय इति । जीवब्रह्मणोरभेदाज्जीवं प्रत्यनिष्टस्य ब्रह्म प्रत्यनिष्टत्वेन ब्रह्मणो नानिष्टरूपः प्रपञ्च इत्येतद्भग्नमित्यर्थः । जीवब्रह्मणोरत्यन्ताभेदे तत्प्रसक्तावपि भेदाभेदपक्षे भेदस्यापि सत्त्वाज्जीवं प्रत्यनिष्टस्यपि प्रपञ्चस्य न ब्रह्म प्रत्यनिष्टत्वमिति भावेन शङ्कते भिन्नाभिन्न इति । भेदकार्यस्य भेदेनेवाभेदकार्यस्य ब्रह्म प्रत्यनिष्टत्वस्याभेदेनावश्यं सम्पादनीयत्वादतिप्रसङ्गानिस्तार एवेत्याह अभेदेनेति । ननु च भेदस्य प्रबलत्वात्तेन प्रतिबद्धोऽभेदो न स्वकार्यकारीति नाभेदेन प्रपञ्चस्य ब्रह्म प्रत्यनिष्टत्वप्रसङ्गः । यद्वा । संसारे केवलो भेदो मुक्तावत्यन्ताभेद इति व्यवस्थितावेव भेदाभेदौ भेदाभेदवादिनोऽभिमतौ तत्कथमभेदेनानर्थप्रसङ्ग इत्यत आह निराकरिष्यते चेति ॥ अपि च चेतनस्येति । ऊर्णनाभ्या-देरित्यर्थः । ततश्च नाचेतनसम्बन्धित्वस्य विकारे पराधीनत्वप्रयोजकत्वं युक्तम् । चेतनविकारे पराधीनत्वेसत्यप्यचेतनसम्बन्धित्वाभावात् । तस्मिन्सत्यप्यभवतस्तेन विनाऽपि भवतस्तदप्रयोज्य-त्वादिति भावः । माऽस्तु तर्ह्यचेतनसम्बन्धित्वं विकारस्य पराधीनतायां प्रयोजकमसर्वशक्तित्वं तु स्यादिति भावेन शङ्कते सर्वेति । साधनव्यापकत्वान्नायमुपाधिरित्याशयेनाह अनर्थीभवत इति । तर्कागोचरत्वे कथं तत्सिद्धिरिति शङ्कते किं नामेति । शब्दैकसमधिगम्यत्वान्नानुपपत्तिरित्याह श्रुतीति । ‘औपनिषदः पुरुष’ इत्यादिश्रुतेरिति भावः ॥ श्रुतिश्चेति । ‘तदात्मानं स्वयमकुरुत’ इत्याद्येत्यर्थः ॥ तथा सतीति । तर्कागोचरत्वे ब्रह्मण इत्यर्थः । विचारस्य युक्त्यनुसन्धानरूपत्वादिति भावः । तर्हि तर्कगोचरत्वे नैषा तर्केणेत्यादितर्कागोचरत्वप्रतिपादकश्रुतिविरोधः स्यादित्यत आह युक्तश्चेति । अस्तु तर्हि प्रकृतेऽपि श्रुतीनामविगानादेव तर्कागोचरतेत्यत आह न चैवमिति । तत्कथमित्यत आह उक्तमिति । ‘अविकारः सदाशुद्धः’ इत्यादिश्रुतिविगानस्य दर्शितत्वादिति भावः ॥ सामान्यत इति । अविवक्षितानिवर्त्यविशेषाप्तित्वादिविशेषविकारं विकारित्वसामान्यमित्यर्थः ॥ नापि विशेषत इति । विकारित्वं ब्रह्मणो युज्यत इति वर्तते । विवक्षितविशेषं विकारित्वमपि न ब्रह्मणो युक्तमित्यर्थः ।

### **परिमल**

नन्वभेदेऽपि जीवगतदुःखाद्यनुसन्धानाभावान्नानर्थप्रसङ्ग इत्यत आह निराकरिष्यते चेति । भक्तिपादे ‘अत एव चोपमा सूर्यकादिवत्’ इत्यधिकरणे भेदाभेदवादिमतेऽनु-सन्धानाभावेनेश्वरस्यानर्थप्रसङ्गाभावपक्षः ‘अनुसन्धानरहितमैक्यं चेदेकता न तत्’ इत्यादिनेति भावः ॥ विक्रियेति । उच्चत्वनीचत्वरूपा वा औदासीन्यप्रच्युतिरूपकर्तृत्वादिलक्षणक्रियावेशादिरूपा वेत्यर्थः ॥ स्यादिति । विक्रियेत्यनुषङ्गः ॥ श्रुतिश्चेति । ‘बहुस्यामि’ति ‘तदात्मानमेवाकुरुते’त्यादिः । ननु भवद्भिरपि ‘श्रुतेस्तु शब्दमूलत्वात्’ इत्यत्र ब्रह्मणः श्रुत्येकसमधिगम्यत्वेन तर्कायोग्यत्वात्, कृस्नप्रसक्त्यादितर्कबाध्यत्वं नेति वदद्भिरपि विचारशास्त्रावतारः स्वीक्रियत इत्यतो, निर्विवादप्रमाणप्रमितेऽर्थे तर्कबाधप्रसक्तौ तर्कागोचरत्वेन परिहारोस्माभिरभिधीयते । नचैवं त्वयेतिवैषम्यमाह युक्तश्चेति ॥ उक्तमिति ‘अविकारः सदा शुद्धः’ इत्यादिना ब्रह्मणे विकारश्रुत्यादिप्रतिषेधस्य दर्शितत्वादिति भावः ।

### **यादुपत्यं**

संसारदशायां भेदो मुक्तावभेद इति व्यवस्थयैव भेदाभेदावभिप्रेतावतो नोक्तदोष इत्यत आह निराकरिष्यते चेति । ‘असदैक्यं भवेत्पश्चाद्यदि स्यात्सप्तमो रसः’ इत्यनेनेत्यर्थः । पररीत्याऽऽह अपि च चेतनस्येति । ऊर्णनाभ्यादेरित्यर्थः ॥ श्रुतिश्चेति । ‘तदात्मानं स्वयमकुरुत’ इत्याद्या श्रुतिरित्यर्थः ॥ न चैवमत्रेति । निर्विकारत्वप्रतिपादकश्रुतिविगानस्योक्तत्वादित्यर्थः ।

### **श्रीनिवासतीर्थीया**

चेतनस्यापीति । ऊर्णनाभिमात्रादेरित्यर्थः । पराधीनेत्यादिना युक्तिविरुद्धत्वमुक्तम्, तन्नास्तीति शङ्कते नेति ॥ दृष्टान्तेति । क्षीरादीत्यर्थः ॥ अन्यानपेक्षेति । पराधीनतानपेक्षमेवेत्यर्थः ॥ तथा सतीति । श्रुतिमात्रसिद्धत्वमङ्गीकृत्य दृष्टान्तानुगुण्यादिरूपयुक्तय-नपेक्षत्व इत्यर्थः । अविगानमिति । तथा च तादृशस्थले विवादाभावेन तत्परिहाराय युक्तेरनपेक्षितत्वेन श्रुतिमात्रसिद्धत्वं ब्रह्मणः सम्भवतीत्यर्थः । अस्तु तर्हि प्रकृतेऽप्यविगानमित्यत आह न चैवमिति । ब्रह्मणः ‘सच्च त्यच्चे’ति विकारस्य ‘अविकारः सदा’इति अविकारस्य प्रतिपादनेन श्रुतिविगानस्यैव सत्त्वादत्र युक्त्यनपेक्षश्रुतिमात्रेण विकारसिद्धिः । तदपेक्षायां चोक्तरीत्याऽविकारस्यैव सिद्धेरिति भावः ।

### **वाक्यार्थरत्नमाला**

नानुपपत्तिरित्याहेति । इत्युत्तरमाहेत्यर्थः । अविगानादेवेति । विगाना-भावेऽन्यतरश्रुत्यनुकूलतर्कगोचरत्वस्यानावश्यकत्वादिति भावः । अविवक्षितेति । अविवक्षितो ऽनिवर्त्यविशेषाप्तित्वादिविकारविशेषो यस्मिन्निति विग्रहः ।

