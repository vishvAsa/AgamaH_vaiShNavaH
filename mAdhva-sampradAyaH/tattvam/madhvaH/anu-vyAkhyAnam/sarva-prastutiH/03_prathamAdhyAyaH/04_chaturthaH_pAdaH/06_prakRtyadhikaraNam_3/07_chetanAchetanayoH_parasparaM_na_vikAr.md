+++
title = "०७ चेतनाचेतनयोः परस्परं न विकारविकारिभावः"

+++


## न चेतनविकारः स्याद्यत्र क्वापि ह्यचेतनम्

**चेतनाचेतनयोः परस्परं न विकारविकारिभावः**

**न चेतनविकारः स्याद्यत्र क्वापि ह्यचेतनम्**

### **सुधा**

प्राक् चेतनत्वादित्यनेन त्रयः प्रयोगास्सूचिताः । पितापुत्रौ नोपादानोपादेयभूतौ चेतनत्वाद्देवदत्तयज्ञदत्तवत् । पुत्राद्यचेतनो, न पित्रादिचेतनोपदानकः, अचेतनत्वाद् घटवत् । पुत्रादिचेतनो न पित्राद्यचेतनोपादानकः, चेतनत्वाद्ब्रह्यव(ह्मादिव)दिति । सर्वत्र पक्षधर्मतायाश्च निश्चितत्वात् । द्वितीये तावद्य्वाप्तिमुपपादयति न चेतनविकारः स्यादिति ।

## **अनुव्याख्यानम्**

***न चेतनविकारः स्याद्यत्र क्वापि ह्यचेतनम् ॥***

यदि खलु यत्र क्वापि देशे काले वाऽचेतने चेतनविकारो दृष्टः स्यात्तदैवं व्याप्तिर्भज्येत । न चैवमित्यर्थः । महदादिजगद् ब्रह्मकार्यमुपलब्धमिति चेन्न । अद्याप्यसिद्धेः । उक्तवक्ष्यमाण-प्रमाणैर्निराकृतत्वात् (च) । तृतीये व्याप्तिमुपपादयति नाचेतनेति ।

**अनुव्याख्यानम्**

***नाचेतनविकारोऽपि चेतनः स्यात्कदाचन ॥***

व्याख्यानं पूर्ववत् । एवं न चेतनविकारश्चेतनोऽप्युपलब्ध इत्याद्येऽपि व्याप्तिरुपपादनीया ।

### **शेषवाक्यार्थचन्द्रिका**

व्याप्त्युपपादनपरोत्तरवाक्यानर्थक्यमाशङ्क्य चेतनत्वादिति पूर्ववाक्य-सूचितप्रयोगोपपादनार्थत्वान्न तदिति भावेन तत्सूचितप्रयोगप्रकारप्रदर्शनपूर्वकं व्याप्तिपक्षधर्मतयोरु-भयोरप्यनुमानौपयिकत्वात्पक्षधर्मतामप्रदर्श्य व्याप्तेरेव प्रदर्शने निमित्तं वदन्नुत्तरवाक्यमवतारयति प्रागिति ॥ सर्वत्रेति । प्रयोगत्रयेऽपीत्यर्थः । तावदिति । नाचेतनविकारोऽपीत्यनेन तृतीयेऽपि व्याप्तेरुपपादयिष्यमाणत्वात्तदपेक्षया तावदित्युक्तम् । कथमनेन व्याप्तिरुपपादिता भवतीत्यतस्तत्परतया व्याचष्टे यदीति ॥ अद्यापीति । तथा च महदादिजगतो ब्रह्मविकारत्वसिद्धौ व्याप्तिभङ्गेनानुमाना-प्रमाण्यसिद्धिस्तत्सिद्धौ च बाधकाभावान्महादादेर्ब्रह्मविकारत्वसिद्धिरित्यन्योन्याश्रय इति भावः । नन्वेवं महदादेर्ब्रह्मविकारत्वभावसिद्धौ व्याप्तिभङ्गाभावेनानुमानप्रामाण्यसिद्धिस्तत्सिद्धौ चानुमानविरुद्ध-त्वान्महदादेर्ब्रह्मविकारत्वाभावसिद्धिरिति तवाप्यन्योन्याश्रय इत्यत आह उक्तेषति । ‘अविकारः सदा शुद्धः’ इत्यादिभिरुक्तैर् महदादिकं न चेतनविकारोऽचेतनत्वाद्धटवदित्याभिर्वक्ष्यमाणैश्च प्रमाणैरित्यर्थः ॥ व्याख्यानं पूर्ववदिति । यदि खलु कुत्रापि देशे काले वा चेतनमचेतनविकारो दृष्टः स्यात्तदैवं व्याप्तिर्भज्येत न चैवमिति व्याख्यानं ‘न चेतनविकारः स्याद्यत्र क्वापि ह्यचेतनम्’ इति पूर्ववाक्यव्याख्यानवद्द्रष्टव्यमित्यर्थः ।

### **परिमल**

उक्तेति । अविकार इत्यादिनोक्तश्रुतिस्मृति-युक्ति-इच्छामात्रादितिश्रुति स्वदेहादित्युक्तब्रह्मतर्करूपैः प्रमाणैरित्यर्थः । न चान्यस्येत्यादिवक्ष्यमाणप्रमाणैरित्यर्थः ।

### **यादुपत्यम्**

पूर्ववदिति । यदि खलु कदाऽपि कुत्रापि चेतनेऽचेतनविकारो दृष्टः स्यात् । तदैवं व्याप्तिर्भज्येत न चैवमिति व्याख्यानं पूर्ववाक्य इवात्रापि तर्के विपर्ययपर्यवसानप्रदर्शनपरतया कर्तव्यमित्यर्थः ।

### **श्रीनिवासतीर्थीया**

सर्वत्रेति । आद्यान्त्यानुमाने चेतनत्वहेतोर्द्वितीयेऽचेतनत्वहेतोश्चेत्यर्थः । अचेतनत्वहेतोर्व्यभिचारमाशङ्कते महदादीति । ब्रह्मकार्यं ब्रह्मोपादानकम् ॥ अद्यापीति । महदादेर्ब्रह्मविकारत्वरूपब्रह्मकार्यत्वे सिद्धे व्यभिचारेणानुमानस्य दुष्टत्वमनुमानस्य दुष्टत्वे च तद्विरोधाभावादचेतनस्य जगतश्चेतनभूतब्रह्मोपादानकत्वसिद्धिरित्यन्योन्याश्रय इति भावः ॥ पूर्ववदिति । यदि खलु यत्र क्वापि देशे काले वा चेतनमचेतनविकारो दृष्ट; स्यात्तदेयं व्याप्तिर्भज्येत । न चैवमिति व्याख्यानं ज्ञेयम् ।

### **वाक्यार्थरत्नमाला**

पूर्ववाक्यव्याख्यानवदिति । अनेन पूर्वपदं पूर्वव्याख्यानपरमित्युक्तं भवति । पूर्वत्र यत्र क्वापीत्यस्य देशकालसाधारणत्ववत्कदाचनेत्यस्य तत्साधारण्याभावेऽपीह देशोपलक्षणेति मूलाशय इति भावः ।

------------------------------------------------------------------------

न चेतनविकारः स्याद्यत्र क्वापि ह्यचेतनम्

**न चेतनविकारः स्याद्यत्र क्वापि ह्यचेतनम्**

### **सुधा**

अथवा महदादिकं न चेतनविकारः, अचेतनत्वाद्धटवदिति युक्त्यन्तरविरुद्धं च ब्रह्मणो जगदुपादानत्वमिति चेतसि निधायास्य व्याप्तिमुपपादयति न चेतनेति । ननु घटादयोऽपि ब्रह्मविकारा इति चेन्न । मृदादिविकारत्वस्य प्रमितत्वात् । परंपरयेति चेत् । एवं तर्हि न स्वयं चेतनविकाराः । किन्तु तत्कारणानीत्युक्तं स्यात् । तथा च कथं न दृष्टन्तता । तर्हि तत्कारणेषु व्यभिचार इति चेन्न । तेषामेव पक्षत्वात् । सुखदुःखादिष्वनैकान्तिकत्वमिति चेन्न । तेषामन्तः करणविकारत्वाभ्युपगमात् । एतेनैतदपि प्रत्युक्तम् । जगत्, अभिन्ननिमित्तोपादानम् प्रेक्षापूर्व-जनितकार्यत्वात्सुखादिवदिति । घटादिषु व्यभिचार•च्च)श्च । तेषामपि पक्षीकरणे प्रमाणबाधः स्यात् । नन्वचेतनमपि जगच्चेतनविकारश्चेत्तदा को दोषः स्यात् । एवं तर्हि चेतनोऽप्यचेतनविकारः स्यात् । न चैतदस्तीत्याह नाचेतनेति ।

अयमभिसन्धिः । यदि महदादिकं ब्रह्मणो विकारः स्यात्तर्हि तत्स्वरूपानुगतिमत्प्रसज्येत । कार्ये कारणस्वरूपानुगमदर्शनात् । घटादयो मृद्विकारा मृदनुगतिमन्तो दृष्टाः । न चैतदस्ति । तस्मान्न महदादि(ः) ब्रह्मविकारः । यदि पुनः कारणस्वरूपानुगममन्तरेण विकारिविकार-भावोऽभ्युपगम्यते तदा चेतनोऽप्यचेतनविकारः किं नाभ्युपगन्तव्यः । न चैवमङ्गीकृतं परेण । तथा हि सति ‘एक आत्मनः शरीरे भावात्’ इत्यत्र परस्य भूतचतुष्टयपरिणाम एवायं चेतनावान्काय इति वदन्तं चार्वाकं प्रति भूतेष्वविद्यमानं चैतन्यं कथं कार्ये स्यादिति परिहारो मदिराद्रव्ये मदशक्तिवत्स्यादिति पुनश्च चार्वाकेण चोदिते मदिरोपादानेऽपि सूक्ष्मरूपमदशक्तिव्युत्पादनं

च व्याहतं स्यादिति ।

### **शेषवाक्यार्थचन्द्रिका**

चेतनत्वादिति सूचितप्रयोगाङ्गव्याप्त्युपपादकत्वे तदानन्तर्यमेव भवेद्य्ववधाने कारणाभावात् । प्रथमप्रयोगाङ्गव्याप्त्यनुपपादने निमित्तालाभाच्चेति पूर्वत्रारुच्या पक्षान्तरमाह अथवेति । दृष्टान्तस्य साध्यविकलत्वमित्याशङ्कत नन्विति ॥ प्रमितत्वादिति अन्वयव्यतिरेकसध्रीचीनप्रत्यक्षेण निश्चितत्वादित्यर्थः ॥ तत्कारणानीति । घटादिकारणानि मृदादीनीत्यर्थः ॥ तथा चेति । मृदादीनां चेतनविकारत्वेऽप्यदृष्टान्तीकृतत्वाद् दृष्टान्तीकृतस्य घटादेश्च मृदादिविकारत्वेन चेतनविकारत्वाभावान्न दृष्टान्ते साध्यवैकल्यमित्यर्थः । माऽस्तु तर्हि घटादिदृष्टान्ते साध्यवैकल्यं दोषः, अदृष्टान्तीकृतेषु घटादिकारणमृदादिषु सत्यप्यचेतनत्वे चेतनविकारत्वस्यैव सत्त्वाद् व्यभिचारस्तु भविष्यत्येव अतस्तेषामपि सपक्षत्वेऽवश्यमाश्रयणीये साध्यवैकल्यमेव । सपक्षविपक्षव्यतिरेकेण तेषु तृतीयविधाया असम्भवादित्याशयेन शङ्कते तर्हीति ॥ पक्षत्वादिति तथा च न तत्र व्यभिचारचोदनं युक्तमिति भावः ॥ सुखदुःखादिष्विति । तेषां सत्यप्यचेतनत्वे आत्मविकारस्यैव सत्त्वादिति भावः ॥ अभ्युपगमादिति । ‘कामः सङ्कल्पः’ इत्यादिश्रुतिमाश्रित्य त्वया मया चेति शेषः । वैशेषिकादिमते तेषामात्मोपादानकत्वेऽपि न वादिप्रतिवादिमते तदिति न तत्रानैकान्त्यमिति भावः । विवरणोक्तमनुमानं दूषयति एतेनेति । मतद्वयेऽपि सुखादेरन्तःकरणमात्रविकारत्वेन दृष्टान्तस्य साध्यविकलत्वेनेत्यर्थः ॥ प्रेक्षेति । ‘स ईक्षाञ्चक्रे स प्राणमसृजत’ इति श्रुत्या हेतुसिद्धिरिति भावः ॥ घटादिष्विति । तेषां सत्यपि प्रेक्षापूर्वजनितकार्यत्वेऽभिन्ननिमित्तोपादनकत्वाभावादिति भावः । ननु पक्षत्वादेव घटादेर्न तत्र व्यभिचार इत्यत्राह तेषामिति ॥ प्रमाणबाध इति । अन्वयव्यतिरेकसध्रीचीनप्रत्यक्षादिना घटादेर्भिन्नोपादाननिमित्तकत्वस्यैव सिद्धत्वादिति भावः । उपलक्षणं चैतत् । कार्यत्वादित्येतावत एव हेतुत्वसम्भवेन व्यर्थविशेषणत्वाज्जगदुपादानं न कर्तृद्रव्योपादानत्वान्मृद्वत् । जगत्कर्ता वा न द्रव्योपादानं कर्तृत्वात्कुलालादिवदित्यादिना सत्प्रतिपक्षत्वाच्चेत्यपि द्रष्टव्यम् ।

ननु चेतनत्वादिति सूचितप्रयोगाङ्गव्याप्त्युपपादकत्वेन योजना पक्षे द्वीदीयप्रयोगाङ्कव्याप्तेर् न चेतनविकारः स्यादित्यनेनोपपादनत्वेऽपि तृतीयप्रयोगङ्गव्याप्त्युत्पादकतया नाचेतनविकारः स्यासित्यस्य सार्तकत्वसम्भवेऽपि महदादिकं, न चेतनविकारो ऽचेतनत्वादिति विरोधियुक्त्यन्तरापेक्षितव्याप्त्युप-पादकत्वेन वाक्ययोजनापक्षे तस्या उक्तरीत्या न चेतनविकारः, स्यादित्यनेनैवोपपादनान्नाचेतनविकारः स्यादित्यस्यानर्थक्यमित्यतोऽत्रानुमाने प्राप्ताप्रयोजकत्वशङ्कापरिहाराय विपक्षे बाधककथनार्थ-त्वान्नानर्थक्यमिति भावेनाप्रयोजकताशङ्कापरिहारकतयोत्तरवाक्यं योजयितुमप्रयोजनकताशङ्कामुत्थापयति नन्विति । नन्वत्र चेतनस्याचेतनविकारत्वाभावमात्रमुच्यते न तु किञ्चिद्विपक्षे बाधकमिति कथमनेनोक्तशङ्कापरिहार इत्यतोऽत्राभिपे्रतविपक्षे बाधकप्रदर्शनेनाप्रयोजकताशङ्कापरिहारमुपपादयति अयमिति । नन्वेवं बाधकान्तरेणाप्रयोजकताशङ्कापरिहारेऽस्य विपक्षे बाधकसमर्पकत्वा-भावादानर्थक्यमेवेत्यतोऽस्य साक्षाद्विपक्षे बाधकासमर्पकत्वेऽपि यत्र विपक्षे बाधकतयाऽभि-संहिततर्केऽप्रयोजकताशङ्कापरिहारार्थत्वेन परम्परया तादर्थ्यान्नानर्थक्यमित्याशयेनाह यदि पुनरिति । अत्रापीष्टापत्तिमाशङ्क्याह न चेति ॥ भूतेति । पृथिव्यादिभूतचतुष्टयेत्यर्थः ॥ भूतेष्विति । व्यस्तेषु चेति शेषः ॥ कार्य इति । भूतचतुष्टयपरिणामरूपे कार्य इत्यर्थः ॥ मदिराद्रव्ये मदशक्तिवदित्यस्यायमर्थः । यथा किण्वादीनां समस्तानां व्यस्तानां वा मदजनकत्वाभावेऽपि तत्परिणाममदिरायां मदशक्तिस्तथा समस्तेषु व्यस्तेषु पृथिव्यप्तेजोवायुषु चैतन्याभावेऽपि तत्परिणामे कार्ये चैतन्यं भविष्यतीति ।

### **परिमल**

ननु अचेतनमपीत्यपिना उत्तरार्धं प्रकारान्तरेण योजयिष्यन् पूर्वार्धं तावत्प्रकारान्तरेण योजयति अथवेति । दृष्टान्ते साध्यवैकल्यमाशङ्कते ननु घटादयोऽपीति । किं साक्षाद्ब्रह्मविकारा असाक्षाद्वेति विकल्पौ हृदि कृत्वा क्रमेण निराह नेत्यादिना । न दृष्टान्तता घटस्येति योज्यम् । व्यभिचार इति । अचेतनत्वादिति हेतोरिति योज्यम् । न्यायमतरीत्या आत्मोपादानकत्वं मत्वाशङ्कते सुखदुःखादिकेष्विति ॥ एतेनेति । दुःखादीनाम् आत्मोपादानकत्वाभावकथनेनेत्यर्थः । ननु महदादिकं न चेतनविकार इत्यादिप्रयोगो विपक्षे बाधकाभवादप्रयोजकः । चेतनस्याचेतनपरिणामत्वोपगमेऽपि नास्माकमनिष्टमित्यतः श्लोकतात्पर्यमाह अयमभिसन्धिरिति ॥ इत्यत्रेति । उपासनापादीयाधिकरणे । तदधिकरणस्य परेण चार्वाकमतापाकरणपरत्वोपगमात् । तत्र परभाष्योक्तमनुवदति परस्येत्यादिना । परस्येत्यस्य इति परिहारो व्याहतः स्यात् सूक्ष्मरूपमदशक्तिव्युत्पादनं च व्याहतं स्यादित्यन्वयः ।

### **श्रीनिवासतीर्थीया**

व्यभिचारमाशङ्कते नन्विति ॥ मृदादीति । तथा च ब्रह्मरूपचेतन-विकारत्वाभावान्न व्यभिचार इति भावः । ननु घटादेः साक्षान्मृद्विकारत्वेऽपि मृदाद्यवयवानां ब्रह्मविकारत्वेन परम्परया घटादेर्ब्रह्मविकारत्वाद्य्वभिचार इत्याशङ्कते परम्परयेति ॥ न स्वयमिति । घटादिः साक्षादित्यर्थः । तत्कारणानि घटादिकारणानीत्यर्थः । तथा च घटादिकारणमृदाद्यवय-वमहदादेरेव चेतनविकारत्वेन घटस्य तदभावाद्युक्तं घटस्य दृष्टान्तत्वमित्यर्थः ॥ तर्हीति । तत्र साक्षाद्ब्रह्मविकारतासत्त्वादिति भावः ॥ सुखेति । सुखादय आत्मविकारा इति शङ्कितुर्हृदयम् ॥ एतेनेति । सुखादेरन्तःकरणोपादानकत्वेन आत्मनश्च निमित्तत्वेनाभिन्ननिमित्तोपादानकत्वा- भावादित्यर्थः । महदादिकार्यमभिन्ननिमित्तोपादनकं प्रेक्षापूर्वजनितकार्यत्वादित्यत्र घटादिक्रियायां व्यभिचारवारणाय प्रेक्षापूर्वेति विशेषणम् । तत्रापीश्वरप्रेक्षामादाय विशिष्टहेतुसत्त्वं शक्यमिति कथमयं व्यभिचार इति विशेषणकृत्यं विचार्यमस्ति ॥ प्रमाणेति । मृत्कुलालयोर्भेदस्य प्रत्यक्षसिद्धत्वादिति भावः ॥ तथा हि सति चेतनस्याचेतनोपादानकत्वे सति ॥ भूतेष्विति । तथाच कारणेऽचेतनेऽविद्यमानं चैतन्यं कथं तत्कार्ये चेतने स्यादित्यर्थः ॥ मदिरेति । क्रमुकपर्णचूर्णादौ मदजनके द्रव्ये प्रत्येकं मदजनकत्वाभावेऽपि समुदाये तज्जनकत्ववत्प्रत्येकं भूतेषु चैतन्याभावेऽपि समुदितेषु तत्सम्भवतीत्यर्थः ॥ व्युत्पादनमिति । तथा च मदिराद्रव्योपादान इव प्रकृते भूतेषु न सूक्ष्मरूपेणापि चैतन्यमस्ति ।

अतः कारणेऽविद्यमानस्वाभावस्य कार्येऽयोगान्न चेतनमचेतनोपादानकमिति यत्तवाभिप्रेतं

तद्य्वाहृतं स्यादित्यर्थः ।

### **वाक्यार्थरत्नमाला**

चेतनविकारत्वेऽपीति । त्वच्छङ्कारीत्येति शेषः । उपादानत्वे प्रमाणभङ्गन्यायामृतानुसारेणाधिकमाह । उपलक्षणं चेति । सत्प्रतिपक्षत्वाच्चेतीति । उपलक्षणं चैतत् । प्रेक्षापूर्वकजनित्वमात्रस्यैव हेतुत्वसम्भवे व्यर्थविशेष्यत्वं च । अत एव विवरणोपन्यासे तावदेव हेतूकृतामिति ज्ञेयम् । तथा घटादौ कर्त्रुपादनभेदं स्वीकृत्य गगनादौ तयोरभेदात्प्राक् सृष्टेरद्वितीयमित्यादिश्रुत्या ब्रह्मान्यहेत्वभावव्युत्पादनं व्यर्थं स्यादिति चन्द्रिकोक्तमपि उपलक्षणया ग्राह्यम् । तेन घटादिनिमित्तोपादानयोरभेदमेवाभ्युपेत्य व्यभिचारनिरासं कुर्वन्तो विवरणकारादयो निरस्ता इति बोध्यम् । सम्भवेपि चेति पाठः । .... आह । किण्वादीनामिति ।

