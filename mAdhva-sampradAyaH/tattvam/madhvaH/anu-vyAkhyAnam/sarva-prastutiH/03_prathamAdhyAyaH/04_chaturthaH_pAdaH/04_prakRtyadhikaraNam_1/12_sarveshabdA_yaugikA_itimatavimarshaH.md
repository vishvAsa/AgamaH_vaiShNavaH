+++
title = "१२ सर्वेशब्दा यौगिका इतिमतविमर्शः"

+++


## प्रयोगमात्रबाहुल्यं रूढिरित्यभिधीयते

**सर्वेशब्दा यौगिका इतिमतविमर्शः**

**प्रयोगमात्रबाहुल्यं रूढिरित्यभिधीयते**

### **सुधा**

यत्रार्थे यस्य शब्दस्य प्रयोगमात्रबाहुल्यं तत्र तस्य वृत्ती रूढिरित्यभिधीयते । मात्रेत्यवयवार्थसादृश्यादिसापेक्षताव्युदासार्थम् । तेन परममुख्यवृत्तेर्योगरूढे रूढोपचारलक्षणस्य च व्यवच्छेदः । बाहुल्यमिति स्वरूपकथनम् ।

सर्वेऽपि यौगिका नास्ति रूढ इति शाकटायनः । तदसत् । घटपटादिशब्दानां बहुलमुप-लम्भात् । तेप्युणादिप्रत्ययान्ता यौगिका एवेति चेन्न । अर्थानुगमादर्शनात् । अन्ततः प्रकृतिप्रत्यय-योस्तदर्थे रूढेराश्रयणीयत्वाच्चेति । प्रवृत्तिनिमित्तापेक्षो यत्र बहुलप्रयोगस्तत्र योगरूढिः । यथा पङ्कजादिशब्दानां तामरसादाविति प्रसिद्धत्वान्नोक्तम् ।

विरोधाद्वैफल्याच्च योगरूढिरयुक्तेति केचित् । तथा हि । अवयववृत्तिर्योगः रूढिस्त्व-खण्डवृत्तिः । न ह्येतयोरेकत्र समावेशो युज्यते । न च योगरूढ्यङ्गीकारे किमपि प्रयोजनमस्ति । पङ्कजादिशब्दानां सम्प्रतिपन्नवृत्त्यैवोपपत्तेरिति तदयुक्तम् । न हि योगरूढ्योः समाहारो योगरूढि-रिति ब्रूमः । येन विरोधः स्यात् । किं नाम यथा रूढलक्षणा लक्षणामात्राद् रूढगौणी च गौणीमात्रात्प्रयोगप्राचुर्येण भिद्यते । तथा प्रवृत्तिनिमित्तापेक्षित्वाद्रूढिमात्रात्प्रयोगबाहुल्येन योगमात्राच्च भिन्ना तृतीयेयं वृत्तिरिति ।

### **शेषवाक्यार्थचन्द्रिका**

अपेक्षितपूरणेन लक्षणसमर्पकतया व्याचष्टे यत्रार्थ इति । नन्ववय-वार्थानपेक्षत्वसूचकमात्रपदप्रयोगादवयवार्थसापेक्षवृत्तेर्व्यवच्छेदेऽपि तदनपेक्षगौण्यादिव्यवच्छेदा-योगात्तत्रातिप्रसङ्ग इत्यतो मात्रेत्यनेनावयवार्थसापेक्षत्वस्येव सादृश्यादिसापेक्षत्वस्यापि व्युदासस्ततो न कुत्रापि प्रसङ्ग इत्याह मात्रेत्यवयवार्थेति । सादृश्यमिह मुख्यार्थसादृश्यं द्रष्टव्यम् । आदिपदेन सम्बन्धपरिग्रहः । यद्यपि ‘उपलक्षणा च गौणी चे’ति मूलर्निर्देशक्रमानुसारेण लक्षणाप्रयोजकमु-ख्यार्थसम्बन्धस्य स्वशब्देन ग्रहणम् आदिपदेन च मुख्यार्थसादृश्यग्रहणमुचितम् । तथाऽपि लक्षणाऽपेक्षया गौण्या मुख्यत्वज्ञापनाय मुख्यार्थसादृश्यस्य स्वशब्देन सबन्धस्य च आदिशब्देन ग्रहणं कृतमिति ध्येयम् । ततश्च यस्य शब्दस्य यत्रार्थेऽवयवार्थमुख्यार्थसादृश्यसम्बन्धानपेक्षः प्रयोगस्तस्य तत्र रूढिरिति पर्यवसन्नं भवति । अवयवार्थानपेक्षत्वादिविवक्षायाः प्रयोजनमाह तेनेति ॥ परमुख्यवृत्तेरिति । महायोगमहायोगरूढिरूपद्विविधपरममुख्यवृत्तेरित्यर्थः । उभयविधपरममुख्यवृत्तौ प्रयोगस्यावयवार्थापेक्षत्वेन तदनपेक्षत्वाभावादिति भावः । योगरूढेरिति योगस्याप्युपलक्षणम् । अत एव योगयोगरूढिभ्यां व्यवच्छेद इत्येव तर्कताण्डवे उक्तम् । ततश्चोभयविधमुख्यवृत्तावप्यवयवार्थ-त्वापेक्षत्वात्प्रयोगस्य तदनपेक्षत्वविवक्षया व्यवच्छेद इति भावः । मुख्यार्थसादृश्यानपेक्षत्वोक्त्या उपचारात्सम्बन्धानपेक्षत्वोक्त्या च लक्षणाया व्यवच्छेद इत्याह रूढेत्यादि । अत्र रूढत्वमुपचार-लक्षणयोर्न व्यावर्तकं किन्तु स्वरूपकीर्तनम् । न च प्रयोगबाहुल्यस्य तत्र सम्भावनार्थं तदिति वाच्यम् । प्रयोगबाहुल्यस्य लक्षणाऽनन्तर्भावस्योत्तरवाक्य एव टीकायामभिधानेन प्रयोगबाहुल्यस्य अनपेक्षितत्वेन तत्सम्भावनस्यानर्थकत्वात् । अत एव सादृश्यसम्बन्धानपेक्षत्वोक्त्या गौणलक्षणाभ्यव्यवच्छेद इत्येवैतद्वाक्यतात्पर्यतया तर्कताण्डवे वर्णितमित्यवधेयम् ॥ स्वरूपकथनमिति । व्यवच्छेद्याद्य भावेन लक्षणाऽन्तर्गतत्वायोगादिति भावः । यद्यपि प्रयोगमात्राबाहुल्यानुमेयाऽखण्डशक्त्या प्रतिपादकत्वरूपा प्रयोगाद्यघटिताऽन्यैव रूढिः सिद्धान्तेऽस्त्येव । तथाऽपि रूढ्यनुमापकप्रयोगोऽप्यसाधारणत्वा-ल्लक्षणमपि भवतीत्यभिप्रेत्येदमुक्तमिति ध्येयम् ।

### **परिमल**

प्रयोगमात्रबाहुल्यमिति । प्रयोगबाहुल्यज्ञाप्याखण्डवृत्तिरित्यर्थोऽस्य ध्येयः । ज्ञाप्यज्ञापकयोरभेदोपचाराद्बाहुल्यमित्युक्तम् । तेन ‘बहुलातिप्रयोगतः । रूढमित्येव साध्यं स्यादि’ त्यनेनाविरोधः । यद्वा पूर्वोक्तरीत्याऽखण्डशक्तौ प्रमाणमपि प्रयोगबाहुल्यमसाधारणत्वाल्लक्षणं च भवतीत्यभिप्रेत्यैवमुक्तम् । सादृश्याऽदीत्यादिपदेन सम्बन्धग्रहः । तथा चावयवार्थमुख्यार्थ-सादृश्यमुख्यार्थसम्बन्धानपेक्षं प्रयोगबाहुल्यं रूढिरित्युक्तं भवति । अवयवार्थानपेक्षत्वाद्युक्तेः क्रमेण कृत्यमाह तेनेति । योगलक्षणागौणीनां च बाहुल्यपदेन निरास इति भावेन त्रयाणामेव ग्रहणं कृतम् । एतच्चाङ्गीकृत्योक्तम् । वस्तुतस्त्ववयवार्थानपेक्षत्वोक्तया परममुख्यवृत्तितो, योगरूढितश्चेव केवलयोगान्मुख्यार्थसादृश्यसम्बन्धानपेक्षत्वोक्तयैव रूढोपचाररूढलक्षणाभ्यामिव केवलेपचारकेवल-लक्षणाभ्यामपि व्यवच्छेदो लिलिक्षयिषिताया रूढिवृत्तेर्लभ्यते व्यर्थं बाहुल्यग्रहणमिति भावेनाह बाहुल्यमितीति । यदा तु वक्ष्यमाणदिशा एतदेव योगलक्षणसाहित्येन योगरूढिलक्षणं भवति । तदा तु योगरूढिरूपवृत्तिविशेषसाधकतया प्रयोजनवच्च भविष्यतीति ध्येयम् । अवयवार्थसादृश्यसम्बन्धानपेक्षः प्रयोगः रूढिरिति भावः । प्रवृत्तिहेतोर्बाहुल्यमिति महायोगलक्षणं बाहुल्यपदत्यागेन गृहीत्वा प्रागुक्तरूढिलक्षणं चादाय योगरूढिलक्षणमाह प्रवृत्तिनिमित्तापेक्ष इति । अवयवशक्तिलभ्यार्थसापेक्ष इत्यर्थः ॥ यथापङ्कजादिशब्दानामिति । तेषामवयवसापेक्षसमुदायशक्त्याऽर्थप्रतिपादकत्वं योगरूढि-रित्यर्थः । अन्यथा घटत्वादिप्रवृत्तिनिमित्तसापेक्षायां रूढावतिव्याप्तिप्रसङ्ग इति ध्येयम् । एवमग्रेऽपि प्रवृत्तिनिमित्तपदम् अवयववृत्तिपरं ज्ञेयम् । पङ्कजनिकर्तृत्वरूपावयवार्थमपेक्ष्यैव पद्मे पङ्कजपदप्रयोगो नान्यथेति भावः । वैपल्यं च व्यनक्ति नचेति । सम्प्रतिपन्नवृत्त्येति । रूढिमात्रेण योगमात्रेण वेत्यर्थः । अभ्युपेत्यवादेनाह न हि योगरूढ्योस्समाहार इति । अभ्युपेत्यवादस्य च प्रयोगमात्रबाहुल्यमिति मूलस्य बाहुल्यपदसार्थक्यं फलमिति भावेनोक्तम् ॥ प्रयोगबाहुल्येनेति । प्रयोगमात्रं बाहुल्यमिति प्रागुक्तरूढिलक्षणं प्रवृत्तिहेतोरित्युक्तमहायोगलक्षणैकदेशं च मेलयित्वैव योगरूढेर्लक्षणकथनात् तत्रत्यबाहुल्यग्रहणस्य केवलयोगा(द्य)पेक्षयाऽन्यैरेवेयं वृत्तिरिति ज्ञापनं प्रयोजनमुक्तं भवति । अत एव प्रयोगमात्रं रूढिरिति वाच्ये बाहुल्यग्रहणमेतदर्थमेव कृतमिति भावः । यद्वा पङ्कजनिकर्तृत्वादिधर्मे योगः पद्मत्वादिधर्मे रूढिरिति भिन्नधर्मविषयत्वेनैकस्मिन् शब्दे समाहारेऽप्येकस्मिन्धर्मे न समाहार इत्यर्थः । अन्यथा समाहाररूपविधाऽन्तरसिद्धय इत्यादिपूर्वग्रन्थविरोधः स्यात् । अत एव तर्कताण्डवे योगरूढिसमर्थनवादे अस्य वाक्यस्यौवमेव व्याख्यानं कृतम् ।

### **यादुपत्यं**

यत्रार्थे यस्य शब्दस्येत्यादि । यद्यपि प्रयोगमात्रबाहुल्यानुमे- याऽखण्डशक्त्या-प्रतिपादकत्वरूपा रूढिः प्रयोगाघटितैवान्याऽस्ति । तथाऽपि रूढ्यनुमापकप्रयोगोऽसाधारण-त्वात्तल्लक्षणमपि भवतीत्यभिप्रेत्येदमिति ध्येयम् । सादृश्याऽदीत्यत्राऽदिपदेन मुख्यार्थसम्बन्धग्रहणम् ॥ तेन परमेत्यादि । अवयवार्थानपेक्षत्वोक्त्या महायोगरूढिरूपपरममुख्यवृत्तेर्योगरूढेश्च व्यवच्छेदः । महायोगे केवलयोगे वा प्रयोगबाहुल्याभावान्न तदुभयमत्र व्यावर्त्यमिति ध्येयम् । मुख्यार्थ-सादृश्यसम्बन्धानपेक्षत्वोक्त्योपचारलक्षणाभ्यां व्यवच्छेदः । तत्र प्रयोगबाहुल्यप्रसक्त्युपपादनाय रूढेत्युक्तम् ॥ प्रवृत्तिनिमित्तापेक्ष इति । अत्र प्रवृत्तिनिमित्तशब्देनावयवार्थोऽभिमतः । इदं च रूढ्यनुमापकप्रयोगगर्भलक्षणम् । अपरं चावयवशक्तिसापेक्षसमुदायशक्त्याऽर्थप्रतिपादकत्वरूपं योगरूढिलक्षणं तर्कताण्डवे द्रष्टव्यम् । विरुद्धत्वमुपपादयति अवयववृत्तिर्हीति । अवयवार्थमपेक्ष्य वृत्तिरित्यर्थः । अखण्डवृत्तिरिति । अवयवार्थनिरपेक्षवृत्तिरित्यर्थः । वैफल्यमुपपदायति न च योगेति । ननु पङ्कजादिशब्दानां पद्मत्वादिप्रकारकबोधजनकत्वान्यथाऽनुपपत्त्यैव योगरूढिः कल्प्यते । अतस्तादृशबोधजनकत्वमेव तत्प्रयोजनमित्यत आह पङ्कजादिशब्दानामिति ॥ सम्प्रतिपन्नवृत्त्येति । केवलरूढ्या केवलयोगेन वेत्यर्थः । केवलयोगपक्षे पद्मत्वं संस्कारोपनीतं भासत इत्यभिप्रायः । केवलरूढिपक्षे तु पङ्कजशब्दात्पद्मत्वप्रकारक एव बोधो भवति न पङ्कजनिकर्तृत्वप्रकारक इति । विरोधभयेन पङ्कजादिपदेष्वखण्डवृत्तिरूपरूढ्यभावेऽपि बहुलप्रयोगस्यैव भेदकस्य सत्त्वात्तृतीया योगरूढिरनिवार्यैवेत्याशयेन तावत्समाधत्ते न हि योगररूढ्योरिति ।

### **श्रीनिवासतीर्थीया**

उणादीति । तथा च घट् पट् अस्मादौणादिके अप्रत्यये घटेत्यादिरूपम् ॥ अर्थानुगमेति । अवयवार्थानुगमेत्यर्थः । तदर्थे प्रकृतिप्रत्ययार्थे । अन्यथा सामर्थ्याभावेन योगसम्भवादित्याशयः । प्रयोगप्राचुर्येण निमित्तेन । एवं रूढिमात्राद्भिन्नेत्यस्योपपादकं प्रवृत्तिनि-मित्तापेक्षत्वादिति । नन्वेवं योगरूढ्यङ्गीकारेऽसिद्धिबाधसमाहारोऽप्यपरो हेत्वाभासः स्यादिति चेत् । उच्यते । न तद्वत्परस्परानपेक्षसमाहारमात्रं योगरूढ्योर्विवक्षितम् । किं नाम प्रयोगबाहुल्यस्य प्रवृत्तिनिमित्तसापेक्षता विवक्षिता । तथाहि । योगरूढिस्थले पङ्कजमानयेत्यत्र पङ्कजनिकर्तारं पद्ममानयेति तावत्पङ्कजनिकर्तृत्वपद्मत्वोभयप्रकारकपद्मविशेष्यको हि बोधो भवति । तथा च यदि प्रयोगबाहुल्यमात्रस्यैव विवक्षा तदा पद्मत्वप्रकारक एव बोधः स्यान्न तु पङ्कजनिकर्तृत्वप्रकारकः । तथा चावयवार्थप्रतीतिविरोधः । यदि च प्रवृत्तिनिमित्तस्यैव विवक्षा तदा पङ्कजनिकर्तृत्वप्रकारक एव बोधो भवेत् । न तु पद्मत्वप्रकारकः । तथा च भेकादावपि प्रयोगप्रसङ्ग इत्येवं बाधकस्य सत्त्वात्प्रयोग-बाहुल्यस्यावश्यं प्रवृत्तिनिमित्तसापेक्षता वाच्या । तथा च यदा वह्निरनुष्णोऽतीन्द्रियत्वादित्यनु-मानेऽसिद्धिमात्रं बाधमात्रं वा स्वातन्त्र्येण स्फुरति तदा दुष्टज्ञप्तेर्जातत्वेन द्वयोः परस्परसापेक्षताया अभावेन नातिप्रसङ्गः । न चैवं योगरूढिलक्षणस्य महायोगरूढ्यामतिव्याप्तिः । तत्र प्रवृत्तिनिमित्तस्य स्वातन्त्र्यस्य वा निरवधिकत्त्वस्य वा विवक्षितत्वेनात्र तदभावादिति सर्वमकलङ्कम् । योगमात्राच्च भिन्नेत्यस्य प्रयोगबाहुल्येनेत्युपपादकम् ।

### **वाक्यार्थरत्नमाला**

शब्दान्तरस्यार्थान्तरे प्रयोगबाहुल्यस्य रूढितारूपत्वायोगाच्छब्दार्थव्यक्ति-विशेषमुपादायैवेदं लक्षणमित्यङ्गीकार्यमित्याशयेन मूले यत्रार्थ इत्यादि पूरणमित्याह । अपेक्षितेति । यस्य यत्रावयवार्थमुख्यार्थेति तर्कताण्डवानुसारेणाह । सादृश्यमिहेति । सादृश्यस्य ग्रहणमिति पाठः । तथैवोत्तरवाक्ये उक्तेः । अवयवार्थमुख्यार्थेति । सादृश्यं च सम्बन्धश्च सादृश्यसम्बन्धौ । मुख्यार्थेन तौ । मुख्यार्थसादृश्यसम्बन्धौ । अवयवार्थश्च मुख्यार्थसादृश्यसम्बन्धौ च तदनपेक्ष इत्युक्तेऽवयवार्था-नपेक्षत्वे सति मुख्यार्थसादृश्यानपेक्षत्वे च सति तत्सबन्धानपेक्षः प्रयोग इति फलितं ज्ञेयम् । उभयविधमुख्येति । योगयोगरूढिरूपेत्यर्थः । मुख्यार्थसादृश्येति । वक्ष्यमाणरीत्या रूढपदकृत्या-भावाशयेनोपचाराल्लक्षणया इत्येवोक्तम् । न व्यावर्त्तकमिति । अनूढाद् व्यावृत्यर्थं नेत्यर्थः । स्वरूपेति । स्वोपरक्तधीजनकरूपमुपरञ्जकमित्यर्थः । अत एव सादृश्येति । मुख्यार्थसादृश्येत्यर्थः ।

मुख्यार्थस्येति । तर्कताण्डवानुसारात् । तदखण्डशक्तौ प्रमाणमपीति तर्कताण्डवानुसारेणोप-पादयति । यद्यपीति । अयं हीति । पङ्कजशब्दो हीत्यर्थः । उपलक्षणाशयेनैकमात्रोपादानम् । अत एव जनिकर्तृत्वमित्यादिकमप्यन्योपलक्षणाशयेनेति ज्ञेयम् । अवयववृत्तिरितीति प्रतीकोपादानपाठः । शक्तिर्हीति पाठो लेखकप्रयुक्तः । तत्र योगरूढेरिति । पङ्कजनिकर्त्तृत्वप्रकारकबोधजनकत्वान्य-थाऽनुपपत्या योगस्य पद्मत्वप्रकारकबोधवजनकत्वान्यथानुपपत्या च रूढेरिति विवेकः । यत्तु **सुधा**यां न हि योगरूढ्योः समाहार इत्यादियोगरूढ्योर्यथाक्रममित्यादि च तर्कताण्डवमनुसृत्य न हीत्यादिपूर्व-ग्रन्थाशयवर्णनपूर्वकं तदविरोधं सूचयन्पूर्वग्रन्थाशयसूचकत्वेन पङ्कजादीत्युत्तरवाक्यमवतारयति । इदं चेति । कुलः समाहारासम्भवाभिप्रायेणेत्यत आह ॥ योगरूढ्येरिति । सद्रव्येति । अतश्चेत्युक्तमेव दर्शयति । न हीत्यादिग्रन्थस्येति । अङ्गीकारेण चेति । ततश्चाङ्गीकारवादोऽयमित्युक्तं भवति ।





