+++
title = "०७ पदसमन्वयार्थं शब्दानाम् उभयार्थत्वम्"

+++


## इतो हि रूढताऽन्येषामुपजीव्यत्वमत्र हि

**पदसमन्वयार्थं शब्दानाम् उभयार्थत्वम्**

**इतो हि रूढताऽन्येषामुपजीव्यत्वमत्र हि**

### **सुधा**

ननु पुरन्दरादिष्वपीन्द्रादिशब्दा रूढियोगाभ्यां प्रवृत्ताः । रूढियोगौ च मुख्यवृत्ती कथ्येते । अतोऽक्षादिशब्दानामिवेन्द्रादि- शब्दानामुभयं मुख्याभिधेयं युक्तम् । नेश्वर एवेत्यत आह इतो हीति ।

## **अनुव्याख्यानम्**

***इतो हि रूढताऽन्येषामुपजीव्यत्वमत्र हि ।***

सत्यमस्ति पुरन्दरादीनामपीन्द्रादिशब्दरूढिविषयता तथाऽपि सा इतः परमेश्वरादेव हि यस्मात्, यस्माच्च अत्र योगविषयत्वे परमेश्वरस्यैवोपजीव्यत्वं तस्मात्स एव मुख्यार्थो न पुरन्दरादयः । स्वत एवानवधिकैश्वर्यादिमतीश्वर एवेन्द्रादिशब्दानां योगरूढी तत्सन्निधानात्तदायत्त(तत्प्र)प्रवृत्तिनिमि-त्तत्वादेव च पुरन्दरादिषु । प्रसिद्धं चैतत् । यद्यत्सन्निधानाद्यच्छब्दप्रतिपाद्यं तदमुख्यमन्यन्मुख्यमिति । यथा दग्धृशब्दस्यायोऽग्निश्च । न चाक्षादिशब्दार्थानामित(रेत)रापेक्षाऽस्तीति वैषम्यमिति ।

### **शेषवाक्यार्थचन्द्रिका**

ननु भगवत्सन्निधानादिनाऽन्यत्र शब्दवृत्त्युत्पादकमुत्तरवाक्यमनर्थ-कमित्यतः सौत्रावधारणाद्यविरोध्यमुख्यत्वसमर्थनार्थत्वान्न वैयर्थ्यमिति भावेन तद्य्वावर्त्यां शङ्कामुत्था-पयति नन्विति ॥ रूढियोगाभ्यामिति । रूढेरभिधानादिसिद्धत्वाद्योगनिमित्तस्य परमैश्वर्यादेस्तत्र सत्त्वादिति भावः ॥ अक्षादिशब्दानामिवेति दृष्टान्तोपादानम्, अन्यथाऽक्षादिशब्दानामपि मुख्यानेकार्थत्वं न स्यादित्यतिप्रसङ्गसूचनार्थम् । उभयं मुख्याभिधेयमिति । तथा च मुख्यार्थस्यानेकतया मुख्यार्थान्तरव्यावर्तकावधारणविरोधः । तदनेकत्वप्रयुक्तोक्तन्यायविरोधश्च तदवस्थ इति भावः । अक्षादिशब्दानामिवेति सूचितां प्रतिबन्दीं वैषम्योपदर्शनेन परिहरति न चेति ।

### **वाक्यार्थरत्नमाला**

सन्निधानादिनेति । आदिपदेन प्रवृत्तिनिमित्तस्य भगवदधीनतायाः परिग्रहः । अवधारणादीति । आदिपदेनान्यायश्चानेकार्थत्वमिति न्यायपरिग्रहः ।





