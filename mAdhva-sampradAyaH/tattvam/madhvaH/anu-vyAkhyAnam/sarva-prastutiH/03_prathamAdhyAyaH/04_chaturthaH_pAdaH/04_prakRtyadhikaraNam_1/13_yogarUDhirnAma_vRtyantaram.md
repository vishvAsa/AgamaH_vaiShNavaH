+++
title = "१३ योगरूढिर्नाम वृत्यन्तरम्"

+++


## प्रयोगमात्रबाहुल्यं रूढिरित्यभिधीयते

**योगरूढिर्नाम वृत्यन्तरम्**

**प्रयोगमात्रबाहुल्यं रूढिरित्यभिधीयते**

### **सुधा**

किञ्च पङ्कजादिशब्दाश्च किं केवलं रूढा अङ्गीकरणीया उत यौगिकाः । नाद्यः । अवयवार्थप्रतीतिविरोधात् । सप्तम्यां जनेर्ड इत्याद्यनुशासनविरोधाच्च । अनेनैव न्यायेन यौगिकाभावप्रसङ्गाच्च । न द्वितीयः । भेकादिष्वपि प्रयोगप्रसङ्गात् । गवादिशब्दानामिव व्यवहार-प्राचुर्याप्राचुर्यकृते शक्तिसाम्येऽपि प्रसिध्द्यप्रसिद्धी, इति चेन्न वैषम्यात् । गवादिशब्दाना (नां सम्प्रतिपन्नवृत्याऽने) मनेकार्थत्वे शास्त्रतो निश्चिते हि प्रसिध्द्यादेः कारणान्तरं मार्गणीयम् । न चैवमेषां शब्दानामनेकत्र शक्तिरवधृता ।

### **शेषवाक्यार्थचन्द्रिका**

पङ्कजादिशब्दानां सम्मतवृत्त्यैवोपपत्तेरिति प्रागुक्तं दूषयति पङ्कजादि-शब्दाश्चेति । अत एवानन्दमयाधिकरणे ‘बहुलातिप्रयोगतो रूढमित्येव साध्यं स्यादि’त्येतद्वाक्यव्या-ख्यानावसरे स्वयमेव ‘समाहारवृत्तयो हि ताः’ इत्यादिना योगरूढिसमाहारस्योक्तत्वा‘द्विद्वद्रूढिं च तत्रगामि’त्येतद्वाक्यव्याख्यानावसरे सनिरुक्तिकं योगवृत्तिसाहित्येन तत्रगां परमेश्वरविषयां सर्वेषां शब्दानां विद्वद्रूढिं च दर्शयतीत्युक्तत्वेन तत्रापि रूढियोगयोः समाहारस्याभिधाना’त्तत्र प्रयोगबाहुल्यं यदि तत्परता किम्वि’त्यादिपूर्वग्रन्थव्याख्यानावसरे ‘न ह्यस्माभिः परममुख्यता-मात्रसिद्धये विशिष्टोपादानं क्रियते किन्तु समाहाररूपविधान्तरसिद्धये’ इति स्पष्टमेव तदभिधानात् सन्न्यायरत्नावल्यामपि न चावयववृत्यखण्डशक्त्योरेकस्यैकस्मिन्नर्थे विरुद्धत्वाद्योगरूढिर्नाम नास्तीति वाच्यम् । तस्याः पङ्कजादिशब्देषु दृष्टत्वादिति समाहारस्यैवोक्तत्वाच्चेह तन्निषेधे तद्विरोध इति निरस्तं भवति । न हीत्यादिग्रन्थस्यावयवशक्त्यखण्डशक्त्योः समाहारस्य विरुद्धत्वाङ्गीकारेण वैकत्र धर्मे समाहारो नेत्यभिप्रायेणैव वा प्रवृत्तत्वेन सर्वथा समाहारासम्भवाभिप्रायकत्वाभावादिति द्रष्टव्यम् ॥ अवयवार्थेति । पङ्कजनिकर्तृत्वरूपेत्यर्थः । न चावयवार्थप्रत्यय एवासिद्ध इति वाच्यम् । अनुभवसिद्धप्रत्ययापलापस्यायुक्तत्वात् । अनुभवे विप्रतिपद्यमानं प्रत्याह सप्तम्यामिति । ननु गमेर्ड इत्यादिवत्सप्तम्यां जनेर्ड इत्याद्यनुशासनमपि शब्दसाधुत्वव्याख्यानपरमस्त्वित्यरुचेराह अनेनैव न्यायेनेति । औपगवादिशब्देष्वप्यवयवार्थप्रतीत्यपलापस्य तस्यापत्यमित्यादिव्याकरणस्य शब्दसाधुत्व-मात्रपरत्वस्य च वक्तुं शक्यत्वादित्यर्थः ॥ भेकादिष्विति । पद्म इव तत्राप्यवयवशक्तिरूपयोगस्य सत्त्वादिति भावः । अस्य च भेकादिष्ववयवशक्तिप्रतिबन्धार्थं रूढिरङ्गीकार्येति नाभिप्रायः । येन प्रतिबन्धकत्वे शक्तित्वं पारिभाषिकमिति शङ्क्येत । किन्तु पद्मत्वबोधार्थमवश्यं कल्पनीयया रूढ्याभेकादिष्वतिप्रसङ्गस्यापि परिहार इत्येवेति नोक्तदोष इति ध्येयम् ।

ननु पृथिव्याद्यनेकार्थेषु रूढत्वेऽपि गवादिशब्दानां सास्नादिमद्व्यक्तौ व्यवहारप्राचुर्यनिबन्धन-प्रसिद्ध्योपपदाद्यभावेऽपि तत्र प्रयोगप्रत्यययोः सत्त्वेऽपीतरेष्वर्थेषु व्यवहारस्याप्रचुरत्वात्तन्निबन्धना-प्रसिध्द्योपपदाद्यभावे प्रयोगप्रत्ययाभाववत्पङ्कजादिशब्दानामपि पद्मे भेकादौ चावयवशक्तिसाम्येऽपि पद्मे व्यवहारप्राचुर्यात्तन्निबन्धनप्रसिद्ध्या तत्र प्रयोगप्रत्यययोः सत्त्वेऽपि भेकादौ व्यवहारप्राचुर्या-भावात्तन्निबन्धनाप्रसिद्ध्या प्रयोगाभावोपपत्तेर्न भेकादाववयवशक्तिसद्भावे प्रयोगापादनं तदभावेन शक्त्यभावावधारणं वा युज्यते । अन्यथा गवादिशब्दानामपि दशस्वर्थेषु रूढत्वे सर्वत्र प्रयोगप्रत्यया-पादनस्य तदभावेन रूढ्यभावावधारणस्य च प्रसङ्गादिति विवरणमतमाशङ्कते गवादिशब्दानामिति ॥ न चैवमिति । पङ्कजादिशब्दानामनेकेष्वर्थेषु शक्तिनिश्चायकशास्त्राभावादिति भावः ।

### **परिमल**

एवं समाहारस्य वृत्त्यन्तरत्वमुपेत्य विरोधं निरस्येदानीं पङ्कजनिकर्तृत्व-विशिष्टपद्मप्रतीतेः सम्प्रतिपन्नान्यतरवृत्तिमात्रेणासिद्धेरुद्देश्यप्रतीत्यर्थं योगरूढिरूपवृत्तिरभ्युपेयेति भावेनान्यतरवृत्त्या विवक्षितप्रतीत्यलाभमुपपादयन् आह सप्तम्यामिति । सप्तम्यन्ते उपपदे जनीप्रादुर्भाव इत्यतः कर्तरि डप्रत्यय इत्यवयवार्थस्य पाणिनिना व्युत्पादितत्वादित्यर्थः । साधुत्वमात्रपरं व्याकरणम-स्त्वित्यत आह अनेनैवेति । भेकादिष्वितीति । मण्डूककुमुदादिष्वपि पङ्कजनिकर्तृत्वसत्त्वादिति भावः । ननु पङ्कजपदं यौगिकमेव । न च भेकादवप्यवयवशक्तिसद्भावात् तत्रापि प्रयोगः स्यान् न पद्म एवेति वाच्यम् । पद्मे प्रसिद्धिवद्भेकादौ पङ्कजपदप्रसिद्ध्यभावात् । शक्तिसाम्ये सति कुतः पद्मे प्रसिद्धिर्भेदावप्रसिद्धिरिति चेत् पूर्वतनानां प्रयोगप्राचुर्याप्राचुर्याभ्यामिति भावेनाशङ्कते गवादीति । गोशब्दस्य पशुवाग्वज्रदिङनेत्रघृणिभूजलेषु शक्तिसाम्येऽपि सास्नादिमत्वेन प्रसिद्धिरन्यत्रा-

प्रसिद्धिर्यथा तथेत्यर्थः ॥ एषामिति । पङ्कजादिशब्दानामनेकत्र पद्मे भेकादौ च शक्तिरवधृता । निगमनिघण्ट्वादिभिरित्यर्थः ।

### **यादुपत्यम्**

इदं च परोक्तं विरोधमभ्युपेत्योक्तम् । वस्तुतस्तु न विरोधः । पङ्कजशब्दे योगरूढ्योर्यथाक्रमं पङ्कजनिकर्तृत्वपद्मत्वरूपभिन्नधर्मनियतयोस्तद्द्वारैकस्मिन्धर्मिणि सैन्धवशब्द-वृत्त्योरिव समाहारसम्भवादित्याशयेन योगररूढिसमाहाररूपां योगरूढिं परिशेषेण साधयति पङ्कजादिशब्दाश्चेत्यादिना । एतेन ‘समाहारवृत्तयो हि ताः’ इति प्रथमपादे ‘किन्तु समाहाररूप-विधान्तरसिद्धय’ इति पूर्वग्रन्थे ‘सनिरुक्तिकं योगवृत्तिसाहित्येन तत्रगां विद्वद्रूढिं च दर्शयती’त्युत्तरग्रन्थेन चावयववृत्त्यखण्डवृत्त्योरेकस्मिन्नर्थे विरुद्धत्वाद्योगरूढिर्नाम नास्तीति वाच्यम् । तस्याः पङ्कजादिशब्देषु दृष्टत्वादिति सन्न्यायरत्नावल्यां च समाहाररूपयोगरूढेरुक्तत्वेनात्र च न हि योगरूढ्योः समाहारो योगरूढिरिति ब्रूम इति तदभावाभिधाने तद्विरोध इति निरस्तम् । न हि योगरूढ्योरिति ग्रन्थस्याभ्युपगमवादेन प्रवृत्तत्वात् । एकस्मिन्धर्मे समाहारो नेत्यभिप्रायान्न विरोध इत्यप्याहुः । वस्तुतस्तु न हि योगरूढ्योः समाहार इत्यत्रोक्तरूपयोरिति शेषः । तथा चाखण्डवृत्तिरूपरूढेः समाहारो नेत्येवात्रार्थः । ‘बहुलातिप्रयोगतो रूढमित्येव साध्यं स्यादित्यत्र बहुलप्रयोगानुमेया या रूढोपचारादिसाधारणी रूढिः प्रथमपादे उक्ता तस्याः समाहारोऽस्त्येव । एवञ्च प्रयोगप्राचुर्येणेत्यादौ तत्सिद्धिसाधारणरूढ्येति भावो विवक्षितः । अतो न कोऽपि विरोध इति भाति ॥ प्रतीतिविरोधादिति । प्रतीत्यपलापस्तु प्रेक्षावतो न युक्त इत्याशयः । अनुशासनं साधुत्वार्थमिति वदन्तं प्रत्याह ॥ अनेनैव न्यायेनेति । पङ्कजादिशब्दानां केवलरूढत्वे योन्यायः पूर्वपक्ष्यभिप्रेतस्तेनैवेत्यर्थः । स चावयवार्थप्रतीत्यपलापो ऽनुशासनं साधुत्वमात्रार्थमित्येवंरूपः । तथा चानेन न्यायेनौपगवादि-शब्दानामपि रूढतापत्त्या केवलयौगिकाभावप्रसङ्ग इति भावः ॥ भेकादिष्वपीति । तथाच तत्राप्रयोगः पद्मत्वे रूढिमाक्षिपतीति भावः ॥ न चैवमेषां शब्दानामिति । यद्यपि पङ्कजादिशब्दानां भेकादिषु केवलयोगरूपा शक्तिरवधृतैव । तथाऽपि यादृशी पङ्कजपदस्य पद्मे शक्तिर्योगरूढिरूपाऽस्माकं सम्मता न तादृशी भेकादौ यादृशी च भेकादौ न तादृशी पद्म इति पङ्कजपदस्य पद्मभेकयोर्न शक्तिसाम्यं प्रमाणावधृतमित्यर्थः ।

### **श्रीनिवासतीर्थीया**

सम्प्रतिपन्नवृत्त्यैवेत्युक्तम् । तत्र सम्प्रतिपन्ना वृत्तिः केति विकल्प्य निराकरोति पङ्कजादीति ॥ सप्तम्यामिति । सप्तम्यन्ते उपपदे जनेर्धातोर्डप्रत्ययः स्यात् । तथा च पङ्के जायत इति पङ्कजमित्यत्र सप्तम्यन्ते पङ्कपदे उपपदे जनी प्रादुर्भावेऽस्माड् डप्रत्यये टिभूतान् इत्यस्य लोपे प्रत्ययस्याकारे मिलिते सति पङ्कज् अ पङ्कजेति रूपम् ॥ अनेनैवेति । यद्यवयवार्थप्रतीत्यनु-शासनयोः सत्त्वेऽपि रूढा इत्यङ्गीक्रियते तर्हि क्वचित्त्वदभिमतो यौगिकशब्दोऽपि न स्यात् । प्रतीत्यनुशासानयोर्योगसाधकयोरप्रयोजकत्वाङ्गीकारादित्यर्थः । प्रयोगः प्रसिद्धिः । पङ्कजनिकर्तृत्वरूप-यौगिकार्थसद्भावेऽपि न प्रयोगप्रसङ्ग इति शङ्कते गवादीति ॥ शक्तिसाम्येऽपीति । पद्मे भेके च पङ्कजशब्दस्य शक्तिसाम्येऽपीत्यर्थः । पद्मे प्रसिद्धिर्भेकेत्वप्रसिद्धिरित्यर्थः ॥ अनेकार्थत्व इति । सास्नदिमत्पिण्डत्वागाद्यनेकार्थत्व इत्यर्थः । एषां शाब्दानां पङ्कजादिशब्दानाम् । अनेकत्र

पद्मे भेके चेत्यर्थः । भेकपर्यायेषु पङ्कजशब्दस्यागणितत्वादित्यशयः । तथा च शक्तिसाम्येऽपीत्युक्तमसदिति भावः ।

### **वाक्यार्थरत्नमाला**

अभिप्रायकत्वाभावादित्यनन्तरमिति सूचनादिति शेषः । साधुत्वान्वाख्यानपरमिति पाठः । व्याख्यानमिति पाठेऽप्यन्वाख्यानमित्यर्थः । इत्यादीति । आदिपदेन तत्र भावः । तेन रक्तं रागादित्यस्य परिग्रहः । अस्य च भेकादिष्ववयवेति तर्कताण्डवानुसारेणाह । अस्य चेति । पृथिव्याद्यनेकार्थेष्विति । पृथिवीधेनुदिगृष्टिददीधितिस्वर्गवज्रवाक्बाणवारिरूपेष्वित्यर्थः । गवादिशब्दानामित्यस्य पूर्वेणोत्तरेण च सम्बन्धः । आदिपदं गोशब्दतुल्यशब्दान्तरोपलक्षण-सूचनार्थमिति न दोषः । उपपदादीति । प्रकरणादिकमादिपदग्राह्यम् । प्रयोगप्रत्यययोरिति । प्रयोजकस्य प्रयोगः । प्रत्ययस्तु प्रयोजकस्येति विवेकः । तत्रोपपदशून्यः प्रयोग इति प्रयोगे विवक्षया प्रत्ययस्तूपपादाभावेपि भवतीति यथाश्रुत एवार्थ इति ज्ञेयम् । एतच्छङ्काविवरणं कार्यमस्ति । दशस्विति । विवरणे तु धेनुव्यतिरेकेण यथानवस्वर्थेषु शक्तयविशेषेऽपि गोशब्दात् सास्नादिमदाकृतौ प्रयोगबाहुल्यादेव प्रथमप्रतिपत्तिरित्युक्तत्वान्न विसंवादः शङ्कनीयः । विवरणेति । तृतीयवर्णके जिज्ञासाशब्दविचारावसरे उच्यते नायं जिज्ञासाशब्दः परित्यक्तावयवार्थः केवलमीमांसापर्यायः प्रयुज्यमानो दृश्यत इत्यादिपञ्चपादिकाविवरणरूपप्रयोगबाहुल्यादपि सामर्थ्याविशेषप्रथमप्रतिपत्ति-दर्शनात् । यथानवस्वित्यादिग्रन्थेनोक्तमित्यर्थः ।

