+++
title = "१५ गौणीस्वरूपम्, लक्षणास्वरूपं च"

+++


## प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः

**गौणीस्वरूपम्, लक्षणास्वरूपं च**

**प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः **

### **सुधा**

एवमव्यवहितामभिधावाचकत्वाऽदिशब्दवेद्यां मुख्यवृत्तिं निरूप्येदानीं व्यवहितां गौणीं लक्षणां चामुख्यवृत्तिं निरूपयति प्रयोगेति ।

## **अनुव्याख्यानम्**

***प्रयोगयुक्तसादृश्यं सम्बन्धो वाऽप्यमुख्यतः ।***

***वृत्तिहेतुरिति ज्ञेयः*** ।

सम्बन्धः प्रयोगयुक्तेन । वाशब्दो व्यवस्थितविभाषायाम् । अपिशब्दो मुख्यवृत्तिलक्षणे-नामुख्यवृत्तिलक्षणस्य समुच्चयार्थः । अमुख्यत इति समासे गुणभूताया अपि वृत्तेर्बुद्ध्या पृथक्कृताया विशेषणम् । अमुख्याया गौण्या लक्षणायाश्च वृत्तेर्हेतुरिति ज्ञेय इत्यर्थः । यस्य शब्दस्य यत्रार्थे प्रयोगः सामर्थ्यं तस्य प्रवृत्तिनिमित्तातिरिक्तं तत्सादृश्यं निमित्तीकृत्यान्यत्र वृत्तिर्गौणी । तत्सम्बन्धं निमित्तीकृत्य वृत्तिस्तु लक्षणेत्युक्तं भवति ।

कश्चिदाह । गौणी नाम वृत्तिर्नास्ति । सादृश्यस्यापि सम्बन्धत्वेन लक्षणायामन्तर्भूतत्वादिति । तन्निराकर्तुं पश्चादुद्दिष्टापि गौणी प्रथमं लक्षिता । स्वातन्त्र्यं ह्येवमस्या ज्ञापितं स्यात् ।

### **शेषवाक्यार्थचन्द्रिका**

॥ अव्यवहितामिति । मुख्यार्थानुपपत्त्यादिप्रतिसन्धानकृतव्यवधान-शून्यामित्यर्थः । इदानीमित्यवसरलक्षणसङ्गतिसूचनार्थमुक्तम् । उपलक्षणा च गौणी चेत्यत्र गौण्यपेक्षया लक्षणायाः पूर्वमुद्देशेऽपि प्रयोगयुक्तसादृश्यमिति लक्षणवाक्ये पूर्वं गौण्या लक्षणाभिधानाद्गौणीं लक्षणां चेत्यनेन गौण्या आदित्वेन निर्देशः कृत इति द्रष्टव्यम् । नन्वमुख्यत इत्यस्य न वृत्तिहेतुनाऽन्वयः । तथा सत्यमुख्यवृत्त्यनिरूपणप्रसङ्गात् । नाहि वृत्त्या सम्बन्धः । तस्य वृत्तिहेतुरिति समासे गुणभूतत्वेनान्वयायोग्यत्वात् । तथा हि । यथा ऋद्धस्य राज्ञः पुरुष इति वाक्ये राजा स्वार्थादप्रच्युतः पदान्तरार्थमप्रतिपन्नो योग्यत्वाद्विशेषणसम्बन्धमनुभवति । राजपुरुष इति वृत्तौ तूपसर्जनीभूतस्वार्थमर्थान्तरं प्रत्याययतीत्ययोग्यत्वाद्विशेषणेन न सम्बद्ध्यते तथाऽमुख्यतेवृत्तेर्हेतुरिति वाक्ये वृत्तेः स्वार्थादप्रच्युतत्वेन पदार्थान्तराणामप्राप्तत्वेन विशेषणसम्बन्धयोग्यतायामपि वृत्तिहेतुरिति वृत्तौ, वृत्तेरुपसर्जनीभूतस्वार्थस्यार्थान्तरस्य प्रत्यायकत्वेनायोग्यत्वान्नामुख्यत इति विशेषणेन सम्बन्धः सम्भवतीत्यत आह अमुख्यत इति । विशेषणविशेष्यभावमेव दर्शयति अमुख्याया इति । अनेनामुख्यत इति षष्ठ्यन्तात्तसिरित्युक्तं भवति । वाशब्दोक्तव्यवस्थितविभाषोपदर्शनपूर्वकमपेक्षितं पूरयन्नेव लक्षणद्वयसमर्पकतया व्याचष्टे यस्य शब्दस्येति ।

प्रयोगयुक्तशब्देन मुख्यार्थलाभाय प्रयोगशब्दं शक्तिपरतया व्याचष्टे प्रयोगः सामर्थ्यमिति । गोव्यक्तौ शक्तस्य गोशब्दस्य, गोत्वेन तत्सादृश्यं निमित्तीकृत्यान्यत्र गोव्यक्तौ वृत्तिरपि गौणी स्यादित्यतः प्रवृत्तिनिमित्तातिरिक्तधर्मेण तत्सादृश्यमित्युक्तम् । गोत्वेन सादृश्यस्य प्रवृत्तिनिमित्तधर्मेण सादृश्यतया तदतिरिक्तधर्मेणासादृश्यत्वान्नोक्तातिप्रसङ्गः । तत्सम्बन्धमित्यत्र तच्छब्देन मुख्यार्थस्य परिग्रहः । उपलक्षणा च गौणी चेति निर्देशक्रमेण लक्षणाया एव प्रथमं लक्षणीयत्वात्कुतः क्रमभङ्ग इत्यतः प्रयोजनसद्भावान्नानुपपत्तिरित्याह कश्चिदिति । परशब्दस्य परत्र वृत्तित्वाविशेषाद्गौणी लक्षणातो भिन्ना नास्तीत्यर्थः । मुख्यार्थसादृश्यं निमित्तीकृत्य वृत्तिर्गौणी तत्सम्बन्धं निमित्तीकृत्य वृत्तिर्लक्षणेति भेदकस्य लक्षणस्य सत्त्वात्कथं भेदाभाव इत्यतो, भवेदेतदेवं यदि लक्षणभेद एव स्यान्न चैतदस्ति सादृश्यस्य सम्बन्धत्वेन लक्षणभेदाभावादित्याह सादृश्यस्यापीति । न संयोगादिरेव सम्बन्धो लक्षणानिमित्तं स्यात् किन्तु विशिष्टधीनिर्वाहकं सम्बन्धमात्रम् । अस्ति चेहापीदमनेन सदृशमिति विशिष्टधीरिति सादृश्यस्य सम्बन्धत्वसिद्धिरिति भावः ॥ एवमिति । पश्चाल्लक्षणीयाया गौण्याः पूर्वं लक्षणकथनेनेत्यर्थः ।

### **परिमल**

अव्यवहिताम् । मुख्यार्थव्यवधानं विनैवार्थबोधोपायभूतामित्यर्थः ॥ व्यवहि-तामिति । मुख्यार्थव्यवधानेनार्थप्रतीतिहेतुभूताम् । प्रयोगयुक्तसादृश्यमित्यत्रस्थप्रयोगयुक्तपदस्य बुद्ध्या विभागेनान्वयमाह सम्बन्धः प्रयोगयुक्तेनेति । प्रयोगः शक्तिस् तद्युक्तस्तद्विषयः । मुख्योऽर्थ इति यावत् । तेनेत्यर्थः ॥ अमुख्यत इतीति ॥ विशेषणमिति । विशेषणप्रकारमेवाह अमुख्याया इति । ‘आद्यादिभ्य उपसङ्ख्यानमि’ति षष्ठ्यर्थे तसिरिति भावः । नन्वत्रामुख्यवृत्तेर्हेतुरुच्यते । न तु वृत्तिनिरूपणमित्यत आह यस्येति ॥ सामर्थ्यमिति । शक्तिरित्यर्थः । प्रयोगपदस्य शक्तौ व्यवहारः प्रयोगमूलव्याकरणमिति यथेत्यानुमानिकनये दर्शित इति भावः । तस्य शब्दस्य यत्प्रवृत्तिनिमित्तं पङ्कजनिकर्तृत्वादिरूपं पद्मत्वादिरूपं वा तदतिरिक्तं तत्सादृश्यसामर्थ्यविषयार्थसादृश्यं मुख्यार्थ-सादृश्यमिति यावत् । अन्यत्र=सामर्थ्यविषयपदार्थादन्यत्र ॥ वृत्तिः=अन्यार्थप्रतिपादकत्वमित्यर्थः । अत्र यस्य शब्दस्य यः शक्योऽर्थस् तस्य तत्सादृश्यनिमित्ता वृत्तिर्गौणीत्येव लक्षणम् । लक्षणालक्षणे तथैवाग्रेऽभिधानात् । प्रवृत्तिनिमित्तातिरिक्तमिति स्वरूपसङ्कीर्तनम् । न च ‘इति व्युत्पत्तिरपि हि सादृश्येनैव गम्यत’ इति वक्ष्यमाणदिशा शक्तिरपि सादृश्यनिमित्तेति तद्वारणाय विशेषणमेवेदमिति शङ्क्यम् । शक्तिग्रहे स्वरूपसतः सादृश्यस्य निमित्तत्वेऽपि शब्दस्या(प्य)भिधावृत्तौ निमित्तभूत-गोत्वादेर्निमित्तताघटकमात्रत्वेन स्वयमेवानिमित्तत्वात् । अन्यथा सिंहश्चैत्र इत्यत्र सिंहसदृश इति धीवद्गौरयमित्यादिमुख्यप्रयोगेऽपि सादृश्यधीप्रसङ्गात् । अत एव ‘व्युत्पत्तिः सादृश्येनैव गम्यत’ इत्युक्तिः । पद्धतावपि ‘समयप्रतिपत्तौ सादृश्यमुपधानमि’ति । सन्न्यायरत्नावलीतर्कताण्डव-योरेतावन्मात्रस्यैव लक्षणत्वेनोक्तेश्च ॥ तत्सम्बन्धमिति । मुख्यार्थसम्बन्धमित्यर्थः । एतेन वाशब्दो व्यवस्थितविभाषायामित्येतद्विवृतं भवति ॥ सम्बन्धत्वेनेति । मुख्यार्थसम्बन्धमित्यर्थः । एतेन वाशब्दो व्यवस्थितविभाषायामित्येतद्विवृतं भवति ॥ सम्बन्धत्वेनेति । संयोगादिरेव लक्षणाबीजं न तु सम्बन्ध इति वक्तुमशक्यत्वेन विशिष्टधीनिर्वाहकं सम्बन्धमात्रमित्येव वाच्यत्वात् । इदमनेन सदृशमिति विशिष्टबुद्धिनियामकत्वस्य सादृश्यस्यापि सत्त्वादिति भावः ।

### **यादुपत्यम्**

अव्यवहितामिति । मुख्यार्थबाधादिप्रतिसन्धानकृतव्यवधानशून्यामित्यर्थः । ननु शास्त्रे तत्र तत्राभिधावाचकत्वं शक्तिरित्यादिपदवेद्या वृत्तयो व्यवह्रियन्ते तासां क्वान्तर्भाव इत्याशङ्कायामत्रैवेत्याशयेनाह अभिधेति । नन्वत्र प्रयोगशब्देनोच्चारणविवक्षायां तद्विषयत्वरूपस्य तद्युक्तत्वस्य शब्दनिष्ठत्वेन शब्दसदृशे शब्दसम्बधित्वेन शब्दसम्बन्धिनि वा वृत्तेरभावेनासम्बवः । शक्तिविवक्षायान्तु लक्षितलक्षणायामव्याप्तिः । तत्र लक्ष्यार्थस्य लक्ष्यसम्बन्धित्वेन शक्यसम्बन्धित्वा-भावात् । अत आह सामर्थ्यमिति । प्रतिपादकत्वमित्यर्थः । तद्विषयत्वरूपं तद्युक्तत्वं च शक्यलक्ष्य-साधारणमिति नोक्तदोष इति भावः । नन्वेवं गोशब्दस्य यत्रैकस्यां गोव्यक्तौ शक्तिः । गोत्वेन तत्सादृश्यं निमित्तीकृत्य तस्यान्यत्र गोव्यक्तौ वृत्तिरपि गौणी स्यादत उक्तम् । प्रवृत्तिनिमित्ताति-रिक्तमिति । प्रवृत्तिनिमित्तमिव प्रवृत्तिनिमित्तं लक्षणरूपं शक्यव्यभिचारिसादृश्यं तदतिरिक्तमित्यर्थः ।

### **श्रीनिवासतीर्थीया**

व्यवस्थितेति । यदा गौणीवृत्तौ सादृश्यं निमित्तं तर्हि ‘तत्सिद्धिजातिसारूप्यप्रशंसालिङ्गभूमिभिः । षड्भिः सर्वत्र शब्दानां गौणी वृत्तिः प्रकल्पिते’ति गौणीवृत्तिषाडि्वध्योक्तेर्भवदुक्तसादृश्यरूपनिमित्तस्य ‘आदित्यो यूपो यजमानो यूप’ इत्यत्राज्याञ्जन- निमित्तौज्बल्यस्य यूपे आदित्यसादृश्यस्य यूपे चोर्ध्वत्वरूपयजमानसादृश्यस्य सारूप्योदाहरणे सत्त्वेऽपि, तत्सिद्ध्याद्युदाहरणभूते ‘यजमानः प्रस्तर’ इत्यादौ च नास्तीत्यसार्वत्रिकमिति चेत् । उच्यते । तत्रापि यजमानकार्यकारित्वादिरूपसादृश्यस्यावश्यं वाच्यत्वात् । ननु तर्हि सारूप्यं पृथक् कस्माद्वाच्यम् । तस्य सर्वत्र सत्त्वादिति चेन्न । इह चक्षुर्ग्राह्यं सारूप्यं विवक्षितमन्यत्र तु तादृशं नेत्यभिप्रायात् । यथोक्तं शास्त्रदीपिकायाम् । ‘सारूप्यादित्यत्र सर्वत्र सारूप्यं गौणत्वे निमित्तम् । कोऽत्र विशेषः । सत्यम् । इह चक्षुर्ग्राह्यं सारूप्यं विवक्षितम् । चाक्षुषं हि यूपस्य यजमानसा-रूप्यमूर्ध्वत्वम् आदित्यसारूप्यं चाज्याञ्जननिमित्ततेजस्वित्वम् । अतस्तद्द्वारेण यजमानादित्यशब्दाभ्यां यूपः स्तूयत’ इति ।

### **वाक्यार्थरत्नमाला**

निरूप्येति ल्यपैव प्राक्तनत्वं पूर्वनिरूपणस्य प्रतिपादयतेदानीं क्रियमाणनिरूपणस्य पश्चात्तनत्वात्तल्लाभायेदानीमिति न वाच्यमित्यतो ल्यपा पूर्वनिरूपणादुत्तरनिरूप-णस्योत्तरकालीनत्वमात्रप्राप्तावप्युत्तरकालं तदभिधाने निमित्तभूतपूर्वसङ्गतेरलाभात्तल्लाभायेदानीमित्य-स्यार्थवत्वमित्याशयेन तथा योजयति । इदानीमित्यवसरेति । पूर्वं गौण्या इति । पूर्वं तस्या लक्षणाभिधाने निमित्तं च मूले स्पष्टयिष्यत इति भावः । वृत्तौ हि राजपदं राजानमभिधायेत्यादि समर्थसूत्रीयपदमञ्जरीकुसुमविकासानुसारेणान्वयानुपपत्तिं स्पष्टयति । तथाहि यथा ऋद्धस्येति । स्वार्थः राजरूपोऽर्थः । पदान्तरार्थं पुरुषपदार्थम् । इति वृत्ताविति । इतिसमासरूपवृत्तावित्यर्थः । उपसर्जनीभूतेति । उपसर्जनीभूतः स्वार्थो यस्येति तथोक्तः । अर्थान्तरम् पुरुषरूपम् । पदार्थं हेतुरूपम् । उपसर्जनेत्यादि पूर्ववत् । विस्तरेणैतदर्थप्रतिपादनं राजशब्दस्यापि राजपुरुषशब्दपर्यायत्वं स्यादित्येतदानन्दमयाधिकरणीयमूलव्याख्यासरे अदृश्यत्वनये च कृतं ततोऽर्थविशेषो बोध्य इति द्रष्टव्यम् । गोव्यक्तौ शक्तस्येति । अन्यत्र वृत्तिरित्युक्तेऽपि तद्गोव्यक्तयपेक्षया गोव्यक्तयन्तरस्यातदन्यत्वेन विशिष्टलक्षणसद्भावात्तद्य्वावृत्तये व्यक्तीति विशेषणमावश्यकमित्याशयः । एतेन सादृश्यं निमित्तीकृत्य गोरन्यत्र वृत्तिरित्यर्थलाभे प्रवृत्तिनिमित्तमादायातिप्रसङ्गोक्तययोग इति शङ्का पराकृतेति ज्ञेयम् । स्वमते गौणीतो लक्षणाभेदप्रकारे निरूपिते तर्कताण्डवीयप्रकारानुसारेणाह । न संयोगादिरेवेति । निमित्तं स्यादिति । निमित्तं भवतीत्यर्थः ।





