+++
title = "०६ परमेश्वरस्य सर्वोत्तमत्वादिविरोधे अन्यार्थपरित्यागः"

+++


## तथाऽप्येतद्विरोधे तु तद्वाचित्वमपोद्यते

**परमेश्वरस्य सर्वोत्तमत्वादिविरोधे अन्यार्थपरित्यागः**

**तथाऽप्येतद्विरोधे तु तद्वाचित्वमपोद्यते**

### **सुधा**

यदि सर्वशब्दानामुभयार्थत्वं तर्हि ‘विश्वस्मादिन्द्र उत्तरः’ । ‘असदेवेदमग्र आसीदि’ त्यादौ कथम् । उभयोः सर्वोत्तमत्वादेर्विरुद्धत्वेनात्रोभयार्थत्वानुपपत्तेः । पदानामुभयार्थवाचित्वेऽपि तत्र विरोधः, तत्रान्यतरमात्रे तात्पर्यमङ्गीकार्यमिति चेत् । तत्रापि किमुपादेयं किं परित्याज्यमिति न ज्ञायत इत्यत आह तथाऽपीति ।

## **अनुव्याख्यानम्**

***तथाऽप्येतद्विरोधे तु तद्वाचित्वमपोद्यते ।***

यद्यप्युभयार्थाः शब्दा इति सामान्येनोक्तम् । तथाऽपि परमेश्वरपरत्वविरोधेऽन्यपरत्वमपोद्यते । तुशब्दो विशेषद्योतनार्थः । उभयपरत्वं तावद्विरुद्धमिति परेणैवोक्तम् । अन्यतरपरित्यागे च परमेश्वर-परित्यागो न युक्तः । निश्चिततात्पर्यवाक्यान्तरविरोधात् । अतः परिशेषादितरपरित्याग एवोचित इति ।

### **शेषवाक्यार्थचन्द्रिका**

उभयोरिति । ‘उभयोरपि पराधीनत्वप्राप्तेरन्योन्यानुरोधे । अननुरोधे तु न सर्वैश्वर्यमि’ति न्यायविवरणोक्तेरिति भावः ॥ तत्रापीति । नियामकाभावेऽपि ब्रह्मैवोपादायान्य-परित्यागाङ्गीकारेऽन्यदेवोपादाय ब्रह्म परित्याज्यमित्यपि स्यादिति भावः ॥ परमेश्वरपरत्वविरोध इति । परमेश्वरपरत्वपरित्यागे निश्विततात्पर्यकवाक्यान्तरविरोधः परमेश्वरपरत्वविरोधस्तस्मिन्नित्यर्थः । ननु नियामकाभावात्कथमुक्तविशेषावधारणमित्यतो नियामकसमर्पकतया तुशब्दं व्याचष्टे तुशब्द इति । तुशब्दद्योतितं विशेषमेव दर्शयति उभयपरत्वमित्यादिना ।

### **परिमल**

कथमित्याक्षेपे हेतुमाह उभयोरिति । तुशब्दद्योतितविशेषमाह उभयपरत्वमिति । निश्चिततात्पर्यकवाक्यन्तरेति । ‘नामानि सर्वाणि’ति प्रागुक्तश्रुतिवाक्यैर्विरोधादित्यर्थः । प्राबल्य-द्योतनाय निश्चिततात्पर्येत्युक्तम् । वृद्धसंमतियुक्त्यादिबलेन निश्चितेत्यर्थः । इतिशब्दस्येतिविशेष-द्योतनार्थमिति पूर्वेणान्वयः ।

### **श्रीनिवासतीर्थीया**

शङ्कते ॥ पदानामिति । तत्रापि अर्थद्वयमध्येऽपि । तमेव विशेषं व्यनक्ति उभयेत्यादि । वाक्यान्तरं ‘नामानि सर्वाणी’त्यादि ।

### **वाक्यार्थरत्नमाला**

न्यायविवरणोक्तेरिति । वियत्पादादाविति शेषः ।

