+++
title = "०५ कल्पनोपदेशादिति सूत्रतात्पर्यम्"

+++


## ॐ कल्पनोपदेशाच्च मध्वादिवदविरोधः ॐ

**कल्पनोपदेशादिति सूत्रतात्पर्यम्**

**ॐ कल्पनोपदेशाच्च मध्वादिवदविरोधः ॐ**

### **सुधा**

ज्योतिरधिकरणे योगवृत्त्या परमेश्वरेऽखिल(पदानां) शब्दसामन्वयोऽभिहितः । नासौ युज्यते । प्रकृत्यादेरन्यपत्वाभावे निर्वचनानुपपत्तेः । न हि जातादिपदानामन्यपरत्वा-नङ्गीकारे जातमोतं यस्मिन्निति व्युत्पत्तिः सम्भवति । प्रकृत्यादेरन्यपरत्वे तु सर्वशब्दानां भगवद्वा-चित्वमिति गतः पक्षः । किञ्च वसन्त इत्यादीनां भगवत्परत्वे कर्मानुष्ठानलोपो लोकव्यवहार-विलोपश्च प्रसज्येतेत्युक्तमित्यत आह तेष्विति ।

## **अनुव्याख्यानम्**

***॥ ॐ कल्पनोपदेशाच्च मध्वादिवदविरोधः ॐ ॥***

***तेषु तेषु पदार्थेषु रूढिरङ्गीकृता यतः ।***

***प्रयोजनबहुत्वेन तस्य तस्याविरोधतः ।***

***उपदेशादिसामर्थ्याद्विष्णौ शक्तिश्च गृह्यते ।***

व्युत्त्पत्त्युपपत्तिः कर्मानुष्ठानसम्भवो लोकव्यवहारानुच्छेदश्चेत्येवं प्रयोजनानां बहुत्वेन कारणेन तेषु तेषु तत्तच्छब्दवाच्यतया प्रसिद्धेष्वर्थेषु तत्तच्छब्दानां, रूढिरित्युपलक्षणं, वृत्तिरङ्गीकृता यतस्त-स्मात्तस्य तस्याविरोधतस् तं तमर्थमपरित्यज्य उपदेशलिङ्गप्रकणादिबलेन सर्वशब्दानां विष्णौ च शक्तिर्गृह्यते । यद्यपि अत्रैतावदेव वक्तव्यम् । ‘नैष दोषः । सर्वशब्दानां भगवद्वचिनामपि प्रसिद्धा-र्थान्तरवाचकत्वस्यापि स्वीकारात् । ज्योतिरादिशब्दानां हि ज्योतिष्टोमाद्यर्थत्वस्याङ्गीकृतत्वान्ना-नुष्ठानलोकव्यहारविलोपः । जातमोतमित्यवयववृत्त्या परमेश्वरे वृत्तौ जातादिपदानामन्यपरत्व-मङ्गीक्रियत इति व्युत्पत्त्युपपत्तिः । पुनस्तदवयवस्याप्यन्यपरत्वमुपादाय परमेश्वरे जातपदव्युत्पत्ति-सम्भव इति । तथाऽपि स्यादेतदेवम् । यदि शब्दानामनेकार्थत्वं स्यात् । तदेव कुत इति शङ्कानिरा-सार्थमिदमुक्तमिति ज्ञातव्यम् । तथाहि । पदार्थान्तरवाचित्वं तावदुक्तप्रयोजनसिद्धयेऽङ्गीकरणीयम् । परमेश्ववाचित्वं च सर्वशब्दानां ‘नामानि सर्वाणि यमाविशन्ति’ । ‘ता वा एताः सर्वा ऋच’ इत्याद्युपदेशबलाच्छतिलिङ्गादिसामर्थ्याच्च तत्तच्छब्दानामवश्यमङ्गीकरणीयमिति । अनेन ‘कल्पनो-पदेशाच्च मध्वादिवदविरोध’ इति सूत्रस्य तात्पर्यमुक्तं भवति ।

### **शेषवाक्यार्थचन्द्रिका**

अस्तु उक्ताक्षेपपरिहारार्थं समाकर्षाधिकरणविवरणम् । तथाऽपि ज्योतिरधिकरणविवरणमनर्थकमित्यतस्तत्रोक्तार्थानुवादपूर्वकं तत्राप्यनुपपत्तिमाशङ्कते ज्योतिरधिकरण इति ॥ न हीति । भगवन्नामावृत्तिप्रसङ्गादिति भावः ॥ अन्यपरत्वे त्विति । अन्यत्र प्रसिद्धत्वेनेति शेषः । उपलक्षणं चैतत् । अन्यत्र प्रसिद्धेः समुदायेऽप्यविशेषात्तस्याप्यन्यपरत्वापत्तेरित्यपि द्रष्टव्यम् ॥ अनुष्ठानलोप इति । अनुष्ठापकप्रमाणान्तराभावादिति भावः ॥ लोकेति । सर्वशब्दानां भगवत्परत्वेन तद्वाचकशब्दाभावादिति भावः ॥ रूढिरित्युपलक्षणमिति । कल्पनेतिसूत्रेऽन्यत्र सप्तवृत्ती-नामप्यङ्गीकारादिति भावः । अत एव तावत्साधारण्याय वृत्तिरिति सामान्यनिर्देशः ॥ उपदेशेति । ‘नामानि सर्वाणीत्या’द्युपदेशबलादित्यर्थः ॥ लिङ्गेति । श्रुतिलिङ्गेत्यर्थः । अत एव वक्ष्यति ‘श्रुतिलिङ्गादिसामर्थ्याच्चे’ति । प्रयोजनबहुत्वेनोपदेशादिसामर्थ्यादित्यस्य वैय्यर्थ्यमाशङ्क्य परिहरति यद्यप्यत्रेत्यादिना ॥ इदमुक्तमिति । प्रयोजनबहुत्वेनेत्यादिकमुक्तमित्यर्थः । तेषु तेषु पदार्थेष्वित्यादेर-भाष्यत्वशङ्कां परिहरति अनेनेति ॥

### **परिमल**

प्रागुक्तामप्यनुपपत्तिं व्यवहितत्वात्पुनरनुवदति ज्योतिरित्यादिना । ल्यब्लोपे पञ्चमीत्युपेत्याह तं तमर्थमपरित्यज्येति । उपदेशादीत्यस्यार्थ उपदेशलिङ्गप्रकरणादिबलेनेति । विवरिष्यते चैतदनुपदं तेषु तेष्वित्यादिसार्धश्लोके । अन्यत्र रूढ्यादिवृत्त्यङ्गीकारे प्रयोजनबहुत्वेनेति यन्नियामकमुक्तं यच्च विष्णौ शक्त्यङ्गीकारे उपदेशादिसामर्थ्यादिति नियामकमुक्तं, तदुभयं व्यर्थम् । अवशिष्टेनैव प्रकृतशङ्कानिरासादिति भावेनाक्षिपति यद्यप्यत्रैतावदेवेति । एतावदेवेत्युक्तं तन्नियामकद्वयविनाकृतावशिष्टमूलमर्थतोऽनुवदन्व्यनक्ति नैष दोष इत्यादिना तथापीत्यतः प्रागुक्तेन ग्रन्थेन । इतिशब्दस्य इत्येतावदेव वक्तव्यमिति पूर्वेणान्वयः । इदमुक्तमित्युक्तं नियामकद्वयं व्यनक्ति तथा हीति । ‘चमसवदविशेषादिति’ सूत्रोपात्तश्रुतिमाह नामनीति । ज्योतिस्सूत्रे ‘तथाह्यधीयत’ इत्यंशोपात्तमाह तावा इति । आदिपदेन प्रकृतिसूत्रे प्रतिज्ञादृष्टान्तेत्याद्यंशोपात्तग्रहः ॥ श्रुतीति । ‘अस्ति ब्रह्मेति चेत्’ इत्यादिब्रह्मादिशब्दबलात्कोह्येवान्यात्क’ इत्युक्तजगच्चेष्टकत्वादिलिङ्गबलात् । आदिपदोक्तमान्त्रवर्णिकादिप्रकरणभृगुवल्ल्यादिसमाख्यादिग्रहः । इतिशब्दस्येतीदमुक्तमिति पूर्वेणा-न्वयः ॥ अनेनेति । तेषु तेष्वित्यादिसार्धश्लोकेन ।

### **यादुपत्यम्**

॥ इदमुक्तमिति । ‘प्रयोजनबहुत्वेनोपदेशादिसामर्थ्यादिति’ पदद्वयमुक्तमित्यर्थः ॥

### **श्रीनिवासतीर्थीया**

॥ वृत्तिरिति । तथा चैवं व्याख्याने जगति क्वचिद्गौण्यादिवृत्तिस्वीकारेण तत्सङ्ग्रहो भवति । न चेन्नेति द्रष्यव्यम् । एष दोषः कर्मानुष्ठानलोपादिरूपः । जातमोतमितीत्यत्र ज्योतिःशब्दस्येति शेषः । नैष दोष इत्यारभ्य जातपदव्युत्पत्तिसम्भव इत्येतावतदेव वक्तव्यमित्यन्वयः । अनेकार्थत्वम् ईश्वरतदितररूपानेकत्वमित्यर्थः । उपदेशबलादित्यत्रोपदेशबलेन श्रुत्यादिषट्कान्तरगतं वाक्यं ग्राह्यम् । न श्रुतिः । तथात्वे श्रुतिलिङ्गादीत्यत्र पुनः श्रुतिग्रहणायोगादिति ध्येयम् । ‘ज्योतिरुपक्रमात्तु तथा ह्यधीयत एक इत्यत्रोपदेशबलात् । ‘शब्दादेव प्रमित’ इत्यादौ रूढशब्दरूप-श्रुतिबलात् । ‘आकाशस्तल्लिङ्गादि’त्यत्र लिङ्गबलात् । आदिपदेन ‘आत्मा प्रकरणादि’त्यादौ प्रकरणादिबलादित्यादि द्रष्टव्यम् ।

### **वाक्यार्थरत्नमाला**

तद्वाचकशब्दाभावादिति । लोकवाचकशब्दाभावादित्यर्थः । लोकशब्दोहि प्रसिद्धार्थान्तरपरः । उत्तरमूले प्रसिद्धार्थान्तरवाचकत्वस्यापीति वक्ष्यमाणत्वात् । तथाच सर्वशब्दानां भगवन्मात्रवाचकत्वे प्रसिद्धार्थवाचकपदभावात्तदर्थविषयकव्यवहारलोपश्च प्रसज्येतेति फलितं भवति । अन्यत्र सप्तवृत्तीनामिति । रूढिर्योग इत्यादिन्यायविवरणे निरूपितनववृत्तिषु महायोगमहारूढियोगौ विना रूढिर्योगो रूढियोगो रूढोपचारो रूढलक्षणोपचारो लक्षणेति सप्तवृत्तीनां जगत्यङ्गीकारादि-त्यर्थः । तावत्साधारण्यायेति पाठः । मूले तच्छब्दानामिति पदं सिद्धये तच्छब्दानामङ्गीकरणीयमित्येवं पूर्ववाक्यशेषभूतम् । लेखकदोषेण तु परमेश्वरेत्युत्तरवाक्ये प्राप्तमिति न पूर्ववाक्ये न्यूनता । नाप्युत्तरवाक्ये पुनरुक्तिः प्रसज्यत इति ज्ञेयम् । अभाष्यत्वशङ्कामिति । सूत्रव्याख्यानरूपत्वा-भावशङ्कानिमित्तिकामिति शेषः ।

