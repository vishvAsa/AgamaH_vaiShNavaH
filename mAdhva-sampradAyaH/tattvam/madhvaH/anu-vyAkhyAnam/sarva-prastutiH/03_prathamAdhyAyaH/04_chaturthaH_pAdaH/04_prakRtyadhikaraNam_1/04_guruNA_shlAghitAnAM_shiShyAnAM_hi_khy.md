+++
title = "०४ गुरुणा श्लाघितानां शिष्यानां हि ख्यातिः"

+++


## स्वशिष्याणां प्रसिध्द्यर्थं मतमात्मीयमंशतः

**गुरुणा श्लाघितानां शिष्यानां हि ख्यातिः**

***स्वशिष्याणां प्रसिध्द्यर्थं मतमात्मीयमंशतः***

### **सुधा**

तर्हि जैमिन्यादिग्रहणं व्यर्थमित्युक्तमित्यत आह स्वशिष्याणामिति ।

## **अनुव्याख्यानम्**

***स्वशिष्याणां प्रसिध्द्यर्थं मतमात्मीयमंशतः ।***

***विज्ञातं तैर्जगादात्र तारतम्यं नृणां वदन् ॥ ५ ॥***

जैमिन्यादीनामिति शेषः । नात्र जैमिन्यादिग्रहणेन तदीयमेवैतन्मतमित्युच्यते । किन्तु मदीयमेव मतमेकदेशतो जैमिन्यादिभिर्विज्ञातमिति । एतच्च तेषां ख्यात्यर्थम् । गुरुणा श्लाघिता हि शिष्या लोके ख्यातिं लभन्ते । ननु वाक्यान्वयस्य प्रकारत्रयं परस्परविरुद्धं कथं सूत्रकाराभिमतं स्यादित्यत आह तारतम्यमिति । नृणामल्पाधिकारिणामवस्थातारतम्यं वदन्नित्यनेनावस्थाता-रतम्यव्यवस्थया मतभेदो न विरोधेनेत्युक्तं भवति । एतेनाङ्गीकृतेऽपीत्याद्युक्तं विवृतं वेदितव्यम् ।५।

### **शेषवाक्यार्थचन्द्रिका**

तर्हीति । वाक्यान्वयस्य स्वमतत्वम् इत्यर्थः । तर्हि स्वशिष्यग्रहणमेव कार्यम् । किं जैमिन्यादिग्रहणेनेत्यतस्तेषामेव स्वशिष्यत्वादिति भावेन शेषं पूरयति जैमिन्यादीनामिति शेष इति । इतीत्यस्य जैमिन्यादिग्रहणेनोच्यत इत्यनेन सम्बन्धः । किमेतत्कथनेनापीत्यत आह एतच्चेति । प्रकारत्रयमिति । प्रतिज्ञासिद्धिरित्यादिसूत्रत्रयोक्तमित्यर्थः । अल्पबुद्धय इति पूर्वानुव्या-ख्यानं मनसि निधाय नृणामित्येतद्य्वाख्यति अल्पाधिकारिणामिति । कथमनेन प्रकारत्रयस्य परस्परविरोधपरिहार इत्यत आह अनेनेति ॥ अवस्थेति । सपरिकरं कर्मोक्त्वा ‘अमृतो वा व सोमपो भवती’ति तस्य दुःखसम्भिन्नं विनाशिफलमुच्यते । तत्परामृश्य यस्मादेवं कर्माद्यनित्यफलं तस्मान्न तन्मोक्षसाधनं किन्तु ज्ञानमेवेति ज्ञानमेव मयाऽऽपाद्यमिति जिज्ञासुत्वावस्था, अल्पाधिकारिणां प्रथमं जायते । ततस्तादृशज्ञानस्य कर्मादिसाध्यतया कर्मादेरपि भाव्यत्वात्कर्मानुष्ठानवत्त्वावस्था, भवति । अनन्तरं कर्मणा प्रक्षीणान्तःकरणमलानां तेषां सर्वं परमात्मन्यवस्थितमिति ज्ञानं भवतीति तादृशज्ञानवत्त्वावस्था जायत इत्युत्तरोत्तरावस्थानां पूर्वपूर्वावस्थात उत्तमत्वतारतम्यव्यवस्थयेत्यर्थः । अत्राऽऽश्मरथ्यमतमाऽऽद्यावस्थाविषयकम् । औडुलोमिमतं द्वितीयावस्थाविषयकं, काशत्कृत्स्नमतं तृतीयावस्थाविषयकमिति विवेको द्रष्टव्यः ॥ न चानेकाधिकारिविषयत्वान्न विरोध इति टीकाविरोधः । तत्राधिकारिभेदेनैव मतभेदस्योपपादितत्वादिति वाच्यम् । तत्राप्यधिकारिनिष्ठानेकावस्थाविषयकत्वम् एव तात्पर्यात् । अवस्थात्रयरूपविशेषणभेदेन विशिष्टभेद विवक्षया तत्प्रवृत्तेरिति वा ॥ १-४- ५ ॥

### **परिमल**

नृणामित्यनुवादः, अल्पाधिकारिणामिति व्याख्या ॥ अवस्थातारतम्यमिति । अमुमुक्षाऽवस्थोपेतं मन्दं प्रत्याद्यं मतम् । ततोऽधिकं मुमुक्षाऽवस्थं प्रति द्वितीयम् । ततोऽप्यधिकं ज्ञानित्वावस्थं प्रति तृतीयं मतमित्येवममुमुक्षामुमुक्षाज्ञानित्वदशारूपा- वस्थात्रयस्योत्तरोत्तराधिक्यं वदन्नित्यर्थः । प्रपञ्चयिष्यते चैतदिति दर्शयति एतेनेति ॥ ५ ॥

### **यादुपत्यम्**

प्रकारत्रयमिति । प्रतिज्ञासिद्धेरित्यादिसूत्रत्रयोक्तमिति शेषः ॥ अवस्थातार-तम्यमिति । अल्पाधिकारिणां प्रथमं तावद्यस्मात्कर्मादिकमनित्यफलमतो ज्ञानमेव मुक्तिसाधनमिति ज्ञानस्य मोक्षहेतुतानिश्चयवत्त्वावस्था । तदनन्तरं तादृशज्ञानसाधनाय कर्मादिना भाव्यमिति कर्मानुष्ठा-नवत्त्वावस्था । अनन्तरं कर्मणा प्रक्षीणान्तःकरणमलानां तेषां सर्वं परमात्मन्यवस्थितमित्येवं रूपज्ञानमुत्पद्यत इति ज्ञानित्वावस्थेत्येवमुत्तरोत्तरावस्थानामुत्तमतातारतम्यं वदन्नित्यर्थः । प्रथमम् अल्पाधिकारिणां ब्रह्मज्ञानार्थितत्त्वाभावेन स्वर्गाद्यर्थितत्वावस्था । अनन्तरं ब्रह्मजिज्ञासुस्त्वा-वस्थातदनन्तरं ज्ञानित्वावस्थेत्येवं वाऽवस्थातारतम्यं भावबोधोक्तं द्रष्टव्यम् । न चैवमधिकारिभेदेनेति तत्त्वप्रकाशिकाविरोधः । तत्राप्यधिकारिणोऽवस्थाभेदेनेत्यर्थस्य विवक्षितत्वात् ॥ १-४-५ ॥

### **वाक्यार्थरत्नमाला**

किमेतत्कथनेनापीत्यत आहेति पाठः । इत्याहेति पाठे इतीत्यस्य

इत्यत इत्यर्थः । प्रतिज्ञासिद्धेर्लिङ्गमित्यादिसूत्रीयतत्वप्रकाशिकानुसारेणाह । सपरिकरं कर्मोक्त-वेत्यादिना । सोमपो भवतीति तस्येति । सोमपो भवति यावदिन्द्रमित्यादिनेत्यर्थः । तेन विवक्षितसिद्धिरिति ज्ञातव्यम् ।

