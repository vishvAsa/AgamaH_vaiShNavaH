+++
title = "१७ सदृष्टान्तो लक्षणाविभागः"

+++


## प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः

**सदृष्टान्तो लक्षणाविभागः**

**प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः**

### **सुधा**

लक्षणाऽपि द्वेधा । रूढारूढभेदात् । तत्राद्या यथा । राजाऽयं गच्छतीति । द्वितीया यथा । गङ्गायां घोष इति ॥ केचिदभिधेयाविनाभूतप्रतीतिर्लक्षणोच्यत इत्याहुः । तेषां मञ्चाः क्रोशन्तीत्यादौ लक्षणा न स्यात् । स्याच्च शब्दात्प्रतीतेन लिङ्गेनानुमितार्थस्य । अर्थाविनाभावोऽत्र सम्बन्धमात्रम् । तथाऽपि लक्षितलक्षणायामव्याप्तिः । न हि तत्राभिधेयसम्बन्धिनी वृत्तिः । किन्तु लक्षितसम्बन्धिनी । यथा प्राग्विरुद्धा इदानीं परस्परमेकीभूता इति । परम्परयाऽयमर्थोऽभिधेय-सम्बन्धीति चेत् । तर्हि किमनया क्लिष्टकल्पनया । प्रयोगयुक्तसम्बन्ध इति यथोक्तमेवास्तु ।

### **शेषवाक्यार्थचन्द्रिका**

राजाऽयमिति । सपरिवारस्य राज्ञो गमनदशायां राजाऽयं गच्छतीति बहुलः प्रयोगोऽस्ति । तत्रा राजाराजसमुदाये राजशब्दस्य रूढलक्षणेत्यर्थः ॥ अभिधेयाविनाभूतेति । अत्र ज्ञानरूपैव लक्षणेति प्राचीनमतानुसारेण ज्ञानम् । नव्यमतानुसारेण प्रतीयतेऽनेनेति प्रतीतिर्व्यापार इति प्रतीतिशब्दः प्रतीतितद्धेतुव्यापाररूपोभयपरो विवक्षितः । तथा चाभिधेयाविनाभूतोपस्थितिर्वा तद्धेतुभूतः शक्यसम्बन्धरूपव्यापारो वा लक्षणेति पर्यवसितं भवति ॥ मञ्चाः क्रोशन्तीत्यादाविति । आदिपदेन कुन्ताः प्रविशन्तीत्यादेर्ग्रहणम् । मञ्चपुरुषयोः कुन्तकुन्तिनोश्चाविनाभूतत्वात्पुरुषादि-प्रतीतिरूपाया तद्धेतुमञ्चपुरुषादिसम्बन्धरूपाया वा लक्षणायामव्याप्तिरिति भावः । ननु क्रोशनसमये मञ्चपुरुषयोः प्रवेशसमये च कुन्तकुन्तिनोरप्यविनाभावोऽस्तीति नाव्याप्तिरित्यस्वरसादाह स्याच्चेति । तथा च धूमोऽस्तीति वाक्यबुद्धधूमजन्यवह्न्यनुमितौ तद्धेतुव्यापारे चातिव्याप्तिरिति भावः ॥ अथेति । यद्यपि सम्बन्धमात्रविवक्षायामप्यतिव्याप्तिरेव धूमवह्न्योरपि सम्बन्धसद्भावेन वाक्यबुद्धलिङ्गजन्य- लिङ्गिप्रतीत्यादेरप्यभिधेयसम्बन्धवत्प्रतीत्यादित्वस्य सत्त्वात्तथाऽप्यव्याप्तिमात्रपरिहारार्थोऽयं यत्न

इति द्रष्टव्यम् ॥

लक्षितलक्षणायामिति । न च लक्षितलक्षणायां लक्षितसम्बन्धिनि वृत्तावप्यभिधेयसम्बन्धिनि वृत्तिरविकलैव लक्ष्यस्यापि बोध्यत्वेनाभिधेयत्वात् । रूढिलक्षणानुरोधेन मधुमत्यामभिधेयशब्दस्य बोध्यमात्रपरताया एवाभिधानात् । ततश्च बोध्यसम्बन्धिनि वृत्तेस्तत्रापि सत्त्वान्नाव्याप्तिरिति वाच्यम् । अभिधेयशब्दस्य मुख्यार्थपरत्वाश्रयणेनाव्याप्तेरभिधानात् । वस्तुतस्तूक्तविवक्षायामप्यतिव्याप्तावेव तात्पर्यमिति बोध्यम् । किमनया क्लिष्टकल्पनयेति । अविनाभावशब्दस्य लक्ष्येण सह परम्परासम्बन्ध-घटकत्वविवक्षायां नियतसम्बन्धरूपाविनाभावांशेन सम्बन्धेनैव तद्धटनान्नियमांशवैयर्थ्यमिति भावः ।

### **परिमल**

न्यायविवरणोक्तं विवृण्वंस्तत्रोक्तविभागतदुदाहरणान्याह लक्षणापि द्वेधेत्यादिना ॥ राजायं गच्छतीति । शिबिकादावुपविष्टेऽपि राजनि दृष्टेपि राजवाहकेषु गच्छत्सु राजायं गच्छतीति प्रयोगो लौकिकानामित्यर्थः । गर्वेण भिक्षुकादौ राजायं गच्छतीति लौकिकप्रयोगो यथेत्यर्थ इत्येके । ननु क्रोशनसमये मञ्चपुरुषाविनाभावोऽस्तीत्यतो दोषान्तमाह स्याच्चेति । शब्दाद् धूमोऽस्तीति शब्दात् । प्रतीतेन=धूमरूपलिङ्गेनानुमितार्थस्य वह्नेर् धूमशब्दो लाक्षणिकः स्यादित्यर्थः ॥ सम्बन्धमात्रमिति । मुख्यार्थेन सह लक्ष्यार्थस्येति योज्यम् ॥ एकीभूता इति । राजगतैक्यवाचिना एकीभूतशब्देन तेषां बुद्धीनामैक्यं लक्षित्वा लक्षितमत्यैक्यसम्बन्धिन्येव विषयैक्ये लक्षणा

न तु मुख्यार्थराजैक्यसम्बन्धिनीति भावः ॥ इति यथोक्तमिति । मुख्यार्थसम्बन्धनिमित्ता

वृत्तिर्लक्षणेति यथाचार्योक्तमेवेत्यर्थः ॥

### **यादुपत्यं**

राजाऽयमिति । सपरिवारस्य राज्ञो गमनदशायां राजाऽयं गच्छतीति बहुलः प्रयोगोऽस्ति । तत्र राजाऽराजसमुदाये राजशब्दस्य रूढलक्षणेत्याहुः । प्रतीतिरिति । प्रातिपदि-कमित्यर्थः । ननु क्रोशनसमये मञ्चपुरुषयोरविनाभावोऽस्त्येवेत्यस्वरसादाह ॥ स्याच्चशब्दादिति ॥ यथोक्तमेवेति । तत्र च प्रयोगशब्देन सामर्थ्यमात्रस्य विवक्षितत्वेनोक्तदोषपरिहारः पूर्वमेवोक्त

इति भावः ॥

### **श्रीनिवासतीर्थीया**

राजाऽयमिति । यथा कथंचिद्रथ्यापुरुषं दृष्ट्वाऽयं महाराजो गच्छति । अस्य का संसारचिन्ताऽस्तीत्यर्थः । ततश्चाप्रयोजनादियं रूढलक्षणेति ज्ञेयम् ॥ अभिधेयेति । गङ्गापदाभिधेयः प्रवाहस्तदविनाभूतं यत्तीरादि तत्प्रतीतिस्तत्प्रतीतिजनिका शब्दवृत्तिरित्यर्थः ॥ मञ्चा इति । मञ्चस्थ पुरुषाणां मञ्चपदाभिधेयमञ्चाविनाभावाभावादित्यर्थः । लिङ्गस्याभिधेयत्वोपपादनाय शब्दात्प्रतीतेनेत्युक्तम् ॥ अथेति । तथा च मञ्चाः क्रोशन्तीत्यत्र न व्यभिचारः । तत्राप्यभिधेयमञ्च-सम्बन्धस्य पुरुषे सत्त्वादित्यर्थः । अत्र स्याच्चेत्युक्तदूषणे सत्येव दूषणान्तरमाह तथाऽपीति । तदर्थम् उत्स्त्रष्टुम् । अत्र वृत्तिकारचिन्तायाम् । प्रयोजनं न वक्तव्यमित्यर्थः ॥

### **वाक्यार्थरत्नमाला**

अविनाभूत इति करणोक्तिः । सम्प्रदायमते लक्ष्यार्थोपस्थितिर्वेति सारबोधिन्यनुसारेणाह । अत्र ज्ञानरूपैवेति । साहित्यदीपिकायां प्रतीतिः प्रत्यायकत्वमित्युक्तम् । तत्र व्यापारप्राधान्यविवक्षेत्यतो न दोषः । कुंता इति केशविशेषाः कुन्ताः । मञ्चेति । मञ्चपदेषु तत्स्थपुरुषाणां कुन्तपदेन तद्वतां लक्षणेति भावः । अविनाभूतत्वाभावादिति । मञ्चं विहायान्यत्र पुरुषगतौ कुन्तानां कृंतनेनापगमे च सम्बन्धाभावादित्याशयः । मञ्चपुरुषयोरविनाभाव इति । तर्कताण्डवानुसारेण शङ्कानिराकरणपरतयोत्तरवाक्यमवर्तार्य व्याचष्टे । ननु क्रोशनेत्यादिना भाव इत्यंतेन । धूमोऽस्तीति वाक्येति । अभिधेयाविनाभूतेत्यत्राभिधेयेनाविनाभूतं नियतसम्बन्धवत्तत्सम्बन्ध-निरूपकमिति यावत् । तेन धूमाविनाभूतत्वं च वह्नेर्युक्तमिति ज्ञेयम् । ननु यदा शब्देनाभिधेयाविनाभूतार्थप्रतीतिस्तदा शब्दस्य तत्र प्रतीयमानार्थे लक्षणेति पराशयः । वह्न्यनुमितिस्तु धूमजन्येति न शब्दजन्या । टीकायामपि तथोक्तम् । बुद्धभूमजन्यवह्न्यनुमितविति । तथा च कथं तत्रातिव्याप्तिरिति चेन्न । मूले हि शब्दात्प्रतीतेन लिङ्गेनानुमितार्थस्य लक्षणा स्यात् । वाच्यविना-भूतार्थप्रतीतित्वादित्युक्तम् । तत्र शब्दव्यापारो धूमव्यापरश्चेति द्वयं स्वीकृतं शब्दो हि न धूममात्रप्रतिपादनाय प्रवृत्तस्तस्यानाकाङ्क्षिततया तत्प्रतिपादनवैय्यर्थ्यापत्तेः । किन्तु धूमप्रतीतिजन्येन धूमाग्न्योर्व्याप्तेः प्रष्टाऽवधृतत्वाद्धूमेन वह्निं ज्ञास्यतीति धूमप्रतिपादनद्वारा वह्निसद्भावज्ञापनतात्पर्येणैव प्रवृत्त इति वह्निज्ञापनायापि शब्दव्यापार इति सिद्धत्वात् । तथा च शब्दाद् धूमे ज्ञाते वह्नेः पृष्टत्वे सति धूमसद्भावप्रतिपादनेन पृष्टस्य वह्नेर्धूमस्य चाविनाभावादत्र धूमविनाभूतो वह्निरेव वक्त्रप्रतिपादितो भवतीति प्रष्टा जानात्येवेति वह्नितात्पर्यकधूमोऽस्तीति वाक्यस्य परंपरया वह्न्यनुमितिजनकत्वात् पराशयत्वेन भवतु वर्णितस्य शब्देन यदाविनाभूतार्थप्रतीतिस्तदेत्युक्तार्थस्य तत्र सत्वेनातिव्याप्तेः सुलभत्वात् । अन्ततः धूमोऽस्ति न वेति पृष्टेन धूममात्रतात्पर्यकधूमोऽस्तीति वाक्ये प्रयुक्ते धूमजिज्ञासाया वह्निजिज्ञासाप्रयुक्तत्वेन प्रष्टा तद्वाक्याद्धूमसद्भावं विज्ञाय धूमाग्न्योर्व्याप्तेरवधृततया शब्दाज्ज्ञातेन वह्निमनुमिनोतीति धूमपरवाक्यमपि परंपरया अविनाभूतार्थप्रतीतिजनकमित्यति-व्याप्तिरिति । अथवा धूमोऽस्तीति वाक्यं धूमाग्न्युभूयतात्पर्यकम् । अज्ञातवह्निधूमकेन वह्निसद्भाव-ज्ञानेछुना वह्निरस्ति किमिति पृष्टो वक्ता धूमोऽस्तीत्याह । तत्रोभयतात्पर्यादादौ धूमं विज्ञाय पश्चादविनाभावबलेन वह्निं च परंपरया शब्दादेव जानातीति सर्वसंमतत्वात् । अत एव मुख्यार्थबाधतद्योग इत्यत्रत्यतद्योगशब्देन प्रमाणान्तरानुत्थापकसम्बन्धस्यैव ग्रहणमाश्रित्य तेन धूमपदाद् व्याप्तिसम्बन्धेन वह्निस्मरणे प्रसङ्गाभावः । तस्यानुमोत्थापकत्वादिति सारबोधिन्याम् उक्तम् । उक्तं चान्यत्र वह्नितात्पर्यकत्वं धूमोऽस्तीति वाक्यस्य तत्तद्ग्रन्थेषु परैः । न्यायामृते सत्यज्ञानादिवाक्यानामखण्डार्थतानुमानसङ्गेन ह्यग्निबोधनार्थस्य धूमोऽस्तीति वाक्यस्य न धूमे तात्पर्यमित्यस्याप्ययमेवाशयः । तर्कताण्डवे धूमोऽस्तीति वाक्यबुद्धेति वाक्यं तु एवं टीकावक्यप्रवृत्ति-रूपमिति उक्त एव तस्यार्थः । इदं पुनरवशिष्यते । तात्पर्यवृत्तेरतिरिक्ताया अभावाद्यद्वाचकत्वस्य च प्रकृतेऽयोगात्कथं तात्पर्यमिति । तदपि न । अस्यातिप्रसङ्गस्य तात्पर्यवृत्यङ्गीकारिणः प्रत्येव क्रियमाणतया स्वसिद्धान्तावमर्शानवसरात् । यथा क्रुद्धः पिता पुत्रं मरेत्याक्षेपपूर्वकमित्येतत्तृतीयानु-व्याख्याव्याख्यावसरे तदर्थप्रतीत्यनुसारेण प्रयुक्तत्वरूपस्य तात्पर्यस्य लोकवेदसाधारणस्याङ्गीकारेण तस्य वाक्यस्य यथा न पुत्रमरणविधाने तात्पर्यं किन्तु स्वविहितकरणे तथा द्वेषेण स्मरणे मुक्तिर्भवतीत्यादि प्रतिपाद्येयं च व्यंजनावृत्तिरिति केचित् । तात्पर्यवृत्तिरित्यपरे, वाक्यलक्षणानुमानं चेत्याचार्या इति प्रतिपादनेन तात्पर्यस्यापि सद्भावाच्च । विशदं चैतत्कर्मनिर्णयरोट्यामित्यलम् ॥ अथ मन्यसे । साक्षाच्छब्दजन्याविर्भूतार्थप्रतीतिरिति वा वृत्यऽविनाभूतार्थप्रतीतिर्वेति विवक्ष्यत इति । तदसारम् । गङ्गादिशब्देनापि साक्षात्तीरप्रतीतेर्वा वृत्तिविचारावसरे वृत्या तत्प्रतीतेर्वा वक्तुमशक्यत्वाद् लक्षणालक्षणे यावद्दोषपरिहारोपयोगिविवक्षाकरणेन परोक्तलक्षणसमर्थनस्याग्रहातिरिक्तनिमित्त-शून्यत्वाच्च । अत एव परंपरयाऽभिधेयसम्बन्धिनि वृत्तिर्लक्षणेत्येव लक्षणमन्ते प्रवृर्त्य तर्हि किमनया क्लिष्टकल्पनया । प्रयोगयुक्तसम्बन्ध इति यथोक्तमेवास्त्वित्येव मूले दूषणं वक्ष्यते । न तु तत्र दोषान्तरपरिहारेण तत्समर्थनायासपूर्वकमधिकदोषान्वेषणं कृतम् । अन्यथा शक्यसम्बन्ध इत्यस्यापि शक्यधूमसम्बन्धस्य वह्नौ सत्वात्तत्र लक्षणाप्रसङ्ग इत्यादि दूषणयासपरिहारायासप्रसङ्ग इत्यलम् ॥ मधुमत्यामिति ॥ टीकांतरे शङ्केति व्याख्यानेऽपीति भावः ।





