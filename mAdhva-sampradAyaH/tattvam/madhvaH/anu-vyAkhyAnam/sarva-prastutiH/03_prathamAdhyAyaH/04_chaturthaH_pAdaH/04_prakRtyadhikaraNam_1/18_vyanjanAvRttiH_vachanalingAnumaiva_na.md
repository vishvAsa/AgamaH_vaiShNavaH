+++
title = "१८ व्यञ्जनावृत्तिर् वचनलिङ्गानुमैव न भिन्नावृत्तिः"

+++


## प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः

**व्यञ्जनावृत्तिर् वचनलिङ्गानुमैव न भिन्नावृत्तिः**

**प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः**

### **सुधा**

व्यञ्जनं नामापरा वृत्तिरस्तीति चेन्न । अनुमानतया तस्य शब्दशक्तित्वानङ्गीकारात् । यथोक्तम् । वचनलिङ्गानुमा हि सेति । तात्पर्यवृत्तिस्तु नातिरिच्यत इति स्वयमेवाचार्यो वक्ष्यति ।

### **शेषवाक्यार्थचन्द्रिका**

ननु विषं भुंक्ष्व, गच्छ गच्छसि चेत्कान्त, इत्यादौ वाचनिकार्थव्यति-रिक्तस्य निषिद्धभोजनवर्जनगमनाकर्तव्यत्वादिरूपार्थविशेषप्रतीतेरुपायान्तरेणासम्भवाच्छब्दजन्यत्व-मविवादम् । न च शब्दस्य तत्राभिधा समयाभावान् नापि लक्षणा गौणी वा सम्भवति तद्धेत्वभावादिति व्यञ्जनरूपवृत्त्यन्तरमेव तत्र शब्दव्यापारत्वेनाश्रयणीयं तत्कथं तिस्त्रः शब्दस्य वृत्तय इति वृत्तेस्त्रैविध्या-भिधानमित्याशङ्कते व्यञ्जनं नामेति । व्यञ्जनं व्यापारः ।

अनुमानतया तस्येति । तस्य विषं भुङ्क्ष्वेत्यादिवचनस्यानुमानतया निषिद्धभोजनवर्जनादि-रूपार्थावगमकत्वेन शब्दप्रमाणतया तदभावेनाभिप्रेतार्थप्रतीतेरशाब्दत्वान्न तदन्यथाऽनुपपत्तिमात्रत्व-प्रमाणकं तस्य व्यञ्जनस्य शब्दवृत्तित्वमङ्गीकर्तुं शक्यमिति योजना ।

अयमाशयः । निषिद्धभोजनवर्जनादिप्रतीतेः शाब्दत्वे हि शब्दव्यापारतया व्यञ्जनमङ्गीकर्तव्यं स्यान्न चैतदस्ति । यतो विषं भुंक्ष्वेत्यादावुदाहरणे या निषिद्धभोजनवर्जनगमनाकर्तव्यत्वादिरूपार्थ- प्रतीतिरुत्पद्यते सा तावच्छब्दजन्यैव न भवति । तथा च कथं तत्र व्यञ्जनरूपवृत्त्यन्तरकल्पनावकाशः । नापि शब्दाजन्यत्वेऽकरणकक्रियोत्पत्तिप्रसङ्गः । अनुमानस्यैव तत्र करणत्वाङ्गीकारात् । तथा हि । अयमिदानीं क्रुद्धो वर्तते, आप्तत्वे सति प्रमाणविरुद्धकर्तव्यतावादित्वात् । क्रोधश्चास्य सन्निहितान्निषिद्धभोजनादेव दृष्टकारणपरित्यागेनादृष्टस्य कल्पयितुमशक्यत्वात् । ततोऽयमेतद्भोजना-कर्तव्यत्वाभिप्रायवान् मद्भोजनजनितक्रोधवत्त्वादिति वक्त्राभिप्रायमनुमायेदं मया वर्जनीयं मदकार्यत्वेनाप्ताभिप्रेतत्वादित्यनया प्रणाड्या निषिद्धभोजनवर्जनादिप्रतीतिर्वचनलिङ्गानुमितानिमितिरेव न तु व्यञ्जनरूपशब्दवृत्तिरनन्यलभ्यस्यैवशब्दार्थत्वात् । एवं गच्छ गच्छसि चेत्कान्तेत्यत्रापि देहान्तरसंयोगररूपजन्मनः पूर्वदेहसम्बन्धेऽनुपपद्यमानतया पूर्वदेहवियोगरूपमृतिरेव जन्मनाऽनुमीयते । ततश्च गमनं न कर्तव्यं प्रियामृतिहेतुत्वादिति गमनाकर्तव्यताप्रतीतिरप्यनुमितानुमितिरेव । यद्यपि च गुरुनिदेशादिना प्रियामृतिहेतोरपि कर्तव्यत्वदर्शनेन व्यभिचारान्न प्रियामृतिहेतुत्वेन गमनाकर्त-व्यताऽनुमातुं युक्ता । तथापि नाश्यमानेष्टाधिकेष्टाहेतुत्वविशेषितेन प्रियामृतिहेतुत्वेनाकर्तव्य- त्वानुमानमुपपद्यत एव । गुरुनिर्देशादौ तु नाश्यमानेष्टाद्भार्यादेः सकाशादधिकस्य गुरुनिर्देशजन्येष्टस्य सत्त्वेन तत्र हेत्वगमनेनाव्यभिचारात् । तथा चायमत्र प्रयोगः । प्रकृतगमनं न कर्तव्यं नाश्यमानेष्टाधिकेष्टाहेतुत्वे सतीष्टनाशहेतुत्वात्सम्मतवदिति । ततश्चोदाहृतस्थलेऽभिप्रेतार्थप्रतीते-रशाब्दत्वानान्न शब्दवृत्तिकल्पनमुपपन्नम् ।

अथाऽपि स्यात् । यत्र प्रयोजनप्रतिपादयिषया लाक्षणिकशब्दप्रयोगस्तत्र नान्यतः पावनत्वादि-प्रतीतिरपि तु तस्मादेव शब्दादिति वाच्यम् । न च निर्व्यापारस्य तत्प्रतिपादकत्वमतिप्रसङ्गादिति व्यापारो वाच्यः । न च प्रयोजने व्यञ्जनादृतेऽन्यः शब्दव्यापारः सम्भवतीति व्यञ्जनरूपवृत्त्यन्तर-मवश्यमाश्रयणीयमिति चेदत्र कश्चित् । गङ्गायां घोष इत्यादौ ये पावनत्वादयो धर्मास्तटादौ प्रतीयन्ते तत्र गङ्गाशब्दस्यासङ्केतितया प्रयोजनेऽभिधाया असम्भवेन तया तदसिद्धावपि लक्षणयैव तत्सिद्धिसम्भवेन वृत्त्यन्तरस्याकल्पनीयत्वात् । ननु पावनत्वादौ न लक्षणा सम्भवति । तद्बीजाभावात् । लक्षणायां हि मुख्यार्थे इतरान्वयानुपपत्तिर्बीजम् । न च गङ्गाशब्दस्य लक्ष्यं तटं मुख्यार्थः । नापि गङ्गाशब्दमुख्यार्थस्य स्त्रोतस इव लक्ष्यस्य तटस्यापि घोषाधारत्वानुपपत्तिः । ततश्च हेत्वभावान्न लक्षणा सम्भवतीति चेन्न । किमिदं लक्षणाबीजत्वम् । न तावज्जनकत्वम् । गङ्गातीरयोः सम्बन्धस्यानुप-पत्तिज्ञानजन्यत्वात् । नापि तज्ज्ञापकत्वम् । अनुपपत्तिज्ञानमन्तरेणापि गङ्गातीरयोः सम्बन्धस्य चक्षुरादिना ग्रहात् । नापि तत्तात्पर्यग्राहकत्वम् । तात्पर्यव्याप्यान्तरतोऽपि तद्ग्रहात् । अथ लक्षणाजन्यशाब्दबोधे सहकारित्वं तदिति चेन्न । यष्टीः प्रवेशयेत्यादौ व्यभिचारेण तदनुपपत्तेः । तात्पर्यविषयानुपपत्तिरत्राप्यस्तीति चेत् । तर्हि प्रकृतेऽपि सैव बीजं भविष्यतीति कथं बीजाभावः ।

नन्वथाऽपि सम्बन्धस्य लक्षणाबीजत्वाद्गङ्गाशब्दार्थस्य तीरस्य लक्षणीयैः पावनत्वाद्यैरसम्बन्धान्न लक्षणा सम्भवतीति चेत् । तीराद्यैः प्रयोजनस्य साक्षात्सम्बन्धासम्भवेऽपि प्रयोजनाश्रयसम्बन्धित्व-रूपपरम्परासम्बन्धसत्त्वेन लक्षणोपपत्तेः । स्यादेतत् । गङ्गायां घोष इत्यादौ लक्षणप्रयोजनशैत्य-पावनत्वादेः सत्त्व एव गङ्गाशब्देन तटादेर्लक्षणादर्शनाल्लक्षणायाः प्रयोजनवत्त्वं नियतम् । ततश्च पावनत्वादौ लक्षिते यदि किञ्चित्प्रयोजनं स्यात्तदा प्रयोजनस्यापि लक्ष्यत्वम् । न च प्रयोजने लक्ष्ये किञ्चित्प्रयोजनान्तरमस्ति । अस्ति चेत्तस्यापि लक्ष्यतया तत्प्रयोजनान्तरगवेषणायामपर्य-वसानादनवस्थाप्रसङ्ग इति चेन्न । लक्ष्यप्रतीतेरेव प्रयोजनत्वात् । तथाऽपि प्रयोजनान्तरं तत्र नास्तीति चेत् । ततः किम् । लक्षणाया हि प्रयोजनवत्त्वेन नियमो न तु लक्ष्यप्रतीत्यतिरिक्तप्रयोजनवत्त्वेनापि गौरवादप्रयोजनकत्वाच्च । अथ नानार्थस्थले तावदर्थविशेषप्रत्यये प्रकरणादि निर्णायकम् । तथा च यत्र प्रकरणादिशून्यार्थान्तरं प्रतीयते तत्र नाभिधा मूलं सहकार्यभावात्, नापि लक्षणा अयोगाद् अतः सिद्धं वृत्त्यन्तरमिति चेत् । प्रकरणादीनामननुगतत्वेन सहकारित्वासम्भवात् । तात्पर्यग्राहकत्वेन तेषामनुगम इति चेत् । तर्हि लाघवात्तात्पर्यग्रह एव सहकार्यस्तु । स चेहाप्यस्त्येवेति किं वृत्त्यन्तरेण । ननु च लक्षणा पदवृत्तिः, इयं च पदतदेकदेशवाक्यरचनार्थभङ्ग्याद्याकाराश्रितेत्याश्रयभेदाद्भेद इति चेन्न । असिद्धेः । तदेकदेशादयो ह्यर्थविशेषतात्पर्यग्राहका एव न तु तत्प्रतिपादका इति कथमाश्रयभेदः । नन्वेमपि लक्ष्ये तात्पर्यज्ञानं लक्षणासहकारि न तु व्यङ्ग्यार्थे तात्पर्यग्रहो नियतः । काव्यादौ तात्पर्याविषयस्यापि व्यङ्ग्यस्य चमत्कारादिति चेत् । व्यङ्ग्ये तात्पर्यग्रहस्यानपेक्षायां गङ्गायां घोष इत्यादौ शैत्यादेरेव प्रतिभासो न केशवालुकादिमत्त्वस्येति नियमाभावप्रसङ्गात् । वासनाविशेषपरिपाकात्तन्नियम इति चेत् । तर्हि लक्षणास्थलेऽपि स एव नियामकोऽस्तु कृतं तात्पर्यग्रहणेनेति न व्यञ्जनेन कृत्यमिति । तन्न । लक्षणायाः प्रयोजनवत्त्वनियतिमभ्युपगच्छता प्रयोजने न लक्षणाऽङ्गीकर्तुमुचिता । तल्लक्षणायाः प्रयोजनाभावात् । न च लक्ष्यप्रतीतिरेव प्रयोजनमिति न तदभाव इति वाच्यम् । शब्दव्यापारविशेष-लक्षणाजन्यज्ञानस्य वा ज्ञानरूपाया वा प्रयोजनमिह निरूप्यते । तत्र पक्षद्वयेऽपि लक्ष्यप्रतीतिः प्रयोजनतया न वक्तुं शक्यते । न हि लक्ष्यप्रतीतेर्लक्ष्यप्रतीतिरेव प्रयोजनम् । अभेदेन साध्यसाधनभावायोगात् । प्रयोजनत्वस्य साध्यत्वरूपत्वात् । न चैवं पावनत्वादेरप्येतद-जन्यत्वात्प्रयोजनत्वं न स्यादिति वाच्यम् । शैत्यपावनत्वादिप्रतीतेरेव तज्जन्यतया मुख्यप्रयोजनत्वेऽपि प्रयोजनज्ञानविषयतया पावनत्वादेरपि प्रयोजनत्वोपपत्तेः ।

किं चास्ति तावदभिधायां रूढलक्षणायां रूढगौण्यां च प्रयोजनानपेक्षत्वमरूढलक्षणायाम-रूढगौण्यामेव च तदपेक्षत्वमिति सर्वेषां सम्मतिः । तद्यदि लक्ष्यार्थप्रतीत्याऽरूढलक्षणायाः प्रयोजनवत्ता उच्यते हन्त तर्ह्यभिधादेरप्यभिधेयाद्यर्थप्रतीत्या प्रयोजनत्वोपपत्तेर्वृत्तिमात्रस्यापि सप्रयोजनत्वाप्राप्त्योक्तविभागोच्छेदप्रसङ्गः । ततश्च न लक्षणायाः प्रयोजनवत्त्वमात्रनियमोऽपि तु लक्ष्यप्रतीत्यतिरिक्तप्रयोजनवत्त्वमेवेति न लक्ष्यप्रतीतेः प्रयोजनत्वं वक्तुं युक्तम् । तथा च प्रयोजनस्यापि लक्ष्यत्वे प्रयोजनपरम्पराऽऽश्रयणीयैवेत्यनवस्था स्यादेवेति न प्रयोजनस्य लक्षणया लाभ

इति यत्किञ्चिदेतत् ।

वयं तु ब्रूमः । प्रयोजने शक्त्याद्यभावेऽपि सति मुख्येऽस्मदायत्ते शब्दप्रयोगे कस्मादवाच-कपदप्रयोग इत्यवाचकपदप्रयोगान्यथाऽनुपपत्त्यैव पावनत्वादिबोधसम्भवेन न तदन्यथाऽनुपपत्त्या व्यञ्जनरूपवृत्त्यन्तरस्वीकारो न वा तत्र लक्षणास्वीकारो युक्त इति संङ्क्षेपः ।

निषिद्धभोजनवर्जनादिप्रतीतेरानुमानिकत्वे आचार्यवाक्यं सम्मतित्वेनाह यथोक्तमिति । कर्मनिर्णय इति शेषः । सा निषिद्धभोजनवर्जनादिप्रतीतिर्वचनलिङ्गकानुमानकरणिकेति तदर्थः । निषिद्धान्नभोजन-वर्जनादिप्रतीतेर्वचनलिङ्गकानुमितित्वेनाशाब्दत्वान्नोक्तार्थप्रतीत्यर्थमुक्तोदाहरणेषु तात्पर्यवृत्तिरङ्गीकार्ये- त्याह तात्पर्यवृत्तिस्त्विति । वक्ष्यते ‘वाचकत्वं हि तात्पर्यमि’त्यादिना तृतीयस्य चतुर्थ इति शेषः । यदत्र वक्तव्यं तत्तत्रैव वक्ष्यामः ।

### **परिमल**

व्यञ्जनं नामेति । अस्तङ्गतः सवितेत्युक्ते ब्राह्मणस्य सन्ध्या कार्येति, पान्थस्य पुरतो न याहीति, चोरस्य चौर्यकर्मण्युद्योगः कार्य इत्यादिरर्थः प्रतीयते । तादृशार्थप्रतीतिहेतुर्व्यञ्जना वृत्तिर्नामेत्यर्थः ॥ यथोक्तमिति । कर्मनिर्णये उक्तमित्यर्थः । सा अर्थान्तरधीर्वचनरूपलिङ्ग-जन्यानुमितिरूपेत्यर्थः । वक्ष्यतीति । ‘वाचकत्वं हि तात्पर्यं यदर्थमखिला रवा’ इति ज्ञानपादे । एतच्चोपलक्षणम् । ‘न च वाचनिकार्थ(क)स्तात्पर्यार्थ इति विशेषस् तन्मानाभावादि’ति कर्मनिर्णये उपपादितं चेति ध्येयम् । अतो न तल्लक्षणानुक्तिर्दोषायेति भावः ॥

### **यादुपत्यं**

व्यञ्जनं नामेति । यथा

‘गच्छ गच्छसि चेत्कान्त पन्थानः सन्तु ते शिवाः ।

ममापि जन्म तत्रैव भूयाद्यत्र गतो भवानि’त्यत्र भार्यामणं व्यज्यते ॥ अनुमानतयेति । देशान्तरजन्मनो मरणाविनाभावादिति भावः । प्रपञ्चयिष्यते चैतत्तृतीये ॥ स्वयमेवेति । ‘वाचकत्वं हि तात्पर्यं यदर्थमखिलारवा’इत्यत्र वक्ष्यतीत्यर्थः ॥

### **वाक्यार्थरत्नमाला**

काव्यप्रकाशे तत्र व्यापारो व्यजनात्मक इत्येतत्काव्यसूत्रमुदाहृत्य व्यंजनोपपादिता । यत्र वाचनिकार्थादन्यस्तात्पर्यार्थः प्रतीयते लौकिकवाक्येषु न तत्र साक्षाद्वचनं बोधकम् । वचनलिङ्गानुमाहि सेति कर्मनिर्णयव्याख्यानावसरे ननु विषं भुंक्ष्व गङ्गायां घोष इत्यादिकस्य तात्पर्यवृत्तिस्थलतया शङ्कापूर्वकं यत्रेति वाक्यमवतारितम् । उक्तन्यायामृते गच्छ गच्छसि चेत्कान्तेति विषं भुंक्ष्वेति च वाक्यमुदाहृत्यानुमितानुमितत्वमुपपादितम् । तत्सर्वानुसारेण व्यंजनं नामेति मूलाशयमाह । ननु विषं भुंक्ष्वेत्यादिना । एवं कर्मनिर्णयटीकायामुक्तस्थलीयन्यायामृते चोक्तं विषं भुक्ष्वेत्यादिकमुदाहरणं दर्शयतैवास्तंगतः सवितेत्युदाहरणमात्रस्य मुखत उपादानमसदिति सूचितम् । वचनलिङ्गानुमितानुमितित्वस्याभिप्रायतया न्यायामृते युक्ततया तथा व्याख्यानाभावायोगश्च ज्ञातव्यष्टीकान्तरे ॥ ननु व्यञ्जनानिरूपणापरस्य तत्र व्यापारो व्यंजनात्मक इत्येतत्काव्यसूत्रस्य तत्र प्रयोजनज्ञाने इति सारबोधिन्याम् । तत्र प्रयोजनोपादानत्वादौ विषय इति साहित्यदीपिकायाम् । तत्र लाक्षणिके व्यञ्जनात्मकः व्यङ्ग्योपस्थितिहेतुरिति काव्यकौमुद्यम् । तत्रेति प्रयोजन इत्यर्थ इति मधुमत्यां च व्याख्यानकरणात्तदनुसारेण गङ्गायां घोष इत्यादिलक्षणामूलकव्यञ्जनास्थले वा तत्रैवाभिधामूल-कव्यञ्जनोदाहरणतया लक्ष्यमाणाभिधामूलं त्वित्यादिग्रन्थोदाहृतसंयोगविप्रयोगसहचर्यादियुक्त शङ्खचक्रोहरित्यादिवाक्ये वा तटादिगतशैत्यपावनत्वादि रूपप्रयोजनज्ञानायैव व्यञ्जनावृत्तेः सद्भाव इत्यर्थकतया तत्काव्य सूत्रतद्वतित्तट्टीकाभ्यो व्यञ्जनावृत्तिप्रयोजनज्ञानायेति प्रतिपादनसिध्य गङ्गातटादिगतशैत्यपावनत्वादिप्रतिपिपादयिषया प्रयुक्ते गङ्गायां घोष इत्यादो शैत्यादिप्रतीतिर्व्यञ्जना-रूपवृत्यभावे न सिद्धेदित्यादिरूपेणैव व्यञ्जनं नाम परावृत्तिरस्तीत्येतन्मूलस्यावतार्यतया विषं भुंक्ष्वेत्यादिवाक्ये व्यंग्यनिषिद्धभोजनाकर्त्तव्यत्वादिप्रतीत्यर्थतया तदङ्गीकारावश्यकतापरत्वेनैतन्मूला-वतारो न युक्तः । आवश्यकं च प्रयोजने लक्षणा नास्ति किन्तु व्यञ्जकेनैवेत्येतत्प्रमेयनिराकरणं टीकाकृतोऽपि । अथापि स्यादित्यादिनोत्तरत्र तथाशङ्कासमाधानाभ्यां प्रतिपादनात् । तत्कथमेतदिति सत्यम् । यद्यप्युक्तकाव्यसूत्रानुसारेण प्रयोजने व्यञ्जनाख्यः शब्दव्यापारः स्वीकार्य इत्येव प्राप्नोति तथापि तत्र वक्ष्यमाणाभिधामूलं त्वित्यादिना ग्रन्थेन संयोगविप्रयोगाख्यगुणेन वा साहर्यादिना वोपेत सशङ्खचक्रो हरिरित्यादौ सलक्ष्मणो राम इत्यादौ चार्थांतरस्मृतिप्रतिबन्धरूपाभिधानियन्त्रणाख्य-वाचकत्वस्य प्रतिपादनेनाभिधामूलकव्यञ्जनास्थलस्यापि काव्यकृत्संमतत्वेनोदाहरणस्य यथासम्भवमा-दरणसम्भवेन तार्किकादिग्रन्थेषु यथायथमुदाहरणस्वीकारेण च तदनुसारेण कर्मनिर्णयटीकायां विषं भुंक्ष्वेत्यस्येव गङ्गायां घोष इत्यस्यापि मुखतस्तदुपादानात्तत्र विवेकेनोदाहरणत्वं ज्ञेयमिति ज्ञापनार्थं निषिद्धभोजनाद्यकर्त्तव्यत्वव्यंजकाभिधामूलकव्यंजनावृत्युदाहरणत्वेन विषं भुंक्ष्वेत्यादिकमेवोपादाय तत्र व्यञ्जनावृत्तिसद्भावशङ्कापरत्वेनैतन्मूलं योजितमित्यादोषः ।

कर्मनिर्णयटीकायां द्वितीयत्वेनोदाहृतगङ्गायां घोष इत्यपि प्रयोजनप्रतिपत्यर्थतया व्यंजनावृत्ति-शङ्काप्यथापि स्यादित्यादिना करिष्यते । एवं च ग्रन्थकारेणोदाहरणस्वारस्यमाविष्कुर्वता कर्मनिर्णय-टीकाव्याख्यानमपि कृतं भवति । अथापि स्यादित्यादिग्रन्थोऽनुमानतयेत्येतन्मूलस्य वर्णकान्तरपरतया प्रवृत्त इति स्पष्टमेव । यथा च तदर्थत्वं तथा एतदुपपादनावसरे वक्ष्याम इति सूरयो विदांकुर्वन्तु । इत्वादावित्यादिपदेन गङ्गायां घोष इत्यादि गृह्यते । कर्तव्यत्वादीत्यादिपदेन शैत्यपावनत्वादि गृह्यते । नाभिधासमयाभावादित्यादिकाव्यप्रकानुसारेणाह । न च शब्दस्य तत्रभिधेत्यादि । समयः संकेतः । शिष्टं काव्यप्रकाशतट्टीकारीत्यानुसंधेयमित्याशयेन लक्षणागौण्योः साधारणदूषणमेवाह । तद्धेत्विति । मुख्यार्थबाधादिकं विनैव लक्षणाऽस्त्वित्यादिकमपि न च शब्द इत्यादिना काव्यप्रकाश एव निराकृतम् । शिष्टमुत्तरत्र प्रतिपादयिष्याम इति भावः । अनुमानतया तस्येत्यत्रत्यतस्येत्यस्यावृत्तिं मनसि निधाय व्यञ्जनं वृत्यन्तरमिति शङ्कित्रभिमतोदाहरणपरामर्शपरतया आद्यं योजयन् व्यञ्जनपरतया द्वितीयं च योजयन्नपेक्षितपूरणेन तद्य्वाख्याति । तस्य विषं भुंक्ष्वेत्यादि वचनस्येति । एतेन यथा ऋते अन्वयानुपपत्तिरपेक्षितार्थाप्रतिपादनं चेति दोषशङ्का निराकृतेति ज्ञेयम् । शब्दप्रमाणतयेति । उक्तं च कर्मनिर्णयटीकायाम् । शाब्दजैव न भवतीति । तदन्यथानुपपत्तिमात्रेति व्यञ्जनायां प्रमाणान्तरं तु नास्त्येव । निषिद्धभोजनाद्यकर्त्तव्यत्वादिरूपार्थविशेषप्रतीत्यन्यथानुपपत्तिरपि नास्ति । अनुमान-तस्तत्प्रतीतेः सम्भवेनान्यथोपपन्ना इत्याशयः । भवदीयानङ्गीकारोऽप्रयोजक इति ब्रूयादतो व्याख्यातम् । अङ्गीकर्तुं शक्यमिति । कर्मनिर्णयटीकायामेतदुक्तं भवति । प्रथमोदाहरणे तावद्या निषिद्धेत्यादिना । विषं भुंक्ष्वेति वाक्ये वचनलिङ्गानुमितित्वमुपपादितं तदनुसारेणाशयमाह । अयमाशय इति । वचनलिङ्गानुमा अतो नाकरणिकेतीति प्राक्तनतट्टीकानुसारेणोक्तं
नापि शब्देति । विषं भुंक्ष्वेत्येतदु-दाहरणे तावदनुमानप्रकारं दर्शयति । अयमिदानीमिति । अतो मयेदं न कार्यमित्यस्याभिप्राय इति विशिष्टवचनलिङ्गेन वक्तुराशयोऽनुमीयत एवेति भागस्य रोट्यामभिप्राय उक्तस्तदनुसारेणानुमान-प्रयोगान्तरमाह । ततोऽयमेतद्भोजनेति । एतद्भोजनजनितेति हेतौ पाठः । क्वचिन्मद्भोजनेति पाठस्तस्याप्ययमेवार्थः । अनुमीयत एवेत्यत्र ततश्चेदं मया वर्जनीयमित्यादिः शेषः पूरितस्तमाह । इदं मया वर्जनीयमिति । वचनलिङ्गानुमितेति । वचनलिङ्गेनानुमितः क्रोधस्तेनाभिप्रायस्यनुमितिः । ततश्च तदकर्त्तव्यत्वानुमितिरिति शेषः । यद्वचनलिङ्गेत्यत्र लिङ्गपदावृत्तिः । तथाच वचनं लिङ्गं यस्यासौ वचनलिङ्ग इति क्रोधो ग्राह्यः । तेनानुमितो वक्त्राभिप्रायस्तेनानुमितिर्भोजनाकर्त्तव्यत्वस्येति योज्यम् । अत्र निषिद्धभोजनवर्जनप्रतीतिरित्येव पाठः । आदिपदोपादानपाठेतु पूर्वोक्त क्रोधादेर्ग्रहणायादिपदं तेन गमनाकर्त्तव्यत्वादिप्रतीतेरुत्तरत्रोपपाद्यमानायाग्रहणायोग इति शङ्कानवकाशः ।

शब्दवृत्तिरिति । तत्र कल्पनीयेति शेषः । कथं तत्र व्यञ्जनेति प्रक्रमानुसारात् । अनन्यलक्ष्यो हि शब्दार्थ इति न्यायामृतोक्तं हेतुमाह । अनन्येति । उदाहृतस्थलीय गच्छ गच्छसि चेत्कान्तेत्यत्रानुजन्मना मृत्यनुमितिरित्यादिन्यायामृतानुसारेणोदाहरणांतरेऽप्यनुमानत्वमुपपादयति । एवं गच्छ गच्छसि चेदिति । पन्थानः सन्तु ते शिवाः । भूयान्ममापि तत्रैव जन्म यत्र गतो भवानिति श्लोकशेषः । देहान्तरसंयोगश्च जन्मेत्यादि तरङ्गिणीं मनसि कृत्वा न्यायामृतमर्थतोऽनूदितमिति ज्ञेयम् । गमनं न कर्त्तव्यमिति । ननूक्तरीत्या जन्मना मृत्यनुमानसम्भवेऽपि न मृतिहेतुत्वेन गमनेऽकर्त्तव्यत्वानुमानं युज्यते । मरणस्य शतवर्षोत्तरं जरादिनापि सम्भवेन गमनहेतुताक्षेपकत्वायोगादिति कश्चित् तन्न । जराद्यसंभावविशिष्टमरणस्य गमनहेतुत्वाक्षेपकत्वसम्भवादित्याशयात् । गुरुनिदेशादिनेति । आज्ञादिनेत्यर्थः । आदिपदेनात्मत्राणलोकापकीर्तिपरिहारादिकं गृह्यते । यत्र स्थले गुरुणा कार्यविशेषार्थमाज्ञप्तः शिष्यो गन्तुकामस् तदीयभार्याच भर्त्तृगमनमनिष्टं मत्वा मरणार्थमुद्यता । तदा शिष्येण प्रियामरणप्रसङ्गेऽपि गुरूनिदेश एव कार्यः क्रियते च । एवमामंत्राणादावपीति ज्ञेयम् । ततश्च गमनं न कर्तव्यमिति प्राचीनप्रयोगमेव हेतुविशेषणदानेन व्यभिचारपरिहारे हेत्वंतरप्रसङ्ग इत्यतो विशिष्टतयाऽह । ततश्चायमिति । नाश्यमानेति । अनेन सामान्यव्याप्तिमूलकत्वं च अयोगस्य सूचितम् । प्रियामृतीति विशेषस्येष्टनाशेति सामान्यतया व्याख्यानात् । संमतवत् । स्वकीयवस्त्रदावाग्निसंयोगवदित्यर्थः । अथापि स्यादिति ।

यद्यपि निषिद्धभोजनाकर्त्तव्यत्वादिप्रतिपादनाय व्यञ्जनवृत्तिरङ्गीकार्येत्याशयकतया व्यञ्जननामाऽपरा वृत्तिरस्तीति चेदित्येतन्मूलव्याख्यानात्तदनुसारेणैव प्रयोजनप्रतिपिपादयिषास्थलेऽपि शङ्कायाः समानत्वात्तत्परिहारन्यायेनैव परिहारस्यापि सिद्धेश्च पृथगाशंकाद्ययोगः । तथापि प्रयोजने लक्षणेति केषांचित्पक्षदूषणपरकाव्यप्रकाशाद्यनुसारेण लक्षणापक्षदूषणसमर्थनपूर्वकं मूलोक्तानुमानतयैव प्रयोजनप्रत्यायकत्वमपीति सिद्धान्तप्रकारमावेदयितुं विषं भुंक्ष्वेत्यादिस्थलीयाभिधामूलकव्यंजना-वृत्यतिरिक्तलक्षणामूलकव्यञ्जनावृत्तिस्थलतया परसंमतेऽपि न व्यञ्जनया कृत्यम् अनुमानतयैव गङ्गायां घोष इत्यादेः प्रयोजनप्रतीतिजनकत्वसम्भवादित्युपपादनव्याजेन तत्राव्यापारो व्यञ्जनात्मक इत्यादिप्रागुदाहृतकाव्यसूत्राद्युक्तप्रयोजनप्रतीत्यर्थं व्यञ्जनेति पक्षं दूषयितुं च पृथगाशङ्कादीति न दोषः । एतेनैतदपि सूचितं न्यायसिद्धान्तमञ्जर्यां हि व्यञ्जनं च वृत्यंतरम् । लक्षणयैव तदर्थसिद्धेरित्युपक्रमे सामान्यतो व्यञ्जनायाः शङ्कासमाधाने कृते, उत्तरत्र स्यादेतत् । गङ्गायां घोष इत्यादौ लक्षणाप्रयोजनमित्यादिना विशेष्योदाहरणमुपादाय प्रयोजनप्रत्यायकतया व्यञ्जनामाशङ्क्य तन्निराकरणं कृतम् । तत्कथम् । पूर्वमप्युदाहरणविशेषस्योपादेयतया तत्परित्यागायोगात् ।

न चेदमेवोदाहरणमत एव शितिकण्ठेन गङ्गायां घोष इत्यत्रैव व्यञ्जनमित्यादिमूलं योजितमिति चेन्न । तथा सति पवनत्वादिप्रतीतिः प्रयोजनं तज्ज्ञानार्थतया व्यञ्जना आवश्यकीति प्रथमतो वक्तव्यस्य संमुग्धतया वचनं लक्षणोक्तयनन्तरं तत्र प्रासानुपपत्तिपरिहाराय तादनुवादावसरे च स्पष्टं तदुक्तिरित्यस्यास्वारस्यापातात् । पुनर्व्यञ्जनाय लक्षणातो भेदमाशङ्कते । स्यादेतदितीति भास्करीयावतारायोगश्च । प्रागुक्तलक्षणापक्ष एव प्राप्तानुपपत्तिशङ्कारूपत्वात् । अथ कथंचिद्भास्करोक्तरीत्या गतोऽस्तमर्क इति वाक्यशेषस्य प्रथमत उदाहरणत्वमभिप्रेतमिति मन्यसे तर्हि गङ्गायामित्यादिपरतया व्याख्यानं शितिकण्ठीयमनुपपन्नम् । उभयत्रोपलक्षणयोभयग्रहणमिति तु न सम्भवति । गतोऽस्तमर्क इत्यादौ व्यज्यमानसंध्योपासनाकर्त्तव्यत्वादेर्लक्षणया बोधमङ्गीकृत्य तत्रापि लक्षणान्तरपरंपरया अनवस्थाप्रतिपादनपरतयोत्तरग्रन्थयोजने तत्र लक्षणप्रयोजनं शैत्यपावन-त्वादिप्रतीतिः । न च तत्प्रतीतिर्लक्षणा साध्येत्यादिग्रन्थानुपपत्तिः । तन्मर्यादया प्रागुपात्तोदाहरणाति-रिक्तस्थले स्वतन्त्रविचारप्रतीतेः । समानन्यायतयोदाहरणाद्वयेऽप्येष विचारः । शीतिकण्ठादि-भिरेकदेशोपादानं त्वपरामर्शात् । गङ्गायामित्यस्य प्रागनुपादानात्स्पष्टमनुवादश्चेति चेन्न । काव्य-प्रकाशकृता लक्षणामूलां व्यञ्जनामभिधायाभिधामूलकव्यञ्जनावृत्तेरभिधानात्तदनुसारेणोदाहरणानामपि व्यवस्थिततया पूर्वमभिधायाभिधामूलकव्यञ्जनास्थले व्यञ्जनाया उपयोगाभाव इति प्रतिपाद्येदानीं लक्षणामूलक व्यञ्जनास्थलविचारः । अत एवाभिधास्थले मुख्यार्थबाधादिरूपलक्षणबीजाद्यसंभव-शङ्कादिकम् । लक्षणास्थले तु तच्छङ्काभावः । अत एव च तदनन्तरतास्येति प्रमेयव्यवस्थासम्भवे उभयत्रैतद्विचाराश्रयणायोगात् । अत एव गच्छ गच्छसीत्यादावभावादिति पूर्वग्रन्थेऽभिधामूल-कस्थलमेवोदाहृतम् । तर्हि गच्छ गच्छसीत्यादिस्थले लक्षणया बोधितमागा इत्यर्थे प्रयोजनाभावशङ्का न परिहृता स्यादिति चेत्तर्हि टीकाकारंमन्या पूर्वोत्तर ग्रन्थयोर्विषयविवेककरणासमर्था यत्किंचित्प्रतीत-मात्रमर्थतया वर्णितवंत इति प्राप्तमिति ग्रन्थमर्यादाव्याकुलताऽत्र प्राप्तेति । प्रयोजने व्यञ्जना स्वीकर्त्तव्येति शङ्का तु काव्यप्रकाशतट्टीकाद्यनुसारेणैव । तत्र हि यस्य प्रतीतिमाधातुमित्यादि-सूत्रव्याख्यानोपपादनावसरे उक्तम् । न हि गङ्गातीरे घोष इति वक्तुं प्रतिपादको न जानाति न वा तत्प्रयोगे प्रकृतार्थप्रतीतिरेव न भवति येनैवं लक्षणं कुर्यादृते प्रयोजनप्रत्ययात् । साच प्रतीतिर्नानुमानजन्या । व्याप्तलिङ्गाप्रतिभासेऽपि जायमानत्वेन शब्दैकसाध्यत्वात् । समया-भावेनाभिधायाः प्रयोजनप्रत्ययायोगात् । लक्षणाया अप्ययोगात् । मुख्यार्थबाधासम्भवात्तद्योगाभावाच्च । प्रयोजनेऽपि लक्षणाङ्गीकारे लक्षणायाः प्रयोजनवत्वनियमेन तत्प्रयोजनस्यापि प्रतीतिर्लक्षणये-त्यङ्गीकारेऽनवस्था सा च पूर्वलक्षणाप्रतिबन्धकारित्वान्मूलक्षयकारिणीत्यादि प्रमेयप्रतिपादनात् । तत्रत्यप्रमेयसङ्ग्रहरूपन्यायग्रन्थेष्वपि मतानुसारिप्रमेयाधिक्येऽपि प्रधानप्रमेये विशेषाभावात् ।

न्यायसिद्धान्तमञ्जरीकृताऽपि सङ्ग्रहकरणेऽपि लक्षणापक्षसमर्थनायाधिकलेखनात् । परं तु तदपि निराकर्त्तुं टीकाकृताऽधिकांशस्य काव्यप्रकाशाद्युक्तप्रमेयस्य च सङ्ग्रहेण मञ्जर्यनुसारेणानुवादः कृतः । अत एव मध्ये पावनत्वाद्यैर्लक्षणीयैर्गङ्गाया असम्बद्धादित्येषा शङ्का मञ्जर्यामपरिहृताऽपि तद्ग्रन्थानुसारेणशशङ्क्य परिहृतेति ज्ञेयम् । यत्रेति । गङ्गायां घोष इत्यादावित्यर्थः । प्रयोजनेति । पावनत्वादिरूपेत्यर्थः । गङ्गायां घोष इत्यादौ ये पावनत्वादय इति वक्ष्यमाणत्वात् । अन्यत इति । अनुमानादिप्रमाणान्तरादित्यर्थः । व्यञ्जनादृत इति । नाभिधासमयाभावादित्यादिपूर्वग्रन्थोक्त-रीत्येत्याशयः । कश्चिदिति । पूर्वोत्तरग्रन्थयुक्तीरेव सङ्कलय्य कश्चित्पक्षत्वेनेहोपन्यासः । न्यायसिद्धान्त-मञ्जर्यामपि सङ्कलनसिद्धमधिकं चोपयुक्तं मिलित्वा व्यवहृतमिति प्रागेवोक्तम् । ततः कश्चिदित्यस्य न्यायसिद्धान्तमञ्जरीकार इत्यपि व्याख्यातुं युक्तम् । तदुक्तलक्षणासमर्थनं प्रदूषयितुमेव व्यजनाप-क्षोज्जीवनकरणात् । स्वयं च स्वसिद्धान्तानुसारेण समाधानस्य वयं त्वित्यादिना करिष्यमाणत्वादिति ज्ञेयम् । अकल्पनीयत्वाददिति पाठे अत्र कश्चिदित्युक्तव्यञ्जनावृत्तिर्नाङ्गीक्रियेतेति प्रतिज्ञायां हेतुसमर्पकत्वात्पञ्चमीप्रयोगः । अकल्पनीयमिति पाठस्तु यथाश्रुत एव । मञ्जरीग्रन्थानुसारि-टीकाग्रन्थस्थले तट्टीकाशि कण्ठीयाऽस्ति, तदनुसारेण भास्करीयानुसारेण चाविरोधस्थले व्याख्यानं कार्यम् । जनकत्वमिति । प्रकृतानुसाराल्लक्षणाजनकत्वमित्यर्थः । अनुपपत्तेरेव बीजत्वोक्तावपि अनुसंहिताया एव तस्यास्तद्बीजत्वमिति सिद्धत्वाशयेनानुपपत्तिज्ञानेत्युक्तम् । तात्पर्यग्राहकत्वमिति । गङ्गादिशब्दस्य लक्ष्ये तडिदादौ यत्तात्पर्यं तद्ग्राहकत्वमित्यर्थः । तात्पर्यव्याख्येति । अकरणादिरूपेत्यर्थः । वक्ष्यति च तात्पर्यग्राहकत्वेन तेषामनुगम इति । तद्ग्रहादित्यतच्छब्देन तात्पर्यस्य समासे गुणीभूतस्यापि बुध्याविवेकेन परामर्शः । प्रवेशयेत्यादाविति । आदिपदेन कुंताः प्रविशंतीत्यादेः काकेभ्यो दधि रक्ष्यतामित्यादेश्च सङ्ग्रहः । व्यभिचार इति । यष्ट्यादिपदैर्लक्षणया यष्टिधरादिबोधस्थले यष्ट्यादीनां प्रवेशनाद्यन्वयानुपपत्तेरभावेन तस्याः सहकारित्वप्रयोजकव्यतिरेके व्यभिचार इत्यर्थः । यत्र लक्षणा तत्रात्वयानुपपत्तिरिति नियमे व्यभिचार इत्यर्थकथनं तु केषांचिदयुक्तं सहकारित्वस्य कारणतावच्छेदकत्व रूपत्वमङ्गीकृत्योक्तकुसृष्ट्या व्यभिचारस्य कल्पने निमित्ताभावात् । सह करोतीति व्युत्पत्तिसिद्धसहकारिशब्दार्थस्य प्रधानकारणानुकूलत्वरूपतया कारणत्वस्यैव सत्वेन तत्र व्यभिचारोद्भावनोपपत्तेः । अन्यथा निमित्तकारणादेरपि सहकारित्वमेवाश्रयणीयं स्यात् । अन्ततो वध्यायुं(?) प्रयोगादिस्थले परेणापि अदृष्टविलम्बः कार्याभावप्रयोजक आश्रियते । न च तत्रादृष्टं कारणतावच्छेदकम् । कार्यमात्रकारणतया भवताप्युभ्युपेतत्वादिति दिक् ।

तात्पर्यविषयेति । मधुमत्यां तु तात्पर्यानुपपत्या तद्विषयीभूतन्वयानुपपत्यावा लक्षणा स्यादित्याशङ्कापरिहारकतयायोगः फलेनेत्येतदवतारितं तट्यीकान्तरे तात्पर्यानुपपत्तिमात्रे उक्तेऽपि न दोषः । भोजनादिप्रकरणे यष्टिधरादि प्रवेशस्यैव तात्पर्यविषयतया तत्प्रतिभासानुपपत्तिरेव तदनुपपत्तिः । न तु भातस्यार्थस्यानुपपत्तिः प्रतीतार्थग्रहणे तात्पर्यविषयार्थप्रतिभासायोगात्तदर्थतया प्रयुक्तशब्दस्यानुपपत्तिवैय्यर्थ्यरूपेत्यादि वा बोध्यम् । एवमनुपपत्तिरूपलक्षणबीजाभावमाशङ्क्य तत्परिहारः कृतः । अधुना न प्रयोजनमिति काव्यवृत्तिव्याख्यानरूप ननु तीराद्यैः प्रयोजने तस्य साक्षात्सम्बन्धाभावेऽपि प्रयोजनेत्यादि मधुमत्यनुसारेण शक्यार्थसम्बन्धाभावामाशङ्क्य परिहरति । नन्वथापीत्यादिना । सत्व एवेति । अन्यथा स्वायत्तन्यायविरोधप्रसङ्ग इति भावः । लक्षणाया इति । रूढलक्षणाव्यतिरिक्तलक्षणाया इत्यर्थः । ततश्चेति । नियमादित्यर्थः । अन्यथानियमभङ्गापत्तिः । तदभ्युपगमेतु प्रयोजनरूपव्यापकाभावे व्याप्यलक्षणात्वायोग इत्याशयः । गौरवादिति । व्यापकतावच्छेदकगौरवादित्यर्थः । गौरवस्य प्रामाणिकत्वशङ्कानिरासायाह । अप्रयोजकत्वाच्चेति । नानार्थस्थल इति । सैंधवमानयेत्यादाविति विशेषः । प्रकरणादीति । भोजनगमनादिरूपेति योज्यम् । प्रकरणदीत्यादिपदेन संयोगादेः परिग्रहः । वृत्तिकृता संयोगविप्रयोगसाहचर्यविरोधितादेर्गणनात् सशङ्खचक्र इत्यत्र शङ्खचक्रे विना हरिरेव नियम्यते । लक्ष्मणसाहचर्ये रामशब्दो दाशरथिराम

एव नियम्यते इत्यादि बोध्यम् । अभिधेति । शक्त्या प्रतिपादकत्वादित्यर्थः । अयोगादिति ।

यद्वा न्यायरीत्या शक्तिरित्येवार्थः ।

सहकारीति । प्रकरणादिसहकारिसमवधानाभावेऽभिधामात्रस्यमूलत्वायोगादित्यर्थः । अयोगादिति । अभिधास्थले लक्षणया विरुद्धत्वादित्यर्थः । सहकारित्वेति । अर्थविशेषप्रतिपत्ताविति शेषः । तात्पर्येति । अर्थविशेषतात्पर्येत्यर्थः । इयं चेति । व्यञ्जनाचेत्यर्थः । पदतदेकदेशेति । तेन तथाङ्गीकारात्तन्मते नेयं शङ्केति बोध्यम् । असिद्धमेव विवृणोति । तदेकदेशादयो हीति । काव्यादौ तात्पर्येति । सुरथो नाम राजाऽभूत्समस्ते क्षितिमण्डल इत्यादौ कवितात्पर्यविषयीभूतस्यापि सुरथनामको राजा क्षितिमण्डले ते तव समोऽभूदित्यर्थस्य व्यङ्ग्यस्येत्यर्थः । चमत्कारात् । प्रतीयमानत्वादित्यर्थः । केशवालुकादीति । गङ्गासम्बन्धेन वालुकादेस्तत्रत्यजनवासप्रयुक्तकेशादेश्च सम्भवादिति भावः । वासनेति । गङ्गादिसंशोधनस्य शैत्यपावनत्वार्थतया अनुभूतत्वात्तदनुभव-जन्यसंस्कारविशेषस्य परिपाकादुद्बोधात्तन्नियमोऽर्थविशेषस्यैव प्रतिभास इत्यर्थः । पुण्यसंस्कारविशेष-स्येत्यर्थकथनं तु कस्यचिदशब्दार्थरूपं कथमनुभवारूढमिति स एव जानातु । पावनत्वादिप्रतीत्यार्थं पुण्यस्योपयोगसम्भवेऽपि शैत्यादिप्रतीत्यर्थं न तस्योपयोगः । यदि च धर्माधर्मशब्दितादृष्टस्य कार्यमात्रकारणतया शैत्यादिप्रतीतावप्युपयोग इति मतं तर्हि केशादिप्रतीतावप्यदृष्टस्यावश्यकतया केशादिप्रतीतिव्यावर्तनाय पुण्यसंस्काराश्रयणमनर्थकमित्यलम् । प्रयोजनेत्यादिव्याख्यानरूपशब्द-व्यापारविशेषलक्षणेत्यादिमधुमत्यनुसारेण दूषयति । तन्न लक्षणया इत्यादिना । टीकांतरादिपर्यालोचनया वृत्यर्थज्ञाने स्पष्टमेतत् । ननु लक्ष्यव्यङ्ग्ययोर्युगपदेव प्रतीतिः । पावनत्वादिविशिष्टे तीर एव लक्षणाङ्गीकारेण तीरे तीरत्ववत्पावनत्वादेरप्युपस्थितिसम्भवात् । न च प्रयोजनाभावः । अधिकार्योपस्थितेरेव तत्वात् । न च घोषान्वयानुपपत्या तदुपादकतया तीरत्वविशिष्टस्यैव वृत्तिविषयत्वं न तु पावनत्वादेरपीति वाच्यम् । तात्पर्यानुपपत्तेरेव तस्यापि वृत्तिविषयत्वसम्भवात् । तात्पर्यानुपपत्तेर्लक्षणाबीजत्वस्य च यष्टीः प्रवेशयेत्यादिलक्षणोपपादकतया आवश्यकत्वादिति चेन्मैवम् । शक्यसम्बन्धो हि लक्षणा । न चात्र शक्येन प्रवाहेन तीरस्य पावनत्वादिना चैकः सम्बन्धोऽस्तीति कथं विशिष्टे लक्षणा । यदि च तीरत्वाविशिष्टस्य बोधाय तीरलक्षणावत्पावनत्वादिविशिष्टतीरबोधनाय तीरे लक्षणान्तरमिति मन्यसे तर्हि पावनत्वादिबोधक-वृत्तिरेव व्यञ्जनेत्यङ्गीक्रियताम् । लक्षणाबोधितार्थातिरिक्तबोधकत्वात् । ननु सापि लक्षणैव । धर्मिकल्पनात इति न्यायेन वृत्यन्तरस्याकल्पनीयत्वादिति चेन्न । तर्हि तन्न विवादमात्रम् । तीरत्वविशिष्टतीरोपस्थितेरिव पावनत्वादिविशिष्टोपस्थितेः स्वतन्त्रप्रयोजनतया तन्यायानवकाशश्चेत्यलं प्रसङ्गेन । वस्तुतो लक्षणायां सम्बन्धज्ञानापेक्षा । व्यञ्जनायां तु न सम्बन्धज्ञानापेक्षेति लाघवात्सैवाश्रयणीयेत्यादि परोक्तं मनसि निधायाह । यत्किञ्चिदेतदिति । यदेतल्लक्षणायां व्यञ्जनांया अन्तर्भाववचनम् । यत्किञ्चित्फलवदित्यर्थः । एवं परोक्ते प्रयोजने लक्षणापक्षं प्रदूष्य प्रयोजनमपि न वृत्तिहेतुः किन्तु सति मुख्येऽस्मदायत्ते शब्दप्रयोगे कस्मादकस्मादमुख्यं प्रयुंज्महीति वक्त्रप्रतिपत्रा चानुसन्धीयत इत्येतद्वक्ष्यमाणमूलानुसारेण स्वयं पावनत्वादिप्रयोजनस्यान्यथानुपपत्तिप्रमाणगम्यत्वान्न तत्र लक्षणादिकल्यमित्याह । वयं तु ब्रूम इति । अन्यथानुपपत्तिप्रमाणस्य स्वतन्त्रस्य स्वमतेऽभावादुक्तं संक्षेप इति । अयमाशयः । न च लिङ्गानुमाहि सेत्युक्तप्रकारेण विषं भुंक्ष्वेत्यादौ वचनलिङ्गानुमितक्रोधेन द्विषदन्नभोजनस्य रस्वाकार्यत्वेन वक्त्रभिप्रायमनुमाय भोजने स्वेन वर्जनीत्वानुमानवत् पावनत्वादावपि स्वायत्तप्रयोगे वाचकशब्दपरित्यागेन लाक्षणिकशब्दलिङ्गेन अयं पावनत्वादिप्रतिपादनाभिप्रायवान् अस्मदायत्ते प्रयोगेऽवाचकशब्दप्रयोगाकृत्वाद् इति वक्त्राभिप्रायमनुमाय तीरं पावनत्वादिगुणकं तथात्वेन वक्तभिप्रेतत्वादित्येवं पावनत्वादिज्ञानं वचनलिङ्गानुमितानुमितिरेवेति न दोष इति । एतेनेतेदपि प्रत्युक्तम् । सम्बन्धज्ञानापेक्षतया लक्षणतो व्यञ्जनायास्तदनपेक्षया लाघववदन्यथानुपपत्तिपक्षेऽपि सम्बन्धरूपाविनाभावापेक्षतया व्यञ्जनैवाश्रयणीयेति । शक्यार्थसम्बन्धस्य लक्षणापक्षेऽनुप-पत्तिर्व्यञ्जनापक्षे च तदनुपपत्त्यभाव इत्येव प्रागभिहितमिति यत्किञ्चित्सम्बन्धानपेक्षत्वस्य व्यञ्जनास्थले प्रागनभिहिततया अविनाभावाभावे व्यञ्जनाया अप्यनुत्थानेन तथा तदनपेक्षताया वक्तुमशक्यत्वेन चाविनाभावरूपसम्बन्धज्ञानापेक्षत्वेऽपि अनुपपत्तेरभावात् । तदेतदाह । इति सङ्क्षेप इति ।

ननु यस्माच्छब्दाद्यस्यार्थस्य निश्चयस्तत्रार्थे तस्य शब्दस्य वृत्तिः कल्प्यते ॥ घटादिशब्दानां घटादिरूपार्थ तथात्वदर्शनात् । व्यञ्जनया च गच्छगच्छद्यसीत्यादौ मा गा इत्यत्र तात्पर्यमुन्नीयते । सम्भाव्यते वा । न तु मागा इति निर्णीयते इत्यतो न व्यञ्जनाख्यवृत्यन्तरमङ्गीकार्यमिति सिद्धान्तमञ्जर्यां वस्तुत इत्यनेनोक्तपक्षं वा दूषयितुं सङ्क्षेप इत्युक्तम् । अयमाशयः । तात्पर्यानुमानपक्षमुक्तवाऽपि पुनः सम्भावनोक्ता । तत्रानुमानपक्ष एव सर्वत्रास्तु । अनुमितिसामग्रीतु कथंचिदुपपाद्यम् । न तु सम्भावानाऽपि वाच्या । किञ्चित्तात्पर्यस्य सम्भानामत्राङ्गीकारेण मागा इत्यर्थनिर्णयानङ्गीकारे गमनान्निवृत्तिर्न स्यात् । न हि प्रवृत्तिनिवृत्ती क्वचिच्छङ्कयापि भवत इति सर्वत्र तथात्वमङ्गीकर्तुं

शक्यम् । किञ्च मागा इत्यर्थनिर्णीयाभावे भोजनोद्देशेन गमनार्थमुद्यतो मागा इत्यर्थनिर्णयाय

निर्णायकं स्त्रीवाक्यांतरमपेक्षते इति वाच्यमिति तदेवास्तु बाधकमित्यलमितीति सर्वमवदातम् । वक्ष्यतीति अनुवादपाठः ।

ननु यदि मुख्यामुख्यवृत्तिविषयत्वातिरिक्तं तात्पर्यं नास्ति कथं तर्हि विषं भुंक्ष्वेत्यादे-र्लोकिकवाक्यस्य निषिद्धभोजनवर्जनादौ तात्पर्यमित्यादिना तात्पर्यवृत्तिमाक्षिप्य लोकवेदसाधारणं तात्पर्यं तदर्थप्रतीतीच्छया प्रयुक्तत्वरूपमङ्गीकृत्य तात्पर्यवृत्यतिरिक्ता नाङ्गीक्रियत इत्यादिप्रमेयं बह्वत्र प्रतिपादनीयमभिप्रेत्याह । यदत्र वक्तव्यमिति ।

