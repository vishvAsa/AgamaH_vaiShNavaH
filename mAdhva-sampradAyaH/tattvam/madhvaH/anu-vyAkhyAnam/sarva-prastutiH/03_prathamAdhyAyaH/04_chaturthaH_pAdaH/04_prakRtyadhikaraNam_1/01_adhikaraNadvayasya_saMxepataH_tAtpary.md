+++
title = "०१ अधिकरणद्वयस्य संक्षेपतस् तात्पर्यम्"

+++


## ॐ प्रकृतिश्च पातिज्ञादृष्टान्तानुपरोधात् ॐ

**अधिकरणद्वयस्य संक्षेपतस् तात्पर्यम्**

**प्रकृत्यधिकरणम्**

***ॐ प्रकृतिश्च पातिज्ञादृष्टान्तानुपरोधात् ॐ***

### **सुधा**

इदानीं ‘प्रकृतिश्च प्रतिज्ञादृष्टान्तानुपरोधात्’, ‘एतेन सर्वे व्याख्याता व्याख्याता’ इत्यधिकरणद्वयस्य सङ्क्षेपतस्तात्पर्यमाह स्त्रीशब्दाश्चेति ।

## **अनुव्याख्यानम्**

***॥ ॐ प्रकृतिश्च पातिज्ञादृष्टान्तानुपरोधात् ॐ ॥***

***॥ ॐ एतेन सर्वे व्याख्याता व्याख्याताः ॐ ॥***

***स्त्रीशब्दाश्च निषेधार्थाः सर्वेऽपि ब्रह्मवाचकाः ॥ ६**,७ ॥***

स्त्रीलिङ्गाः प्रकृत्यादिशब्दाः स्त्रीशब्दाः । निषेधनं निषेधोऽभावः । निषिद्ध्यत इति । निषेधो ऽसत् तदुभयार्थाः ॥ शब्दा इति (च) वर्तते ।

### **शेषवाक्यार्थचन्द्रिका**

स्त्रीशब्दा इत्यनेन स्त्रीतिशब्दपरिग्रहोऽयुक्तस् तथा सति प्रकृत्यादिशब्दानामपरिग्रहप्रसङ्गात् । श्रुतिसूत्रयोः प्रकृतिशब्दश्रवणेऽपि स्त्रीतिशब्दस्याश्रवणाद्भाष्यस्य श्रुतिसूत्रविसंवादापत्तिः । स्त्रीशब्दस्यैकत्वेन भाष्ये स्त्रीशब्द इत्येव वक्तव्यतया बहुवचनानुपपत्तिः । नापि स्त्रियः शब्दः स्त्रीशब्द इति स्त्रीवाचकशब्दपरग्रिहो युक्तस् तथा सति प्रकृत्यादिशब्दवद्दार-कलत्रादिशब्दानामपि स्त्रीवाचितयाऽत्र विषयत्वप्रसङ्गेन तदंशे स्त्रीलिङ्गत्वादिति पूर्वपक्षन्यायस्या-सिद्धिप्रसङ्गादित्यतोऽत्र स्त्रीलिङ्गत्वमित्येतदधिकरणपूर्वपक्षन्यायोक्त्यनुरोधेन स्त्रीवाचिनां स्त्रीलिङ्गानां प्रकृत्यादिशब्दानामेव ग्रहणान्न काऽप्यनुपपत्तिरित्याह स्त्रीलिङ्गा इति । स्त्रीलिङ्गत्वं च अत्र नित्यस्त्रीलिङ्गत्वमेव विवक्षितम् । एवं च ये नियमेन स्त्रियमेवाचक्षते न कदाचिदपि पुन्नपुंसके, यद्वा शब्दान्तरसन्निधानमनपेक्ष्य ये स्वभावादेव स्त्रियां वर्तन्ते त एव स्त्रीवाचकाः शब्दा इह विषया इत्युक्तं भवति । निषेधशब्दस्य भावसाधनत्वेऽभावस्य, कर्मसाधनत्वे चाभावप्रतियोगिनोऽलाभात्तदुभयलाभाय निषेधशब्द उभयसाधन इत्याह निषेधनमित्यादिना ॥ वर्तत इति । स्त्रीशब्दा इत्यतो बुद्ध्या

विवेकेन शब्दा इत्यनुवर्तनीयमित्यर्थः ॥

### **यादुपत्यं**

स्त्रीलिङ्गा इति । स्त्रीगतासाधारणधर्मनिमित्तका इत्यर्थः । तेन दारा इत्यादिशब्दसङ्ग्रह इत्यवधेयम् । एवमग्रेऽपि ।

### **वाक्यार्थरत्नमाला**

अभावस्येति । अलाभादित्युत्तरेणान्वयः । भावसाधनत्वं भावाभिधा-यकत्वम् । एवमुत्तरत्र ।

