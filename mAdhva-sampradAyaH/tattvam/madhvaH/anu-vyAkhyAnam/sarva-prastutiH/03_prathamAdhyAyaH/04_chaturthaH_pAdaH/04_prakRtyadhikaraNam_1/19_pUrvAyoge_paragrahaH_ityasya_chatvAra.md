+++
title = "१९ पूर्वायोगे परग्रह इत्यस्य चत्वारो ऽर्थाः"

+++


## पूर्वायोगे परग्रहः

**पूर्वायोगे परग्रह इत्यस्य चत्वारो ऽर्थाः**

**पूर्वायोगे परग्रहः**

### **सुधा**

ननु मुख्यार्थानुपपत्तिं तत्सादृश्यं प्रयोजनं चापेक्ष्य गौणी प्रवर्तते । मुख्याथार्नुप-पत्तितत्सम्बन्धप्रयोजनान्यपेक्ष्य तु लक्षणा । यथोक्तम्

‘मुख्यार्थबाधे तद्योगे रूढितोऽथ प्रयोजनात् ।

अन्यार्थो लक्ष्यते यत्सा लक्षणारोपिता क्रिय’ ॥ इति ।

तत्कथं सादृश्यसम्बन्धावेवोक्तावित्यत आह पूर्वेति ।

## **अनुव्याख्यानम्**

***पूर्वायोगे परग्रहः ॥***

### **शेषवाक्यार्थचन्द्रिका**

लक्षणागौण्योर्मुख्यार्थानुपपत्त्यादिहेतुत्रयसापेक्षत्वे काव्यसूत्रसम्मति-माह यथोक्तमिति द्वितीयोल्लासे काव्यप्रकाशकृतेति शेषः । अत्र य इत्यर्थे यदित्यव्ययम् । तथा च योऽन्योऽर्थो लक्ष्यते सा लक्षणेत्यन्वयः । लक्ष्यत इत्यस्य च प्रतिपाद्यत इत्येवार्थः । न तु लक्षणयोच्यत इत्यर्थः । तथा सत्यात्माश्रयापातात् । यद्यप्यत्र स लक्षणेति वक्तुमर्हति तथाऽपि सर्वशब्दानां विधेयोद्देश्यवाचकशब्दान्यतरलिङ्गग्राहकत्वं व्युत्पत्तिसिद्धमिति विधेयवाचकलक्षणाशब्दस्य स्त्रीलिङ्ग-त्वात्सेत्युक्तम् । अत एवाधारोऽधिकरणमिति सूत्रस्य य आधारस्तदधिकरणमिति व्याख्यानं युक्तम् । यद्यपि चैवमपि यदा परामृष्टस्य प्रतिपाद्यस्य तदा परामर्शे तत्र लक्षणात्वविधानमनुपपन्नम् । तथाऽपि सविशेषणे हीति न्यायेन तत्प्रतिपादने पर्यवसाने न दोषः । अत एव काव्यदर्पणे यदित्यनेन गुणीभूतं प्रतिपादनं परामृश्यत इत्युक्तमित्यवधेयम् । अत्र च लक्षणाशब्दः शुद्धलक्षणापरौ गौण्याख्या-शुद्धलक्षणापरश्च । मुख्यार्थबाधो ज्ञाप्यार्थबाधः । तेन निर्वचनानुपपत्ते रूढिलक्षणामूलभूतायाः सङ्ग्रहः । अन्यथा कर्मणि कुशल इत्यत्र कुशलशब्दस्य कुशादानकर्तरि शक्त्यभावात्सङ्ग्रहो न स्यात् । अत्रान्वयानुपपत्तिवत्तात्पर्यानुपपत्तिरपि द्रष्टव्या । तेनाजहत्स्वार्थलक्षणा- परपर्याया उपादानलक्षणाया अपि सङ्ग्रहः कृतो भवति । योगश्च सम्बन्धरूपः सादृश्यरूपश्च । अत एव ‘भेदाविमौ च सादृश्यात्सम्बन्धान्तरतस्तथा । गौणौ शुद्धौ च विज्ञेयावि’त्युत्तरत्र वक्ष्यति । तथा च मुख्यार्थबाधतद्योगाभ्यां शक्त्यविषयार्थप्रतिपत्तिर्लक्षणेति प्राञ्चः । नवीनास्तु यदित्यव्ययं यस्मादित्यर्थे । तथा च यस्माद्य्वापारादन्योऽर्थः प्रतिपाद्यते सा लक्षणेत्यर्थः । युक्तश्चायं पक्षः । अन्वय-प्रतियोग्युपस्थित्यर्थं वृत्तिकल्पनात् । ततश्च शक्यसम्बन्ध एव लक्षणेति पर्यवसन्नं भवति ।

न चैवमभिधेयाविनाभूतेत्यागामिग्रन्थविरोधः स्यादिति वाच्यम् । प्रतीयतेऽनेनेति प्रतीतिरिति करणव्युत्पत्त्या प्रतीतिशब्दस्य तत्रैव विश्रान्तेः । अत एव तद्भूर्लाक्षणिकः शब्द इत्युपसञ्जहार सूत्रकारः । वृत्तिकृताऽप्युक्तम् आरोपिता क्रिया आरोपितः शब्दव्यापार इति । उपस्थितेरेव लक्षणात्वे आरोपितो व्यापार इत्यसाधु । उपस्थितेर्व्यापारत्वाभावात् । न च शक्यसम्बन्धस्य लक्षणात्वे तद्योग इति व्यर्थम् । मुख्यार्थबाधतद्योगयोर्लक्ष्यप्रतीत्यनुकूलत्वे समानेऽपि मुख्यार्थबाधो मुख्यार्था-न्वयप्रतिबन्धद्वारा, शक्यसम्बन्धस्तु साक्षादेव तदुपस्थापक इति स एव लक्षणेति प्रतिपादनार्थत्वात् । न चैवमपि हेत्वभावान् न लक्षणेत्यनन्तरोक्तेर्न मुख्यार्थबाधादित्रयं हेतुरिति पञ्चमोल्लासेन च विरोधः । न हि शक्यसम्बन्धाभावे शक्यसम्बन्धाभावो, न वा शक्यसम्बन्धे शक्यसम्बन्धो हेतुर्घटत इति वाच्यम् । प्रयोजनं न लक्षणाजन्यज्ञानाविषयो हेत्वभावादित्यत्र प्रथमस्य तात्पर्यात् । नाभिदा समयाभावादित्यत्र साध्यावैशिष्ट्यभयेन प्रयोजनं नाभिधाजन्यज्ञानविषय इत्यस्यावश्यवाच्यत्वेनोक्तप्रकारस्याश्रय-णीयत्वात् । मुख्यार्थबाधरूढिप्रयोजनरूपहेतुत्रयसापेक्षत्वे द्वितीयस्य तात्पर्यात् । वस्तुतो लक्षणापद-स्योभयव्युत्पन्नतया क्वचित्किञ्चित्पुरस्कृत्याभिधानमिति न पूर्वापरविरोधः । वृत्तित्वं तु करणव्युत्पत्तिमूलमेवेति द्रष्टव्यम् ।

रूढितोऽथ प्रयोजनादिति विभागपरं रूढलक्षणा प्रयोजनलक्षणा चेति, न तु लक्षणान्तर्गतम् । एकैकस्यान्तर्भावेऽव्याप्तिप्रसङ्गात् । उभयान्तर्भावे त्वसम्भवप्रसङ्गात् । ननु गङ्गायां घोष इत्यत्र स्वार्थे स्त्रोतसि प्रत्यायिते गङ्गाशब्दो निवृत्तिव्यापारो भवति । ततः प्रत्यायितं स्त्रोतस्तीरं लक्षयतीत्यर्थधर्मोऽयं लक्षणा नाम, न शब्दधर्मस् तत्कथं शब्दो लाक्षणिक इति तत्राह आरोपिता क्रियेति । आरोपितः शब्दव्यापारो वाच्यधर्म एव शब्दे आरोप्यत इति लाक्षणिकः शब्द उच्यते । तत्प्रतिपादितस्यैवार्थस्य लक्षकत्वादिति प्राञ्चः । नवीनास्तु लाक्षणिकमपि पदमनुभावकमेव । आरोपितत्वोक्तिस्तु साक्षात्सम्बन्धाभावानिबन्धनेति तर्कदृष्ट्या प्राहुः । ततश्चायं सूत्रार्थः । रथादिकर्मणि कुशल इत्यादौ दर्भग्रहणाद्ययोगाद्गङ्गायां घोष इत्यादौ गङ्गादीनां घोषाद्यभिकरणत्वासम्भवान्मुख्यार्थस्य बाधे सति च विवेचकत्वादौ सामीप्ये च सम्बन्धे रूढितः प्रयोगबाहुल्यरूपप्रसिद्धेः । तथा गङ्गातटे धोष इत्यादेः प्रयोगाद्येषां न तथा प्रतीतिस्तेषां पावनत्वादीनां धर्माणां तथा प्रतिपादनादात्मनः प्रयोजनाच्च । मुख्येनामुख्यार्थो लक्ष्यते यत्स आरोपितः शब्दव्यापारः । मुख्यार्थव्यवहिततीरादिनिष्ठो लक्षणा इति ।

### **परिमल**

यथोक्तमिति । काव्यप्रकाशे हेतुत्रयं लक्षणाबीजमुक्तमित्यर्थः ॥ बाधे तद्योग इति निमित्तार्थे सप्तम्यौ । मञ्चाः क्रोशन्तीत्यादौ रूढितः । गङ्गायां घोष इत्यादौ प्रयोजनात् । पावित्र्यसामीप्यादिज्ञापनस्य प्रयोजनत्वात् । यद् यस्माद्य्वापाराद् अन्यार्थोऽमुख्यार्थो लक्ष्यते ज्ञायते सा आरोपिता क्रिया स आरोपितः शब्दव्यापारः लक्षणेत्यर्थः । शब्दव्यापारस्यारोपितत्वं च मुख्यार्थव्यवहितार्थनिष्ठत्वं ज्ञेयम् । गौणवृत्तावुक्तहेतुत्रयसम्मतित्वपक्षे तु तद्योग इत्यत्र तत्सादृश्य इत्यर्थः । लक्षणेतिपदस्थाने गौणीति पदं च ध्येयम् । अन्यत्समानम् । अत्र श्लोकेऽमुख्यवृत्तौ मुख्यार्थबाधतद्योगप्रयोजनरूपं हेतुत्रयमुक्तम् । रूढित इत्यस्य लक्षणाप्रभेदरूपत्वेनाहेतुत्वात्क्वाचि-त्कत्वाच्च । तत्र तद्योगरूड्येतुरभिमतः । अन्यौ हेतू दूषणीयौ ।

### **यादुपत्यम्**

मुख्यार्थबाध इति । मुख्यार्थयोगतद्बाधाभ्यामन्यार्थो लक्ष्यते प्रतिपाद्यते इति यत्सा लक्षणेत्यन्वयः । न तु लक्ष्यत इत्यस्य लक्षणयोच्यत इत्यर्थः । आत्माश्रयत्वप्रसङ्गाद् अत्र यदित्यनेन लक्ष्यत इत्याख्याने गुणीभूतं प्रतिपादनमात्रं परामृश्यते । यद्वा यद्यस्माद्य्वापारादन्यार्थो लक्ष्यते सा लक्षणेत्यर्थः । सर्वनाम्नां विधेयलिङ्गत्वस्य व्युत्पत्तिसिद्धत्वात्सेत्युक्तम् । ‘रूढितोऽथ प्रयोजनादि’ति लक्षणाविभागपरं रूढलक्षणा प्रयोजनलक्षणेति द्विविधेति । न तु लक्षणकोट्यन्तर्भूतम् । एकैकान्तर्भावेऽव्याप्त्यापत्तेः । उभयान्तर्भावेऽसम्भवप्रसङ्गात् । ननु स्वार्थं बोधयित्वा विरते शब्दे पश्चादर्थस्तीरं प्रतिपादयतीत्यर्थधर्म एव लक्षणा नाम, न तु शब्दधर्मोऽतः कथं शब्दो लाक्षणिक इति व्यवहार इत्यत आह आरोपिता क्रियेति । शब्देऽध्यस्ते व्यापार इत्यर्थः । सत्यमर्थगतो व्यापार एव लक्षणेति । तथाऽपि वाच्यगतो व्यापारो वाचके शब्दे आरोप्यतेऽतः शब्दो लाक्षणिक इति व्यवह्रियते परीक्षकैरित्येतच्छ्लोकार्थः ।

### **वाक्यार्थरत्नमाला**

लक्षणागौण्योरिति । यद्यपि काव्यसूत्रकृन्मते गौणीं लक्षणातुल्यतया स्वतन्त्रां वृत्तिमाश्रित्य तत्रापि मुख्यार्थबाधादिकं हेतुरिति नोक्तम् । स्याद्वाचको लाक्षणिकः शब्दोऽत्र व्यञ्जकस्त्रिधेति वाचकलाक्षणिकव्यञ्जकभेदेन शब्दत्रैविध्यस्य तदुपयोगितया अभिधालक्षणाव्यञ्जना चेति वृत्तित्रयस्यैव च तेनाभिधानात् । अत एव च मुख्यार्थबाध इत्येतत्कारिकोक्तमेव लक्षणालक्षणत्वेन ततश्चायं सूत्रार्थ इत्यादिना वक्ष्यते । तथापि लक्षणायां शुद्धा गौणीचेति विभागमाश्रित्य परेणोभयविधलक्षणाकथनादस्माभिश्च शुद्धलक्षणाया लक्षणात्वेन गौण्याश्च गौणीत्वेनैव निर्देशात्त-दुभयस्वरूपनिरूपणपरं सूत्रं प्रकृते साधकतया युक्तमुदाहर्तुमित्याशय इति ज्ञेयम् । काव्यसूत्रकृतेति शेष इति पाठः । प्रकाशपदं लेखकागतं काव्यसूत्रेत्यवतारे उक्तेः । वृत्तिकृताऽपीति वक्ष्यमाणत्वाच्च । अत एव व्यञ्जनास्थले काव्यसूत्रेति वृत्तिकारेति व्यवहृत इति न दोषः । ....अनुसारेण व्याख्यानं तावदाह । अत्र य इत्यर्थ इत्यादिना । तथापि सर्वनामेति । उद्दिश्यमानप्रतिनिर्दिश्यमानयोरैक्यमापादयन्ति सर्वनामानि क्रमेण तल्लिङ्गभाजि भवन्तीति इकोगुणेति सूत्रे मञ्जर्यामुक्तन्यायस्यार्थानुवादोऽयम् । उद्दिश्यमानप्रतिनिर्दिश्यमानशब्दयोरनूद्यमानविधीयमानार्थकत्वेन विधेयोद्देश्यपदाभ्यां तदर्थग्रहणात् । उक्तं न्यायमभिप्रेत्यैव साहित्यदीपिकायामपि सा लक्षणेति प्रतिनिर्दिश्यमानलिंगोपादानमित्युक्तमिति ज्ञेयम् । न्यायकल्पनामूलमाह । अत एवेति । यदेति । यच्छब्देनेत्यर्थः । अनुपपन्नमिति । अर्थस्य लक्षणविषयतया लक्षणत्वाभावादित्याशयः । तत्प्रतिपादन इति । लक्ष्यत इत्याख्याते गुणीभूतप्रतिपादन इत्यर्थः । तथैव साहित्यदीपिकायां लाडभास्करेणोक्तेः । अत एव तद्वाक्यं प्रमाणयति । अत एवेति । योगज्ञाप्यार्थस्य रूढार्थवन्मुख्यार्थत्वाभावस्य तेनोक्तत्वात्तदनुसारेणाह । मुख्यार्थबाध इति । शक्तयभावादिति । तथाच कुशादानकर्तृत्वस्य मुख्यार्थत्वाभावेन तदनुपपत्तिर्वक्तुमशक्येति तत्सङ्ग्रहानुपपत्तिरित्यर्थः । तेनाजहत्स्वार्थेति । काकेभ्यो दधीत्यादौ ज्ञाप्यार्थबाधोपि नास्तीत्यतस्तत्सङ्ग्रहाय तात्पर्यानुपपत्तिरपि वाच्येत्याशयः ।

एतेनेतदपि प्रयुक्तम् । यत्कैश्चिदुक्तम् । काकेभ्य इत्यादौ बीजाभावेन लक्षणैव नास्ति । अतात्पर्यके काकमात्रतात्पर्यके वा तदभावावश्यकत्वादिति । अतात्पर्यकेवा काकमात्रतात्पर्यके वा लक्षणाया अनावश्यकत्वेऽपि यत्र दध्युपघातकमात्राभिप्रायो न काकमात्राभिप्रायश्च तत्र लक्षणां विना तद्बोधायोगात् । न हि तत्र वृत्यभावे तद्बोधः भवतीति । शुद्धाशुद्धलक्षणासङ्ग्रहाय विभागेन सम्बन्धं निरूपयति । योगश्चेति । सारबोधिन्याम् अन्यार्थप्रतीतिहेतुशब्दव्यापारो लक्षणेत्यर्थ इत्युक्तेऽपि टीकांतरे वस्तुतस्तद्धेतुः सम्बन्धो लक्षणेति तत्वम् । उपस्थितिहेतोरेव वृत्तित्वादिति प्रतिपादनात्तदनुसारेणाह । नवीनास्त्विति । यदित्यस्य यत इत्यर्थकत्वे प्रतीतिर्लक्षणोच्यत इत्यादिविरोधात्तथा न वक्तुं शक्यमिति केषाञ्चिद्य्वाख्यानदूषणं परिहरति । न चैवमिति । तद्भूर्लाक्षणिक इति । अत्र स्याद्वाचको लाक्षणिकः शब्द इत्येतदादिसूत्रस्थशब्दशब्दस्य सम्बन्धः । तद्भूतत्वं च तदाश्रयत्वम् । हेतुत्वायोगात् । तथाच लाक्षणिकः शब्दस् तद्भूर् वाचकाश्रयः । शक्यसम्बन्धाभावे लक्षणाया अयोगेन लाक्षणिकस्य वाचकाश्रयत्वोक्तेरिति भावः । मधुमत्याद्यनुसारेणोत्तरो ग्रन्थो बोध्यः । मुख्यार्थबाधे इत्येतत्सूत्रीयवृत्यनुसारेण सूत्रार्थमाह । ततश्चायं सूत्रार्थ इति । अथ प्रयोजनादित्यत्राथेत्यस्य विकल्पार्थत्वाशयेनाह । तथा गङ्गेति । येषां पावनत्वादीनामिति वक्ष्यमाणमिहापि सम्बध्यते । प्रतिपादनादात्मन इति । तदात्मकात्प्रयोजनादित्यर्थः । प्रयोजनात् प्रयोजनमुद्दिश्येति ल्यब्लोपनिमित्ता पञ्चमी । नन्वेवं हेतुद्वैविध्येऽननुगम इति चेत् । अत्र मिश्रा अन्यतरत्वेनानुगममाहुः ।

केचित्तु रूढिप्रयोजने भेदके । न स्वरूपनिर्वाहके । प्रत्येकं हेतुत्वे अननुगमात् । समुदाये

च हेतुत्वासम्भवादित्याहुः । वस्तुतस्तु रूढ्यभावसहकृतप्रयोजनाभावाभावस्य लक्षणेऽनु-प्रवेशान्नाननुगम इति सारबोधिनीकारः ।

------------------------------------------------------------------------

पूर्वायोगे परग्रहः

**पूर्वायोगे परग्रहः**

### **सुधा**

न मुख्यानुपपत्तिरमुख्यवृत्तेः कारणम् । प्रयोगोत्तरकालीनत्वादनुपपत्तिदर्शनस्य । किन्तु मुख्यार्थानुपपत्तिदर्शनममुख्यार्थग्रहणस्य हेतुः । अत एव हि न शब्देनापेक्ष्यते । नापि प्रयोक्त्रा । किन्तु प्रतिपत्त्रैव । शब्दो हि व्युत्पत्तिवशान्मुख्यमेवार्थं प्रथमं बुद्धावारोहयति । न च प्रतिपत्ता तं सहसोत्स्त्रष्टुमुत्सहत इति तदर्थमेवानुपपत्तिमपेक्षते । अतो न वृत्तिकारणचिन्तायामियं वाच्या । प्रयोजनमपि न वृत्तिहेतुः । किन्तु सति मुख्येऽस्मदायत्ते शब्दप्रयोगे(ऽ)कस्मादमुख्यं प्रयुञ्जमह इति वक्त्रा प्रतिपत्त्रा चानुसन्धीयते । अतोऽत्र न वक्तव्यमिति । अत्रायोगग्रहणं प्रयोजनस्याप्युपलक्षणम् । (यथा)अयोगः सार्वत्रिको न तथा प्रयोजनं रूढायां गौण्यां लक्षणायां चाभिधातुल्यत्वेनानपेक्षितत्वादिति विशेषसूचनाय न स्वशब्देनोपात्तम् । निर्दलत्वात् । मुख्यायोगेऽमुख्यग्रह इति वक्तव्ये पूर्वायोगे परग्रह इति वचनं लक्षितलक्षणाद्यनुगमार्थम् ।

न हि लक्षितलक्षणा मुख्यासम्भवमात्रेणाश्रीयते । किन्तु लक्षितस्य अपि । अत एवैतदयुक्तं मुख्यार्थबाध इति ।

### **शेषवाक्यार्थचन्द्रिका**

अमुख्यवृत्तरिति । अत्र वृत्तिशब्देन प्रतिपादकत्वमेवाभिमतम् । न तु तदनुकूलव्यापारः । तथा सति मुख्यार्थानुपपत्त्यादेस्तद्धेतुत्वनिरासेन सम्बन्धस्यैव तद्धेतुत्वस्थाप-नानौचित्यप्रसङ्गात् । न हि सम्बन्धोऽनुकूलव्यापारे हेतुः सम्भवति । अनुकूलव्यापारस्यापि सम्बन्धत्वेनाभेदादिति भावः ॥ प्रयोगेति । बोधकशब्दप्रयोगेत्यर्थः । उपलक्षणमेतत् । तस्य प्रथमोपस्थितमुख्यार्थत्यागमात्रहेतुत्वेन तीरबोधनेऽनपेक्षितत्वादित्यपि द्रष्टव्यम् ॥ अत एवेति । मुख्यार्थानुपपत्तेः प्रतिपादकत्वरूपायां वृत्तावकारणत्वादेव न मुख्यार्थानुपपत्तिर् गङ्गाशब्देन बोधनार्थमपेक्ष्यते, किं नामाशक्यतीरबोधनेऽतिप्रसङ्गान्नियामकं शक्तिस्थानीयं सम्बन्धमेवापेक्षत इति प्रतिपादकत्वरूपायां वृत्तौ सम्बन्ध एव हेतुरिति भावः ॥ नापि प्रयोक्त्रेति । प्रयोगार्थमिति शेषः । अनेन सम्बन्धेन गङ्गापदं तीरं बोधयिष्यतीत्यभिप्रेत्यैव तेन गङ्गापदप्रयोगादिति भावः ॥ प्रतिपत्त्रैवेति । अपेक्ष्यत इति वर्तते । मुख्यार्थत्यागायेति शेषः । तदेव विशदयति शब्दो हीति ॥ अत इति । प्रतिपादकत्वरूपवृत्तावकारणत्वादित्यर्थः ॥ न वृत्तिहेतुरिति । शब्दस्याचेतनत्वेन तेन बोधनाय तदनपेक्षणात् । बोधकार्यत्वेन प्रयोजनस्य तदहेतुत्वाच्चेति भावः । अत इति । प्रतिपादकत्वरूपवृत्ताव-करणत्वादेवात्र वृत्तिकारणचिन्तायां न वक्तव्यं प्रयोजनमिति शेषः । नन्वयोगप्रयोजनयोः प्रतिपाद-कत्वरूपवृत्तावकारणत्वेन वृत्तिकारणचिन्तायामवक्तव्यत्वात्सम्बन्धसादृश्योरेवोपादानं युक्तमिति वक्तुं प्रवृत्ते तत्र वाक्येऽयोगस्येव प्रयोजनस्यापि वक्तव्यत्वात्तदनुक्तिरयुक्तेत्यतोऽयोगपदेनैवोपलक्षणया प्रयोजनोक्तेर्न दोष इत्याह अत्रेति । तर्हि स्वायत्तन्यायविरोध इत्यतः प्रयोजनाभावे तथाऽत्र प्रयोजनसद्भावान्न विरोध इत्याह अयोग इति ॥ न स्वशब्देनेति । अयोगशब्देनायोगस्येव प्रयोजनशब्देन प्रयोजनस्यानिर्देश इत्यर्थः । निर्दलत्वान्मुख्यायोग इति । निर्दलत्वादित्यत्र पूर्वायोगे परग्रह इत्यस्येति शेषः । ततश्च पूर्वायोगे परग्रह इत्यस्य निर्दलत्वात्पूर्वायोगे परग्रह इत्यनयोर्निमित्तनैमित्तिकभावस्य स्फुटमप्रतीयमानत्वादिति यावत् । मुख्यायोगेऽमुख्यग्रह इत्यस्य सदलत्वान्निमित्तनैमित्तिकभावस्य स्फुटं प्रतीयमानत्वान्मुख्यायोगेऽमुख्यग्रह इत्येव वाच्यम् । सत्यप्येवं यत्पूर्वायोगे परग्रह इत्येवं वचनं तल्लक्षितलक्षणानुगमार्थमित्यर्थः ॥ अत एवेति । लक्षितलक्षणया मुख्यासम्भवमात्रेणानाश्रयणादेवेत्यर्थः । मुख्यार्थबाध इति विशिष्योक्त्या लक्षितार्थबाधस्य व्यावर्तित-त्वान्मुख्यार्थासम्भवमात्रस्य च लक्षितलक्षणायामुक्तरीत्याऽभावेन मुख्यार्थबाध इत्ययुक्तमित्यर्थः ।

### **परिमल**

तत्राद्यं हेतुं तावन्निराह न मुख्यार्थानुपपत्ति- रित्यादिना ॥ अमुख्यवृत्तिरिति । अमुख्यार्थप्रतिपादकत्वरूप- शब्दव्यापारस्येत्यर्थः ॥ प्रयोगोत्तरकालीनत्वादिति । एतच्च ‘शब्दो ही’त्यादिनाऽग्रे व्यक्तम् । किं तस्य सर्वथानुपयोग एवेति प्रश्ने उत्तरमाह किंत्वित्यादिना । कुत एवमित्यतः स किं शब्देन लक्ष्यतीराद्यर्थबोधनेऽपेक्ष्यते अथ प्रयोक्त्रेति द्वयमपि क्रमेण निराह अत एवेति । अमुख्यार्थग्रहणहेतुत्वादेवेत्यर्थः ॥ अपेक्ष्यते तीरादिबोधनार्थमिति योज्यम् ॥ नापि प्रयोक्त्रेति । प्रयोगार्थमपेक्ष्यत इत्यर्थः । किं त्वनेन सम्बन्धेन गंगादिपदं तीरादिकं बोधयिष्यतीत्य-भिप्रेत्यैवं प्रयुक्तम् इति भावः । प्रतिपत्त्रैवामुख्यार्थग्रहणायापेक्ष्यत इत्येतद्य्वनक्ति शब्दो हीति । द्वितयं च हेतुं निराह प्रयोजनमपीति ॥ न वृत्तिहेतुरिति । अमुख्यार्थप्रतिपादनरूपे शब्दव्यापारे हेतुरित्यर्थः । अकस्मान् निर्निमित्तमित्यर्थः । अनुसन्धीयते प्रयोजनमित्यनुषङ्गः ॥ अतोऽत्रेति । वृत्तिचिन्ता-यामित्यर्थः ॥ अत्रायोगेति । पूर्वायोगे परग्रह इत्यत्र मुख्यार्थायोगे प्रयोजने च सत्यमुख्यार्थस्य ग्रहणमिति बोध्यमित्यर्थः ॥ स्वशब्देनेति । वाचकशब्देनेत्यर्थः ॥ अत एवेति । लक्षितलक्षणायामव्याप्तेरेवेत्यर्थः ।

### **यादुपत्यम्**

प्रयोगेति । अमुख्यवृत्तिमच्छब्दोच्चारणोत्तरकालीनानुपपत्तिदर्शनस्यामुख्यवृत्ति-कारणत्वासम्भवादित्यर्थः ॥ अत एवेति । पूर्वभावित्वदेवेत्यर्थः ।

### **वाक्यार्थरत्नमाला**

प्राक् लक्षणशब्देन प्रतिपादनानुकूलशक्यसम्बन्धाख्यव्यापारस्यैव व्याख्या-ततया अत्र वृत्तिशब्देन तद्ग्रहणं नेत्याह । अत्रेति । अनुपपत्यादेस्तद्धेतुत्वेति । तद्धेतुत्वनिरासपूर्वकं सम्बन्धस्यैव हेतुताया यत्स्थापनं तस्यानोचित्येर्थः । सम्बन्ध इति । शक्यसम्बन्ध इत्यर्थः । लक्षणहेतूक्तिस्थलीयतर्कताण्डवानुसारेणाह । उपलक्षणमेतदिति । उक्तस्थलीयतर्कताण्डवमनुसृत्याह । शब्दस्याचेतनत्वेनेति । प्रयोजनाभावे तथेत्यत्र तथेत्यस्य स्वायत्तन्यायविरोध इत्यर्थः । निर्दलत्वादित्यत्र पूर्वायोगे परग्रह इत्यस्येति शेषपूरणेन विशिष्टतद्वाक्यार्थानुसारेण मुख्यायोग इत्यत्रापि वक्तव्यत्वे हेतुमध्याहृत्य व्याचष्टे । सदलत्वान्निमित्तेति । मुख्यार्थासम्भवस्य लक्षितलक्षणायामपि सत्वात्कु-तोऽयुक्तत्वमित्यतः सावधारणतया व्याचष्टे । असम्भवमात्रेणेति । मात्रपदार्थलाभे निमित्ता-भावात्कथमेतदित्यतस्तल्लाभप्रदर्शनपूर्वकं लक्षितलक्षणायां तदसम्भवं चोपपादयति । मुख्यार्थबाध इतीति । उक्तरीत्येति । नहि तत्राभिधेयसम्बन्धिनिवृत्तिरित्यादिनोक्तरीत्येत्यर्थः ।





