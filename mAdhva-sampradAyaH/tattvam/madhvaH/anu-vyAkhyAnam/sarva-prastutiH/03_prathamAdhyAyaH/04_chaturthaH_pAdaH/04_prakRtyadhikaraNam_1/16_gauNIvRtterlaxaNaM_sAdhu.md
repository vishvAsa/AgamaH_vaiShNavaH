+++
title = "१६ गौणीवृत्तेर्लक्षणं साधु"

+++


## प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः

**गौणीवृत्तेर्लक्षणं साधु**

**प्रयोगयुक्तसादृश्यं सम्बन्धो वाऽप्यमुख्यतः वृत्तिहेतुरिति ज्ञेयः**

### **सुधा**

यदि खलु कश्चिद् ब्रूयात् । लक्षणा नाम नास्ति सम्बन्धस्याप्येकस्थान-त्वादिसादृश्यरूपत्वेन गौण्यामन्तर्भूतत्वादिति । तदा किं वक्तव्यम् । नैवं लौकिकी प्रतीतिरिति चेत् । तत्किं सादृश्यं सम्बन्धत्वेन प्रतियन्ति लौकिकाः ।

तत्र गौणी द्विविधा । रूढारूढभेदात् । तत्राद्या यथा । मृद्गवकादौ गवादिशब्दस्य । द्वितीया यथा गौर्वाहीक इति ।

अत्र स्वार्थसहचारिणो गुणा जाड््यमान्द्यादयो लक्ष्यमाणा गोशब्दस्य वाहीके वृत्तौ निमित्ततामुपयन्तीति केचित् । तदसत् । गौण्या लक्षणातो भेदाभावप्रसङ्गात् । गोशब्दस्य वाहीके वृत्तौ लक्ष्यमाणगुणानां निमित्ततायाश्चोपपत्तिशून्यत्वात् । लक्ष्यमाणगुणसादृश्याद्गुणान्तरं ततो गुणी लक्ष्यत इति तु नानुभाविकम् ।

स्वार्थसहचारिगुणाभेदेन परार्थगता गुणा एव लक्ष्यन्त इत्यपरे । तदप्यसत् । गुणानां भेदस्य साधयिष्यमाणत्वात् । वाहीके वृत्तौ निमित्ताभावाच्च । तस्मात्सदृशगुणाश्रयत्वं निमित्तीकृत्य परार्थे वृत्तिर्गौणीति साधूक्तम् ।

### **शेषवाक्यार्थचन्द्रिका**

सम्बन्धत्वेन लौकिकप्रतीतिरेव सम्बन्धत्वसाधिका । सादृश्यस्य च तदभावान्न सम्बन्धत्वमिति कथं गौण्यां लक्षणान्तर्भाव इति भावेन सम्बन्धत्वेन लोकप्रतीतेरेव तत्साधकत्वं परमुखेनैव वाचयितुं प्रतिबन्दीं तावद् गृह्णाति यदि खल्विति । सादृश्यस्य सम्बन्धत्वाद्युक्तो गौण्या लक्षणान्तर्भावो लक्षणायास्तु कथं गौण्यामन्तर्भावः सम्बन्धस्य सादृश्यत्वाभावादित्यत आह सम्बन्धस्यापीति ॥ सादृश्यरूपत्वेनेति । तद्विशेषत्वेनेत्यर्थः । अङ्गीकृत्य चेदं प्रतिबन्द्यभिधानम् । वस्तुतस्तूक्तप्रतीत्या सादृश्यस्य न सम्बन्धत्वं सिध्यति । तथा हि । यथेदमनेन संयुक्तमिति प्रतीत्या न संयोगो विशेषणविशेष्ययोः सम्बन्धतया सिध्यति । दण्डीत्यत्र दण्डस्येवेह संयोगस्यैव विशेषणत्वात्किन्तु संयोगस्य संयोगिना सह समवाय एव सिद्ध्यति । तथा चोक्तप्रतीत्या सादृश्यस्य धर्म्यादिना सहान्यः सम्बन्धः सिद्ध्यतु न तु सादृश्यस्य सम्बन्धत्वम् । न हि तन्निरूप्यत्वमेव तत्सम्बन्धत्वम् । दीर्घत्वादेरपि ह्रस्वादिसम्बन्धत्वापातात् । किन्तु तत्सम्बन्धवत्त्वव्याप्यं तत् । यदि हि सम्बन्धान्तरं विनैव संयोगादिनेव चैत्रो दण्डी रूपी ज्ञातश्चेति धीवत्सादृश्येनैव सिंहवान्देवदत्त इति धीः स्यात्तदैवं सादृश्यस्य सम्बन्धत्वं सिद्ध्येत् । न चैतदस्तीत्यन्यत्र विस्तरः ॥ गौर्वाहीक इति ॥ अत्र वाहीको नाम देशविशेषस्तत्र भवः पुरुषोऽपि वाहीक इति ज्ञेयम् । अत्र वादिनां प्रवृत्तिनिमित्ते विप्रतिपत्तिमुद्भावयति अत्रेति ॥ स्वार्थसहचारिण इति । गोत्वसहचारिण इत्यर्थः ॥ गौण्या इति । स्वार्थसहचारिलक्ष्यमाणगुणनिमित्त- कत्वोक्त्यामुख्यार्थसम्बन्धनिमित्तकत्वानपायेन गौण्या लक्षणातो भेदाभावप्रसङ्गादित्यर्थः ॥ गोशब्दस्येति । प्रवृत्तिनिमित्तस्य वाच्यवृत्तित्वनियमात् । लक्ष्यमाणस्य च गोगतजाड्यादेर्निमित्तस्य वाच्यवृत्तित्वाभावान्न वाहिके गोशब्दप्रवृत्तौ निमित्तत्वमिति भावः । लक्षितलक्षणैव गौणी न ततोऽतिरिक्तेति मतान्तरमाशङ्कय दूषयति लक्ष्यमाणेति ॥ नानुभाविकमिति । लक्षणात्रयस्याप्रामाणिकस्य कल्पनमयुक्तमिति भावः । गुणमात्रं लक्ष्यते पदार्थस्त्वाक्षिप्यत एवेति नानेकलक्षणाप्रसङ्ग इति मतान्तरमुद्भावयति स्वार्थेति । न तु परार्थोऽभिधीयत इति शेषः ॥ साधयिष्यमाणत्वादिति । ‘भिन्नाश्च भिन्नधर्माश्च पदार्था निखिला अपी’त्यादिना वैशेषिकपरीक्षायमिति शेषः । ततश्चाभेदस्याभावेन लक्षकस्य गोशब्दार्थस्य लक्ष्येण वाहीकगत-जाड्यादिनाऽभेदरूपसम्बन्धदौर्धट्यान्न लक्षणेति भावः । न च मुख्याभेदाभावेऽपि यादृशतादृशाभेद-विवक्षया न सम्बन्धदौर्धट्यमिति वाच्यम् । तत्तुल्यगुणत्वरूपस्य तस्य लक्ष्यगतत्वेऽपि लक्षकेऽसम्भवेन तत्तुल्यगुणवत्त्वस्य च लक्षके सत्त्वेऽपि लक्ष्येऽसम्भवेन यादृशतादृशाभेदस्य विवक्षितुमशक्यत्वादिति द्रष्टव्यम् । ननु लक्षकस्य लक्ष्येन तत्तुल्यगुणवत्त्वमेव सम्बन्धः । लक्ष्यस्य च लक्षकेण तत्तुल्यगुण-त्वमेवेति न सम्बन्धदौर्घट्यमित्यत आह वाहीक इति । परार्थस्य गोपदाप्रतिपाद्यत्वे तत्प्रतिपाद्य जाड्यादावेव गौर्जाड्यमिति प्रयोगापत्त्या गौर्वाहीक इति शब्दसामानाधिकरण्यानुपपत्तिरिति भावः ।

### **परिमल**

प्रतियन्तीति । जानन्तीत्यर्थः । प्रत्युत इमौ सदृशौ न सम्बद्धाविति सादृश्यं न सम्बन्ध इत्येव प्रतियन्तीति भावः । न्यायविवरणोक्तविवरणाय विभागोदाहरणान्याह तत्रेति ॥ वाहीक इति । ‘बहिषष्टिलोप ईकक्चेति’ वार्तिके बहिर्भव इत्यर्थे बहिःशब्दादीकक्प्रत्यये किति चेति, आदिवृद्धौ टिलोपे रूम् । अनागरिकः पुमानित्यर्थः ॥ स्वार्थेति । स्यार्थसम्बन्धितया वर्तमाना इत्यर्थः ॥ गुणान्तरमिति । लक्ष्यत इत्यन्वेति । लक्षितलक्षणातो भेदाभावस्य पराभ्युपगमात्तं दोषमनुक्त्वा दोषान्तरमाह इति तु ननुभाविकमिति ॥ साधयिष्यमाणत्वादिति । भिन्नाश्च भिन्नधर्माश्च पदार्था निखिला अपी’त्यादिनेति भावः ॥ वाहिके वृत्तौ निमित्ताभावाच्चेति । तैश्च गुणी लक्ष्यत इत्युक्तौ चानानुभाविकत्वदोष इति भावः ॥ सदृशगुणाश्रयत्वमिति । ‘तुष्यतु दुर्जन’ इति भावेन वा गुणसम्बन्धी गौणीतिशाब्दार्थव्युत्पादनाय वा गुणेत्युक्तम् । वस्तुतस्तु सादृश्यं निमित्तीकृत्येवार्थः । सदृशस्य गुणः सादृश्यं तदाश्रयत्वमित्यर्थः ।

### **यादुपत्यं**

गौर्वाहीक इति । वाहीको नाम देशविशेषः । तत्रत्यः पुरुषोऽपि वाहीक इत्याहुः ॥ स्वार्थसहचारिण इति । गोत्वसहचारिण इत्यर्थः । गुण इत्यादौ गुणशब्दो धर्ममात्रपर इति ज्ञातव्यम् । अत्र किं गोशब्दस्य स्वार्थसहचारिगुणेषु या वृत्तिरङ्गीकृता सैव गौणीत्यङ्गीक्रियते उत लक्ष्यमाणगुणनिमित्तकान्यत्रवृत्ति- र्गौणीति विकल्पमभिप्रेत्याद्यं दूषयति गौण्या इति ॥ द्वितीयं दूषयति ॥ गोशब्दस्येति । व्यधिकरणत्वादिति भावः ॥ गुणाभेदेनेति । जडत्वमन्दत्वादिरूप-सामान्यस्य सर्वत्रानुगतस्याभेदेनेत्यर्थः ॥ साधयिष्यमाणत्वादिति । वैशेषिकपरीक्षायां सामान्यानां प्रातिस्विकत्वस्य साधयिष्यमाणत्वादित्यर्थः ॥ वाहीके वृत्ताविति । गङ्गादिशब्दानां लक्ष्येषु तीरादिष्विव गोशब्दस्यापि लक्ष्यमाणगुणेष्वेव वृत्तिः स्यान्न तु वाहीके । लक्ष्यमाणगुणवत्त्वं निमित्तीकृत्य वाहीके वृत्तिरिति च नानुभाविकमिति भावः ।

### **श्रीनिवासतीर्थीया**

एकेति । प्रवाहतीरयोरेकप्रदेशस्थत्वरूपैकस्थानत्वमस्ति । तद्यथाकथंचि-त्सादृश्यतया व्याख्येयम् । स्वातन्त्र्यम् अन्यत्रान्तर्भावायोग्यत्वम् । मृद्गवकादावित्यत्र इवे च प्रतिकृतौ वाच्यायामिवार्थे कप्रत्ययः प्रतिकृतौ भवतीति सूत्रेण कप्रत्यये प्रसिद्धगौरिव विद्यमानं गवकमिति ध्येयम् । अत एव प्रतिमादावपि रामोऽयं लक्ष्मणोऽयं सीतेयमित्यादिरप्रयोग एव । अपि तु राम इव स्थितं रामकं लक्ष्मण इव स्थितं लक्ष्मकं सीतेव स्थितं सीताकमित्येव प्रयोक्तव्यम् । अत एव कश्चन लोकोऽपि ‘रामं सीतां लक्ष्मणं जीविकार्थे विक्रीणीते जन्म तस्याशु धिक् धिक् । अत्र श्लोके योऽपशब्दं न वेत्ति व्यर्थप्रज्ञं पण्डितं चापि धिग्धिगि’ति ॥ अत्र स्वार्थेत्यदि । तथा च गुणानामेव निमित्तत्वेन सादृश्यं न निमित्तमिति भावः ॥ लक्ष्यमाणगुणा गोत्वसहचारिणो जाड्यादयः । गुणान्तरं वाहिकनिष्टजाड्यादिरूपम् । ततः गुणीतद्वान् वाहिकः पुरुषः । गुणभेदेनेति । गुणत्त्वसहचारितानां जाड्यादीनां वाहीकनिष्ठानां च जाड्यादीनामभेदेनेत्यर्थः । तथा च सादृश्याद्गुणान्तरं ततो गुणी लक्ष्यतेति नोच्यतेत्यर्थः । निमित्ताभावश्चेति । गङ्गादिशब्दानां लक्ष्येषु तीरादिष्विव लक्ष्यमाण गुणेष्वेव गोशब्दस्य वृत्तिः स्यान्न वाहीक इति पूर्ववदेव भावः ।

### **वाक्यार्थरत्नमाला**

उक्तस्थलीयतर्कताण्डवानुसारेणाह । अङ्गीकृत्यचेदमित्यादिना विस्तर इत्यन्तेन । भेदाविमौ च सादृश्यात्संबन्धान्तरतस्तथा । गौणी शुद्धौ च विज्ञेयावित्यतेत्काव्यसूत्रस्य व्याख्यानावसरे वृत्तिकृतेमावारोपाध्यवसानरूपौ सादृश्यहेतुभेदौ गौर्वाहीक इत्यत्र गौरयमित्यत्रेति व्यवहृतम् । तद्य्वाख्यानावसरे साहित्यदीपिकायां लाडभास्करेण सादृश्याद्गौणी सम्बन्धान्तरतः शुद्धौ गौर्वाहीक इति गौणी सारोपा वाहीकोनाम देशविशेषस्तत्रत्योऽपि वाहीक इत्यादि प्रतिपादितं तदनुसारेणाह । अत्र वाहीको नामेति । ननु वाहीकदेशस्थस्यापि कथं वाहीकशब्दवाच्यत्वमिति चेन्न । देशवाचकवाहीकशब्दस्योपचारेण तत्रत्येऽपि प्रयोगोपपत्तेः । अत एव समर्थः पदविधिरिति सूत्रभाष्ये समर्थपदाश्रितत्वात् पदविधिरुपचारेण समर्थ इत्युच्यत इति प्रतिपादनम् । तुल्यास्यप्रयत्नं सवर्णमिति सूत्रीयप्रदीपविवरणे आस्ये भवम् आस्यमिति व्याख्यानम् उपसर्गस्य घञ्यमनुष्ये बहुलमित्येतच्छेषि-तत्वबोधिन्योः प्रतिहारो द्वारम्, तत्रस्थितत्वात्पुरुषोऽपि प्रतीहार इत्युक्तिः । उपसर्गात्सुनोति सुवतीति सूत्रमञ्जर्यां ग्रहा दारा इत्येव तास्थ्यात्ताच्छद्य्वमित्याह । उपसर्गस्थादितीत्युक्तिः । संमाननोत्संज-नाचार्येति सूत्रीयकाशिकायां चार्वी बुद्धिस्तत्संबन्धादाचार्योपि चार्वीति प्रतिपादनम् । अभ्युप-गमेऽप्यर्थाभावादिति सूत्रीयचार्वाकैरित्यनुभाष्य**सुधा**यां चार्वी बुद्धिस्तत्सम्बन्धादाचार्योपि चार्वी तस्येमे चार्वाका इत्यादेः प्रतिपादनम् । गोभिः श्रीणीत मत्सरमित्यादौ गोविकारेषु गोभिरित्यादिप्रयोगदृष्टान्तेन प्रकृतिशब्दस्य तद्विकारे प्रयोग इति परभाष्यानुसारेण यत्रार्थो नान्य इष्यते तेजोबन्नात्मकमित्ये-तद्भाष्यावतारो वक्ष्यते च । पानं देश इत्येतत्सूत्रीय क्षीरं पानं येषां ते क्षीरपाणा उशीनराः, सुरापाणाः प्राच्या इत्येतत्प्रक्रियाशेष्यां पीयत इति पानं कृत्यल्युटो बहुलमिति कर्मणि ल्युट् । उशीनरादिशब्दा देशवाचिनः सोऽयमित्यारोपात्तद्वासिपुरुषेषु वर्तंते इति पुरुषाभिधानेऽपि देशाभिधानं नापहीयत इत्युक्तं च । जनपदे लुबिति सूत्रीय वृत्यादिग्रन्थपर्यालोचनया पाञ्चालादिशब्दानां पाञ्चालादिदेशेष्विव तत्र भव इत्यर्थेऽण्प्रत्ययस्य प्राप्तस्यापि लोपे सति पुरुषेऽपि पाञ्चालादिशब्दानां बहुवचनांतानामेव प्रयोग इति जरद्वैयाकरणमतरीत्या प्रकृतेऽप्यणो लुपि सति वाहीकशब्दो देशस्थपुरुषस्यापि वाचीति प्राप्तेश्च । तदशिष्यं संज्ञाप्रमाणत्वादिति पाणिनिनातु जरन्मतं निराकुर्वता देशस्य तत्स्थपुरुषाणां च पञ्चाला इति संज्ञैवेत्यादेः प्रतिपादनात्तद्रीत्या वाहीकशब्दस्य देशतत्रत्यपुरुषोभयवाचकत्वस्यैव प्राप्तेश्च । अत्राधिकमुमर्जीकबौद्धधिक्कारेऽस्मत्कृते ज्ञेयम् । तस्माद्देशवाचिवाहीकशब्दस्य देशस्थपुरुषे उपचारो वा वचनवृत्तिरेव वाऽस्तीति तत्र भवोऽपि वाहीक इत्युच्यत इत्युक्तम् । एतेनैतदपि निरस्तम् । यदुमर्जीकबौद्धः प्राह वाहीकशब्दस्तत्र भव इति भवार्थेऽणंतत्वात् पुरुषविशेषवाचक इत्यभिप्रायः । किं वा पुरुषविशेषलक्षकः । शक्यसम्बन्धप्रदर्शनार्थं तत्स्थ इत्युक्तमिति । नाद्यः । तत्र भव इत्येतदपवादेन वृद्धाच्छ इति सूत्रेण छप्रत्यये शातीयो मालीय इतिवद्वाहीकीय इति रूपप्रसंगाद्

वहिकश्च वहीकश्च विपाशायापिशाचकौ ।

तयोरपत्यं वाहीका नैषा सृष्टिः प्रजापतेः ॥

इति भारतविरोधाच्चेत्यादि । उक्तरीत्योभयवाचकत्वादेरेव प्राप्त्याऽण्प्रत्ययादिकल्पनानवकाशात् । अस्तु भवार्थेऽण्प्रत्ययांतो वाहीकशब्द इत्यादिपक्षः । न चोक्तानुपपत्तिः । वृद्धाच्छ इत्यस्य तत्र भव इत्येतदपवादत्वेऽपि वा नामधेयस्य वृद्धसंज्ञेति स्मरणेन नामधेयस्य वृद्धसंज्ञाया विकल्पप्राप्तेर्देशविशेष-नामधेयवाहिकशब्दस्यापि वृद्धसंज्ञापक्षे वाहीकीय इति प्राप्तावपि तदभावपक्षे छप्रत्ययाप्राप्तावण्येव सति यस्येति चेत्यकारलोपे वहीके भवो वाहीक इत्येव रूपप्राप्तेः । ओर्गुण इत्येतत्सूत्रीय संज्ञापूर्वको विधिरनित्य इत्येतत्परिभाषया छविधेरनित्यतया प्राप्त्यभावोपपत्तेश्च । अत एव निर्दोषवेदोत्पन्नं ज्ञानं नारमिति तत्वप्रकाशिकास्थव्युत्पत्तिपक्षे छप्राप्त्या नारीयमिति प्राप्नोतीत्याशङ्कामुत्थाप्य तट्टीकाकारैरु-क्तविधेरनित्यत्वेनैव परिहारः कृतः । वहिकश्च वहीकश्च विपाशायामित्यादिभारतविरोधरूपद्वितीयदूषणं तु अत्यंताज्ञानमूलम् । तथाहि । भारते हि कर्णपर्वणि चत्वारिंशाध्याये शल्यं प्रति कर्णस्य वचनमिदमिति वाच्यम् । तत्र च प्रथमाध्यायमारभ्य चत्वारिंशाध्यायपर्यन्तं चत्वारिंशाध्यायेऽपि

बाह्लीकदेशं मद्रांश्च कुत्सयन् वाक्यमब्रवीत् ।

बहिष्कृता हिमवता गङ्गया च बहिष्कृताः ।

सरस्वत्या यमुनया कुरुक्षेत्रेण चापि ते ।

पञ्चानां सिन्धुषष्ठानां नदीनां ये पुराऽऽश्रिताः ।

तान् धर्मबाह्यानशुचनीत्यारभ्य अरहानाम बाह्लीका इत्येतत्पर्यंतबाह्लीकस्यैव प्रकृततया बाह्लीक-शब्दनिर्वचनार्थमेवोक्तवाक्यप्रवृत्तिसिध्या पूर्वत्राप्रकृतवाहिकशब्दनिर्वचनस्यासङ्गतत्वेन तत्परतया अयुक्तायाः स्वीकारायोगात् । अत एव तेषां त्रयोदशसुता भवितारोऽथ बाह्लिका इति द्वादशस्कन्ध-प्रथमगतभागवतवाक्यटीकायां बाह्लीका बाह्लीकदेशपतय इति व्याख्यातम् । एवं पाञ्चलबाह्लीका अवर्धंतेति मणिमञ्जरीव्याख्यानेऽपि बाह्लीकशब्दस्य देशतदधिपतिवाचित्वमित्युक्तिश्च । लेखकदोषेण तत्तत्पुस्तकेषु क्वचिद्बाहीका इति पवर्गतृतीयस्य बाहीका इति याद्यष्टकान्तर्गतचतुर्थपाठेऽपि निर्वचनपरवाक्ये वहिकश्च वहीकश्च विपाशायामित्येव पाठसत्वेन बहिकश्च बहीकश्चेति पाठस्य शिष्यद्वारा ज्ञातस्य भ्रान्तिमूलकतया लेखनायोग्यत्वेन तन्मूलकविरोधोद्भावनस्य सुतरामयोगाच्च । एतन्निर्वचनपरवाक्यादुत्तरत्रापि भारते बाह्लीका नाम ते जनाः । बाह्लीकेषु निशामितमित्यादौ बाह्लीकशब्दस्यैव प्रयोगाच्च । भवत्कल्पितपाठे वाहीकस्येव बाह्लीकस्यापि वहीकपुत्रत्वमिति बाह्लीकस्येव वाहीकस्यापि बहीकपुत्रत्वमिति च कल्पनापाताच्च । अन्यथा वहीकपुत्रस्य बहीकपुत्रत्वस्याप्यनुपपत्या तयोरपत्यमित्यस्यानुपपत्तिप्रसङ्गात् । तथा च वाहीकशब्दविषये भारतविरोधवद्बाहीकशब्दविषयेऽपि भारतविरोधप्रसङ्गः । तथाहि । ओदिति सूत्रीयमप्यगौर्गौः समपद्यत गौरभवद् अत्र प्राप्नोति । एवं तर्हि गौणमुख्ययोर्मुख्ये सम्प्रत्ययः । तद्यथा गौरनुबध्यः । न वाहीको बध्यते । कथं तर्हि वाहीके वृध्यात्वे भवतः गौस्तिष्टति गामानयेति । अर्थाश्रयेण तदेवं भवति । शब्दाश्रयं च शब्दमात्रे तद्भवति । शब्दाश्रये च वृध्यात्वे इत्येतद्भाष्यसम्बन्धिकैय्यटस्य व्याख्यानावसरे प्रदीपविवरणे भाष्यकैय्यटयोर्बाहीक इति पवर्गतृतीयस्य पाठोऽस्तीति सिद्धं कृत्वा विहितकर्मभ्यो बहिर्भूतो बाहीकः बहिषष्टिलोपश्चेति ईकक्टिलोपौ इति व्याख्यानेन बाहिकशब्देऽप्यर्थान्तरसिध्या तस्यापि भवत्कल्पितभारतवाक्य-विरोधेनानुपपत्तिप्रसङ्गः । दित्यदित्यादित्यपत्युत्तरपदाण्ण्य इत्येतश्चतुर्थप्रथमपादसूत्रे बहिषष्टिलोपो यञ्चेति वार्तिकम् । तदुपन्यस्य वृत्यादौ बाह्यम् । ईकक्च बाहिक इत्युदाहरणाच्च । कितिचेति सूत्रेणादिवृद्धिः । वाहीक इति याद्यष्टकान्तर्गतवकारपाठ एव भाष्येऽपीत्यङ्गीकारेण च प्रकृतोपयोगितया अर्थ उक्त इति विवरणविरोधः । तत्पाठपक्षेऽपि वहतेर्वृद्धिश्चेत्युणादिसूत्रेण वहतेरीकक्प्रत्यये वृद्धौ च वाहीकशब्दनिष्पत्याकारं वहतीति वाहीक इति व्युत्पत्तिप्राप्त्योक्तभारतविरोधेन तस्याप्यनुपपत्तिप्रसङ्गः । उक्तं च रमायामुणादिचतुर्थपादे । बहतेर्वृद्धिश्च । वाहीको गौर्वाहश्चेति । तस्माद्भारतीयत्वेन बहिकश्च बहीकश्चेति पाठकल्पनवत्तद्विरोधाभिधानं चाज्ञानमूलम् ।

यदपि तद्विरोधोपपादनाय तत्रापत्यार्थेऽण्प्रत्ययान्ते वाहीकशब्दः पुरुषविशेषवाचक इत्युक्त-त्वादिति प्रतिपादितम् । तत्कथं परस्य न लज्जाकरमिति स एव जानातु । न हि त्वदुदाहृते वहीकश्चेति श्लोके तथोक्तिरस्ति । एतेनैव शक्तिग्राहकेत्यादिकं लक्षणापक्षदूषणं गर्भस्रावेणैव निरस्तम् । पूर्वोक्तरीत्या बाह्लीकशब्दस्यैव भारते निरुक्तया वाहीकशब्दस्य तत्रानिरुक्तया मंचादिशब्दानामिव वाहीकशब्दस्य पुरुषे रूढलक्षणाङ्गीकारेऽपि बाधकाभावात् । अत एव स्वोक्तशक्तिग्राहकभारतबलेन वाहीकशब्दस्य पुरुषवाचकत्वमित्यभिप्रायः प्राचीनटिप्पणीकाराणामिति वचनं च स्वयं नष्टः परं नाशयतीत्याभाणकमापन्नम् । अबद्धाभिप्रायं स्वपरमगुरुयदुपत्याचार्यप्रमुखेषु कल्पयतस्तद्रोहापातश्च । तस्मादत्यन्ताज्ञानमूलकमेव भारतवाक्यविरोधोद्भावनमित्यलम् । वाहीकशब्दस्य देशविशेषवाचकत्वं तु एङ् प्राचां देश इति प्रथमाद्यपादांत्यसूत्रे वाहीकग्रामेभ्यश्चेति चतुर्थद्वितीयगतसूत्रे अन्तर्घनो देश इति तृतीये तृतीयगतसूत्रे जनपदे लुबिति चतुर्थद्वितीयसूत्रे अन्यत्रापि तत्तत्सूत्रे काशिकामञ्जर्याद्युक्तरीत्या स्पष्टमवगम्यते । उक्तं च उक्तसूत्रेषु देवदत्तोनाम वाहीकग्रामः । सैपुरस्कोनगरंच वाहीकग्रामो अराणोनाम बाहीग्रामः । कास्तीरं नाम वाहीकग्रामः । दाशारूप्यं नाम वाहिकग्राम इत्यादि । अन्तर्घनो देशे एवाहीकग्रामविशेषस्य संज्ञेयमिति सिद्धान्तकौमुद्यामपि । हनहिंसेत्येतद्धातुवृत्तौ तु अन्तर्घन इति वाहीकेषु देशविशेषस्य संज्ञेत्युक्तम् । अत्राधिकं प्रमेयं प्राक्कृतवाहीकशब्दविचारे तत्र तत्र उपयुक्तमधिकं च प्रमेयम् अस्मत्कृत उमर्ज्जीकबौद्धधिक्कारे ज्ञेयम् । इति सकलमकलंकम् । एतत्प्रसङ्गे बहिषष्टिलोप ईकक्वेति वार्त्तिक इति राघवेन्द्री शोध्या । भेदाविमौ चेत्युदाहृतकाव्यसूत्रस्य वृत्तौ गौर्वाहीक इत्यत्रेति प्रक्रम्यात्र हि स्वार्थसहचारिण इत्यादिना वादिमतप्रदर्शनानुसारेणमूलेऽत्र-स्वार्थसहचारिण इत्यादिना मतोपन्यासः । वृत्तौ केचिदन्य इत्येवोक्तेऽपि दोषस्पष्टतायै तदसदित्यादिना दूषणप्रदर्शनम् । साहित्यदीपिकायाम् अत्र वादिनां प्रवृत्तिनिमित्ते विवादोऽस्ति तद्दर्शयितुमाहेत्याद्युक्तम् । तदनुसारेणाह । अत्र वादिनामिति । टीकांतरेतु एकदेशिमतं दूषयितुमुपन्यस्यतीत्यवतारोऽस्ति । व्यक्तिरूपार्थसहचारित्वं जाड्यादीनां न सम्भवतीत्यतो जातिरूपार्थपरतया स्वार्थपदं व्याचष्टे । गोत्वेति । अत्र हि स्वमतानुसारेण विभागसमर्थानाय प्रवृत्तेन स्वार्थसहचारिगुणलक्षणया वाहीके वृत्तौ लक्षणातो भेदाभावप्रसङ्ग उच्यते । तत्र ये वादिनो गुणलक्षणामभ्युपयन्ति ते लक्षणागौण्योर्भेदमुपेत्य शक्यसम्बन्धरूपलक्षणस्वरूपं चोपेत्यैव तथाप्युपयन्तीत्यतस्तान्प्रति भेदाभावापादनं युक्तमित्या-शयेनाह । स्वार्थसहचारीति ।

यद्यपि काव्यप्रकाशकृन्मते मुख्यार्थसम्बन्धस्य लक्षणालक्षणत्वेऽपि लक्षणाया गौणी शुद्धाचेति । द्विरूपतया गौण्या लक्षणापेक्षया भेदो नास्ति । तथापि शुद्धलक्षणापेक्षया गौण्याख्यलक्षणाया भेदो वर्त्तत एवेति तन्मतेऽपीदं दूष्यमेव । अत एव सादृश्याद्गौणौ सम्बन्धान्तरतः शुद्धावित्युपाधिकीर्तनम् । अस्मिन्पक्षे प्रवृत्तिनिमित्तस्य लक्ष्यमाणत्वमित्यादि साहित्यदीपिकायाम् । लक्ष्यतावच्छेदके निमित्तत्वासम्भव इति टीकान्तरे च लक्ष्यतावच्छेदकस्य प्रवृत्तिनिमित्ताया अभावादिकं प्राति-पदिकमस्ति तन्मध्ये व्यधिकरणत्वरूपदोषस्य गोशब्दस्येत्युत्तरमूले नोक्तिरस्त्येव । प्रवृत्तिनिमित्तत्वस्य शक्यत्वे शक्यवृत्तित्वे च सति स्वभिन्नशक्यानधिकरणत्वरूपतया लक्ष्यमाणगुणानां लक्ष्यतावच्छेदक-भूतानां शक्यत्वाद्यभावेन प्रवृत्तिनिमित्तत्वायोगः । गोशब्दस्यासङ्केतितवाहीके शक्तिकल्पनं चेति दूषणद्वयमप्युपलक्षणयाऽत्राभिप्रेतं बोध्यम् । गौण्या इति मूलस्य लक्षणायामिव जाड्यादिषु सम्बन्धपुरस्कारेणावृत्यङ्गीकारे साक्षात्परंपरासम्बन्धौदासीन्येन शक्यसम्बन्धं निमित्तीकृत्य वृत्तिरिति लक्षणालक्षणस्यैव प्राप्तासादृश्यनिमित्तकत्वाप्राप्तेर्भेदाभावप्रसङ्गादित्यर्थपरतयाऽपि योजना स्वार्थसह-चारीत्यनेन कृतेति गम्यते । सम्बन्धेति । गुणलक्षणार्थमेव सम्बन्धस्यापेक्षितत्वादिति भावः । उपलक्षणं चैतत् । लक्ष्यमाणगुणानां निमित्तत्वे सादृश्याद्गौणावित्युक्तसादृश्यनिमित्तक-त्वोपाध्यभावप्रसङ्गेनेत्यपि द्रष्टव्यम् । एवं काव्यप्रकाशरीत्या दूषणं पुनः शोध्यमस्ति । व्यधिकरणत्व-मुपपत्तिशून्यत्वादित्यनेनोक्तं मूले तदुपपादयति । प्रवृत्तिनिमित्तस्येति । गुणमात्रलक्षणायां गुणिलाभो न स्यादित्यतष् टीकांतरानुसारेण तल्लाभं पूरयति । पदार्थस्त्विति । नानेकेति । लक्षणाद्द्वयप्रसङ्गेऽपि न तत्र प्रसङ्ग इत्यर्थः । न तु परार्थोभिधीयत इति वृत्तिवाक्यानुसारेण शेषं पूरयति ।

नत्विति । आक्षेपेणैव वाहीकादिशब्दादेव गुणलाभाद् अन्यलक्ष्ये चाभिधाकल्पनवैय्यर्थ्यादिति भावः । अभेदरूपसम्बन्धेति । अत्र स्वार्थसहचारिगुणाभेदरूपसम्बन्धस्यैकदेशोक्तीर्तनाल्लक्षणानां लक्ष्यगतगुणैरिति शेषपूरणेन व्याख्यानमभिप्रेतम् । न तु लक्षकक्ष्ययोरेवाभेदस्य निषेधनं गुणानां भेदस्येति मूलानुसारेण वक्ष्यमाणभेदसाधकप्रमाणोपन्यासानन्तरं ततश्चेत्यस्य शङ्किताभेदनिराकरण-परतयैव योज्यतायाः स्पष्टत्वाद् उत्तरत्र लक्षकलक्ष्ययोः सम्बन्धांतरनिराकरणं तु पूर्वमाशङ्कितस्वार्थ-सहचारिगुणभेदरूपसम्बन्धे परेण विवक्षया पोषिते अस्तु तावता गुणानां सादृश्यरूपो भेदस्तावता मितस्य सम्बन्धत्वं वक्तुं शक्यमिति प्राचीनसम्बन्धमेव विकल्प्य विशिष्य निराकरणरूपमिति न स्वतन्त्रता ज्ञेयेति द्रष्टव्यम् ।

गुणाभेदेनेत्यस्य गुणसाजात्येनेति टीकान्तरव्याख्यानमर्थतो दूषयति । न च मुख्येति । लक्षकगतगुणानां लक्ष्यगतगुणैरिति शेषः । यादृशतादृशेति । सजातीयत्वरूपेत्यर्थः । अस्तु तावता गुणानां सादृश्यं तथापि लक्षकलक्ष्ययोः सम्बन्धस्तु दुर्वचन एव । लक्षणभूतगोशब्दार्थस्य लक्ष्येण सम्बन्धो हि लक्षकगुणतुल्यगुणत्वं वा । लक्ष्यगुणतुल्यगुणवत्वं वा ॥ नाद्यः । तस्य लक्ष्यगतत्वेऽपि लक्षके गोशब्दार्थेऽभावात् । न द्वितीयस्तस्य लक्षके सत्वेऽपि लक्ष्येऽभावादित्याह । तत्तुल्येति । यादृशत्तादृशाभेदस्येति । गुणानां सजातीयत्वरूपाभेदस्येत्यर्थः । उभयत्रैकस्यैव सम्बन्धस्या-निर्वचनेऽपि सम्बन्धद्वयाङ्गीकारान्नानुपपत्तिरिति शङ्कते । ननु लक्षकस्येति । वाहीके वृत्तौ निमित्ताभावादित्येतन्न यथाश्रुतं समंजसम् । आक्षेपादेव वाहीकलाभ इति शङ्कित्रावृत्तेरनङ्गीकारादित्य तस्तद्योजयति । परार्थस्येति । उक्तं च साहित्यदीपिकायाम् । किं च जाड्यादिगुणमात्रप्रतीतौ गौजाड्यमिति स्यादिति । टीकांतरेऽपि । अत्र परार्थस्याक्षेपलक्ष्यत्वे शाब्दसमानाधिकरण्यानुप-पत्तिरित्यस्वरस इति । यद्यपि गुणानां लक्षणया प्रतिपाद्यत्वेऽपि अभेदेन वाहीकान्वय इत्यङ्गीकर्तुं शक्यम् । तथापि अभेदस्य सर्वैरनङ्गीकृतया गौर्वाहीक इति शाब्दमर्यादया गुणाभेदबोधस्य चानङ्गीकाराच्च तथा वक्तुं न शक्यम् । भेदेनान्वयोऽप्यनुपपन्न एव । भेदस्थापकविभक्तिराहित्येन नामार्थयोर्भेदान्वयस्य स्वरूपायोग्यत्वादित्याशयः ।

