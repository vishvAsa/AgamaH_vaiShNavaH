+++
title = "१४ वैयाकरणैरपि योगरूढिर्नाम अन्या वृत्तिरङ्गीकृता"

+++


## प्रयोगमात्रबाहुल्यं रूढिरित्यभिधीयते

**वैयाकरणैरपि योगरूढिर्नाम अन्या वृत्तिरङ्गीकृता**

**प्रयोगमात्रबाहुल्यं रूढिरित्यभिधीयते**

### **सुधा**

किञ्च शमिधातोः संज्ञायां स्तम्बकर्णयोरमिजपोर्हस्तिसूचकयोरित्या-दिनाऽवयवार्थ-व्यतिरेकेणोपाधीनपि वदता शास्त्रकारेणाङ्गीकृतैवेषा वृत्तिरित्यलम् ।

### **शेषवाक्यार्थचन्द्रिका**

वैयाकरणरीत्याऽपि योगरूढिं साधयति किं चेति । शभ्युपपदे धातुमात्रात्संज्ञायां विषयेऽच्प्रत्ययो भवतीत्युदाहृतसूत्रार्थः । शङ्कर इत्यत्रसुखकर्तृत्वरूपावय-वार्थव्यतिरेकेण संज्ञापि निमित्तत्वेनाश्रिता । स्तम्बकर्णयोरुपपदयो रमिजपोरच्प्रत्ययो भवतीति सूत्रार्थः । स्तम्बेरमः कर्णेजप इत्यत्रापि हस्तिसूचकयोरिति वक्तव्यमित्युपाधिराश्रित इत्यर्थः । आदिपदेन कर्मणि भृतौ स्तम्बशकृतोरिन्व्रीहिवत्सयोरिति वक्तव्यमित्यादेः परिग्रहः । ननु पङ्कजपदे रूढिः पद्मत्वभानार्थं कुमुदाद्यभानार्थं वा । आद्येऽपि भानं स्मृतिरनुभूतिर्वा । नाद्यः । अदृष्टादि-नोद्बुद्धसंस्कारदेव तत्समृतेः । नान्त्यः । उक्तरीत्या स्मृतं पद्मत्वमादाय व्यक्तिवचनन्यायेन पङ्कप्राति-पदिकजनिधातुडप्रत्ययरूपैरवयवैः पङ्कजनिकर्तृपद्ममित्यनुभवसम्भवात् । न चैवं गामानयेत्यत्र गोत्वस्यापि संस्कारादेवोपस्थितिसम्भवे गोपदस्यापि गविशक्तिर्न स्यादिति वाच्यम् । तथात्वे गोशब्दवैय्यर्थ्यप्रसङ्गात् । न चैवं पङ्कजपदस्य वैयर्थ्यप्रसङ्गः । पङ्कजनिकर्तृत्वभानार्थतया तस्यार्थ-वत्त्वात् । नान्त्यः । पङ्कजं कुमुदमानयेत्यादौ कुमुदादेरपि भानदर्शनात् । तस्मात्पङ्कजपदं पद्मे यौगिकमेवेति प्राभाकरमतमेव सम्यगित्यत आह अलमिति । अयमर्थः । पङ्कजपदस्य पद्मत्वविशिष्टे शक्त्यभाव किं पङ्कजपदशक्यमिति प्रश्ने पद्ममित्यभियुक्तानां प्रतिवचनं कोशकाराणां पद्मपर्यायतया पाठश्च न स्यात् । पङ्कजं पद्ममिति । कदाचित्सहप्रयोगप्रसङ्गाच्च । किं चास्य पाचकपदवदरूढत्वे पद्मत्वविशिष्टे समुदायव्युत्पत्त्यपेक्षा न स्यात् । अस्ति च सा । अवयवव्युत्पन्नस्यापि समुदाया-व्युत्पन्नस्य पद्मत्वाप्रतीतेः । अवयवाव्युत्पन्नस्यापि वृद्धव्यवहारादिना समुदायव्युत्पन्नस्य तत्प्रतितेश्च । अन्यथा गामानयेत्यत्र गोशब्दस्यापि गवि शक्तिर्न स्यात् । न चैवं तद्वैयर्थ्यं स्यादिति वाच्यम् । मया तद्वैयर्थ्यस्यैव आपादनात् । अस्तु वा कुमुदाद्यभानार्थमित्यन्त्यः । न चोक्तदोषः । केवलपङ्कजपदेन कदापि कुमुदादिप्रतीतेरभावादिति संक्षेपः । विस्तरस्तु तर्कताण्डवे द्रष्टव्यः ।

### **परिमल**

ननु सप्तम्यां जनेर्ड इत्यनेनैवावधार्यत इत्यत आह किञ्च शमिधातोरिति । शमित्येतस्मिन्नव्यये उपपदे धातोरच्प्रत्ययो भवति संज्ञायां विषये । शं करोतीति शङ्करः । शम्भवः । इत्यादिरूपसिद्ध्यर्थमज्विधिपरे सुखकरत्वादिरूपावयवार्थातिरेकेण संज्ञायामिति संज्ञात्वरूपमुपाधिं तथा ‘स्तम्बकर्णयो रमिजपो’रित्यत्र स्तम्बपदे उपपदे रमतेरच् प्रत्ययो भवति हस्तिनि वाच्ये सति । कर्णपदे चोपपदे जपेर्धातोरच् भवति सूचके अभिधेये सति । स्तम्बेरमो हस्ती । कर्णेजपः सूचकः । तत्पुरुषे कृति बहुलमिति सप्तम्या अलुक् । अत्र सूत्रे स्तम्बशब्दितस्यवि(सम्यग्वि शेषरमणादि-रूपावयवार्थातिरेकेण हस्तित्वसूचकत्वरूपोपाधीन् वदता व्याकरणशास्त्रकारेणैषां योगरूढिरूपा वृत्तिरङ्गीकृतैवेत्यर्थः । यद्यपि ‘स्तम्बकर्णयो रमिजपो‘रित्येव सूत्रम् । तथैव तृतीयस्य द्वितीयपादे सूत्रदर्शनात् । तथापि हस्तिसूचकयोरितिवक्तव्यमिति वार्तिककृता उक्तत्वात्तदपि सहोक्तमित्यदोषः ॥ इत्यलमिति प्रपञ्चस्तु तर्कताण्डवे योगरूढिसमर्थनवादे ज्ञेयः ।

### **यादुपत्यं**

शमि धातोरिति । शमि उपपदे धातुमात्रात्संज्ञायां विषये अच्प्रत्ययो भवतीति सूत्रार्थः । शङ्कर इत्याद्युधाहरणम् ॥ स्तम्बकर्णयोरित्यादि । अत्र ‘स्तम्बकर्णयो रमिजपो’रिति सूत्रम् । हस्तिसूचकयोरिति वार्तिकम् । तथा चायमर्थः । स्तम्बकर्णयोः सुबन्तयोरुपपदयोर्यथासंख्यं रमिजपोर्धात्वोरच्प्रत्ययो भवति हस्तिसूचकयोर्वाच्ययोरिति । स्तम्बेरमत इति स्तम्बेरमो हस्ती । कर्णे जपतीति कर्णेजपः सूचक इत्युदाहरणम् । इत्यादिनेत्यादिपदेन कृञो हेतुताच्छील्यानुलोम्येषु कर्मणि भृतौ स्तम्बशुकृतोरिन् व्रीहिवत्सयोरित्यादीनां ग्रहणम् ॥ अवयवार्थव्यतिरेकेणेति । अत्रोपाधिशब्दो निमित्तपरः । शङ्कर इत्यत्र सुखकर्तृत्वरूपावयवार्थव्यतिरिक्ता संज्ञाऽपि निमित्तत्वेनोक्ता । एवं स्तम्बेरम इत्यादानपि स्तम्बरमणकर्तृत्वादिव्यतिरिक्तं हस्त्यादिरूपार्य विशेषवायकत्वमपि निमित्तमुक्त-मित्यवधेयम् । नन्वेवं गवादिपदेष्वपि योगरूढिप्रसङ्गस् तत्रापि गमेर्ड इत्यनुशासनसद्भावादिति चेन्न । तत्र गमनकर्तृत्वरूपस्यावयवार्थस्य कदाऽप्यभानेनानुशासनस्य कथञ्चिद्व्युत्पत्तिमात्रार्थत्वकल्पनात् । आवापोद्वापक्रमेण डप्रत्ययशक्त्यवदारकन्यायस्य डप्रत्ययेऽसम्भवाच्च । नन्वथाऽपि न पङ्कजपदे

रूढिः सम्भवति । सा हि पद्मत्वभानार्थं वा कुमुदाद्यभानार्थं वा । नाद्यः । अदृष्टादिनो संस्कारादेव स्मृतं पद्मत्वमादाय पङ्कजप्रातिपदिकजनिधातुडप्रत्ययैरवयवैः पङ्कजनिकर्तृपद्ममित्यनुभवोपपत्तेः । न चैवं गामानयेत्यत्र गोत्वस्यापि संस्कारादेवोपस्थितिसम्भवे गोपदस्यापि गवि शक्तिर्न स्यादिति वाच्यम् । तथात्वे गोशब्दवैयर्थ्यप्रसङ्गात् । पङ्कजपदं तु पङ्कजनिकर्तृत्वभानार्थमित्युक्तम् । नापि द्वितीयः । पङ्कजं कुमुदमानयेत्यादौ कुमुदादेरपि भानदर्शनात् । तस्मात्पङ्कजपदं पद्मे यौगिकमेवेति । मैवम् । पङ्कजपदस्य पद्मत्वविशिष्टे शक्त्यभावे कोशकाराणां पद्मपदपर्यायतया पाठानुपपत्तेः । पङ्कजं पद्ममिति कदाचित्सह-प्रयोगप्रसङ्गाच्च । किञ्चास्या रूढत्वे पद्मत्वे विशिष्टे समुदायव्युत्पत्त्यपेक्षा न स्यात् । अस्ति च सा । अवयवव्युत्पन्नस्यापि समुदायाव्युत्पन्नस्य पद्मत्वाप्रतीतेः । अवयवाव्युत्पन्नस्यापि वृद्धव्यवहारादिना समुदायव्युत्पन्नस्य तत्प्रतीतेश्च । अन्यथा गोशब्देऽपि गवि शक्तिर्न स्यात् । न च तथात्वे तद्वैयर्थ्यं स्यादित्युक्तमिति वाच्यम् । पङ्कजपदाप्रयोगकाले पद्मत्वस्येव गोपदाप्रयोगकालेऽदृष्टादेः संस्कारानुद्बोधकत्वकल्पनेन गोपदस्य सार्थक्यसम्भवात् । तस्मात्पङ्कजपदं पद्मत्वविशिष्टे शक्तमे-वाङ्गीकार्यमिति । अस्तु वा कुमुदाद्यभानार्थमिति द्वितीयः । न च तत्रोक्तदोषः । केवलपङ्कजपदेन कदाऽपि कुमुदादिप्रतीतेरभावात् । न च तत्राप्यशक्यमेव पद्मत्वं प्रयोगोपाधिः । घटादिपदे घटत्वादेरपि तथात्वप्रसङ्गात् । विस्तरस्तु तर्कताण्डवे द्रष्टव्यः । तदेतदभिप्रेत्याह इत्यलमिति ।

### **श्रीनिवासतीर्थीया**

उपाधीन् निमित्तानि ।

### **वाक्यार्थरत्नमाला**

काशिकानुसारेण सूत्रं व्याचष्टे । शम्युपपद इति । अपवादविषयेऽपि विधानमेतद्भवतीत्याशयेन धातुमात्रादिति । हरतेरनुद्यमनेऽजित्यतोज्ग्रहणमनुवर्तत इत्यच्प्रत्यय इत्युक्तम् । उदाहृतसूत्रेति । उदाहृताद्यसूत्रेत्यर्थः । शमीत्येतत्सूत्रीयोदाहरणे शङ्करः शम्भवः शंवद इत्यादाववयवार्थव्यतिरेकेण उपाधिराश्रित इत्यतस्तं दर्शयति । शङ्कर इत्यत्रेति । उपलक्षणं चैतदुदाहरणान्तरस्य । तत्रापि सुखप्राप्तिसुखकरवचनकर्तृत्वयोरवयवार्थतया तदतिरेकेण संज्ञापि निमित्तमाश्रितेति योज्यम् । यद्यपि शमीति सूत्रं स्तम्बकर्णयोरित्यतः परमिति पूर्वं स्तम्बेत्येव प्रथमत उदाहर्त्तव्यम् । तथापि संज्ञारूपोपाधेः सूत्रोपात्तत्वं शमीत्यत्रास्ति । स्तम्बेत्यत्र तूपाधिर्वार्त्तिकोक्त इति विशेष इति सूचयितुं सूत्रीयज्ञापकोपेतस्य प्रथमत उदाहरणमिति भाति । स्तम्बकर्णयोरिति । स्तम्बकर्ण इत्येतयोरित्यर्थः । रमिजपोः रमतेर् जपेश्चेत्यर्थः । सूत्रार्थ इति । स्तम्बकर्णयो-रमिजपोरित्येतद्वितीयसूत्रार्थ इत्यर्थः । कथमेतदुदाहरणेऽवयवार्थातिरिक्तोपाध्याश्रयणमित्यतस्तदुप-पादयति । स्तम्बेरम इत्यादि । सूत्रकारीयोपाध्युक्तयभावेपि वार्तिककारीयात्तदुक्तिरस्तीत्यनेनोक्तं भवति । स्तम्बे रमत इति स्तम्बेरमेत्येवान्यत्र भवतीति हस्तिन्यभिधेयेऽपि तथा प्राप्तौ विधीयते । तथा कर्णे जपिता उपांशु शब्दार्पिता मशक इत्यत्रेवापि शुनेऽभिधेयेपि तथाप्राप्तावच् विधीयते । स्तम्बे रमत इति कर्णे जपतीति स्तंबेरमः कर्णेजपस् तत्पुरुषे कृति बहुलमिति सप्तम्या अलुक् । हलदन्तात् सप्तम्यसंज्ञायामित्यनेनादन्तत्वाद्वा अलुक् । तथा च स्तम्बे रमणकर्तृत्वकर्णेजपकर्तृत्वरूपाव-यवार्थातिरेकेण हस्तिसूचकयोरभिधेययोर्निमित्तत्वमाश्रितमित्याशयः ।

कर्मणीति । कर्मणीत्यस्यानुवृत्तावप्यत्र पुनः कर्मग्रहणं कर्मवाचककर्मेतिशब्दस्वरूपस्य ग्रहणार्थम् । तथाच कर्मवाचके कर्मशब्द उपपदे करोतेः षःप्रत्ययो भवति भृतौ गम्यायामि-त्येतत्सूत्रार्थः । भृतिर्नाम वेतनम् । तत्कृतक्रियानिष्क्रियार्थं देवभक्तादिद्रव्यमित्यर्थः । भृतकार्थककर्मकर इत्युदाहरणम् । अत्र हि कर्मकर्तृत्वरूपावयवार्थातिरेकेण वेतनग्राहित्वं रूपं निमित्तमाश्रितम् । उक्तं निमित्तशून्ये कर्मकार इत्यत्राण एव सिद्धेरित्याशयः । स्तम्बेति । स्तंबशकृत्इत्येतयोः कर्मणोरुपपदयोः करोतेरिन्प्रत्ययो भवतीति सूत्रार्थः । नकार इत् स्वरार्थः । अत्रापि स्तम्बकारः शकृत्कार इत्येव व्रीहिवत्सयोरभिधेय योरपि रूपप्रसङ्गे इन् विधीयते । स्तम्बकरिर्व्रीहिः शकत्करिर्वत्स इति रूपसिध्यर्थमित्येवं संकोचेन व्रीहिवत्सयोरिति वक्तव्यमिति वार्तिककृतोक्तम् । तथाच स्तम्बशकृत्कर्त्तृत्वरूपावयवार्थातिरेकेण व्रीहिवत्सरूपाभिधेयवत्वस्यापि निमित्तत्वमाश्रितमिति योज्यम् । इत्यादेरित्यादिपदेन आर्यो ब्राह्मण इत्येतत्प्रत्युदाहरणके अर्यः स्वामिवैश्ययोरिति सूत्रे गमनकर्मत्वरूपावयवार्थातिरिक्तस्वामिवैश्ययोरुपाधित्वं कथितम् । पाय्यसान्नाय्येति सूत्रे मानह-विरादिष्वभिधेयेषु माङादिधातुभ्यो यदादिप्रत्यये भकारे यत्वादौ च पाय्यादिशब्दा व्युत्पादिताः । अकर्त्तरि च कारके संज्ञायामित्यादौ च प्रास इत्यादिरूपसिध्यर्थं संज्ञां निमित्तीकृत्यैव घञादयो विहिताः । एवमनेकत्रावयवार्थातिरिक्तनिमित्ताश्रयणेन कृतं विधानम् । एवं ब्राह्मणकोष्णिके संज्ञायामित्यत्र यत्रायुधजीविनो ब्राह्मणास्स देशो ब्राह्मणकनामाऽल्पतादृशसंज्ञाविषये ब्राह्मणशब्दात् कन्प्रत्ययो निपातितः । तथा अल्पतापा यवागूरित्यर्थे उष्णिकाशब्दः कन्प्रत्ययान्तो निपातितस् तत्र तद्धितप्रत्ययः संज्ञामपि निमित्तमाश्रित्य प्रतिपादितः । संज्ञायां जन्या इत्यत्र जनी वधूस् तां वहंतीति जन्या जामातुर्वयस्या इत्यत्र तद्वितो यत्प्रत्यय उक्तरीत्याऽऽश्रितः । एवं बहुस्थलेष्व-वयवार्थातिरिक्तसंज्ञादिनिमित्ताश्रयणम् अधिकृत्य कृतेग्रन्थे संज्ञायां कृतेग्रन्थ इत्यादिसूत्रेषु द्रष्टव्यम् । तथा समासेऽपि अन्यपदार्थे च संज्ञायामित्यादौ संज्ञां निमित्तीकृत्य समासो विहितः । उन्मत्तगङ्गमित्यादयो देशादिसंज्ञा इत्याद्यपि ग्राह्यम् । संज्ञायां ललाटकुक्कुटौ पश्यतीति सूत्रे काशिकादौ संज्ञाग्रहणमभिधेयनियमार्थम् । न तु रूढ्यर्थमित्याद्युक्तावपि प्रायो रूढ्यर्थत्वमेवेत्याशयेन रूढिसिध्यर्थतया संज्ञोक्तिर्युक्तेति ज्ञेयम् । योगरूढिसमर्थनस्थलीयप्राभाकरात्वाहुरित्यादितर्कताण्डवानु-सारेण प्राभाकरमतरीत्या योगरूढिमाक्षिप्य समाधानमलमित्यस्यार्थ इत्याशयेन तथा योजयति । ननु पङ्कजपदे रूढिरित्यादिना व्यक्तिवचनेति । व्यक्तिवचनानां सन्निहितविशेषपरत्वमिति न्यायेनेत्यर्थः । व्रीहिन्प्रोक्षतीत्यत्र व्रीहीनवहंतीत्येतत्सन्निहितपरत्वदर्शनादिति भावः । अत एव तृतीये पूर्वतन्त्रेऽष्टमपादे अधिकारे च मन्त्रविधिः । मध्ये तर्कताण्डवग्रन्थपरित्यागो गौरवात् । प्रधानयुक्तिलेखनमात्रे तात्पर्येण तदुपादनपरग्रन्थलेखनोपपत्तेश्च । अत एवोक्तं विस्तरस्वितीति ज्ञेयम् । एतत्स्थलं स्पष्टं व्याकर्त्तव्यमस्ति ।

