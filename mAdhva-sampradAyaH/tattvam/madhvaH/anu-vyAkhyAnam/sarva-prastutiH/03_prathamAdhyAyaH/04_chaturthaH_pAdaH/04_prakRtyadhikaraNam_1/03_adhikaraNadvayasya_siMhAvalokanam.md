+++
title = "०३ अधिकरणद्वयस्य सिंहावलोकनम्"

+++


## ॐ समाकर्षात् ॐ

**अधिकरणद्वयस्य सिंहावलोकनम्**

**ॐ समाकर्षात् ॐ**

### **सुधा**

एवमानुमानिकमित्यादीनि सूत्राणि सङ्क्षेपतो व्याख्याय सिंहावलोकनन्यायेन समाकर्षाधिकरणं ज्योतिधिकरणं ‘चान्वय’ इत्यादिना किञ्चिद्विवृणोति ।

**सुधा**तथा हि । समाकर्षाधिकरणे प्रतिपाद्यमानो वाक्यान्वयः सूत्रकारस्याभिमतो न वा । आद्ये वक्तव्यम् । प्रागुक्तप्रतिपदान्वयो युक्तो न वेति । नेति पक्षे न वक्तव्यः । युक्तत्वे तु मुख्ये तस्मिन्विद्यमानेऽस्य वैय्यर्थ्यम् । किञ्च वाक्यान्वयस्य स्वमतत्वेऽन्यार्थं तु जैमिनिरित्यादिसूत्रेषु जैमिन्यादिग्रहणं व्यर्थं स्यात् । अपि च प्रतिज्ञासिद्धेर्लिङ्गमाश्मरथ्य उत्क्रमिष्यत एवं, भावादित्यौडुलोमिर् अवस्थितेरिति काशकृत्स्न इति वाक्यान्वयस्त्रिप्रकारोऽभिहितः । तस्य परस्परमविरोधे मतभेदो न स्यात् । विरोधे तु कथं सूत्रकाराभिमतत्वम् । अथ सूत्रकारस्यानभिमतो वाक्यान्वयस्तदा निराकरणसूत्रेण भाव्यम् । न चैतदस्ति । तत्कथमेतदित्यत आह अन्वय इति ।

## **अनुव्याख्यानम्**

***॥ ॐ समाकर्षात् ॐ ॥***

***अन्वयः सर्वशब्दानामशक्यो ज्ञातुमञ्जसा ।***

***इति यल्लोकवैमुख्यं जैमिन्यादिमतं वदन् ॥***

***विद्याऽधिनाथो भगवानपाचक्रे स्वयं प्रभुः ।***

प्रतिपदान्वयेऽभिहिते हि मन्दाधिकारिणां मोक्षमार्गवैमुख्यं स्यात् । सर्वशब्दानां ब्रह्मणि अञ्जसा=मुख्यया वृत्त्या अन्वयस्तावज्ज्ञातुमशक्यः । ‘कश्छन्दसामिति’ श्रुतेः । न च तज्ज्ञानेन विना मोक्षः । न चाशक्ये प्रवृत्तिर्युक्ता । आकाशरोमन्थनादौ प्रवृत्त्यदर्शनात् । तथा चाहुः । ‘व्यसनानि दुरन्तानि समव्ययफलानि च । अशक्यानि च वस्तूनि नारभेत विचक्षणः’ इति । तस्मादास्तामयं मोक्षः । शक्यानुष्ठानसाधनधर्माद्यर्थमेव प्रवर्तेमहीति । एवं मन्दलोकस्य मोक्षमार्गवैमुख्यं भगवान्सूत्रकारः स्वयमेव जैमिन्यादिमतमेतदिति वदन्वाक्यान्वयप्रदर्शनेन निराकृतवान् । अनेन स्वाभिमत एव वाक्यान्वयोऽतो न निराकरणसूत्राभावो दोषाय । प्रतिपदान्वयश्च युक्त एवेति तद्व्युत्पादनमुपपन्नमेव । तथाऽपि प्रतिपदमन्वये सामर्थ्यवैकल्येन मोक्षमार्गाद्विमुखानां मन्दाधिकारिणामुपायान्तरप्रदर्शनेन समाश्वासार्थं वाक्यान्वयकथनं चोपपन्न-मित्युक्तं भवति ।

### **शेषवाक्यार्थचन्द्रिका**

व्याख्यानेऽनवशेषात्किमुत्तरग्रन्थेनेत्यत आह एवमिति । एतत्सूत्रीय-संक्षेपव्याख्यानानन्तर्यमेव तद्विवरणस्यौचित्यं तत्कथं व्यवधानमित्यत आह सिंहेति । यद्यप्यत्र पौर्वापर्यक्रमेण ज्योतिरधिकरणं समाकर्षाधिकरं चेति वक्तव्यम् । तथाऽपि सूचीकटाहन्यायेन प्रवृत्ततत्तत्सूत्रविवरणपरोत्तरग्रन्थपौर्वापर्यक्रममनुरुद्ध्या निर्देश इति ध्येयम् । उक्तेऽर्थेऽनुपपत्त्यभावात्किं विवरणेनापि प्रयोजनमित्यतोऽधिकरणद्वयार्थेऽनुपपत्तिं दर्शयितुं प्रतिजानीते तथा हीति । तत्कथमित्यतस्तावत्समाकर्षाधिकरणविवरणपरेणान्वय इत्युत्तरानुव्याख्यानेन व्यावर्त्यशङ्कामुत्त्थापयति । समाकर्षाधिकरण इति । युक्त इति । तेषु तेषु उत्तरानुव्याख्यानोक्तरीत्येति शेषः ॥ न वेतीति । प्रकृत्यादेरन्यपरत्वाभावे निर्वचनानुपपत्तेरिति वक्ष्यमाणन्यायेनेति शेषः । वैपरीत्येन वैय्यर्थ्यशङ्का-परिहारायोक्तम् मुख्यत इति ॥ वैय्यर्थ्यमिति । प्रतिपदान्वयज्ञानेनैव ब्रह्मज्ञानसिद्धेरन्यस्य प्रयोजनस्य चाभावादिति भावः । स्वशिष्याणामित्युत्तरानुव्याख्याननिरसनीयां शङ्कामाह किञ्चेति । तारतम्यमि-त्याद्यनुव्याख्यानव्यावर्त्यां तामाह अपि चेति ॥ कथमिति । न हि सूत्रकारो विरुद्धभाषीति भावः ॥ रोमन्थनादाविति । यद्यपि रोमन्थस्तु वृषादीनां यत्स्याच्चर्वितचर्वणमि’त्यभिधानाद्रोमन्थशब्दः पशुकर्तृकचर्वितचर्वणे प्रसिद्धः । तथाप्यत्र लक्षणया चर्वणमात्रपरो द्रष्टव्यः । आदिपदेन चन्द्रमण्डलाहरणादेः सङ्ग्रहः। उक्तेऽर्थे नीतिशास्त्रमुदाहति तथा चाहुरिति । दुरन्तानि दुःखोत्तराणि । समे व्ययफले येषां तानि समव्ययफलानि । अशक्यानि साधकप्रयत्नासाध्यानि ॥ शक्येति । शक्यानुष्ठानं साधनं यागादिरूपं यस्येति बहुव्रीहिः । अनेनेत्यस्य व्यवहितेन उक्तं भवति’ इत्यनेन सम्बन्धो बोध्यः ।

### **परिमल**

विवरणाकरणे काऽनुपपत्तिः प्राप्तेत्यतः समाकर्षाधिकरणे तावत्तामाह तथा हीति । ज्योतिरधिकरणे तु तेषु तेष्वित्येतद्गमनिकायां वक्ष्यति प्रागुक्तेति । ज्योतिर्नयोक्तेत्यर्थः ॥ त्रिप्रकार इति । अल्पास्थिरफलादिपरिकरयुक्तकर्मदेवतादौ वैराग्योत्पादनद्वारा ब्रह्मज्ञानोपयुक्तत्वेन । मुमुक्षोर्ज्ञानहेतुकर्मानुष्ठापकत्वेन । सर्वाधारत्वप्रकारकब्रह्मज्ञाने प्रकारभूताघेयकर्मदेवताद्यर्पकत्वेनेत्येवं त्रिप्रकारेण ब्रह्मण्यन्वेतीत्युक्तत्वाद्वाक्यान्वयस्त्रिप्रकार उक्त इत्युक्तम् । निराकरणसूत्रेणेति । व्याकरणे ‘लुपि युक्तवद्य्वक्तिवचने’ इत्यादिनोक्तमतान्तरस्य स्वानभिमतस्य ‘तदशिष्यं संज्ञाप्रमाणत्वात्’ इत्यादिसूत्रे निरासदर्शनादिति भावः ॥ आकाशरोमन्थनादाविति । रोमन्थनं चर्वितचर्वणम् । आकाशभक्षणादावित्यर्थः । शक्यानुष्ठानसाधनेति बहुव्रीहिगर्भबहुव्रीहिः । धर्मादीत्यादिपदेनार्थकामौ द्वावेव गृह्येते ॥ तथापीति । मुख्ये पदसमन्वये सत्यपीत्यर्थः ।

### **यादुपत्यम्**

आकाशरोमन्थनादाविति । यद्यपि रोमन्थशब्दः पशूनां चर्वितचर्वणे प्रसिद्धः । ‘रोमन्थस्तु वृषादीनां यत्स्याच्चर्वितचर्वणमि’त्यभिधानात् । तथाऽप्यत्र चर्वणमात्रोपलक्षकः । तथा चाकाशचर्वणादावित्यर्थः ॥

### **वाक्यार्थरत्नमाला**

रोमंथरोमंथरशब्दयोः पर्यायत्वोशयेनाक्षिपत्ति । यद्यपि रोमंथस्त्विति । उक्तं हि व्यसनानि दुरन्तानीत्येतन्न्यायमकरन्दव्याख्यानरूपोक्ते अर्थेनीतिशास्त्रमुदाहरतीत्यादिचित्सु-खोक्तयनुसारेण अवतारयति । उक्तेर्थ इत्यादिना । समे व्ययफले इति ।

एतद्विचारस्तु .... कृतो ज्ञेयः ।





