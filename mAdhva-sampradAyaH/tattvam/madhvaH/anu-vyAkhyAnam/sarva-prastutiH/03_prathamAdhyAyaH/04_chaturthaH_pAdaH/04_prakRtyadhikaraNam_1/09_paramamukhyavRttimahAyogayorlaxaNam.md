+++
title = "०९ परममुख्यवृत्तिमहायोगयोर्लक्षणम्"

+++


## उपलक्षणा च गौणी च तिस्त्रः शब्दस्य वृत्तयः

**परममुख्यवृत्तिमहायोगयोर्लक्षणम्**

**उपलक्षणा च गौणी च तिस्त्रः शब्दस्य वृत्तयः**

## **अनुव्याख्यानम्**

***उपलक्षणा च गौणी च तिस्त्रः शब्दस्य वृत्तयः ॥***

### **सुधा**

गौणी(चे)त्यतः परमितिशब्दोऽध्याहार्यः ।

एतदेव दर्शयन्परममुख्याऽदिवृत्तिलक्षणान्याह प्रवृत्तीत्यादिना ।

तत्र परममुख्यवृत्तिर्द्रेधा । महयोगो महायोगरूढिश्चेति । महारूढिस्तु न सम्भवति । ‘सा योगादेव लभ्यत’ इत्युक्तत्वात् । तत्र महायोगस्वरूपमाह प्रवृत्तिहेतोरिति ।

**अनुव्याख्यानम्**

***प्रवृत्तिहेतोर्बाहुल्यं ज्ञेयं परममुख्यता ॥***

निर्वचनलभ्योऽर्थः प्रवृत्तिहेतुस्तस्य बाहुल्यं निरवधिकत्वम् । यद्यपि स्वातन्त्र्यं चात्र वक्तव्यम् । प्रकृतत्वात् । तथाऽप्यन्यतरमात्रेणेतरव्यावृत्तिसिद्धेर्लक्षणपदानां च तन्मात्रप्रयोजनत्वा-न्नाभिहितम् । परममुख्यतेति ज्ञेयमिति योजना । ननु बाहुल्यं प्रवृत्तिहेतोर्धर्मः । बहुलप्रवृत्तिहेतुमत्त्वं चाभिधेयस्य । परममुख्यता तु शब्दधर्मः । तत्कथं सामानाधिकरण्यम् । नैष दोषः । उपचरितत्वात् । निरवधिकं स्वतन्त्रं वा प्रवृत्तिहेतुमपेक्ष्य या शब्द(स्य प्र)वृत्तिः सा परममुख्यता महायोगलक्षणा ज्ञातव्येति तात्पर्यार्थः ।

### **शेषवाक्यार्थचन्द्रिका**

अन्यत्र मुख्यताऽऽदेरेव वृत्तितालाभायाऽह गौणी चेत्यतः परमितिशब्द इति । परममुख्यताऽऽदिवृत्तिलक्षणकथनपरोत्तरग्रन्थानर्थक्यं परिहरति एतदेवेति । विष्णौ परममुख्यत्वं तदन्यत्र मुख्यत्वाऽदीत्येतदेवेत्यर्थः । एकेनैव वाक्येन परममुख्यतावृत्तेर्लक्षितत्वाद् द्वितीयवैयर्थ्यमित्यतः परममुख्यतावृत्तेर्द्विविधत्वाद् द्विरूपतद्वृत्तिलक्षकतया न कस्यापि वैय्यर्थ्यमिति भावेन तत्तद्विशेषलक्षकतया वाक्यं योजयितुं तद्विभागमाह तत्रेति । के ते द्वे विधे इत्यतो न्यायविवरणानुसारेण ते दर्शयति महायोग इति । यद्यपि महायोगापेक्षया महायोगरूढेः प्राधान्यात्तस्या एवादौ निर्देश उचितस्तथाऽपि तदेकमात्रप्रसिद्धनारायणाऽदिशब्दमात्रनिष्ठमहायोगरूढ्यपेक्षया भगवदेकप्रसिद्धतदन्यमात्रप्रसिद्धनारायणाऽदिस्तम्भाऽदिसकलशब्दसाधारणतया महायोगस्य प्राधान्य-विवक्षया तस्यैवादौ निर्देश इति ध्येयम् । विधाऽन्तरस्यापि सत्त्वात्कथं द्वैविध्यमित्याशङ्कां तदसम्भवव्युत्पादनेन परिहरति महारूढिस्त्विति । विद्वद्रूढिरित्यर्थः । कुत इत्यतस्तस्या योगाविनाभूतत्वादिति भावेन तदसिद्धिं परिहरति सा योगादेवेति । तथा च योगाविनाभूतत्वेन तद्रूढेर्महायोगरूढित्वस्यैव प्राप्तेर् न तदपेक्षया महारूढिमात्रस्य वृत्त्यन्तरत्वं सम्भवतीति भावः ।

प्रवृत्तिहेतुपदेन न प्रवृत्तिहेतुमात्रपरिग्रहः सम्भवति । तथा सति घटत्वादिजातेरपि प्रवृत्तिहेतुपदेन तत्प्रसङ्गात्तस्या अपि घटादिशब्दानां घटादौ रूढिं प्रति निमित्तत्वेन प्रवृत्तिहेतुत्वात् । न च तस्या बाहुल्यं सम्भावितं किन्तु सम्भावितबाहुल्यकत्वान्निर्वचनलभ्यार्थस्यैव परिग्रह इत्याह निर्वचनेति । नन्वेवमिन्द्राऽदिशब्दानां पुरन्दराऽदौ महायोगरूपपरममुख्यत्वाऽपत्तिर् इन्द्राऽदिशब्दनिर्वचनल-भ्यैश्वर्यादेस्तत्र बाहुल्यादित्यतो नात्र तद्बाहुल्यमात्रं विवक्षितं येनातिप्रसङ्गः स्यात् किन्तु निरवधिकत्वमेव, तच्च नेन्द्रादाविति नोक्तदोष इत्याह निरवधिकत्वमिति ॥ स्वातन्त्र्यमिति । अन्यानपेक्षत्वमित्यर्थः ॥ प्रकृतत्वादिति । ‘इतो हि रूढताऽन्येषामुपजीव्यत्वमत्र ही’त्यादिना भगवति शब्दवृत्तौ प्रवृत्तिनिमित्तनिरवधिकत्ववत् तत्स्वातन्त्र्यस्यापि निमित्तत्वेन प्रस्तुतत्वादित्यर्थः । अन्यतर-मात्रेणेति । निरवधिकत्वस्वातन्त्र्ययोर्मध्ये येनकेनचिदित्यर्थः । यद्यप्यत्र निरवधिकत्वेनैवेतर-व्यावृत्तिसिद्धेरित्येव वक्तव्यं तथाऽपि स्वातन्त्र्यनिरवधिकत्वघटितवक्ष्यमाणलक्षणेऽन्यतरमात्रेणैवेतर-व्यावृत्तिसिद्धेर्नोभयघटितमेकं लक्षणं, किन्तु स्वातन्त्र्यघटितमेकं, निरवधिकत्वघटितमपरमिति, लक्षणद्वयमेवातो न वैयर्थ्यमिति ज्ञापयितुमन्यतरमात्रेणेत्यत्रोक्तमिति ध्येयम् ॥ तन्मात्रेति । इतरव्यावृत्तिमात्रेत्यर्थः । ननु परममुख्यता ज्ञेयेति वक्तव्यं तत्कथं पममुख्यता ज्ञेयमिति भाष्ये निर्देश इत्यत इतिशब्दाध्याहारेण योजयति परमेति ॥ शब्दधर्म इति । वृत्तित्वादिति भावः ॥ तत्कथमिति । प्रवृत्तिनिमित्तधर्मस्य अभिधेयधर्मस्य वा शब्दधर्मेणाभेदाभावादभेदार्थकं, ‘बाहुल्यं परममुख्यते’ति सामानाधिकरण्यं कथमित्यर्थः ॥ निरवधिकमित्यादि । अत्रोक्तरीत्या लक्षणद्वयस्य विवक्षितत्वान्ना-न्यतरवैयर्थ्यमत एव वाशब्दप्रयोग इति ध्येय ॥ या शब्दप्रवृत्तिरिति । यच्छब्दस्य प्रतिपादकत्वमित्यर्थः।

### **परिमल**

भगवतोन्यत्र तिस्त्रो वृत्तय इत्यन्वयमभिप्रेत्य प्रत्येकं त्रित्वमिति भ्रमनिरासायाह गौणीत्यतः परमितिशब्द इति । न्यायविवरणोक्तविभागमाह तत्र परममुख्यवृत्तिर्द्वेधेति । हरितदन्यत्रविद्यमानवृत्तिमध्य इत्यर्थः । ननु लोके योग-रूढि-योगरूढिरूपमुख्यवृत्तित्रयवत् हरावपि महायोगमहारूढिमहायोगरूढिभेदेन त्रैविध्यं कुतो नोक्तम् । न्यायविवरणे, अत्र लक्षणोक्तिप्रस्तावे च कुतस्तल्लक्षणमपि नोक्तमित्यत आह महारूढिस्त्विति ॥ इत्युक्तत्वादिति । आनन्दमयनयान्ते ब्रह्मणि विद्वद्रूढेर्योगं विनाऽभावस्योक्तत्वादित्यर्थः । वृत्तिसामान्यलक्षणं च शब्दस्यार्थप्रतिपादकत्वमिति भावः ॥ महायोगस्वरूपमाहेति । महायोगो द्विविधः । प्रवृत्तिनिमित्तं प्रति स्वातन्त्र्यरूपस् तदाश्रय-त्वरूपश्चेति । तत्र द्वितीयं महायोगस्वरूपमाहेत्यर्थः । आद्यानुक्तौ बीजमग्रे व्यक्तम् ॥ निर्वचनेति । अवयवशक्तिलभ्योऽर्थः । तत्समुदायरूपो यौगिकशब्दप्रवृत्तिहेतुरित्यर्थः । तथा च न रूढिसाङ्कर्यमिति भावः ॥ अत्रेति । महायोगस्वरूपोक्तिप्रस्तावे वक्तव्यम् । तस्यापि महायोगप्रभेदत्वादिति भावः । ननु ‘तेषु तेषु पदार्थेष्वि’त्यादिना प्रवृत्तिहेत्वाश्रयत्वरूपयोग इव स्वातन्त्र्यरूपो योगो न प्रस्तुत इत्यत आह प्रकृतत्वादिति । ‘इतो हि रूढिताऽन्येषामि’त्यनेन प्रकृतत्वादित्यर्थः ॥ अन्यतरेति । निरवधिकतदा-श्रयत्वरूपमहायोगेनैव विष्णुरेव शब्दार्थो नान्य इति समन्वयसूत्रस्थावधारणार्थकतुशब्दव्यावर्त्य-भूतेतरस्य व्यवच्छेदसिद्धेरित्यर्थः । यद्वा ननु महायोगो हि प्रवृत्तिहेतुं प्रति स्वातन्त्र्ये सति निरवधिकतदाश्रयत्वम् । तथाच तादृशमहायोगस्वरूपमाहेत्यवतारितेऽस्मिंश्छ्लोके विशेषणांशोऽपि वाच्य एवेति भावेन शङ्कते यद्यपीति । अन्यतरेतिमहायोगवृत्तिलक्षणशरीरप्रविष्टदलद्वयमध्ये तदाश्र-यत्वदलमात्रेणेतरस्य वृत्त्यन्तरस्य व्यावृत्तिसिद्धेरित्यर्थः । ज्ञेयमित्यस्य नपुंसकताऽनुपपत्ति-निरासायाध्याहारेण योजयति इति ज्ञेयमितीति ॥ शब्दस्यवृत्तिरिति । अर्थप्रतिपादकत्वमित्यर्थः ।

### **यादुपत्यं**

सा योगादेवेति । योगमविहायैवेत्यर्थः ॥ प्रकृतत्वादिति । ‘इतो हि रूढिताऽन्येषामि’त्यादिनेति शेषः ॥ या शब्दस्य प्रवृत्तिरिति । प्रतिपादकत्वमित्यर्थः ।

### **श्रीनिवासतीर्थीया**

प्रकृतत्वादिति । ‘स्वातन्त्र्यं तद्गतत्वं चे’त्यादावित्यर्थः । ननु प्रवृत्तिहेतुमपेक्ष्य शब्दस्य प्रवृत्तिर्महायोग इति लक्षणस्य योगेऽतिव्यप्तिपरिहाराय स्वातन्त्र्येणेति वक्तव्यमिति चेत्तत्राह अन्यतरमात्रेणेति । निरवधिकत्वस्वातन्त्र्ययोरन्यतरमात्रेणेत्यर्थः ।

### **वाक्यार्थरत्नमाला**

मुख्यतादेरेव वृत्तितेति । मुख्यतादिसमकक्ष्यतया तिस्त्रो वृत्तय इति प्रतिपादने मुख्यतादिवद्वृत्तित्रयमात्रसद्भावप्रतिपादनलाभेऽपि मुख्यतादेरेव वृत्तित्वलाभाभावात्तल्लाभा-येतिशब्दं पूरयतीत्यर्थः । एकेनैवेति । प्रवृत्तिहेतोस्तत्र प्रयोगेति च वाक्ययोरन्यतरेणैवेत्यर्थः । द्वितीयेत्यस्याप्यन्यतरेत्यर्थः । अत एव वक्ष्यति । न कस्यापीति । न्यायविवरणानुसारेणेति । रूढिर्योगो रूढियोगो महायोगो महरूढियोगो रूढोपचारो रूढलक्षणोपचारो लक्षणेति न्याय-विवरणानुसारेणेत्यर्थः । भगवदेकप्रसिद्धेति । भगवदेकप्रसिद्धाश्च तदन्यमात्रप्रसिद्धाश्चेति नारायणादयश्च स्तंभादयश्चेति द्वन्द्वद्वयम् । ततस्ते च ते नारायणादिस्तंभादयश्चेति कर्मधारयः । क्रमेणसम्बन्धः । तदनन्तरं ते च ते सकलशब्दाश्चेति कर्मधारयः । एवं सकलेति योज्यम् । एतेन महायोगस्य बहुविषयत्वेन प्राधान्यमुपपादितं भवति । तत्प्रसङ्गादिति । परिग्रहप्रसङ्गादित्यर्थः । तदसिद्धिमिति । योगाविनाभूतत्वासिद्धिमित्यर्थः । तत्प्रसङ्गादित्यत्र तच्छब्देन परिग्रहग्रहः । तस्या इति । ज्योतिरित्यर्थः । नात्र तं बाहुल्यमात्रमिति । मात्रशब्दस्य विधारणार्थत्वात् तद्बाहुल्यं यथा श्रुतमेवात्र न विवक्षितं किंतु निरवधिकत्वमेवेति योजना । इत्येवेति । तस्य मुखत उपादानादिति भावः । वक्ष्यमाणेति । एतद्भाष्यतात्पर्यकथनरूपलक्षण इत्यर्थः । इत्यत्रेति । अत्रान्यतरमात्रेणेतीति योज्यम् । अभिधायकत्वमेव वृत्तिर्नान्येत्याह । यछब्दस्येति । परममुख्यतामहायोगलक्षणेत्यादिमूले तट्टीकायां च महायोगरूढिलक्षणा परममुख्यवृत्तिर् वृत्तेः परममुख्यतेत्यादिप्रयोगाणामपि बहुत्वात्परम-मुख्यतापरममुख्यवृत्तिश्चेत्येतयोः सङ्करेण व्यवहारात्परममुख्यतेत्यादिव्यवहारो युक्त इति ज्ञेयम् ।

