+++
title = "१० विष्णौ अमाङ्गल्यं नास्ति"

+++


## वासुदेवश्रुतिश्चाह नैव विष्णावमङ्गलम्

**विष्णौ अमाङ्गल्यं नास्ति**

***वासुदेवश्रुतिश्चाह नैव विष्णावमङ्गलम्***

### **सुधा**

अत्र श्रुतिसंमतिमप्याह वासुदेवेति ।

## **अनुव्याख्यानम्**

***वासुदेवश्रुतिश्चाह नैव विष्णावमङ्गलम् ॥***

***मङ्गलामङ्गलेऽन्यत्र ततो नामङ्गलं वदेत् ॥***

***स्वातन्त्र्यापेक्षया विष्णौ दोषो नामङ्गलोक्तितः ॥***

आह एतमर्थमिति शेषः । यतो नैव विष्णौ अमङ्गलं दुःखादिकमस्ति । ततो योग्यताविरहेणार्थान्तरप्रतीत्यभावात्स्वातन्त्र्यापेक्षया विष्णावमङ्गलोक्तितो दोषोऽनर्थो नास्ति । तास्माद्दुःख्यादिशब्दा अपि विष्णौ वेदे प्रयुजन्त इति शेषः । अन्यत्र तु राजादौ यतो मङ्गलामङ्गले सम्भवतोऽतो योग्यतासम्भवेनार्थान्तरप्रतिभासनात्पाक्षिकानर्थशङ्कया तत्रामङ्गलं राजा बद्ध इत्यादिकं न वदेदित्यर्थः । एकस्यैव शब्दस्य क्वचिद्दोषप्रत्यायकत्वेनानर्थहेतुत्वं क्वचित्तदभाव इत्येतद्दृष्टान्तेन बोधयति बहुभुक्त्वमिति ।

**अनुव्याख्यानम्**

***बहुभुक्त्वं यथा दोषो नृषु नैव हरौ क्वचित् ॥***

यथा बहुभुग्देवदत्त इत्युक्ते बहुभोगवानिति निन्द्यश्चेति प्रतीयते । अस्वर्ग्यं चातिभोजनमिति स्मृतेः । उभयस्यापि देवदत्ते सम्भवेन योग्यत्वात् । अत एव देवदत्ताद्भीरुणा नैवं प्रयुज्यते । परमेश्वरे तु संसारधर्माणामत्यन्तासम्भवान्न दोषप्रतिभासः । किन्तु सर्वसंहर्तृत्वादिकमेव प्रतीयत इति ।

तत्र तत्प्रयोगः । दार्ष्टान्तिकमाह एवमिति ।

**अनुव्याख्यानम्**

***एवं दुःख्यादिशब्दाश्च स्वातन्त्र्यापेक्षयोदिताः ॥***

***नैव दोषा हरौ***

दोषा दोषहेतवः । प्रथमदृष्टान्तस्यापि दार्ष्टान्तिकमध्याहार्यम् । कथं तर्हि परमेश्वरे दुःखित्वादिवेदनमनर्थहेतुत्वेनोच्यतेऽसन्नेव स भवतीत्यादावित्यत आह तद्गबुध्द्येति ।

**अनुव्याख्यानम्**

*** तद्गबुध्द्योक्ता दोषकारिणः ॥***

***तस्मात्ते दोषशब्दाश्च तत्रैव गुणवाचकाः ॥***

दुःखादीनां तद्गतत्वविक्षयेत्यर्थः । तस्मादिति श्रुतिः स्वोक्तार्थमुपसंहरति । अतोऽव्यक्तादिशब्दवाच्यः परमात्मेति सिद्धम् ॥ १-४-१ ॥

### **शेषवाक्यार्थचन्द्रिका**

अत्रेति । दुःख्यादिशब्दानां ब्रह्मणि दोषानभिधायकतया प्रयोज्यत्वं राजादौ तु तदभिधायकतयाऽप्रयोज्यत्वमिति यदुक्तमत्रेत्यर्थः । तत इत्युक्तत्वाद्यत इत्यस्य लाभं तत इत्यस्यावृत्ति अपेक्षितशेषपूरणं चाभिप्रेत्य योजयति यत इत्यादिना ॥ दृष्टान्तेनेति । तथा च दृष्टान्तोपदर्शनार्थत्वान्नोत्तरवाक्यवैय्यर्थ्यमिति भावः । ननु बहुभुगितिशब्दस्य हरौ यथा न दोषप्रत्यायकत्वमत एव तत्र प्रयोज्यत्वं चेति द्वितीयदृष्टान्तस्यैवं दुःख्यादिशब्दा हरौ न दोषप्रत्यायकास्तत एव तत्र प्रयोज्या इति दार्ष्टान्तिकाभिधानेऽपि बहुभुगितिशब्दस्य देवदत्ते दोष-प्रत्यायकत्वं तत एवाप्रयोज्यत्वं च यथेति प्रथमदृष्टान्तस्य दार्ष्टान्तिकानुक्तेर्न्यूनत्वमित्याशङ्क्यैवं बद्धादि-शब्दा राजादौ दोषप्रत्यायकास्तत एवाप्रयोज्याश्चेति दार्ष्टान्तिकमध्याहार्यमित्याह प्रथमदृष्टान्तस्यापीति ॥ दुखित्वादिवेदनमिति । यद्यपि तैत्तिरीयभाष्येऽसन्नेवेति वाक्यं ‘पञ्चरूपं च तद्ब्रह्म जीवादन्यन्न विद्यते । इति ये तु विजानन्ति तेऽसन्तस्तम आलया’ इत्यादिनैक्यादिज्ञानस्यैवानर्थादि-हेतुताप्रतिपादकतया व्याख्यातम् । न तु परमेश्वरे दुःखित्वादिवेदनस्य, तथाऽपि ‘नासतो विद्यतेऽभावो नाभावो विद्यते सत’ इत्येतद्य्वाख्यानावसरे भावाभावपर्याययोः सदसच्छब्दयोः सुखदुःखादौ प्रयोगप्रदर्शनार्थमाचार्यैर्गीतातात्पर्यनिर्णयेऽस्य वाक्यस्योदाहृतत्वात्तदनुरोधेन तत्रैव ब्रह्म दुःखीति वेद चेत्तर्हि स वेत्ता दुःख्येव भवति ब्रह्म सुखरूपमिति वेद चेत्तर्ह्येनं वेत्तारं सुखिनं विदुरित्येतद्वाक्य-व्याख्यानस्य तदभिमतत्वसिद्धिरित्याशयेनैवमुक्तमिति ध्येयम् । ‘अतो दोषातिदूरत्वादि’त्युप-संहृतत्वा‘त्तस्मात्ते दोषशब्दाश्चे’ति पुनरुपसंहारानर्थक्यमित्यतो नायं भाष्यकारीयोपसंहारः किन्तु वासुदेवश्रुतिश्चाहेति सम्मतितयोदाहृतश्रुतेरेवेति नानर्थक्यमित्याह तस्मादितीति ॥ स्वोक्तमिति । नैव विष्णावमङ्गलमित्यादिना स्वोक्तमित्यर्थः ॥ १-४-१ ॥

### **परिमल**

विष्णौत्विति तुशब्दस्यान्वयेनानुवादोऽन्यत्रत्विति । मूले श्रुतित्वादेव ईदूदेद्द्वि-वचनमिति प्रगृह्य संज्ञानाश्रितेति भावः । उभयस्यापि देवदत्ते सम्भवेनेति । बहुभुक्त्वनिन्द्यत्व-रूपोभयस्येत्यर्थः ॥ दार्ष्टान्तिकमाहेति । बहुभुक्त्वं यथेत्यव्यवधानेनोक्तदृष्टान्तस्य दार्ष्टान्तिकमाह वासुदेवश्रुतिरित्यर्थः ॥ प्रथमदृष्टान्तस्यापीति । राज्ञि बद्धमृतादिशब्दप्रयोगे दोषो यथा एवं हरौ बद्धमृतादिशब्दाः स्वातन्त्र्यापेक्षया प्रयुज्यन्ते चेन्न दोष इत्येतदध्याहार्यमित्यर्थः । यद्वा बहुभुक्त्वमित्यादिदृष्टान्तद्वयम् । बहुभुक्त्वं यथा नृषु दोषस्तथा राज्ञि बद्धादिशब्दप्रयोगो दोष इति दार्ष्टान्तिकमध्याहार्यमित्यर्थः । हरौ यथा न दोष इति द्वितीयदृष्टान्तस्यैवमित्यादिदार्ष्टान्तिकमित्यर्थः ॥ दुःखित्वादीति । ‘असद्ब्रह्मेति चेद्वेद’ इत्यादिनोक्त दुःखित्वादिवेदनमित्यर्थः । ‘जीवान्यद् ब्रह्म असत्’ = ‘दुःखिजीवात्मकमेव ब्रह्म’ इति वेदनस्य दुःखित्ववेदनरूपत्वादिति भावः । ‘अतो दोषातिदूरत्वात्’ इति भाष्यकृतोपसंहृतत्वादाह श्रुतिः स्वोक्तार्थमिति । अधिकरणार्थमुपसंहरति

अत इति ॥ १-४- १ ॥

### **यादुपत्यम्**

मङ्गलामङ्गलेऽन्यत्रेति मूले ईदूदेद्द्विवचनमिति प्रगृह्यसंज्ञाभावश् छान्दसः । मणीवादित्वेन प्रकृतिभावनिषेध इति वा ज्ञातव्यम् । दार्ष्टान्तिकमाहेति । नैव हरौ क्वचिदित्यनेनोक्तस्य द्वितीयदृष्टान्तस्य दार्ष्टान्तिकमाहेत्यर्थः ॥ प्रथमदृष्टान्तस्येति । ‘बहुभुक्त्वं यथा दोषो नृष्वि’त्यनेनोक्तस्य प्रथमदृष्टान्तस्याप्येदं बद्ध इत्यादिकं राज्ञि दोषप्रतीतिजनकमतो न तत्र प्रयोगार्हमिति दार्ष्टान्तिकमध्याहार्यमित्यर्थः ॥ दुःखित्वादिवेदनमिति । यद्यपि तैत्तिरीयभाष्येऽसन्नेवेति वाक्यं ‘पञ्चरूपं च तद्बह्म जीवादन्यन्न विद्यते । इति ये तु विजानन्ति तेऽसन्तस्तम आलयाः’ इति ऐक्यज्ञानस्यैवानर्थहेतुताप्रतिपादकतया व्याख्यातं न परमेश्वरे दुःखित्वादिवेदनस्यानर्थहेतुता-प्रतिपादकतया । तथाऽपि ‘नासतो विद्यतोऽभावो नाभावो विद्यते सतः’ इत्येतव्द्याख्यावसरे भावाभावशब्दपर्यायसदसच्छब्दयोः सुखदुःखादौ प्रयोगप्रदर्शनार्थमाचार्यैर्गीतातात्पर्ये अस्य वाक्यस्य गृहीतत्वाद्ब्रह्म दुःखीति वेद चेत्तर्हि स वेत्ता दुःख्येव भवतीत्यप्येतद्वाक्यस्यार्थो वर्णनीय इत्याशयेनैवमुक्तमित्यवधेयम् ॥ १-४-१ ॥

श्रीनिवासतीर्थीयम्— इत्यादाविति । ‘सद्भाववाचिनः शब्दाः सर्वे ते सुखवाचकाः’ इति वचनेन सच्छब्दस्य सुखवाचित्वेनासच्छब्दस्य दुःखवाचित्वाद्ब्रह्मासद् दुःखीति वेद चेत्स्वयमपि दुःखी भवतीत्यर्थः ॥ १-४-१ ॥

### **वाक्यार्थरत्नमाला**

दुःखित्वादिवेदनस्येति । अनर्थहेतुतेत्यादेरत्रापि सम्बन्धः । तत्रैव गीतातात्पर्यनिर्णय एव । तदभिमतत्वेति । भाष्यकाराभिमतत्वेत्यर्थः ॥

॥ इति आनुमानिकाधिकरणम् ॥





