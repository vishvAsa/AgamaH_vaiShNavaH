+++
title = "०३ स्वातन्त्र्यतद्गतत्वयोर्मध्ये स्वातन्त्र्यमेव मुख्यम्"

+++


## स्वातन्त्र्यं तत्र मुख्यं स्यात्

**स्वातन्त्र्यतद्गतत्वयोर्मध्ये स्वातन्त्र्यमेव मुख्यम्**

***स्वातन्त्र्यं तत्र मुख्यं स्यात्***

### **सुधा**

अस्तु स्वातन्त्र्यमपि शब्दप्रवृत्तिनिमित्तम् । किं त्वमुख्यमेव । तत्र प्रयोगस्या-प्रचुरत्वात् । प्रयोगप्राचुर्यात्तद्गतत्वमेव मुख्यम् । तथा च दुःख्यादिशब्दानां जीवादिष्वेव मुख्यत्वाद्ब्रह्मण्यमुख्यत्वात् ‘तत्तु समन्वयादि’त्यनुपपन्नमित्यत आह स्वातन्त्र्यमिति ॥

## **अनुव्याख्यानम्**

***स्वातन्त्र्यं तत्र मुख्यं स्यात्***

तत्र स्वातन्त्र्यतद्गतत्वयोर्मध्ये स्वातन्त्र्यमेव मुख्यं = शब्दप्रवृत्तिनिमित्तं स्यात् । न तु तद्गतत्वमित्यर्थः ।

### **शेषवाक्यार्थचन्द्रिका**

ननु स्वातन्त्र्यस्य प्रवृत्तिनिमित्तत्वव्युत्पादनमात्रेण दुःख्यादिशब्दानां भगवति वृत्तेः समर्थनात् तद्गतत्वापेक्षया स्वातन्त्र्यस्य मुख्यत्वसमर्थनपरोत्तरवाक्यवैय्यर्थ्यम् । न च तद्गतत्वस्य स्वातन्त्र्यापेक्षया मुख्यत्वाद् दुःख्यादिशब्दानां जीवे मुख्यत्वमीश्वरे त्वमुख्यत्वमिति शङ्कापरिहारार्थं तदिति वाच्यम् । अनुशासनप्रयोगयोरुभयत्र तौल्यव्युत्पादनेन तदमुख्यत्वशङ्काया निर्बीजत्वात् तद्गतत्वापेक्षया स्वातन्त्रस्यामुख्यत्वेऽप्यनिष्टाभावेन तस्याः सिद्धान्तिनाऽपरिहार्यत्वाद् इत्यतो बीजोपपादनेन तद्गतत्वस्य मुख्यत्वशङ्कोपपादनपूर्वकं तदपरिहारे सिद्धान्तिनोऽनिष्टं दर्शयन् उक्तशङ्कापरिहारकतया तद्वाक्यं योजयितुं तां शङ्कामुत्थापयति अस्त्विति ॥ तत्रेति । बन्धादिस्वामित्वेऽति बद्धादिशब्दाप्रयोगादिति भावः । प्रयोगप्राचुर्यादिति । यद्यपि धनादिवाहके धनीत्यादिशब्दप्रयोगाभावान्न तद्गतत्वेऽपि प्रयोगप्राचुर्यमित्यपि वक्तुं शक्यम् । तथाऽपि रूपी दण्डीत्यादौ तद्गतत्वं निमित्तम् । धनी गृहीत्यादौ तु स्वातन्त्र्यमित्यभिप्रेत्येदमुक्तम् ।

### **वाक्यार्थरत्नमाला**

अपरिहार्यत्वाच्चेत्यत इति पाठः स्वरसः । अपरिहार्यत्वादित्येव पाठेऽपि चशब्दार्थघटित एवार्थः । अत एव बीजोपपादनेनेत्याद्युक्तरवाक्ये शङ्कोपपादनपूर्वकं तदपरिहारे सिद्धान्तिनोऽनिष्टमिति समुच्चित इति ज्ञेयम् ।





