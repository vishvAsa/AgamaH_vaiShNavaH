+++
title = "०८ शब्दप्रवृत्तौ तद्गतत्वादपि स्वातन्त्र्यं मुख्यं कारणम्"

+++


## गुणास्तु तादृश यत्र प्रयुज्यन्तेऽखिला अपि

**शब्दप्रवृत्तौ तद्गतत्वादपि स्वातन्त्र्यं मुख्यं कारणम्**

***गुणास्तु तादृश यत्र प्रयुज्यन्तेऽखिला अपि***

### **सुधा**

नन्वस्ति तावद् राजा बद्ध इत्यादिप्रयोगाभावः । स तु स्वाम्यस्याकारणत्वान्न भवति । किं तूक्तसंशयप्रतिबन्धादिति कुतो निश्चेयम् । न च वाच्यं मा भूदयं निश्चयः । प्रयोगा-भावस्यान्यथासिद्धिशङ्गाऽपि तर्कानुमाने शक्नोति दूषयितुमिति । वादिनोऽपि निश्चयस्या-वश्यकत्वात् । अन्यथा स्वातन्त्र्यनिमित्तकसमन्वयानवधारणापातादित्यत आह गुणास्त्विति ।

## **अनुव्याख्यानम्**

***गुणास्तु तादृश यत्र प्रयुज्यन्तेऽखिला अपि ।***

तादृशाः = स्वाभ्यनिमित्तकाः शब्दाः । तत्र = तर्हि । ते अखिला अपि प्रयुज्यन्ते । यथा जितं राज्ञेत्यादयः । प्राप्ताप्राप्तविवेकेनानर्थशङ्कैव प्रयोगाभावकारणम्, न तु स्वातन्त्र्य-स्यानिमित्तत्वमिति निश्चीयत इति भावः । अत एवोक्तमखिला अपीति ॥ न चायं नियमोऽस्ति । निमित्तसद्भावे प्रयोगो भवतीति । अनन्तानां हि शब्दानां लक्षणानि व्याकरणकारैरुक्तानि । न च तेषां प्रयोगो दृश्यत इति स्फुटत्वान्नोक्तम् । तदेवं स्वातन्त्र्यस्य शब्दप्रवृत्तिहेतुत्वं मुख्यत्वं च सिद्धमित्याह पूज्येष्विति ।

**अनुव्याख्यानम्**

पूज्येष्वेव विशेषेण स्वातन्त्र्यं मुख्यकारणम् ॥

यतः पूज्येषु = स्वामिषु जयिप्रभृतयः शब्दाः प्रयुज्यन्ते । तेन ज्ञायते स्वातन्त्र्यं शब्दप्रवृत्तिकारणमिति । यतश्च पूज्येष्वेव विशेषेण = प्राचुर्येण प्रयुज्यन्ते न भृत्येषु । तेन निश्चीयते स्वातन्त्र्यं शब्दप्रवृत्तौ तद्गतत्वादपि मुख्यं कारणमिति ।

### **शेषवाक्यार्थचन्द्रिका**

ननु च प्रतिबन्धकोक्त्या बद्धादिशब्दप्रयोगाभावस्य राज्ञि सिद्धेर्गुणा इत्याद्युत्तरवाक्यमनर्थकम् । न च तथा प्रयोगाभावः संशयरूपप्रतिबन्धकप्रयुक्त एव न तु स्वाम्यस्याकारणत्वनिबन्धन इति निश्चयार्थं तदिति वाच्यम् । तन्निश्चयस्याप्यनर्थकत्वात् । न च प्रयोगाभावस्यान्यथासिद्धिनिश्चयेन परकीयतर्कानुमाननिरासार्थतया तस्यावश्यकत्वमिति वाच्यम् । प्रयोगाभावस्यान्यथासिद्धिशङ्कयाऽपि परकीयतर्कानुमानदूषणसम्भवेन तन्निश्चयस्याप्यनपेक्षितत्वादि-त्यतस्तावता परकीयतर्कादेर्दूषणसम्भवेऽपि तन्निश्चयाभावे समन्वयानवधारणप्रसक्त्या तदवधारणो-पयोगितयोक्तनिश्चयस्यावश्यकतया तदुपपादकतयोत्तरवाक्यस्यार्थवत्त्वादिति भावेन तां शङ्कामुत्थापयति नन्वस्तीत्यादिना । विवक्षितनिश्चयोपपदाकतया दुर्गमार्थत्वाद्वाक्यं व्याचष्टे तादृश इत्यादि । ननु शुभाभिधायिनामस्तु प्रयोगस्तथाऽपि बद्धादिशब्दप्रयोगस्य कथमुक्तसंशयप्रतिबन्धनिबन्धनत्वनिश्चय इत्यत आह प्राप्तेति । प्राप्तिः = प्राप्तम्, अप्राप्तिरप्राप्तमिति भावे क्तप्रत्ययः । प्राप्त्यप्राप्तिनिमित्तको विवेकः प्राप्ताप्राप्तविवेकः । अयं भावः । सत्यपि स्वातन्त्र्ये तन्निमित्तकबद्धादिशब्दप्रयोगाभावस्य संशयनिमित्तकानर्थप्राप्तावेव सत्त्वात्तन्निमित्तकानर्थाप्राप्तौ च प्रयोगाभावस्याप्यभावादन्वयव्यतिरेकाभ्यां बद्धादिशब्दप्रयोगे शङ्कानिमित्तकानर्थप्राप्तेः प्रतिबन्धकत्वनिश्चयः । न तु स्वातन्त्र्यस्यानिमित्तत्वं तदनुसारेण मन्तव्यम् । अन्यथा शङ्कानिमित्तकानर्थप्राप्त्यभावस्थलेऽपि प्रयोगाभावापत्तेः । अत एव वन्हौ सत्यपि जायमानस्य दाहाभावस्य मणिसद्भावदशायामेव जायमानत्वात्तदभावे चाभावादन्वय-व्यतिरेकाभ्यां दाहं प्रति मणेः प्रतिबन्धकत्वनिश्चयो न तु वह्नेरकारणत्वनिश्चयः । अन्यथोक्तरीत्या तत्रापि दाहं प्रति वन्हेः कारणत्वे, मणिसमवधानेऽपि तदापत्त्या, तदभावेन तस्य तत्राकारणत्वा-पत्तेरिति द्रष्टव्यम् । नत्विति । अन्यथा शुभाभिधायिनां यो नियमेन प्रयोगोऽस्ति सोऽपि न स्यादिति भावः ॥ अत एवेति । यतोऽनर्थशङ्कैव प्रयोगाभावकारणं न तु स्वातन्त्र्यस्यानिमित्तत्वमत एवेत्यर्थः ।

ननु निमित्तस्यामुख्यप्रयोगाविनाभावाभाववत्, वक्ष्यमाणरीत्याऽनेकत्र व्यभिचारेण मुख्यप्रयोगा-विनाभावस्याप्यभवेन प्रयोगे सति निमित्तानुसरणं न तु निमित्तमस्तीति प्रयोग इति न्यायस्य मुख्यामुख्यप्रयोगविषयतयोक्तरीत्याऽमुख्यमात्रप्रयोगविषयत्वासम्भवेन न्यायविरुद्धतयैव बद्धादिशब्दा-प्रयोगस्य समर्थयितुं शक्यत्वेन संशयस्य प्रतिबन्धकत्वाश्रयेण निमित्तस्य मुख्यप्रयोगाविनाभावेऽपि बद्धादिशब्दप्रयोगाभावस्य समर्थनमनुचितं भाष्यकाराणामित्यतोऽस्य प्रकारस्य स्फुटतया शिष्यैवेव ज्ञातुं शक्यत्वात्तमुपेक्ष्य निमित्तस्य मुख्यप्रयोगाविनाभावं चाङ्गीकृत्याभ्युच्चयेन संशयस्य प्रतिबन्धक-त्वाश्रयणेन प्रयोगाभावस्य समर्थनं भाष्यकाराणामुपपन्नमित्याशयेन निमित्तस्य मुख्यप्रयोगाविनाभावं निराकरोति न चेति । नापीत्यर्थः । धेनुशब्दप्रवृत्तिनिमित्तस्य धेट इच्चेति व्याकरणोक्तस्य धानकर्मत्वस्य महिष्यादौ, उदञ्चनकारशब्दप्रवृत्तिनिमित्तस्य कुलाले च सत्त्वेऽपि, महिष्यादौ कुलालादौ च धेनुशब्दस्योदञ्चनकार शब्दस्य चाप्रयोगेन तत्र व्यचिचार इति भावः । तथा च राज्ञि सत्यपि निमित्ते बद्धादिशब्दाप्रयोगो युज्यत इति शेषः । युक्त्यन्तरेणाप्यप्रयोगमुपपादयति अनन्तानां हीति । अतित्वाकमतित्वया अतिमाकमतिमया इत्यादीनामित्यर्थः ॥ लक्षणनीति = प्रकृतिप्रत्ययविभाग-कल्पनया प्रवृत्तिनिमित्तानीत्यर्थः । न चेति । त्वामतिक्रान्तनां मामतिक्रान्तानामित्याद्यर्थेऽति-त्वाकमतित्वया अतिमाकमतिमया इत्यादेरप्रयोगादित्यर्थः । तथा च तद्वद्बद्धादिशब्दानामप्यप्रयोगो युक्त एवेति भावः । न च तेषामप्रयोगेऽपि व्याकरणस्मृत्या व्युत्पादितत्वात्प्रयोगयोग्यताऽस्त्येवेति वाच्यम् । तता सतीहापि यदधीनो गुणो यस्येत्यदिस्मृत्या व्युत्पादितत्वाद्राज्ञि बद्धादिशब्दप्रयोगयोग्यतायाः सत्त्वेनेष्टापादनप्रसङ्गात् । स्वातन्त्र्यस्य शब्दप्रवृत्तौ हेतुत्वमुख्यत्वयोरुक्तत्वात्पुनस्तदभिदानम-नर्थकमित्यतः ‘स्वातन्त्र्यं तद्गतत्वं चे’त्यादि प्रतिज्ञातप्रमेयद्वयोपसंहाररूपत्वान्नानर्थक्य-मित्याशयेनोत्तरवाक्यं योजयति तदेवमिति । प्रमेयद्वयोपसंहाररूपत्वघटनायापेक्षिताध्याहारेण वाक्यं योजयति यत इत्यादिना ।

### **परिमल**

तर्कानुमाने इति । यदि स्वाम्यं प्रवृत्तिनिमित्तं स्यात्तर्हि राज्ञि बद्ध इत्यादिप्रयोगः स्यादिति प्रागुक्ततर्कं, न स्वाम्यं शब्दप्रवृत्तिनिमित्तं तस्य राज्ञि बद्धादिशब्दप्रयोगाहेतुत्वादिति तर्कस्य विपर्ययपर्यवसानेन लब्धमनुमानं च दूषयितुं शक्नोतीतिसिद्धान्तिना न वाच्यमित्यर्थः । वादिनोऽपि सिद्धान्तिनोऽपि । समन्वयेति शक्तितात्पर्येत्यर्थः । यत्रेति श्रवणात्तत्रेत्यध्याहृत्यार्थमाह तत्र तर्हीति । नन्वस्ति तावदित्यादिना कृतचोद्यस्य किमुत्तरमनेन लब्धमित्यतो भावमाह प्राप्ताप्राप्तेति । राज्ञि बद्धादिशब्दप्रयोगे प्रयोजकभेदं प्राप्तमिदमप्राप्तमिति विमर्शेनेत्यर्थः । स्वाम्येन निमित्तेन शब्दाप्रयोगे प्रतिबन्ध एव प्रयोजकतया प्राप्तः न तु स्वाम्यस्य शब्दप्रवृत्तिनिमित्तत्वं प्रतिबन्धाभावे शब्दप्रयोगदर्शनात् । अन्यथा = स्वाम्यस्य शब्दप्रवृत्त्यनिमित्तत्वस्यैव दोषवाचिशब्दाप्रयोगप्रयोजकत्वे, गुणवाचिशब्दप्रयोगोऽपि न स्यात् । अस्ति च सस् तेन ज्ञायते प्रतिबन्धकरूपानर्थशङ्कैवाप्रयोगे कारणं न त्वन्यदिति निश्चीयत इत्यर्थः । यदपि मुख्यप्रयोगे तु निमित्तं सामग्रीति निमित्ते सति स्यादेवावश्यं प्रयोग इति प्रागुक्तं यदपि सन्न्यायरत्नावल्युक्तस्य खण्डनं तदुभयमसदिति भावेनाह न चायं नियमोऽस्तीति ॥ न च तेषां प्रयोगे दृश्यत इति । एतच्च विवृतं चन्द्रिकायाम् ‘धेनुशब्दप्रवृत्तिनिमित्तस्य धेट इच्चेति व्याकरणोक्तस्य धानकर्मत्वस्य महिब्यादौ सत्वेऽपि तत्र तदप्रयोगः । यथा च निमित्ते सत्यपि कुलाले कुम्भकारशब्दस्येवोदञ्चनकारादिशब्दानामप्रयोगस् तथा राज्ञि सत्यपि निमित्ते बद्धादिशब्दाप्रयोगोऽस्तु । किं च त्वामतिक्रान्तानामित्याद्यर्थेऽतित्वाकम् अतित्वयेत्यादयः मामतिक्रान्तानामित्याद्यर्ते अतिमाकमतिमयेत्यादयश्च लक्षणतो व्युत्पादिताः । न च तेषां प्रयोगोऽस्ति तद्वदिहाप्यस्तु’ इत्यादिग्रन्थेन ॥ तदेवमिति । ‘कुतो राज्ञि जयोन्यथा’ इति ‘न हि भृत्यस्ये’त्यादिना चोक्तप्रकारेणेत्यर्थः ।

### **यादुपत्यम्**

प्राप्ताप्राप्तेति । स्वाम्यनिमित्तकत्वाविशेषेऽपि शुभाभिधायिनामेव सर्वेषां प्राप्तिरस्ति । अशुभाभिधायिनामप्राप्तिश्च । तयोर्विवेकेन विलक्षणकारणजन्यत्वविमर्शेत्यर्थः । न तु स्वातन्त्र्यस्येति । तथात्वे शुभाभिधायिनां यो नियमेन प्रयोगः सोऽपि न स्यादिति भावः । यदुक्तममुख्यप्रयोगविषयत्वादस्येत्यादिना प्रवृत्तिनिमित्तसद्भावे मुख्यप्रयोगस्यावश्यकत्वमिति तत्रापि व्यभिचारं स्वयमाह ॥ न चायं नियम इति । चशब्दोऽप्यर्थः । प्रयोगो = मुख्यप्रयोगः ॥ लक्षणानीति । प्रकृतिप्रत्ययविभागेन प्रवृत्तिनिमित्तानीत्यर्थः ॥ न च तेषामिति । अतित्वाकम् अतित्वया अतिमाकम् अतिमेत्येवमादीनामित्यर्थः ।

### **श्रीनिवासतीर्थीया**

तर्कानुमान इति । यदि स्वाम्यं प्रवृत्तिनिमित्तं स्यात्तदा बद्ध इत्यादिप्रयोगः स्यात् । न भवति च प्रयोगस्तस्मात्स्वाम्यं न प्रवृत्तिनिमित्तम् । प्रवृत्तिनिमित्तत्वेऽपि प्रयोगाभावस्योक्तसंशयेनान्यथासिद्वत्वान्न तर्कः युक्तः । तथा स्वाम्यं न प्रवृत्तिनिमित्तं प्रयोगाभावादि-त्यनुमानमप्युक्तरीत्याऽन्यथासिद्धत्वादयुक्तमित्यर्थः । कुतो न वाच्यमित्यत आह वादिनोऽपीति । स्वातन्त्र्यस्य निमित्ततां प्रतिपादयितुः सिद्धान्तिन इत्यर्थः ॥ निश्चयस्येति । प्रयोगाभावः स्वातन्त्र्यस्याकारणत्वान्न भवति किन्तु संशयप्रतिबन्धादेवेति स्वातन्त्र्यस्य दुःख्यादिशब्बप्रवृत्ति- निमित्ततानिश्चयस्येत्यर्थः । माऽस्तु ममापि तन्निश्चय इत्यत आह अन्यथेति । स्वातन्त्र्यस्य प्रवृत्तिनिमित्ततानिश्चयादिनेत्यर्थः । यदुक्तं पूर्वपक्षिणा मुख्यप्रयोगे तु निमित्तमेव सामग्रीति तद्दूषयति न चायमिति । यतश्चेत्यनेन मुख्यत्वसिद्ध्युपसंहार इति ज्ञेयम् । शङ्कते सत्यपीति । प्रयोगाभावः कुतो न भवेत्, किन्तु भवेदेव । प्रयोगाभावः कुतः । संशयनिमित्तकराजतत्पुषाप्रीतिरूपप्रतिबन्धकस्य सत्वादिति शेषः ॥ निमित्तेति । प्रयोगे स्वाम्यरूपनिमित्तेत्यर्थः ॥

### **वाक्यार्थरत्नमाला**

स्थलेपि प्रयोगाभावापत्तेरिति । दुर्बलैरतिप्रबलसन्निधौ तथा प्रयोगकरणादिति भावः । इति द्रष्टव्यमित्यत्र द्रष्टव्यमित्यधिकं लेखकागतम् । प्रयोगाविनाभावा-भाववदिति । राज्ञि बद्धादिप्रयोगाभावादिति भावः । अनेकत्रेति । धेन्वादिशब्दानां महिष्यादौ मुख्यप्रयोगभावादिति भावः । मुख्यामुख्येति । अविशेषेणाभयविषयतयेत्यर्थः । उक्तरीत्येति । अमुख्यप्रयोगविषयत्वादस्य न्यायस्येति पूर्वशङ्कितरीत्येत्यर्थः ॥ निमित्तस्य मुख्येति । अत्राविना-भावेऽपीत्यस्याविनाभावमङ्गीकृत्यापीत्यर्थः । तथैवोत्तरत्र वक्ष्यति । ततश्च तमङ्गीकृत्यासंशयस्य प्रतिबन्धकत्वाश्रयणेन कृतं यद्बद्धादिशब्दप्रयोगाभावसमर्थनं तदनुचितमिति योजना । चन्द्रिकोक्तरीत्या सत्यपि निमित्ते मुख्यप्रयोगाभावोदाहरणानि ज्ञेयानीत्याशयेनोपलक्षणया स्वयमुदाहरणद्वयं दर्शयति ॥ धेनुशब्देति । धेट इच्चेति व्याकरणेतिपाठः । धेट इति सूत्रे दाभाभ्यां नुरिति सूत्रान्नुरित्यनुवृत्तेर्धेट् पान इत्यस्माद्धातोर्नुप्रत्ययो भवति । इश्चान्तादेश इति प्रतिपादितम् । इश्चेतिपाठे इडागम इत्यर्थस्यायोगादिडादेश इत्यर्थकतया व्याख्याने कर्तव्येऽनुबन्धवैयर्थ्यम् । उणादिवृत्यादौ धेट इच्चेति तपरस्यपाठस्य दर्शनात् । धापृवस्य ज्यतिभ्यो न इति नप्रत्ययानुवृत्तौ धेट इच्चेति विहितनप्रत्ययांता धेनः समुद्रे नद्यां च धेनेति । धेना नद्यां नदे पुमानिति विश्वोक्तिमेदिन्युक्ता वाक्नामसु धेनाजिगातीत्यादिवेदप्रयोगविषयाश्च धेनादिशब्दा इति सूत्रान्तरमर्थान्तरपरमिति ज्ञेयम् । चन्द्रिकायामपि धेट इच्चेति तपरो वा इश्चेति सविसर्गो वा पाठः । ततश्च धेटः धयंति तामित्यर्थे नुप्रत्यये च आदेरुपदेशेऽशितीति प्राप्तत्वनिवृत्यर्थमिकारे चान्तादेशसार्वधातुकेति सूत्रेणार्धधातुके परतो गुणे धेनुरिति सिध्यति । अत्र च पानकर्मत्वं क्षीरस्येव न गोर्मुख्यं तथापि क्षीरद्वारेणामुख्यस्य तस्य विवक्षया धात्वर्थकर्मता गवि योज्येति प्रतीयते । वदन्ति च तथाऽभियुक्ता इति ज्ञेयम् ।

उणादीनामध्युत्पन्नप्रातिपदिकता परिभाषाया अपि अतः कृकमिकंसकुम्भपा कुशाकर्णिष्व-नव्यस्येत्यष्टमीय सूत्रे कमीत्यनेनैव कंसग्रहणसिद्धौ पुनः कंसग्रहणाद् अन्यत्रापि तत्तज्ज्ञापकबलेन सिद्धोणादिप्रत्ययान्तानां रूढत्वेन रूढैव महिष्यादावप्रयोगोपपत्या न व्यभिचार इत्यरुचेरुदाहर-णान्तरमाह । उदंचनेति । प्रवृत्तिनिमित्तस्य उदंचनकर्तृत्वरूपस्येत्यर्थः । अत्र चोपलक्षणया शब्दान्तरमपि ग्राह्यम् । उदंचनकारादीति चन्द्रिकानुसारात् । कुलाल इत्यत्रापि तथैव । अत एव कुलालादाविति वक्ष्यतीति ज्ञेयम् ॥ इत्याद्यर्थ इति । आदिपदेन त्वामतिक्रान्तो मामतिक्रान्त इत्यादेर्ग्रहणम् । यथायोग्यं क्रमः । एतत् क्रियाव्याख्यानेषु स्पष्टम् । शेष्यनुसारेण त्वाकं माकं त्वायांमायां त्वयां मयां युष्मयामस्मयां युष्मामस्मामित्यादिकं चादिपदेनोभयत्र ग्राह्यम् । सर्वविभक्तिगताप्रसिद्धं प्रयोगोपलक्षणमिदं तस्याप्यादिपदेन संग्रह इत्यप्याहुर् व्याकरणस्मृत्येति । वाक्यं योजयति । तदेवमितीति ॥ द्वेधेति पूरणीयम् ।

