+++
title = "०१ ॐ ज्योतिश्चरणाभिधानात् ॐ"

+++


## ॐ ज्योतिश्चरणाभिधानात् ॐ

**अथ ज्योतिरधिकरणम्**

**ॐ ज्योतिश्चरणाभिधानात् ॐ**

**ब्र.सू.— ॐ ज्योतिश्चरणाभिधानात् ॐ ॥**

### **सुधा**

ज्योतिश्चरणाभिधानादित्यत्राधिकाशङ्का भाष्य एव दर्शिता । यदाहाग्निसूक्तत्वादिति ॥

### **शेषवाक्यार्थचन्द्रिका**

ॐ ज्योतिश्चरणाभिधानात् ॐ ॥ ननु कर्णादिविदूरत्वरूपनिरवकाश- विष्णुलिङ्गबलात्, अग्न्यादिश्रुतेर्जडपरत्वे आकाशधिकरणन्यायेन, देवतापरत्वे चान्तरधिकरणन्यायेन, ब्रह्मपरत्वान्न सावकाशग्निश्रुत्या ज्योतिषोऽग्नित्वेन पूर्वपक्ष इति पूर्वाधिरणेष्विवात्राप्यधिकाशङ्कयैव सूत्रारम्भो वर्णनीयस्तत्कुतोऽत्राभ्यधिकाशङ्काया अप्रदर्शनमित्यतो भाष्य एव तत्प्रदर्शनादत्राप्रदर्शन-मित्याशयेनाह ज्योतिश्चरणाभिधानादित्यत्रेत्यादि । तत्कथमवगम्यत इत्यत आह यदाहेति । भाष्यकार इति शेषः । तद्वाक्यमुदाहरति अग्निसूक्तत्वादितीति । यद्यप्यत्र तत्तत्सूक्तस्थानामग्न्यादिश्रुतीनां विष्णौ सावकाशत्वे सूक्तानामपि विष्णौ सावकाशत्वमेवेति न सावकाशप्रकरणानुगृहीतश्रुत्याऽपि पूर्वपक्षोदयो युक्त । न चैवं सर्वसूक्तानां विष्णुसूक्तत्वेनेदमग्निसूक्तमिदं वायुसूक्तमित्यध्यापकप्रसिद्धेरयोगात्सूक्तं निरवकाशमिति युक्तः सूक्तानुगृहीतश्रुत्यक्तया पूर्वपक्षोदय इति वाच्यम् । सर्वसूक्तानां वैष्णवत्वेऽपीद-मग्निसूक्तमिदं त्वन्यदिति व्यवस्थाया अभिव्यक्तेरिति वक्ष्यमाणरीत्योपपन्नत्वेन तन्निरवकाशत्वायोगात् । तथा च सावकाशसूक्तस्य निरवकाशविष्णुलिङ्गैः सुतरां बाधान्न तदवष्टम्भेन पूर्वपक्षोदय इति नेय-मभ्यधिकाशङ्का सम्भवति । तथापि वक्ष्यमाणन्यायेनेदमग्निसूक्तमिदं वायुसूक्तमित्यादिव्यवस्थायाः सम्भवेऽपीदमग्निसूक्तं न तु विष्णुसूक्तमित्यध्यापकप्रसिद्धेरयोगात्सूक्तं निरवकाशमिति युक्तस्तेन निरवकाशलिङ्गबाधया पूर्वपक्षोदयः । निरवकाशत्वमात्रप्रयुक्तस्य लिङ्गगतस्य प्राबल्यस्य श्रुतिगता-न्निरवकाशसूक्तसाहित्यश्रुतित्वोभयप्रयुक्तप्राबल्याद् दुर्बलत्वात् । न च लिङ्गस्य बहुत्वप्रयुक्तस्यापि प्राबल्यस्य सत्त्वेन साम्यमेवेति कथमवधारणमिति वाच्यम् । तत्प्रयुक्तप्राबल्यस्य श्रुतित्वरूपस्वभाव-प्रयुक्तप्राबल्याद् दुर्बलत्वात् । तस्मान्निरवकाशलिङ्गेन सूक्तानुगृहीताग्न्यादिश्रुतिबाधः । अन्तरधिकरण-स्थेन्द्राग्न्यादिश्रुतिस्तु न सूक्तानुगृहीतेति युक्तो निरवकाशलिङ्गैस्तद्बाध इति चन्द्रिकोक्तरीत्याऽभ्यधिका-शङ्काप्रकारोऽत्र द्रष्टव्यः । विशेषस्तु चन्द्रिकायां द्रष्टव्यः ॥ १-१-१० ॥

### **वाक्यार्थरत्नमाला**

ॐ ज्योतिश्चरणाभिधानात् ॐ ॥ ज्योतिश्चरणेतिसूत्रीय चन्द्रिकायामेतेन ज्योतिःशब्दाग्निशब्दौ देवतापरौ चेदित्यादिना शङ्कितपूर्वपक्षानुदयं हृदि निधाय तत्रत्योपक्रमानुसारेण मूलमवतारयति । ननु करणादीति । बलादित्यस्य ब्रह्मपरत्वादित्युत्तरेण सम्बन्धः । अग्न्यादिश्रुतेर्ब्रह्म-परत्वादिति लभ्यते । तदुपपादनमग्न्यादिश्रुतेर्जडेत्यादि । पूर्वपक्ष इतीति । पूर्वपक्षो युक्त इत्यतः पूर्वेण गतार्थमेतत्सूत्रमित्याशङ्कापरिहारायेत्यर्थः । तत्तत्सूक्तस्थाग्न्यादिश्रुतीनामित्यादितदुत्तरचन्द्रिकानुसारेण पूर्वपक्षानुदयमाशङ्कते । यद्यपीति । एवं च तत्रेत्थं पूर्वपक्षः यद्यपि पूर्वाधिकरणन्यायेनेत्यादि**सुधा**भि-प्रायकथनानुसारेणाभ्यधिकाशङ्कां च हृदि निधाय पूर्वपक्षोदयार्थमधिकाशङ्कां च दर्शयति । तथापि वक्ष्यमाणेत्यादिना । विशेषस्त्विति । एवं चात्रेत्यादिनोक्तभेदोपपादनादिस्वरूपमित्यर्थः॥१-१-१०॥

