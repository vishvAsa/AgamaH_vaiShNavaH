+++
title = "०१ व्यावहारिकसत्यस्य साधकत्वभङ्गः"

+++


## व्यवहारसतश्चापि साधकत्वं तु पूर्ववत्

**व्यावहारिकसत्यस्य साधकत्वभङ्गः**

## **अनुव्याख्यानम्**

***व्यवहारसतश्चापि साधकत्वं तु पूर्ववत् ॥***

### **सुधा**

स्यादेतदेवम् । यदि नेहनानेत्यादिबलेनात्माऽतिरिक्तस्य सर्वस्यासत्त्वमभ्युप-गच्छामः । न चैवं किं नाम व्यावहारिकी सत्ताऽभ्युपगम्यत एव । तथा च सर्वान्तःपातिनो व्यवहारसतः प्रमाणादेः साधकत्वसम्भवान्नोक्तप्रसङ्ग इत्यत आह ॥ व्यवहारसतश्चेति ॥ चशब्दो हेतौ । अपिशब्दः समुच्चये । तुशब्दोऽवधारणे । व्यवहारसतोऽपि साधकत्वं पूर्वस्यासत इव प्रतिवादिनो न सिद्धमेव यतोऽतो नोक्तप्रसङ्गनिस्तार इति । अयमर्थः । यदि व्यावहारिकं सन्नाम सदेव तदा मिथ्यात्वप्रतिपादनं व्याहतम् । फलितं चास्मन्मनोरथद्रुमेण । व्यर्थं च व्यावहारिक-पदम् । अथ तदसत्तदा किमनेनाधिकमाचरितम् । सत्त्वाभावे साधकत्वं न स्यादित्यनिष्टप्रसङ्गस्य तदवस्थत्वादिति । ननु च द्विविधं सन्मुख्यममुख्यं च । तत्र यस्य सर्वप्रकारेण बाधितत्वं नास्ति तन्मुख्यं सत्पारमार्थिकमिति च गीयते । यस्य तु सत्प्रतीतिरेव सत्ता तदमुख्यं सत् । न च ततः सत्ता सिद्ध्यति । तथा हि । किं सत्ताऽवगममात्रात्तत्सत्ताऽभ्युपगम्येति मन्यसेऽबाधितात्तदवगमाद्वा । नाद्यः । मरुमरीचिकाऽऽदौ जलरूपतासद्भावाभ्युपगमप्रसङ्गात् । द्वितीयेऽपि वादिप्रतिवादि-मध्यस्थमात्रस्य तस्यापि कथाकाल एव बाधितत्वावगमाभावात् । अथवा कस्यचिदपि कालान्तरेऽपि च बाधितत्वबोधविरहात् । नाद्यः । अतिप्रसङ्गात् । पुरुषत्रयवगतस्याप्येकक्षणाव-गतस्य पुरुषान्तरेण तेनापि क्षणान्तरेऽपि बहुलं बाधदर्शनात् । न चासावथर्शेऽसत्योऽपि द्वित्रादिपुरुषमात्रपूर्वजाततत्प्रतीत्यनुरोधाद्बाध दर्शने सञ्जातेऽपि तथैव सन्नित्यभ्युपगम्यते । तस्माद् द्वितीयः पक्षः परिशिष्यते । न चासावमुख्येऽस्तीति कुतः पारमार्थ्यप्राप्तिः । न च वाच्यं सत्प्रतीतेरपि प्रतीत्यन्तरमेव सत्तेत्यनवस्थेति । प्रतीतेः पारमार्थिकत्वात् । न हि तस्या बाधोऽस्ति । अस्ति चेत्सैव प्रतीतिरबाधिता परमार्थसती । न च प्रतीतेः स्वरूपभेदोऽस्तीत्यतो विज्ञानं ब्रह्मैव परमार्थसत् । अमुख्यं पुनर्द्वेधा । मायोपाधिकमविद्योपाधिकं चेति । तत्राऽऽद्यमल्बरादिकम् । तच्चाब्रह्मज्ञानाद्बाध वैधुर्येण हानादिव्यवहार निर्वाहकत्वाद्य्वावहारिकमिति गीयते । कतिपय-प्रतिपतृकतिपयकाल तथात्वावगमादेव हि लौकिको व्याहारः प्रतीयते । द्वितीयं शुक्तिरजतादि । तनु प्रतीतिसमयमात्रपरिवर्ति । न पुनर्हानादि हेतुरिति प्रातीतिकमुच्यते । तदेवं सत्त्रैविध्यादल्बरादिकं विश्वं सदपि पारमार्थिकत्वाभावान्मिथ्येति युज्यते । व्यावहारिकसत्त्वाच्च तदन्तर्गतस्य प्रमाणाऽऽदेः कथाऽङ्गतोपपद्यते । पारमार्थिक प्रातीतिकव्यावृत्त्यर्थत्वेन व्यावहारिकपदं च सम्भवतीति अत्रेदं वक्तव्यम् । किं पारमार्थिकसदेव सदसच्च बाधकभेदेन द्विविधमिति सत्त्रैविध्यमुत सत्येवा-वान्तरभेदेन । आद्ये प्रागुक्तदोषानिस्तारः । न हि सदिति ज्ञानमात्रेणासदर्थक्रियार्हम् । येन तथाविधं प्रमाणादि, कथाङ्गतां गच्छेत् । तथात्वे विषमपि पीयूषतयाऽवगतं तदर्थक्रियां कुर्यात् । बाधविलम्बस्त्वप्रयोजकः । अर्थतादवस्थ्यानिवृत्तेः । एवं ज्ञानसत्यताऽपि । शुक्तिरजतादेरपि रजतोचितार्थक्रियाकारित्वप्रसङ्गात् । यदपि तथैव लौकिको व्यवहारः प्रतीयत इति तदग्रे निराकरिष्यते । अर्थक्रियाऽप्यसतीति चेतरेतराश्रयादिना निरस्तम् । सतोऽर्थक्रियाऽसम्भवादसत्येव कथं चित्साऽङ्गीकार्येति चेत् । श्रुतिप्रामाण्यनिश्चयोत्तरकालमेवैतत् । प्राक्तन्निश्चयात्परमार्थसत एवार्थक्रियेति मन्यमानः प्रतिवादी कथं बोधनीयः । अन्योन्याश्रयादिप्रसङ्गादित्युक्तम् ।

### **वाक्यार्थचन्द्रिका**

ननु नेहनानेति वाक्यबलसिद्धासत्त्वप्रपञ्चान्तर्गतप्रमाणादेरसत्त्वमङ्गीकुर्वता व्यावहारिकसत्वस्य शङ्कितुमशक्यतया व्यावहारिकसत्त्वाप्रसक्तेस्तत्साधकत्वोपयोग निरासकोत्तर-भाष्यमसङ्गतमित्यत आह ॥ स्यादेतदिति ॥ नेहनानेति वाक्यं च पारमार्थिकत्वाभावविषयमिति गूढाभिसन्धेः शङ्केयमिति ध्येयम् । समुच्चयस्यैकेनैव सिद्ध्या चापिशब्दयोरन्यतरस्य वैयर्थ्यमित्यतः प्रकृतसङ्गतिं दर्शयितुं, प्रकृतं प्रत्येतद्वाक्यार्थस्य हेतुत्वद्योतकतया च शब्दं व्याचष्टे ॥ चेति ॥ इवेति वतेरर्थकथनम् । प्रतिवादिन इत्यादि तल्लब्धार्थकथनम् । चशब्दद्योतितहेतुं प्रति योग्यसाध्याध्याहारोऽतो नोक्तेत्यादिः । ननु व्यावहारिकसत्त्वस्य व्यवहारनिर्वाहक्षमत्वरूपस्य पारमार्थिकसत्त्वरूपत्वात्कथं नोक्तप्रसङ्गनिस्तार इत्यतस्तस्य पारमार्थिकत्वरूपत्वपक्षमुपर्येव निरस्य सत्त्वेन व्यवहारमात्रं न तु ताऽवस्तुतः सदिति पारमार्थिकसत्त्वरूपम् भावपक्षं परिशेष्य तन्निरासपरत्वेन भाष्यं योजयति ॥ अयमर्थ इति ॥ आशयमजानानस्येवेदमुत्तरम् । अत एव ननु चेत्यादिना तदाशयोद्घाटनेनोत्तरं भविष्यतीति द्रष्टव्यम् ॥ फलितं चेति ॥ सत्यस्यैव साधकत्वं नासत इत्यस्माभिः प्रतिपादनीयस्य सिद्धेरित्याशयः । ननु सत्त्वपक्षोक्तदूषणानुपमर्दकतया सत्त्रैविध्यस्य परेणानाशङ्कनीयत्वात्तन्निरासकोत्तरभाष्यमसङ्गतम् । तथा हि । सत्त्रैविध्यं वदता प्रमाणादीनां सत्त्वात्साधकत्वस्योपपादनेनासत्त्वपक्षोक्तदूषणपरिहारेऽपि सत्त्वाङ्गीकारे मिथ्यात्वप्रतिपादनं व्याहतमिति सत्त्वपक्षोक्तदूषणस्य परिहारो न कर्तुं शक्यः । न च सत्तात्रैविध्याद्य्वावहारिक सत्तासद्भावेऽपि ब्रह्मनिष्ठपारमार्थिकसत्त्वाभावेन मिथ्यात्वमिति वाच्यम् । सत्त्वाविशेषेऽपि ब्रह्मनिष्ठसत्त्वाभावेन जगतो मिथ्यात्वे ब्रह्मण्यपि जगन्निष्ठसत्त्वाभावेन तस्यापि मिथ्यात्वापत्तेरित्यतो न सत्तात्रैविध्यवादिनाऽविशेषेण सत्त्वमङ्गीक्रियते किं नाम क्वचिन्मुख्य-मपरत्रामुख्यममुख्येन च न मुख्येनेवार्थगतसत्तासिद्धिरित्यभिप्रेत्य सत्त्वयोर्मुख्यामुख्यभेदेन द्वैविध्यं, तत्स्वरूपं, अमुख्येन तदसिद्धिप्रकारं च प्रतिपादयति ॥ ननु चेत्यादिना ॥ ननु प्रतीतेरेवार्थसाधकत्वा-त्सत्ताप्रतीतावपि तदसिद्धौ न क्वाऽप्यर्थसिद्धिः स्यादित्यत आह ॥ तथा हीति ॥ वादिप्रतिवादि-मध्यस्थानामेव बाधबोधविरहाद्वा कस्यापि बाधबोधविरहाद्वा । आद्येऽपि तेषां कथाकाल एव तदभावाद्वा कालान्तरेऽपि वा । द्वितीयेऽपि प्रतीतिकाल एव वा कदाऽपि वेति विकल्पान्मनसि निधायाह ॥ द्वितीयेऽपीति ॥ द्वयमप्यनैकान्त्येन निरस्यति ॥ नाद्य इति ॥ अनैकान्त्यमेव स्फोरयति ॥ पुरुषेति ॥ पुरुषत्रयावगतस्यापि पुरुषान्तरेणेत्याद्ये वाद्यादीनामेव कालान्तरेऽपीति द्वितीयस्य । एकक्षणावगतस्य तेनापि क्षणान्तर इत्यनेन वाद्यादीनामेव कथाकाल एवेत्याद्याद्यस्य द्वितीये कस्यचिदपि प्रतीतिकाल एवेत्याद्यस्य च निरासः । वैभाषिकसौत्रान्तिकयोगाचारावगतस्य स्वरसभङ्गुरत्वस्य वाद्यन्तरेण, पूर्वं सर्पतया दृष्टस्रजस्तेनैव कालान्तरे बाधदर्शनादिति भावः । ननु विगीताः प्रत्यया यथार्थाः प्रत्ययत्वा-त्सम्मतवदिति पुरुषत्रयावगतस्यापि सत्त्वेन तत्र साध्यस्यापि सत्त्वान्न व्यभिचारस्तत्राह ॥ न चेति ॥ द्वौ त्रयो वा द्वित्राः । त एव पुरुषा मात्राः परिमाणं यस्य तस्य पूर्वं जाता या, तस्य च तस्य वस्तुनः प्रतीतिरिति विग्रहः । बाधदर्शने सञ्जातेऽपि द्वित्रादिपुरुषमात्रपूर्वजातादर्थप्रतीत्यनुरोधादसत्योऽप्य-सावर्थस्तथैव सन् । तथाभूत इति यावत् । इति न चाभ्युपगम्यत इति सम्बन्धः । तादृशावगमेन प्रातीतिकसत्त्वसाधने सिद्धसाधनमर्थसत्त्वसाधने बाधबोधविरोध इत्याशयः ॥ तस्मादिति ॥ द्वितीये-द्वितीये इत्यर्थः । जगद्विषयकप्रतीतेः कालान्तरे बाधो भविष्यतीत्याशयेनाह ॥ न चेति ॥ प्रतीत्यन्तरमेवेति ॥ अन्यथाप्रतीतौ तद्गतसत्तास्वीकारेऽविशेषादर्थेऽपि सा स्यादित्याशयः । ननु बाधप्रतीतेः पारमार्थिकत्वे किमायातं जगत्सत्त्वप्रतीतेरित्यत आह ॥ न चेति ॥ साक्षिचैतन्यरूप-प्रतितेर्ब्रह्मरूपत्वादिति भावः ।

यद्वा ननु तथा सति सदद्वैतभङ्ग इत्यत आह ॥ न चेति ॥ ब्रह्मस्वरूपान्न भेदः प्रतीतेरिति भावः । सत्ताप्रतीतिमात्रान्न जगतः सत्त्वसिद्धिरित्यर्थप्रतिपादनाय प्रवृत्तेन मयाऽनवस्थापरिहाराय प्रतीतेः पारमार्थिकत्वं व्युत्पादयता ब्रह्मैव परमार्थसदित्यपि व्युत्पादितं भवतीत्याशयेन मुख्यं सदित्य-स्योदाहरणमाह ॥ अत इति ॥ तर्हि पारमार्थिकसत्त्वाभावेन जगतो मिथ्यात्वे व्याहतिपरिहारेऽपि मिथ्यात्वाविशेषाच्छुक्तिरजतादिवत्प्रमाणादेरपि साधकत्वं न स्यादन्यथा तस्याप्यर्थक्रियाकारित्वं स्यादित्यतस्तत्राप्यवान्तरविशेषः सत्तात्रैविध्यं वदतोऽभिप्रेत इत्याशयेनाह ॥ अमुख्यं पुनरिति ॥ मायाऽविद्याभेदमाश्रित्य वैकस्या एव मूलप्रकृतेरावरणविक्षेपशक्तिविशेषाभिप्रायेण वाऽयं विभागः । तत्राम्बरादेर्हानादिव्यवहारनिष्पादककतिपयप्रतिपत्तृकतिपयकालतथात्वावगमप्रयोजकाब्रह्मज्ञानबाध- वैधुर्योपपादनाय ब्रह्माश्रितमायोपाधिकत्वोक्तिः । शुक्तिरजतादेश्च हानादिव्यवहाराभावप्रयोजकप्रतीति-समयमात्रपरिवर्तित्वोपपादनाय प्रातिस्विकतत्तज्जीवाश्रिताविद्योपाधिकत्वोक्तिः । प्रातिस्विकपुरुष-प्रतीतिमात्रसिद्धतया दुःखादेराविद्यकत्वस्य परेणोक्तावपि ब्रह्मान्यज्ञानबाधवैधुर्येण तस्याविद्यकत्वा-विवक्षया रजतादेरेव तथात्वेनात्रोपादानमिति द्रष्टव्यम् । नन्वब्रह्मज्ञानाद्बाधवैधुर्यस्य कथं हानादि-व्यवहारप्रयोजकत्वमित्यतो बहुयत्नसाध्यबाधकीभूतब्रह्मज्ञानस्य कालान्तरीयत्वेन तदभावदशायां बहुपुरुषाणां बहुकालमर्थतथात्वज्ञानसम्भवात्तस्यैव च व्यवहाराप्रयोजकत्वान्नानुपपत्तिरित्याशयेनाह ॥ कतिपयेति ॥ प्रतीयते सप्रपञ्चं जन्यत इत्यर्थः । एवं च सत्त्वासत्त्वपक्षद्वयोक्तस्यापि दूषणस्य परिहारः सिद्ध इत्याशयेनोपसंहरति ॥ तदेवमिति ॥ नन्वमुख्यं सदित्युक्तेऽमुख्यः सिंह इत्यादावसिंह इवासदेव भाति । एतादृशे च सत्त्रैविध्ये, सत्त्वाभावे साधकत्वं न स्यादिति प्रसङ्गानिस्तारेण ‘सत्त्रैविध्यं चे’त्युत्तरभाष्योक्तदूषणान्तरं न सङ्गतमित्यतोऽमुख्यं सदित्युक्तेऽसदिवाभिधात्वाविशेषेऽपि, रूढि-योगयो रूढ्यविशेषेऽपि धेनुवागादौ गवादिशब्दानां मुख्यत्ववत्, कयाचिद्विवक्षया सत्येवावान्तरभेदेनापि सत्त्रैविध्यसम्भवात्तत्पक्षदूषणस्यावश्यकत्वादमुख्यं सदसदिति पक्षस्य पूर्वोक्तरीत्या दुष्टत्वात्तदुपपादन-प्रकारस्य च स्पष्टत्वाद्भाष्यकारेण तं पक्षमुपेक्ष्यावान्तरभेदपक्ष एव दूषणमुच्यत इत्यभिप्रेत्य पक्षद्वयं विकल्प्याद्यपक्षे पूर्वोक्तदूषणमेवातिदिश्य तदुपपादनप्रकारं चाभिधाय द्वितीयपक्षदूषणत्वेन भाष्यं योजयति ॥ अत्रेदमिति ॥ यद्यपि कथञ्चित्प्रथमपक्षदूषणत्वेनापि भाष्यं योजयितुं शक्यं तथाऽपि तस्य पूर्वोक्तरीत्या दुष्टत्वाददूषितपक्षदूषणतया भाष्यं योजितमिति द्रष्टव्यम् । ज्ञानमात्रेणेत्यत्र मात्रशब्दसूचितार्थसत्त्वनिषेधं सूचयति ॥ असदिति ॥ शुक्तिरजतादेः प्रकृतत्वेऽपि विरुद्धत्वे-नात्यन्तासम्भाविततया विषपीयूषदृष्टान्तोक्तिः । ननु न सदिति ज्ञानमात्रस्यार्थक्रियार्हत्वप्रयोजकत्वं येनोक्तदोषः किन्त्वब्रह्मज्ञानबाधवैधुर्यसहितस्य तस्येति विषादिदृष्टान्तवैषम्यमित्यतो तावता ब्रह्मज्ञान-रूपप्रपञ्चबाधकस्य कालान्तरीयत्वं तत्कालिकबाधोपपन्नविषादिदृष्टान्तवैषम्यमित्युक्तं स्यात् । तच्चा-प्रयोजकमित्याह ॥ बाधेति ॥ सर्वथा बाधवैधुर्येऽर्थस्यासत्त्वासम्भवेऽपि कालान्तरीयबाधाङ्गीकारेऽ सत्त्वानिवृत्त्याऽर्थक्रियानुपपत्तिस्तदवस्थैवेत्याह ॥ अर्थेति ॥ नन्वर्थस्यासत्त्वेऽपि तत्सत्ताया अर्थक्रियां प्रत्यप्रयोजकत्वाज्ज्ञानसत्ताया एव च प्रयोजकत्वात्तस्याश्चोपपादितत्वान्नार्थक्रियाऽनुपपत्तिरित्यतो बाधविलम्बपक्षोक्तमप्रयोजकत्वं ज्ञानसत्यत्वपक्षेऽप्यतिदिशति ॥ एवमिति ॥ शुक्तिरजतादेरिति ॥ न हि तस्या बाधोऽस्तीत्युक्तोपपादकस्य तत्प्रतीतावपि साम्यादिति भावः । ननु बाधविलम्बस्य नाप्रयोजक-त्वम् । व्यवहारान्यथाऽनुपपत्त्या तत्प्रयोजकत्वस्य सिद्धेरित्याशयेन परेण यदुक्तं तथैवेत्यादि तदाशङ्क्य निषेधति ॥ यदपीति ॥ अर्थसाध्यव्यवहारस्यार्थ गतपारमार्थिकसत्त्वेनेव ज्ञानसाध्यस्य च ज्ञानपारमार्थिक सत्त्वेनैवान्यथासिद्ध्याऽन्यथोपपत्तेर्वक्ष्यमाणत्वादित्यर्थः । यद्वा त्रैकालिकाबाध्यत्वनिश्चयादेव व्यवहारस्य ‘ऊरीकृत्य च तान्सर्वान्’ इत्यादिना वक्ष्यमाणत्वादिति भावः । इतरेतराश्रयत्वादिनेत्यत्रादि शब्देन चक्रकं गृह्यते । ननु ब्रह्मणोऽर्थक्रियाङ्गीकारे क्रियाऽऽवेशेन विकारित्वापत्त्या निर्विकारश्रुतिविरोधेना-सम्भवाज्जगतश्च नेहनानेति श्रुतिबलेन मिथ्यात्वादर्थक्रियायाश्च प्रतीतिसिद्धत्वाज्ज्ञानसत्यत्व ब्रह्मज्ञान-मात्रबाध्यत्वयोस्तत्प्रयोजकत्वाङ्गीकारेणार्थक्रियाया अप्यसत्त्वाङ्गीकारेण वा तत्र प्राप्तदूषणानि कथञ्चित्परिहृत्यासत्येव सा स्वीकर्तव्येति शङ्कते ॥ सत इति ॥

### **परिमल**

चशब्दादित्रयस्योक्तार्थतामन्वयं दर्शयन्नेवं योजयति ॥ व्यवहारसतोऽपीति ॥ षष्ठ्यन्ताद्वतिरित्युपेत्य पूर्ववदित्येतत् पूर्वस्यासत इवेत्युक्तम् । नोक्तप्रसङ्गनिस्तार इत्येतद्य्वनक्ति ॥ यदि व्यावहारिकं सन्नामेति ॥ तस्यापि वाद्यादिमात्रस्यापि । ननु बाधदर्शनेऽपि वाद्यादित्रयावगतोऽर्थः सत्य एवास्त्वित्यतो नेत्याह ॥ न चासाविति ॥ असत्योऽपि ह्यसावर्थस् तथैव सन्निति न चाभ्युपगम्यत इत्यन्वयः ॥ तत्प्रतीतीति ॥ अर्थप्रतीतीत्यर्थः । पूर्वजातेत्यस्य तु बाधापेक्षया पूर्वोत्पन्नेत्यर्थः ॥ सैव प्रतीतिरिति ॥ बाधरूपप्रतीतिरित्यर्थः । ब्रह्मरूपत्वात्तस्या इतिभावेनाह ॥ न चेति ॥ परव्यामोहनकरी माया स्वाश्रयव्यामोहनकरी अविद्या क्रमादीशजीवयोराश्रिता । लौकिको व्यवहारो हानोपादानादिः ॥ बाधकभेदेनेति ॥ ब्रह्मज्ञानतदितरबाधकभेदेनेत्यर्थः ॥ एवं ज्ञानसत्यताऽपीति ॥ असत्त्वाववान्तर-भेदश्चेदुक्तदोषेण दुष्टेत्यर्थः । सदिति ज्ञानमात्रेणार्थक्रियाहेतुत्वे दोषान्तरमाह ॥ शुक्तिरजतादेरिति ॥ अग्रे निराकरिष्यत इति ॥ ‘अतत्वावेदकत्वं चेदप्रामाण्यं सतां मतम् । दीर्घभ्रान्तिकरी चेत्स्यादतत्वा-वेदकप्रमा । रज्जुसर्पादिविज्ञानादप्याधिक्यादमानते’त्यदिना चतुर्थस्य द्वितीयपाद इति भावः ॥ निरस्तमिति ॥ ‘कुतः प्रमाणात् कथाऽऽदिसत्त्वाभावो भवता निश्चितः । श्रुत्यादेरिति चेदित्या’दिना निरस्तप्रायमित्यर्थः ॥ सेति ॥ अर्थक्रिया ॥ श्रुतिप्रामाण्येति ॥ नेहनानेति सर्वासत्त्वावबोधक-श्रुतिप्रामाण्येत्यर्थः ॥ इत्युक्तमिति ॥ ‘कुतः प्रमाणात्कथादीत्या’दिग्रन्थ एवेति भावः ।

### **यादुपत्यं**

सत्प्रतीतिरेव सत्तेति । सत्ताव्यवहारहेतुर्नार्थगताऽपरा सत्ताऽस्ति । सत्ताऽवगमे सति सत्त्वाभावेन व्यवहाराभावादर्शनात् । तथा चाधिष्ठानगतैव सत्ताऽऽरोपेऽवभासते नारोप्यस्य प्रथक् सत्त्वमस्तीति केषञ्चिन्मायिनां मतामिति भावः । उक्तं हि विवरणे । ‘इदन्तासंसर्गवद्रजतस्य शुक्तिका-सत्तासंसर्गेऽयमवभासते न रजतस्यापरं सत्त्वमि’ति ॥ तस्यापीति । वादिप्रतिवादिमध्यस्थमात्रस्या-पीत्यर्थः । अत्रैवं विकल्पक्रमः । किं वादिप्रतिवादिमध्यस्थमात्रस्य बाधितावगमाभावो हेतुरुत कदाऽपि । एवं कस्यचिदपि प्रतीतिकाले बाधबोविरहो विवक्षित उत कदाऽपीति विकल्पनीयम् ॥ अतिप्रसङ्गादिति ॥ व्यभिचारादित्यर्थः । तमेव दर्शयति ॥ पुरुषत्रयेति । पुरुषान्तरेण । तेन पुरुषत्रयेणैकक्षणावगतस्य क्षणान्तरे बाधदर्शनादिति आद्येऽप्याद्यस्य दूषणम् । आद्यस्य द्वितीय-पक्षदूषणं द्वितीयस्य द्वितीयपक्षदूषणेऽन्तर्भवति । तथा द्वितीयस्य प्रथमपक्षदूषणमपि प्रथमस्य प्रथम-पक्षदूषणमिति ज्ञातव्यम् । ननु विगीतप्रत्ययो यथार्थः प्रत्ययत्वात्सम्प्रतिपन्नवदिति पुरुषत्रयावगतस्यापि सत्त्वान्न व्यभिचार इत्याशङ्क्याह ॥ न चेति । द्वौ च त्रयश्च द्वित्रास्त आदयो येषां ते द्वित्रादयः । ते च ते पुरुषास्तन्मात्रस्य या पूर्वजाता तस्यार्थस्य प्रतीतिरित्यर्थः । तथा चात्र प्रतीतिसत्त्वसाधने सिद्धसाधनम् । अर्थसत्त्वसाधने बाधविरोध इति भाव इत्याहुः । पुरुषत्रयावगतस्येत्यादेरुदाहरणं तु कथाकाले योगाचारसौत्रान्तिकवैभाषिक त्रयावगतस्य स्वरसंभङ्गुरत्वस्य वाद्यन्तरेण बाध्यतादर्शनात् । तथा पुरुषत्रयस्य शुक्तिकायां रजतभ्रमे कालान्तरे तस्यैव विशेषदर्शनेन बाधदर्शनादित्याद्यूह्यम् ॥ द्वितीयः पक्ष इति । द्वितीयस्य द्वितीयपक्ष इत्यर्थः ॥ प्रतीतेरिति ॥ अन्यथा ज्ञेयवज्ज्ञानस्याप्यसत्त्वे शून्यवादप्रसङ्ग इति भावः । ननु ज्ञेयवज्ज्ञानस्यापि बाध्यत्वे शून्यवादो युक्त एवेत्यत आह ॥ न हीति । नन्वसिद्धो बाधाभाव इत्यत आह अस्ति चेदिति । न शून्यवादसम्भव इति भावः । ननु बाधरूपप्रतीतेः पारमार्थिकत्वेऽपि तद्धाधिताया वियदादिप्रतीतेर्न पारमार्थिकत्वमित्यनवस्थातादवस्थ्यमित्यत आह ॥ न चेति । विज्ञानतत्त्वस्याखण्डत्वादिति भावः । नन्विदं विज्ञानवादिनां मतं न वेदान्तिनाम् । तन्मते ब्रह्मण एव परमार्थसद्रूपत्वेन विज्ञानस्यापि पारमार्थिकत्वे सदद्वैतभङ्ग इत्यत आह ॥ विज्ञानं ब्रह्मैवेति ॥ ‘विज्ञानमानन्दं ब्रह्मे’ति श्रुत्या विज्ञानब्रह्मणोरैक्यावगमान्न ब्रह्मैव परमार्थसदित्यस्य भङ्ग इति भावः । ‘सत्यं ज्ञानमनन्तं ब्रह्मे’ति श्रुत्या ब्रह्मणो विज्ञानात्मकताया उक्तत्वान्नाद्वैतहानिरिति भावः । ननु वेदान्तिमते कथं वियदादिज्ञानानां ब्रह्मात्मकत्वमिति चेत् । उच्यते । तन्मते सर्वत्र वृत्तिप्रतिबिम्बितचैतन्यमेव ज्ञानमित्युच्यते न केवलमन्तःकरणपरिणामरूपं जडम् । तस्याज्ञाननिवर्त-कत्वाद्यभावेन ज्ञानशब्दावाच्यत्वात् । तथाच ज्ञानशब्दवाच्यान्तर्गतविशेष्यं विशेषणांशत्यागेन सर्वत्रानुस्यूतं ब्रह्मरूपमेवेति काऽत्र कथन्ता । उक्तं च सर्वार्थज्ञानानामैक्यं सङ्क्षेपशारीरकटीकायाम् । ‘सर्वेष्वर्थेषु यत्स्फुरणमवभासते तत्तदर्थविशेषितबुद्धिवृत्तिविशिष्टं सज् ज्ञानशब्दवाच्यं भवती’ति ॥ बाधकभेदेनेति ॥ ब्रह्मज्ञानतदितरज्ञानलक्षणबाधकभेदेन सत्त्वेन प्रतीयमानमेव द्विविधमित्यर्थः ॥ अग्रे निराकरिष्यत इति ॥ ‘दीर्घभ्रान्तिकरी चेत्स्यादतत्त्वावेदकप्रमे’त्यादिना चतुर्थे निराकरिष्यत इत्यर्थः ।

### **श्रीनिवासतीर्थीया**

सत्प्रतीतिरेव सत्तेति ॥ नार्थसत्ताऽस्तीत्यर्थः । औतहानि परिहरति ॥ न च प्रतीतेरिति ॥ ब्रह्मास्वरूपाद्भेदो न चेत्यर्थः । नन्वब्रह्मज्ञानाद्वाधवैधुर्ये ब्रह्मज्ञानबाध्यत्वप्राप्त्या कथं हानादिव्यवहारः । प्रत्यक्षादेर्लौकिकः प्रामाण्यव्यवहारश्चेत्यत आह ॥ कतिपयेति ॥ अब्रह्मज्ञानि-नामित्यर्थः ॥ कतिपयकालेति ॥ ब्रह्मज्ञानात्प्रागित्यर्थः ॥ तथात्वेति ॥ अब्रह्मज्ञानाद्बाध्यत्ववैधुर्येण बाधविलम्बेनेति यावत् । हानादिव्यनहारनिर्वाहकत्वेन प्रामाण्यव्यवहारः प्रतीयते । तथा च ब्रह्मज्ञान-बाध्यविषयकत्वेन प्रत्यक्षादेरतत्त्वावेदकं प्रामाण्यमिति भावः ॥ आद्ये प्रागुक्तेति ॥ व्यावहारिक-सत्वमसत्प्रभेद एवेत्यङ्गीकृतं चेत्तर्हि कथाऽङ्गभूतप्रमाणादीनां व्यावहारिकसत्वाङ्गीकारेऽपि असत्वस्यैव प्राप्त्या साधकत्वं न स्यादिति प्रागुक्तदोषानिस्तार इत्यर्थः । ननु व्यावहारिकसत्वमसत्प्रभेद एव । न चोक्तदोषः । प्रमाणादिकं सदिति ज्ञानमात्रेण कथाङ्गत्वोपपत्त्या साधकत्वोपपत्तिरित्यत आह ॥ न हीति ॥ पीयूषतयेति ॥ ‘पीयूषममृतं सुधेत्य’भिधानात् । तदर्थक्रियां जीवनरूपम् । व्यावहारिक सत्वस्यासत्प्रभेदत्वेऽपि ब्रह्मज्ञानबाध्यत्वेन बाधविलम्बसद्भावाद्य्वावहारिकसतां प्रमाणादीनां साधकत्वमित्यत आह ॥ बाध्येति ॥ अर्थेति ॥ बाधविलम्बेऽपि प्रमाणादीनामर्थानमसत्वरूपत्वं तावन्न निवर्तते । तथाच साधकत्वं न सम्भवतीति भावः । प्रमाणादीनामसत्प्रभेदरूपव्यावहारिकसत्वेऽपि साधकत्वं प्रमाणादिप्रतीतेः पारमार्थिकत्वादित्युक्तत्वादिति चेत्तत्राह ॥ एवमिति ॥ सत्यता अप्रयोजिकेति लिङ्गविपरिणामेनानुवर्तते ॥ शुक्तीति ॥ एतावन्तं कालं रजतज्ञानमासीदित्यनुभवेन शुक्तिरजतज्ञानस्वरूपस्यापि सत्यत्वादिति भावः ॥ तथैवेति ॥ बाधविलम्बप्रयुक्तो लोकिको हानादिनिर्वाहत्वव्यवहारः प्रामाण्यव्यवहारश्च भवति ब्रह्मज्ञानबाध्य विषयकत्वेना त्त्वावेदकप्रामाण्य व्यवहारश्च प्रतीयत इति यदुक्तं तदित्यर्थः । प्रमाणादीनामसत्प्रभेदरूपव्यावहारिक सत्ताङ्गीकारे साधकत्वानुपपत्तिरसतोऽर्थ क्रियाकारित्वाभावादित्युक्तमयुक्तम् । स्यादिदं यद्यर्थक्रिया सती स्यात् । न चैवम् । अर्थक्रियाया अप्यसत्वाङ्गीकारादित्यत आह ॥ अर्थक्रियाऽपीति ॥ निरस्तमिति ॥ नेह नानेति श्रुतिप्रामाण्यसिद्धौ सर्वासत्वसिध्या तदन्तर्गतार्थक्रियाया अप्यसत्वसिद्धिस्तत्सिद्धौ प्रत्यक्षादि प्रमाणविरोधाभावेन श्रुतिप्रामाण्यसिद्धिरित्यन्योन्याश्रय चक्रकादिना निरस्तमित्यर्थः । सतः परमार्थसतो ब्रह्मणः । अर्थक्रिया तत्कारित्वम् । निष्क्रियत्वं ‘निष्क्रियं निष्कल’मित्यादिश्रुतेरिति भावः । असति व्यावहारिके प्रत्यक्षादौ । साऽर्थक्रिया । तत्कारित्वमित्यर्थः । परिशेषादिति भावः । एवं च कथाऽङ्गभूतप्रमाणादेः सत्यत्वाभावेऽपि साधकत्वं युक्तमिति हृदयम् ॥ श्रुतीति ॥ नेहनानेति श्रुतेः सर्वासत्वरूपार्थे प्रामाण्यनिश्चयेत्यर्थः ॥ एवं तदिति ॥ सतोऽर्थक्रियाऽसम्भवादित्युक्तपरिशेष करणमित्यर्थः ॥ प्रागिति ॥ सर्वासत्वरूपार्थे नेह नानेति श्रुतेः प्रामाण्यनिश्चयात्प्रागित्यर्थः ॥ अन्योन्याश्रयेति ॥ श्रुतिप्रामाण्यनिश्चये परमार्थसतोऽर्थक्रियाकारित्वासिध्या कथाङ्गभूतप्रमाणादेर-सतोऽपि साधकत्वसिद्धिस्तत्सिद्धावसत्वे साधकत्वं न स्यादिति तर्कस्याभासत्वसिध्या तद्विरोधाभावेन श्रुतिप्रामाण्यनिश्चय इत्यन्योन्याश्रय इत्यर्थः ।

### **वाक्यार्थरत्नमाला**

वाक्यबलसिद्धासत्त्वेति । वाक्यवन् न सिद्धमसत्त्वं यस्य प्रपञ्चस्य स तथोक्तः । प्रपञ्चान्तर्गतेति । सर्वान्तःपातिन इत्येतन्मूलानुवादरूपेणानेन नेहनानेत्यादिवाक्यबलेन यदि जगन्मिथ्या स्यात्तर्हीदं वाक्यमपि मिथ्या स्यादिति तर्के व्याप्त्यभावशङ्कापरिहारकतया यदि जगन्मिथ्या स्यात्तर्हि तदन्तःपातिमुक्तयादिकमपि मिथ्या स्याद्गन्धर्वनगरान्तर्गतभवनवत् । यद्वा यदि नेहनानेत्यादिकं जगति विषये प्रवर्तमानं तन्मिथ्यात्वं प्रतिपादयेत्तर्हि उक्तश्रुत्यादिविषये प्रवर्तमानं तन्मिथ्यात्वमपि प्रतिपादयेदविशेषादिति तद्वाक्यस्याग्रत इत्यत्र प्रागभिप्रेतव्याप्तिद्वयमध्ये आद्या व्याप्तिः सूचिता । द्वितीया त्वन्यथा स्वस्मिन्नेवास्य प्रामाण्यं प्रतिहतमित्यादिना प्रागेव मूले सूचिता । मिथ्यायाः साधकत्वं चेत्येतद्भाष्यटीकादौ चाद्या व्याप्तिरुक्तेति ज्ञेयम् । शङ्कितुमशक्यतयेति । असत्त्वविरुद्धत्वात्सत्त्वस्येति भावः । तत्साधकत्वोपयोगेति । तस्य व्यवहारसत्त्वस्य यः साधकत्वोपयोगः प्रमाणादिसाधकत्वे उपयोगस्तन्निरासकेति योज्यम् । इत्यत आहेति । इत्याशङ्कानिरासायोक्तोपयोगनिरासकभाष्यं सङ्गम-यतीत्यर्थः । ननूक्तमूलान्न सङ्गतिसिद्धिः । नेहनानेत्येतत्सिद्धासत्त्वविरुद्धत्वेन व्यावहारिकसत्त्वस्य शङ्कितुमशक्यत्वयुक्तिपरिहाराभावादित्यतो नेहनानेत्यनेन सर्वथा निषेधे किल विरोधप्रसक्तिः । न चैवमिति मूलाभिप्रायमाह नेहनानेतीति । इत्यतः प्रकृतेति । यद्यपि परस्परसमुच्चयार्थतया सार्थक्यस्य बहुस्थले प्रदर्शनात् प्रकृतेऽपि तथात्वे वैयर्थ्यशङ्कानवकाशस्तथापि सति प्रकारान्तरेणोपयोगेषूक्तरीत्या कथञ्चित्सार्थक्यं न वर्णनीयमित्याशयेनेदमिति ज्ञातव्यम् । प्रकृतं प्रतीति । अनेनाहेताविति मूलं प्रकृतं प्रतीत्यादिरूपेण व्याख्यातं भवति । वतेरिति । षष्ठ्यर्थे तत्र तस्येवेत्यनेन प्राप्तवतेरित्यर्थः । प्रतिवादिनो न सिद्धमित्येतदनुवृत्त्याश्रयणेन योजितमिति प्रतीतिनिरासायाह प्रतिवादिन इत्यादीति । तल्लब्धेति । इवार्थकवतिलब्धेत्यर्थः । तस्येति । व्यावहारिकस्वत्वस्येत्यर्थः । रूपताभावपक्षमिति । तस्येति वर्तते । ननु सत्त्रैविध्याभिप्रायेण व्यावहारिकसत्त्वपरेण साधकत्वोपयोगितयोक्ते सति कथं सत्त्वेन व्यवहारमात्रमित्यादिपक्षपरिशेषेण दूषणमित्यत आह आशयमजानानस्येवेति । तथा चेदं भाष्यं परकीयाशयोद्घाटनात् प्रागापातप्रतिपन्नार्थमादाय दूषणरूपम् । परेण तदुद्घाटने तु सत्त्रैविध्यं चेत्युत्तरं भाष्यं तदुत्तरमिति भावः । परेणेति । परेणानाशङ्कनीयत्वे सत्त्वपक्षोक्तदूषणोपमर्दकत्वाभावो हेतुः । तमेव स्पष्टयति तथा हीति । सत्त्वात्साधकत्वस्येति । सत्त्वाङ्गीकारेण साधकत्वस्येत्यर्थः । सत्त्वाविशेषेऽपीति । ब्रह्मजगन्निष्ठसत्त्वयोः सत्त्वत्वेनाविशेषेऽपीत्यर्थः । अनेन सत्त्वत्वाविशेषादित्य-विशेषव्याप्तिरुक्ता भवति । अविशेषेण सत्त्वमिति । उक्तसत्त्वयोरविशेषो नाङ्गीक्रियत इत्यर्थः । अमुख्येनेत्यादौ सत्त्वमिति प्रकृतं विभक्तिविपरिणामेन तृतीयान्ततया सम्बध्यते । मुखेनेवेति व्यतिरेक-दृष्टान्तः । द्वैविध्यं तत्स्वरूपमित्येतयोः प्रतिपादयतीत्युत्तरेण सम्बन्धः ।

ननु वादिप्रतिवादिमध्यस्थानां कथाकाल एव बाधावगमाभावस्येव कालान्तरेऽपि तदवगमा-भावस्यापि दूष्यत्वात् कस्यचिदपि कालान्तर इव प्रतीतिकालेऽपि उक्ताभावस्य दूष्यत्वात् पुरुषत्रयाव-गतस्येत्युत्तरत्र कल्पत्रयस्य तस्मादित्यत्र चैकस्य दूषणावगमान्न तदनुसारेण विकल्पावसरेऽपि मूले वाद्यादीनां कथाकाल एव बाधितावगमाभावाद्वा कालान्तरेऽपि तदभावाद्वेति विकल्पो दर्शनीयः । एवं कस्यचिदपीत्युत्तरकल्पेऽपि कस्यचिदपि प्रतीतिकाल एव वा कालान्तरे वेति स प्रदर्शनीयस्तत्कथ-मेकैकत्रोपादानम् । न चाकर्षणानुकर्षणाभ्यां पूर्वोत्तरवाक्ययोः कालान्तरेऽपीति प्रतीतिकाल इत्यर्थककथाकाल एवेति च सम्बध्यत इति वाक्यद्वयात्कल्पनचतुष्टयप्राप्तिरिति वाच्यम् । तथा सति पूर्ववाक्ये मध्यस्थमात्रस्य कथाकाल एवेत्यादेरेव वक्तव्यत्वापत्त्या तस्यापीत्यस्यानन्वयप्रसङ्गादित्यतोऽत्र कथाकालान्तरकोटिकविकल्पो न प्रथममेव विवक्षितोऽपि तु बाधावगमाभावः । किं वाद्यादीनामुत कस्यचिदपीत्येवं प्रथमं विकल्प्य कल्पद्वयेऽपि कथाकाल एवेत्यादि विकल्पान्तरं प्रवर्तनीयमित्यभि-मतम् । तथा च मध्यस्थमात्रस्य बाधितावगमाभावादिति प्रथमकल्पप्रतिपादनानन्तरं तस्यापि कथाकाल एव तदभावो वा कालान्तरेऽपि वेति विकल्पान्तरप्रवर्तनाय तस्यापीत्यस्यावश्यकत्वात् । एतद्बला-देवोत्तरकल्पेऽपि कस्यचिदपि बाधितबोधविरहादिति विकल्पानन्तरं तस्यापि प्रतीतिकाल एवोत्तर-कालान्तरेऽपीति विकल्पोऽपि लभ्यत इत्येवमेकैकत्रोभयोपादानलाभान्नानुपपत्तिरित्याशयं स्पष्टयन् वाद्यादिविकल्पोत्तरं कालविकल्पद्वयप्रदर्शनपरतया द्वितीयेऽपीत्येतन्मूलं योजयति वादिप्रतिवादि-मध्यस्थानामेवेत्यादिना ।

मात्रस्येत्यस्य व्याख्यानमेवेति । मात्रस्य (?) बाधितावगमाभावादिति सम्बन्धमात्राश्रयणेनेवा-वशिष्टस्य कल्पान्तरत्वमिति भावेनोक्तं तेषां कथाकाल एवेति । कथाकाल इति विशिष्यनिर्देशेन कालान्तरलाभो ऽवधारणेन चापीति लभ्यत इत्याशयेनोत्तरकल्पीयकालान्तरेऽपीत्यस्यानुकरणं कालान्तरेऽपीति । अथवेति पक्षे कालान्तरेऽपीत्यपिशब्दबलात्प्रतीतिकाल एवेत्यपि लब्धमित्याशयेन पक्षान्तरप्रदर्शनं प्रतीतिकाल एव वेति । कस्यापि बाधबोधविरहादिति प्रथमविकल्पीयद्वितीयपक्षो लभ्यत इत्यर्थः । कालान्तरेऽपीत्येतत्त्यागेन तु प्रथमद्वितीय इति स्पष्टम् । खण्डनटीकायामपि तस्यापीत्येतत्स्वारस्याभिप्रायेणैव कल्पान्तरे कल्पान्तरीयकालान्तरेऽपीत्यादेः सम्बन्धो वर्णित इति भावः । प्रथमद्वितीयकल्पयोर् द्वितीयप्रथमकल्पगतकालान्तरेऽपि तत्काल एवेत्यनयोः सम्बन्ध इत्यर्थः । पुरुषत्रयस्यैकक्षणेऽबाधितावगमत्वहेतुरनैकान्तिक इत्येतत्परतया पुरुषत्रयेति वाक्यमाद्यमनैकान्त्येन दूषयतीत्यवतारितं खण्डनटीकायाम् । तदयुक्तम् । द्वितीयद्वितीयपक्षातिरिक्तावान्तरकल्पत्रयस्याप्ये-तद्वाक्यादेव दूषणलाभेन तन्निरासकतयैव योजनीयत्वात् । एतेनैव अवान्तराद्यविकल्पद्वितीयस्यावान्तर-द्वितीयविकल्पदूषणेऽन्तर्भाववचनमप्यसङ्गतम् । एकक्षणावगतस्यापि क्षणान्तर इत्यनेनैवावान्तरप्रथम-प्रथमदूषणसिध्या पुरुषान्तरेणेत्येतद्वैयर्थ्यापत्त्या तेनैव वाद्यादीनां कालान्तरेऽपीत्येतत्कल्पनिरासस्यापि प्रतीत्यनुसारेण प्राप्ततया द्वितीयद्वितीयेऽन्तर्भावादेः कल्पनानौचित्यादित्याशयेन पुरुषत्रयस्येत्यादि मूलतात्पर्यमाह द्वयमपीति । द्वितीयद्वितीयव्यतिरिक्तावान्तरविकल्पद्वयसहितं प्रधानविकल्पकोटि-द्वयमपीत्यर्थः ।

निरासप्रकारस्यास्फुटत्वात् तं विवेकेनाह पुरुषत्रयेति । पुरुषान्तरेणेतीति । पुरुषान्तरेणेत्यने-नेत्यर्थः । आद्ये वाद्यादीनामेव कस्यापि वेति प्रथमप्रधानविकल्पस्य वाद्यादीनामेवेत्याद्य इत्यर्थः । द्वितीयस्येति । आद्ये वाद्यादीनामेव कथाकाल एव वा कालान्तरेऽपि वेति यो विकल्पस्तद् द्वितीयस्येति योज्यम् । एवमेवाद्यस्येत्यादि व्याख्येयम् । द्वितीयस्य निरास इत्युत्तरेण सम्बन्धः । एवमुत्तरत्रापि । पुरुषत्रयावगतस्येत्यादिकं स्फोरयति वैभाषिकेति । वाद्यन्तरेणेति । स्थायित्ववादिनेत्यर्थः । बाधदर्शनादिति सम्बन्धः । सर्पतयेति । पूर्वं सर्पतया दृष्टा या स्रक् सा तथोक्ता मन्दान्धकारे पथि गच्छतः पुरुषत्रयस्य स्रजं दृष्ट्वा भुजङ्गं मन्यमानस्य कालान्तरे समीपे सर्पणाभावादिना स्रक्तवदर्शनेन बाधदर्शनादित्यर्थः । इति पुरुषत्रयेति । इत्यनुमानेन प्रतीतियाथार्थ्यसिध्या तद्याथार्थ्यादेवेति योज्यम् । पुरुषत्रयावगतस्यापि सत्त्वस्य सिद्धत्वेनेत्यर्थः । द्वित्रादिपुरुषेति वाक्यं दुर्गमार्थत्वाद्विग्रहप्रदर्शनादिना व्याचष्टे द्वौ त्रयो वेत्यादिना । अत्र द्वौ त्रयो वेति विग्रहे सङ्ख्येयार्थया सङ्ख्यया सङ्ख्यायाः समासविधायकेन सङ्ख्ययाव्ययासन्नादूराधिकसङ्ख्याः सङ्ख्येय इत्यनेन बहुव्रीहिसमासे बहुव्रीहौ सङ्ख्येये डजबहुगणादिति बहुव्रीहेर्डचि टिलोपे च द्वित्रा इति रूपम् । द्वौ त्रयो वा मानं येषामिति प्रक्रियावाक्यं तु पर्यवसितार्थकथनपरम् । न तु विग्रहप्रदर्शनपरम् । अन्यपदार्थे समासस्य पूर्वेणैव सिद्धेः । आदशतः सङ्ख्या सङ्ख्येये वर्तत इति वचनेन सङ्ख्येयवचनयोर्मानत्वायोगादिति भावः । उक्तं च सङ्ख्ययाव्ययेति सूत्रभाष्ये द्वित्रास् त्रिचतुरा इति कोऽयं समासः । बहुवीहिरित्याह कोऽस्य विग्रहः । द्वौ त्रयो वेतीत्यादि । वार्थेऽस्य समासस्याङ्गीकारादत्र संशयस्य वार्थत्वात्संशयस्य च कोटिद्वयावमर्शित्वाद-नियतसङ्ख्यावमर्शिसंशये त्रयोऽपि प्रतीयन्त इति तदपेक्षं द्वित्रा इति बहुवचनमित्यादि प्रमेयं शेष्यादौ द्रष्टव्यम् । सङ्ख्ययाव्ययासन्नेति सूत्रीयभाष्यकैयटादौ च द्वौ त्रयो वेति विग्रहप्रदर्शनाद् द्वौ त्रयश्च द्वित्रा इति खण्डनटीकोक्तविग्रहायोग इति चानेन सूचितम् । अत्र द्वित्रा इत्यनन्तरम् आदयो येषां ते द्वित्रादयस् त एव पुरुषा इति पाठः स्वरस एव । यदि च द्वित्रा इत्यनन्तरं त एवेति पाठः । तदा तु द्वित्रशब्दे विग्रहस्य दुर्गमतया तावन्मात्रं प्रदर्श्यादिपदेन बहुव्रीहेः स्पष्टतया तमप्रदर्श्यैव पुरुषेत्यादेर्विग्रह एव प्रदर्शित इति न दोष इति ज्ञेयम् ।

मात्रा परिमाणमिति । परिमाणे द्वयसच्दध्नञ्मात्रच इति परिमाणेऽर्थे मात्रचो वितस्ति-मात्रमित्यादौ विधानादिति भावः । यस्य तस्य पूर्वजातस्य च तस्य वस्तुन इति विद्यासागर्युक्तप्रकारेण विगृहीतम् । तदभिप्रायविशेषो ज्ञातव्योऽस्ति । पूर्वोत्पन्नप्रतीत्यनुरोधात् सत्त्वमित्यादिगुंडिराजीयेऽनु-वादेन पूर्वजातत्वस्य प्रतीतिविशेषणत्वप्राप्त्या पूर्वजाता या तस्य वस्तुनः प्रतीतिरिति विग्रहप्रतीतेः । इह च द्वित्रादिपुरुषमात्रं च तत् पूर्वजातं च तत् तच्चेति विग्रहाश्रयणप्रतीतेः । अत एव पूर्वजातस्य चेति चशब्दः । पूर्वजाततदर्थेति । स चासावर्थश्च तदर्थः । द्वित्रादिपुरुषमात्रश्चासौ पूर्वजातश्चासौ तदर्थश्च । स तथोक्तस्तत्प्रतीत्यनुरोधादित्यर्थः । सन्नित्येतावता पूर्तेस्तथैवेत्यधिकमिति प्रतीतिनिरासाय तथैव सन्निति विशिष्टमेकार्थसमर्पकमित्याशयेनानूद्य व्याचष्टे तथैव सन्निति । तथाभूतशब्दो हि सत्त्ववाची तथा सन्नित्यस्य च तथाभूत इत्यनेन समानार्थकता । एवम्भूतः । एवं सन् इत्यादेरेकार्थतायाः सिद्धत्वादित्या-शयः । द्वितीये द्वितीय इति । अवान्तरद्वितीयविकल्पस्य द्वितीय इत्यर्थः । यद्वा प्रथमप्रधानविकल्पस्य कस्यचिदपीति द्वितीयविकल्पे यो विकल्पः प्रतीतिकाल एव वा कालान्तरेऽपि वेति तत्र द्वितीयः कस्यापि कालान्तरेऽपीति द्वितीय इत्यर्थः । अस्तु तर्ह्यबाधितावगमादेव जगतोऽपि सत्त्वसिद्धिरित्यतः प्रवृत्तं न चासावमुख्येऽस्तीति वाक्यमाशयकथनेनावतारयति जगद्विषयकेति । तथा च कस्यापि कालान्तरेऽपि बाधो नास्तीत्येतज्जगद्विषयकप्रतीतौ नास्तीति तद्रूपसत्तावगमान्न जगत्सत्त्वसिद्धि-रित्यर्थः । अर्थस्य सत्त्वेन प्रतीतिरेव सत्ता यथैवं तत्प्रतीतेरपि सत्त्वेन प्रतीतिरेव सत्तेति क्रमप्रसङ्गेऽ-नवस्था शङ्किता मूले न च वाच्यम् । सत्प्रतीतेरपीति । तत्रार्थे सत्तानङ्गीकारेऽपि प्रतीतिगत-सत्ताऽङ्गीकारान्नानवस्थेत्याशङ्कापरिहारायाह अन्यथाप्रतीताविति । अन्यथेत्यस्यैव विवरणं प्रतीतौ तद्गतसत्तास्वीकार इति । प्रतीतेरिति मूलम् । तथाच प्रतीतिगतसत्त्वाङ्गीकारादर्थवत्सत्ताप्रतीतेरेव सत्त्वरूपतानङ्गीकारान्नानवस्थेत्याशयः । ननु तर्ह्यविशेषादर्थेऽपि तद्गतमेव सत्त्वमस्त्वित्यतो वैषम्यमाह न हीति मूलम् । अस्तु वाऽर्थवत्प्रतीतिरपि बाधस्तथापि प्रतीतिपारमार्थ्यं सम्भवत्येवेत्याह अस्ति चेदिति । सैव बाधप्रतीतिरेव । किमायातमिति । जगत्सत्यत्वप्रतीतेस्तु परमार्थसत्त्वाभावादनवस्था-तादवस्थ्यमिति भावः । स्वप्रकाशवादीयखण्डनग्रन्थोऽप्यत्र अनुसृतो मूले । साक्षिचैतन्येति । अत्रैतच्छङ्कापरिहारोऽनेन व्युत्पाद्येति । यद्वेति । योजनापक्षे बाधप्रतीतिजगत्सत्यत्वप्रतीत्योर्भेदशङ्कायाः कथं परिहारः कार्य इत्यपि सावकाशतया परिहार्यमस्ति । सत्ताप्रतीतिमात्रादिति वाक्येऽपि प्रतीतेः पारमार्थिकत्वमित्येतत्तु प्रतीतेः पारमार्थिकत्वादित्येतदनुवादतयोपपादयितुं कथञ्चिच्छक्यते ।

ननु मायोपाधिकमविद्योपाधिकं चेति विभागो न युक्तः । मायाविद्याभेदस्यैव दुर्निरूपत्वादित्यत

आह मायाविद्याऽभेदमिति । अर्थक्रियासमर्थप्रपञ्चारोपहेतुर्माया । विभ्रममात्रहेतुरविद्येति भेदमित्यर्थः । मायाविद्यावैलक्षण्यादित्याद्युत्तरमूलव्याख्यावसरे टीकायां ‘न चाप्येकत्वविज्ञानादुक्तन्यायेन मुच्यत’ इति विद्यैव त्वित्यधिकरणीयानुव्याख्यानव्याख्याने मायाविद्यावैलक्षण्यनिरासस्य वक्ष्यमाणत्वोक्ति-रनयोर्भेदोऽप्युत्तरमूले स्पष्ट इति ज्ञेयम् । मूलप्रकृतेरिति । एतच्च स्पष्टम् । निष्पादककतिपयेति । हानादिव्यवहारनिष्पादकः कतिपयप्रतिपत्तॄणां कतिपयकाले यस्तथात्वेन सत्त्वेनावगमस्तत्प्रयोजकेति योजना । प्रयोजकाब्रह्मज्ञानेति । प्रयोजकत्वं वैधुर्यविशेषणम् । प्रयोजकप्रतीतीत्यत्र प्रयोजकत्वं परिवर्तित्वविशेषणम् । दुःखादेराविद्यकत्वकोट्याश्रयतया परग्रन्थेष्वभिधानाद् द्वितीयं दुःखादीति निदर्शनीयम् । तत्कथं शुक्तिरजतादीत्युदाहृतमित्यत आह प्रातिस्विकपुरुषेति । ब्रह्मान्येति । अत्र च ब्रह्मान्यज्ञानबाध्यत्वमेव प्रयोजकीकृत्य आविद्यकत्वं विवक्ष्यते । तच्च रजतादावेव न दुःखादाविति तत्प्रयुक्ताविद्यकत्वविशेषोऽपि शुक्तिरजतादावेवेति तस्यैवोदाहरणं युक्तमिति भावः । सप्रपञ्चो जन्यत इति खण्डनटीकायां व्याख्यातम् । तत्र प्रपञ्चसहितः विस्तारसहित उत्पद्यते इत्यनेन विस्तारव्यवहारयोः समप्राधान्येनोत्पत्तिरिति प्रतीयतेऽतः विस्तारस्योत्पत्युत्तरकालीनतां दर्शयितुमाह सप्रपञ्चमिति । क्रियाविशेषणत्वाश्रयणेन तु सप्रपञ्चो व्यवहारो यथा स्यात्तथा व्यवहारो जन्यत इति प्रतिपादने व्यवहार उत्पन्नः
सन्विस्तीर्णो भवतीति लभ्यत इति भावः ।

इत्युक्तेऽसदेव भातीति सम्बन्धः । तत्र दृष्टान्तो ऽमुख्यः सिंह इत्यादाविति । इत्यादावसिंहो यथा

भाति तथेत्यर्थः । असिंह इत्युपलक्षणम् । अनग्निरित्याद्यपि ज्ञेयम् । आदिपदेनामुख्योऽग्नि-रित्यादेरुपादानस्य सिद्धत्वात् । एतादृशे चेति । असदवान्तरभेदद्वयसहितैकसद्घटितसत्त्रैविध्य इत्यर्थः । दूषणान्तरमिति । पूर्वदोषोपमर्देन सत्त्रैविध्यशङ्कायामेव दूषणान्तरवचनस्यावश्यकत्वादिति भावः । अमुख्यं सदित्युक्ते यथाऽसद्भाति तत्प्रयुक्तं सत्त्रैविध्यमपि सदसदवान्तरभेदयुक्तं प्राप्नोति तथा सत्येवावान्तरभेदेऽपि भातीति तत्प्रयुक्तसत्त्रैविध्यमपि मुख्यामुख्यसन्मात्रकावान्तरभेदयुक्तं प्राप्नोति । तथाच पूर्वसत्त्रैविध्यपक्षदूषणाय भाष्यस्यानावश्यकत्वेऽपि द्वितीयसत्त्रैविध्यनिरासाय । तदावश्यक-मेवेत्याशयेनाह अमुख्यं सदित्युक्त इत्यादिना । अत्रामुख्यं सदित्युक्ते कयाचिद्विवक्षया सत्येवावान्तर-भेदेनापि सत्त्रैविध्येत्यादिसम्बन्धः । सत्येवेत्यतःपरं भासमानेनेति शेषः । अमुख्यं सदित्युक्ते असदिव भासमानेनावान्तरभेदेनेति योजना । असदिवेति तत्र दृष्टान्ताभिधानम् । ततश्चामुख्यं सदित्युक्ते यथाऽसद्भातितद्वत्कयाचिद्विवक्षया सर्वथा बाधाभावसप्रभेदबाधसद्भावयोर्विवक्षया सत्येव भासमानेना-वान्तरभेदेन मुख्यामुख्यभेदो मुख्येऽप्यवान्तरभेदश्चात्रावान्तरभेदः । तेनापि सत्त्रैविध्यसम्भवात् । न केवलं प्रागुक्तावान्तरभेदसहितासत्सद्भेदेन सत्त्रैविध्यसम्भव इत्यपिपदार्थः ।

ननु सत्येव कथं कयाचिद् विवक्षया मुख्यामुख्यत्वेऽदृष्टत्वादित्यत उक्तमभिधात्वाविशेषेऽ-पीत्यादि । यथा रूढियोगयोरभिधात्वाविशेषेऽपि रूढेर्मुख्यत्वं योगस्य त्वमुख्यत्वम् । योगाद्रूढेर्बलीय-स्त्वं वदद्भिस्तथाङ्गीकारात् । यथा वा गवादिशब्दानां धेनुवागादौ रूढ्या विशेषेऽपि धेन्वामेव गोशब्दस्य मुख्यत्वं वागादावमुख्यत्वं गोशब्दाज्खडिति धेनुसंप्रत्ययादियुक्तिमद्भिस्तथोच्यमानत्वात् तथेत्यर्थः । एवं चात्र रूढियोगादौ मुख्यत्वामुख्यत्वभेदवदिति प्रकृतावान्तरभेदभानोपपादनमिति सुधीभिराकलनीयम् । यदेवं सत्त्रैविध्यान्तरमप्यमुख्यं सदित्युक्तया प्रतीयमानसत्येवावान्तरभेदेनापि प्राप्तं तदा तन्निरासायोत्तरभाष्यं सार्थकमेवेत्याह तत्पक्षेति । सत्येवावान्तरभेदपक्षेत्यर्थः । तत्प्रयुक्त-सत्त्रैविध्यदूषणस्येति फलति । ननु तर्हि प्रागुक्तसदसदवान्तरभेदप्रयुक्तसत्त्रैविध्यनिरासालाभः । न चासतः साधकत्वायोगस्य प्रागभिधानात्तद्रीत्यैव तन्निराससिद्धिरिति वाच्यम् । सत्त्वेन ज्ञानरूपाधि-कोपायशङ्कनेन तन्निरासस्यात्रोपपादना सम्भवात्तथाच भाष्ये न्यूनतेत्याशङ्कायामाह अमुख्यं सदसदिति पक्षस्येति । यद्यपि कथञ्चिदिति । सत्येवावान्तरभेदेन सत्त्रैविध्यं केन मानेन सिध्येदित्यादिरूपेण द्वितीयपक्षदूषणपरत्वेनैव सावान्तरभेदासत्सद्रूपसत्त्रैविध्यमपि केन मानेनेत्यादि योजनायाः शङ्क्यत्वादित्यर्थः । कथञ्चित्पदं तु तथात्वे आवृत्त्याश्रयणं भवतीति भावेन सूचितार्थसत्त्वेति पाठः । प्रकृतत्त्वेऽपीति । द्वितीयं शुक्तिरजतादीति तस्य प्रकृतत्त्वेऽपीत्यर्थः । ततश्च शुक्ती रजतत्वज्ञानमात्रेण रजतोचितार्थक्रियां न कुर्यादित्येव वाच्यमित्याशयः । विषपीयूषेति । विषपीयूषदृष्टान्तोक्तिरित्य-सम्भावितत्वनिमित्तेन । तत्र हेतुर् विरुद्धत्वेनेति । शुक्तिरजतयोः परस्परविरुद्धस्वभावत्वाभावे विषपीयूषयोस्तु तमःप्रकाशयोरिव मारकत्वजीवकत्वरूपपरस्परं विरुद्धस्वभावता । अतो विषस्य पीयूषतया ज्ञाने सत्यपि पीयूषोऽन्वितार्थक्रियाकारित्वमत्यन्तासम्भावितमिति विशेषसद्भावाद्विषपीयूष-दृष्टान्तोक्तिरित्यर्थः । अर्थक्रियार्हत्वप्रयोजकत्वमिति । ब्रूम इति शेषः । उक्तदोषः । विषस्यापि पीयूषतयाऽवगतस्य पीयूषोचितार्थक्रियार्हत्वापत्तेरिति दोष इत्यर्थः । विषादिदृष्टान्तेति । विषविषयक-पीयूषत्वावगमस्याब्रह्मज्ञानबाध्यतया तद्बाधसहितमेव विषस्य पीयूषतया ज्ञानं भवतीति ब्रह्मज्ञानबाध्य-प्रमाणादिगोचरसदिति ज्ञानस्य तद्वैषम्यमित्यर्थः । इत्यत इत्यनन्तरं तावता ब्रह्मज्ञानेति पाठः । तावतेति वा शेषः । ब्रह्मज्ञानरूपेति । अब्रह्मज्ञानबाधवैधुर्यसहितस्येति विशिंषता हि प्रमाणादौ सदिति ज्ञानस्य बाधस्त्वङ्गीकृत एव । परन्तु जगद्विषये स कालान्तरभावी विषे तु तात्कालिक इत्येव वैषम्यमुक्तं भवतीत्यर्थः । प्रमाणादीनामेव प्रकृतत्त्वेऽपि प्रपञ्चबाधकस्येति प्रपञ्चग्रहणं प्रपञ्चान्तर्भावेनैव प्रमाणादिसत्त्वासत्त्वयोः प्राप्त्याशयेन । विषादीति । विषपीयूषदृष्टान्तेत्यर्थः । दृष्टान्तपदमति-प्रसङ्गोदाहरणपरम् । एवं पूर्वत्रापि सूत्रन्यायातिप्रसङ्गादीनामुदाहरणप्रत्युदाहरणयोर्दृष्टान्तत्वाभावात् । अथवा तथात्वे विषमपीति प्रसङ्गस्य विपर्ययपर्यवसाने कार्ये विषपीयूषतयाऽवगतमर्थक्रियां न करोत्य-तस्तद्वदेव प्रमाणादिकमपि सत्त्वेनावगतमात्रं न सदुचितार्थक्रियां करोतीति प्राप्त्या दृष्टान्तत्वमिति भावेन तथोक्तिरिति ज्ञेयम् ।

असत्त्वानिवृत्त्येत्यादि । अनेनार्थस्य यत्तादवस्थ्यमसत्त्वं तस्यानिवृत्तेः । तथा सत्त्वादेवार्थ-क्रियाकारितानुपपत्तिरेवात्रार्थतादवस्थ्यं तस्या अनिवृत्तेस्तदवस्थत्वादित्येवमावृत्त्याश्रयणेन व्याख्यातं भवतीति ज्ञेयम् । अर्थस्यासत्त्वेऽपीति । नार्थक्रियानुपपत्तिरित्युत्तरेण सम्बन्धः । तत्कथमित्यत उक्तं तत्सत्ताया इत्यादि । उपपादितत्वादिति । अर्थसत्त्वाभावेऽपि ज्ञानस्य ब्रह्मरूपत्वाश्रयणेनोपपादि-तत्वादित्यर्थः । पक्षोक्तमप्रयोजकत्वमिति । अनेनैवमित्यस्याप्रयोजिकेत्यर्थः । ज्ञानसत्यताप्येवम् अप्रयोजिका । न केवलं बाधविलम्ब इत्यपेरर्थ इति योजना सूचिता भवति । इत्युक्तोपपादकस्येति । इति जगत्सत्ताप्रतीतावुक्तोपपादकस्येत्यर्थः । तत्प्रतीतावपि शुक्तिरजतादिप्रतीतावपीत्यर्थः । तत्प्रयोजक-त्वस्य सिद्धेरिति । बहुयत्नसाध्यबाधकीभूतब्रह्मज्ञानस्येत्युक्तरीत्या सिद्धेरित्यर्थः । तथैवेत्यादीति । अत्र मूलानुसारेण तथैवेत्येवानुवादः कृतः । तथैवेत्यस्य कतिपयप्रतिपत्तृककतिपयकालतथात्वावगमादेव हीत्यर्थः । अन्यथोपपत्तेरिति । अनेनाग्र इत्यस्य च्चेत्युक्तं भवति । विनोदस्थलमवलोक्य । वक्ष्यमाण-त्वादित्यर्थ इति । अत्रार्थ इत्यस्याभिप्रेतोऽर्थ इत्यर्थः । अत एवोत्तरयोजनायां भाव इति प्रयुक्तं वक्ष्यमाणत्वादिति । पृथगधिकरण इति शेषः । अर्थक्रियाऽप्यसतीति चेति मूलम् । अत्र च ननु कथादेः कार्यस्य सत्त्वे कथञ्चित्कारणस्येत्यादिशङ्कोत्तरभूतकुतः प्रमाणात्कथादिसत्त्वाभावो भवता निश्चितः श्रुत्यादेरिति चेत् । इति पूर्वखण्डनमतनिरासान्त्यमूलानुसारेणार्थक्रियाया असत्त्वं कुतः प्रमाणात् । श्रुत्यादेरिति चेत् । तस्यैवानेकान्तप्रसङ्गगहननिविष्टत्वात् । तथाच सिद्धे श्रुत्यादिप्रामाण्ये अर्थक्रियाया असत्त्वसिद्धिस् तस्मिंश्च सिद्धे असत्त्वेऽर्थक्रियाकारित्वं न स्यादित्यादितर्कस्यान्यथासिध्या आभासत्त्वेन बाधकत्वायोगाच्छत्यादिप्रामाण्यसिद्धिरितीतरेतराश्रयत्वम् । यदि च श्रुत्यादिना प्रामाण्ये सिद्धे अर्थक्रियाया असत्त्वसिद्धिस् तत्सिद्धौ च तर्काभासत्वसिद्धिस्तत्सिद्धौ व्यक्तेत्यादिप्रामाण्य-सिद्धिरिति व्यक्तित्रयविवक्षा तदा चक्रकमिति सिद्धवत्कृत्वा आदिपदसङ्ग्राह्यमेवाह आदिशब्देन चक्रकं गृह्यत इति । अर्थक्रियासम्भवमुपपादयन्नुत्तरभाष्यमवतारयति ननु ब्रह्मण इति । विकारित्वापत्त्ये-त्यनन्तरं विकारित्वस्य चेति शेषः । निर्विकारेति । निर्विकारोक्षरः शुद्ध इति श्रुत्येत्यर्थः । असम्भ-वादिति । ब्रह्मणोऽर्थक्रियाङ्गीकारस्येति विभक्तिविपरिणामेन वर्तते । सत इवासतोऽपि तदसम्भव एव । तत्रापि बाधकसद्भावादित्यत उक्तं मूले कथञ्चिदिति । तत्तात्पर्यमाह जगतश्चेति । अत्रासत्येव सा स्वीकर्तव्येति प्रतिज्ञाय कथं तत्र दूषणेषु सत्सु तदङ्गीकार इत्यत उक्तं तत्र प्राप्तदूषणानि कथञ्चिदिति । तत्रासति तदङ्गीकारे प्राप्तानि यानि दूषणानि तानीत्यर्थः । परिहारप्रकारस्य प्रदर्शनं नेहनानेत्यादि । प्रतीतिसिद्धत्वादिति । प्रतीतेश्च ब्रह्मरूपत्वस्य प्रागुक्तप्रकारेण सिद्धत्वादित्याशयः । प्राग्विष-पीयूषदृष्टान्ते शुक्तिरजतादौ चार्थक्रियाप्रसङ्गोऽभिहितस्तमुद्धर्तुमाह ज्ञानसत्यत्वेति । अनयोस्तु विषादिदृष्टान्तादावभावादिति भावः । एतेनार्थक्रियाऽप्यसतीति प्राङ्निराकृतपक्षमपि स्वीकरोति अर्थक्रियाया अपीति । एवं दूषणपरिहारे विषमपि पीयूषतयेत्याद्यतिप्रसङ्गनिवृत्तिसिद्धावपि बाध-विलम्बस्त्वप्रयोजक इत्यादिदूषणमायात्येवेत्यत उक्तं कथञ्चिदिति ।



