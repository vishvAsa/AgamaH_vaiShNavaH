+++
title = "२० इदन्तारजतत्व शुक्तिकासत्वसंसर्गयोर् अनिर्वचनीयतानिरासः"

+++


## तस्यानिर्वचनीयत्वे स्यादेव ह्यनवस्थितिः

**इदन्तारजतत्व शुक्तिकासत्वसंसर्गयोर् अनिर्वचनीयतानिरासः**

## **अनुव्याख्यानम्**

***तस्यानिर्वचनीयत्वे स्यादेव ह्यनवस्थितिः ॥***

### **सुधा**

यदपि रजते सत्त्वमसदेवापरोक्षतया सत्त्वेन प्रतीयत इत्यभिहितम् । तच्चानुपपन्नम् । शुक्तिकायां सदेव सत्त्वं रजते प्रतीयते । न तु रजतस्य परं सत्त्वं नामास्तीत्यङ्गीकारात् । शुक्तिकेदन्तासंसर्गवत्तत्सत्ता संसर्गस्याप्यनिर्वचनीयस्यैवारोपितस्य प्रतीयमानत्वादिति प्राग्वि-कल्पितं पक्षमाशङ्क्य परिहरति ॥ तस्येति ॥ इदन्तारजतत्वयोरितरेतरसंसर्गस्य तथा रजते शुक्तिका-सत्त्वसंसर्गस्या निर्वचनीयत्वेऽङ्गीक्रियमाणेऽनवस्थितिः स्याद्धि यस्मात्तस्मादुभयमसदेवाङ्गी-करणीयमिति पूर्वेण सम्बन्धः । तथा हि । संसर्गद्वयमनिर्वचनीयमिति कोऽर्थः । किं व्यावहारिकमुत प्रातिभासिकमिति । नाद्यः । अनङ्गीकारात् । तथात्वे वा रजतस्यापि व्यावहारिकत्वापातात् । द्वितीये प्रातिभासिकतयैव प्रतीयते । व्यावहारिकतया वा । नाद्यः प्रवृत्त्यभावप्रसङ्गात् । न हि प्रातिभासिकमर्थक्रियासूपयुक्तं क्वचिदुपलब्धं यतस्तद्भावं प्रतीत्यापि प्रवर्तेत । द्वितीये तु किं व्यावहारिकता सती अथासती । नाद्यः प्रातिभासिकत्वानुपपत्तेः । द्वितीयेऽपरोक्षतया सत्त्वेन चासतोऽपि प्रतीतिप्रसङ्गः । अथ सा व्यावहारिकताऽप्यनिर्वचनीयै-वारोपितेत्युच्यते तदाऽनिर्वचनीयेति कोऽर्थ इत्यादेरावृत्त्याऽऽरोपपरम्पराऽपर्यवसानापत्तिः स्यात् । यत्रैवारोपपर्यवसानं तत्रैव प्रवृत्यभावो वाऽसतो विशिष्टप्रतीतिर्वा प्रसज्येत ।

### **वाक्यार्थचन्द्रिका**

नन्वत्र संसर्गद्वयस्यानिर्वचनीयत्वेऽपि व्यावहारिकत्वेन प्रतीभासिकत्वेऽपि तथैव प्रतीत्याव्यावहारिकत्वेन प्रतीतावपि व्यावहारिकतायाः सत्वेनासत्त्वेन वोपपत्तौ नानवस्थाप्रसङ्ग इत्यतो दूषणान्तरेण पक्षान्तरनिरासेन प्रातिभासिकस्य प्रातिभासिकव्यावहारिकत्वेन प्रतीतिपरम्परा-कल्पनेऽनवस्थाप्रसङ्गं व्युत्पादयितुमाह ॥ तथा हीति ॥ अत्र संसर्गद्वयमित्युक्तिग्न्यथात्व शब्दार्थ-तयेदन्तारजतत्वसंसर्गयोरेकत्वमित्यभिप्रेत्य । अत्र संसर्गद्वयव्यावहारिकतापक्षस्य परानभिमतत्वेऽप्य-निर्वचनीयशब्दार्थतया प्रसक्तेर्विकल्पयति ॥ किमिति ॥ प्रतीतत्वरूपप्रातिभासिकत्वस्य व्यावहारि-कत्वस्य वाऽर्थनिबन्धनत्वाभावेन प्रतीतिमात्रनिबन्धनतया प्रातिभासिकत्वं वदता प्रतीतिविषयत्वस्या-वश्यवक्तव्यत्वाद्य्वावहारिकत्वपक्षे प्रतीत्यविकल्पेन दूषणान्तरमेवोक्त्वा प्रातिभासिकत्वपक्षेऽपि स्वरूपेण प्रतीतेर्निराकरिष्यमाणत्वात्सत्त्वेन प्रतीतिपरिशेषमभिप्रेत्य तां विकल्पयति ॥ द्वितीयेऽपीति ॥ तदेति ॥ संसर्गद्वयव्यावहहारिकताया आवश्यकत्वाद् अनिर्वचनीयत्वस्य व्यावहारिकत्वरूपस्या-नङ्गीकारादङ्गीकारे वा संसर्गद्वयस्यापि व्यावहारिकत्वापत्तेः । प्रातिभासिकत्वरूप्वे च प्रतीतेरावश्य-कत्वात्प्रातिभासिकत्वेनैव प्रतीतौ प्रवृत्त्यभावप्रसङ्गेन व्यावहारिकत्वेन प्रतीतौ च तस्या व्यावहारिकताऽ-व्यावहारिकतायाः सत्त्वे व्यावहारिकतायाः प्रातिभासिकत्वानुपपत्त्याऽसत्वे चासतो विशिष्टप्रतीत्यापत्त्या व्यावहारिकतानिष्ठव्यावहारिकताया अनिर्वचनीयत्वे उक्तरीत्याऽनवस्थेत्यर्थः । ननु संसर्गद्वयस्य व्यावहारिकतायाश्च व्यावहारिकत्वासत्त्वपक्षयोरनङ्गीकारपराहतत्वेनाशङ्कनीयत्वेऽपि प्रातिभासिकस्य प्रातिभासिकत्वेन प्रतीतावसतोऽसत्त्वेन सत्त्वेन वा प्रतीत्यभ्युपगमे आरोपपरम्पराप्रसक्तेरभावान्ना-नवस्थेत्यत एतत्पक्षत्रयेऽनवस्थाऽप्रसक्तावप्याद्यद्वये प्रवृत्त्यभावापत्या तृतीये सतोऽपि विशिष्ट-प्रतीत्यापत्त्यैतत्पक्षत्रयं प्रदूष्य प्रातिभासिकस्य प्रातिभासिकत्वेन व्यावहारिकत्वेन प्रतीतिपक्षं परिशेष्या-नवस्थाप्रसङ्गस्यात्राभिमतत्वान्नानुपपत्तिरित्याह ॥ यत्रैवेति ॥

### **परिमल**

प्राग्विकल्पितमिति ॥ तस्माद् भ्रान्तावेवेत्येतदवतारिकायां विकल्पितं तथा तत्सत्त्वं सद् असद् अनिर्वचनीयं वेति विकल्पितं चेत्यर्थः ॥ प्रातिभासिकत्वानुपपत्तेरिति ॥ संसर्गद्वय-स्येत्यनुकर्षः । नहि यस्य व्यावहारिकता सती तस्य प्रातिभासिकत्वं सम्भवतीति भावः ॥ विशिष्टप्रतीतिरिति ॥ सत्त्वप्रकारकापरोक्षप्रतीतिरित्यर्थः ॥

### **यादुपत्यं**

यत्रैवारोपपर्यवसानमिति ॥ तत्त्वस्यारोपपर्यवसानं ह्युभयत्र वक्तव्यम् । यदा सत्त्वं प्रातिभासिकतयाऽसत्त्वेन वा प्रतीयते तदा । यदा वा तदसदेव सत्त्वेन प्रतीयते तदेति । तत्राद्ये प्रवृत्त्यभावः । द्वितीये सत्त्वेनापरोक्षतया च प्रतीतिप्रसङ्ग इत्यर्थः ॥

### **श्रीनिवासतीर्थीया**

इतरेतरेति ॥ इदन्तासंसर्गो रजते रजतत्वसंसर्गश्चेदमास्पद इत्येव-मितरेतरसंसर्गस्येत्यर्थः ॥ प्रातिभासिकत्वानुपपत्तेरिति ॥ संसर्गद्वयस्येति शेषः । न हि यस्य व्यावहारिकसत्वं तत्प्रातिभासिकमिति संभवतीति भावः ॥ परम्पराऽपर्यवसानेति ॥ अनवस्थेत्यर्थः । अनवस्थापरिहाराय किञ्चिद्दूरं गत्वा संसर्गद्वयं प्रातिभासिकमिति वा वक्तव्यमसदिति वा वक्तव्यम् । तत्र प्रातिभासिकत्वे दूषणमाह ॥ प्रवृत्त्यभाव इति ॥ असत्त्वे दूषणमाह ॥ असत इति ॥

### **वाक्यार्थरत्नमाला**

मूले इदन्तारजतत्वयोरितरेतरसंसर्गस्येति । अत्रेतरेतरशब्दाभ्यां रजतेदंकारास्पदे गृह्येते । तथा चेदन्तायाः स्वाधारेदमास्पदापेक्षयेतरस्मिन् रजते रजतत्वस्य च स्वाधाररजतापेक्षयेतरस्मिन्निदंकारास्पदे यः संसर्गस्तस्येति योज्यम् । शुक्तिकायां रजतत्वसंसर्गो रजते च शुक्तिकागतेदन्तासत्त्वयोः संसर्गश्चारोपिततया प्रतीयत इत्यङ्गीकारेऽनवस्थोक्ता भाष्ये । न च तावन्मात्राङ्गीकारे सा प्राप्नोति । तावदङ्गीकृत्यापि तत्संसर्गद्वयं व्यावहारिकमित्यस्मिन्पक्षे प्रातिभासिक-त्वेऽपि प्रातिभासिकत्वेनैव प्रतीयत इत्यस्मिन्पक्षे संसर्गद्वयं प्रातिभासिकं सद्व्यावहारिकत्वेन प्रतीयत इत्यङ्गीकारेऽपि सा प्रातिभासिकगता व्यावहारिकता सतीति पक्षे वा असतीति पक्षे वा अनवस्थाया अप्रवृत्तेः । तस्मात्प्रातिभासिकं संसर्गद्वयम् । तच्च व्यावहारिकत्वेन प्रतीयते । सा च तथा-विधसंसर्गद्वयगता व्यावहारिकताऽनिर्वचनीयैवारोपितेति पक्षे तत्रापि तथा प्रतीतिपरम्परास्वीकार एवानवस्थेति वाच्यम् । न चोक्तपक्षान्तंरेषु सम्भवत्सु सत्सु अनवस्थाप्रसञ्जकपक्षाङ्गीकार एव परस्य प्राप्नोति । येन तं प्रति तत्पक्षेऽनवस्थोद्भावनं सङ्गतं स्यादित्याशङ्कापरिहाराय दूषणान्तरेण पक्षान्तरनिरासप्रातिभासिकोऽस्य स्पष्टत्वमिति भावेन ।

संसर्गता व्यावहारिकता प्रातिभासिकीति पक्षे भाष्यकृतानवस्थादूषणतयोच्यत इति नानुपपत्तिरिति भाष्याभिप्रायं दर्शयितुं निराकरणीयपक्षान्तरप्रदर्शनपूर्वकं तत्रानवस्थाप्रसक्तयभावं चोपदर्श्य पक्षान्तरस्य दोषान्तरेण निरासमुपदर्शयन् परिशेष्यपक्षं च प्रदर्शयन्नेव तत्रानवस्थां मूलकार उपपादयतीत्याह नन्वत्र संसर्गद्वयस्येत्यादिना । व्यावहारिकत्वेनेति । व्यावहारिकत्वमित्यङ्गीकार इत्यर्थः । नानवस्थाप्रसङ्ग इत्युत्तरेण सम्बन्धः । तथैव प्रातिभासिकत्वेनैव । प्रतीत्या प्रतीत्यङ्गीकारे नावस्थेत्युत्तरेण सम्बन्धः । व्यावहारिकत्वेन प्रतीतावपीति । अनिर्वचनीयरजतगतप्रातिभासिकसंसर्गद्वयस्य व्यावहारिकत्वेन प्रतीतिपक्षेऽपीत्यर्थः । व्यावहारिकताया उक्तसंसर्गद्वयगताया इति पूरणीयम् । सत्त्वेनेत्यादेः सत्त्वेऽ-सत्त्वे वाऽङ्गीक्रियमाणे बाधकाभावेन सत्त्वासत्त्वयोरुपपत्तावित्यर्थः । उपपन्नत्वादेव तदङ्गीकार इति यावत् । निरासेन निरासपूर्वकम् । निरासेन निमित्तेनेति वा । निरासे सति परेण प्रातिभासिक-स्येत्यादिकल्पने कृते सतीति यावत् । प्रातिभासिकस्यातादृशसंसर्गद्वयस्य प्रातिभासिकं यद्व्यावहारि-कत्वं तेन प्रतीतीति योजना । व्युत्पादयितुं तत्पक्षे भाष्येऽनवस्थादूषणं दीयत इति सूचनपूर्वकं तं व्युत्पादयितुमित्यर्थः । पूर्वोक्तरीत्येदन्तारजतत्वसत्त्वानां संसर्गभेदेन संसर्गत्रयप्राप्तेः संसर्गद्वयमित्युक्तिः कथमित्यत आह अत्रेति । तथा चान्यथात्वपदोक्तसंसर्गो द्विविधोऽप्येकत्वेन विवक्षितः । सत्त्वसंसर्गश्च द्वितीय इत्येवं संसर्गद्वयं विवक्षितमिति भावः । संसर्गद्वयं प्रातिभासिकमेवेति पराङ्गीकारे सति व्यावहारिकताया अप्रसक्तेर्विकल्पानवकाश इत्यतोऽनिर्वचनीयशब्दार्थतया सम्भावितत्वात्तत्कोटि-विकल्पो युज्यत इति मूलाभिप्रायं वदन्नवतारयति अत्र संसर्गेति । पक्षस्यापरानभिमतत्वेऽपीति नञ्युक्त एव मूलकोशस्थपाठानुसारेण पाठः युक्तश्च । प्रतीतत्वरूपेति । अनेन प्रातिभासिकं संसर्गद्वयमिति पक्षे प्रातिभासिकतया प्रतीयत इत्यादि विकल्पपूर्वकनिराकरणाद्व्यावहारिकं तदिति-पक्षेऽपि व्यावहारिकतया वा प्रतीयत इत्यादिविकल्पनिरासः कर्तव्यः । तत्कुतस्तथा निरासमकृत्वाऽ-नङ्गीकारेण दूषणं व्यावहारिकतापक्षस्येत्याशङ्का निराकृता भवति । उक्तविकल्पस्य प्रतीत्यावश्यक-त्वोपेतप्रातिभासिकत्वपक्ष उत्थानेऽपि व्यावहारिकत्वपक्षे तदनावश्यकतया तदनुत्थानात् । तदेवो-पपादितम् । प्रतीतत्वरूपे आदिना । प्रतीत्य विकल्पेन । तद्विकल्पमकृत्वा दूषणान्तरम् । अनङ्गीकार-रूपम् । अर्थनिबन्धनत्वाभावेनेत्यनेनैवासत्त्वपक्षेऽप्यर्थाभावादेवासत्त्वेन वा सत्त्वेन वा प्रतीयत इति विकल्प्य बन्धनत्वाभावेऽवकाशः सम्भवतीति । स च योजनादसत्यप्यसत्त्वेन सत्त्वेन वा प्रतीत्य-भ्युपगम इति वक्ष्यमाणटीकोपपन्नेति ज्ञेयम् । तर्हि प्रातिभासिकत्वपक्षे स्वरूपेण प्रतीयते रूपान्तरेण वा द्वितीयेऽपि प्रातिभासिकतया वा व्यावहारिकतया वेति विकल्पनीयम् । तथा व्यावहारिकत्वादिना प्रतीतिपक्षस्येव स्वरूपेण प्रतीयत इति पक्षस्याप्यत्र मूले परिहारः कर्तव्यः स्यादित्यतस्तत्र निमित्तमुक्तं प्रातिभासिकत्वपक्षेऽपि स्वरूपेणेत्यादि निराकरिष्यमाणत्वात् ।

ननु च संसर्गद्वयं नेत्यादिशङ्कानिरासावसर इति शेषः । संसर्गद्वयमनिर्वचनीयमिति पक्षदूषण-परमूलानुसारेण अनिर्वचनीयरजतनिष्ठप्रातिभासिकसंसर्गद्वयनिष्ठप्रातिभासिकव्यावहारिकतायामुक्तं दोषमुपपादयति संसर्गद्वयव्यावहारिकताया इति । आवश्यकत्वादिति । प्रतीतत्वरूपप्रातिभासिकत्वे प्रतीतिनिबन्धनत्वस्य प्रागुक्तत्वादिति भावः । व्यावहारिकता व्यावहारिकताया इति । संसर्गद्वय-निष्ठप्रातिभासिकव्यावहारिकतागताया व्यावहारिकताया इत्यर्थः । व्यावहारिकतानिष्ठेत्यत्राप्ययमेवार्थः । सत्त्वे व्यावहारिकताया इति । प्रथमव्यावहारिकताया इत्यर्थः । न हि यस्य व्यावहारिकत्वं सत् तत्प्रातिभासिकमिति सम्भवतीति भावः । आपत्त्येति । ततश्च द्वितीयव्यावहारिकतायामेव व्यभिचार-स्याप्यापत्त्येति पूरणीयम् । उक्तरीत्येति । अत्र चोक्तरीत्येत्यस्य द्वितीयव्यावहारिकताया अनिर्वचनीय-त्वस्य व्यावहारिकत्वरूपस्यानङ्गीकारादङ्गीकारे वा संसर्गद्वयनिष्ठव्यावहारिकताया अपि व्यावहारिकता-पत्तेः प्रातिभासिकत्वरूपत्वेनोक्तरीत्या प्रतीतेरावश्यकत्वात्प्रातिभासिकत्वेन तत्प्रतीतौ प्रवृत्त्यभाव-प्रसङ्गेन व्यावहारिकत्वेन प्रतीतौ वाच्यायां तस्या अपि प्रातिभासिकद्वितीयव्यावहारिकतागताया-स्तृतीयव्यावहारिकतायाः सत्त्वे द्वितीयव्यावहारिकतायाः प्रातिभासिकत्वानुपपत्त्याऽसत्त्वे वा सत्यां तृतीयव्यावहारिकतायामेव विशिष्टस्य हेतोर्व्यभिचारापत्त्या तृतीयस्या अपि व्यावहारिकताया अनिर्वचनीयत्वेनारोपितत्वे वाच्य इत्यर्थः । तथा तृतीयव्यावहारिकताया अप्यनिर्वचनीयत्वस्य व्यावहारिकत्वरूपत्वानङ्गीकारादित्यादिक्रमेण व्यावहारिकत्वप्रातिभासिकत्वेऽपि तथैव प्रतीतिः । व्यावहारिकत्वेन प्रतीतिपक्षेऽपि सत्त्वासत्त्वपक्षाणामनुपपत्तौ प्रातिभासिकतृतीयव्यावहारिकतागत-चतुर्थव्यावहारिकताया अनिर्वचनीयत्वेनारोपितत्वं वाच्यमेवं चतुर्थव्यावहारिकताया अनिर्वचनीयस्य व्यावहारिकत्वरूपत्वस्यानङ्गीकारादित्यादिक्रमेणानिर्वचनीयत्वं वाच्यमेव । तत्रापीत्यपर्यवसितारोप-परम्पराङ्गीकारा इत्यर्थः । तेन तृतीयव्यावहारिकताया अनिर्वचनीयत्वस्योक्तरीत्येत्यनेनोक्तावपि चतुर्थादिक्रमेण प्राप्तव्यावहारिकतानां तदनुक्तयाऽनवस्थोक्तिः कथमिति शङ्कानवकाशः । इत्यादेरावृत्त्येति मूलपदं चोक्तार्थं भवतीति ज्ञेयम् ।

नन्वेवं सति प्रातिभासिकरजतसंसर्गद्वयं प्रातिभासिकं तच्च व्यावहारिकतया प्रतीयते सा च व्यावहारिकता प्रातिभासिकी प्रातिभासिक्या व्यावहारिकतया प्रतीयत इति परम्परास्वीकारे अनवस्थेति वक्तव्यम् । तत्कथम् । तस्यानिर्वचनीयत्वे अनवस्थितिः स्यादिति संसर्गद्वयस्यानिर्वचनीयत्वाभ्युपगम-मात्रेऽनवस्थाप्रतिपादनस्य भाष्ये सत्त्वेन तदभ्युपगममात्रे च पक्षान्तराणामपि सत्त्वेन तेषु चानवस्थाया अभावेन सङ्कोचकस्य चाप्रतीतेर्भाष्ये उक्ताभ्युपगममात्रे प्रसक्तयावत्पक्षसाधारण्येनानवस्थाया वक्तु-मयुक्तत्वादित्याशङ्कानिरासाय यत्रैवारोपेति मूलं प्रवृत्तमित्याशयेन तथा शङ्कामुत्थाप्य तन्निरासकतया तद्योजयन्नेवावतारयति ननु संसर्गद्वयस्येत्यादिना । अयमर्थः । संसर्गद्वयमनिर्वचनीयमिति पक्षेऽपि तस्यानिर्वचनीयत्वं नाम व्यावहारिकत्वमित्येकः पक्षः । प्रातिभासिकत्वमेवानिर्वचनीयत्वम् । तच्च प्रातिभासिकं संसर्गद्वयं प्रातिभासिकत्वेनैव प्रतीयत इति द्वितीयः । प्रातिभासिकं संसर्गद्वयं व्यावहारिकतया प्रतीयते सा च व्यावहारिकता सतीति तृतीयः । साऽसति किन्त्वसत्त्वेन प्रतीयत इति चतुर्थः । सापि सत्त्वेनैव प्रतीयत इति पञ्चमः । इत्येवं पञ्च पक्षाः सम्भवन्ति । उक्तं च टीकायाम् । तथाहीत्येतदवतारावसरे प्राक् । संसर्गद्वयस्य निर्वचनीयत्वेऽपि व्यावहारिकत्वेन प्रातिभासिकत्वेऽपि तथैव प्रतीत्येत्यादि । तेषु संसर्गद्वयस्य व्यावहारिकत्वमिति प्रथमपक्षस्य व्यावहारिकतया प्रतीति-पक्षगतव्यावहारिकता सतीति तृतीयपक्षस्य च यद्यपि न शङ्कार्हत्वम् । तत्रानवस्थायाऽप्रसरसद्भावेऽपि तयोः परेणानङ्गीकारात् । तदेतदाह संसर्गद्वयस्येत्याद्यनाशङ्कनीयत्वेऽपीत्यनेन । अत्र च संसर्गद्वयस्य व्यावहारिकत्वपक्षस्य व्यावहारिकतायाश्च सत्त्वपक्षस्येत्येवं पक्षद्वयाभिप्रायेण द्विवचनम् । न तु सत्त्वस्य संसर्गद्वये अनङ्गीकारोक्तिरत्र विवक्षिता । तस्यानिर्वचनीयत्वमिति प्राग्विकल्पितवित्तीयपक्षदूषण-प्रक्रमादिति ज्ञेयम् । अनेनैतदपि सूचितम् । यत्रैवेति मूले पक्षान्तरनिरासाय प्रवृत्त्यभावादेरिव व्यावहारिकत्वसत्त्वपक्षदूषणायाङ्गीकारस्यापि वक्तव्यतया तदनुक्तययोग इति न शङ्कनीयम् । तत्पक्षयोरनङ्गीकारपराहततया पक्षान्तरसाम्याभावेन तच्छङ्काया अप्रसरादेव तद्दूषणायानङ्गीकारस्या-वक्तव्यत्वादिति । तथापि पक्षान्तरशङ्का सम्भवतीत्याह प्रातिभासिकस्येति । एतत्तृतीयपक्षे आरोप-परम्पराप्रसक्तेरभावादित्युत्तरेण सम्बन्धः । व्यावहारिकताऽसतीति पक्षगतासतोऽसत्त्वेन प्रतीतिः सत्त्वेन वा प्रतीतिरिति चतुर्थपञ्चमपक्षयोरनवस्थाप्रसरो नास्तीति प्रतिपादयति असत इति । अत्र व्यावहारिक-ताया इति स्त्रीलिङ्गेन प्रकृतत्त्वेऽपि सामान्यरूपेण परामर्शविवक्षणाद्व्यावहारिकतापदोपस्थापित-व्यावहारिकत्वस्य विशेषतया विवक्षणाद्वा असत इति निर्देशोपपत्तिः । अत एव व्यावहारिकत्वेनेति वक्ष्यति । तथा चोक्तपक्षत्रये संसर्गद्वयमात्रारोपप्राप्तावपि तत्रारोपान्तराभावेन परम्परा न प्रसज्यत इति तेषु पक्षेष्वनवस्थायाऽभावादनिर्वचनीयत्वमात्राभ्युपगमेऽनवस्थोक्तिरयुक्तेति । इदं च प्रथमारोप-मात्राश्रयणेनानवस्थाभावप्रतिपादनं संसर्गद्वयस्येति । विशिष्य टीकानिर्देशानुसारेण कृतम् । यदा तु संसर्गद्वये व्यावहारिकतारोपितेति स्वीकृत्याप्यनवस्थाभावशङ्काभिप्रायस्तदा व्यावहारिकतायाश्चेत्यत्र व्यावहारिकतयोरिति विवक्षितम् । यावद्विवक्षितसङ्ग्रहाभिप्रायेणैव विशिष्य व्यावहारिकताया अनुक्त-त्वात् । अन्यथा तद्व्यावहारिकतायाश्चेत्यवक्ष्यत् । तदा संसर्गद्वयगतव्यावहारिकता अनिर्वचनीयेति पक्षमालम्ब्यापि तस्या अनिर्वचनीयत्वेऽपि प्रागुक्तरीत्या पञ्चपक्षप्रसक्तौ व्यावहारिकत्वमनिर्वचनीयत्व-मित्यादिपक्षदूषणमपि व्यावहारिकत्वसत्त्वपक्षयोरित्याद्येव । तदा संसर्गद्वयारोपः संसर्गद्वये च व्यावहारिकत्वारोप इत्यारोपद्वयमात्रसद्भावेऽपि न तत्परम्पराप्रसक्तिरिति योज्यम् । यदि त्वारोपत्रय-चतुष्टयं वेत्याद्यङ्गीकृत्याप्यारोपपरम्पराभावसिध्यर्थमारोपिततया अङ्गीकृततद्व्यावहारिकताया-मनिर्वचनीयत्वं नाम व्यावहारिकत्वमित्यादि पञ्चपक्षान् प्रकल्प्य तत्रारोपपरम्पराभावाभिधानं विवक्षितम् । तदा व्यावहारिकताया इति सामान्योक्तयैव तृतीयचतुर्थादिव्यावहारिकताश्रयणेनाप्य-नवस्थाभावशङ्कापरोऽयमेव टीकाग्रन्थः । तेष्वपि यत्रारोपत्रयं तत्र तावन्मात्रसत्त्वेऽपि परम्परा तु नास्तीत्यादि प्रकारेण योज्यम् । एतेन यत्रैवारोपपर्यवसानमित्यनेनात्र चतुःपञ्चाद्यारोपानङ्गीकृत्या-नवस्थाभावसिध्यर्थं तत्र पक्षान्तरस्वीकारे प्रवृत्त्याद्यभावादिदूषणमिति प्रतीतेः कथं संसर्गद्वया-द्याश्रयणेनैव तदभावशङ्कोत्थानमिति शङ्का गर्भस्रावेणैव परास्ता । व्यावहारिकताया इत्यनेन याव-द्विवक्षितस्य सङ्ग्रहात् । व्यावहारिकत्वसत्त्वपक्षयोश्चेत्यादेः सर्वसाम्यात् । असत्त्वेन प्रतीतिपक्षस्य निराकरणं संसर्गद्वये यथोपलक्षणीयमेवं व्यावहारिकतायामपि तत्पक्षस्य प्रागदूषणेऽपि रजते तत्प्रकारवर्णनेन ज्ञातुं शक्यत्वाच्च । एतदभिप्रायेणैव संसर्गद्वयव्यावहारिकतायाः प्रातिभासिकत्वपक्षे प्रातिभासिकत्वेनैव प्रतीतौ प्रवृत्त्यभावप्रसङ्गेनेत्यादि प्रकारप्रदर्शनं कृतम् । प्रत्युत संसर्गद्वय-मात्रारोपमारोपद्वयं वाऽङ्गीकृत्यानवस्थाभावशङ्कायां बद्ध्वा सेवाभावेन यत्रैवेत्यस्य तद्दूषणता न सिध्येत् । तस्माद्यत्रैवारोपपर्यवसानमेकमात्रमारोपं वा तद्द्वयं त्रयं चतुष्टयं वेत्यादि पक्षानङ्गीकृत्य भवति तत्रैव प्रवृत्त्याद्यभाव इत्यर्थकं मूलमिति न दोषः । एतेनैव सत्त्वस्यारोपपर्यवसानं ह्युभयत्र वक्तव्यम् । यदा सत्त्वं प्रातिभासिकतयाऽसत्त्वेन वा प्रतीयते तदा; यदा वा तदसदेव सत्त्वेन प्रतीयते तदेति । तत्राद्ये प्रवृत्त्यभावः । द्वितीये सत्त्वेनापरोक्षतया च प्रतीतिप्रसङ्ग इत्यन्यथाख्यातिस्थं यत्रैवेत्यस्य व्याख्यानं चापहस्तितं भवति । संसर्गद्वयमारभ्यारोपप्रसक्तया सत्त्वस्येत्येकमात्रग्रहणायोगात् । उभयत्रेत्युक्तप्रकारातिरिक्तयोः सत्त्वं व्यावहारिकम् । सत्त्वे प्रतीयमाना व्यावहारिकता सतीति पक्षयोरपि तत्पर्यवसानसत्त्वेनोभयत्रेत्युक्तेरयोगाच्च । एतच्च दूषणग्रन्थे निक्षेप्यम् ।

न वयं संसर्गद्वयमनिर्वचनीयमिति पक्षे सम्भावितयावत्पक्षेषु भाष्यकारेणानवस्थोक्तेति ब्रूमः । येनोक्तपञ्चपक्षेषु तदभावात्कथं तदभिधानमिति शङ्कनीयं स्यात् । अपि तूक्तपञ्चपक्षातिरिक्तो यः प्रातिभासिकप्रातिभासिकेन व्यावहारिकत्वेन प्रतीयत इति पक्षस्तत्रैव । तत्र चारोपितत्वसंसर्गद्वयगत-व्यावहारिकताया आरोपसद्भावेनारोपपरम्पराप्रसक्तेरित्याह एतत्पक्षत्रय इत्यादि । अत्र प्रातिभासिक-स्येत्यादिपक्षं परिशेष्यानवस्थाप्रसङ्गस्यात्र भाष्येऽभिमतत्वान्नानुपपत्तिरित्यनेन पक्षान्तरे तत्प्रसञ्जनं भाष्येनाभिप्रेतमिति सूचयति । तर्हि पक्षान्तरे तदप्रसरशङ्कायाः कथं परिहार इत्यत उक्तम् आद्यद्वय इत्यादि । परिशेष्येति च । न वयं प्रथमत एव प्रातिभासिकस्येत्युक्तपक्षेऽनवस्था दीयत इति ब्रूमः । येन तद्दानानन्तरं पक्षान्तरे तदसम्भवशङ्का भाष्योपरि स्यात् । तत्परिहाराय च यत्नाकरणे न्यूनता स्यात् । अपि तु प्रागुक्तरीत्या संसर्गद्वयस्यानिर्वचनीयत्वं नाम व्यावहारिकत्वं न शङ्कार्हम् । प्रातिभासिकत्वं तदिति पक्षेऽपि तस्य प्रातिभासिकस्य प्रातिभासिकत्वेन प्रतीतिपक्षे प्रकृत्त्याभावापत्तिः । व्यावहारिकतया प्रतीतिपक्षेऽपि सा व्यावहारिकता सतीति न शङ्कार्हम् । असतीति पक्षेऽप्यसत्त्वेन प्रतीतिपक्षे प्रवृत्त्यभावापत्तिः । असत्यास्तस्याः सत्त्वेन प्रतीतिपक्षे चासतो विशिष्टप्रतीत्यापत्तिरित्येवं पक्षान्तरं प्रथमतः प्रदूष्य पश्चाद्विवक्षितपरिशिष्टपक्षेऽनवस्था दीयत इत्येव ब्रूमः । न चैवं सति पुनः पक्षान्तरसद्भावतत्पक्षे दोषत्वाभावादिशङ्कावकाशमर्हति । ततो युक्तमनवस्थाप्रदानं भाष्य इति भावः । पक्षं परिशेष्येत्यनन्तरम् उक्तरीत्यारोपपरम्पराङ्गीकार इति पूर्वोक्तरीत्या सिद्धत्वान्नोक्तमिति ज्ञेयम् । न चैतदयुक्तम् । तथाहीत्येतदवतारटीकायाम् । संसर्गद्वयस्यानिर्वचनीयत्वेऽपि व्यावहारिकत्वेनेत्यादिना पक्षान्तरेषु तदसम्भवशङ्कामुत्थाप्य तन्निरासपरतया तथाहीत्यादिग्रन्थप्रवृत्तिवर्णनात्प्रातिभासिकस्य प्रातिभासिकव्यावहारिकत्वेन प्रतीतिपरम्पराकल्पनेऽनवस्थाप्रसङ्गोपपादकस्योक्तेश्चोक्तपक्षान्तरशङ्का-निरासेन विवक्षितपक्षपरिशेषस्य तथाहि संसर्गद्वयमनिर्वचनीयमिति कोऽर्थ इत्यादिग्रन्थादेव सिद्धिरिति स्पष्टं प्रतीतेर्यत्रेति वाक्येऽपि परिशेषाद्यभिप्रायकल्पने पुनरुक्तिः स्यात् । अत एवोक्तटीकाऽपि पूर्वटीकया गतार्थेति चेत्सत्यम् । तथाऽप्यस्त्यत्र पूर्वोत्तरमूलतट्टीकयोः प्रकारभेदः । पूर्वग्रन्थे हि पक्षान्तरमात्रमुपस्थाप्य तत्रानवस्थैव नास्तीति शङ्कायां तेषामसम्भवं प्रदर्श्य परिशिष्टपक्षप्रदर्शनपूर्वकं तत्र दूषणत्वसम्भवः प्रतिपादितः । अत एव तत्रोक्तं तत्र प्रतीतिपरम्पराकल्पन इति । अत्र तु विवक्षितपक्षेऽनवस्थाया वक्तुं शक्यत्वेऽपि संसर्गद्वयानिर्वाच्यत्वेऽपि पक्षान्तराणामप्रसरादनवस्थादोषा-णामपि सत्त्वेन तदङ्गीकारेऽनवस्थानुपपत्त्या निर्वचनीयत्वमात्राभ्युपगमे भाष्येऽनवस्थोक्तययोगे इत्येवं
विवक्षितपक्षविशेषोपस्थितिमाश्रित्यानवस्थित्यनुपपत्तिशङ्कायां पक्षान्तरानुपपत्तिमभिप्रेत्यैव विवक्षितपक्षे तदभिधानस्य भाष्ये करणान्न दोष इति स्वयं तत्पक्षान्तरदूषणं स्मारितवान्यत्रैवेति मूलेनेति न पुनरुक्तिः । अत एव तट्टीकापि न प्राचीनटीकया गतार्था । प्रवृत्तिप्रकारभेदात् । पूर्वत्रानवस्थायाः सम्भवप्रदर्शनाय पक्षान्तरनिराकरणादिकम् । इह तूद्भाव्यमानानवस्थादृढीकरणाय पक्षान्तरनिरासादिक-मिति प्रयोजनभेदाच्च । दृष्टं चाद्वैतस्यब्रह्मस्वरूपानतिरेकपक्षदूषणपूर्वकमतिरेकपक्षपरिशेषेणायथार्थ-प्रतिपादकत्वमुक्तवाऽतिरेकपक्षनिराकरणेनानतिरेकपक्षपरिशेषेण तस्य विषयत्वानुपपत्तिरिति प्रयोजन-भेदेनैकप्रमेयत्वेऽपि योजनाभेदकरणम् ।

केचित्तु पूर्वग्रन्थे संसर्गद्वये तद्व्यावहारिकतायां वाऽनिर्वचनीयत्वपक्षेऽनवस्थोपपादकपक्षान्तर-निरासस्य मुखत उपलक्षणया वा सिद्धत्वात्पुनरत्र तत्पक्षयोः संसर्गद्वयं वा तद्व्यावहारिकताया निर्वचनीयेत्युक्तिमूलकानवस्थानुपपत्तिशङ्कापरिहारयोरसङ्गतत्वात्संसर्गद्वयनिष्ठप्रातिभासिकव्यावहारिकता- गतव्यावहारिकतायाः प्रातिभासिकत्वाभ्युपगमे समानन्यायतया पक्षान्तरदूषणस्य प्रागभावेऽपि अनवस्थया निगृहीतो यदि निराकृतपक्षान्तराण्येवोपादद्यात्तर्हि प्रागुक्ततन्निरासः समानन्यायतयाऽत्रापि सिद्ध इति बोधनीय इत्याशयेनैतन्मूलटीकाग्रन्थयोः प्रवृत्तिरिति न पुनरुक्तिः । संसर्गद्वयस्य व्यावहारिकातायाश्चेत्यत्र तु संसर्गद्वयस्य वा व्यावहारिकतेति योज्यम् । व्यावहारिकतापदं चावर्तनीयम् । तथा च संसर्गद्वयव्यावहारिकता व्यावहारिकत्वस्येति पर्यवसानान्न दोषः । एवं च प्रागनिराकृत-पक्षान्तरकद्वितीयव्यावहारिकताश्रयणेनानवस्थाभिधानेऽनुपपत्तिशङ्का तत्परिहारपरोऽयं टीकाग्रन्थ इति वर्णयन्तीति सकलमकलङ्कम् ।



