+++
title = "१९ असतो ऽपरोक्षतया सत्वेन च प्रतीतेर् उपपादनम्"

+++


## अन्यथात्वमसत्तस्माद्भ्रान्तावेव प्रतीयते

**असतो ऽपरोक्षतया सत्वेन च प्रतीतेर् उपपादनम्**

## **अनुव्याख्यानम्**

***अन्यथात्वमसत्तस्माद्भ्रान्तावेव प्रतीयते ॥***

### **सुधा**

स्यादेतत् । न ब्रूमो वयमसतः प्रतीतिरेव नास्तीति किन्नामापरोक्षतया सत्त्वेन च । यथोक्तम् । न हि नरि शृङ्गं भाति गवीवेति । शुक्तिरजतादिकं चापरोक्षतया सत्त्वेनावभासते । अतः कथमसदित्यत आह ॥ अन्यथात्वमिति ॥ रजतादिकमनिर्वचनीयं प्रतिपद्यमानेनापीदंरजतयो-स्तादात्म्यावभासोऽङ्गीक्रियत एव । यथोक्तम् । अध्यासो नामातस्मिंस्तदिति प्रत्यय इति । न चैवमन्यथाख्यातिप्रसङ्गः । अधिष्ठानस्य संसृष्टरूपेण मिथ्यात्वेऽपि स्वरूपेण सत्यत्वम् । अध्यस्तस्य संसृष्टरूपेण स्वरूपेण च मिथ्यात्वमिति मायावादिभिरङ्गीकृतत्वात् । तथा चोक्तं सत्यानृते मिथुनीकृत्य लोकव्यवहार इति । अन्यथाख्यातिवादिभिरधिष्ठानारोप्ययोरुभयोरपि संसृष्टरूपेणैवा सत्त्वं स्वरूपेण तु सत्त्वमेवेत्यङ्गीकृतम् । इदंरजतयोस्तादात्म्यानवभासे प्रवृत्त्याद्यसम्भवश्च । तत्र यदन्यथात्वं शुक्तिकेदमंशस्य रजतत्वसंसर्गो रजतस्येदन्तासंसर्गस्तत्तावदसदेव । प्रतीयते चापरोक्षतया सत्त्वेन च । अपरोक्षावभासस्यानुभवसिद्धत्वात् । सत्त्वेनाप्रतीतौ प्रवृत्त्यनुपपत्तेश्च । न हि प्राग्बाधात्सत्यरजतेदन्तासंसर्गादयं संसर्गो मात्रयाऽपि विलक्षणोऽनुभूयते । यथा चासदपरोक्षतया सत्त्वेन च नावभासत इति व्याप्तेरन्यथात्वे भग्नत्वान्नानेन हेतुनाऽसत्त्वाभावोऽनुमातुं शक्यत इति । स्यादेवं यद्यन्यथात्वमसत्स्यात् । तत्कुत इति चेत् । शुक्तिकेदन्तारजतादिसंसर्ग- रूपस्यान्यथा-त्वस्यासत्त्वमनभ्युपगच्छतः कोऽभिप्रायः । किं तदन्यथात्वं सदिति उतानिर्वचनीयमिति । द्वितीये वक्ष्याम इत्याशयेनाद्यं दूषयति ॥ तस्मादिति ॥ एवेति तस्मादित्यनेनापि सम्बध्यते । असत्त्वादेव हि तद्भ्रान्तावेव प्रतियते । यदि सत्स्यात्तर्हि शुक्तिकादिवदभ्रान्तावपि प्रतीयेत । न चैवम् । तस्मान्न सत् । न हि कारणसामग्य्रे सति कार्यानुत्पत्तिर्युक्तेति । किञ्चान्योन्यस्मिन्नन्योन्यात्मकत्वमपि चेत्सत्यात्तदाऽतस्मिंस्तदिति न भवेत् । किन्तु तस्मिंस्तदिति । तथा च न तत्प्रत्ययस्य भ्रान्तित्वं स्यात् । सत्यरजतप्रत्ययवत् । तदिदमुक्तमन्यथात्वमिति भ्रान्ताविति च । उपलक्षणं चैतत् । अन्योन्यसंसर्गस्य सत्त्वे बाधोऽपि नेदं रजतमिति न स्यादित्यपि द्रष्टव्यम् ।

### **वाक्यार्थचन्द्रिका**

नन्वन्यथात्वमसदित्यादिग्रन्थो व्यर्थः । न च यदसत्तन्न प्रतीयत इति व्याप्तेर्भङ्गाय स्थानान्तरप्रदर्शकोऽयमिति वाच्यम् । उभयसिद्धासति व्याप्तिभङ्गं प्रदर्श्य प्रसाध्या-सत्वेऽन्यथात्वादौ तत्प्रदर्शनस्यानुचितत्वादित्यतोऽन्यथात्वसत्त्वयोरपरोक्षतया सत्त्वेन च प्रतीयमानयो-रुदाहरणेन भ्रान्तावित्याद्युपपादेन च पराभिमतापरोक्षत्वादिविशिष्टहेतोरपि व्याप्तिभङ्गाय भाष्य-कारीयोऽयं यत्न इत्यवगमाद्विशिष्टहेतुव्याप्तिभङ्गस्य चोभयसिद्धासत्यनुपपत्त्या स्थलान्तरप्रदर्शकभाष्य-सार्थक्यमेवेत्याशयेन भाष्यमवतारयति ॥ स्यादेतदिति ॥ नन्वनिर्वचनीयवादिना मयाऽन्यथाख्याति-वादिवदन्यथात्वभानानभ्युपगमात्कथमेतदित्यत आह ॥ रजतादिकमिति ॥ ननु तादात्म्यावभासा-भ्युपगमेऽप्यन्यथाख्यातिवादापत्त्योक्तवचनमन्यार्थमित्याशङ्कते ॥ न चेति ॥ अधिष्ठानस्य संसृष्टरूपेणैव मिथ्यात्वमध्यस्तस्य तु स्वरूपेणापि मिथ्यात्वमित्यभ्युपगमे संसृष्टरूपेणारोपितेऽप्यात्मनि सत्यपद-मध्यस्ते चानृतपदं ज्ञापकमित्याशयेन तत्सम्मतिमाह ॥ तथा चोक्तमिति ॥ एवं च तादात्म्याव-भासस्योभयेषामविशेषेऽप्यन्यथाख्यातिवादिभी रजतादेरध्यस्तस्य देशान्तरे सत्त्वाभ्युपगमेनान्यस्य वस्तुनो वस्त्वन्तरात्मना भानाभ्युपगमादन्यथाख्यातावप्यनिर्वचनीयत्वस्य मायावादिभिरभ्युपगमेन वस्त्वन्तरात्मना भानानभ्युपगमादन्यथाख्यात्यप्रसक्तिरिति भावः । न केवलं तद्वाक्यादिना तादात्म्याव भासाङ्गीकारो मायावादिनाऽवगम्यते किन्त्वावश्यकश्च तेषामपि तादात्म्यावभास इत्याह ॥ इदमिति ॥ ननु परस्परधर्मसंसर्गाध्यासस्यैव मयाऽङ्गीकारात्प्रवृत्त्यादेश्च तावन्मात्रेणोपपत्त्या न तादात्म्यावभासो मया स्वीकार्य इत्यतस्तादात्म्यशब्देन मयाऽपि स धर्मसंसर्ग एव व्यवहृत इत्याशयेन भाष्यं योजयति ॥ तत्रेति ॥ अत्रान्यथात्वशब्देन संसर्गोऽपि व्याख्यातव्य इत्येव तात्पर्यं न तु परेण तादात्म्या-ध्यासानङ्गीकारादत्रानुपपत्तेर्वा तादात्म्यं नान्यथात्वशब्दार्थ इत्यत्र । अन्योन्यस्मिन्नन्योन्यात्मक-तामन्योन्यधर्मांश्चाध्यस्येति तद्भाष्यात्किञ्चेत्याद्युत्तरग्रन्थेऽन्योन्यस्मिन्नन्योन्यात्मकमित्यादिव्यवहाराच्चेति द्रष्टव्यम् । यद्वाऽध्यासभाष्ये विवरणकारेण तादात्म्याध्यासप्रतिषेधेन संसर्गाध्यासस्यैवोपपादना-त्तदनुसारेणेदं व्याख्यानम् । किञ्चेत्युत्तरग्रन्थेऽपि तादात्म्यशब्दस्य संसर्गपरतया व्याख्यातत्वाल्लाघवेन तथैव व्यवहारः । अत एव पूर्वमन्यथात्वस्य पराङ्गीकारप्रतिपादनावसरे तादात्म्यशब्देनैव तद्य्ववहार इति द्रष्टव्यम् ।

ननु तस्मादित्युत्तरवाक्येऽन्यथात्वासत्त्वस्य भ्रान्तावेव प्रतीयमानत्वे हेतुतयोपन्यासोऽनुपपन्नः । अन्यथात्वेऽसत्त्वस्यासिद्धत्वाद्भ्रान्तावेव प्रतीयमानत्वस्य सिद्धत्वाच्च । न च विपरीतो हेतुहेतुमद्भावोऽत्र विवक्षित इति वाच्यम् । तथात्वेऽपि प्रातिभासिकत्वेनाप्युपपत्त्या भ्रान्तावेव प्रतीयमानत्वस्यासत्त्वा-साधकत्वादित्यतो विपरीत एव हेतुहेतुमद्भावोऽत्र विवक्षितो वक्ष्यमाणप्रकारेणानिर्वचनीयत्वाभावसिद्धौ सत्त्वाभावे चानेन हेतुना सिद्धे सुलभाऽसत्त्वसिद्धिरित्याशयेनोत्तरवाक्यमवतारयति ॥ स्यादेवमिति ॥ विवक्षितहेतुहेतुमद्भावं भाष्यारूढं करोति ॥ एवेतीति ॥ हेतुच्छित्तिरूपं विपक्षे बाधकं कथयन्नुक्तमेव विवृणोति ॥ असत्त्वादेव हीति ॥ एवं भ्रान्तित्वमभ्युपगम्य भ्रान्तावेव प्रतीत्या सत्त्वं निराकृतम् । अधुनाऽन्यथात्वस्य सत्त्वे भ्रान्तित्वमेवानुपपन्नमित्याह ॥ किं चेति ॥ तदिदमिति ॥ किञ्चेत्युक्ताभि-प्रायाभावे तादात्म्यमिति स्पष्टोक्त्यैव विवक्षितार्थलाभादन्यथात्वमिति निर्देशो न स्यात् । सति च तस्मिन्नतस्मिंस्तदित्यर्थसूचनेनायमभिप्रायो ज्ञायत इति भावः ॥ उपलक्षणं चेति ॥ भ्रान्तावेव प्रतीयमानत्वं बाधस्याप्युपलक्षणमिति भावः ।

### **परिमल**

मूले भ्रान्तावन्यथात्वस्य प्रतीतिमुपेत्य तस्मासत्त्वोक्तिरयुक्ता । भ्रान्तावन्यथात्व-प्रतीतेरनिर्वचनीयख्यातिवादिनोऽसम्भतेरित्यतस्तत्र यदित्यादिना श्लोकं व्याख्यातुमुपोद्घातमाह ॥ रजतादिकमित्यादिना ॥ प्रतिपद्यमानेन मन्यमानेन । अन्यथाख्यातिवादिभिः प्राचीनतार्किकैः ॥ तत्ता-वदिति ॥ उक्तद्विरूपमन्यथात्वमित्यर्थः । एवेत्यस्यान्वयोक्तिर् असदेवेति ॥ अन्यथात्वे भग्नत्वादिति ॥ उक्तद्विरूपसंसर्गस्थले त्वदुक्तव्याप्तेर्भग्नत्वादित्यर्थः । ननु सत्त्वेप्यभ्रान्तावपि कुतः प्रतीयेतेत्यत आह ॥ न हि कारणसामग्य्र इति ॥ कदाचित्कस्यचिदिन्द्रियसन्निकर्षादेः संभवादिति भावः ॥

### **यादुपत्यम्**

अन्यथाख्यातिवादिभिस्त्विति ॥ वस्तुनो वस्त्वन्तरात्मनाऽवभासस्यैवा-न्यथाख्यातिरूपत्वादिति भावः ॥ न हि कारणसामग्य्रे सतीति ॥ यदि रजतेदमंशयोरन्यथात्वं सत्स्यात्तर्हि ततः प्रमारूपकार्यं स्यादेव । समनस्केन्द्रियसन्निकर्षादिरूपज्ञानजनकसामग्य्राः सत्त्वात् । अन्यथा भ्रमस्यैवानुपपत्तेः । केवलं तत्रान्यथात्वरूपविषयविलम्बेन वाच्यः । सोऽपि चेदस्तीत्युच्यते तर्हि प्रमा स्यादेव । सामग्य्राः प्राप्तवादिति भावः ॥

### **श्रीनिवासतीर्थीया**

मिथुनीकृत्य संसृष्टं कृत्वा ॥ उभयोरपीति ॥ अधिष्ठानं स्वरूपेण सर्ववादिमते सत्यमेव अन्यत्र विद्यमानस्यैवान्यत्रारोपाङ्गीकारादारोप्यमपि स्वरूपेण सत्यमेवेत्यर्थः । मूलं योजयति ॥ तत्रेत्यादिना ॥ तत्र प्रतीयमानपदार्थानां मध्ये । सत्ये शुक्त्यादिवदभ्रान्तौ प्रतीतिः कुत इत्यत आह ॥ न हीति ॥ कारणसामग्य्रे कारणसाकल्ये ॥ तदिदमुक्तमिति ॥ अन्यथात्वमित्युक्त्या तदाऽतस्मिंस्तदिति न भवेदित्यापादनं सूचितं भ्रान्तावित्युक्त्या च सत्त्वे तत्प्रत्ययस्य भ्रान्तित्वं न स्यादित्यापादनं सूचितमिति द्रष्टव्यम् ।

### **वाक्यार्थरत्नमाला**

उभयसिद्धासतीति । उभयोरसत्त्वेन सिद्धं संप्रतिपन्नं यदसत्तत्रेत्यर्थः । प्रसाध्येति । प्रसाध्यमसत्त्वं यत्र तथाविध इत्यर्थः । उदाहरणेनेत्यादौ भाष्य इति शेषः । उभय-सिद्धासत्त्व इति । उभयसिद्धमसत्त्वं यत्र तत्रेत्यर्थः । संमतग्रन्थभावं वदन्नवतारयति संसृष्टेति । अन्यथाख्यातावपीति । अन्यथाख्यातिप्रसङ्गेऽपीत्यर्थः । अनिर्वचनीयत्वस्येति । रजतादेरध्यस्तस्येति वर्तते । तद्वाक्येति । मायावादिवाक्येत्यर्थः । आदिपदेन तदुक्तोपपादनपरिग्रहः । स धर्मसंसर्ग इति । परस्परधर्मसंसर्ग इत्यर्थः । अत्र मूलग्रन्थे तादात्म्यपदं प्रथमतः प्रयुक्तम् । पश्चात्संसर्गपदप्रयोगः प्राचुर्येण । मध्ये तादात्म्यपदप्रयोगोऽपि । तत्कथं निर्धारणमित्यत आह अत्रेति । संसर्गोऽपीति । तादात्म्यवत्संसर्गोऽपीत्यर्थः । इत्यत्रेति । तात्पर्यमिति वर्तते । उत्तरग्रन्थ इति । तस्माद्भ्रान्तावेवेतीतर-व्याख्यानरूपाव्यवहितोत्तरग्रन्थ इत्यर्थः । संसर्गाध्यासस्यैवोपपादनादिति । ........... ...................... इत्यादिनोपपादनादित्यर्थः । कथं तर्हि तादात्म्यव्यवहारः । किञ्चेत्युत्तरग्रन्थ इत्यत आह किञ्चेत्युत्तरेति । तादात्म्यपदं हि संसर्गाध्यासस्यैव मयाऽङ्गीकारादित्यादि शङ्कावारणाय तत्र यदन्यथात्वमित्यादिना संसर्गार्थतया प्राक् व्याख्यातम् । तथाच तत एव यत्र तादात्म्यपदप्रयोगः स्यात्तत्र सर्वत्रापि संसर्ग एव व्याख्यातव्य इति सूचनाच्छुक्तिकेदमंशस्येत्यादिरूपेण संसर्गव्यवहारे गौरवमायातीति लाघवेनान्योन्यस्मिन्नन्योन्यात्मकत्वमिति व्यवहारस्योत्तरग्रन्थे करणेऽपि न दोषः । अन्यथा स्वस्योत्तरत्र व्याख्यास्यमानत्वाभिप्रायेणैव संसर्गरूपस्य तस्य पराङ्गीकारोपपादनावसरे इदंरजतयोस्तादात्म्यावभासोऽङ्गीक्रियत एवेति शुक्तिकेदमंशस्येत्यादिनोक्तसंसर्गस्य तादात्म्यपदेनैव व्यवहारः प्रकृत
इति तद्विरोधोऽपि नास्तीत्याशयेनाह अत एवेति ।

भ्रान्तावेवेति । अन्यथात्वस्य भ्रान्ताविति बुध्या विवेकेन योज्यम् । द्वितीयभ्रान्तावेवेत्यत्रासत्त्व

इति वर्तते । सिद्धत्वाच्चेति । ततश्च सिद्धसाधनप्रसङ्ग इति भावः । साध्यासिद्धत्वादेर्गुणत्वेनासिद्धत्व-सिद्धार्थत्वरूपदोषद्वयोद्धारमाशङ्क्य तेन च विपरीत इति । उपपत्त्येति । साध्यं विना प्रकारान्तरेणो-पपन्नस्य हेतोरप्रयोजकत्वादिति भावः । अत्र वक्ष्यमाणरीत्या व्यावहारिकत्वरूपतानङ्गीकारा-त्प्रातिभासिकतारूपत्वमेवानिर्वचनीयत्वस्य प्राप्तमिति मनसि कृत्वाऽनिर्वचनीयत्वेनापीत्यनुक्तवा प्रातिभासिकत्वेनापीत्येवोक्तम् । उपलक्षणं चेदं सत्त्वेनापीत्यस्य । एतस्याप्युत्तरवाक्ये निराकरणादिति ज्ञेयम् । वक्ष्यमाणेति । तस्यानिर्वचनीयत्व इत्येतद्व्याख्यानरूपानिर्वचनीयमिति कोऽर्थ इत्यादि वक्ष्यमाणेत्यर्थः । अनेनेति । भ्रान्तावेव प्रतीयमानत्वहेतुना विमतं सन्नेति सत्त्वाभावे च सिद्ध इत्यर्थः । सुलभेति । परिशेषेणेति शेषः । विवक्षितेति । यद्भ्रान्तावेव प्रतीयमानं तदसदित्येवं हेतुहेतु-मद्भावविपर्ययमित्यर्थः । हेत्विति । एवकारस्य प्रयोगेण वा सूचनदर्शनाद् वह्निमानेव धूमवानित्यत्र व्यभिचारपरिहारे इहापि पक्षे साध्याभावेऽपि हेतुसद्भावो न मन्तव्य इति सूचनायैवकारप्रयोगं कुर्वता भ्रान्तावेव प्रतीयमानत्वमसत्त्वं प्रति हेतुरिति ज्ञापितमित्यर्थः । कारणसामग्रये इति मूलम् । समग्रस्य भावः सामग्रयं साकल्यमित्यर्थः । ब्राह्मणादित्वात् ष्यञिति ज्ञेयम् । पूर्वत्र भ्रान्तावेव प्रतीयमानत्वस्य हेतूकरणात्कथं किञ्चेत्युत्तरग्रन्थे भ्रान्तित्वाभाववर्णनमित्यङ्गीकारवादेन भ्रान्तावेव प्रतीयमानत्वेन सत्त्वाभाव उक्तः । वस्तुतस्त्वन्यथात्वस्य सत्त्वे भ्रान्तित्वमेवायुक्तमित्युत्तरग्रन्थे प्रतिपादनान्न दोष इति पूर्वोत्तरग्रन्थविषयं दर्शयन्नवतारयति एवं भ्रान्तित्वेति । सति च तस्मिन्निति । अन्यथात्वमिति निर्देशे च सतीत्यर्थः । अनेनोक्तनिर्देशस्योक्ताभिप्रायज्ञापकत्वमुपपादितं भवति ।





