+++
title = "१८ असत्प्रतीतेर् अनिवार्यत्वम्"

+++


## असद्विलक्षणज्ञप्त्यै ज्ञातव्यमसदेव हि

**असत्प्रतीतेर् अनिवार्यत्वम्**

***असद्विलक्षणज्ञप्त्यै ज्ञातव्यमसदेव हि***

### **सुधा**

किञ्च नरशिरसि विषाणमस्तीति वाक्यं बोधकं न वा । आद्ये स बोधः सद्विषयोऽ-सद्विषयो वा । नाद्यः बाधाभावप्रसङ्गात् । द्वितीये कथमसतः प्रतीत्यभावः । अनिर्वचनीयार्थ-प्रतीतिरसाविति चेन्न । निराकृतत्वात् । अपि च शशविषाणादिकमपि चेन्नासत् तदा कुतो वैलक्षण्यं शुक्तिरजतादेराशास्यते । निरूपाख्यादिति चेत् । तर्हि तद्वैलक्षण्यं नाम सोपाख्यत्वमेव । न च तत्र कश्चिद्विप्रतिपद्यते येनायं परस्य प्रयासः सार्थकः स्यात् ॥ कश्चिदाह । नास्माद्वाक्यान्नर-शिरसि विषाणबोधो जायते । किन्नाम विकल्पमात्रम् । यथोक्तम् । शब्दज्ञानानुपाती वस्तुशून्यो विकल्प इति । स प्रष्टव्यः कोऽयं विकल्पः ज्ञानमन्यद्वा द्वितीयो द्वितीयेऽन्तर्भवति । आद्ये वस्तु-शून्य इति कोऽर्थः । किं किमप्यनुल्लिखन् असदेवोल्लिखन्वा । आद्येऽनुभवविरोधः । न हि विषयानुपरक्तो घटादिवदसावनुभूयते । यो हि शशविषाणं नास्तीति न प्रतीतवान् तस्य शशविषाणशब्दाज्जायमानं ज्ञानं न गोविषाणज्ञानाद्विशिष्यते । द्वितीये सिद्धं नस्समीहितम् । नापि द्वितीयः । अनुभवविरोधात् । विमतानि पदानि स्वार्थान्वयप्रतिपत्तिजनकानि । आकांक्षा-सन्निधिमत्पदत्वात् । गामानयेत्यादिपदवदित्यनुमानविरोधाच्च । न च योग्यतावत्त्वमुपाधिः । प्रतिवादिप्रयुक्तपदेषु साध्याव्यापकत्वात् । तेषां च स्वार्थसंसर्गाबोधकत्वे बधिरविवादवद्वादि-वचनस्य निर्विषयत्वापत्तेः । अत एव योग्यताराहित्येन प्रतिपक्षोऽपि परास्तः । ननु कथमसतो भाति भास्यत इति कर्तृत्वं कर्मत्वं वा समस्तसामर्थ्यविरहितत्वादिति । अथ समस्तसामर्थ्य-रहितत्वमपि कथम् । भाववदभावस्यापि सद्धर्मत्वदर्शनात् । बौद्धमेवाभावाश्रयत्वं न वस्तुकृतम् अतो न विरोध इति चेत् । समं कर्तृत्वकर्मत्वयोरपि । अन्यथा जायते घट इत्यादि न स्यात् ॥ सत्कार्यवादं त्वारम्भणाधिकरणे निराकरिष्यामः ॥ अतोऽसतः प्रतीत्युपपत्तेः प्रतीतत्वान्ना-सच्छुक्तिरजतादिकमित्ययुक्तम् ।

### **वाक्यार्थचन्द्रिका**

एवमसत्प्रतीतिश्चेत्यनुव्याख्यानमसत्प्रतीतिनिषेधेन हेतुनाऽसत्प्रतीति-साधनपरमिति व्याख्यायाधुना नरशिरसि विषाणमस्तीत्यादिवाक्याज्जायमानाऽसत्प्रतीतिश्च कथं तेन निवार्यते न कथमपि तद्वाक्ये बोधकत्वाभावस्य तद्बोधेऽसद्विषयकत्वाभावस्यचानुपपन्नत्वादिति तदर्थ-मभिप्रेत्योपपादयति ॥ किञ्चेति ॥ प्रमाणाभावेनानिर्वचनीयस्य निरस्तत्वान्नापि तद्विषयकत्वं युक्त-मित्याह ॥ निराकृतत्वादिति ॥ अस्तु वा विमतं सदसद्विलक्षणं बाध्यत्वादित्यादि तत्र प्रमाणम् । शशविषाणादेरप्यनिर्वचनीयत्वे तदपि नोपपद्यत इत्याशयेनाह ॥ अपि चेति ॥ तर्हीति ॥ सद्वैलक्षण्य-मिति सतो ब्रह्मणो वैलक्षण्यमिति वच्छशविषाणादेरप्यनिर्वचनीयत्वे निरुपाख्यादेतस्माद्विलक्षणमिति निर्देष्टुमशक्यत्वान्निरुपाख्यवैलक्षण्यशब्दस्य सोपाख्यत्वमित्येवार्थो वक्तव्य इति सिद्धार्थता स्यादिति भावः । विकल्पशब्दार्थसम्मत्यैवाह ॥ यथोक्तमिति ॥ विकल्पमात्रमित्यस्य बोधरूपो विकल्पो जायते न तु विशिष्टो नरशिरसि विषाणबोध इति विकल्प एव जायते न तु बोध इत्यपि तात्पर्यसम्भवेन साधारणत्वाद्विकल्पयति ॥ स इति ॥ अन्यद्वेति ॥ इच्छादिवच्चेतोवृत्त्यन्तरं वेत्यर्थः ॥ द्वितीय इति ॥ चेतोवृत्त्यन्तरं जायत इत्युक्त्याऽर्थबोधो न जायत इत्युक्तं स्यात् । तथा च न बोधकमिति द्वितीय-पक्षान्तर्भावात्तद्दूषणेनैव दुष्टतेत्यर्थः । वस्तुशब्दस्य विषयमात्रपरत्वमसद्विषयपरत्वं च सम्भवती-त्यभिप्रेत्य विकल्पयति ॥ किमपीति ॥ विषयानुपरक्तो नानुभूयत इत्युक्त्या विषयोपरक्त एवानुभूयत इति लब्धमनुभवमभिनयेन दर्शयति ॥ यो हीति ॥ यद्वा न तथाऽनुभव इत्येव न किन्तु विपरीतश्चेत्याह ॥ यो हीति ॥ अनुभवविरोधादित्युपलक्षणम् । प्रवृत्त्यनुपपत्तेश्चेत्यपि द्रष्टव्यम् । विमतान्याकाङ्क्षा-सन्निधिमात्रवन्तीति सिद्धसाधनतानिरासाय पदानां वक्तृविशेषानुमापकतयाऽप्यन्वयप्रतीतिजनकत्वेन सिद्धसाधनानिरासाय स्वार्थेति । उरगस्तुरगः खदिर इत्यादिष्वनैकान्तिकताव्युदासायाकङ्क्षेति । गामानय प्रासादं पश्येत्यत्र साकाङ्क्षयोः परस्परान्वयप्रतीत्यजनकयोर्गां पश्येत्यनयोस्तद्य्वुदासाय सन्निधिमदिति । अयमेति पुत्रो राज्ञः पुरुषोऽपसार्यतामित्यत्र राज्ञ इति पुरुष इति च पदयोः सन्निहितत्वेऽपि पुरुषपदनैराकायेणान्वयप्रतीत्यजनकयोस्तद्य्वुदासायाकाङ्क्षेति ॥ अत एवेति ॥ वादिप्रयुक्तपदेष्व-नैकान्त्यादेवेत्यर्थः ॥ बौद्धमेवेति ॥ बुद्धिहेतुकृतं न तु घटत्वादिवद्विषयहेतुकृतं नापि पाकजरूपादि वद्बुद्धिहेतुभिन्नागन्तुकस्वहेतुकृतमित्यर्थः । कर्तृत्वकर्मत्वयोर्बुद्धिहेतुकृतत्वे उपोद्भलकमाह ॥ अन्यथेति ॥

ननु पूर्वं सत एव कार्यस्य कारकव्यापारादिना अभिव्यक्त्यङ्गीकाराद्घटो जायत इत्यादौ नानुपपत्ति-रित्यत आह ॥ सदिति ॥ सदित्यतः पूर्वमत्यन्तेति शेषः । नन्वत्यन्तसत्कार्यवाद्यभिमतासदकरणादि हेतुनिरासावसरे नन्वसतः कथं कर्मत्वं सतः कार्यत्वमपि कथमिति समानम् । अनेन घटो जायत इत्यपि प्रत्युक्तम् । तर्हि घटं करोतीत्यादेः कोऽर्थः । मृत्तिकां घटीकरोतीति मृत्तिका घटीभवतीति ग्रन्थेन घटो जायत इत्यादीनामर्थान्तराभ्युपगमेनोपपत्तिर्वक्ष्यते । तस्मात्प्रध्वस्तभेदादीति वाक्यव्याख्यावसरे घटो जायते घटं जनयतीत्यनुत्पन्नस्यापि कर्तृत्वं कर्मत्वं च तस्मात्कार्यस्य कारणाभेदात्प्रागुत्पत्तेर्विनाशोत्तरं च सत्त्वादेव हि युज्यते नाप्यत्यन्तासतः कारकत्वमित्यादिग्रन्थेन घटादीनां पूर्वसत्त्वेन घटो जायत इत्यादेरुपपत्तिर्वक्ष्यते । अत्र तु कर्तृत्वादेर्बौद्धत्वानभ्युपगमे घटो जायत इत्यादि न स्यादिति । तथा च कथमेषां परस्परं न विरोध इति चेत् । न तावद्वक्ष्यमाणग्रन्थयोः परस्परविरोधः । अत्यन्तसत्कार्या-नभ्युपगमेऽपि कारणात्मना सत्ताऽभ्युपगमत्कारकव्यापारात्प्रागकार्यात्मकस्य कारणस्य कारकव्यापारेण कार्यरूपतापत्तेः सदसत्कार्यमते जनित्वान्मृत्तिका घटीभवतीत्यादिर्घटो जायत इत्यादेरर्थ इति न कर्तृत्वाद्यनुपपत्तिरित्यसदकरणादिहेतुनिराकरणग्रन्थाशयः । तस्मात्प्रध्वस्तभेदादीति वाक्यव्याख्या-ग्रन्थस्य त्वात्यन्तिकसत्त्वस्योक्तरीत्याऽनेकानुपपत्तिग्रस्तत्वात्कार्यस्य कारणात्मनाऽपि सत्त्वानभ्युपगम उक्तजनिपदार्थासंभवाद्घटो जायत इति कर्तृत्वाद्यनुपपत्तिरेव । न चात्रोक्तप्रकारेण बौद्धकर्तृत्वाद्यभ्युपगमे नोपपत्तौ कारणात्मना कार्यसत्त्वासाधकतया कर्तृत्वाद्युक्तिरयुक्तेति वाच्यम् । प्रतीतिसिद्धप्रध्वस्त-भेदसत्त्वस्य प्रकारान्तरेणानुपपत्त्या तदर्थतया कारणात्मना सत्त्वस्य तत एव तादृशजनिपदार्थस्य चावश्याङ्गीकार्यत्वे सिद्धे कर्तृत्वादेरपि निर्वाह इत्याशयेनाभ्युच्चययुक्तितया कर्तृत्वादेरुपन्यासात् । अत एव भाष्ये स्वशब्देन भेदग्रहणम् । आदिपदेन च कर्तृत्वादेरुपादानं न तु कर्तृत्वादेरन्यथानिर्वाहा-भावाभिप्रायेण । अथवा भातीत्यादिभानादिक्रियाकर्तृत्वस्य बौद्धस्यासति व्यवहारवद्बौद्धस्य जनिकर्तृ-त्वस्य नात्यन्तासति व्यवहार इत्याशयेनास्यापि साधकतयोपन्यास इत्याशयः । एवञ्च वक्ष्यमाण-ग्रन्थयोरेकवाक्यतायां नानुपपत्तिः । अत एव सत्त्वमात्रे साध्ये सिद्धसाधनमिति पूर्वग्रन्थमात्रपदेनाप्य-त्यन्तासतः कार्यकरत्त्वमिति चात्यन्त पदमुत्तरग्रन्थेनापि वक्ष्यमाणग्रन्थाभ्यामस्य विरोधः । अत्र परं प्रति प्रतिबन्दीमुखेन च प्रवृत्त्या पराङ्गीकृतात्यन्तासत्कार्यवादस्यानुपपन्नतया वक्ष्यमाणत्वात्सद-सत्कार्यवादस्य च परेणानभ्युपगमादभावाश्रयत्वादिवत्कर्तृत्वादेर्बौद्धत्वानङ्गीकारे तव घटो जायत इत्यादेरनुपपत्तिरेवेत्याशयात्तस्मान्न कुत्रापि विरोध इति ।

### **परिमल**

असत्प्रतीतिश्चेत्यादेः शब्दाज्जायमाननृशिरोविषाणादिरूपासत्प्रतीतिश्च कथं मायावादिना निवार्यत इत्यर्थान्तरं च वक्तुमाह ॥ किञ्च नरेति ॥ मूलस्य फलितार्थमाह ॥ कथमसत इति ॥ द्वितीयो द्वितीय इति ॥ अन्यद्वेति विकल्पो बोधकं न वेति प्राग्विकल्पितद्वितीय-विकल्पेन्तर्भवतीत्यर्थः । तद्दोषेणैव दूषितो भविष्यतीति भावः ॥ असाविति ॥ नरशिरसि विषाणमिति वाक्याज्जायमानो विकल्प इत्यर्थः ॥ द्वितीय इति ॥ असदेवोल्लिखन्नितिपक्षेऽसतो ज्ञानमस्तीत्यस्माक-मिष्टं सिद्धमित्यर्थः । न बोधकमितिपक्षं निराह ॥ नापि द्वितीय इति ॥ विमतानीति ॥ नरशिरसि विषाणमस्तीत्यादि पदानीत्यर्थः ॥ प्रतिवादीति ॥ तस्यानाप्तत्वेन तदुक्तवाक्ये बोधकत्वसत्त्वेऽपि योग्यताविरहादिति भावः ॥ अत एवेति ॥ साध्यव्यापकत्वेन प्रतिवादिवाक्ये व्यभिचारापातादेवेत्यर्थः । अभावरूपधर्मो नाश्रयसत्त्वमपेक्षत इत्यत आह ॥ भाववदित्यादि ॥ ननु घटस्यापि कारणे मृदि सत्त्वाद्घटो जायत इत्युक्तिर्युक्तेत्यत आह ॥ सत्कार्येति ॥ ‘तदनन्यत्वमारम्भणशब्दादिभ्य’ इति द्वितीयाद्यपादीयाधिकरणे ॥

### **यादुपत्यं**

द्वितीयेऽन्तर्भवतीति ॥ बोधकं नेतीति द्वितीयकल्पेऽन्तर्भवतीत्यर्थः ॥ अनुभव-विरोधादिति ॥ नरशिरसि विषाणं जानामीत्यनुभवविरोधादित्यर्थः ॥ अत एवेति ॥ प्रतिवादि-प्रयुक्तपदेषु व्यभिचारादेवेत्यर्थः ॥ अन्यथेति ॥ इदं च तार्किकरीत्योक्तम् । स्वमते घटस्य कारणात्मना पूर्वं सत्त्वाद्घटो जायत इत्यत्र मृद्घटीभवतीत्यर्थकत्वस्य वक्ष्यमाणत्वाच्च नेदमापादनं संभवतीति ध्येयम् । ननु घटः प्राक् सन्नेव कुलालव्यापारादभिव्यज्यतेऽतो नेदमापादनं युक्तमित्यत आह ॥ सत्कार्यवादं त्विति ॥

### **श्रीनिवासतीर्थीया**

अनिर्वचनीयार्थप्रतीतिरसाविति ॥ नरशिरसि विषाणमस्तीति वाक्यजन्या प्रतीतिरित्यर्थः । तथाच नरविषाणादिकमनिर्वचनीयमेव नासदिति नासतः प्रतीतिप्रसङ्ग इति भावः ॥ निराकृतत्वादिति ॥ अनिर्वचनीयवस्तुन एवाप्रामाणिकत्वादिति भावः ॥ नासदिति ॥ अनिर्वचनीयत्वेनाङ्गीकारादिति भावः । निरूपाख्यात्प्रतीत्यविषयात् । तत्रेति ॥ शुक्तिरजतादेः प्रतीति-विषयत्व इत्यर्थः । शब्दज्ञानानुपाती शब्दजन्यज्ञानसदृशः ॥ द्वितीये इति ॥ नरशिरसि विषाणमस्तीति वाक्याद्विकल्पमात्रं जायते । स च विकल्पो न ज्ञानमित्युच्यते । तथा च नरशिरसि विषाणमस्तीति वाक्यं बोधकं नेति प्राग्विकल्पितद्वितीयपक्षेऽन्तर्भवतीत्यर्थः ॥ असाविति ॥ नरशिरसि विषाणमस्तीति वाक्याज्जायमानो विकल्प इत्यर्थः । घटायःशलाकादिवद्विक्यासंबन्धो बाधो नानुभूयत इत्येतदुपपादयति ॥ यो हीति ॥ अयोग्यताज्ञानाभावदशायामित्यर्थः । द्वितीयेऽसदेवोल्लिखन्निति पक्षे ॥ नापि द्वितीय इति ॥ नरशिरसि विषाणमस्तीति वाक्यं बोधकं नेति द्वितीयः पक्ष इत्यर्थः ॥ विमतानि पदानीति ॥ सदिदं रजतमित्यादीनि पदानीत्यर्थः । निर्विषयत्वं निरर्थकत्वम् ॥ कथमिति ॥ न संभवतीत्यर्थः । कुतो न संभवतीत्यतस्तदुपपादयति ॥ भाववदिति ॥ भावधर्मवदित्यर्थः । अभावस्यापि अभाव-रूपधर्मस्यापि । सद्धर्मत्वं सतो धर्मत्वम् । सत्पदार्थधर्मिकत्वम् । तथा च यथा भावधर्माणां सद्धर्मिकत्वमेवमभावरूपस्य सकलसामर्थ्यविरहितत्वस्यापि सद्धर्मिकत्वादसति तन्न संभवतीत्यर्थः । शङ्कते ॥ बौद्धमेवेति ॥ सकलसामर्थ्यविरहितत्वरूपमभावाश्रयत्वमसतो बौद्धमेव । बुद्ध्यैवास्तीति विषयीक्रियते । न वस्तुकृतं वास्तवमित्यर्थः । कुतो न वस्तुकृतमित्यतस्तदुपपादनायापि भाववदिति पूर्ववाक्यमेतच्छेषत्वेन योज्यम् । भावधर्मस्यापि सद्धर्मिकत्वेनासति वास्तवस्य तस्यायोगादित्यर्थः ॥ सममिति ॥ भातीत्यादौ कर्तृत्वादिकमप्यसति बौद्धमेव न वस्तुकृतमित्यर्थः ॥ न स्यादिति ॥ तदानीं घटस्याभावेन जायत इति जनिकर्तृत्वव्यवहारः सर्वजनसिद्धो न स्यादित्यर्थः । तत्र च तद्बौद्धमेवेति समाधानं वाच्यम् ॥ तदसत्यपि समानमिति । कालान्तरे सत्त्वं तु नेदानीं प्रतीतेरुपकारि । तदानी-मसत्त्वस्योभयत्रापि साम्यादित्याशयः ॥

### **वाक्यार्थरत्नमाला**

एवमुत्तरत्रापि पूर्वयोजनानिष्कर्षप्रदर्शनेन प्रकरणभेदं दर्शयन् किञ्च नर-शिरसीत्यादिग्रन्थस्योद्भाष्यत्वशङ्कावारणाय
तद्ग्रन्थसूचितभाष्ययोजनां दर्शयन्नवतारयति एवमिति । व्याख्यानपूर्वकं निराकृतत्वादित्येतदवतारयति प्रमाणेति । अस्तु वेति । अनेन ननु कथं प्रमाणाभावः । विमतं सदसद्विलक्षणमित्यादि प्रमाणसत्त्वादित्यतोऽस्तु नाम तत्प्रमाणं शशविषाणादेरिति योजना सूचिता । निरुपाख्याद्वैलक्षण्यं नाम सोपाख्यत्वमेवेति कथं लभ्यत इत्यतो निरुपाख्यमुक्तं तस्मा-द्विलक्षणत्वमिति निर्देष्टुमशक्यत्वादेव तदर्थे पर्यवसानम् । तथा निर्देशस्तु सद्वैलक्षण्यमित्युक्ते सतो ब्रह्मणो वैलक्षण्यमिति निर्देशवदावश्यकः । न च निरुपाख्यं शशविषाणादिकमेव निर्देष्टुं शक्यमिति वाच्यम् । तस्यानिर्वचनीयत्वेन त्वयाऽङ्गीकारेण तथा तस्य निर्देशानुपपत्तेरित्यभिप्रायमाह सद्वैलक्षण्य-मितीति । विकल्पशब्दार्थमिति । विकल्पपदार्थः । क इत्याशङ्कानिरासायेति शेषः । कोऽयमित्यादि-विकल्पोत्थानाय प्रसञ्जकं विवेकेनाह विकल्पमात्रमित्यस्येति । बोध इतीत्यस्य तात्पर्यं सम्भवेनेत्युत्तरेण सम्बन्धः । द्वितीय इति मूलम् । चेतोवृत्त्यन्तरमिति द्वितीयो नरशिरसि विषाणमस्तीति वाक्यं न बोधकमिति द्वितीयेऽन्तर्भवतीत्यर्थः । द्वितीयेऽन्तर्भावप्रकाराप्रतीतेस्तं दर्शयन्नस्तु नाम तदन्तर्भावः । किं तावतेत्यतस्तद्दूषणेनैव दुष्टत्वं वक्ष्यमाणरीत्या प्राप्तमिति पृथक् तन्निरासापत्त्या नेत्याह चेतोवृत्त्यन्तर-मिति । किमपीत्येतद्विकल्पोत्थानमुपपादयति वस्तुशब्दस्येति । सिद्धं न इति मूलम् । असदुल्लेखित्वेऽ-सतः प्रतीतिविषयत्वप्राप्तेरिति भावः । नापि द्वितीय इति । नरशिरसि विषाणमस्तीति वाक्यं न बोधकमिति द्वितीयो नापीत्यर्थः । अनुभवविरोधादिति मूलं नरशिरसि विषाणं जानामीत्यनुभव-विरोधादित्यर्थः । गामानयेत्यादिपदेषु स्वार्थान्वयप्रतीतिजनकेषु सिद्धसाधनतापरिहाराय विमतानीत्युक्त मित्याशयेन विमतानीत्यनूद्य कथं तेन गामानयेत्यादेर्व्यावृत्तिरित्यतस्तद्विवक्षितमर्थं च दर्शयति विमतानीति । मात्रवन्तीति । मात्रपदेन योग्यतामावर्तयता नरशिरसीत्यादेरयोग्यस्यापि पक्षत्वोप-पादनाद्योग्यताया अपि पक्षतावच्छेदककोटौ विवक्षा चेत्तर्हि आश्रयासिद्धिरिति शङ्का निरस्ता भवति । योग्यतावद्गामानयेत्यादेर्व्यावृत्तिश्च स्पष्टीकृता भवतीति ज्ञेयम् । वक्तृविशेषेति । देवदत्तोऽयमधीत इति वक्तृविशेषानुमापकतया देवदत्तेऽध्ययनान्वयप्रतीतिजनकत्वेनेत्यर्थः । साकाङ्क्षयोरिति हेतूपपादनं साध्या भावोपपादनं परस्परेति । असन्निधानेन तदजनकत्वमिति ज्ञेयम् । पदकदम्बकत्वादित्येतावत एवोरगस्तुरग इत्यत्र व्यभिचारवारणायाकाङ्क्षेत्युक्तमिति प्राग्वर्णितम् । इदानीं तु गामानय प्रासादं पश्येत्यादौ प्राप्तव्यभिचारपरिहारायोपात्तसन्निधिमत्त्विति विशेषणसहितपदकदम्बकत्वस्यापि प्राप्त-व्यभिचारपरिहारायाकाङ्क्षाग्रहणमिति प्रकारान्तरेणाकाङ्क्षापदकृत्यमाह अयमेतीति । यद्यप्युरगस्तुरग इत्युदाहृतेऽपि सन्निधिमत्पदत्वरूपविशिष्टस्य व्यभिचारः शक्यते वक्तुम् । तथापि सर्वथाऽनाकाङ्क्ष इव साकाङ्क्षेऽपि तात्पर्यगर्भाकाङ्क्षारहिते स्थलेऽप्यनेन व्यभिचारपरिहारो भवतीत्याशयेनाकाङ्क्षापदस्य तात्पर्यगर्भत्वमभिप्रेत्य तत्र तेन तन्निरासाभिधानमिति ज्ञेयम् । अत एवोक्तं पुरुषपदनैराकांक्ष्येणेति । अत्राधिकं नयनप्रसादिनीशशधरशेषीशब्दमणिसारमधुरानाथीयादिषूपयुक्तमालोच्य लेखनीयमस्ति । न चानेनैव हेतुना गामानयेत्यादिदृष्टान्तेनान्वयप्रमितिजनकानीत्यपि साधयितुं शक्यम्; वह्निना सिञ्चतीत्यत्र व्यभिचारेण कालात्ययापदिष्टत्वेन च तदसम्भवादिति मूलस्थप्रतिपत्तीतिपदप्रयोगाभिप्रायः । न विलक्षणत्वाधिकरणे प्रमितिघटितानुमाननिराकरणं तु शब्दस्यानुमानान्तर्भावसाधकतया परोपन्यास-प्रसङ्गानुसारेणेति विषयभेद इति ज्ञेयम् ।

ननु प्रतिवादिप्रयुक्तेषु पदेषु साध्यस्यैवाभावान्न तत्र साध्याव्यापकत्वमित्यत आह तेषां चेति मूलम् । ननु कथमिति मूलम् । कर्तृत्वं कर्मत्वं च कारकविशेषत्वे । कारकत्वं च क्रियानिवर्तकत्वम् । तच्च क्रियानुकूलसामर्थ्यवत्वम् । न च तत्तुच्छस्य सम्भवतीति न कर्तृत्वादिकमिति भावः । बुध्या कृतं बौद्धमिति प्रतीतिनिरासाय .................अनुसारेण व्याख्याति बुद्धिहेतुकृतमित्यादि । बुद्धेर्हेतुना कृतम् । वस्तुनोऽभावेऽपि तद्विषयिणी बुद्धिर्जन्यत इति यावत् । रजताभावेऽपि करणसामर्थ्या-द्रजतोल्लेखिज्ञानवदित्यर्थः । न वस्त्विति मूलम् । तद्यदि वस्तुकृतं न तर्हि ज्ञानेन निबर्हणीयमिति पञ्चपादिकाविद्याधर्यां वस्तुना परमार्थेन कृतं वस्तु यथा भवति तथेत्युक्तेः परमार्थेन विषयेण न कृतमित्यर्थः । प्राभाकरमतनिरासावसरेऽथ नातीतादिरर्थः स्वसामर्थ्येनानुमित्यादिकं व्यावर्तयति । येन तत्सत्तापेक्षिता स्यात् । किन्तु सहेतुसामर्थ्यादिवार्थव्यावृत्तं ज्ञानमुत्पद्यत इत्येतन्मूलटीकयोरप्युक्तमेतत् । अदृश्यत्वाधिकरणस्थधर्मित्वं च भूतलादेः प्रातीतिकं न वस्तुकृतमित्येतदुपपादनं तु तन्नय एव करिष्यते अन्यथेतीति । बौद्धकर्तृत्वादेरनङ्गीकारे घटो जायत इत्यादि न स्यात् । असतो घटादेर्वस्तुकृत-कर्तृत्वादिसम्भवादिति मूलार्थः । कारणाकारेण सत्त्वस्य स्वमते सद्भावादाह अत्यन्तेति शेष इति । अत्र मूले बौद्धकर्तृत्वाद्याश्रयणेनासतो भाति भास्यत इत्युक्तकर्तृत्वकर्मत्वे अभावाश्रयत्वप्रतिबन्द्या सम्भवत इत्यभिधाय अन्यथा जायते घट इति न स्यादिति बाधकमुक्तं तदेतन्मूलग्रन्थस्योत्तरग्रन्थद्वयस्य चेत्येतेषां परस्परविरोधमाशङ्कते नन्वत्यन्तेति । अत्रापि स्वाभिमतसदसत्कार्यवादव्यावृत्यै अत्यन्त-पदम् । निरासावसर इति रचनानुपपत्तेरित्यधिकरणीयमूलेऽसदकरणादित्यादिभिश्च किं कार्यस्य प्राक् कारणव्यापारात्सत्त्वमात्रं साध्यमुतात्यन्तसत्त्वम् । आद्ये सिद्धसाधनम् । सदसत्त्वाभ्युपगमात् । द्वितीये त्वसदकरणादितिवत्सदकरणादित्यपि समानम् । न हि सन्नात्मा केनचित्क्रियते इत्येवं घटो जायत इत्यादीनामित्यादिपदेन घटं करोतीत्यस्येव निरासावसर इत्यर्थः । नन्वत इत्याद्युत्तरमूलार्थस्तट्टीकायां ज्ञेयः । घटं जनयति घट उत्पद्यत इत्यादेः सङ्ग्रहः । ग्रन्थान्तरेत्यनेन प्रतीतार्थभूतं यद्घटस्य कर्तृत्वं कर्मत्वं वा तत्परित्यज्येति सूचयति । वाक्यव्याख्यावसरे इति वैशेषिकाधिकरणीयवाक्येति योज्यम् । न स्यादितीत्यनन्तरमुच्यत इति पूरणीयम् ।

कथमेषामिति । रचनाधिकरणीयम् । सदकरणादिनिरासस्थले घटो जायत इत्यादिप्रतीतिप्राप्तं कर्तृत्वं कर्मत्वं वा सतो घटस्य न सम्भवतीत्यङ्गीकृत्य प्रतीतार्थं परित्यज्य च मृत्तिका घटीभव-तीत्यादिरर्थ उक्तः । तेनासतो घटस्य कर्तृत्वादिकं नास्तीत्यत्यन्तसत्कार्यवादः प्राप्नोति । वैशेषिकाधि-करणीयप्रध्वस्तभेदादीत्येतद्व्याख्यानग्रन्थेऽत्यन्तासतः कारकत्वासम्भवात्कार्यकारणयोरभेदात्कार्य-स्योत्पत्तेः प्राक् विनाशोत्तरं च कारणात्मना सत्त्वादेव कर्तृत्वादिकं सम्भवतीत्युक्तेरविद्यमानेऽपि घटे कर्तृत्वादिकं घटो जायत इत्यादि प्रतीतिसिद्धं स्वीकृतं प्राप्नोति । तथा चोत्तरग्रन्थयोः परस्परविरोध-स्तावत्प्राप्तः । असत्प्रतीत्युपपादनपरे तद्ग्रन्थे त्वसतो वस्तुकृतकर्तृत्वाद्यभावेऽपि तत्र कर्तृत्वादिकं प्रतीतिहेतुकृतमस्ति । असन्निष्ठतया कर्तृत्वादेः प्रतीतिहेतुवशेन तथा प्रतीतिमात्रमिति यावत् । शुक्ताविदं रजतमिति ज्ञानसिद्धं रजतस्य विषयत्वं न रजतसन्निकर्षसाध्यमपि तूक्तज्ञानहेतुसामर्थ्यादत्यन्ता-सद्रजतावगाहिज्ञानोत्पत्तेस्तद्धेतुकृतं विषयत्वं प्रतीतिमात्रमिति यथा तथा चैतत्पक्षेऽसतो बौद्धकर्तृत्वा-द्यनङ्गीकारे घटो जायत इत्यादि न स्यादित्युक्तया जायते घट इत्यादौ घटादेः प्रातीतिकमेव कर्तृत्वादिक-मिति त्वपक्षप्राप्त्याऽत्यन्तसत्कार्याश्रयणेन प्राप्तमृत्तिका घटीभवतीत्यादिव्याख्यानपरग्रन्थेन कारणात्मना सत्त्वाभ्युपगमसाधकतया कर्तृत्वाद्यङ्गीकारपरग्रन्थेन चास्य विरोधोऽपि प्राप्त एवेत्यर्थः । वक्ष्यमाणा-द्यपक्षेऽत्यन्तसत्कार्यवादाभ्युपगमो मृत्तिका घटीभवतीत्यादिव्याख्यानेन प्राप्नोतीति किलोक्तम् । न च तद्व्याख्यानेन तथा लभ्यते । तद्व्याख्यानस्य घटस्यासतोऽपि कारणात्मना सताऽङ्गीकारेण कर्तृत्वा-द्युपपत्तिरित्येतत्परतया सदसत्कार्यवादाश्रयणेन प्रवृत्तिसिद्धेरित्याह अत्यन्तसत्कार्यानभ्युपगमेऽपीति । अपिपदेनात्यन्तसत्कार्यवादस्यापातत एव प्रतीति रिति सूचयति । कारणात्मना कार्यस्य सत्त्वाभ्युप-गमादित्येतदुत्तरोक्तजनिपदार्थोपपादनम् । वक्ष्यति च तत एव तादृशजनिपदार्थस्य चेति । उक्तजनि-पदार्थसिद्धौ घटो जायत इत्यस्य मृत्तिका घटीभवतीत्यर्थलाभः सम्भवतीत्याह मृत्तिकेति । न कर्तृत्वेति । मृत्तिकारूपेण सत्त्वात्सतः कर्तृत्वादेः सम्भवान्न तदनुपपत्तिरित्यर्थः । भेदादीति वाक्यव्याख्याग्रन्थस्येति पाठः । वाक्यव्याख्यावसर इति प्रागुक्तत्वात् । इति व्याख्येति पाठेऽपि इत्यनयोर् व्याख्याग्रन्थ इति योज्यम् । उक्तरीत्येति । आरम्भणाधिकरणस्थ‘‘असद्यत्कार्यरूपेण कारणा-त्मतयाऽस्ति हि । अनवस्थाऽन्यथा हि स्यात्सर्वत्रोत्पत्तिनाशयोरि’’त्यनुव्याख्यानव्याख्यानमूलोक्त-रीत्योत्पत्तिनाशयोरनवस्थादिरूपानेकाऽनुपपत्तिग्रस्तत्वादित्यर्थः । उक्तजनीति । सदसत्कार्यवादि-संमतकारकव्यापारात्प्रागकार्यात्मकस्येत्युक्तेरर्थः ।
अनेन सत्त्वादेव युज्यत इत्येतन्मूलग्रन्थस्य सत्त्वा-भावेन युज्यत इति व्याख्यानं कृतं भवति ।

उक्तसत्त्वाभावेऽपि कर्तृत्वाद्युपपत्तेरवधारणानुपपत्तिरित्याशङ्कते न चात्रेति । उपपत्तौ कर्तृत्वा-देरिति शेषः । उक्तिरयुक्तेति । कार्यस्य कारणात्मना सत्त्वाभावे कर्तृत्वाद्यनुपपत्तिरिति च तद्व्यावर्तत्वादेरुक्तसत्त्वासाधकतयोक्तिर्युक्ता भवेत् । न चैवम् । अभावाश्रयत्वप्रतिबन्द्येहग्रन्थे कर्तृत्वा-देर्बोध्यत्वस्योक्तत्वेन तन्न्यायेन कारणात्मना कार्यसत्त्वाभावेऽपि कर्तृत्वादेरुपपन्नत्वादित्यर्थः । प्रतीति-सिद्धेति । प्रध्वस्तो यो घटादिस्तत्र यो भेदस्तस्य यत्सत्त्वं तत्तथोक्तम् । प्रतीतिसिद्धत्व वत्प्रध्वस्तं भेदसत्त्वं तस्येति योज्यम् । प्रध्वस्तभेदसत्त्वं च नष्टानामपि वस्तूनां भेदो नैव विनश्यतीत्ये-तद्वाक्योदाहरणेन तद्गतिप्रदर्शनपरप्रपञ्चो भेदपञ्चक इत्येतद्विचारपरप्रकृत्यधिकरणीयटीकाकारो-पपादनानुसारेणावधेयम् । प्रकारान्तरेणेति । धर्मिनाशे धर्मानाशायोगेन धर्मानाशमङ्गीकृत्येत्यर्थः । तदर्थतया प्रध्वस्तघटादिति धर्मिकभेदसत्त्वार्थतयेत्यर्थः । कारणात्मना कार्यसत्त्वस्याङ्गीकार्यत्व इत्युत्तरेणान्वयः । कर्तृत्वादेरपीति । तत एवेत्युपस्कर्तव्यम् । यत्प्रध्वस्तभेदसत्त्वोपपत्त्यर्थ-मवश्याङ्गीकार्यतया प्राप्तं कार्यस्य कारणात्मकतया सत्त्वादिकं तत एव कर्तृत्वादेरप्युपपत्ति-रित्याशयेनेत्यर्थः । अनेन सत्त्वादेवेत्येवकारो मूले नान्ययोगव्यवच्छेदार्थः । अपि तु तथात्वं कार्यान्तरार्थतया कृतमिति सूचनायेति सूचितं भवति । तथाच तत्र कर्तृत्वादिनिर्वाहार्थमेव कारणात्मना सत्त्वमभ्युपेयमित्यस्याविवक्षितत्वादत्रोक्तबौद्धकर्तृत्वादिकमङ्गीकृत्यैव कर्तृत्वाद्युपपत्तावप्यधिकयुक्तितया कार्यान्तरार्थाङ्गीकृतकारणात्मना सत्त्वस्योपन्यासकरणाद्ग्रन्थयोर्विरोधो नेत्याशयः । यथा प्रध्वस्त-भेदसत्त्वं कारणात्मना कार्यसत्त्वाभावेऽनुपपन्नं तथा कर्तृत्वादिकमपीति साम्यं न भाष्यकाराभिमत-मित्यत्र ज्ञापकमाह अत एवेति । स्वशब्देन भेदवाचकपदेन भेदग्रहणमित्यर्थः । आदिपदेनेत्यनेनैव तत्रादिपदार्थः । कर्तृत्वादिरूपो विवक्षित इति सूचितं भवति । अभिप्रायेणेति । कर्तृत्वादेरुपन्यास इति प्रथमान्ततया सम्बन्धः । अत्र पक्षे अभ्युच्चययुक्तित्वेन कर्तृत्वादेः कारणात्मना कार्यसत्त्वसिध्यर्थ-तयोपन्यासो न तु मुख्ययुक्तितयेति स्वीकर्तव्यं भवतीत्यपरितोषाद्बौद्धकर्तृत्वाद्यसम्भवोपपादनेन पक्षान्तरमाह अथवेति । युक्तं जनिकर्तृत्वाद्यन्यथानुपपत्त्या कार्यस्य कारणात्मतया सत्त्वकल्पनम् । उक्तसत्त्वाभावे कारकव्यापारात्प्रागित्युक्तजनिपदार्थस्यैवासम्भवात् । न चात्रोक्तरीत्या बौद्धकर्तृत्वा-द्यङ्गीकारेणोपपत्तिरिति वाच्यम् । अत्र ग्रन्थेऽसति भानादिक्रियाकर्तृत्वस्यैव बौद्धस्य भातीत्यादि-व्यवहारसिद्धत्वादङ्गीकारेणात्यन्तासति च जनिकर्तृत्वादिसाधकव्यवहाराभावेन जन्यादिकर्तृतादेर्बौद्ध-स्यात्रोक्तरीत्याऽङ्गीकारायोगात् । तथा च कर्तृत्वादेरत्यन्तासत्यनुपपन्नत्वेन तदन्यथानुपपत्त्या कार्यस्य कारणात्मना सत्त्वमपि सिध्यत्येवेति । तत्साधकतया कर्तृत्वाद्युक्तिर्युक्तैवेति भावः ।

एवं चेति । उभयत्रापि कार्यस्य कारणात्मना सत्त्वाङ्गीकारेणैव प्रवृत्तिपर्यवसानादिति भावः । सदसत्कार्यवादस्य स्थलद्वयेऽपि मूलकारसंमतत्वे तदीयज्ञापकमाह अत एवेति । पूर्वग्रन्थ इत्यतःपरं मात्रपदमिति पूरणीयम् । कार्यकरत्वमितीत्यतःपरं चशब्दः पूरणीयः । मात्रपदेनात्यन्तिकसत्त्वव्यावर्तनेन सदसत्कार्यवादसूचनात् । अत्यन्तेतिपदेन कारणात्मना सत्त्वे कार्यत्वोपपत्तिरिति सूचनेन च तद्वादस्यैव स्वीकारप्राप्तेरिति ज्ञेयम् । परं प्रति प्रवृत्त्येति सम्बन्धः । प्रतिबन्दी । अभावाश्रयत्वप्रतिबन्दी । इदमुक्तं भवति । अवश्यं त्वया अभावाश्रयत्वादिवत्कर्तृत्वादेर्बौद्धत्वमङ्गीकार्यम् । अन्यथा त्वदभिमतात्यन्ता- सत्कार्यवादस्यानुपपन्नतया रचनाधिकरणे वक्ष्यमाणत्वान्मदभिमतसदसत्कार्यवादस्य च त्वयाऽ-नङ्गीकारात्तव पटो जायत इत्यादेरनुपपत्तिप्रसङ्गादित्यर्थोऽत्र प्रतिपाद्यत इति । तथा च स्वरीति-प्रवृत्तोत्तरग्रन्थयोः परं प्रति प्रतिबन्दीमुखेन प्रवृत्तैतद्ग्रन्थस्य च न विरोध इति लब्धम् । तस्मादिति । वक्ष्यमाणग्रन्थद्वयेऽपि सदसत्कार्यवादाश्रयणान्न परस्परविरोधः । अत्रत्यग्रन्थस्य परं प्रति यद्यभावा-श्रयत्वं कथञ्चिदुपपाद्यताम् । तर्ह्यसति भानादिकर्तृत्वमप्यस्तु । अन्यथा बौद्धकर्तृत्वाङ्गीकारेण घटो जायत इत्यादिकं त्वन्मते यदस्ति तन्न स्यादित्यर्थपरत्वेन घटो जायत इत्यादौ बौद्धमेव कर्तृत्वम् । ननु कार्यस्य कारणात्मना सत्त्वेन तदित्यङ्गीकाराभावान्नात्रत्यग्रन्थस्योत्तरग्रन्थविरोधोऽपीत्यर्थः ।



