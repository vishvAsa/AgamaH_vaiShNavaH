+++
title = "०७ प्राभाकरेण परिणामपक्षानुवादः"

+++


## विज्ञातस्यान्यथा सम्यग्विज्ञानं ह्येव तन्मतम्

**प्राभाकरेण परिणामपक्षानुवादः**

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

अथ पञ्चाख्यातिवादः ॥ इह खलु केचिद्यथार्थमेव सर्वविज्ञानमिति मन्यमाना नान्यथाख्यातिं सहन्ते । तथा हि । केयमन्यथाख्यातिर्नाम । यदि तावदन्यथापरिणते वस्तुनि ख्यातिरन्यथाख्यातिः । तदा घटादिप्रत्ययाः सर्वेऽप्यन्यथाख्यातित्वाद्विभ्रमाः प्रसज्येरन् । किञ्च शुक्तिकाया रजताकारपरिणामः किं सकारण उताकारणः । न तावदकारणः । कादाचित्कत्वानु-पपत्तेः । आद्ये कारणं वाच्यम् । करणदोष इति चेन्न तस्य करणसंबन्धिनः शुक्तिकापरिणाम-हेतुत्वानुपपत्तेः । अन्यथा तदैव सकलार्थानां रजतरूपपरिणामप्रसङ्गात् । दुष्टकरणसंसर्गो हेतुरिति चेत्तथाऽपि किं शुक्तित्वापगमेन रजतरूपपरिणामः । किं वा तदनपगमेन । आद्ये पुरुषान्तरेणापि तदा शुक्तित्वं न प्रत्येतव्यम् । द्वितीये भ्रान्तेनापि तत्प्रत्येतव्यम् । किञ्च शुक्तित्वापगमे बाधेऽपि न तद्भायात् । अथ पुनः शुक्त्याकारेण रजतं परिणतमिति चेन्न । करणदोषस्य कारणस्याभावात् । बाधोऽप्येवं सति भ्रमः स्यात् । अपि चैतत्समस्तप्रतिपत्तृसाधारणमपि कुतो न भवेत् । यत्करणपरिणतं तैनैव गृह्यत इति चेन्न । घटादेरपि कुलालादिमात्रवेद्यतापातात् । सुखादिवदिति चेन्न । बाह्यान्तरत्वेन विशेषात् । अन्यथोक्तातिप्रसङ्गानिस्तारात् ।

### **वाक्यार्थचन्द्रिका**

अथ पञ्चाख्यातिवादः ॥ अन्यथाज्ञानस्वरूपे सिद्धे तद्विशेषचिन्ताऽवसर इति तत्स्वरूपमनङ्गीकुर्वतामख्यातिवादिनां मतमनूद्य निराकर्तुं प्रसञ्जयति ॥ इहेति ॥ ननु बाधकाभावेन साधकसद्भावेन च सिद्धतत्स्वरूपासहनमनुचितमित्यतो बाधकसद्भावं साधकाभावं च व्युत्पादयन्नत्युल्बणत्वात्तदभिमतं बाधकं तावदाह ॥ तथा हीति ॥ ख्यातिर्हि ज्ञानम् । तच्चार्थाव-भासिप्रकाशस्तत्रान्यथात्वमर्थविशेषणम् । अन्यथाभूतेऽन्यथापरिणत इति यावत् । अर्थे ख्यातिरिति विवक्षितम् । आहोस्विदन्यथात्वमवभासविशेषणम् । तथा चान्यमर्थमन्यथाऽन्यात्मना वा तदसंसृष्टमन्यथा तद्विशेषणसंसृष्टतया वाऽवभासयज्ज्ञानमिति वाऽथवाऽन्यथात्वं तस्य चान्यथात्वमर्थापेक्षयाऽन्याकारत्वेन वाऽऽलम्बनापेक्षयाऽन्याकारोल्लेखितया वेति शब्दार्थानुसारेणान्यथापरिणते वस्तुनि ख्यातिरिति वा (इति शब्दार्थानुसारेणेति । ख्यातिर्हि ज्ञानमित्यादिनाऽन्याकारोल्लेखितया वेत्यन्तेनोक्तान्यथा- ख्यातिपदार्थपर्यालोचनया प्राप्तान्पञ्चविकल्पान्मनसि निधायेत्यन्वयः।) वस्तुनो वस्त्वन्तरात्मनाऽवभासो वाऽसम्बद्धविशेषणविशिष्टप्रतीतिर्वाऽन्याकारं ज्ञानं वाऽन्याकारोल्लेख्यन्यालम्बनं ज्ञानं वाऽन्यथाख्यातिरिति विकल्पान्मनसि निधायान्यथाख्यातिवाद्यभिमतान्तिमपक्षे संविद्विरोधप्राप्तेस्तमन्ते निधाय दुर्बलक्रमेण निराचिकीर्षुः परिणामपक्षं तावन्निराकर्तुमुत्थापयति ॥ यदीति ॥ अत्र प्रथमकल्पो भास्करमतानुसारेण द्वितीयतृतीयौ नैयायिकमतेन, चतुर्थो विज्ञानवादिमतेन, पञ्चमो नैयायिकाभिनवान्यथाख्यातिवादि- साधारण्येनेति द्रष्टव्यम् । घटादीत्यादिपदेन परिणामिवस्तुमात्रग्रहणम् । ननु शुक्तिकाया रजताकार-परिणामस्य घटादिपरिणामापेक्षया विलक्षणत्वात्तादृशस्यैवान्यथाख्याति लक्षणप्रविष्टत्वान्न घटादिप्रत्ययेष्वतिव्याप्तिरित्यत आह ॥ किञ्चेति ॥ घटादिपरिणामवैलक्षण्यं, शुक्ते रजताकारपरिणामस्य, किमकारणकत्वेनोत सकारणकत्वेऽपि तत्कारणस्य प्रसिद्धरजतपरिणामकारणवैलक्षण्येनेति प्रश्नाभिप्रायः । भावत्वेन सकारणकत्वपक्षस्यादौ निर्देशेऽपि तद्दूषणस्य बहुत्वात्सूचीकटाहन्यायेन द्वितीयमादौ निराकरोति ॥ नेति ॥ शुक्तिपरिणामरूपरजतस्याकारणत्वेऽनादित्वेन शुक्तेस्तद्रजतस्य च कादाचित्कत्वानु-पपत्तेरित्यर्थः । प्रथमे कारणविशेषे वाच्य इति पृच्छति ॥ आद्य इति ॥ यद्वाऽस्त्वयं परिणामो विलक्षणस्तथापि शुक्तिव्यतिरिक्तागन्तुककारणनिरपेक्षो वा तत्सापेक्षो वेति प्रश्नाभिप्रायः । शुक्तिमात्र-निबन्धनत्वे शुक्तौ सत्यामपि परिणामस्य कादाचित्कत्वमनुपपन्नमित्याशयेन निरपेक्षपक्षत्वं निराकरोति ॥ नेति ॥ आगन्तुककारणं पृच्छति ॥ आद्य इति ॥ एवं च परिणमित्वं स्वीकृत्य सकारणकत्वादि-विकल्पोऽनुपपन्न इति दूषणमलग्नकं द्रष्टव्यम् । आगन्तुककारणविशेषोऽपि भवन्पूर्वं पश्चाच्चासतो रजतपरिणामस्य तत्प्रतीतिरूपो वा तत्प्रतीतिकारणरूपो वा सम्भावितः । तत्प्रतीतितत्कारणयोर्दोषा-सहितयोर्हेतुत्वेऽतिप्रसङ्गाद्दोषोऽपि कारणकोटौ निवेश्यः । तस्य च प्राधान्यं वा सहकारित्वमात्रं वा वाच्यम् । एवं च करणदोषो वा दुष्टकरणसंसर्गो वा दुष्टकरणजन्यप्रतीतिर्वाऽऽगन्तुककारणविशेष इति पक्षाः प्रादुर्भवन्तीत्याशयेनाद्यमुत्थापयति ॥ करणेति ॥ ननु शुक्त्यसम्बन्धिनोऽपि रजतप्रतीतिकारणसम्बन्धितया रजतरूपपरिणामहेतुत्वं करणदोषस्य स्यादेवेत्यतस्तर्हि सर्वपदार्थानां शुक्तितुल्यतया शुक्ते रजताकारपरिणामदशायां सर्वेषामपि स स्यादित्याह ॥ अन्यथेति ॥ एतद्दोषपरिजिहीर्षया संसर्गं हेतुत्वेन विवक्षन्नेव द्वितीयमुत्थापयति ॥ दुष्टेति ॥ एवं सति पूर्वोक्त-दोषपरिहारेऽपि दोषान्तरं स्यादेवेत्याह ॥ तथाऽपीति ॥ क्षीरादौ क्षीरत्वाद्यपगमेन दध्याकारपरिणामस्य, सुवर्णादौ तत्त्वानपगमेन कुण्डलत्वादिपरिणामस्य, दर्शनात्प्रश्नः । पुरुषान्तरेण दोषशून्येन । कुण्डलादि-कारणस्येव दोषस्य परिणाममात्रहेतुतया कुण्डलादि पश्यता सुवर्णत्वादिकमिव शुक्तित्वं सदोषेणापि प्रत्येतव्यमेवेत्याह ॥ द्वितीय इति ॥ ननु विलक्षणत्वादस्य परिणामस्य यदीयदुष्टकरणसंसर्गजन्योऽयं रजताकारपरिणामस्तं प्रत्येव शुक्तित्वापगमोऽतो न पुरुषान्तरीयशुक्तित्वप्रत्ययविरोध इत्यतस्तर्हि भ्रान्तं प्रति शुक्तित्वं न भायादित्याह ॥ किञ्चेति ॥ बाधोऽपीति ॥ शुक्ते रजताकारपरिणामस्येव रजतस्यापि शुक्त्याकारपरिणामाभ्युपगमेऽन्यथापरिणते ख्यातित्वाविशेषाद्भान्तिरिव बाधोऽपि भ्रमः स्यादित्यर्थः । यद्वा ननु तत्रापि करणदोषोऽङ्गीक्रियत एवेति चेत्तर्हि दुष्टकरणजन्यत्वाविशेषान्न भ्रम एव केवलं भ्रमः किन्तु बाधोऽपि भ्रम एव स्यादित्याह ॥ बाधोऽपीति ॥ अथवा माऽस्तु करणदोषस्तथाऽपि रजतस्य शुक्त्याकारपरिणामे कारणान्तरमेव कल्पयिष्यामीत्यतस्तर्हि प्रसिद्धपरिणामविलक्षणेऽपि परिणामे दुष्टकरणसंसर्गस्याभावेन तस्य व्यभिचारितया कार्यसिद्ध्युत्तरकालीनत्वेनान्योन्याश्रयग्रस्ततया शुक्ते रजताकारपरिणामेऽपि तस्या हेतुतयाऽन्यथा परिणते ख्यातित्वस्यैव भ्रमत्वप्रयोजकत्वापातेन बाधस्यापि तथात्वाद् भ्रमत्वं स्यादित्याह ॥ बाधोऽपीति ॥ पुरुषविशेषं प्रत्येव रजताकारपरिणाम इत्यङ्गीकृत्येद-मभिहितम् । वस्तुतस्तु शुक्तित्वमपगच्छतु वा मा वा मृदादिपरिणामघटादेरिव शुक्तिपरिणामरजतादेरपि परिणामत्वाविशेषाद्भ्रान्तस्येव सर्वेषामपि रजतत्वाकारभानं स्यादेवेत्याह ॥ अपि चेति ॥ ननु न परिणामाविशेषो, भ्रान्तकरणपरिणतत्वस्यैव विशेषत्वादित्याशङ्कते ॥ यदीति ॥ घटादेरिति ॥ घटादि-रूपपरिणामं प्रति कुलालादिकरणस्यैव निमित्तत्वादित्याशयः । नन्वेवं घटादिवत्सुखादेरपि परिणामत्वाविशेषात्सर्वप्रतिपतृसाधारण्याऽऽपत्त्या पदार्थवैचित्र्यस्य त्वयाऽप्यनुसरणीयतया ममापि तत एवातिप्रसङ्गपरिहार इत्याशयेन सुखादिवत्तत्तत्करणपरिणतस्य तत्तद्ग्राह्यत्वोपपत्तिरित्याशङ्कते ॥ सुखादि-वदिति ॥ परप्रत्यक्षायोग्यतत्तदान्तरोपादानकसुखादेस्तत्तद्ग्राह्यत्वेऽपि सर्वप्रत्यक्षयोग्यबाह्य-शुक्त्याद्युपादानकरजातादेर्घटादेरिव सर्वप्रतिपत्तृसाधारण्यमेवोचितमित्याह ॥ नेति ॥ बाह्योपादानकत्वाविशेषेऽपि रजतादेस्तद्ग्राह्यत्वे घटादेरपि कुलालादिमात्रवेद्यत्वप्रसङ्गो दुर्वारः । बाह्येऽप्यवान्तरवैचित्र्यस्य रजतादेः शुक्त्यादिपरिणामत्वादिसिध्द्यधीनतयाऽन्योन्याश्रयादनुपपत्तिरित्या- शयेनाह ॥ अन्यथेति ॥

### **परिमल**

स्वोक्तरूपभ्रान्तिबाधौ प्रपञ्चयाम इति भावेनाख्यातिपक्षं तावदपाकर्तुमनुवदति ॥ इहखलु केचिदित्यादिनाऽत्रोच्यत इत्यन्तेन ॥ केचित्प्राभाकरा इत्यर्थः । अन्यथोख्यातिर्नामान्यथापरिणते वस्तुनि ख्यातिरुतान्यवस्तुनोऽन्यात्मनाऽवभासो ऽसंबद्धविशेषणविशिष्टप्रतीतिर्वाऽन्यथाकारं ज्ञानं वा अन्याकारोल्लेख्यन्यालम्बनं ज्ञानं वा । तत्राद्यं परिणामपक्षं तावन्निराह ॥ यदि तावदित्यादिना ॥ तस्मान्न परिणामपक्षो युक्त इत्यन्तेन ॥ अन्यथा परिणत इति ॥ शुक्त्यादिके रजताद्यात्मना परिणते या ख्यातिः प्रतीतिः सेत्यर्थः । कारणमिन्द्रियादिकरणदोषो वा दुष्टेन्द्रियसंबन्धो वा दुष्टेन्द्रियसंप्रयोगजन्यं विज्ञानं वा । आद्यमाशङ्क्य निराह ॥ करणदोष इति चेन्नेति ॥ द्वितीयमाशङ्क्य निराह ॥ दुष्टेति ॥ सुखादिवदिति ॥ चेदिति ॥ सुखादिकं तत्पुरुषप्रयत्नसाध्यमपि न सर्वैरुपलभ्यते किन्तु तेन तेनैव तथा शुक्त्यादिपरिणामोऽपीति चेदित्यर्थः । आन्तरत्वात्सुखादेरस्तु तथात्वम् । बाह्यत्वाच्छुक्त्यादि-परिणामस्य न तथात्वमित्याह ॥ बाह्येति ॥ अन्यथेति ॥ बाह्यपरिणामत्वेऽपि तत्तन्मात्रवेद्यत्वोपगमे घटादेरपि कुलालादिमात्रवेद्यताऽऽपातादित्यर्थः ॥

### **यादुपत्यम्**

॥ अन्यथाख्यातित्वादिति ॥ अन्यथापरिणतवस्तुविषयकत्वादित्यर्थः ॥ शुक्तिपरिणामेति ॥ शुक्त्यसन्निकृष्टत्वादिति भावः ॥ भ्रान्तेनापीति ॥ यथा मृत्त्वानपगमेन जाते घटलक्षणपरिणामे मृत्त्वमुपलभ्यते तथेऽत्यर्थः ॥ बाधोऽप्येवं सतीति ॥ पुना रजतस्य शुक्त्याकारेण परिणामाङ्गीकारे इयं शुक्तिरिति बाधोऽपि भ्रमः स्यात् । अन्यथापरिणतवस्तुविषयकत्वादित्यर्थः ॥ समस्तप्रतिपत्तृसाधारणमिति ॥ मृत्पिण्डपरिणामस्य घटस्य सर्वप्रतिपत्तृसाधारण्यदर्शनाद्रजतस्यापि शुक्तिपरिणामत्वे तत्स्यादिति भावः ॥ अन्यथोक्तातिप्रसङ्गेति ॥ अन्यथा बाह्यान्तरत्वेन विशेषा-नङ्गीकारे । शुक्तिरजतादेरपि सुखादिवत्पुरुषकरणनिमित्तत्वेनाऽऽन्तरत्वाङ्गीकार इति यावत् । घटादेरप्यान्तरत्वापत्त्या कुलालमात्रवेद्यताऽऽपातादित्युक्ताति प्रसङ्गानिस्तार इत्यर्थः । केचित्तु । अन्यथा बाह्यान्तरत्वेन विशेषानङ्गीकारे सुखादेरपि बाह्यत्व इति यावत् । सर्वप्रतिपत्तृसाधारण्यलक्षणस्यातिप्रसङ्गस्य सुखादावपि न निस्तारः स्यादित्यर्थ इत्याहुः ॥

### **श्रीनिवासतीर्थीया**

॥ अन्यथेति ॥ अधिष्ठानापेक्षयाऽन्यथा परिणते रजतादिरूपे वस्तुनि विषये ख्यातिर्ज्ञानमन्यथाख्यातिरित्यर्थः । अन्यथापरिणतवस्तुविषयकं ज्ञानमन्यथाख्यातिरिति यावत् ॥ घटादीति ॥ घटादिज्ञानानामपि मृदाद्यपेक्षयाऽन्यथा पृथुबुध्नोदराकारवत्तया परिणतघटादिवस्तुविषय- कत्वादन्यथाख्यातित्वं स्यादित्यतिव्याप्तिरित्यर्थः ॥ तदैवेति ॥ रजताकारपरिणामहेतोः करणसम्बन्धिनो दोषस्य सत्त्वादित्यर्थः ॥ कुलालमात्रेति ॥ तद्धस्तरूपकरणपरिणतत्वादित्यर्थः ॥ सुखादिवदिति ॥ सुखादिकं तत्तत्पुरुषप्रयत्नसाध्यमपि न सर्वैरुपलभ्यते किन्तु तेन तेनैव । तथा शुक्त्यादिपरिणामोऽपि चेदित्यर्थः । आन्तरत्वात्सुखादेरस्तु तथा । बाह्यपरिणामत्वेऽपि तन्मात्रवेद्यत्वोपगमे घटादेरपि कुलालमात्रवेद्यत्वाऽऽपातादित्यर्थः ।

### **वाक्यार्थरत्नमाला**

सिद्धमेतत् शुक्तीरजतत्वेनावभासत इत्युत्तरग्रन्थे विपर्ययस्वरूपसिद्धेर्विशेष विचारार्थताया उक्तत्वात् तद्ग्रन्थमनुसन्धाय प्रथमतोऽख्यातिमतनिराकरणं सङ्गमयति अन्यथाज्ञानेति । अख्यातिवादिनां मतमित्यनन्तरं तावदिति शेषः । साधकाभावकथनानन्तरमेव बाधकव्युत्पादनस्य परपक्षदूषणाय कर्तव्यतया कथाप्रवृत्तिमार्गानुसारेण प्राप्तावपि निमित्तविशेषाद्बाधकथनस्यैव प्राथम्यं युक्तमित्याह अत्युल्बणत्वादिति । केयमन्यथाख्यातिर्नामेत्यन्यथाख्यातिपदार्थविकल्पनिराकरणं क्रियते । तत्र यदि तावदन्यथापरिणते वस्तुनि ख्यातिर् नापि वस्तुनो वस्त्वन्तरात्मनाऽवभासः । एतेना-सम्बद्धविशेषणेत्यादिनोक्तानां पक्षाणामन्यथाख्यातिपदेन कथं प्राप्तिर्येनान्यथाख्यातिपदार्थतया विकल्पपूर्वकनिराकरणं युक्तं स्यादित्यतोऽन्यथाख्यातिपदार्थाक्षरार्थतया तेषां पक्षाणां प्रसक्ति-प्रदर्शनपूर्वकं तद्विकल्पाभिप्रायेण प्रवृत्तोऽयं ग्रन्थ इति चाह । ख्यातिर्हि ज्ञानमित्यादिना ख्यातिपदार्थ-ज्ञानविशेषणतयोपात्तान्यथेत्यस्यान्याकारमिति अन्याकारोल्लेखीति च पक्षद्वयसमर्पकत्वोपपत्तावपि प्रथमपक्षत्रयसमर्पकत्वायोगात् तत्समर्पणोपयोगितया ज्ञानपदार्थमाह तच्चार्थेति । तत्रेत्यतःपरं किमिति शेषः । अर्थे ख्यातिरित्यत्र ख्यातिपदमवभासिप्रकाशमात्रपरं मूलानुसारेण प्रयुक्तम् । ख्यातिपदार्थ-ज्ञानपदार्थान्तर्गतार्थपदस्य पूर्वत्रान्वयादिति स्पष्टम् । इति विवक्षितमिति । एतत्पक्षानुसारेण मूलस्थ यदितावदन्यथापरिणतइत्याद्यपक्षस्य लाभः । अन्यथा अवभासयतीत्युक्ते अन्यथेत्यत्रत्यथाला अन्य-प्रकारेणेति प्रतिपादनादन्यत्वस्य च सापेक्षत्वादतथाभूतमिति लभ्यत इति सिद्धवत्कृत्य तादात्म्या-रोपाभिप्रायेणोक्तम् अन्यमन्यात्मना वेति । संसर्गारोपाभिप्रायेणोक्तं तदसंसृष्टमित्यादि । एतदव-भासविशेषणत्वपक्षीयारोपद्वयानुसारिपक्षद्वयानुसारेण वस्तुनो वस्त्वन्तरेति असम्बन्धेति च मूलस्थ-पक्षद्वयलाभः । अन्यात्मना वा अवभासयज्ज्ञानमित्युत्तरेण सम्बन्धः । अर्थप्रकाशपदस्य ज्ञानव्यापार-पुरस्कारेण प्रवृत्तत्वेऽपि ज्ञानपदानतिभिन्नार्थत्वमित्याशयेन ज्ञानपदप्रयोगः । अन्यथाऽवभासयन्प्रकाश इति वेत्येवावक्ष्यत् । उक्ताभिप्रायेणोत्तरकल्पेऽपि ज्ञानविशेषणमित्युक्तिः । यद्वाऽर्थावभासिप्रकाश इत्यत्र प्रकाशपदं धर्मिपरम् अर्थावभासीति व्यापारपरम् । तत्र व्यापारांशे पक्षद्वयमभिधाय प्रकाशरूप-धर्म्यंशेऽन्यथात्वं विशेषणमिति प्राप्तेरित्यादिरूपेण व्याख्येयमस्ति ॥ न्यायमकरन्दतट्टीकाद्वय-तत्त्वप्रदीपिकातन्नयनप्रसादिनीभामतीविवरणतट्टीकान्यायदीपावलीतट्टीकाकुसमाञ्जलिन्यायभाष्यादीन्यनु- सृत्य मूलतट्टीकयोः प्रवृत्तेस् तत्र तत्र तत्तदनुसारेण अख्यात्यादिपक्षनिराकरणटीका व्याकर्तव्यास्ति ।

किमकारणकत्वेनेति । क्रमव्यत्यासनिमित्तं ग्रन्थकृदेव विभावयिष्यति । प्रतीतिरूपो वेति । प्रतीतिपक्षस्यान्ते निराकरणेऽपि प्रतीतिनिरूप्यत्वात् तत्करणस्य पाश्चात्यमित्यभिप्रेत्य क्रमोल्लङ्घनम् । करणसम्बन्धिन इति मूले करणसम्बन्धित्ववचनेन विषयसम्बन्धिता नास्तीति सूचनेन विषयभूत-शुक्तयसम्बन्धित्वान्न शुक्तिपरिणामहेतुत्वमिति लब्धमित्याशयेनोक्तं ननु शुक्तयसम्बन्धिनोऽपीति । तथा च दोषस्य शुक्तिसम्बन्धित्वाभावेऽपि रजतप्रतीतिकरणसम्बन्धित्वमात्रेण तादृशादेव
तस्माद्रजत-जन्मेत्यङ्गीक्रियत इत्यर्थः । दोषस्य सहकारित्वपक्षे दुष्टकरणलाभेऽपि तत्संसर्गालाभादाह संसर्गं हेतुत्वेनेति । अनिवर्त्यान्यथा भव इत्याद्यनुव्याख्यानमूलानुसारेण परोक्तरीत्या च प्रश्नमूलमाह क्षीरादाविति । परिणामस्य च दर्शनादिति पाठः ।





------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

किञ्च दोषवशाद्रजताकारेण परिणता चेच्छुक्तिस्तदा दोषापगमेऽपि तथैव कथं नावतिष्ठते । न हि निमित्तकारणनाशात्कार्यनाशो दृष्टः । कमलकुड्मलविकासनिमित्तसावित्र-तेजोऽपगमस्य विकासनिवृत्तिहेतुता दृष्टेति चेन्मैवम् । दलविभागो हि विकासो नाम । स च क्षणिकत्वात्सत्येव सावित्रतेजसि निवृत्तः । संयोगप्रध्वंसस्तु न कदाऽपि निवर्तते पुनः संयोग-लक्षणो मुकुलीभावस्तु शीतादिनोदनजन्य एव । स्थायित्वेऽपि विभागस्यान्यदेव तन्नाशे निमित्त-मिति यत्किञ्चिदेतत् । परत्वादिवत्स्यादिति चेन्न । विप्रतिपत्तेः । किञ्चोत्पन्नं चेद्रजतं विनष्टं तदा तथैव प्रतीतिः स्यात् । न पुनर्नेदं रजतमिति बाधबुद्धिः । एतेन दुष्टकरणजन्याद्विज्ञानाद्रजत-जन्मेत्यपि परास्तम् । का चैवं सति दोषवाचोयुक्तिः । नहि मृदो घटाकारपरिणामस्य निमित्तं दण्डचक्रादिकं दोषत्वेन मन्यन्ते । किञ्च यस्याः प्रतीतेस्तदालम्बनं तत एव तज्जन्म किंवा प्रतीत्यन्तरात् । नाद्यः । परस्पराश्रयप्रसङ्गात् । उत्पन्ने हि रजते तदालम्बनायाः प्रतीतेर्जन्म, तस्यां जातायां रजतोत्पत्तिरिति । न खलु निरालम्बना प्रतीतिरुत्पद्यते । द्वितीयेऽपि किं तत्प्रतीत्यन्तरं शुक्तिकाऽऽलम्बनम् । उत शुक्तिकारजतान्तरालम्बनम् । अथवाऽर्थान्तरालम्बनम् । नाद्यः । सर्वत्र शुक्तिप्रतीत्यनन्तरं रजतोत्पादप्रसङ्गात् । शुक्तिरजतप्रतीतेः प्राक् शुक्तिरिति प्रतीतिनियमाभावाच्च । दुष्टकरणालोचितशुक्तिसाधारणाकारप्रतीते रजतजन्मेति चेन्न । साधारणाकारमात्रदर्शनानन्तरं रजतप्रतीतिनियमाभावात् । कारणवैकल्यं तत्र कल्प्यत इति चेत् । स्यादेतदेवम् । यदि रजतजन्म प्रमितं स्यात् । प्रतीतिं तु प्रकारान्तरेणोपपादयिष्यामः । न द्वितीयः । पूर्वरजतस्यापि तदेव कारणमिति रजतप्रतीतिप्रवाहाविच्छेदप्रसङ्गात् । न तृतीयः । अतिप्रसङ्गात् । तदेवं भ्रान्तिबाधयोरनु-पपत्तेर्न परिणामपक्षो युक्तः ।

### **वाक्यार्थचन्द्रिका**

ननु बाह्योपादानकत्वाविशेषेऽपि तत्तद्दोषसहकृतबाह्योपादानकत्वेन घटादिवैलक्षण्याद्रजतादेस्तत्तन्मात्रग्राह्यत्वमुपपन्नमित्यत आह ॥ किञ्चेति ॥ ननु दोषापगमेन तदपगमान्नावस्थानमित्यत आह ॥ न हीति ॥ कमलेति ॥ अन्यथा मुकुलीभावानुपपत्तेरिति भावः। विकासो विभागो वा तज्जन्यसंयोगप्रध्वंसो वा । नाद्यः । तस्योदाहरणत्वानुपपत्तेरित्याह ॥ दलेति ॥ नामेत्युदयनादिप्रसिद्धिं सूचयति । यत्किञ्चिदुत्तरसंयोगावधित्वाद्विभागस्याशुतरविनाशित्वम् । न च यत्किञ्चिद्विभागमात्रावधित्वेन संयोगस्यापि तथात्वापत्तिः । यत्किञ्चिद्विभागात्संयोगनाशेऽवयव-संयोगस्यापि यत्किञ्चिद्विभागेन नाशाद्द्रव्यानुत्पत्तिप्रसङ्गेन ययोरेव संयोगस् तयोरेव विभागात्सत्याश्रये संयोगनाश इति स्थितिः । तथा चान्तराविनाशकारणाभावात्संयोगान्तरोत्पादकारणाभावात्तत्कार्यदर्शना-च्चानन्यथासिद्धसंयुक्तप्रत्ययानुवृत्तिबलेन न संयोगस्याशुतरविनाशित्वम् । विभागे च विभक्त-प्रत्ययानुवृत्तेरभावाद्भावे वा संयोगाभावविषयकत्वेनान्यथासिद्धत्वाद्युक्तं यत्किञ्चिदुत्तरसंयोगावधित्वेन क्षणिकत्वम् । न च बाधकाभावान्नान्यथासिद्धिरिति वाच्यम् । कार्यस्य कर्तव्यपुरुषार्थापेक्षयोत्पादाद-वस्थानाच्चोत्तरविभागशब्दपूर्वसंयोगनिवृत्तिरूपविभागकार्यनिष्पत्त्यनन्तरमपि तदवस्थानानौचित्यस्यैव बाधकत्वात् । तथा च प्रयोगः । विवादाध्यासितो विभाग उत्तरसंयोगान्तस्तावतैव कृतकृत्यत्वात्कर्मवत् । कृतकृत्यस्याप्यवस्थाने प्रायणानुपपत्तिरित्युदयनोक्तक्षणिकत्वोपपादनप्रकारं मनसि निधायाह ॥ क्षणिकत्वादिति ॥ द्वितीयेऽपि नोदाहरणत्वमस्येत्याह ॥ संयोगेति ॥ ननु विकासनिवृत्तिरूपो मुकुलीभावस्तावत्सावित्रतेजोऽपगमे भवतीति प्रसिद्धम् । विकासस्योभयरूपस्योक्तरीत्या सावित्रतेजोऽपगमेन निवृत्त्यभावे तदनुपपत्तिरित्यतो न विकासनिवृत्तिर्मुकुलीभावः किन्तु दलानां पुनः संयोग एव । सोऽपि न सावित्रतेजोपगमजन्योऽपि तु शीतपार्थिवावयवसंयोगजन्य एवेति नोक्तानु-पपत्तिरित्याशयेनाह ॥ पुनरिति ॥ ननु प्रायणानुपपत्तिरूपबाधकवशात्कर्मणः कृतकार्यस्या-वस्थानानुपपत्तावपि विभागस्य कृतकार्यस्याप्यवस्थाने न बाधकमिति विभक्तप्रत्ययानुवृत्तेः संयोगाभाव-विषयकत्वानुपपत्तेस्तद्बलेन विभागस्यापि स्थायित्वादुक्तमनुपपन्नमित्यत आह ॥ स्थायित्वेऽपीति ॥ प्राथमिकमुकुलहेत्वाप्यपार्थिवकमलावयवसंयोगजन्यमुकुलीभावरूपावस्थानान्तरापत्तेरेव विकासनिवृत्ति-हेतुत्वेन तेजोऽपगमस्य तदहेतुत्वात् । न च विनिगमकाभावः । तादृगवयवरहिते म्लानेकमले रात्रौ विकासानपगमस्यैव तन्नियामकत्वादिति भावः । अत एवान्यदेवेत्युक्तम् ॥

यत्किञ्चिदिति ॥ अनुदाहरणानामेवायमुपन्यास इति सूचयति । अपेक्षाबुद्धिसंयोगद्रव्यनाशात्पृथक् पृथक् । द्वाभ्यां द्वाभ्यां च सर्वेभ्यो विनाशः सप्तधाऽनयोरित्युदयनोक्तरीत्या परत्वादिनाशस्यापेक्ष-बुद्धिनाशजन्यत्वात्तद्वदत्रापि स्यादित्याशङ्कते ॥ परत्वादिवदिति ॥ द्वित्वादिबुद्धेरिव परत्वादि-बुद्धेरपेक्षाबुद्धिजन्यत्वेऽपि न परत्वादेरपेक्षाबुद्धिजन्यत्वं नापि तन्नाशस्य तन्नाशनिमित्तत्वमित्यङ्गीकुर्वाणं मां प्रति तदसम्मतेरित्याह ॥ विप्रतिपत्तेरिति ॥ ननु परत्वादेः पूर्वं पश्चाच्च सत्त्वे प्रमाणाभावादपेक्षा-बुद्धिजन्यत्वतन्नाशनाश्यत्वमेवाङ्गीकार्यमित्यत आह ॥ किञ्चेति ॥ यद्वाऽस्तु वा दृष्टान्ते यथातथा तथाऽपि तत्र विकसितमेव मुकुलमासीदितिवच्छुक्तिपरिणामभूतरजतमेव पुनः शुक्तिरासीदिति प्रतीतिरवर्जनीयेत्याह ॥ किञ्चेति ॥ शुक्ते रजताकारेण परिणामासम्भवेऽपि दुष्टकरणजन्या रजताकारसंविदेव रजताकारेण परिणमत इत्यन्यथाख्यात्येकदेशिमतं प्राग्विकल्पितं तृतीयपक्षं निषेधति ॥ एतेनेति ॥ अर्थस्य रजताकारेणापरिणामाच्छुक्तित्वापगमानपगमप्रयुक्तदूषणस्य संविद एव तथापरिणामाभ्युपगमात्समस्त-प्रतिपत्तृसाधारण्यस्य संविदोऽपगमेन रजताकारापगमसम्भवाद्दोषाभावेऽपि तथैवावस्थानदोषस्य चाभावेऽ-प्युत्पन्नविनाशे तथैव प्रतीतिः स्यान्नतु बाधबुद्धिरिति दूषणस्यापरिहार एवास्मिन्नपि पक्षे इत्यतिदेशाभि-प्रायो द्रष्टव्यः । ननु दोषजन्यत्वादेव रजतपरिणामस्य तद्वशादिदं रजतमिति भ्रमबुद्धिविशेषोऽत एव नेदं रजतमिति बाधबुद्धिविशेषोऽप्युपपद्यत एवेत्यतः स्यादिदं दोषबलात्त्वदीयसमाधानं यदि दोषत्व-मुपपद्येत अस्मिन्परिणाममते न चैवं विपरीतकार्यकारिणो दोषत्वेन लोके व्यवहारेऽपि न स्वकार्यकारिणि तथा व्यवहारोऽतिप्रसङ्गादित्याह ॥ का चैवमिति ॥ नन्वर्थक्रियासमर्थघटाद्याकारपरिणाम-वैलक्षण्याद्रजताकारपरिणामस्य तद्धेतौ दोषत्वव्यवहार इत्यरुचेराह ॥ किञ्चेति ॥ ननु भविष्यदर्था-लम्भनानुमित्यादिवदनुत्पन्नेऽपि रजते तदालम्बनप्रतीतिसम्भवान्नान्योन्याश्रय इत्यतः प्रकृतरजतेऽपरोक्षत्व-प्रत्ययात्तत्प्रतीतेरनुत्पन्नविषयकत्वानुपपत्तिरेवेत्याशयेनाह ॥ न खल्विति ॥ निरालम्बनप्रतीत्यनुपपत्त्या निरालम्बनपक्षाप्रसक्तेः प्रतीत्यन्तरग्रहणेनैव एतच्छुक्तिकारजतालम्बनत्वपक्षव्यावृत्तेः शुक्तिका-तद्रजतान्तरार्थान्तरालम्बनत्वपक्षाणामेव प्राप्तेः प्राधान्यक्रमेण विकल्पयति ॥ किं तदिति ॥ आद्येऽपि शुक्तिकालम्बनत्वं शुक्तित्वेनासाधारणाकारेण वेदन्त्वादिशुक्तिसाधारणाकारेण वा विवक्षितम् । नाद्यः । अन्वयव्यतिरेकव्यभिचारादित्याह ॥ सर्वत्रेत्यादिना ॥

शुक्तित्वाऽनवभासनिमित्तकथनपूर्वं द्वितीयं शङ्कते ॥ दुष्टेति ॥ तत्रापि व्यभिचारमाह ॥ नेति ॥ व्यभिचारस्यान्यथासिद्धि शङ्कते ॥ कारणेति ॥ अन्योन्याश्रयतया तां परिहरति ॥ यदीति ॥ इदं रजतमिति प्रतीत्यन्यथाऽनुपपत्तिसिद्धत्वाद्रजतजन्मनो नान्योन्याश्रयतेत्यतो रजतजन्मानभ्युपगमेऽपि प्रतीत्युपपत्तिरुच्यते, ‘रजतमिदमिति द्वे विज्ञाने’ इत्यादिना कथयिष्यतेऽतो नानुपपत्तिरित्याह ॥ प्रतीतिं त्विति ॥ तदेवेति ॥ शुक्तिरजतान्तरालम्बनप्रतीत्यन्तरमेवेत्यर्थः । समानन्यायत्वादिति भावः ॥ अतिप्रसङ्गादिति ॥ अर्थान्तरज्ञानस्य सर्वसाधारण्यात्सर्वेषामपि तदनन्तरं रजतप्रतीत्यापत्तेरित्यर्थः । उपपादितं दूषणं कण्ठतो दर्शयन्नेव परिणामपक्षनिराकरणमुपसंहरति ॥ तदेवमिति ॥

### **परिमल**

॥ परत्वादिवत्स्यादिति चेदिति ॥ यथा दूरदेशसंबन्धनिमित्तकं परत्वं समीपदेशसंबन्धनिबन्धनं त्वपरत्वं च तादृग्देशसंबन्धनाशादपैति तथेह शुक्त्यादिपरिणामभूतरजतादिरपि निमित्तनाशादपैत्वित्यर्थः ॥ विप्रतिपत्तेरिति ॥ अपरत्वादिजन्मनैव तन्नाशोपपत्तेरिति भावः ॥ तृतीयं परिणामहेतुं निराह ॥ एतेनेति ॥ तथा प्रतीत्यभावेनेत्यर्थः । वाचोयुक्तिरित्येकं पदम् । वाग्व्यवहार इत्यर्थः । ‘वाग्दिक्पश्यद्य्भो युक्तिदण्डहरेष्वि’त्यलुक्समासः । निर्विषयतया प्रागुत्पन्ना प्रतीतिः पश्चाद्रजतं जनयत्वित्यत आह ॥ न खल्विति ॥ ननु रजतजन्मनोऽभावे इदं रजतमिति कथं प्रतीतिरित्यतः प्राभाकरः पूर्वपक्षी समाधत्ते ॥ प्रतीतिं त्विति ॥ ‘ननु तर्हीदं रजतमित्यादिप्रत्ययानां का गतिरि’त्यादिना ग्रन्थेन ग्रहणस्मरणाद्यात्मकतयोपपादयिष्याम इत्यर्थः । शुक्तिकारजतान्तरालम्बनमिति पक्षं निराह ॥ न द्वितीयमिति ॥

### **यादुपत्यम्**

॥ स च क्षणिकत्वादिति ॥ आशुतरविनाशित्वादित्यर्थः । उत्तरसंयोगावधेर्विभाग स्याशुतरविनाशित्वस्य प्रत्यक्षसिद्धत्वात् । संयोगस्य तु चिरकालमनुवृत्तिरेव प्रत्यभिज्ञाबलात् । तत्कर्तव्यकार्यान्तरदर्शनाच्च । विभागे तु न प्रत्यभिज्ञा । नापि तेन कर्तव्यं कार्यान्तरमस्ति । कार्यं च विभागस्योत्तरविभागशब्दौ पूर्वसंयोगनिवृत्तिरित्येतावदेव । न ह्येतदतिरिक्तमप्यस्य प्रदेशान्तरे कर्तव्यमस्ति यदर्थं तदवस्थानमतो विभागस्य क्षणिकतैवाङ्गीकार्येति गुणकिरणावल्यामेतदुपपादितम् । ननु विकासो नाम न विभागः । किन्तु दलसंयोगप्रध्वंस इत्यत आह ॥ संयोगध्वंसस्त्विति ॥ अथैवमुच्यते । विकासो नाम पूर्वसंयोगध्वंसविशिष्टभाविदलसंयोगप्रागभावः । स च सावित्रतेजोनिमित्तकः । ध्वंसवैशिष्ट्यस्य तेन जननात् । उक्तविकासनिवृत्तिश्च विशिष्टाभावरूपा प्रागभावनिवृत्तिरूपपुनः संयोगलक्षणमुकुलीभाव एव पर्यवस्यति । ध्वंसनिवृत्तेरसंभवेन विशेषणवति विशिष्टाभावस्य विशेष्याभावमात्रपर्यवसायित्वात् । प्रागभावनिवृत्तिरूपमुकुलीभावे च सावित्रतेजोनिवृत्तिरेव कारणमित्याशङ्कायामाह ॥ पुनः संयोगलक्षण इति । विभागेऽपि प्रत्यभिज्ञाबलादुक्त-क्षणिकतोपपादनेऽरुचिमतां मतमवलम्ब्याह ॥ स्थायित्वेऽपीति ॥ अन्यदेवेति ॥ सावित्रतेजोऽपगम-व्यतिरिक्तं दलसमवेतमामीलनकर्मैवेत्यर्थः ॥ परत्वादिवदिति ॥ परत्वापरत्वादीनां स्वनिमित्तकारणापेक्षाबुद्धिनाश्यत्वं यथा, तथा प्रकृतेऽपि निमित्तकारणदोषनाशाद्रजताकारपरिणामनाशः स्यादित्यर्थः ॥ विप्रतिपत्तेरिति ॥ अपेक्षाबुद्धेः परत्वादिज्ञानं प्रत्येव जनकता न परत्वादिकं’ प्रतीत्यङ्गीकारादिति भावः । यद्वा । आदावपेक्षाबुद्धिस्तया च परत्वोत्पत्तिरनन्तरं परत्वत्वसामान्य-निर्विकल्पकं तेन चाग्रिमक्षणेऽपेक्षाबुद्धिनाशः परत्वत्वसामान्यविशिष्टपरत्वसविकल्पकं चैकदा भवतस् तदग्रिमक्षणे च परत्वगुणस्य नाशो ऽयं पर इति परत्वविशिष्टद्रव्यज्ञानं च युगपद्भवत इति हि परप्रक्रिया । तत्र चायं पर इति परत्वविशिष्टद्रव्यज्ञानस्य भ्रमत्वप्रसङ्गेन तज्ज्ञानोत्पत्तिकाले परत्वनाश इत्यस्यासंमतेः । न हि विशेषणनाशदशायां तद्विशिष्टप्रत्ययः प्रमेति युक्तम् । तथा चापेक्षाबुद्धिनाशाव्यवहितोत्तरक्षणे परत्वनाशासम्भवाद्य्वभिचारेण तस्य तत्र कारणत्वं विप्रतिपन्नमित्यर्थः । विशेषणनाशदशायामप्य-तद्य्वावृत्तिरूपवैशिष्ट्यस्य सत्त्वात्तज्ज्ञानं प्रमेति तु समाधानमतीव तुच्छम् । अन्योन्याभावस्य व्याप्यवृत्ति-त्वेन तस्यां दशायां तस्यातत्त्वेनातद्य्वावृत्तेरप्यभावात् । अन्यथा पाकरक्ते घटे श्याम इति बुद्धेरपि प्रमात्व-प्रसङ्ग इत्यलं पल्लवेन ॥ एतेनेति ॥ निमित्तकारणनाशेन कार्यनाशाभावाद्रजतज्ञानापगमेऽपि रजतं तथैवावतिष्ठेतेत्यादिदूषणेनेत्यर्थः ॥ का चैवं सतीति ॥ काचादेः साक्षाद्रजताद्यजनकत्वादिति भावः । ननु तर्हि ज्ञानमेव दोषोऽस्त्वित्यत आह ॥ न हीति ॥ उपपादयिष्याम इति ॥ इदं रजतमिति द्वे विज्ञाने इत्यादिनेति शेषः ॥

### **श्रीनिवासतीर्थीया**

निमित्तकारणनाशे न कार्यनाशो दृष्ट इत्याशङ्कते ॥ कमलेति ॥ कमलकुड्मलविकासे निमित्तं यत्सावित्रं तेजस्तदपगमस्येत्यर्थः ॥ सत्येवेति ॥ तथा च विभागस्य क्षणिकत्वेन स्वत एव सावित्रतेजस्सद्भावदशायामेव निवृत्ततया न तन्निवृत्तौ सावित्रतेजोऽपगमः कारणमित्यर्थः । ननु विकासो नाम न विभागः । किन्तु दलसंयोगप्रध्वंस इति चेत्तर्हि तस्य नित्यत्वेन विकासनिवृत्तेरभावान्न सावित्रतेजोऽपगमेन तन्नाश इत्याह ॥ संयोगप्रध्वंसस्त्विति ॥ ननु सायंकाले पुनः कमलदलानां पुनः संयोगलक्षणो यो मुकुलीभावः स सावित्रतेजोपगमजन्यः । तथाच पुनः प्रातस्तदपगमस्य तन्निवृत्तिहेतुता दृष्टेति चेत् तत्राह ॥ पुनःसंयोगेति ॥ शीतादिनोदनेति ॥ सावित्रतेजोऽपगमे सति शीतस्पर्शोपेतहिमादि रूपद्रव्यजन्य एव, न सावित्रतेजोऽपगमजन्यः । तथाच निमित्तकारणनाशेन कार्यनाशे नेदमुदाहरणमिति भावः । ननु विकासो नाम विभाग एव । स च स्थायीत्यङ्गीक्रियते । तन्निवृत्तिश्च सत्येव सावित्रतेजसि न सम्भवति । अतस्तदपगम एव तत्र कारणमिति निमित्तकारणनाशात्कार्यनाशः प्राप्त एवेत्यत आह ॥ स्थायित्वेऽपीति ॥ सावित्रतेजोऽपगमनान्तरं सायंकाले प्राप्ते दलेषु शनैरामीलनरूपं कर्मोत्पद्यते । तेनैव दलविभागध्वंसो जायतेऽतः सावित्रतेजोऽपगमव्यतिरिक्तस्य कर्मण एव विभागप्रध्वंसजनकत्वान्निमित्तकारणनाशेन कार्यनाशे नेदमुदाहरणमिति भावः ॥ का चैवं सतीति ॥ रजतस्य विज्ञानादुत्पन्नत्वेऽङ्गीकृते सति सत्त्वप्राप्त्या रजतविज्ञानजनकेन्द्रियादिकारणसमुदायान्तर्गतस्य काचादिदोषत्वोक्तिरयुक्ता । यदि रजतमयथार्थं स्यात्तदा तन्निमित्तस्य काचस्य दोषत्वोक्तिः सङ्गता स्यात् । न चैवम् । तस्य विज्ञानादुत्पन्नत्वेन सत्त्वात् । अतः काचादेर्दोषत्ववाचो युक्तिर्योगो घटना का । न काऽपीत्यर्थः । तदुपपादयति ॥ न हीति ॥ उत्पन्ने रजते तदालम्बनायाः प्रतीतेर्जन्मेत्ययमंशो नाङ्गीक्रियतेऽतो न परस्पराश्रयप्रसङ्ग इत्यत आह ॥ न खल्विति ॥ नन्विदं रजतमिति प्रतीतिरेवात्र रजतजन्मप्रमापिकेत्यत आह ॥ प्रतीतिं त्विति ॥ उपपादयिष्याम इति ॥ रजतमिदमिति द्वे विज्ञाने इत्यादिनेति शेषः ॥ प्रवाहाविच्छेदेति ॥ अनवस्थेत्यर्थः ॥

### **वाक्यार्थरत्नमाला**

अर्थस्य रजतेति । परिणामानङ्गीकारादित्यर्थः । दूषणस्येत्यस्याभावेऽ-पीत्युत्तरेण सम्बन्धः । साधारण्यस्येत्यस्याभावेनेत्युत्तरेण सम्बन्धः । उत्पन्नेति । किञ्चेत्यनन्तरितोक्त-दोषाभिप्रायेणातिदेशो न तत्पूर्वदोषान्तराभिप्रायेणेत्यभिप्रायः सूचितोऽनेनेति ज्ञेयम् । दोषजन्यत्वा-देवेति । रजतपरिणामस्य दोषजन्यत्वसत्त्वादेतद्दोषवशादिति योज्यम् । वाचो युक्तिरिति मूलम् । ‘वाक्दिक्पश्यद्भ्यो युक्तिदण्डहरेष्वि’ति सूत्रेण षष्ठ्या अलुक् । अर्थान्तरान्यतरेति । अन्यतरशब्दस्य साधुत्वं योज्यमस्ति ।



