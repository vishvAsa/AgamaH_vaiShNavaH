+++
title = "२१ तत्संसर्गयोरनिर्वचनीयत्वे अनवस्थिति समर्थनम्"

+++


## तस्यानिर्वचनीयत्वे स्यादेव ह्यनवस्थितिः

**तत्संसर्गयोरनिर्वचनीयत्वे अनवस्थिति समर्थनम्**

***तस्यानिर्वचनीयत्वे स्यादेव ह्यनवस्थितिः***

### **सुधा**

न चेयमपर्यवसिता परम्परा सिद्धविषया । येन बीजांकुरपरम्परावद्दूषणं स्यात् । न चेयं कस्याप्यप्रतिबन्धकत्वाददोष इति वाच्यम् । पूर्वपूर्वरोपानुपपत्तावुत्तरोत्तरारोपानुपपत्तेः । प्रवृत्त्यनुपपत्तेश्च ॥ न च वाच्यं सर्वेऽप्यारोपा एककालमेव भवन्तीति । ज्ञानानां यौगपद्यायोगात् । अधिष्ठानसिध्द्युत्तरकालीनत्वाच्चारोपस्य ॥ यथा विसर्पणविशिष्टः सर्पो रज्जावारोप्यते । एवमेक एवायं विशिष्टारोप इति चेन्न । अनन्तानिर्वाच्यविशेषणविशिष्टार्थगर्भस्यारोपस्याननुभवात् । विशेषणभेदेन विशिष्टप्रत्ययभेदस्यावश्यकत्वाच्च ॥ ननु च संसर्गद्वयं न प्रातिभासिकतया प्रतीयते, नापि व्यावहारिकतया, किन्तु स्वरूपेणैव; अतो नानवस्थेति चेत् । व्यावहारिकत्वाप्रतीता-विष्टाभ्युपायत्वानुमानाद्यनुपपत्तौ प्रवृत्त्यनुपपत्तेः । अन्यथा रजतावभासादेव प्रवृत्त्युपपत्तौ किं संसर्गग्रहणेनेति वदता जितं प्राभाकरेण ॥ तस्मादपरिहार्यैवेयमनवस्था ॥ तदिदमुक्तं स्यादेवेति ॥ ननु भवत्पक्षेऽपि रजतस्य प्रतीयमानं सत्त्वं सदसद्वा । नाद्यः । रजतस्यापि सत्त्वापत्तेः । द्वितीये किमसत्त्वेन प्रतीयते किंवा सत्त्वेन । नाद्यः प्रवृत्त्यभावापत्तेः । द्वितीये तदपि सदसद्वेति समानो दोषः । न समानः विधिप्रत्ययस्यैव सत्त्वविशिष्टविषयत्वाभ्युपगमात् । न च सत्त्वस्यापरं सत्त्वमस्माभिरभ्युपगम्यते । किन्तु रजतविधिप्रत्ययमात्रादेव प्रवृत्त्युपपत्तेः । न चैवं परस्याभ्युपगमः सत्त्वेऽप्यवान्तरभेदाङ्गीकारेण तत्प्रतीतिमात्रस्य प्रवृत्त्यनुपयोगित्वादिति ।

### **वाक्यार्थचन्द्रिका**

एवकारसूचितापरिहार्यत्वोपपादनाय प्रसक्तपरिहारप्रकारानाशङ्क्य निरस्यति ॥ न चेत्यादिना ॥ ननूत्पत्तिज्ञाप्तिप्रतिबन्धकत्वेनैवानवस्थाया दूषणत्वात्प्रकृतायाश्चातथात्वान्न दूषणत्वमित्याशयेन शङ्कते ॥ न चेति ॥ यद्वा ननु मूलक्षयाभावान्नानवस्थेत्यतो मूलक्षयो नाम कल्पकाभावश्चेत्कल्पकस्य रजतानिर्वचनीयत्वस्याप्रामाणिकतया कल्पकाभावः सिद्ध एवेत्याशयेनाह ॥ न चेति ॥ प्रयोजनपरिक्षयो मूलक्षय इत्याशयेन शङ्कते ॥ न चेति ॥ घटोत्पत्त्यादेः प्रामाणिकत्वात्तस्य चाप्रामाणिके घटान्तरोत्पत्त्यादिसापेक्षत्वे तस्याप्येवमित्यनवसितपरम्परापत्त्या कारणीभूतपूर्व-पूर्वोत्पत्त्यनुपपत्त्याकार्यभूतोत्तरोत्तरोत्पत्त्यनुपपत्तौ प्रामाणिकैतद्धटोत्पत्त्यभावपातेन प्रामाणिक-घटोत्पत्त्यादिपरित्यागरूपप्रयोजनपरीक्षयरूपमूलक्षयात्तदनवस्थाया दूषणत्ववत्प्रकृतेपि संसर्गद्वयस्य प्रातिभासिकत्वं वदता पक्षान्तरासंभवाद्य्वावहारिकत्वेनैव प्रतीतेरङ्गीकार्यत्वात्तद्य्वावहारि- कत्वस्य चोक्तरीत्या सत्त्वासत्त्वव्यावहारिकरूपकल्पान्तरासंभवेन प्रातिभासिकत्वे वक्तव्ये प्रतीतिविषयत्व-स्यावश्यकतया स्वरूपेण प्रतीतेश्च न चैवं परस्याभ्युपगम इत्यादिवक्ष्यमाणरीत्याऽसंभवात्प्रातीतिकत्वेन प्रतीतेश्च प्रवृत्त्यनुपपत्त्याऽसंभवेन व्यावहारिकत्वेन प्रतीतत्वे वक्तव्ये व्यावहारिकत्वस्य व्यावहारिकत्वेन या प्रतीतिस्तत्सापेक्षता संसर्गद्वयव्यावहारिकता प्रतीतेरुक्ता स्यात् । व्यावहारिकत्वस्य प्रातीतिकत्वाभावे व्यावहारिकत्वेन तत्प्रतीत्यभावे संसर्गद्वयस्य व्यावहारिकत्वेन प्रतीत्यनुपपत्तेः । एवं व्यावहारिकत्वे व्यावहारिकत्वस्यापि प्रातिभासिकत्वात्स्वनिष्ठव्यावहारिकत्व-प्रतीतिसापेक्षप्रतीतिकत्वमिति स्वोपपत्तये कल्पनीयप्रतीत्यनुपपत्तौ स्वस्याप्यनुपपत्तिरित्यनवसितपरम्परापत्त्या संसर्गद्वयस्य प्रातिभासिकत्वानु-पपत्तावप्रामाणिकप्रातिभासिकत्वसापेक्षत्वे प्रामाणिकप्रवृत्तेः परित्यागापत्त्या प्रवृत्तिरूपप्रयोजनपरिक्षय-रूपमूलक्षयादेतदनवस्थाया अपि दूषणत्वं युक्तमेव । न ह्युत्पत्तिज्ञप्तिपरित्यागरूपाया एव दूषणत्वं न तु प्रवृत्तित्यागरूपाया इत्यत्र नियामकं किञ्चित् । किं तर्हि प्रामाणिकमात्रपरित्यागरूपाया इति नानुपपत्तिरित्याशयेनाह ॥ पूर्वपूर्वेति ॥ यद्यपि कल्पकस्य संसर्गप्रातिभासिकत्वस्यासिध्द्याऽप्रामाणिक-कल्पनारूपत्वं प्रकृतानवस्थाया व्युत्पादयितुं शक्यम् । अत एव समयपादेऽप्रामाणिककल्पनारूपाया अपि प्रामाणिकपरित्यागवद्दूषणत्वं व्युत्पाद्य धर्मानवस्थां व्युत्पादयिष्यति । तथापि प्रकृते प्रवृत्तिरूपप्रामाणिकपरित्यागस्यापि संभवादेवमुक्तमिति ध्येयम् ।

यद्यपि चाधिष्ठानसिद्धिरूपप्रातिभासिकसंसर्गाद्यारोपस्या प्रामाणिकत्वात्तन्निबन्धनोत्तरोत्तर-व्यावहारिकत्वाद्यारोपानुपपत्त्या प्रवृत्त्यनुपपत्तिरित्यपि वक्तुं शक्यते । तथाऽपि तथोक्तेरप्रामाणिक-कल्पनायां पर्यवसानात्तस्य च तस्याश्चे सिद्धविषयत्वाभावोक्त्या सिद्धत्वाद्य्वावहारिकत्वाद्यारोप-निबन्धनत्वात्संसर्गारोपस्य तदनुपपत्तौ तदनुपपत्त्या प्रवृत्तिरूपफलक्षये प्रामाणिकपरित्यागं वक्तुमेव-मुक्तमिति ध्येयम् । यद्वाऽयमेव ग्रन्थ एतदाशयेनैव वर्णनीयः । एवं चाधिष्ठानसिद्ध्युत्तरकालीन-त्वादित्युत्तरग्रन्थस्वारस्यमिति द्रष्टव्यम् । ननु सत्यां परम्परायां सिद्धविषयत्वादिविचारः सैव नास्तीत्याशङ्कते ॥ न चेति ॥ नन्वारोपाणामनेकत्वानभ्युपगमाद्रज्जोरिव शुक्तेरेवाधिष्ठानत्वाच्च नोक्तदोष इत्याशङ्कते ॥ यथेति ॥ अनुभवे विप्रतिपद्यमानं प्रत्याह ॥ विशेषणेति ॥ विशिष्टश्चासौ प्रत्ययश्चेति विग्रहः । प्रत्ययश्चाध्यासः । एवं चाध्यासस्य स्वरूपेणैकत्वेऽप्यनिर्वाच्यानन्तविशेषणानां भेदेन तत्तद्विशेषणविषयकत्वोपाधिना विशिष्टाध्यासस्य गगनवद्भेदस्यैकविशेषणविशिष्टप्रतीत्यनन्तरमपर-विशेषणविशिष्टाध्यासप्रतीतिरिति प्रतिपत्तितः पौर्वापर्यस्य चावश्यकत्वात्तन्निबन्धनानवस्था दुष्परिहरेति भावः । एतेन विशेषणभेदेन विशिष्टभेदेऽपि न विशिष्टप्रत्ययभेदः । अनेकविशेषणविशिष्टैक-प्रत्ययदर्शनाद्विशिष्टवैशिष्ट्यावगाहि प्रत्ययदर्शनाच्चानेकाधिष्ठानकारोप्यकैकारोपानुपपत्त्यभिप्रायस्य च शुक्तेरेकस्या एवाधिष्ठानतया परेणोक्तत्वात्तथैव निर्देशापत्त्या विशेषणभेदेनेत्यादिविन्यासायोगाच्चानु-पपत्तिरिति दूषणमलग्नकं वेदितव्यम् । अत एव विवरणे सत्यानृते मिथुनीकृत्याहमिदं ममेति लोक-व्यवहार इत्यत्र मिथुनीकरणलोकव्यवहारादिशब्दानध्यासपरतया व्याख्याय तर्ह्यध्यासस्यैकत्वा-त्पौर्वापर्यासंभवेऽत्र क्त्वाप्रत्ययानुपपत्तिमाशङ्क्यैकत्वेऽप्यध्यासस्य सत्यानृतेऽहमिदं ममेदमिति विशेषण भेदप्रयुक्तभेदाप्रतिपत्तितः पौर्वापर्याद्युक्तः क्त्वाप्रत्यय इति समाहितम् । तथा च तदभिप्रायेणेय-मुक्तिरिति नानुपपत्तिरिति द्रष्टव्यम् । नन्वारोपस्यानेकविशेषणविषयकत्वमपि नाभ्युपगम्यते । अतो नोक्तदोष इत्याशङ्कते ॥ ननु चेति ॥ परिहारान्तरासंभवात्प्रतिबन्द्याऽनवस्थां परिहर्तुं शङ्कते ॥ नन्विति ॥ कुतो न समान इति चेन्न । स्वरूपेणैव सत्त्वप्रतीतेर्मयाऽभ्युपगमात् । न च विधिनिषेधाववधूय प्रत्ययाभावात्कथं स्वरूपेण तत्प्रतीतिरिति वाच्यम् । रजतविधिप्रत्ययस्यैव सत्त्वविषयत्वाङ्गीकारेण सत्त्वविषयकविधिप्रत्ययान्तरानङ्गीकारेण प्रतीतिपरम्पराभावान्नानुपपत्तिरित्याह ॥ विधीति ॥ विधिप्रत्ययान्तरानभ्युपगमे निमित्तमाह ॥ न चेति ॥ नन्वेवं प्रवृत्त्यनुपपत्तिरित्यत आह ॥ रजतेति ॥ तथा च सत्त्वे सत्त्वान्तरानभ्युपगमात्स्वरूपेणैव सत्त्वप्रतीत्यभ्युपगमाच्च सत्त्वं सदसदिति सत्त्वेना-सत्त्वेन वा प्रतीयत इति विकल्पानवकाश इति भावः । यद्वा कुतो न समान इति शङ्कापरिहारत्वेन स्वरूपेण सत्त्वप्रतीत्यभ्युपगममुक्त्वा सत्त्वं सदिति प्रतीतेः कथं स्वरूपेणैव तत्प्रतीत्यभ्युपगम इत्यतो विधिप्रत्ययस्यैव सत्त्वविषयकत्वेन सत्त्वं सदिति प्रत्ययानभ्युपगमादित्याशयेनाद्यं वाक्यं योजयित्वा सत्त्वं सदिति प्रत्ययानभ्युपगमनिमित्तत्वेन न चेति वाक्यं योजयित्वा ननु माऽस्तु सत्त्वं सदिति प्रत्ययः सत्त्वविधिप्रत्ययस्यैव सत्त्वे सत्त्वविषयकत्वान्न सत्त्वस्य स्वरूपेण भानं प्रवृत्त्यनुपपत्तिश्चेत्यतो रजतेति वाक्यं योजनीयमिति ज्ञेयम् ॥ सत्त्वेऽपीति ॥ मम च सत्त्वावान्तरभेदानभ्युपगमेन सत्त्वप्रतीतिमात्रेण प्रवृत्त्युपपत्तिरिति भावः ।

### **परिमल**

पूर्वपूर्वेति ॥ उक्तसंसर्गद्वयस्यारोपे सिद्धे तत्र सत्त्वस्यारोप इति स्यात् । न चासतः सत्त्वस्य तत्र भानानङ्गीकारे स एवारोपो युक्तः । एवं च तदनुपपत्त्या तत्र सत्त्वारोपः सत्त्वे च सत्त्वान्तरारोप इत्यादि न युक्तमित्यर्थः ॥ प्रवृत्तीति ॥ सत्त्वप्रतीतिनिमित्तत्वात्प्रवृत्तेः सत्त्वप्रतीतेश्च त्वन्मतेऽयोगादित्युक्तत्वादिति भावः । यद्वा संसर्गद्वये भासमानं सत्त्वमनिर्वचनीयरूपमपि न सत्त्वेन भाति । किन्तु स्वरूपेणातो नानवस्थेत्यत आह ॥ प्रवृत्तीति ॥ अधिष्ठानेति ॥ उत्तरोत्तरारोपं प्रति पूर्वपूर्वस्याधिष्ठानत्वेन तदारोपानन्तरमेवोत्तरोत्तरारोपस्य वाच्यत्वादिति भावः ॥ विधिप्रत्ययस्यैवेति ॥ इदं रौप्यमित्यादिप्रत्ययस्यैवेत्यर्थः ॥ सत्त्वेप्यवान्तरभेदेति ॥ पारमार्थिकसत्त्वं व्यावहारिकसत्त्वं प्रातिभासिकसत्त्वमिति सत्त्वेऽप्यवान्तरभेदोपगमेन तत्प्रतीतिमात्रे सत्यपि किमिदं प्रतीतं सत्त्वं प्रातिभासिकं सत्त्वमथ व्यावहारिकं सत्त्वमिति संदेहावस्कंदनेन निःशङ्कप्रवृत्त्यर्थं सत्त्वस्यापि सत्त्वेन भानस्यावश्यकत्वादिति भावः । न्यायामृते तु परमतेऽनिर्वाच्यस्य सत्त्वस्य सत्त्वेनाभाने प्रातिभासिकत्वासिद्धिवन् मन्मतेऽसतः सत्त्वस्य सत्त्वेनाप्रतीतौ असत्त्वासिद्धेरभावादिति प्रकारान्तरेण प्रतिबन्दी मोचिता । निपुणतरमुपपादितमेतत् । असद्विलक्षणज्ञप्त्या इत्यादिनाऽनवस्थितिरित्यन्तेनोक्तं प्रमेयं ख्यातिबाधान्यथानुपपत्तिभङ्गे न्यायामृते ॥

### **यादुपत्यम्**

पूर्वपूर्वारोपानुपपत्ताविति ॥ पूर्वस्य रजतानिर्वचनीयत्वस्यैवाद्याप्यसिध्द्या तदारोपस्यासिद्धौ तस्य प्रवृत्तिजनकत्वाय कल्प्यमानोत्तरोत्तरव्यावहारिकत्वारोपाणामप्यसिध्द्या प्रथमारोपात्प्रवृत्तिलक्षणं कार्यं त्वन्मते नोपपद्यत इत्यर्थः ॥ विशेषणभेदेनेति ॥ अत्र विशिष्ट-प्रत्ययशब्देनोक्ततत्तद्य्वावहारिकत्वविशिष्टप्रत्यय एव विवक्षितः । विवेषणशब्देनोक्तानि व्यावहारिक-त्वान्येव विवक्षितानि । तानि च प्रातिभासिकत्वात्प्रतीतिघटितस्वरूपाण्येव नार्थगतानि । एवं चोक्तप्रतीतिगर्भव्यावहारिकत्वरूपविशेषणानां भेदेऽङ्गीक्रियमाणे तद्घटकोक्तविशिष्टप्रत्ययभेद आवश्यक इति प्रकृताभिप्रायेणैवेदमुक्तमित्यवधेयम् । अतो दण्डकुण्डलरूपविशेषणभेदेऽपि विशिष्ट-प्रत्ययैक्यदर्शनात्कथमेतदिति शङ्काऽनवकाशः ।

### **श्रीनिवासतीर्थीया**

॥ यौगपद्येति ॥ सजातीयात्मविशेषगुणानां युगपदुत्पत्त्यभावादिति भावः ॥ अधिष्ठानेति ॥ रजतगतशुक्तिकासत्वसंसर्गस्य यदनिर्वचनीयत्वं तद्य्वावहारिकत्वाद्यारोपेऽधिष्ठानं तस्यैवासिद्धेरिति भावः ॥ विशेषणभेदेनेति ॥ तथा चैक एवायं विशिष्टारोप इत्युक्तमसदिति भावः ॥ स्वरूपेणैवेति ॥ प्रातिभासिकत्वव्यावहारिकत्वौदासीन्येत्यर्थः ॥ व्यावहारिकताप्रतीताविति ॥ रजतमिष्टसाधनं व्यावहारिकजतत्वादित्यनुमानं कार्यम् । अन्यथा रजतत्वस्य प्रातिभासिकरजतेऽपि सत्त्वेन व्यभिचारापत्तेः । अतो व्यावहारिकत्वं प्रतीयत इत्यङ्गीकार्यम् । अन्यथा रजतस्येष्ट-साधनताऽनुमानासंभवेन प्रवृत्तिर्न स्यादित्यर्थः ॥ अन्यथेति ॥ संसर्गद्वयं स्वरूपेणैव प्रतीयते । तन्मात्रादेव च प्रवृत्तिरित्यङ्गीकार इत्यर्थः ॥ रजतावभासादिति ॥ रजतस्वरूपमात्रावभासादित्यर्थः । संसर्गग्रहेण विशिष्टज्ञानेन ॥ तस्मादिति ॥ प्रवृत्तिजनकीभूतेष्टसाधनतानुमितौ हेतुत्वेन व्यावहारिकता-प्रतीतेरावश्यकत्वादित्यर्थः । अनवस्थेति ॥ तद्य्वावहारिकत्वं किं प्रातिभासिकतयैव प्रतीयते व्यावहारिकतया वेत्यादिनोक्तरीत्येत्यर्थः ॥ सत्त्वापत्तेरिति ॥ न हि यस्य सत्त्वं सत् तदसदिति सम्भवतीति भावः ॥ प्रवत्त्यभावेति ॥ न ह्यसदर्थक्रियासूपयुज्यमानं क्वचिदनेनोपलब्धम् । येन तथात्वं प्रतीत्याऽपि प्रवर्तेतेति भावः । दोषोऽनवस्थरूपः ॥ विधिप्रत्ययस्येति ॥ इदंरजतमिति प्रत्यय-स्यैवेत्यर्थः ॥ सत्त्वविशिष्टेति ॥ सत्त्वविशिष्टरजतविषयकत्वाभ्युपगमादित्यर्थः ॥ विधिप्रत्यय-मात्रादिति ॥ तस्यैवास्मन्मते सत्त्वविशिष्टार्थविषयकत्वाभ्युपगमादिति भावः ॥ तत्प्रतीतिमात्रस्येति ॥ रजतप्रतीतिमात्रस्येत्यर्थः । अस्मन्मते सत्त्वेऽवान्तरभेदाभावे रजतविधिप्रत्ययमात्रस्यैव प्रवृत्त्युप-योगित्वमङ्गीकृतं न परमते । तेन सत्त्वे अवान्तरभेदाङ्गीकारेण रजते व्यावहारिकत्वाप्रतीता-विष्टाभ्युपायत्वानुमानासम्भवेन प्रवृत्तिरेव न स्यात् । अतो व्यावहारिकत्वं प्रतीत्यैव प्रवर्तत इति वाच्यम् । तथा चोक्तरीत्याऽनवस्थेति भावः ।

### **वाक्यार्थरत्नमाला**

एवकारेति । स्यादेवेत्येवकारसूचितं यदनवस्थाया अपरिहार्यत्वं तदुपपादनायेत्यर्थः । इत्यादिनेत्यादिपदेन तदिदमुक्तं स्यादेवेतीत्यन्तग्रन्थपरिग्रहः । सिद्धविषयेति मूलम् । यथाङ्कुरस्य बीजकारणकता वा बीजस्याङ्कुरकारणकता वा प्रत्यक्षादिसिद्धा । अतस्तत्कारण-परम्परा कल्प्यमाना न दूषणं सिद्धविषयत्वात् । तथा प्रकृतारोपपरम्परा न सिद्धविषया । रजता-निर्वचनीयत्वस्य प्रमाणसिद्धत्वाभावात् । तत्तावददूषणमेवेत्यर्थः । एवं प्रघट्टकमवतार्य प्रथमवाक्य-स्योक्तरीत्याऽतिरोहितार्थतया वा द्वितीययोजनायां व्याख्यास्यमानत्वेन वा व्याख्यानमकृत्वा न चेयमित्युत्तरवाक्यगतकस्यापीत्येतद्विवृण्वन्नुत्तरवाक्यमवतारयति ननूत्पत्तिज्ञप्तीति । प्रघट्टकावतारे स्थिते सति न चेयमिति वाक्यद्वयं प्रकारान्तरेणावतारयति यद्वेति । मूलक्षयकरीं प्राहुरनवस्थां हि दूषणमिति अभियुक्तवचनात्तथाविधैव परम्पराऽनवस्थारूपं दूषणमिति भावः । रजतानिर्वचनीयत्वस्येति । अनेन तस्याप्रामाणिकतया सिद्धत्वाभावादारोपपरम्परासिद्धविषया नेति मूलार्थ उक्तो भवति । सिद्ध एवेति । ततश्च कल्पकाभावरूपमूलक्षयो नास्तीति न वक्तुं शक्यमिति भावः । शङ्कत इति । प्रयोजनपरिक्षयो मूलक्षयस्तदभावान्नेयमनवस्थादूषणमिति शङ्कत इत्यर्थः । पूर्वपूर्वेत्युत्तरवाक्यार्थं सदृष्टान्तं वदन्नवतारयति घटोत्पत्त्यादेरिति । प्रामाणिकत्वादित्येतत्प्रामाणिकपरित्यागरूपत्वोपपादनाय । सापेक्षत्व इत्यनन्तरमङ्गीक्रियमाण इति शेषः । घटोत्पत्तेर्घटान्तरोत्पत्तिसापेक्षत्वे घटज्ञप्तेर्घटान्तर-ज्ञप्तिसापेक्षत्वेऽप्रामाणिकेऽङ्गीक्रियमाण इत्यर्थः । तस्यापीति । द्वितीयघटोत्पत्त्यादेरपीत्यर्थः । एवं तृतीयघटोत्पत्तिज्ञप्तिसापेक्षत्वेऽप्रामाणिके स्वीकृते इति शब्दः प्रकारार्थः । तृतीयघटोत्पत्त्यादेरपि चतुर्थघटोत्पत्तिज्ञप्त्यपेक्षत्वे एवं चतुर्थतदुत्पत्त्यादेरपि पञ्चमतदुत्पत्त्यादिसापेक्षत्व इत्यादिप्रकारेणेति । कारणीभूतपूर्वपूर्वेति । पञ्चमचतुर्थादीनां चतुर्थतृतीयादिकारणत्वेन कारणीभूतपञ्चमघटाद्युत्पत्त्यादेर-भावे कार्यभूतचतुर्थघटाद्युत्पत्त्यादेरनुपपत्तावित्यर्थः । उत्पत्त्याद्यभावेत्येव मूलकोशे सत्त्वात्तथैव पाठः । उत्पत्त्यभावेति । उत्पत्त्याद्यभावापातेनेत्येवार्थः । पूर्वस्थलद्वयेऽप्यादिपदं संयोज्यम् । प्रामाणिकेति । प्रामाणिकं यद्घटोत्पत्त्यादितत्परित्यागरूपो यः प्रयोजनपरिक्षयस्तद्रूपो यो मूलक्षयस्तस्मादिति योज्यम् । दृष्टान्ते घटोत्पत्त्यादेर्घटोत्तरोत्पत्त्यादि सापेक्षत्वमिति स्वल्पोक्तयैकस्थापरापेक्षत्वप्रतिपादनवत्संसर्ग-द्वयाद्यारोपस्थले संसर्गद्वयस्य व्यावहारिकतया प्रतीतेर्व्यावहारिकत्वस्य व्यावहारिकत्वेन या प्रतीतिस्तत्सापेक्षत्वेऽङ्गीक्रियमाणे तथोक्तद्वितीयव्यावहारिकत्वस्य स्वनिष्ठव्यावहारिकत्वप्रतीतिसापेक्ष-प्रतीतिकत्वेऽङ्गीक्रियमाण इत्यादिरूपेण स्वल्पोक्तया प्रतिपादनासम्भवादेकैकापेक्षामुपपादयन्नाह प्रकृतेऽपि संसर्गेति । पक्षान्तरेति । प्रातिभासिकत्वेन प्रतीतिरूपपक्षान्तरेत्यर्थः ।

उक्तरीत्येति । संसर्गद्वयनिष्ठव्यावहारिकत्वस्य सत्त्वे संसर्गद्वयस्य प्रातिभासिकत्वानुपपत्ति-रित्याद्युक्तरीत्येत्यर्थः । अनिर्वचनीयत्वपक्षान्तर्गततया व्यावहारिकत्वग्रहणम् । अत एव प्रातिभासिकत्व मनिर्वचनीयत्वमिति द्वितीयपरिशेषकथनम् । आवश्यकतया प्रतीतिनिबन्धनत्वात्प्रातिभासिकत्वस्येति पूर्वमुक्तत्वादिति भावः । शिष्टमसकृदुक्तपूर्वप्रकारेण स्पष्टम् । व्यावहारिकत्वेन प्रतीतत्वे वक्तव्य इत्यन्तेन द्वितीयमप्रामाणिकं कल्प्यं दर्शितम् । तस्याप्रामाणिकं द्वितीयमपेक्ष्यं दर्शितम् । व्यावहारिकत्वस्येति । प्रातिभासिकेति शेषः । वक्ष्यति च व्यावहारिकत्वस्य प्रातीतिकत्वाभाव इति । सापेक्षतामुपपादयति व्यावहारिकत्वस्येति । स्वनिष्ठेत्यत्रापि प्रातिभासिकेति पूरणीयम् । प्रातीतिकत्वमितीत्यस्येति प्रकारेणानवसितेति सम्बन्धः । कुतो व्यावहारिकत्वे व्यावहारिकत्वस्योक्तप्रतीतिकत्वेऽप्यपर्यवसान-मित्यत उक्तं स्वोपपत्तय इत्यादि । अयमर्थः । द्वितीयव्यावहारिकत्वप्रतीतिस्तृतीयस्वनिष्ठ-व्यावहारिकत्वप्रतीतिसापेक्षा भवतु तृतीयतत्प्रतीतिस्तु चतुर्थतत्सापेक्षेति चतुर्थव्यावहारिकताप्रतीति-रप्यस्तु । पञ्चमव्यावहारिकताप्रतीतिस्तु माऽस्त्वित्यतो नानवस्थेति किल वाच्यम् । न च तद्युक्तम् । यदि पञ्चमतत्प्रतीतिर्नेष्यते तर्हि चतुर्थतत्प्रतीतेरप्यनुपपत्तिः स्यात् तथा च तृतीयतत्प्रतीत्युपपत्तये कल्पनीयचतुर्थतत्प्रतीत्यभावे तृतीयव्यावहारिकताप्रतीतिरप्यनुपपन्ना स्यात् । इति हेतोः स्वोपपत्तये कल्पनीयचतुर्थतत्प्रतीत्युपपत्त्यर्थं पञ्चमतत्प्रतीतिः कल्पनीयेत्येवं प्रकारेणानवसितेति । परम्परा-पत्त्येत्यनन्तरमपि स्वोपपत्तये कल्पनीयप्रतीत्त्यनुपपत्तौ स्वस्याप्यनुपपत्तिरितीत्यनुवर्तनीयम् । मध्ये दीपिकया वोत्तरत्र सम्बन्धः । उभयत्रसम्बन्धार्थमेवेतिशब्देन व्यवधानं कृतम् । तथा च कारणीभूत-पूर्वपूर्वेति दृष्टान्तस्थल इहापि तदुपपादनलाभः । उत्तरोत्तरप्रतीतीनां पूर्वपूर्वप्रतीतिसापेक्षतया पूर्वपूर्व-प्रतीत्यनुपपत्तौ स्वोपपत्तये कल्पनीयप्रतीत्यनुपपत्तिक्रमेण स्वस्य संसर्गद्वयगतप्रातिभासिक-त्वस्याप्यनुपपत्तिरित्यर्थः । प्रवृत्त्यनुपपत्तेरिति मूलानुसारेण प्रामाणिकपरित्यागं दर्शयति प्रामाणिकेति । प्रवृत्तिरूपं यत्प्रयोजनं तत्परिक्षयरूपो यो मूलक्षय इति योज्यम् । ननूत्पत्तिज्ञप्तीत्यादिशङ्कानुसारेण पूर्वयोजनायामपि परिहाराशयं दर्शयन्नेतद्योजनायामप्युक्तशङ्कायाः परिहारमाह न हीति । समयपाद इति । वैशेषिकपरीक्षायां धर्मस्य धर्मसन्तानादनवस्थेति भाष्यमूल इति योज्यम् । एवमुक्तमिति । पूर्वपूर्वेत्यनेन प्रामाणिकपरित्यागसूचकं प्रवृत्त्यनुपपत्तेरित्युक्तमित्यर्थः । अनेनोपलक्षणयैवंभूता-प्रामाणिककल्पनारूपत्वमप्यत्र द्रष्टव्यमिति सूचितम् । एवं ग्रन्थकाराचातुरीं परिहृत्य प्रकारान्तरेणापि प्रवृत्त्यनुपपत्तिरूपप्रयोजनपरिक्षयः संसर्गाद्यारोपपक्षे सम्भवतीति तथा कुतो न पूर्वपूर्वेति वाक्यं व्याख्यातमिति स्वाचातुरीमाशङ्क्य निषेधति यद्यपि चेति । अधिष्ठानसिद्धिरूपो यः संसर्गाद्यारोप इति सम्बन्धः । संसर्गद्वयतद्गतव्यावहारिकत्वाद्यारोपस्येत्यर्थः ।

उत्तरोत्तरेति । पूर्वभूतसंसर्गद्वयारोपरूपाधिष्ठानसिध्यभावे तत्रोत्तरव्यावहारिकत्वारोपायोगः । एवंभूतसंसर्गद्वयगतव्यावहारिकत्वारोपरूपाधिष्ठानसिध्यभावे उक्तव्यावहारिकत्वे उत्तरभूतव्यावहारिकत्वा रोपायोग इत्येवमुत्तरोत्तरव्यावहारिकत्वतद्व्यावहारिकत्वतद्व्यावहारिकत्वादिक्रमेण तेषामारोपानुपपत्त्या स्वोपपत्तये कल्पनीयस्यानुपपत्तौ स्वस्याप्यनुपपत्तिरिति क्रमेण संसर्गद्वये व्यावहारिकत्वारोपेण प्रवृत्त्यनुपपत्तिरित्यर्थः । एवं च प्रवृत्त्युपयोग्यारोप एव पूर्व इतरस्तूत्तर इति वैषम्यम् । तथोक्तेरिति । अधिष्ठानसिद्धिरूपपूर्वारोपाभावे तत्रोत्तरारोपान्तरानुपपत्तिरित्येवमारोपपरम्परायोगोक्तेरित्यर्थः । तस्य चेत्यनेनाप्रामाणिककल्पनं कल्पनापदेनोपस्थापितं परामृश्यते । तस्याश्चेति पाठस्तु स्वरस एव । सिद्धत्वात् । ततः पृथङ्न वक्तव्यत्वमिति शेषः । कल्पकपरिक्षयरूपाप्रामाणिककल्पनाकथनपरत्वेन योजनायां पूर्वपूवेतिवाक्यस्य वैयर्थ्यापत्तिः । प्रयोजनपरिक्षयप्रतिपादनानि प्रायेण प्रवृत्त्यनुपपत्ते-रित्यस्योक्ततया तदनुपपत्तिश्चेति भावः । तर्हि संसर्गद्वयस्य प्रातिभासिकत्वं वदतेत्यादिपूर्वोक्त-प्रकाराश्रयणेऽपि कुतः कल्पकपरिक्षयरूपाप्रामाणिककल्पनायामपर्यवसानम् । तथा च भवदुक्त-व्याख्यानेऽपि पुनरुक्तिरेवेत्यतोऽस्मदीयव्याख्याने प्रयोजनपरिक्षयस्य सद्भावान्न कल्पकपरिक्षय-रूपारोपपरम्परामात्रपर्यवसानमित्याह व्यावहारिकत्वेति । आदिपदेन द्वितीयव्यावहारिकत्वादि-परिग्रहः । तदनुपपत्तौ व्यावहारिकत्वाद्यारोपानुपपत्तावित्यर्थः । तदनुपपत्त्या संसर्गद्वयारोपानुपपत्त्या अस्मदुक्तरीत्याऽऽरोपानुपपत्तिप्रतिपादने फलं तया प्रवृत्त्यनुपपत्तिरायातीति प्रयोजनपरिक्षये प्रामाणिकपरित्याग इत्येव वक्तुं शक्येऽप्रामाणिकपरम्परामात्रकल्पनोक्तिर्न स्वरसेति भावः । एवमुक्तमित्यस्य प्रवृत्त्यनुपपत्तेरित्यधिकमुक्तमित्यर्थः । ननूक्तरीत्या संसर्गद्वयारोपरूपाधिष्ठानसिध्यभावे संसर्गद्वये व्यावहारिकत्वारोपानुपपत्तिरित्यादिक्रमेणारोपानुपपत्त्युक्तावप्रामाणिककल्पनावत्प्रामाणिक-परित्यागोऽप्यायात्येव । व्यावहारिकत्वाद्यारोपस्य प्रवृत्तिकारणत्वेन स्वीकृतसंसर्गद्वयारोपसंपादकत्वे-नाधिष्ठानसिद्धिरूपपूर्वपूर्वारोपानुपपत्त्योत्तरोत्तरारोपानुपपत्तावपि स्वोपपादकपूर्वपूर्वारोपानुपपत्तौ कारणाभावेन कार्यारोपानुपपत्तिरिति पूर्वयोजनारीत्यैव प्रयोजनपरिक्षयस्यापि लाभात्प्रामाणिक-परित्यागोक्तिलाभेन प्रवृत्त्यनुपपत्तिरित्यस्य स्वारस्यसम्भवादधिष्ठानसिद्धिरूपप्रातिभासिकेत्यादिकैव पूर्वपूर्वेति ग्रन्थयोजनाऽस्त्वित्यतस्तर्हि तथैवाङ्गीकुर्म इत्याह यद्वेति । अयमेव ग्रन्थः । पूर्वपूवेति-वाक्यमेवेत्यर्थः । पूर्वशब्दस्याधिष्ठानसिद्धिरूपसंसर्गद्वयारोपपरत्वम् उत्तरशब्दस्य तु संसर्गद्वयगत-व्यावहारिकत्वारोपपरत्वमेवं व्यावहारिकत्वाद्यारोपस्थलेऽपीत्यङ्गीकृत्य पूर्वस्य कारणत्वादेव यथास्थित-व्यवहारोपपत्तिः । तथोत्तरोत्तरारोपाणां पूर्वपूर्वारोपोपपादकत्वादुत्तरेषामपि पूर्वान्प्रति कारणतया कारणभूतपूर्वपूर्वारोपानुपपत्तौ कार्यभूतसंसर्गद्वयारोपान्तरारोपानुपपत्तिप्राप्तौ तत्साध्यप्रवृत्त्यनुपपत्ति-रित्येवं पूर्वपूर्वेति वाक्यस्याप्रामाणिककल्पनाविशेषे पर्यवसानेऽपि प्रयोजनपरिक्षयस्यापि प्राप्त्यभिप्रायेण प्रवृत्त्यनुपपत्तेरुक्ततयोभयपरत्वसम्भवात्तदाशयेनैवायं ग्रन्थो व्याख्येय इत्यर्थः ।

न सिद्धविषयेति । पूर्वत्राप्रामाणिककल्पनोक्तौ तु रजतानिर्वचनीयत्वस्याप्रामाणिकतयेत्युक्तरीत्या अप्रामाणिकपरम्परामात्रकल्पने तात्पर्यमिति भावः । अवश्यं चेयमुभयसिद्धिफलिका योजना प्रयोजन-परिक्षयमात्रकथनपरघटोत्पत्त्यादेरित्यादि योजनापेक्षया स्वरसतया स्वीकार्या । अधिष्ठानेत्युत्तर-ग्रन्थानुगुणत्वादित्याह एवं चेति । पूर्वारोपस्योत्तरारोपं प्रति कारणत्वमित्यादिस्वीकारे संसर्गद्वयारोप-मारभ्य कल्प्यमानारोपपरम्परायां कार्यकारणभावो विपरीत आयाति । व्यावहारिकत्वारोपाधीनः संसर्गारोप इति पक्षे तु तद्ग्रन्थास्वारस्यम् । न चैवं तद्योजनावैयर्थ्यम् । प्रयोजनपरिक्षयाभाववादिनं प्रति कथञ्चिदपि तदुपपादनेन सार्थक्याभिप्रायेण पूर्वयोजनाकरणम् । इदानीं त्वधिष्टानसिध्द्युत्तर-कालीनत्वादित्युत्तरग्रन्थस्वारस्यानुसारेण पूर्वोत्तरपदयोः प्रतीयमानार्थमेव स्वीकृत्य योजनान्तरं क्रियते । तत्राप्रामाणिकपरम्परावत्प्रयोजनपरिक्षयोऽपि लभ्यत एव । स्वोपपत्तये कल्पनीयारोपानुपपत्तौ इत्युक्तपूर्वयोजनास्थप्रकारेण पूर्वोत्तरपदयोरर्थस्याप्यत्रोहितुं शक्यत्वाच्च । तदेतदुक्तमेतदाशयेनैवेत्यलं मनोविक्षेपहेतूपपादनेन । सिद्धविषयत्वादीति । आदिपदेनासिद्धविषयत्वपरिग्रहः । तथोत्पत्त्यादि-प्रतिबन्धकत्वादिविचारावसर इत्यपि द्रष्टव्यम् । अनेन सर्वारोपाणामेककालत्वाभ्युपगमस्य प्रयोजनं परम्पराया एवाभाव उक्तो भवति मूले ज्ञानानामिति । आत्मविशेषगुणानामेककालीनत्वानभ्युप-गमादिति भावः । अङ्गीकृत्यापि दूषणान्तरमाह अधिष्ठानेति । आरोपो हि भवत्संसर्गद्वये व्यावहारि-कत्वस्य व्यावहारिकत्वे च व्यावहारिकत्वान्तरस्येत्यादिरूपेण भिन्नभिन्नधर्मिको भिन्नभिन्नविशेषण-कश्च । तत्र यदा संसर्गद्वयेऽनिर्वचनीयव्यावहारिकत्वारोपस्तदधिष्ठानभूतसंसर्गद्वयज्ञानसद्भावेऽपि नारोप्यस्य व्यावहारिकत्वस्य ज्ञानम् । अधिष्ठानज्ञानस्यारोपं प्रति कारणतयोभयोरेककालत्वायोगात् । तथा व्यावहारिकत्वे व्यावहारिकत्वान्तरारोपात्पूर्वं व्यावहारिकत्वरूपधर्मिज्ञानं कारणभूतमङ्गीकार्यमिति तज्ज्ञानयोरप्येककालत्वायोगः । एवं तत्तदारोपाणां तत्तदधिष्ठानारोपरूपसिद्धिसापेक्षाणामेककालताया अयोगान्न तथाऽङ्गीकारो युक्त इत्यर्थः । अनेकत्वाभ्युपगमादिति । एक एवेत्यस्य फलमेतत् । अभिसर्पणादिविशिष्टसर्पारोपेऽस्त्येकमधिष्ठानम् । न च तथाविधं प्रकृत इत्यतो रजतसंसर्गद्वय-व्यावहारिकत्वादीनामारोपे शुक्तिकैवाधिष्ठानमिति मूले पूरयति शुक्तिरेवेति । परेण तथाऽङ्गीकारादेवं पूरितम् । वक्ष्यति च शुक्तेरेकस्या एवाधिकरणतायाः परेणेति । विप्रतिपद्यमानमिति । तथाविधोऽप्यारोपोऽनुभूयत इति वदन्तं प्रत्यनुभवकलहायोगादिति भावः । विशेषणभेदेनेत्येतत्प्रतीतार्थं नेत्याशयेन योजयति विशिष्टश्चासाविति । न तु विशिष्टस्य प्रत्यय इति षष्ठीसमास इति भावः ।

अत्रोपपाद्यमानस्यैकस्मिन्नपि ज्ञाने भेदस्य न ज्ञानमात्रसाधारण्यमपि तु परोक्तरीत्याऽध्यासरूप-ज्ञानविशेष एवोक्तो भेद इति तदर्थकतया प्रत्ययपदं व्याचष्टे प्रत्ययश्चाध्यास इति । एवं चेति । विशिष्टप्रत्यय इत्यस्य विशिष्टो योऽध्यास इत्यर्थः । अध्यासस्य शुक्तिविशेष्यकानन्तानिर्वाच्यविशेषणं विशिष्टार्थगर्भस्यारोपस्य । यथा गगने स्वरूपेण भेदाभावेऽपि घटाद्युपाधिभेदेन घटाकाशो मठाकाश इति भेदोऽस्ति । एवमुक्तविशिष्टाध्यासेऽपि स्वरूपेणैकत्वेऽप्यनिर्वाच्यानन्तविशेषणानां भेदेन तत्त-द्विशेषणविषयकत्वोपाधिना रजताध्यासः संसर्गाध्यासो व्यावहारिकत्वाध्यासस्तद्व्यावहारिकत्वाध्यास इत्यादिरूपेण भेदस्यावश्यकत्वादिति सम्बन्धः । एवमध्यासे औपाधिकं भेदमुपपाद्यानवस्थायाः पौर्वापर्यनिमित्तकत्वात्तदप्युपपादयति एकविशेषणेति । अध्यासस्य हि तत्तद्विशेषणविषयकत्वे एकदैव विद्यमानेऽपि रजताध्यास इति प्रतीत्यनन्तरं तत्संसर्गाध्यास इति प्रतीतिं तदनन्तरं च व्यावहारिकत्वा-ध्यास इति प्रतीतिरित्यादिरूपेणाध्यासविषयकप्रतीतीनां क्रमभावित्वेन तन्निमित्तकस्याध्यासे पौर्वापर्यस्यावश्यकत्वादित्यर्थः । तन्निबन्धनेति । उक्तं विशिष्टाध्यासगतं भेदं प्रतिपत्तिनिमित्तकं क्रमं च निमित्तीकृत्यानवस्थाप्राप्तौ वा रजताध्याससंसर्गद्वयाध्यासपरम्परायां हि सोक्ता । तत्र स्वरूपतो भेदपौर्वापर्ययोरपरावप्यौपाधिकयोस्तयोः सत्त्वात् त्वयाऽङ्गीकाराच्च तदाश्रयणेनैवानवस्थाया उपपादयितुं शक्यत्वादित्यर्थः । आवश्यकत्वादित्यनन्तरं शेषपूरणमनवस्था दुष्परिहरैवेत्येतदिति ज्ञेयम् । विशेषण-भेदेनेत्यादेरर्थान्तरकथनेन प्रतीतार्थाङ्गीकारे मूले यद्दूषणं प्रतीयते तदलग्नकमित्याह एतेनेति । भेदेऽपीति । विशेषणभेदस्य विशिष्टभेदं प्रत्येव प्रयोजकत्वेन तेन तत्प्रत्ययभेदोक्तेरयोगः । विशेषण-भेदस्य विशिष्टप्रत्ययभेदकत्वे व्यभिचार उक्तः । अनेकेति । दण्डकुण्डलाद्यनेकविशेषणविशिष्ट-देवदत्तादिविषयकैकप्रत्ययदर्शनादित्यर्थः । अनेकविशेषणानां विशेष्यभेदे सति विशिष्टप्रत्ययभेद इत्यपि न । तत्रापि व्यभिचारादित्याह विशिष्टवैशिष्ट्येति । नीलदण्डीत्यादौ नैल्यरूपविशेषणविशिष्टदण्ड-विशिष्टदेवदत्तबोधे विशेष्यभेदेऽपि विशिष्टप्रत्ययस्य भेदाभावेन व्यभिचारादिति भावः । विशेषणभेदे अनेकाधिष्ठानकानेकारोप्यकैकारोपानुपपत्तिरिति विवक्षितेन व्यभिचार इति चेत्तत्राह अनेकेति । तर्हि तादृशं विशिष्टप्रत्ययभेदप्रयोजकं प्रकृतेऽपि नास्ति । प्रकृतारोपस्यानेकारोप्यकत्वेऽपि शुक्तिरूपैका-धिष्ठानकत्वेनाधिष्ठानानेकत्वाभावात् । किञ्चिद्विशेषणभेदेनेत्याद्युक्तया यत्रानेकविशेषणकानेकारोप्यकत्वं तत्रारोपभेद इत्येवमर्थस्य प्रतीयमानत्वाभावेन तावदर्थसमर्पणाय तथैव वक्तव्यत्वापत्त्या यथाश्रुत-निर्देशायोग एवेत्याह तथैवेति ।

अलग्नकमिति । उक्तदूषणापादकतयोक्तानां विशिष्टप्रत्ययभेदे विशेषणभेदस्य प्रयोजकत्व-मित्यादीनामेतद्वाक्यार्थतयाऽनङ्गीकारादिति भावः । ननूक्तप्रकारातिरेकेण भवत्कल्पितप्रकारस्य काल्पनिकत्वेन कथं तदङ्गीकारेणानवस्थोपपादनमित्यत उक्तप्रकारस्य विशिष्टारोपशङ्कित्रा परेणैव स्वीकृतत्वात्तदाश्रयणेन वाक्ययोजने काल्पनिकत्वशङ्कानवकाश इत्याह अत एवेत्यादि । इत्यत्र इत्येतद्भाष्यव्याख्यावसरे । अनुपपत्तिमाशङ्क्य अनुपपत्तिरित्याशङ्क्येत्यर्थः । किञ्चिद्विवरणं कार्यमस्ति ।

विवरणे तथोक्तिकथनप्रयोजनं तथा चेति । नोक्तदोष इति । विशेषणविषयकत्वस्यैवाभावेनानेक विशेषणविषयकत्वस्य सुतरामभावात्तत्प्रयुक्तोक्तक्रमेणानवस्थाप्रसक्तिर्नेत्यर्थः ।

एवमनवस्थापरिहाराय सम्भावितप्रकाराशङ्कने तत्परिहारेणानवस्थायां स्थापितायां प्रकारान्तरेण तत्परिहारशङ्काया असम्भवादेव तथा परिहारयत्नं परित्यज्य प्रतिबन्द्या तत्परिहारमाशङ्कत इत्याह परिहारान्तरेति । रजतसत्त्वप्रतिबन्द्याशङ्कनं हि परेण कुतः कृतम् । यथा भवता स्वरूपेण प्रतीत्यङ्गीकारान्न विशेषणप्रतीतिपरम्परयानवस्था भवत्पक्षे । एवं मत्पक्षेऽपीति प्रतिपादनार्थमिति चेन्न । मया स्वरूपेण प्रतीत्यङ्गीकारेऽपि भवता सत्त्वत्रैविध्यं वदता तदनङ्गीकारेण वैषम्यात् । तस्मान्न प्रतिबन्दीशङ्का युक्तेति मूलाशयं व्यनक्ति स्वरूपेणैवेति । स्वरूपेणैव सत्त्वप्रतीतिमुपन्यस्य तत्र प्राप्तशङ्कापरिहाराय रजतविधिप्रत्ययस्येति योजनाया विधीतिपदमाकाङ्क्षाक्रमेण योज्यमिति सूचयता प्रथमत एव विधिप्रत्ययपर्यन्तं धावनं मूलकारीयं कुत इत्याशङ्का निराकृता भवति । अभ्युपगम-प्रयोजनकीर्तनं सत्त्वविषयकविधिप्रत्ययान्तरेति इत्यत आह रजतेति । इत्याशयेन कूत इति शङ्किते तत्परिहारमाह रजतेतीति योज्यम् । मूले किन्त्वित्यस्य पाठाभावपक्षे यथाश्रुतैव योजना । उत्तरयोजनायामपि किन्त्वित्यस्य संस्पर्शाभावेऽपि इत्यत इत्यस्येत्याशयेन किन्त्विति शङ्कित इति व्याख्येयम् । किन्त्वित्यस्य पाठाभावे तु यथाश्रुत एव ग्रन्थः । सत्त्वस्यापरसत्त्वानङ्गीकारेण लब्धमाह तथा चेति । सदसदिति । सद्वाऽसद्वेतीत्यस्य विकल्पपदेन सम्बन्धः । पूर्वं स्वरूपेण सत्त्वप्रतीति-मभ्युपगम्य विधिपदानुसारेण शङ्कामुत्थाप्य तन्निवर्तकतया तत्पदं योजयित्वा सत्त्वविषयकविधि-प्रत्ययान्तराभावोपपादकतया न चेत्यादिग्रन्थो योजितः । इदानीं तु विधीतिपदानुसारेण प्रथमतः स्वरूपेण सत्त्वप्रतीत्यभ्युपगमेन मत्पक्षे दोषाभाव इत्युक्तयनन्तरं सत्त्वं सदित्येव सत्त्वनिष्ठसत्त्व-विषयकप्रतीतिसत्त्वेन स्वरूपेण तत्प्रतीत्यसिद्धिरित्याशङ्कापरिहाराय सत्त्वं सदिति प्रतीतिर्नाङ्गीक्रियते किन्तु विधिप्रत्यय एव सत्त्वविषयक इत्यङ्गीक्रियत इत्याद्यवाक्यार्थः । कुतस्तथा प्रतीतिर्नाभ्युपगम्यत इत्याशङ्कापरिहाराय तदनभ्युपगमे सत्त्वे सत्त्वान्तरं नास्तीति द्वितीयवाक्येन प्रतिपाद्यते । रजतविधि-प्रत्ययमात्रादेवेत्यत्र रजतविधीत्येतद्व्यावर्त्य शङ्काप्रदर्शनं सत्त्वविधीति । एवं प्रत्युपपत्तेरित्ये-तद्व्यावर्त्यशङ्कामाह सत्त्वस्येतीति योजयति यद्वेति । अवान्तरभेदाभ्युपगमो नास्माकमिति
वैषम्यमाह मम चेति ।



