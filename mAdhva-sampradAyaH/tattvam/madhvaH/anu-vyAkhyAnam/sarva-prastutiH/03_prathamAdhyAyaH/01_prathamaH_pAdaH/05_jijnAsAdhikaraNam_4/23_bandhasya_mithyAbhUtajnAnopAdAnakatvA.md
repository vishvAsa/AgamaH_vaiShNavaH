+++
title = "२३ बन्धस्य मिथ्याभूतज्ञानोपादानकत्वानुपपत्तिः"

+++


## निर्विशेषे स्वयंभाते किमज्ञानावृतं भवेत्

**बन्धस्य मिथ्याभूतज्ञानोपादानकत्वानुपपत्तिः**

## **अनुव्याख्यानम्**

***निर्विशेषे स्वयंभाते किमज्ञानावृतं भवेत् ॥***

### **सुधा**

एवं बन्धस्याध्यस्तत्ववर्णनं प्रकृतानुपयुक्तमयुक्तं चेत्यभिधायाधुना यत्परेण मिथ्या-ज्ञाननिमित्त इति बन्धस्य मिथ्याभूताज्ञानोपादानकत्वमुक्तं तदप्यनुपपपन्नमित्याशयवान्परमतेऽ-ज्ञानासम्भवं तावदाह ॥ निर्विशेष इत्यादिना ॥

तथा हि । यत्तावत्परेण भावरूपमज्ञानमङ्गीकृतम् । तत्किं जीवाश्रयम् । उत जडाश्रयम् । अथ ब्रह्माश्रयम् ॥ नाद्यः । प्रकृत्यधिकरणे निराकरिष्यमाणत्वात् ॥ न द्वितीयः । अनभ्युपगमात् । जडस्याज्ञानकल्पितत्वेनेतरेतराश्रयत्वात् । कारणस्य कार्याश्रितत्वादर्शनाच्च ।

### **वाक्यार्थचन्द्रिका**

ननु तथाऽप्यसङ्गतिरेवाज्ञानस्यानेनानिरासात् । न च वक्ष्यमाणरीत्या व्यापकीभूताश्रयादिनिरासेन तन्निरास एव सिध्यतीति वाच्यम् । तथाऽपि ब्रह्मरूपाश्रयनिरासेऽपि जीवजडरूपाश्रयसंभवेन तदनिरासान्नाज्ञानाभावसिद्धिः । न च तन्निरासोऽपि । तथात्वे किमज्ञानावृतं भवेदित्यस्यासङ्गत्यापत्तेः । न च विषयनिरासार्थं तदिति वाच्यम् । तर्हि सप्तमीनिर्देशानुपपत्तेः । न च ब्रह्माश्रितत्वपक्षे ब्रह्मविषयत्वनिराससूचनाय स इति वाच्यम् । तर्हि विशिष्य ब्रह्माश्रितत्व-पक्षस्याप्यनिरासान्न्यूनतैव । न चावरणमित्युत्तरग्रन्थासङ्गतिश्चेत्यतो जीवाश्रितत्वपक्षस्योत्तरत्र निराकरिष्यमाणत्वाद्विशिष्य ब्रह्माश्रितत्वपक्षनिरासस्य तत्रैव सिद्धत्वाज्जडाश्रितत्वपक्षनिरासस्य च न चावरणमित्युक्तरीत्या लब्धत्वादत्र कं प्रतिबध्नात्यज्ञानं ब्रह्म जीवं जडं वेति विकल्पान्तरस्याभि-प्रेतत्वात्तत्र जडपक्षनिरासाय न चावरणमित्युत्तरवाक्यस्यापि सङ्गतत्वादित्याशयेनाश्रयादिकं विकल्प्य बहिरेव किञ्चित्पक्षदूषणपूर्वकं पक्षविशेषदूषणपरतया वाक्यानि योजयति ॥ तथा हीत्यादिना ॥

ज्ञानाभावे वक्ष्यमाणदूषणानुपपत्तावपि न परेणोपादानतयाऽङ्गीकृतभावरूपाज्ञान इति सूचयितुं भावरूपमित्युक्तम् । यद्वा अनेन भावरूपत्वे विवरणोक्तयुक्तिं सूचयति । तथा हि । तेन ह्यज्ञानमित्यत्र नञोऽभावविरोध्यन्यार्थकत्वेन ज्ञानाभाव-भ्रान्तिज्ञान-तत्संस्काराणामज्ञानशब्देनाभिधानात्तेषामेव तत्त्वावभासप्रतिबन्धेन नास्ति न प्रकाशत इति व्यवहारजनकत्वसंभवान्न भावरूपाज्ञानोपादानका-ध्यासकल्पनेत्याशङ्क्योक्तं सुषुप्त्यादौ ब्रह्मस्वरूपानवभासस्यानन्यथासिद्धत्वात्तत्सिद्धिः । तत्र न तावद् ब्रह्मानवभासः स्वत एव तस्य स्वप्रकाशत्वात् । नापि पुरुषान्तरसंवेदनवद्द्रष्टुर्जीवाद् ब्रह्मणो भिन्नत्वा-त्तत्वमसीत्येकत्वश्रुतेः । नापि प्रतिबन्धवशात् । तद्धि भ्रान्तिज्ञानं वा स्यात्तत्संस्कारो वा ज्ञानाभावो वा कर्म वा स्यात् । न तावदाद्यः । सुषुप्त्यादौ मिथ्याज्ञानस्यापि लुप्तत्वात् । न द्वितीयः । रजतभ्रम-संस्कारस्य शुक्तितत्त्वावभासप्रतिबन्धकत्वादर्शनात् । न तृतीयः । स्वरूपज्ञानस्य नित्यत्वादन्य-ज्ञानाभावस्य स्वरूपप्रकाशप्रतिबन्धाक्षमत्वात् । अन्यथा शुक्तावपि प्रतिबन्धापत्तेः । चतुर्थेऽपि कर्माणि किमखिलं चैतन्यं प्रतिबध्नन्त्युत स्वावभासकांशं विहाय । आद्ये साधकाभावात्कर्मासिद्ध्यापत्तिः । द्वितीये त्वर्धजरतीयापत्तिरिति भावरूपमज्ञानमेव प्रतिबन्धकं वाच्यमिति । अङ्गीकृतमित्युक्त्या चाङ्गीकारमात्रमेतन्न तु युक्तमिति सूचयति ।

तथा हि । न तावदाद्यपक्षे दोषः । स्वप्रकाशजीवस्वरूपाभिन्नस्यापि स्वभावादेरिव ब्रह्मणोऽ-प्रकाशोपपत्तेः । श्रुतेरन्यार्थतायाः सूत्रकृतैव वक्ष्यमाणत्वान्न द्वितीयेऽपि । दृढभ्रान्तिजन्यसंस्कारस्य तत्त्वावभासप्रतिबन्धकतायास्तव देहात्मभ्रमादावेव दर्शनान्न तृतीयेऽपि । कर्मणां प्रतिबन्धकत्वेऽ-नुपपत्त्यभावाच्च । न चोक्तविकल्पदोषापत्तिः । भावरूपावरणपक्षेऽपि साम्यात् । न च तत्र स्वाव-भासकांशपरित्यागस्यार्ध जरतीयस्याप्यहमज्ञ इत्यनुभवः कल्पक इति वाच्यम् । तस्य ज्ञानाभाव-विषयकताया वक्ष्यमाणत्वात् । कर्मविषयकपरोक्षानुभवस्य तत्रार्धजरतीयकल्पकत्वोपपत्तेश्च । न च संस्काररूपत्वान्न कर्मणां प्रतिबन्धकत्वमिति वाच्यम् । तेषां संस्काररूपत्वासिद्धेः । सिद्धौ वा संस्काररूपस्यापि प्रतिबन्धकत्वेऽनुपपत्त्यभावाच्च ।

न चैवं रजतभ्रमसंस्कारस्यापि शुक्तितत्त्वावभासप्रतिबन्धकत्वापत्तिः । दृढत्वादृढत्वाभ्यां विशेषोपपत्तेः । धर्मिकल्पनातो धर्मकल्पनाया लधीयस्त्वाच्च । ज्ञानमावृत्य तु तम इति स्मरणात्तमोगुणो वाऽस्तु तत्प्रतिबन्धकः । न च तस्य ज्ञानादनिवृत्तावनिर्मोक्षप्रसङ्गः । निवृत्तौ च नाममात्रेऽविवाद इति वाच्यम् । नैयायिकाद्यभिमतमन आदिवत्कार्याक्षमत्वेनाप्युपपत्तौ ज्ञानान्निवृत्तेरभावेन नाममात्रत्वा-भावात् । अतो नैतद्युक्त्या भावरूपाज्ञानसिद्धिरिति दिक् । न च जीवाश्रितत्वपक्षस्य जड इत्यननुवर्त्य न चावरणमित्यनेन निरसितुं शक्यत्वात् । जड इत्यनुवृत्तावपि जडं प्रतिबध्नातीतिवज्जडाश्रितत्व-तद्विषयकत्वपक्षयोस्तेनैव निरसितुं शक्यत्वात् । तथाऽव्याख्याय बहिरेव तत्पक्षदूषणं कुत इति वाच्यम् । जीवशब्दस्य चिन्मात्रपरत्वेऽसत्य इत्याद्युक्तहेत्वयोगात् । विशिष्टपरत्वेऽपि भामत्यादौ जीवाश्रितत्व-पक्षाभ्युपगमेन तेन न नेष्यत इत्युक्तहेत्वयोगाद्विवरणमतानुसारेण कथञ्चित्तदुक्तिसंभवे सकलमतानु-सारेणासंभवात् । प्रकृत्यधिकरणे चान्यगा चेत्स्वतोऽन्यतेत्यादिना स्पष्टमेव जीवाश्रितत्वपक्षस्य सविस्तरं निरासान्न तथा व्याख्यातम् । नापि जडाश्रितत्वादिपक्षनिरासकतया । अप्रकाशस्वरूपस्याप्य-ज्ञानाश्रयविषयत्वयोरनुपपत्त्यभावेनोत्तरवाक्योक्तहेत्वनुपपत्तेः । अतस्तदुपपत्तये विकल्पान्तरमत्र विधाय तत्रत्यजडपक्षनिरासपरत्वेनैव तद्वाक्यं योजितम् । अत एवैतादृशवाक्यरहिते उपाधिखण्डनादौ कं प्रतिबध्नातीति विकल्पमकृत्वाऽऽश्रयविषयविकल्पमात्रदूषणपरतयैव व्याख्यानं कृतमिति द्रष्टव्यम् । अत्र ब्रह्माश्रितत्वस्य विवरणकारेणेव जीवाश्रितत्वस्य भामत्यामङ्गीकारेण तस्यापि प्राधान्यसूचनायादौ ग्रहणम् । यद्वा ब्रह्माश्रितत्वपक्षस्य भाष्ये निराकरणात्तं शेषयितुं प्रसक्तपक्षयोर्बहिरेव निराकरणीय-योर्मध्ये पराङ्गीकृततया जीवाश्रितत्वपक्षस्य प्राधान्यादादौ ग्रहणम् । जीवाश्रितत्वं वदता जीवशब्देन चिन्मात्रमेवोच्यत उत तदन्यत् । नाद्यः । तस्य सर्वज्ञत्वेन समानविषयकज्ञानाज्ञानयोर्विरोधेना-ज्ञानाश्रयत्वानुपपत्तेः । न च भ्रान्तेः प्रमातृत्वादेश्चाज्ञानमूलकत्वादसङ्गस्वरूपज्ञप्तेश्चाविद्यां विना विषयासङ्गतेर्भ्रान्त्या प्रमाणतः स्वरूपप्रज्ञया वा त्रेधाऽपि सर्वज्ञत्वमज्ञानमाक्षिपत्येव न तु प्रतिक्षिपतीति वाच्यम् । अविद्यारहिते तुरीयेऽपि तुरीयं तत्सर्वदृक् सदेति सार्वज्ञश्रुतेः स्वरूपप्रज्ञयैव सार्वज्ञोपपत्तेः । असङ्गश्रुतिस्तु पापलेपाभावविषयत्वेन सावकाशा । भ्रान्त्यादिना सार्वज्ञ्येऽपि यादृशतादृशसार्वज्ञ्यस्यापि विशेषाज्ञानविरोधित्वेन सति तस्मिन्ननुपपत्तेश्च । अन्यथा शुक्तिज्ञानवतोऽपि तदज्ञानं न विरुध्द्येतेति भ्रमानुच्छेदप्रसङ्गः । एतेन सविशेषमेव सार्वज्ञ्यमिति निरस्तम् ।

द्वितीयेऽपि वस्तुतो ब्रह्मान्यस्य जीवशब्देनोक्तावपसिद्धान्तः । अविद्ययाऽऽविद्यकबुध्द्यादिना व्यवच्छिन्नस्य तत्तत्प्रतिबिम्बितस्य वा कल्पितभेदस्य जीवशब्देनोक्तावविद्यासिद्धौ जीवसिद्धिस्तत्सिद्धौ च तदाश्रिताविद्यादिसिद्धिरित्यन्योन्याश्रयाद्यापत्तेः । न च यथा निरंशेऽप्याकाशे घटस्तटस्थ एव तमुपलक्ष्यैकदेशं संपाद्य तेन संबध्यते न संबध्यते तद्वदविद्याऽपि तटस्थैव चिन्मात्रमुपलक्ष्यैकदेशरूपं जीवं संपाद्य तत्रावतिष्ठत इति नेतरेतराश्रय इति वाच्यम् । निराश्रयाविद्यायोगेन जीवसिद्धावविद्या-सिद्धिस्तत्सिद्धौ तदुपलक्षितजीवसिद्धिरित्यन्योन्याश्रयापरिहारात् । न च बीजाङ्कुरवददोष इति वाच्यम् । वैषम्यात् । व्यक्तिभेदेन हि तत्रादोषत्वम् । न चात्र जीवाविद्याव्यक्तिभेदोऽत्रापि व्यक्तिभेदाङ्गीकारे चक्रकानवस्थापत्तेः । न च जीवाज्ञानादेरनादित्वेनोत्पत्त्याद्यप्रतिबन्धकत्वादनवस्थादिरदोष इति वाच्यम् । सर्वथानपेक्षायां सत्यत्वेनापसिद्धान्तापत्त्या भ्रान्तिकल्पितत्वं वदता प्रयुक्त्यादौ परस्परापेक्षाया अवश्यवाच्यतया तत्प्रतिबन्धकत्वेनैवान्योन्याश्रयाद्यापत्तेः । उत्पत्तिज्ञप्तिप्रतिबन्धकत्वेनैव तस्य दोषत्वे चैत्रमैत्रादेरन्योन्यारोहणस्याप्यङ्गीकारप्रसङ्गः । न च प्रमेयत्वाभिधेयत्वादेरन्योन्यवृत्तिवदन्योपेक्षो-पपत्तिः । तद्वदस्याप्रमितत्वादहमज्ञ इत्यादिप्रतीतेश्च ज्ञानाभावविषयत्वेन सत्यभेदेन वोपपत्तेः । अन्यथाऽन्योन्याश्रयत्वादिः क्वापि दोषो न स्यात् । तस्मान्न जीवाश्रिताज्ञानपक्षो युक्त इति ब्रह्मणश्चेत्क्व सार्वज्ञ्यमित्यादिनोपपादयिष्यत इत्याशयेनाह ॥ नाद्यः प्रकृत्यधिकरणे निराकरिष्यमाणत्वादिति ॥ ‘‘मिथ्याविशेषोऽपि’’ ‘‘न चावरणम्’’ इत्यादिवक्ष्यमाणन्यायलब्धं दूषणं जडाश्रितत्वपक्षे प्रतिपादयति ॥ अनभ्युपगमादिति ॥ तत्र निमित्तं दर्शयन्नेव हेत्वन्तरमाह ॥ जडस्येति ॥

### **परिमल**

प्रकृत्यधिकरण इति ॥ ‘सा मन्ददृष्टिस्तस्यैव ब्रह्मणः किं ततोऽन्यगे’त्यादिनेति भावः ॥ इतरेतरेति ॥ अज्ञाने सिद्धे तेन कल्पितजडसिद्धिः । सिद्धे च जडे तदाश्रितत्वेनाज्ञानसिद्धिः । न हि निराश्रयमज्ञानं संभवतीति भावः ।

### **यादुपत्यम्**

॥ उक्तमिति ॥ स्वग्रन्थ इति शेषः । मिथ्या च तदज्ञानं च मिथ्याज्ञानम् । मिथ्येत्यनिर्वचनीयतोच्यते । अज्ञानमिति जडात्मिकाऽविद्याशक्तिर्ज्ञानपर्युदासीनोच्यते । तन्निमित्त-स्तदुपादान इति तद्वाक्यार्थः । अत्र ज्ञानाभाववारणाय मिथ्येतिपदम् । भ्रान्तिज्ञानवारणायाज्ञानेति पदमित्याहुः ॥ प्रकृत्यधिकरण इति ॥ अन्यगा चेत्स्वतोऽन्यतेत्यत्रेति शेषः ॥

### **श्रीनिवासतीर्थीया**

॥ इतरेतरेति ॥ अज्ञानसिद्धौ तत्कल्पितजडसिद्धिः । तत्सिद्धौ तदाश्रिता-ज्ञानसिद्धिरितीतरेतराश्रयप्रसङ्गादित्यर्थः ॥

### **वाक्यार्थरत्नमाला**

नाज्ञानेति । यावदाश्रयनिरासाभावे निराश्रयत्वासिद्धेरिति भावः । सिद्धिरित्यनन्तरं यत इति शेषः । अज्ञानाभावसिद्धेरभावादिति सिध्यति । तेन न वाच्यमिति प्रतिज्ञायां हेतुलाभः । तन्निरासेऽपीति । ब्रह्मरूपाश्रयनिरासोऽपि नापीत्यर्थः । प्राक् तदङ्गीकारेण जीवाद्याश्रय-सम्भवोक्तिरिति ज्ञेयम् । असङ्गत्यापत्तेरिति । तद्भागस्य विषयनिरासकतयाऽश्रयनिरासकत्वाभावादिति भावः । तर्हि विषयनिरासार्थमेव तद्भागोऽस्त्विति शङ्कते न चेति । सप्तमीति । तन्निर्देशेनाश्रय-दूषणत्वस्यैव सिद्धेरिति भावः । उभयानुसारेणोभयदूषणत्वं तर्ह्यस्त्विति शङ्कते न च ब्रह्मेति । केवल-ब्रह्माश्रितत्वेति । केवलजीवाश्रितत्वपक्षस्य यथाऽन्योन्याश्रयादिना निराकरणमेवं स्वतः सर्वज्ञेऽविद्याया न योग इत्यादिरूपेण ब्रह्ममात्राश्रितत्वपक्षनिरासस्य करणानन्तरमेव विषयविकल्पसाहित्येन तत्पक्ष-निरासस्य सङ्गततया तन्निरासाभावान्न्यूनतेत्यर्थः । तत्पक्षनिरासकमन्यदिह नास्तीति भावः । असङ्गतिश्चेति । तस्य जडावरणत्वपक्षनिरासकत्वेन तन्निरासस्य च ब्रह्माश्रितो ज्ञानपक्षनिरासावसरे सङ्गत्यभावादित्यर्थः । एतच्छङ्काग्रन्थे केवलब्रह्माश्रितत्वपक्षस्य निराकरणाभावशङ्का नोत्तरमूल-व्यावर्त्या । अपि तु मूले तन्मात्राश्रितत्वपक्षदूषणं प्रकृत्यधिकरणोक्तरीत्योपलक्षणया बोध्यमिति प्रकृत्यधिकरण इति संपूर्णाधिकरणं कुर्वता सूचितत्वात्तदनुसारेण स्वयं करिष्यमाणतत्परिहारव्यावर्त्येति न दोषः । तत्रैवेति । उत्तरत्रैवेत्यर्थः । अनेन तृतीयेऽपीति मूले ब्रह्मणो वक्ष्यमाणरीत्याऽज्ञाना-श्रयत्वायोग इति दूषणं प्रवर्त्य किञ्च तद्ब्रह्मैव प्रतिबध्नातीत्यादि योजना सूचितेति ज्ञेयम् । इत्युक्त-रीत्येति । तदनुव्याख्यानस्य जडं प्रत्यावरणं ब्रह्माश्रितमज्ञानम् इत्येतत्पक्षदूषणपरतया तदाश्रितत्वपक्ष-दूषणपरतया योजनाभावाद्रीत्येत्युक्तम् । जडावरणत्वं पक्षनिराकरणन्यायेनैव तदाश्रितत्वनिराकरण-सौलभ्यादिति भावः । तद्वाक्यस्य जडाश्रितत्वनिरासपरत्वेन योजना कुतो न कृतेत्याशङ्कामुत्थाप्य तन्निरासं तु ग्रन्थकृदेव करिष्यतीति ज्ञेयम् । अज्ञानमित्यत्र नञः किमभावोऽर्थ इत्यादितत्त्वदीपनं न च ग्रहणमिथ्याज्ञानतत्संस्कारेभ्योऽन्यदज्ञानं नाम न पश्याम इत्यादिविवरणं तद्व्याख्येयम् । सुप्त्याऽ-त्रैवाहङ्कारादीत्यादिपञ्चपादिकाग्रन्थं च मनसि निधायाह तथा हि तेन हीत्यादिना । व्याख्येय-मेतदस्ति । विकल्पानुसारेण पराभिमतभावरूपाज्ञानं निराकरोति तथा हि न तावदाद्यपक्ष इत्यादिना दिगित्यन्तेन । व्याख्येयम् । एतच्च भावरूपाज्ञाननिराकरणं न सर्वथा स्वमते तदभावाभिप्रायेण । स्वमते तदङ्गीकारात् । अनाद्यविद्येत्यादिरूपाया मूलकारीयस्थलान्तरोक्तेः सत्त्वाच्च । अपि तु परोक्त-रीत्या तदभिप्रेतानिर्वचनीयाज्ञाने मन्तव्यमित्याशयेन । अत एवाज्ञाननिरासकाज्ञानस्य च मिथ्यात्व-मित्येतदनुव्याख्यानव्याख्यानान्ते मूलकारः किञ्च न वयं भावरूपाज्ञानपरिपन्थिनः । किन्नाम परपक्षे तन्न सम्भवतीति ब्रूम इति वक्ष्यतीति ज्ञेयम् । मूलकाराचातुरीमाशङ्क्य परिहरति न च जीवाश्रित-त्वेत्यादिना । अननुवर्त्य अनाकृष्य । अनुवृत्तावपि आकर्षणेऽपि । तद्विषयकत्वेति । न चावरण-मज्ञानमित्यस्य जडावरणनिरासपरतया योजनेऽपि न जडस्य विषयतानिरासलाभस्तत्राङ्गीकृतः । अत एव ब्रह्माश्रितं तदावरणाज्ञानं ब्रह्मान्यद्वा वृणोतीति तृतीयपक्षनिराकरणमज्ञानसिद्धिसापेक्षतयैव कृतम् । एवं चावरणं यस्य स एव विषयस्तस्येति । आवरणत्वनिराकरणमेव विषयत्वनिराकरणमिति भ्रमा-नवकाशः । जडाश्रितत्वतद्विषयत्वपक्षयोरित्यत्र तद्विषयत्वनिराकरणस्य सत्त्वात्तथा निरासाशक्यत्व-वचनासामञ्जस्यमिति शङ्का दूरनिरस्ता । अन्यथा ब्रह्मावरणमित्युक्तयैव ब्रह्मविषयकत्वे प्राप्ते तद्विषयकेणाज्ञानेन कथञ्चिद्धर्म आव्रियत इति पक्षप्रसक्तावपि कथं ब्रह्मान्यद्वा किञ्चिदित्यन्य-पक्षावकाशः । व्याघातापत्तेः । आवरणं खलु पटलादिकं क्वचिदाश्रितम् । किञ्चिद्विषये किञ्चित्प्रतिबध्ना-तीत्युक्तप्रतिबद्धत्वस्य स्वपरग्रहणाभावरूपतया आवृत्तत्वरूपविषयत्वस्य च प्रतिबद्धपुरुषादेर्यज्ज्ञाना-भावस्तत्वरूपतया भेदस्य स्पष्टत्वाच्च । एवं चाव्रियते आवृत्तमित्यादावावृत्तत्वं विषयत्वरूपमावरण-प्रतिबद्धत्वाद्भिन्नमेव सिद्धमुत्तरमूले । ततश्च न चावरणमित्यनेनाज्ञानस्य जडावरणत्वनिराकरणेऽपि न जडविषयतानिराकरणमिति युक्तम् । तेन तन्निरासशङ्कनम् । एवमेवाज्ञानाश्रयविषयत्वयोरित्युत्तरत्राप्य-प्रकाशस्वरूपतया आवरणत्वनिरासेऽपि ब्रह्माश्रिततदावरणाज्ञानेनान्यस्यावृत्तत्वपक्षवज्जडावरणत्वा-भावापादकाप्रकाशस्वरूपत्वेऽपि जडानावरणाज्ञानविषयत्वं तु स्यादेवेति भाव इति द्रष्टव्यम् । नापि जडेति । आदिपदेन विषयकत्वपरिग्रहः । व्याख्यातमिति पूर्वेणानुवृत्तेन सम्बन्धः । उत्तरवाक्येति । अप्रकाशेत्युत्तरेत्यर्थः । विकल्पान्तरमिति । ब्रह्माश्रितमज्ञानं ब्रह्मैव प्रतिबध्नाति उत जीवमथ वा जडमिति विकल्पमित्यर्थः । एतादृशेति । न चावरणमज्ञानमित्येतद्वाक्येत्यर्थः । उपाधीति । आदिना मायावादखण्डनपरिग्रहः । उपाधिखण्डनेऽज्ञताखिलसंवेत्तुरित्यादिकमाश्रयविकल्पनिराकरणमात्रपरतया मायावादखण्डने तु सिद्धत्वात्स्वरूपस्येत्यादिकं विषयविकल्पनिराकरणमात्रपरतया व्याख्यातम् । अत्रोपाधिखण्डनादिपदेन तद्व्याख्यानस्यापि तदर्थप्रतिपादकतया ग्रहणस्य विवक्षितत्वात्तत्र व्याख्यानकरणोक्तिर्युक्ता । यद्वोपाधिखण्डनमादिर्मूलं यस्येति तट्टीकाया एव ग्रहणम् आदिपदावृत्या वोपलक्षणया वा मायावादखण्डनटीकाया ग्रहणम् । खण्डनटीकादाविति पाठस्तु स्वरस एव । अविद्यारहिते तुरीयेऽपीति । न्यायामृतानुसारेणोपपाद्यमेतत् ।

