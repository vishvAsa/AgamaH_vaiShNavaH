+++
title = "१५ मायावाद्यख्यात्यनुवादस् तन्निरासश्च"

+++


## विज्ञातस्यान्यथा सम्यग्विज्ञानं ह्येव तन्मतम्

**मायावाद्यख्यात्यनुवादस् तन्निरासश्च**

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

मायावादिनो वदन्ति; अनिर्वचनीयमेव शुक्तिकादौ प्रतीयमानं रजतादिकमिति ॥ तदनुपपन्नम् प्रमाणाभावात् ॥ शुक्तिरजतादिकमनिर्वाच्यं दोषप्रयुक्तभानत्वाद्भ्रान्तिसिद्धतादात्म्य-वदित्यनुमानं मानमत्रेति चेत् ॥ किमिदमनिर्वाच्यत्वं नाम । यन्न सन्नासन्नापि सदसत्तदनिर्वाच्यं तस्य भावस्तत्त्वमिति चेन्न शुक्तिरजतादेस्सत्त्वस्य सदसत्त्वस्य चास्माभिरनङ्गीकृतत्वेन सिद्ध-साधनत्वात् । अथासत्त्वाभावमात्रं साध्यम्; तथाऽप्यसदेव रजतं प्रत्यभादित्यनुभवविरोधः ॥ किंचेदं दोषप्रयुक्तभानत्वं किं दोषजन्यज्ञानविषयत्वं किंवा दोषजन्यप्राकट्याश्रयत्वम् । नाद्यः । दोषजन्येतिविशेषणवैयर्थ्यात् । असतो ज्ञानविषयत्वानङ्गीकारेण व्यावर्त्याभावात् । किञ्च माया-वादिमतेऽधिष्ठानज्ञानस्यान्तःकरणवृत्तित्त्वेन सत्यत्वान्न दोषजन्यत्वम् । भ्रमस्य दोषजन्यत्वेऽप्य-विद्यापरिणामतया न ज्ञानत्वम् । साक्षिणस्तु जन्यत्वमेव नास्तीत्यसिद्धो हेतुः । अपिचास्माकं ज्ञानस्यैकत्वेन तज्ज्ञानविषयताऽधिष्ठानस्याप्यस्तीति व्यभिचारः । न द्वितीयः । असिद्धेः । न चान्यद्दोषप्रयुक्तभानत्वं निरूपयितुं शक्यम् ॥ दृष्टान्तश्च साध्यविकलः; भ्रान्तिप्रतिपन्नतादात्म्यस्या-स्माभिरसत्त्वेनाङ्गीकृतत्वात् ॥ विवादपदमनिर्वचनीयं भ्रमविषयत्वात्, यन्नैवं तन्नैवम्, यथा-त्मेत्यनुमानमस्त्विति चेन्न । अत्रापि सिद्धसाधनत्वाद्यपरिहारात् । अप्रसिद्धविशेषणश्च पक्षः । शुक्त्यादावात्मनि च वर्तमानतया विरुद्धश्च हेतुः ॥ विमतमनिर्वचनीयं, बाध्यत्वाद्य्वतिरेकेणात्म-वदित्यनुमानं भवत्विति चेन्न । सिद्धसाधनताबाधाप्रसिद्धविशेषणत्वानामपरिहारात् ।

### **वाक्यार्थचन्द्रिका**

सदसत्सदसत्पक्षान्निरस्य तन्निरूप्यतयाऽधुनाऽनिर्वचनीयख्यातिं निराकरोति ॥ मायेति ॥ न्यायरत्नदीपावल्युक्तमनुमानं शङ्कते ॥ शुक्तीति ॥ शुक्तिरजतस्येव तत्ता-दात्म्यस्यान्यत्र सत्त्वस्य कैरप्यनभ्युपगमात्प्रतीतिमात्रेणासद्वैलक्षण्ये साधिते युक्तं दृष्टान्तत्वमित्याशयेन तादात्म्यवदित्युक्तम् । सत्त्वादिना विचारासहत्वमनिर्वचनीयत्वमिति तत्त्वप्रदीपिकायामुक्तं सिद्धान्त-लक्षणमाशङ्कते ॥ यन्नेति ॥ सद्विलक्षणत्वादीनां प्रत्येकसाधने मिलितानां साधनेऽप्युक्तरीत्या सिद्ध-साधनमित्याह ॥ शुक्तीति ॥ उपलक्षणं चैतत् । विशिष्टसाधने न वैयर्थमुद्देश्यसिद्ध्यर्थत्वादेर-गतिकागतिकागतित्वादित्यपि द्रष्टव्यम् ॥ तथाऽपीति ॥ विशिष्टसाधनेऽपीदं द्रष्टव्यम् । अनिर्वाच्यस्य प्रकारान्तरेण निर्वचनेनैतद्दोषाप्रसर इत्यतोऽस्तु यत्किञ्चित्तत् । उक्तवक्ष्यमाणरीत्या दूषणसौलभ्याद्धेतु-दूषणमात्रेणाप्यनुमानं दुष्यतीत्याशयेन हेतुं दूषयति ॥ किं चेति ॥ भानं ज्ञानम् । बहुव्रीहिलब्धसम्बन्धो विषयत्वमिति वा भानं प्राकट्यं स संबन्धस्त्वाश्रयत्वमिति वेति विकल्पाशयः ॥ असत इति ॥ ब्रह्मणस्तु ज्ञानविषयत्वस्यैवाभावाद्भावे वाऽधिष्ठानत्वादिना दोषजन्यज्ञानविषयत्वस्यापि सत्त्वान्न व्यावर्त्यमित्याशयः ॥ नन्वसतोऽपरोक्षज्ञानविषयत्वाभावेऽपि ज्ञानविषयत्वाद्य्वावर्त्यत्वमित्यरुचेराह ॥ किञ्चेति ॥ प्रकृते यज्ज्ञानं न तद्दोषजन्यं यच्च दोषजन्यं न तज्ज्ञानमित्याशयः । अवच्छिन्नसाक्षिणो यथाकथञ्चिद्दोषजन्यत्वाभ्युपगमेऽपि व्यभिचारो दुरुद्धर इत्याह ॥ अपि चेति ॥ असिद्धेरिति ॥ प्राकट्यस्याप्रामाणिकत्वादसच्छुक्तिरजतादेस्तदाश्रयत्वानुपपत्तेश्चेति भावः । भानशब्दस्य सौरालोकादौ प्रसिद्धत्वेऽपि प्रकृते तस्य न शङ्कार्हत्वमपीत्याशयेनाह ॥ न चेति ॥ असतोऽपि प्रतीतिविषयता-मुपपादयिष्यामीत्याशयेन साध्यवैकल्यमुपपादयति ॥ भ्रान्तीति ॥ अत्रापीति ॥ हेतुभेदेऽपि साध्यनिर्देशस्यैकप्रकारत्वादिति भावः । अन्वयव्यतिरेकित्वाभिमानेन प्रवृत्ते पूर्वानुमानेऽप्रसिद्ध-विशेषणतामनुद्भाव्य केवलव्यतिरेकित्वेन परस्यापि संप्रतिपन्नेऽस्मिन्ननुमाने तामाह ॥ अप्रसिद्धेति ॥ अधिष्ठानतया भ्रमविषये शुक्त्यादौ नाद्याप्यनिर्वचनीयतासिद्धिरित्याशयेनाह ॥ शुक्त्यादाविति ॥ तत्त्वप्रदीपिकोक्तमनुमानं शङ्कते ॥ विमतमिति ॥

### **परिमल**

दोषप्रयुक्तभानत्वादिति बहुव्रीहिः । सद्वैलक्षण्यादिधर्माणां त्रयाणां प्रत्येकं साध्यत्व-मित्युपेत्यांशतः सिद्धसाधनमिति भावेनाह ॥ शुक्तिरजतादेरित्यादिना ॥ प्रतिज्ञां निरस्य हेतुं च निराह ॥ किं चेति ॥ व्यर्थविशेषणत्वमुक्त्वाऽसिद्धिं चाह ॥ किं च मायावादिमत इति ॥ इदमंशे चेन्द्रिय-जन्यान्तःकरणवृत्तिरध्यस्तांशे तदज्याविद्यावृत्तिरिति ज्ञानद्वयम् । तादात्म्यस्यापि तत्र भानाङ्गीकारा-न्नाख्यातित्वमिति हि तत्सिद्धान्तः । तत्राद्ये कस्य दोषजन्यज्ञानत्वमादाय रजतस्य तद्विषयत्वेन हेतुनाऽनिर्वाच्यत्वं साध्यते । किं शुक्तिरूपाधिष्ठानज्ञानमादाय । रजतभानमादाय वा । आद्ये दोषोऽ-धिष्ठानेत्यादि । सत्यत्वाद् यथार्थत्वात् । ब्रह्मज्ञानेतराबाध्यत्वादिति यावत् ॥ भ्रमस्येति ॥ रजतावभासस्येत्यर्थः ॥ दोषजन्यत्वेऽपि ॥ अविद्यादिरूपदोषकार्यत्वेऽपीत्यर्थः । ननु रजतावभासरूपो भ्रमोऽत्र नाविद्यावृत्तिः । किन्त्वविद्यावृत्त्यभिव्यक्तशुक्तयवच्छिन्नाधिष्ठानचैतन्यज्ञानरूपः साक्षिरूप एवेत्यत आह ॥ साक्षिणस्त्विति ॥ व्यभिचार इति ॥ तत्रासन्न सदसन्नेति साध्यांशस्य सत्त्वेऽपि सन्नेति साध्यांशस्याभावाद्य्वभिचार इत्यर्थः । प्राकट्याश्रयत्वमिति पक्षं निराह ॥ न द्वितीय इति ॥ ज्ञाततायास्तत्राभावादिति भावः ॥ अत्रापीति ॥ न सन्नाप्यसन्न च सदसदित्युक्तदिशाऽनिर्वाच्यत्वस्य त्वया वक्तव्यत्वात्तत्र च सिद्धसाधनत्वबाधव्यभिचाररूपदोषाणामपरिहारादित्यर्थः । ननु प्रत्येकं साध्यत्रयं न विवक्षितं येनांशे सिद्धसाधनत्वादिकम् । किन्तु सद्विलक्षणत्वासद्विलक्षणत्वविशिष्टं सदसद्विलक्षणत्वं साध्यते । विशिष्टं च न भवतां सिद्धमतो न सिद्धसाध्यत्वदोष इत्यतो दोषान्तरमाह ॥ अप्रसिद्धेति ॥ सिद्धान्तदिशा साध्याभावमुपेत्याह ॥ शुक्त्यादाविति ॥ उभयवादिसंमत्याऽऽह ॥ आत्मनीति ॥ तस्यापि मायिमतेऽधिष्ठानत्वेन भ्रमविषयत्वात् । सिद्धान्ते च निर्गुणत्वादिभ्रम-विषयत्वोपगमादिति भावः।

### **यादुपत्यम्**

एवमारोप्यस्य सत्त्वासत्त्वसदसत्त्वपक्षान्निरस्याथ सदसद्वैलक्षण्यपक्षमपि प्रतिक्षेप्तु माह ॥ मायावादिन इति ॥ तादात्म्यवदिति दृष्टान्ताभिधानं स्वरीत्यैव । अत एव दूषणावसरेऽ-स्माभिरसत्त्वेनाङ्गीकृतत्वादिति वदिष्यति । असत इत्युपलक्षणम् । सत इत्यपि ग्राह्यम् ॥ अविद्या-परिणामितयेति ॥ अविद्याया अप्रकाशरूपत्वेन तत्परिणामस्यापि भ्रमस्य नार्थप्रकाशात्मकज्ञानत्वं युक्तमिति भावः ॥ असिद्धेरिति ॥ प्राकट्यापरपर्यायज्ञातताया दूष्यत्वादिति भावः ॥ बाध्यत्वादिति ॥ अत्र च न पूर्वहेतुवद्विरुद्धत्वमिति भावः ॥

### **श्रीनिवासतीर्थीया**

ननु ज्ञानविषयत्वमात्रस्य हेतुत्वेनासति ब्रह्मणि वाऽनिर्वचनीये व्यभिचारः स्यादतो दोषजन्यत्वविशेषणं सार्थकमिति चेत्तत्राह ॥ असत इति ॥ सतो ब्रह्मणश्चेति द्रष्टव्यम् । हेतोः स्वरूपासिद्धिं वक्तुमाह ॥ किं चेति ॥ अधिष्ठानज्ञानस्येति ॥ इदं रजतमिति ज्ञानस्याधिष्ठानांशेऽ-न्तःकरणवृत्तित्वेनेत्यर्थः । भ्रमस्येति । रजतांशे दोषजन्यत्वेऽपीत्यर्थः ॥ अविद्यापरिणामतयेति ॥ अविद्याया अप्रकाशरूपत्वेन तत्परिणामस्य भ्रमस्य नार्थप्रकाशात्मकज्ञानत्वमित्यर्थः । ननु साक्षिण-श्चैतन्यरूपत्वेन ज्ञानत्वात्तद्विषयत्वं विवक्षितमिति चेत्तत्राह ॥ साक्षिणस्त्विति ॥ जन्यत्वमेवेति ॥ दोषजन्यत्वन्तु दूरतोपास्तमित्यर्थः । अस्माकं मते ॥ अत्रापीति ॥ किमिदमनिर्वाच्यत्वं नामेत्युक्त-रीत्येत्यर्थः ॥ शुक्तयादाविति ॥ अधिष्ठानत्वेन सत्त्यतयाऽनिर्वाच्यताशून्य इत्यर्थः ॥ वर्तमानतयेति ॥ अधिष्ठानत्वेन भ्रमविषयत्वादिति भावः ॥

### **वाक्यार्थरत्नमाला**

सदसत्सदसत्पक्षानिति । आरोप्यमाणं सदित्येकः पक्षो ऽसदित्यपरः । सदसदित्यन्य इत्येतान्निरस्येत्यर्थः । तन्निरूप्यतयेति । अनिर्वचनीयत्वस्य तत्त्वप्रदीपिकोक्तवक्ष्यमाण-लक्षणानुसारेण यन्न सन्नाप्यसदित्यादिरूपेण
सत्त्वादिप्रतिषेधरूपत्वादिति भावः । न्यायरत्नदीपा-वल्युक्तमिति । यद्यपि तत्त्वप्रदीपिकायाम् अस्तु तर्हि अनुमानं विवादपदमनिर्वचनीयं भ्रमविषयत्वादि-त्यादिनैतदनुमानमनिर्वचनीयत्वप्रमाणतयाऽऽशङ्क्य अप्रसिद्धविशेषणत्वविरुद्धत्वाभ्यां पराकृत्य अथैै-तद्दोषपरिजिहीर्षया विमतं सदसद्विलक्षणं दोषप्रयुक्तभानत्वादित्यनुमानमप्याशङ्क्य दृष्टान्ते साध्य-वैकल्येन निराकृतम् । तथा चैतदनुमाने अनिर्वाच्यत्वसाध्यकानुमानीयाप्रसिद्धविशेषणतादोषोद्धारेण सदसद्विलक्षणत्वं साध्यतयोपात्तमस्तीति सदसद्विलक्षणमित्येव साध्यनिर्देशस्य मूलेऽपि कर्तव्यत्व-प्राप्त्या अनिर्वाच्यमिति साध्यनिर्देशस्यायोगः । तत एव किमिदमनिर्वाच्यत्वमित्यादि तद्दूषणानवकाशश्च अत एवाप्रसिद्धविशेषणतापरिहारायान्वयव्यतिरेक्यनुमानं न्यायदीपावलीस्थं शङ्कते । तद्दोषेतीति नयनप्रसादिनीकारोऽवतारयामास । तत्कथमनिर्वाच्यत्वसाध्यकरणादिकमित्याभाति । तथापि न्याय दीपावलीस्थानिर्वचनीयमित्यस्यैव सदसद्विलक्षणमिति व्याख्यानेनानुवादस्य तत्त्वप्रदीपिकायां कृतत्वेना प्रसिद्धविशेषणत्वेन भ्रमविषयत्वानुमानस्य च मूलकृतोत्तरत्र निराकरिष्यमाणत्वेनानिर्वचनीयत्वे प्रमाणाभावप्रतिज्ञानन्तरं तत्साधकत्वेन शङ्कनीयप्रथमानुमाने अनिर्वचनीयमित्येव साध्यनिर्देशस्य कर्तुमुचितत्वम् । न्यायामृते तु प्रत्येकं सदसत्त्वाभ्यां विचारेति तत्त्वप्रदीपिकास्थसिद्धान्तलक्षणमेवानूद्य तादृशानिर्वचनीयत्वसाधकतया तेन सिद्धान्ते साधकत्वेनोपन्यस्तं बाध्यत्वं पूर्वपक्षे तत्साधकत्वेनाशङ्क्य निराकृतम् ।

दोषप्रयुक्तभानत्वं च समानदूषणत्वाभिप्रायेण बाध्यत्वाद् दोषप्रयुक्तभानत्वादित्यादिव्यतिरेकीति मेलनेनैव व्यवहृतम् । तत्त्वप्रदीपिकामूलयोरन्वयव्यतिरेकित्वाभिप्रायेऽपि दृष्टान्तसाध्यवैकल्यदूषणेन फलतो व्यतिरेकित्वपर्यवसानमभिप्रेत्य व्यतिरेकीति चोक्तम् । एवमादिस्तत्रतत्रोक्तिविशेषनिमित्त-भूतोऽभिप्रायविशेषोऽस्तीति न ग्रन्थानां विसंवादः शङ्कनीय इति द्रष्टव्यम् । शुक्तिरजततादात्म्यं सदेव वाऽसदेव वा किं न स्यात् तथा च तत्रानिर्वचनीयत्वसाध्यवैकल्यमित्यत आह शुक्तिरजतस्येवेति । अनभ्युपगमात् । ततश्च तत्र सत्त्वं शङ्कानर्हमिति भावः । प्रतीतिमात्रेणेति । विमतं तादात्म्यं नासत् प्रतीतत्वादित्यनुमानेनेत्यर्थः । युक्तमिति । तत्र सदसद्वैलक्षण्यस्याप्राप्तत्वादित्याशयः । विचारा-सहत्वमिति । अत्र च टीकायां सत्त्वासत्त्वानधिकरणत्वस्य ब्रह्मण्यपि निर्धर्मके सत्त्वेन तत्रानतिव्याप्तये प्रत्येकं सदसत्त्वाभ्यां विचारेत्यादितत्त्वप्रदीपिकानुसारेण विचारासहत्वपर्यन्तगमनम् । मूले तु ब्रह्म-व्यावृत्त्यविवक्षायां सत्त्वासत्त्वानधिकरणत्वमात्रमेव लक्षणमायातीति भावेन यन्न सदित्याद्येवोक्तमिति न कश्चिद्दोष इति ज्ञेयम् । उक्तरीत्येति । वैलक्षण्यं सतश्चापीत्येतद्व्याख्यानोक्तरीत्येत्यर्थः । विशिष्टसाधने सिद्धसाधनत्वप्रसक्तिर्नास्तीत्यत आह उपलक्षणं चैतदिति । अनुभवविरोधस्य यन्न सदित्युक्तपक्षे प्रतिपादनाभावभ्रान्तिवारणाय मूलाभिप्रायमाह विशिष्टेऽपीति । असत्त्वाभावमात्रमित्युक्ताद्भिन्नं विशिष्टं यन्न सदित्यादि प्रागुक्तम् । तत्र च प्रत्येकसाधनपक्षे सत्त्वाभावसाधनमात्रेऽनुभवविरोधाप्रसरेऽपि सत्त्वाभावमात्रसाधनपक्षे सत्त्वाभावासत्त्वाभावयोर्मिलितयोः साधनपक्षे सत्त्वाभावांशे सदसत्त्वाभावेन सह मिलितत्रयसाधनपक्षेऽप्युक्तांश एवानुभवविरोधः स्यादेवेति भावः । प्रकारान्तरेणेति । ज्ञान-बाध्यत्वादिरूपेणेत्यर्थः । निर्वचनेनैतदित्यत्र निर्वचने क्रियमाण इति सप्तमी । दोषप्रसरो नेत्यन्वयः । दोषाप्रसर इति क्वाचित्कपाठे निर्वचनेनेति तृतीयान्तच्छेद इति ज्ञेयम् ।

दोषप्रयुक्तेत्यस्य दोषजन्येत्यर्थस्य सिद्धत्वमभिप्रेत्य बहुव्रीहिलब्धसम्बन्धभानपदार्थौ पक्षभेद-घटकावाह भानं ज्ञानमित्यादिना । स सम्बन्ध इत्यत्र स इत्यनेन बहुव्रीहिलब्धसम्बन्धपरामर्शः । असत इतीति । अनिर्वचनीयत्वनियतधर्मस्याप्यसत्यनङ्गीकारेण दोषेत्यादिविशिष्टहेतोस्तत्रासत्त्वसम्भवेऽपि व्यभिचारप्रसक्तेरेवाभावेन तत्र विशिष्टाभावमादाय तत्परिहारस्य वक्तुमशक्यतया विशेषणवैय्यर्थ्यादिति मूलाशयः । ननु ब्रह्मण एव व्यावर्त्यत्वमस्त्वित्यत आह ब्रह्मणस्त्विति । अभावादिति । अवेद्य-त्वाङ्गीकारादिति भावः । वृत्तिव्याप्यत्वाङ्गीकारेऽप्याह भावे वेति । ज्ञानविषयत्वादिति । परोक्ष-ज्ञानविषयतया तद्विषयत्वसामान्यस्य तत्र भावादित्यर्थः । यज्ज्ञानं न तद्दोषेति । अधिष्ठानज्ञानजन्यमपि न दोषजन्यम् । साक्षिरूपज्ञानं तु जन्यमेव नेत्येवमनेन मूलोक्तोभयसङ्ग्रहात्त्रितयस्यापि सङ्ग्रह इति ज्ञेयम् । अविद्यापरिणामतयेति मूलम् । बुद्धिर्वृत्तिज्ञानमित्येकोऽर्थः । वृत्तिश्चान्तःकरणपरिणामः । अत एव शुक्तिरजतादेः प्रतिभासमात्रशरीरस्य दृश्यत्वाभावाद्रजतं दृष्टमिति भ्रममात्रत्वादित्युक्तमिति भावः । पूर्वत्रारुचिं सूचयन्नुत्तरवाक्यमवतारयति अवच्छिन्नेति । तथा च यज्ज्ञानं न तदित्यस्य भङ्ग इत्याशयः । यथाकथञ्चिदिति । सर्वं वस्तु ज्ञाततयाऽज्ञाततया वा साक्षिविषयो भवत्येवेति भ्रमविषयाविद्या-परिणामविषयकसाक्षिणोऽपि भ्रमद्वारकं दोषजन्यत्वं शुद्धव्यावर्तकमायातीति भावः । प्राकट्यस्येति । ज्ञातताया निराकरिष्यमाणत्वादिति भावः । भानशब्दस्येति । अनेन दोषप्रयुक्तसौरालोकाश्रय-त्वमित्येतदन्यपदार्थ इत्युक्तं भवति । न शङ्कार्हत्वमिति । तस्य मिथ्यात्वेन सम्बन्धस्याभावात् सौरालोकस्य दोषजन्यत्वाभावाच्चेत्याशयः । असत्त्वाङ्गीकारे कथं तादात्म्यस्य प्रतीतिरित्यतोऽभिप्राय-कथनम् असतोऽपीति ।

साध्यनिर्देशस्येति । अनिर्वचनीयमिति साध्यनिर्देशस्य पूर्वानुमानसाध्येनैकप्रकारत्वात् तदर्थ-भूतयन्न सन्नाप्यसदित्यादेश्च साम्यादित्यर्थः । पूर्वत्र समानन्यायतयाऽप्रसिद्धविशेषणत्वस्य प्राप्तेः कुतस्तदनभिधानमित्यतो निमित्तं वदन्नवतारयति अन्वयव्यतिरेकित्वेति । नयनप्रसादिन्यामन्वय-व्यतिरेक्यनुमानं न्यायदीपावलीस्थं शङ्कत इत्यवतारस्य कृतत्वादिति भावः । ननु मया शुक्तयादेरप्य-निर्वचनीयत्वाङ्गीकारान्न बाध्यत्वस्य साध्याभावमात्रसम्बन्ध इत्यतस्तात्पर्यमाह अधिष्ठानतयेति । पूर्वग्रन्थभेदमाह तत्त्वप्रदीपिकोक्तमिति । सिद्धान्तग्रन्थ इति शेषः ।



