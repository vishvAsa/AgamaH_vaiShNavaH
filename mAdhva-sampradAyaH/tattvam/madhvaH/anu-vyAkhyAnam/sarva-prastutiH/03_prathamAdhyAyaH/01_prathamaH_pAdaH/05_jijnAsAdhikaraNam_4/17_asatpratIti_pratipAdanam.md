+++
title = "१७ असत्प्रतीति प्रतिपादनम्"

+++


## असद्विलक्षणज्ञप्त्यै ज्ञातव्यमसदेव हि

**असत्प्रतीति प्रतिपादनम्**

## **अनुव्याख्यानम्**

***असद्विलक्षणज्ञप्त्यै ज्ञातव्यमसदेव हि ॥***

***तस्मादसत्प्रतीतिश्च कथं तेन निवार्यते ॥***

### **सुधा**

शुक्तिरजतादौ सदसद्विलक्षणत्वं ज्ञाननिवर्त्यत्वं च न विद्यते असत्त्वादित्युक्तम् । तदयुक्तम् । असतः प्रतीत्यभावात् । अस्य च प्रतीतत्वादित्यत आह ॥ असद्विलक्षणेति ॥ हिशब्दो हेतौ । यस्मादसद्विलक्षणत्वज्ञाप्त्यै असज्ज्ञातव्यमेव तस्मादसत्प्रतीतिश्च कथं तेनासद्विलक्षणं शुक्तिरजतादिकमिति जानता निवार्यते । कथं तरां च तया रजतादेरसत्त्वं निर्वायत इति च शब्दार्थः । इदमुक्तं भवति । स्यादिदं प्रतीतत्वहेतुना शुक्तिरजतादेरसत्त्वाभावानुमानम् । यदि यदसत्तन्न प्रतीयत इति व्याप्तिः स्यात् । न चैवम् । परस्यैवासत्प्रतीतिमत्त्वेन व्याप्तिभङ्गात् । विप्रतिपन्नोऽसत्प्रतीतिमान् असद्विलक्षणमिति प्रतीतिमत्त्वात् । यो यद्विलक्षणं प्रत्येति स तत्प्रतीति-मान् । यथा घटविलक्षणः पट इति प्रतीतिमान्देवदत्तो घटप्रतीतिमानित्यनुमानात् ॥ ननु भवत्व-सद्विलक्षणं रजतमिति ज्ञानं मा भूच्चासज्ज्ञानम् । न च बाधकं किञ्चिदिति चेन्न । वैलक्षण्यज्ञानं प्रति प्रतियोगिज्ञानस्य कारणत्वात् । कारणाभावे च कार्योत्पत्तौ नियामकाभावेन कादाचि-त्कत्वानुपपत्तिप्रसङ्गात् । कारणत्वं चान्वयव्यतिरेकाभ्यां गम्यते । तदिदमुक्तमसद्विलक्षणज्ञप्त्या इति चतुर्थीप्रयोगेण । अन्यथाऽसद्विलक्षणज्ञेनेत्यवक्ष्यत् ॥ किञ्चास्तां तावदन्यो व्यवहारः । असतोऽ-प्रतीतावसत्प्रतीतिश्च कथं तेन मायावादिना निवार्यते । न हि यो यन्न जानति स तत्सम्बन्धितया किञ्चिन्निषेधति । अयमत्र प्रयोगः । विमतोऽसत्प्रतीतिमान् तत्संबन्धिधर्मनिषेधकत्वात् । यो यत्संबन्धितया किञ्चिन्निषेधति स तत्प्रतीतिमान् यथा घटस्य नास्ति शौक्ल्यमिति निषेधको घटप्रतीतिमानिति । असत्प्रतीतिश्च कथं तेन निवार्यत इति व्यतिरेकप्रदर्शनं चान्वयावधारणार्थम् । असत्प्रतीतिनिषेधसामर्थ्यात्तस्या- सत्प्रतीत्यभावावधारणाद्बाधितविषयतेति चेत् । तर्हि मूकोऽह-मिति वचननिषेधसामर्थ्यात्तस्य वचनाभावावधारणाद्वचनप्रतीतेरपि बाधितत्वं स्यात् । स्वक्रिया-विरोधात्प्रतिषेध एवायुक्त इति चेत् । समं प्रकृतेऽपि ।

### **वाक्यार्थचन्द्रिका**

ननूत्तरभाष्यमसङ्गतमित्यतोऽनिर्वचनीयतासाधकख्यातिबाधान्यथाऽनुपपत्ति निरासोपयोग्यसत्प्रतीतिप्रतिपादनपरतया योजनायाः सतो बाधस्याप्रतिपादनेन पृथगधिकरणे स्पष्ट-प्रतिपादनेन चानुपपत्त्याऽसत्प्रतीतिमात्रोपपादनस्याख्यात्यादिनिरासायावश्यापेक्ष्यत्वाच्च ज्ञानबाध्यत्व-मपीति पूर्वभाष्यस्य दृष्टान्तदूषणपरतायोजनया सङ्गततयोत्तरभाष्यं योजयति ॥ शुक्तीति ॥ प्रकृतार्थ-सिद्धेरभावेन प्रसिद्ध्यर्थकत्वासंभवादुत्तरार्धेन पूर्वार्धस्यैकवाक्यतायै हिशब्दार्थमाह ॥ हीति ॥ पूर्वार्धोक्तहेतोः पक्षधर्मतासमर्पणपरतया तेनेति व्याख्याति ॥ तेनेति ॥ चशब्दस्योक्तसमुच्चायकत्वा-संभवात्पूर्वसङ्गतिसूचनाय फलसमुच्चयपरतया व्याख्याति ॥ कथन्तरां चेति ॥ नन्वसत्त्वाभावसाधक-प्रतीतत्वानुमाने न किमप्यनेन दूषणसिद्धं प्रत्युत विमतं नासत्प्रतीतत्वादित्युक्तेऽसद्विलक्षणत्वप्रतीति-मत्त्वाद्विमतोऽसत्प्रतीतिमानिति साधनं व्यधिकरणं चेत्यतस्तद्दर्शयन्भाष्याभिमतानुमानप्रकारं तद्बाधक-परिहारं च दर्शयति ॥ इदमुक्तं भवतीति । व्याप्तिभङ्गादिति ॥ असत्येवेति शेषः । चतुर्थीप्रयोग-सूचितकार्यकारणभावानुपपत्तिरूपं विपक्षे बाधकं दर्शयितुं तन्निवर्त्याशङ्कामुत्थापयति ॥ नन्विति ॥ श्लोकपूरणार्थतया प्राप्तां तदन्यथासिद्धिं परिहरति ॥ अन्यथेति ॥ अत्र पूर्वार्धोक्तहेतोरुत्तरार्धोपादान इव तदनुपादानेऽपि योग्यतयाऽसत्त्वाभावसाधनमनुपपन्नमिति फलेन सम्बन्धस्य सुज्ञानत्वादुत्तरार्धस्य न विशेषप्रयोजनमित्याशयेन प्रतीतिर्नासत इति वदन्नङ्गीकरोति तामिति वक्ष्यमाणदूषणान्तरपरतया तद्योजयति ॥ किं चेति ॥ अनेन चशब्दस्यावृत्त्याऽप्यर्थ इत्युक्तं भवति । अत्र हेतोः पक्षधर्मताया वाक्यार्थबलैनैव लाभात्तेनेति मायावादिस्वरूपमात्र परतया योजयति ॥ तेनेति ॥ नन्वेवमभिप्रायेऽ-सत्प्रतीतिश्च तेन निवार्यत इति ऋजूक्तिः स्यादित्यत आह ॥ असदिति ॥ नन्वसत्प्रतीतौ तन्निषेधानु-पपत्त्या विमतो नासत्प्रतीतिमांस्तन्निषेधकत्वादिति निषेधेनैवासत्प्रतीत्यभावावधारणात्तद्बाधोऽनु-मानस्येत्याशङ्कते ॥ असदिति ॥ तर्हि मूकोऽहमिति निषेधस्य वचनप्रतीतेरपीति स्वक्रियाविरोध-वार्तैवोच्छिद्येतेत्याह ॥ तर्हीति ॥ ननु वचनक्रियाविरोधेन वचनप्रतिपाद्यवचननिषेधस्यैवानुपपत्तौ कस्य सामर्थ्याद्वचनाभावावधारणमिति न बाध इति चेत् । तर्ह्यसन्न प्रतीयत इति प्रतिषेधप्रतिपादनक्रियाया असत्प्रतीतिप्रापकतया तत्क्रियाविरोधेन प्रतिपादयिषिताऽसत्प्रतीतिनिषेधस्यैवानुपपत्त्या कस्य सामर्थ्यादसत्प्रतीत्यभावावधारणमिति न बाध इति प्रकृतेऽपि तुल्यमित्याशयेनाह ॥ स्वक्रियेति ॥

### **परिमल**

ननु शुक्तिरूप्यमसन्न प्रतीतत्वादित्यनुमानस्य किं दूषणमनेनोक्तमित्यत आह ॥ इदमुक्तमिति ॥ हेतोरप्रयोजकत्वमाशङ्क्य निराह ॥ ननु भवत्वित्यादिना ॥ कारणत्वं चेति ॥ प्रतियोगिज्ञानस्येत्यनुकर्षः । चतुर्थीप्रयोगेणेत्युपलक्षणम् । ज्ञातव्यमेवेत्यन्वितैवकारेणेत्यपि ध्येयम् । चतुर्थ्या कार्यकारणभावसूचनेऽपि कारणाभावे कार्योत्पत्तौ चेत्युक्तबाधकस्यैवकारलब्धत्वादसत्प्रतीति-श्चेत्याद्यंशं प्रकारान्तरेण योजयति ॥ किंचेति ॥ अन्य इति ॥ असद्वैलक्षण्यव्यवहारोऽसत्प्रतीतौ कारणमिति तावदास्तामित्यर्थः । अयं प्रयोगोऽनेन कथं लब्ध इत्यत आह ॥ इतिव्यतिरेकेत्यादि ॥ अन्वयेति ॥ विमतोसत्प्रतीतिमानित्याद्युक्तान्वयेत्यर्थः ।

### **श्रीनिवासतीर्थीया**

॥ इत्युक्तमिति ॥ ज्ञानबाध्यत्वमपि तु न सिद्धं प्रतिवादिन इत्यनेनोक्त-मित्यर्थः ॥ कार्योत्पत्ताविति ॥ अङ्गीक्रियमाणायामिति शेषः ॥ कादाचित्कत्वेति ॥ कार्योत्पत्तेरिति शेषः । प्रतियोगिज्ञानस्य कथं वैलक्षण्यज्ञाने कारणत्वमित्यत आह ॥ कारणत्वं चेति ॥ चतुर्थी प्रयोगे-णेति ॥ तादर्थ्ये हीयं चतुर्थी । तथाच तत्प्रयोगेणासद्रूपप्रतियोगिज्ञानस्यासद्वैलक्षण्यज्ञाने कारणत्व-मुक्तमित्यर्थः । अन्यथा कारणत्वाविवक्षायाम् । सद्य्भामधिकरणप्रतियोगिभ्यामभावो निरूप्यत इति वचनात्पूर्वं प्रतियोगितयाऽसज्ज्ञानमपेक्षितमित्युक्तम् । इदानीं त्वधिकरणतया तज्ज्ञानमपेक्षितमित्याह ॥ किञ्चेति ॥ तत्सम्बन्धीति ॥ असत्सम्बन्ध्यसदधिकरणक इति यावत् । यो धर्मः प्रतीतिविषयत्वं तन्निषेधकर्तृत्वादित्यर्थः ॥ अन्यथेति ॥ उक्तानुमाने व्यभिचारपरिहारेणान्वयव्याप्त्यवधारणार्थमित्यर्थः ॥ सममिति ॥ अत्रापि स्वक्रियाविरोधादसत्प्रतीतिनिषेध एवायुक्त इत्यर्थः ॥

### **वाक्यार्थरत्नमाला**

अख्यात्यादीति । आदिपदेन बाध्यत्वहेतुकानुमाने जगद्ब्रह्मणोरस-द्विलक्षणत्वरूपसाध्यवतोरपि बाध्यत्वाभावादसाधारण्ये उक्ते तत्परिहाराय परेण प्रतीतत्त्वहेत्वाश्रयणेन शङ्का या कृता तस्या असति व्यभिचारवारणेन निरासाया ग्रहणम् । अपेक्ष्यत्वाच्चेति हेतुद्वयानन्तरं तथा योजनां परित्यज्येति शेषः । भाष्यस्य या दृष्टान्तदूषणपरतया योजना तथा सङ्गतत्वेनेत्यर्थः । उक्तभाष्यस्य परतया प्रागुक्तयोजनान्तरे तदसम्भवाद् योजनाविशेषोपादानम् । एतेनोक्तमिति मूलं ज्ञानबाध्यत्वमपीति भाष्ये उक्तमिति व्याख्यातं भवति । अनेनैवं योजनां सूचयति । ननूत्तरभाष्यमसङ्गतम् । न चानिर्वचनीयतासाधकख्यातिबाधान्यथानुपपत्तिनिरासोपयोग्यसत्प्रतीति-प्रतिपादनार्थं तदिति वाच्यम् । उत्तरभाष्येऽसतः प्रतीतिमात्रप्रतिपादनेऽपि सतो बाधस्याप्रतिपादने-नोक्तान्यथानुपपत्तेरत्र निरासाप्रतीत्या तन्निरासपरतया भाष्ययोजनानुपपत्तेः । उपलक्षणया सतो बाधप्रतिपादनाभिप्रायस्य चान्यत्र तन्निराकरणाभावे कल्पयितुं शक्यत्वेऽपि पृथगधिकरणे तन्निरासस्य स्पष्टप्रतिभासतयाऽत्र तथा कल्पनानुपपत्तेः । किञ्चाख्यात्यादिमतनिरासाय सतः प्रतीतिमात्र-मेवोपपादनापेक्षमिति तदुपपादनमात्रमेवावश्यापेक्षितमिति तावन्मात्रस्यैव कर्तव्यत्वम् । तस्मान्न तन्निरासार्थत्वमुत्तरभाष्यस्य युक्तमित्यतः ज्ञानबाध्यत्वमपीति पूर्वभाष्यस्य दृष्टान्तेत्यादीति । एकवाक्यताया इति । अनेन पूर्वार्धोक्तस्योत्तरार्धोक्तार्थे हेतुत्वद्योतको हिशब्द इति व्याख्यातं भवति । एवकारस्योपयोगानुसारेण भिन्नक्रमतया तं योजयति ज्ञातव्यमेवेति मूलम् । उक्तेति । अन्यस्य निवार्यतया प्रागप्रसक्तेरिति भावः । पूर्वसङ्गतीति । ख्यात्यनुपपत्तिनिराससङ्गतीत्यर्थः । फलेति । असत्त्वाभावसाधनानुपपत्तिरूपफलेत्यर्थः । न किमपीति । व्यभिचारादिकं दूषणमित्यर्थः । मुखतस्त-स्याप्रतीतेरिति भावः । यच्चानुमानं प्रतीयते तस्य पुरुषनिष्ठतया विमतिविषयपक्षीकारेण प्रवृत्त-परकीयानुमानेन समानाधिकरणत्वं नास्ति । तथा चेदमनुमानप्रकारनिरूपणं न केवलं व्याप्तिभङ्गादि-दूषणसमर्पकं नेत्येव । अपि तु स्वयं व्यधिकरणतया आत्मलाभवच्च नेत्याशयेनाह प्रत्युतेति । तद्दर्शयन् अनुमाने साक्षाद्दूषणं दर्शयन् । भाष्याभिमतेति । अनेन विषयपक्षके साक्षाद्दूषणभूतव्याप्तिभङ्गो-पपादनायैतदनुमानप्रवृत्तिर्न तु पुरुषपक्षीकारेणानुमानमेव । तदनुमानस्य साक्षाद्दूषणाय प्रवृत्तमिति ब्रूमः । येन मुखतो व्याप्तिभङ्गादेः समर्पणाभावो व्यधिकरणत्वं चोद्भाव्यं स्यादित्युक्तं भवति । तद्बाधकेति । विशेषव्याप्तौ दृष्टान्ताभावेन व्याप्त्ययोगरूपं बाधकं सामान्यव्याप्त्याश्रयणेन परिहर-तीत्यर्थः । यद्वा अप्रयोजकत्वरूपबाधकस्य नन्वित्यादिना आशङ्कापूर्वकं परिहारं दर्शयतीत्यर्थः । तन्निवर्त्यामिति । अनेन नन्वित्यादिनाप्रयोजकता शङ्का कृता । वैलक्षण्यज्ञानं प्रतीत्यादिना तत्परिहारः कृत इति योजना सूचिता । श्लोकपूरणेति । ज्ञप्त्या इति चतुर्थीप्रयोगः श्लोकपूरणार्थः । असद्विलक्षण-ज्ञप्तिमतेत्यादिप्रकारान्तरेण प्रयोगे तत्पूरणानुपपत्तेरित्येवं प्राप्तां चतुर्थीप्रयोगस्यान्यथासिद्धिमित्यर्थः । परिहरति उक्तप्रकारातिरिक्तप्रकारेण श्लोकपूरण-सम्भवान्न चतुर्थीप्रयोगस्यान्यथासिद्धिरिति परिहर-तीत्यर्थः । अत्र मूले इत्यवक्ष्यदित्यनन्तरमितिशब्दोऽध्याहार्यः । तेन चेदमुक्तं भवतीत्यस्य सम्बन्धः । अत एव किञ्चेत्युत्तरत्र योजनान्तरकथनम् । टीकाकृतापि दूषणान्तरपरतयापि तद्योजयतीति किञ्चेत्यादेरवतारकरणेन तत्संमतेरिति
ज्ञेयम् ।

पूर्वार्धेति । असद्विलक्षणेति पूर्वार्धेत्यर्थः । हेतोरित्यस्य फलेन सम्बन्धेत्युत्तरेण सम्बन्धः । उत्तरार्धेति । तस्मादसदित्युत्तरार्धेत्यर्थः । फलसम्बन्धप्रत्यायकाभावे कथं स इत्यत उक्तं योग्यतयेति । विशेषेत्यनेन योग्यतानुसन्धानेन फलसम्बन्धकल्पनापेक्षया स्वयमेव तदुक्तौ लाघवेऽपीति सूचयति । सति विशेषप्रयोजनेन
उक्तप्रयोजनमात्रकल्पनायोगादिति भावः । वक्ष्यमाणेति । पृथगधिकरणे वक्ष्यमाणेत्यर्थः । चशब्दस्येति । असत्प्रतीतिश्चेति चशब्दस्येत्यर्थः । प्रतीतिश्च कथं तेनेति चशब्दै-योजनासत्त्वादावृत्त्येत्युक्तम् । किञ्चेत्यपीति । न केवलं प्रतीतिश्च प्रतीतिरपि कथमित्येवमपि-शब्दार्थकत्वमिति योज्यम् । तेन शुक्तिरजतादिकं जानतेति पूर्वत्रेवात्र हेतोः पक्षधर्मतासमर्पणपरतया तेनेत्यस्य योजनाभावादाह अत्र हेतोरिति । मूले तत्प्रतीतिमानिति । यद्यपि तत्तथापीत्येतद्गीता-तात्पर्यटीकायां प्रतीत एव धर्मिणि धर्मनिषेधस्य दृष्टत्वादसत्ताप्रतीतौ न तत्प्रतीतत्वरूपधर्मो निषेद्धुं शक्यत इत्युक्तेर्निषेधं प्रति तत्प्रतीतेः प्रयोजकत्वादिति भावः । एवमिति दूषणान्तराभावाभिप्राय इत्यर्थः । ऋजूक्तिरिति । साधनस्य पक्षधर्मतालाभेन तस्मादसत्प्रतीतिमानिति साध्यसम्बन्धस्य सुज्ञानत्वेन च तथान्वयस्यैवोक्तिः स्यादित्यर्थः । सामान्यव्याप्तिस्तु मूल एवोक्तेति न तदनुपपत्तिरिति भावः । तन्निषेधानुपपत्त्येति । अनेन सामर्थ्यं व्याख्यातम् । कस्य सामर्थ्यादिति । न कस्यापीति न बाध इति योजनीयम् ।

