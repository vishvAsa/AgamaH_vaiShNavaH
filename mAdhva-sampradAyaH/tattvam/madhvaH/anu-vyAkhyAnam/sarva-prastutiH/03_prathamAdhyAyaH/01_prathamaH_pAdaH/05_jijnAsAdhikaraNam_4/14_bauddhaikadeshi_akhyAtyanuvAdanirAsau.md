+++
title = "१४ बौद्धैकदेशि अख्यात्यनुवादनिरासौ"

+++


## विज्ञातस्यान्यथा सम्यग्विज्ञानं ह्येव तन्मतम्

**बौद्धैकदेशि अख्यात्यनुवादनिरासौ**

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

अन्ये पुनरिदं रजतमिति प्रतीतिरसदालम्बनैवेत्यास्थिताः ॥ तथा हि । न तावदिदं सदेव, बाधबोधविरोधात् । नापि सदसत्, तत्रैव तदैव तस्यैव सदसत्त्वविरोधात् । देशकाल-प्रकारव्यवस्थया सदसत्त्वाङ्गीकारे घटादितुल्यतापातात् । किंचैवं सति सदिदं रजतमिति ज्ञानं भ्रान्तिर्नैव भवेत्, सत्त्वस्य विद्यमानत्वात् । सदसदात्मकं सत्त्वेन विषयीकुर्वत्कथं न भ्रान्तिरिति चेत्, तत्किमेकदेशदर्शनं भ्रान्तिः । तथा च बाधकप्रत्ययोऽप्यसत्त्वमात्रावलम्बी न कथं भ्रान्तिः । सदेवेत्यसत्त्वनिषेधाद्भ्रान्तित्वमिति चेत् तर्ह्यसदेवेति सत्त्वप्रतिषेधाद्बाधस्यापि भ्रान्तिताऽनिस्तारः । तस्मादसदेव विभ्रमालम्बनम् ॥ न चासतोऽवभासानुपपत्तिर् विवेकाग्रहवादस्य निरस्तत्वात् । अन्यथाख्यातिवादिभिरसत एव तादात्म्यस्य संसर्गस्य वा प्रतिभासाभ्युपगमात् । विज्ञानख्याति-वादिभिरप्यसत्याया एव बाह्यतायाः प्रतीत्यङ्गीकारात् । सत एव प्रतीतिरिति पक्षे न भ्रान्तिर्नापि बाध इति ॥

अत्रेदं विवेचनीयम् ॥ केयमसत्ख्यातिरिति । यदि सदेव शुक्तिकाशकलं सकलदेश-कालासद्रजतात्मनाऽवगाहमानं ज्ञानमिति, तदाऽनुज्ञया वर्तामहे । यथोक्तम् । ‘तस्माद्यदन्यथा-सन्तमन्यथा प्रतिपद्यते । तन्निरालम्बनं ज्ञानमसदालम्बनं च तदि’ति । यदि पुनरिदं रजतमित्यवभासे चकासदसदेवाखिलमिति, तदसत्; इदङ्कारास्पदस्य शुक्तिकाशकलस्य प्रागूर्ध्वं सत्त्वावगमात् ।

यदि च न तदिदङ्कारास्पदं तदा न भ्रान्तिबाधयोरंगुल्यग्रेण निर्दिशेन्नोपादद्यान्न परित्यजेत् ॥ किञ्चास्य ज्ञानस्य कारणं वक्तव्यम् । दुष्टेन्द्रियादिकमिति चेन्न । तस्य सन्निकर्षाद्यनपेक्षस्य कारणतायामतिप्रसङ्गात् । असता च सन्निकर्षायोगात् । शुक्त्यादिना सन्निकर्षोऽस्तीति चेन्न । तथा सति तज्ज्ञानस्यावर्जनीयत्वात् । अथ संवृतिरेव रजतादिप्रतिभासकारणं तदाऽन्धस्याप्यसन्निहिते शुक्तिशकले किं न स्यात् । अथ काचादिवच्छुक्तीन्द्रियसन्निकर्षोऽपि संवृतेः सहकारीति चेन्न । तथात्वे भूतलवच्छुक्तेरपि शुक्तित्वेनावभासप्रसङ्गात् । दोषनिमित्तः शुक्तित्वानवगमोऽपि कारणमिति चेन्न । अधिष्ठानत्वानभ्युपगमे भूतलशुक्तिशकलयोरविशेषेण कस्यानवगमःकारणमिति विवेक्तुमशक्यत्वात् ॥

अपि चासदेव रजतमवभासमानं न तावदसत्तयैवावभासते । अर्थक्रियाऽनर्हे प्रवृत्त्यनुपपत्तेः । सत्तया प्रतिभासे त्वन्यथाख्यातिरङ्गीकृतेति शुक्तिरेव रूप्यतयाऽवभासत इति कुतो नाङ्गीकरणीयम् । तथा सत्यङ्गुल्यग्रनिर्देशादयोऽप्यनुकूलिताः स्युः । केशोण्ड्रकादिभ्रमस्तर्हि कथमिति चेत् । सोऽपि तेजःप्रभृतिद्रव्यमालम्ब्यैवेति वदामः । तस्मान्नैवंविधासत्ख्यातिपक्षोऽपि साधीयान् ॥ ४ ॥

### **वाक्यार्थचन्द्रिका**

सत्पक्षनिरासानन्तरमसत्पक्षं निरसितुमनुवदति ॥ अन्य इति ॥ एवेति स्वपक्षाद्वैलक्षण्यं प्रदर्शयति । सदेवेत्यन्तर्बहिःपुरोदशदेशान्तरसत्त्वोक्तिः । ‘स्वरूपपररूपाभ्यां नित्यं सदसदात्मके । वस्तुनि ज्ञायते किञ्चद्रूपं कैश्चित्कदाचने’ति रजतं स्वरूपेण सत् शुक्तिरूपेणासत् तत्र कस्यचित्सद्रूपप्रतीतिरपरस्यासद्रूपप्रतीतिरिति कस्यचित्पक्षमाशङ्क्य निषेधति ॥ नापीति ॥ भेदाभेद-वत्सत्त्वासत्त्वयोर्विरोध एव नास्तीति वदन्तं प्रत्याह ॥ किञ्चेति ॥ ननु तथाऽपि परिशिष्यमाणेऽप्यनु-पपत्तिरित्याशङ्कते ॥ न चेति ॥ प्रसक्तैर्वादिभिस्तदनुपपत्तेरनुद्भावनीयत्वमाह ॥ विवेकेत्यादिना ॥ एवमनूदितं पक्षं निरसितुं स्वपक्षाद्विवेचयति ॥ अत्रेदमिति ॥ सकलकालदेशेत्यन्यथाख्यात्यन्तर-पक्षाद्विवेचनम् । अविरुद्धत्वात्कस्यचिदन्यथाख्यातिवादिन उक्तं संवादयति ॥ यथोक्तमिति ॥ नन्वयं घट इत्यत्रानिदङ्कारास्पदस्य भूतलस्येवानिदङ्कारास्पदशुक्तेरप्यङ्गुल्यादिनिर्देशः किं न स्यादित्यत आह ॥ किञ्चेति ॥ अधिष्ठानत्वानभ्युपगम इति ॥ यत्र शुक्तित्वानवगमः कारणतया तवाभिमतस्तत्र दोषनिमित्तकभूतलानवगमः कारणमित्यपि वक्तुं शक्यतया शुक्तित्वानवगमकारणतानिर्धारणानुपपत्त्या तदर्थं भूतलाद्विशेषेऽवश्याङ्गीकर्तव्ये तत एव शुक्तेरिदङ्कारास्पदतासिद्धिरिति भावः । ननु भूतला-दधिष्ठानत्वादिरूपो विशेषोऽस्तु शुक्तेरिदङ्कारास्पदता तु रजतस्यैवास्त्वित्यत आह ॥ अपि चेति ॥ नन्वेतावताऽपि पक्षद्वयसाम्यान्न शुक्तेरिदङ्कारास्पदतानिश्चय इत्यतः स्वपक्षे उपोद्बलकमाह ॥ तथा सतीति ॥ सोऽपीति ॥ अन्यत्र तदभावादिति भावः ॥

### **परिमल**

बौद्धैकदेशिनामसत्ख्यातिवादिनां मतं निरसितुमनुवदति ॥ अन्ये पुनरित्यादिना न भ्रान्तिर्नापि बाध इत्यन्तेन ॥ कुतोऽसद्विषयैव धीरित्यतः परिशेषादिति भावेन प्रसक्तं सत्त्वपक्षं सदसत्त्वपक्षं च क्रमेण निराह ॥ न तावदित्यादिना तस्मादसदेवेत्यन्तेन ॥ इदमिति ॥ इदं रजतमिति-प्रतीयमानम् ॥ बाधेति ॥ भ्रान्तित्वायोगाच्चेत्यपि ध्येयम् ॥ तस्यैवेति ॥ येन धर्मेण विशिष्टस्य सत्त्वं तेन विशिष्टस्यैवासत्त्वमेवेत्येतद्विरोधान्नेत्यर्थः ॥ घटादीति ॥ घटादेरपि देशभेदेन कालभेदेन घटत्व-पटत्वादिप्रकारभेदेन च सत्त्वासत्त्वयोर्भावात् । तथा चेयं भ्रान्तिः । घटादिधीस्तु प्रमेति न स्यादिति भावः । अस्त्वित्यतो दोषमाह ॥ तथा चेति ॥ असत्त्वमात्रेति ॥ सदसदात्मके रजते सत्त्वमात्रा-वगाहिनो भ्रमत्वेऽसदेवेदं रजतमभादित्यसत्त्वमात्रग्राहिणः कथं न भ्रमत्वमतो नैकदेशविषयकत्वेन भ्रमत्वमिति भावः । सदसदात्मकमितिपक्षे इदं रूप्यमिति धियो भ्रमत्वं प्रकारान्तरेणाशङ्क्य निराह ॥ सदेवेति ॥ परिशेषादसद्धीरुपेयेत्याह ॥ विवेकेति ॥ अन्यथाख्यातिवादिनाऽप्युपगतेरसद्धीरुपेयेत्याह ॥ अन्यथाख्यातीति ॥ भ्रान्तिबाधान्यथानुपपत्त्या चासतो धीरुपेयेत्याह ॥ सत एवेति ॥ पूर्वं रजतस्य सन्मात्रत्वे बाधाद्ययोग उक्तोऽत्र तु सत एव प्रतीताविति भेदः । एवंरूपख्यातिस् तैरुपेतेत्यत्र किं ज्ञापकं येन भवतां तत्रानुमतिः स्यादित्यतस् तदीयसंमतिमाह ॥ यतोक्तमिति ॥ चकासद् भासमानम् । नोपादद्याद् भ्रान्तिकाले । न परित्यजेत् । बाधोत्तरकालम् इति भावः ॥ अस्येति ॥ असन्मात्र-विषयकस्येत्यर्थः ॥ तज्ज्ञानस्येति ॥ एवं चेदं रूप्यमिति ज्ञानं शुक्तिविषयकमप्यासीदित्यसन्मात्र-विषयकमित्युक्तिभङ्ग इति भावः । भ्रमस्य साधिष्ठानत्वे बाधकमाशङ्क्य निराह ॥ केशोण्ड्रकादीति ॥ एवंविधेति ॥ सदविषयकेत्यर्थः ॥

### **यादुपत्यं**

विवेकाग्रहवादस्येति ॥ तथाच न तद्रीत्येदं रजतमिति ज्ञानस्य सन्मात्र-विषयकत्वमित्यसतोऽप्यवभासो युक्त इति भावः ॥ शुक्त्यादिनेति ॥ तन्मते प्रागूर्ध्वं च सत्यं शुक्तिकाशकलमिदंकारास्पदाद्भिन्नमेवेति भावः ॥ केशोण्ड्रकादीति ॥ तत्रादिष्ठानाभावादिति भावः ।

### **श्रीनिवासतीर्थीया**

देशकालेत्यादि ॥ कस्मिंश्चिद्देशे कस्मिंश्चित्काले केनचित्प्रकारेण सत्, देशान्तरे कालान्तरे प्रकारान्तरेणासदित्येवं व्यवस्थया सदसत्वाङ्गीकारान्न विरोध इत्यर्थः ॥ घटादीति ॥ रजतस्य घटादितुल्यतापत्त्या तत्प्रतीतेर्न भ्रमत्वप्रसिद्धिरित्यर्थः । सत्त्वेन केवलं सत्त्वेन ॥ सदेवेति ॥ सदसदात्मकस्य रजतस्येति शेषः । असदेवेत्यत्राप्ययं शेषः कार्यः । अन्यत्र सदेवात्र प्रतीयत इति पक्षे बाधकमाह ॥ सत एवेति ॥ अन्यथासन्तं प्रतीयमानरजतापेक्षया शुक्तित्वेन सन्तम् । अन्यथा रजतत्वेन । अखिलमधिष्ठानमपीति भावः । तत् शुक्तिकाशकलम् ॥ शुक्तयादिनेति ॥ मन्मते इदं कारास्पदमेवाधिष्ठानं तच्चासदेव । शुक्तिशकलं चाधिष्ठानभूतेदङ्कारास्पदाद्भिन्नं प्रागूर्ध्वं च विद्यमानं सदेव । तथाच तेन सन्निकर्षो युक्त इत्यर्थः ॥ तज्ज्ञानस्येति ॥ इदङ्कारास्पदभिन्नस्य शुक्तिशकल-स्येन्द्रियसन्निकृष्टत्वेनेयं शुक्तिरिति । ज्ञानस्याप्यवर्जनीयत्वेनेदंरजतमिति भ्रमानुपपत्तिरिति भावः ॥ संवृतिरेवेति ॥ अविद्यैव रजतादिप्रतिभासे कारणं न शुक्तीन्द्रियसन्निकर्षो येनोक्तदोषः स्यादित्या-शयः । किं न स्याद् रजतादिप्रतिभासः । इन्द्रियसन्निकर्षस्य कारणत्वानङ्गीकारात्कारणीभूतायाश्च संवृतेरन्धस्यापि सत्त्वाच्चक्षुष्मतोऽप्यसन्निहितो शुक्तिशकले रजतप्रतीतिः स्यादिति भावः ॥ सन्निकर्षोऽपीति ॥ नान्धचक्षुष्मतोः सन्निहितासन्निहितशुक्तिसन्निकर्षोऽस्तीति भावः ॥ भूतलवदिति ॥ इदंरजतमिति ज्ञानसमये यथा भूतलं भूतलत्वेन प्रतीयते तथेत्यर्थः । कारणं रजतप्रतिभास इति शेषः ॥ कस्यानवगम इति ॥ किं शुक्तित्वानवगमो भ्रमकारणं भूतलत्वानवगमो वेति विवेक्तुमशक्यत्वाद्वि-निगमनाविरहादिति भावः ॥ कुतो नाङ्गीकरणीयमिति ॥ असतः सत्त्वेन प्रतीत्यङ्गीकारे सतोऽप्य-सत्त्वेन प्रतीतिरङ्गीक्रियतामित्यर्थः । तथासति शुक्तिरेव रूप्यतयाऽवभासत इत्यङ्गीकृते सति । निर्देशादय इत्यत्रादिपदेनोपादानपरित्यागौ ग्राह्यौ ॥ कथमिति ॥ तत्राधिष्ठानाभावादिति भावः ॥ तेजःप्रभृतीति ॥ आलोकमण्डलेत्यर्थः । तथाच तदेवानुष्ठानमिति भावः ॥

### **वाक्यार्थरत्नमाला**

सत्पक्षेति । बहिःसत्त्वनिरासोपक्रमे तत्रासतः सज्ज्ञानाधीनज्ञानत्वा-त्सत्पक्षस्य प्रथमोपस्थिततयेति हेतोरभिधानादत्र सत्पक्षनिरासानन्तरमित्येवोक्तम् । असन्निरूपक-सत्पक्षनिरासानन्तरमित्यर्थः । स्वपक्षादिति । एतन्मतनिरासावसरे यदि सदेव शुक्तिकाशकल-मित्यादिवक्ष्यमाणस्वपक्षादित्यर्थः । अन्तर्बहिरिति । अन्तःसत्त्वं बहिःसत्त्वरूपपक्षद्वयमध्य एव बहिः-सत्त्वस्य पुरस्सत्त्वदेशान्तरे सत्त्वरूपत्वेन द्वैविध्याश्रयणेन पक्षचतुष्टयोक्तिः । अन्तःसत्त्वबहिः-सत्त्वपुरोदेशसत्त्वेऽपि सम्बन्धः । बहिःसत्त्ववादिमते पुरोदर्शनाभावेन पुरःसत्त्वं निषिध्य देशान्तर-सत्तास्वीकारस्य प्रागुपपादितत्वात्पुरःसत्त्वनिराकरणलाभ इति ज्ञेयम् । किञ्चिद्रूपमिति । उक्तविध-वस्तुनि कैश्चित्कदाचन कस्मिंश्चित्काले स्वरूपं ज्ञायते । कैश्चिच्च कदाचन पररूपं ज्ञायत इति योजना । अत एव तत्र कस्यचिदित्यादि वक्ष्यति । कस्यचित्पक्षमिति । भेदाभेदवदिति । भेदाभेदयोरिवेति षष्ठ्यर्थे वतिः । गुणगुण्यादिष्वयावद्द्रव्यभाविष्वेकदेशकालयोरेव भेदाभेदयोर्दर्शनात्तयोर्विरोध एव यथा नास्ति तथेत्यर्थः । भेदाभेदयोर्यथा विरोधस्तथा सत्त्वासत्त्वयोस्स नास्तीति व्यतिरेकदृष्टान्त इत्यप्याहुः । विरोध एवेत्येवकारो देशकालादिभेदेन व्यवस्थाकल्पनं त्वप्रसक्तमिति सूचनार्थः । तथापीति । प्रसक्तसदादिप्रकारेऽनुपपत्तिसद्भावेऽपीत्यर्थः ।

अनुपपत्तिरिति । तथा च साम्यादसदेवेति परिशेषानुपपत्तिरिति पूरणीयम् । प्रसक्तैरिति । असत्ख्यातिबहिःसत्त्वान्तःसत्त्ववादिभिस्त्वित्यर्थः । आहेति । क्रमेणेति शेषः । इत्यादिनेत्युक्तिरपि क्रमाभिप्रायेणेति स्पष्टम् । मूले सत एवेति । विषयासत्त्वस्य भ्रममूलत्वेन विषयस्य सत्त्वेऽपि भ्रमत्वे घटादिप्रतीतिमात्रस्य भ्रमत्वापत्तिः । यदा भ्रान्तेरेवाभावस्तदा तन्मूलको बाधकप्रत्ययः सुतरामनुपपन्न इति भावः । यद्वा सत एव प्रतीतौ बाधोऽपि न । यथा वस्तुप्रतीतिरूपा भ्रान्तिरन्यथाकारावगाहिप्रत्यये बाध इति प्राप्त्या भ्रान्तिबाधस्वरूपविनिमयापत्तिरित्यर्थः । स्वपक्षादिति । अनेन विवेचनीयमिति स्वपक्षस्येति मूले यदि सदेवेत्यादिक्रमेण स्वपक्षाद्विवेचनीयमित्यर्थः सूचितः । विवेचनमिति । स्वपक्षस्येति पूरणीयम् । वाद्यन्तरोक्तिः स्वाभिमतान्यथाख्यातिस्वरूपे कथं संमतितयोदाह्रियत इत्यत आह अविरुद्धत्वादिति । स्वमतानुसारित्वादित्यर्थः । अङ्गुल्या निर्देश इति पाठः । अङ्गुल्यादिनिर्देश इति पाठे आदिपदेन तदग्रं गृह्यते । अग्रस्य व्युत्क्रमेणादित्वात् । संन्यासिनां न्यासकाले अग्रस्यादिता- दर्शनादित्यप्याहुः । निर्देशादय इत्युत्तरमूलानुसार्यङ्गुल्या निर्देशादिरिति पाठस्तु स्वरस एव । आदि-पदेनोपपादनादिपरिग्रहः । तत्र पक्षेऽयं घट इत्युपलक्षणम् । इदं जलम् इदं घृतमित्यादिप्रत्यये अनिदंकारास्पदस्यापि पात्रादेरङ्गुल्या निर्देशे तदुपादानादेरिवेति दृष्टान्तो व्याख्येय इति ज्ञेयम् । सिद्धिरितीति । इदंकारास्पदत्वस्याधिष्ठानगतत्वादिति भावः । अन्यत्रेति । तेजसोऽन्यत्र केशोण्ड्रकादि भ्रमाभावादित्यर्थः ।

