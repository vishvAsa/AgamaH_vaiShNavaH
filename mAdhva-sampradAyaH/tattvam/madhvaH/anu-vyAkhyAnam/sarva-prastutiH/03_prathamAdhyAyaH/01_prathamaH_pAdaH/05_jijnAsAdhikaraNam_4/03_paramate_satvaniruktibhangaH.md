+++
title = "०३ परमते सत्वनिरुक्तिभङ्गः"

+++


## यद्युच्यतेऽपि सर्वस्मादिति सद्भेदसंस्थितिः

**परमते सत्वनिरुक्तिभङ्गः**

***यद्युच्यतेऽपि सर्वस्मादिति सद्भेदसंस्थितिः***

### **सुधा**

अथवा किमिदं सत्त्वं नाम । यदनधिकरणत्वं विश्वस्य साध्यते । किं सामान्यत्त्वमुत स्वरूपसत्त्वम् । आद्यं दूषयति ॥ यद्युच्यत इति ॥ सर्वस्मात्सर्वार्थानुगतात्सामान्याद्वैलक्षण्यं तदनाधारत्वमिति यावत् । साध्यतया यद्युच्यते तदा सद्भेदसंस्थितिः । यदि सत्तैव नास्ति तदा तदनधिकरणत्वप्रतिज्ञा व्यर्था स्यात् । नेदं शशविषाणाधिकरणमिति वादिप्रतिपत्तेरेवानुदयात् । सत्तासामान्याङ्गीकारे च सद्भेदो दुर्वार एव । न ह्येकाश्रयं सामान्यमस्ति । सन्ति सत्ताधिकरणानि सन्तीति चेत्तर्हि कानीति वक्तव्यानि । द्रव्यादीनीति चेत्कथं तर्हि तेषामेव तदनधिकरणत्व-साधनम् । व्यवहारतः सर्वमस्ति । परमार्थतस्तु नेति चेन्न । उक्तोत्तरत्वात् । एतच्च परमतेनोत्तरमुक्तं वेदितव्यम् । स्वमतेन तु सिद्धसाधनत्वं द्रष्टव्यम् । द्रव्याद्यतिरिक्तानुगतसत्त्वसामान्यस्यैवानङ्गी- कारात् । द्वितीयं दूषयति ॥ सन्मात्रत्वमिति ॥ सत्तानपेक्षं सत्त्वं सन्मात्रत्त्वं स्वरूपसत्त्वमिति यावत् । तद्ब्रह्मणोऽप्यस्ति यतस्तस्मात्कारणात्तस्माद्ब्रह्मणस्तद्वैलक्षण्यमब्रह्मत्वमपि विश्वस्य नो भवेदिति । अथवा सामान्यसत्तापक्षे दोषान्तरमनेनोच्यते । तथा हि सत्तासामान्यविधुरस्यापि ब्रह्मणः सन्मात्रत्वं स्वरूपसत्त्वं तावदस्ति । न पुनः सत्त्ववैधुर्यादसदनिर्वाच्यं वा ब्रह्म । तस्मात्सत्तावैधुर्यस्यासत्त्वाद्यहेतुत्वात्तत्सत्तानधिकरणत्वमपि विश्वस्य नो भवेदिति । एतेन ब्रह्म-स्वरूपं सत्त्वमिति पक्षोऽपि निरस्तः । अर्थक्रियाकारित्वं ज्ञानाबाध्यत्वं वा सत्त्वमिति पक्षद्वयं स्फुटदोषत्वान्न दूषितम् । अर्थक्रियावैधुर्यसाधने हि बाधः स्फुट एव । परमार्थतो नास्तीत्य-प्युक्तोत्तरम् । सत्यस्य नार्थक्रियेति वदता मिथ्याभूतस्यैवार्थक्रियाऽङ्गीकृतेति सिद्धान्तविरोधश्च । अर्थक्रियाविधुरस्यापि ब्रह्मणः सत्त्वात्तद्वैधुर्यं नासत्त्वादिहेतुः । अर्थक्रियाऽनधिकरणतामात्रसाधनं प्रकृतानुपयुक्तं तद्विरुद्धं च । ज्ञानाबाध्यत्ववैधुर्यं च तद्बाध्यत्वमेव । तच्च हेत्वर्थान्न भिद्यत इति स्फुटमेव । हेत्वन्तराभिधानेऽपि वक्ष्यमाणन्यायेन बाधसिद्धार्थताद्यापत्तिः स्फुटैव । यदत्रोक्तम् । त्वयाऽपि द्वे तत्त्वे सदसदिति तत्त्वं व्यवस्थापयता यदेव सत्त्वेन व्यवस्थापितं तस्यैव मयाऽ-प्यङ्गीकारान्न सच्छब्दार्थानिरुक्तिरिति । तदतीव मन्दम् । मया हि । क्वचित्सदिति भावो व्यवह्रियते । क्वचिच्च प्रतिपन्नोपाधौ निषेधाप्रतियोगि । क्वापि मूर्तमित्यादि तत्सर्वं च निरस्तमिति ।

### **वाक्यार्थचन्द्रिका**

अपिशब्दस्वारस्यात्पक्षान्तरनिराकरणपरतया यद्युच्यत इति श्लोकं योजयति ॥ अथवेति ॥ न च सत्त्वं भावत्वं विद्यमानत्वं वा सत्तासामान्यं वा स्वरूपसत्त्वं वेति पूर्वमेव विकल्प्याद्यद्वयदूषणपरतया वैलक्षण्यं सतश्चेति वाक्यमवतार्य तृतीयचतुर्थदूषणपरतयैतच्छलोकः कुतो नावतारित इति वाच्यम् । सर्वलोकाभिधानादिप्रसिद्ध्याश्रयेण प्रवृत्तयोर्भावत्वविद्यमानत्वकल्पयोर्वादि-प्रसिद्धविभागाश्रयेण प्रवृत्तसत्तासामान्यस्वरूपसत्त्वकल्पाभ्यां न समकक्षतेत्याशयात् । सर्वशब्दस्य सर्वार्थानुगतलक्षणामभिप्रेत्यैतत्कल्पं भाष्यारूढं करोति ॥ सर्वस्मादिति ॥ सर्वस्माद्वैलक्षण्यं लक्षण-तया यद्युच्यत इत्यपि योजयति ॥ साध्यतयेति ॥ अत्र सत्ताया अनङ्गीकारेऽपि तदनधिकरणत्वस्य सुसाधत्वान्न सद्भेदसंस्थितिरिति दूषणमुपपन्नमित्यतोऽनङ्गीकारपक्षे बहिरेव प्रदूष्याङ्गीकारपक्षे परिशेष्य भाष्यान्तरपरत्वेन योजयितुमनङ्गीकारपक्षदूषणस्य पूर्वत्र सर्वशब्दवैयर्थ्यस्यानधिकरणत्वमात्रसाधने बाधेनानुपपन्नत्वात्प्रकारान्तरेण तं दूषयति ॥ यदीति ॥ नेदमिति ॥ ‘अलीके सुमनसां मूकतैवे’ति न्यायेनाप्रसिद्धप्रतिषेधायोगादिति भावः । अन्यथा नित्यमेकमनेकसमवेतं सामान्यमिति तल्लक्षण-व्याघातः । उपदेशादिनैकस्मिन्नेव सङ्गतिग्रहणाद्युपपत्तय वैयर्थ्यं चेत्यभिप्रेत्याह ॥ न हीति ॥ ततश्चापसिद्धान्त इति भावः । सत्ताऽधिकरणानेकाङ्गीकारेऽपि नापसिद्धान्त इति गूढाभिसन्धिराशङ्कते ॥ सन्तीति ॥ अत्र कथं तर्हीत्यादिना व्याहतिं वक्तुमन्यस्य सत्तासामान्याधिकरणत्वे विश्वस्य तदनधिकरणत्वसाधनेऽपि न व्याघात इति स्वयमन्याभावे प्रतिपादनीये किं तेन, परमुखेनैव व्याघातं व्युत्पादयिष्यामीत्याशयेनाशयमजानान इव पृच्छत ॥ तर्हीति ॥ शङ्किता स्वाशयमुद्घाटयति ॥ व्यवहारत इति ॥ उक्तेति ॥ तत्सिद्ध्यर्थमेवाद्यापीत्यादिनेत्यर्थः । स्वमतसिद्धदूषणप्रायेणास्यापि तथात्वभ्रान्तिं निवारयति ॥ एतच्चेति ॥ एतेनानङ्गीकारपक्षे स्वोक्तदूषणमपि परमतेनेति सूचयति । अत एव तत्त्वोद्योतेऽत्राप्यर्थान्तरमेवोक्तमिति ध्येयम् । कुतोऽस्य न स्वमतसिद्धत्वमत्राह ॥ द्रव्यादीति ॥ अनुगतग्रहणेन न ह्येकाश्रयमित्युपपादनस्य स्वासिद्धत्वं दर्शयति । कुतो नानुगताङ्गीकार इत्यतो द्रव्यातिरिक्तत्वपक्षेऽपि तत्सम्भवेऽप्यनुगतस्य द्रव्याद्यभेदे द्रव्यादेरप्यभेदापत्त्या न मत्पक्षे तत्सम्भव इति सूचयितुं द्रव्यातिरिक्तेत्युक्तम् ।

यद्वा स्वमतेन तु सिद्धसाधनत्वमित्युक्तमुपपादयति ॥ द्रव्यादीति ॥ नो भवेदिति ॥ तथा च स्वरूपसत्त्वानधिकरणत्वे साध्ये विश्वस्याब्रह्मत्वसिद्ध्याऽपि प्रतिज्ञार्थोपपत्तेरर्थान्तरमित्युक्तं भवति । अस्मिन्पक्षे स्वमतेन सत्तासामान्यानधिकरणत्वपक्षदूषणं यत्सिद्धसाधनत्वादि तद्भाष्यानारूढमिति तदारूढतायै सन्मात्रत्वमिति वाक्यं प्रकारान्तरेण योजयति ॥ अथवेति ॥ तथात्वे प्रथमपादोऽसङ्गत इत्यतस्तं सङ्गमयितुमाह ॥ तथा हीति ॥ एतेनेति ॥ स्वरूपसत्त्वानधिकरणत्वपक्षनिराकरणेनेत्यर्थः । ब्रह्मस्वरूपत्वाभावस्येष्टत्वादिति भावः । भाष्ये न्यूनतां परिहरति ॥ अर्थेति ॥ स्फुटत्वादिति ॥ बाधापसिद्धान्तार्थान्तरादीनां प्रकृतानामुपपादनप्रकारस्यात्र स्फुटत्वादित्यर्थः । एवेत्युपपादनानपेक्षत्वं दर्शयति । अपसिद्धान्तस्योपपादनसापेक्षत्वेऽप्युपपादन प्रकारस्य मिथ्यायाः साधकत्वं चेत्याद्युक्ति-बललब्धतामाह ॥ सत्यस्य नार्थक्रियेति ॥ सन्मात्रत्वमित्येतद्द्वितीयव्याख्यासमानन्यायेनार्थान्तर-मुपपादयति ॥ अर्थेति ॥ नन्वर्थक्रियावैधुर्यस्यासत्त्वानिर्वचनीयत्वाहेतुतायामपि नार्थान्तरता । स्वरूपेणैव तस्य त्वां प्रत्यनिष्टत्वेन तत्साधनसम्भवादित्यत आह ॥ अर्थेति ॥ तस्य मां प्रत्यनिष्टत्वेऽप्यनिर्वचनीयत्वाहेतुत्वे प्रमाणादीनां साधकत्वमिति प्रकृतप्रमेये तत्साधनस्यापनुयोगा-दर्थान्तरमेव । प्रमाणादीनां साधकत्वमिति प्रकृतविरुद्धता च तद्वैधुर्यसाधनस्येति भावः । दृश्यत्वादिरूपहेत्वन्तराभिधानेऽपि ज्ञाननिवर्त्यत्वतन्नाश्यत्वप्रतिपन्नोपाधौ त्रैकालिकसत्तानिषेधत्वरूप-तदभिमतज्ञानबाध्यत्वस्य ज्ञानबाध्यत्वमिति वाक्यार्थतया वियदादेः सत्त्वेन नित्यत्वेन चाविद्योपादान-कत्वाभावादिति लक्षणासम्भवादिप्रतिपादकवक्ष्यमाणन्यायेन सम्पूर्णबाधांशबाधापत्त्याऽसाधनीय-त्वान्मदभिमतस्य च विज्ञातस्येत्यादिवक्ष्यमाणसिद्धसाधनार्थान्तरव्यर्थविशेषणत्वादिनाऽसाधनीयत्वान्न काऽप्यनुपपत्तिरित्याशयेनाह ॥ हेत्वन्तरेति ॥ मूर्तमित्यादीति ॥ अत्रादिपदेन सीदतीति व्युत्पत्त्याऽ-नित्यं क्वचिदित्यादेर्ग्रहणम् ॥ तत्सर्वमिति ॥ एवं चास्मिन्पक्षे सकलपक्षोक्तदूषणप्रसङ्गः । अन्यपक्षेषु तु तत्तत्पक्षोक्तदूषणमेवेति भावः । अत एव पूर्वमतीव मन्दमित्युक्तमिति ज्ञेयम् ।

### **परिमल**

‘जात्यङ्गीकारे सद्बहुत्वमित्यादितत्वोद्योतरीत्या योजयति ॥ अथवेति ॥ सत्ताऽनधिकरणत्वं प्रतिजानता सत्ताऽङ्गीक्रियते न वेति विकल्पौ हृदि कृत्वा द्वितीये दोषोक्ति-पूर्वमाद्यकल्पे मूलं योजयति ॥ यदि सत्तैवेत्यादिना ॥ शङ्कते ॥ सन्तीति ॥ एकं क्रियापदम् । अपरं शतृप्रत्ययान्तं कारकपदम् ॥ उक्तोत्तरत्वादिति ॥ तत्सिध्यर्थमेव भवता प्रयतनादित्यादिग्रन्थेनेत्यर्थः ॥ द्वितीयमिति ॥ स्वरूपसत्त्वपक्षम् । तस्मात्तदपीत्यादेरर्थः । तस्मात्सतो वैधुर्यस्येत्यादि । प्रागुक्त-पक्षान्तरं च निराह ॥ उक्तोत्तरमेवेति ॥ तत्सिद्धार्थमेवेत्यादिनेति भावः । नासत्त्वादिहेतुरित्यादि-पदेनानिर्वाच्यत्वग्रहः । तता च तद्वैधुर्यसाधनेऽर्थान्तरतेति भावः । अर्थक्रियाकारित्वरूपसत्त्वा-नधिकरणत्व पक्षस्य भाष्ये अत्र चानिरासे हेतुद्वयं चाधिकमाह ॥ अर्थक्रियाऽनधिकरणतामात्रेति ॥ मिथ्याभूतस्यापि साधकत्वस्य निर्वहणं हि प्रकृतं, तस्यानुपयुक्तं प्रत्युतसाधकत्वविरुद्धं चातोऽत्र भाष्ये तदाशङ्क्यन निरस्तमिति भावः ॥ हेत्वर्थादिति ॥ विवादपदं सदसद्विलक्षणं ज्ञानबाध्यत्वादिति प्रागुक्तहेत्वर्थादित्यर्थः । तथा च साध्याविशिष्टतेति भावः ॥ हेत्वन्तरेति ॥ दृश्यत्वजडत्वादि-हेत्वन्तरेत्यर्थः ॥ वक्ष्यमाणेति ॥ विवादपदम् असत्त्वानधिकरणं ज्ञानाबाध्यत्वरूपसत्त्वानधिकरणं दृश्यत्वादित्याद्युक्तावपि ‘ज्ञानबाध्यत्वमपित्वि’त्यत्र- वक्ष्यमाणव्याघाताद्यनिस्तार इत्यर्थः ॥ क्वापि मूर्तमिति ॥ ‘नासदासीन्नोसदासीदि’त्यत्र सत्पदेन पृथिव्यप्तेजोरूपं मूर्तमुच्यत इत्यर्थः । आदिपदेन ‘नासतो विद्यते भावो नाभावो विद्यते सत’ इत्यादौ कर्माद्युच्यते । सदेव सोम्येत्यादौ स्वातन्त्र्याद्युच्यत इत्यादि ग्राह्यम् ॥ निरस्तमिति ॥ भावस्यापि भावान्तरवैलक्षण्यभावत्वानधिकरणत्वादेः सिद्धत्वा-द्युक्त्येति भावः ॥

### **यादुपत्यं**

सामान्यानधिकरणत्वमित्यत्र सत्त्वासामान्याधिकरणताप्रतिषेधः किं सत्ता-सामान्यनिषेधमादाय पर्यवस्यतीयभिप्रेतमुताधिकरणत्वप्रतिषेधमादायेति विकल्पं मनसि निधायाद्यं दूषयति ॥ यदि सत्तैव नास्तीति ॥ द्वितीयं दूषयति ॥ सत्तासामान्याङ्गीकारे चेत्यादिना ॥ तथा चास्मिन्पक्षे द्वैतापत्तिर्बाधश्चेति दूषणद्वयमुक्तमित्यवधेयम् । अर्थक्रियाकारित्वं चेत्यत्त्वं तर्हि तदनधिकरणत्वं विशिष्टाभावरूपं द्वेधा पर्यवस्यति अर्थक्रियारूपविशेषणवैधुर्येण वोत तस्य सत्त्वेऽप्यधिकरणत्वरूपविशेष्याभावेन वेति विकल्पं मनसि निधायाद्यं दूषयति ॥ अर्थक्रियावैधुर्य-साधन इति ॥ अर्थक्रियारूपपदार्थस्यैवाभावसाधनन इत्यर्थः ॥ अङ्गीकृतेति ॥ अर्थक्रियारूपं वस्त्वङ्गीकृतमेवेति हेतोरित्यर्थः ॥ नासत्वादिहेतुरिति ॥ तथा चार्थान्तरतेति भावः । नार्थक्रियारूप-वस्त्वभावः साध्यते येनोक्तबाधाद्यवकाशः किं त्वर्थक्रियारूपं वस्तु प्रपञ्चनिरूपितजन्यजनकभाव-सम्बन्धवत्त्वेनैवाङ्गीकृत्य प्रपञ्चे तदाधारतामात्रं प्रतिषिध्यत इति द्वितीयं पक्षमनूद्य दूषयति ॥ अर्थ-क्रियाऽनधिकरणतामात्रसाधनमिति ॥ मात्रपदेन जगतो जन्यजनकभावसम्बन्धेनार्थक्रियाऽङ्गीकारं सूचयति ॥ प्रकृतेति ॥ प्रकृते यन्मिथ्यात्वसमर्थनाय सद्वैलक्ष्यण्यं तदुपयुक्तं न भवतीत्यर्थः । अत्र हि मिथ्यात्वसमर्थनायार्थक्रियाऽनधिकरणत्वरूपसदसद्वैलक्षण्यसाधनं क्रियते । प्रपञ्चस्य सदसद्विलक्षण-त्वादुपपन्नं श्रुत्यादिना मिथ्यात्वसमर्थनमित्युक्तत्वात् । न चार्थक्रियायाः प्रपञ्चनिरूपितजन्यजनक-भावसम्बन्धवत्त्वेन विद्यमानतामङ्गीकृत्य प्रपञ्चस्य तदनधिकरणतामात्रसाधने मिथ्यात्वमुपपादिते भवति किन्तु ब्रह्मवत्सद्रूपत्वमेवेति भावः ॥

तद्विरुद्धं चेति ॥ विद्यमानार्थक्रियाजनकत्वस्य सत्यत्वव्याप्तत्वादिति भावः । हेत्वन्तरं दृश्यत्वादि ॥ वक्ष्यमाणन्यायेनेति ॥ ‘ज्ञानबाध्यत्वमपि तु न सिद्धं प्रतिवादिन’ इत्यनुपदमेव वक्ष्यमाणन्यायेन ज्ञाननिवर्त्यत्वस्य वा प्रतिपन्नोपाधौ त्रैकालिकनिषेधप्रतियोगित्वस्य वा बाध्यत्वस्य विवक्षितत्वे बाधः । अन्यथाविज्ञातस्य सम्यग्विज्ञानविषयत्वरूपत्वे सिद्धार्थतेत्यर्थः । आदिपदेन दृष्टान्ते साध्यवैकल्यादिकं ग्राह्यम् ॥ क्वचिद्भाव इति ॥ इदं च ‘द्वैतत्वे सदसदि’त्यत्रैव द्रष्टव्यम् । एवं चात्रासच्छब्देना-भावरूपतत्त्वस्यैव विवक्षितत्वाद् असतो नृृङ्गादेः कथं तत्त्वाविशेषारूपतेति शङ्काऽनवकाशः ॥ क्वचित्प्रतिपन्नेति ॥ ‘ब्रह्म सदि’त्यादावित्यर्थः ॥ क्वापि मूर्तमिति ॥ ‘नासदासीन्नोसदासीदि’ त्यत्रेत्यर्थः । आदिपदेन ‘ब्रह्मैव सदि’त्यादावुक्तम् । ‘सच्छब्द उत्तमं ब्रूयादित्यादे’रिति द्रष्टव्यम् ॥ तत्सर्वं निरस्तमिति ॥ अत्र किञ्चिन्निरस्तं किञ्चिन्निरस्तप्रायमित्यर्थः । मूर्तवैलक्षण्यादेः पूर्वमनिरस्त-त्वात् । मूर्तवैलक्षण्यस्य मूर्ते बाधितत्वेनामूर्ते सिद्धार्थत्वेन निरासो ज्ञातव्यः ॥

### **श्रीनिवासतीर्थीया**

सन्त्येवानेकानि सन्तीति ॥ व्यावहारिकाणीत्यर्थः ॥ तदनधिकरणत्वेति ॥ व्यावहारिकसत्वानधिकरणत्वेत्यर्थः ॥ तद्विरुद्धं चेति ॥ अर्थक्रियानिरूपितजन्यजनकभावसंबन्धम् अङ्गीकृत्य तदनधिकरणत्वरूपं सद्विलक्षणत्वम् ॥

### **वाक्यार्थरत्नमाला**

अपिशब्दस्वारस्यादिति । यथाश्रुतान्वितापिपदस्वारस्यादित्यर्थः । अत एव पूर्वत्र यथाश्रुते स्वारस्याभावं मत्त्वा भिन्नक्रमतामाश्रित्य दूषणसमुच्चयार्थतया व्याख्यानं कृतम् । एतेन प्रागपिशब्दस्वारस्यायैव भिन्नक्रमत्वाद्युक्तेः कथमनेन प्रागस्वारस्यसूचनमिति शङ्कानवकाशः । न च सत्त्वं भावत्वं विद्यमानत्वं वेति पाठः । भावत्वविद्यमानत्वकल्पयोरित्युत्तरवाक्यानुसाराच्च । भाव-शब्दो भावप्रधान इति यथाश्रुत एव पाठ इत्यप्याहुः । लक्षणतया यद्युच्यत इत्यपि योजनायाम् इति । अथवा निर्वचनीयममुख्यं सदित्यादिरूपभाष्ययोजनायामिति शेषः । न सद्भेदेति । नञा नोपपन्नमिति सम्बन्धः । प्रकारान्तरेण तं दूषयतीति । अनङ्गीकारपक्षदूषणस्येत्यतो बुध्या विवेकेनानङ्गीकारपक्षस्य तदा परामर्शः । प्रकारान्तराश्रयणे निमित्तकथनमनङ्गीकारपक्षेत्यादि । पूर्वत्रेत्यस्य सर्वसत्त्वा-नधिकरणत्वमिति पक्ष इत्यर्थः । सर्वशब्दवैयर्थ्यवदिति पाठः । सत्त्वेति लेखकागतम् । वदित्यनन्तरं वक्तव्यतया प्राप्तस्येति शेषः । अयमाशयः । सर्वसत्तानधिकरणत्वमिति पक्षे हि सर्वसत्त्वानङ्गीकारे सर्वशब्दवैयर्थ्यमुक्तं तथात्रापि सत्ताङ्गीकारानङ्गीकारविकल्पोत्तरं सत्तानङ्गीकारदूषणाय सत्तानभ्युपगमे सत्तानधिकरणत्वमित्यत्र सत्तापदवैयर्थ्यमिति प्रतिपादयितुमशक्यम् । तत्पदपरित्यागेऽनधिकरणत्वमात्र साधनस्य वाच्यत्वेन तत्र च यत्किञ्चिदधिकरणत्ववति पक्षेऽनधिकरणत्वमात्राभावेन बाधप्रसक्तया तत्पदवैयर्थ्यस्य दूषणतयोद्भावनस्यानुपपन्नत्वादिति । अलीक इति । एदपि परमतेनेति वक्ष्यमाण- रीत्या स्पष्टम् ।

स्वमतसिद्धदूषणेति । स्वमतेन सिद्धानि यानि दूषणानि तत्प्रायेण तत्प्रक्रमेणेत्यर्थः । तत्प्राय-पाठेनेति यावत् । तत्त्वोद्योतेऽत्रापीति । जात्यङ्गीकारे सद्बहुत्वमित्येतत्तत्वोद्योतटीकायां जात्यनङ्गीकार-पक्षेऽपीत्यर्थः । द्रव्यातिरिक्तत्वपक्षेऽपीत्यपिपदं लेखकागतम् । मूलकोशे पक्षे तत्सम्भवेऽपीत्येव पाठात् । यदि द्रव्यातिरिक्तत्वपक्षोऽप्यस्माभिरङ्गीक्रियेत तदा तत्सम्भवेऽपीति योजनान्न पूर्वापिपद-वैयर्थ्यमित्यपि केचिदाहुः । न मत्पक्षे तत्सम्भव इत्येतदुपपादयितुमुक्तमनुगतस्येति । मया तस्यानु-गतत्वेनाङ्गीक्रियमाणस्य द्रव्याद्यभेदाङ्गीकारादिति भावः । द्रव्यादेरपीति । यद्येनात्यन्ताभिन्नं तत्तेन अत्यन्ताभिन्नेनात्यन्ताभिन्नमिति व्याप्तिबलाद् द्रव्याद्यन्यतमस्य सामान्येनात्यन्ताभिन्नत्वे सामान्या-त्यन्ताभिन्नगुणाद्यत्यन्ताभेदापत्त्येत्यर्थः ।
अविवक्षितविशेषेत्यादिपूर्वमूलन्यायेनात्रोपपाद्यदूषणं मूलाभि प्रेतं दर्शयति तथा चेति । अनारूढमिति । अनारूढमित्यापद्यत इत्यत इत्येवमिति शब्दवृत्त्या योज्यम् । स्फुटत्वादितीति । स्फुटत्वान्न दूषितमिति मूलपाठानुसारेणेदं प्रतीकोपादानम् । तत्र कस्य स्फुटत्व-मित्यतो व्याख्यानं बाधापसिद्धान्तेत्यादि प्रकारस्येत्यन्तम् । यदि तु मूले स्फुटदोषत्वादिति पाठः । तदा स्फुटा दोषा यस्मिन्नित्यनेन दोषाणां स्फुटतोक्ता । तत्र दोषपदस्य तदुपपादनप्रकारोपलक्षणतामाश्रित्य स्फुटेति बुध्या विभक्तस्य च स्फुटत्वादिति पञ्चम्यन्तत्वप्रत्ययसम्बन्धमङ्गीकृत्य प्रकारस्य स्फुटत्वादिति योजनीयमिति सूचयितुं स्फुटत्वादितीति प्रतीकमुपात्तमिति न दोषः । स्फुटेतीति प्रतीकोपादानं तु सुगममेवेति ज्ञेयम् । स्फुट एवेति उक्तोत्तरमेवेति चैवकारद्वयस्यार्थमाह एवेत्युपपादनेति । उभय-प्रयोजनकीर्तनलाभायैवान्यतरप्रतीकानुपादानेन सामान्यत एवेतीत्युक्तम् । सत्यस्य नार्थेति मूलम् । सत्यस्य क्रियावेशादिप्रसक्तया अर्थक्रियाकारित्वं नास्तीति वदता परेण विकारोपेतमिथ्याभूतस्यैवार्थ-क्रियाऽङ्गीकृतेति तामङ्गीकृत्येदानीं सत्त्वस्यार्थक्रियाकारित्वरूपत्वाङ्गीकारे सत्य एवार्थक्रियास्वीकारा-पत्त्याऽपसिद्धान्त इत्याशयः । तत्र बाध इवापसिद्धान्ते स्फुटत्वं नोक्तं तन्निमित्ततयोपपादन-सापेक्षताङ्गीकारसूचनपूर्वकं तर्हि कथं तदुपपादनमित्यतस्तदुपपादनप्रकारस्य प्राचीनभाष्योक्ति-लब्धत्वान्नात्र पृथगनुक्तिर्दोषायेत्याह अपसिद्धान्तस्येति । सिद्धान्तविरोधपदोक्तापसिद्धान्तस्य मिथ्यायाः साधकत्वं चेत्याद्युक्तिलभ्यत्वाभावादुक्तमुक्तिबलेति । मया मिथ्याभूतस्यैव साधकत्वा-भ्युपगमादिति परेण शङ्किते किल मिथ्यायाः साधकत्वं चेति वाक्यप्रवृत्त्या तद्दूषणं प्रवृत्तिबलेनैव मिथ्याभूतस्यैव साधकत्वमिति परेणाङ्गीकृतमित्येषोऽर्थः सिद्ध इति सत्यस्यार्थक्रियाङ्गीकारेऽपसिद्धान्त इत्येवं तदुपपादनसिद्धेः पृथगत्रोप पादनाभाव इत्याशयः ।

असत्त्वानिर्वचनीयत्वेति । असत्त्वादीत्यादिपदार्थोऽनेनोक्तो भवति । तस्य मां प्रत्यनिष्टत्वेऽप्य-निर्वचनीयत्वाहेतुत्वे प्रमाणादीनां साधकत्वमिति प्रकृतेति वाक्यपाठः । न तत्साधनसम्भवादित्ये-तत्तूपरितनपंक्तिस्थशोधतयाऽधःपंक्तौ लिखितं हंसपदस्थलेऽनिष्टत्वेन तत्साधनसम्भवादिति लिखित-मपि तत्पंक्तिलेखनावसरे समभिव्याहृततत्पंक्तिस्थशोधान्तरवत्पूनर्लिखितं लेखकैरित्यवधेयम् । अनिर्वचनीयत्वाहेतुत्वे प्रमाणादीनामिति । असत्त्वस्यापि प्रकृतत्वेऽपि पराभिमतत्वादनिर्वचनीयत्व-मात्रग्रहणम् । प्रमाणादीनां साधकत्वमिति हि प्रकृतप्रमेयं तदुपयोगाय ह्यर्थक्रियानधिकरणत्वं साधनीयम् । तदर्थक्रियानधिकरणत्वं च सत्त्वेनाङ्गीकृते ब्रह्मण्यपीत्यनिर्वचनीयत्वहेतुर्न भवतीति नानिष्टम् । यदि चानिर्वचनीयत्वहेतुत्वाभावेऽपि स्वरूपेणानिष्टतया तत्साधयामीति मन्यसे तर्हि तत्स्वरूपेणानिष्टं यद्यपि भवति तथापि तत्साधनं प्रकृतानुपयोगि । मिथ्याभूतप्रमाणादीनां साधनत्वानु-पपत्तावुक्तायामनिर्वचनीयरूपामुख्यसत्साधनायैव परेण प्रयत्नकरणेन तदर्थं च प्रपञ्चेऽनिर्वचनीयता यथा लभ्यते तथा साधनस्यैवौचित्यात्प्रपञ्चो नार्थक्रियाकारीति साधनमनिर्वचनीयत्वाहेतुत्वे प्रकृता-नुपयोगादर्थान्तरग्रस्तमित्यर्थः । प्रकृतविरुद्धता चेति । प्रपञ्चान्तर्गतप्रमाणादीनामप्यर्थक्रियावैधुर्यापत्त्या साधकत्वाभावस्यैव प्राप्त्या साधकत्वविरुद्धमेतत्साधनमिति भावः । हेत्वन्तराभिधानेऽपीत्येतद्वाक्यं व्याकुर्वन्नेवावतारयति दृश्यत्वादिहेत्वन्तरेति । बाधसिद्धार्थताद्यापत्तिस्तत्तत्पक्षेषु मिलित्वेति दर्शयितुं विवेकः कृतः । ज्ञाननिवर्त्यत्वेत्यादि । सत्तानिषेधा एव रूपाणि यस्य तत्तथा । तथा च निषेधरूपं यत्त्वदभिमतं ज्ञानं बाध्यत्वं तस्येति योज्यम् । वक्ष्यमाणन्यायेनेत्येतदपि नैकार्थमिति भावेनैतत्पक्ष-निरासानुगुणतया वक्ष्यमाणन्यायेनेत्येतद्योजयति ज्ञानबाध्यत्वमितीति । इत्येतद्वाक्यार्थतया वक्ष्यमाणो यो न्यायस्तेनेत्यर्थः । तथाविधो न्यायः दूषणप्रतिपादकोऽपि भवतीति तं व्यावर्तयितुं विशेषणमुपात्तं लक्षणासम्भवादिप्रतिपादकेति । ज्ञानबाध्यत्वलक्षणस्यासम्भव आदिपदेनाव्याप्तिश्चेत्येतदुभय-प्रतिपादकेत्यर्थः । चरमयोजनायां तद्वाक्यार्थतया असम्भवादेः प्रतिपादकवाक्येषु वियदादेः सत्त्वे-नेत्यस्याज्ञानोपादानकत्वाभावादित्युत्तरेण सम्बन्धात् । नित्यत्वेनेत्यनन्तरमुक्तस्याप्यज्ञानोपादानकत्वा-भावादित्यस्य सत्त्वेनेत्यनन्तरं योजना कार्येति प्रतीयते नित्यत्वेनेत्यनेनापि तदन्वयायोगात् । विनाश्यत्वमात्रपक्षनिराकरणावसरे तदुपन्यासाभावात् । वस्तुतस्तु पक्षत्रयदूषणपरं त्रयमेतत् । तत्र ज्ञाननिवर्त्यत्वपक्षस्य सत्त्वेनेत्येव दूषणम् । तद्विनाश्यत्वपक्षस्य तु नित्यत्वेनेत्येव । प्रतिपन्नोपाधौ सत्तानिषेध इत्यस्य वियदादौ न सिद्धमिति मूलार्थतयाऽभिप्रेतस्य विद्योपादानकत्वाभावस्याविद्यो-पादानत्वाभावादिति दूषणमिति त्रयानुवादस्यात्र कृतत्वादिति ज्ञेयम् । नित्यत्वेन चेति चशब्दोऽ-सम्भवादित्यनन्तरं योज्यो ऽनुवर्तते वा ।

संपूर्णबाधेति । सत्त्वयुक्तयाऽज्ञानोपादानकत्वाभावाद्वियदादीत्यादिपदोक्तनित्यानित्यसमस्तप्रपञ्चे ज्ञाननिवर्त्यत्वाभावात्संपूर्णबाधः । उत्तरयोजनायां शुक्तिरजतादेरपि लक्ष्यतया तन्मेलनेनासम्भव-प्रतिपादनेऽपि दृश्यत्वाद्यनुमाने तस्य दृष्टान्ततया संपूर्णबाधे तन्मेलनायोगात् । प्रतिपन्नोपाधाविति तृतीयेऽपि संपूर्णबाध एवमेव । अंशबाधस्तु वियदादीत्यादिपदेन प्रकृत्यादिनित्यप्रपञ्चमात्रग्रहणेन तत्र ज्ञाननाश्यत्वमात्रस्याभावादिति प्रकारेणोपपाद्यः । एवं पराभिमतत्रिविधज्ञानबाध्यत्वदूषणानां त्रयाणां ज्ञानबाध्यत्वमित्येतच्चरमयोजनायां वक्ष्यमाणत्वार्थतया वक्ष्यमाणेत्येतद्व्याख्यातम् । अधुना स्वाभिमत-ज्ञानबाध्यत्वसाधनस्य परेण कर्तुमशक्यत्वे विज्ञातस्येत्यस्य योजनायां वक्ष्यमाणेत्येतदर्थकतयापि व्याख्याति मदभिमतस्य चेति । यद्यपि हेतुदूषणपरतया योजनायामेव पराभिमतस्वाभिमतयो-र्ज्ञानबाध्यत्वयोरसाधनीयत्वं पूर्णबाधादिना लब्धमिति वक्ष्यमाणदोषोक्तिस्थलतयैतद्योजनैवाव्यवहिता ग्रहीतुं शक्या तथापि चरमयोजनादावुक्तार्थसङ्ग्रहतद्दूषणयोर्मूले स्पष्टमुक्तिसत्त्वे आर्थिकलाभाश्रयणेन किं हेतुदूषणपरयोजनायां वक्ष्यमाणेत्यर्थकल्पनयेत्याशयेनार्थान्तरमेवोक्तमिति ज्ञातव्यम् । इत्यादेर्ग्रहण-मिति । आदिपदेन ‘सच्छब्द उत्तमं ब्रूयात् । सद्भावे साधुभावे चे’त्याद्युक्तेरुत्तमादिकं क्वचिदित्यस्य ग्रहणम् । अस्मिन्पक्ष इति । द्वे तत्त्वे इति व्यवस्थापयतो यदेवेत्युक्तपक्ष इत्यर्थः ।



