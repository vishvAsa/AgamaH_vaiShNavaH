+++
title = "१८ अन्नमयादीनां कोशपरत्वनिरासः"

+++


## येऽन्नं ब्रह्मेत्याद्युपासां सामानाधिकरण्यतः

**अन्नमयादीनां कोशपरत्वनिरासः**

**येऽन्नं ब्रह्मेत्याद्युपासां सामानाधिकरण्यतः**

### **सुधा**

तदेतत्सूत्रव्याख्यानेन निराकृतमपि शिष्यहिततया स्फुटं निराकरोति येऽन्नमिति ।

## **अनुव्याख्यानम्**

***येऽन्नं ब्रह्मेत्याद्युपासां सामानाधिकरण्यतः ॥***

***उक्त्वा पञ्चस्वरूपाणां पुनस्तत्प्राप्तिवादिनी ।***

***स्थानद्वयगता वेदवाणी तदपलापिनाम् ॥***

***तमसोऽन्यत्र संस्थानं कथमेव सहेत सा ॥***

इत्यादीति क्रियाविशेषणम् । पञ्चस्वरूपाणामिति विशेषणसमास एवायं न द्विगुः । तद्धितार्थाद्यभावात् । तत्प्राप्तिवादिनी । ज्ञानफलत्वेनेति शेषः । स्थानद्वयमनुवाकद्वयम् । तदपलापिनामन्नमयादीनां ब्रह्मत्वापलापिनां मायावादिनाम् । इदमुक्तं भवति । अन्नमयादिपञ्चकं यदि न ब्रह्म तदाऽन्नमयादीन्प्रत्युदाहृतश्लोकेषु येऽन्नं ब्रह्मोपासत इति प्रथमानुवाकेऽन्नं ब्रह्मेति व्यजानादित्युत्तरानुवाके च ब्रह्मतयोक्तिविरोधः स्यात् । न हि पुच्छस्यापि ब्रह्मत्वे प्रमाण-मस्त्यन्यदतो ब्रह्मशब्दात् । नन्वेतद्ब्रह्मज्ञानद्वारतयोपदिष्टम् । न तु ब्रह्मतयोपदिष्टमिति चेन्न । सामानाधिकरण्येनोक्तत्वात् । न च सामानाधिकरण्यमपि गौणम् । तथा सति विदुषस्तत्प्राप्तिरुक्ता विरुध्द्येत । न च तत्रातिक्रमोऽर्थ इत्युक्तम् । न चानन्दमये ब्रह्मशब्दो नास्ति श्लोकस्य पुच्छविषय-त्वादिति वाच्यम् । तथा सत्यन्नमयादिश्लोकानामपि तथात्वप्राप्तेः । किञ्च बाधकवशादित्थ-माश्रीयते । एवमेव वा । नाद्यः । बाधकानां परिहृतत्वात् । द्वितीये तु निर्निमित्तं वेदार्थभूत ब्रह्मापलापिनो बौद्धस्येव वेदाभिमानिकोपेन नरकप्राप्तिः स्यादिति ।

### **शेषवाक्यार्थचन्द्रिका**

तदेतत्सूत्रव्याख्यानेनैव निराकृतमपीति । अन्नमयादीनां पञ्चानामपि परब्रह्मत्व प्रतिपादनपरतया सूत्रव्याख्यानेनेत्यर्थः । ततश्च क्रियाद्वारेण स्त्रीलिङ्गत्वे प्राप्ते क्रियाव्यय-विशेषणानां क्लीबत्वमेकवचनान्तं वाच्यमिति क्लीबत्वैकवचनान्तत्वाव्ययत्वविधाना‘दव्ययादाप्सुप्’ इति सुब्लोपे इत्यादीत्युपपन्नमिति भावः । ननु पञ्चस्वरूपाणामित्यस्य सङ्ख्यापूर्वकत्वेन ‘सङ्ख्यापूर्वो द्विगुरि’ति द्विगुत्वादकारान्तोत्तरपदो द्विगुः स्त्रियामिष्ट इति स्मरणात् । द्विगोरिति ङीषि पञ्चस्वरूप्या इति भवितव्यं पञ्चस्वरूपाणामिति कथमित्यत आह पञ्चस्वरूपाणामिति ॥ विशेषणसमास इति । पञ्च च तानि स्वरूपाणि चेति ‘विशेषणं विशेष्येण बहुलमि’त्यनेन विशेषणसमास इत्यर्थः । न च विशेषणसमासस्य ‘दिक्सङ्ख्ये च संज्ञायामि’ति विशेषस्मरणेन संज्ञायामेव नियमितत्वात्प्रकृते च विशिष्टस्यासंज्ञात्वान्न विशेषणसमासः प्रकृते आश्रयितुं युक्तः । अन्यथैकशाठीत्यत्रापि विशेषण-समासोपपत्त्या तत्र समासविधायकपूर्वकालैकेति तत्सम्भवात् । न द्विगुरिति । तथा च नोक्तरीत्याऽ-निष्टरूपप्रसङ्ग इति भावः । द्विगुसमासाभावे हेतुमाह तद्धितार्थादीति । पञ्चकपालः पुरोडाश इत्यादि-वत्तद्धितार्थविषयत्वस्य, पञ्चगवधन इत्यादिवदुत्तरपदपरत्वस्य, पञ्चगवमित्यादिवत्समाहारवाच्यत्व-स्याप्यभावान्न पञ्चस्वरूपाणामिति द्विगुरित्यर्थः । ‘तद्धितार्थोत्तरपदसमाहारे चे’त्यत्रोक्तस्य त्रिविध-स्यैव संङ्ख्यापूर्वकस्य ‘सङ्ख्यापूर्वो द्विगुरि’ति द्विगुत्वविधानान्न सङ्ख्यापूर्वकत्वमात्रेण द्विगुत्वमिति भावः । यद्यपि पञ्चपात्रमित्यादिवत्पात्रादित्वेनाकारान्तोत्तरपदत्वेऽपि ङीबप्राप्तेरुपपादयितुं शक्यत्वात् समाहारस्य वाच्यत्वाश्रयणेन द्विगुत्वमपि व्युत्पादयितुं शक्यम् । तथाऽपि द्विगुत्वे द्विगुरेकवचन-मित्येकवद्भावेनैकवचनस्यैव प्रसक्त्या पञ्चस्वरूपाणामिति बहुवचनानुपपत्तिप्रसङ्गात्तदुपपत्तय एव तथा नाश्रितमिति ध्येयम् ॥ स्थानद्वयमनुवाकद्वयमिति । एतच्च स्थानद्वयेऽनुवाकद्वय इति पूर्ववाक्यवदेव व्याख्यातव्यम् ।

किमनेनान्नमयादीनां ब्रह्मत्वे साधकमुक्तं भवतीत्याशङ्कां परिहरन्नेव ‘अन्नं ब्रह्म, सामानाधि-करण्यतः । तत्प्राप्तिवादिनी’त्याद्यनेकविशेषणानामाकाङ्क्षाक्रमेण प्रयोजनप्रदर्शनेन वैय्यर्थ्यशङ्कां च परिहरन्नेव विकल्पमुखेन प्रवृत्त्या तदपलापिनामिति वाक्यान्त्यभागस्यासङ्गतिशङ्कां च परिहरन्नेव येऽन्नमित्यादेरभिप्रायमाह इदमुक्तमिति ॥ उदाहृतश्लोकेष्विति । ‘अन्नाद्वै प्रजाः प्रजायन्ते’ इत्या-द्युदाहृतश्लोकेष्वित्यर्थः । तत्र येऽन्नं ब्रह्मोपासत इत्यादौ ब्रह्मतयोक्तेरिति भावः । येऽन्नं ब्रह्मेत्यादि-त्यादिपदेन न केवलमेतदनुवाकस्थस्य ये प्राणं ब्रह्मोपासत इत्यादेरेव सङ्ग्रहः किं नामोत्तरानुवाक-स्थस्यान्नं ब्रह्मेतिव्यजानादित्यादेरपीति भावेनादिपदसङ्ग्राह्यं दर्शयन्नेव स्थानद्वयगतेत्येतदुपपादयति अन्नं ब्रह्मेति व्यजानादित्युत्तरानुवाके चेति । उक्तहेतोरप्रयोजकत्वं परिहरति न हीति । तथा च ब्रह्मतयोक्तानामन्नमयादीनामब्रह्मत्वे तत्त्वेनोक्तस्य पुच्छस्यापि तत्प्रसङ्गान्न ब्रह्मतयोक्तेरप्रयोजकत्व-मिति भावः । उक्तहेतोरसिद्धिशङ्कापरिहारकतया मौलं सामानाधिकरण्याभिधानं योजयितुमाशङ्कते नन्विति ॥ गौणमिति । मनो ब्रह्मेत्यादौ तद्दर्शनादिति भावः ॥ तथा सतीति । न हि शरीरादिकोश प्राप्तिर्ब्रह्मज्ञानिनः फलमिति सम्भवति । तरति शोकमात्मविदित्यादिश्रुतिविरोधात् । शरीरादेः कोशरूपत्वादिति भावः । नन्वत्र नान्नमयादिप्राप्तिरुच्यते उपसङ्क्रमशब्दस्यातिक्रमार्थत्वादित्यत आह न चेति ॥ उक्तमिति । ‘उपसङ्क्रमणं चैव द्वितीयोद्देशितं प्रति । अतिक्रमं वदन्तं तमुपशब्दो निवारये-दित्यादिनेति शेषः । नन्वसद् ब्रह्मेति वेद चेदिति ब्रह्मशब्दश्रवणात्कथमानन्दमये ब्रह्मशब्दाश्रवण-मित्यतः स्यादेतदेवं यद्यसन्नेवेति श्लोक आनन्दमयविषयः स्यात् । न चैवम् । किन्तु ब्रह्मपुच्छमित्युक्त-ब्रह्माविषयक एव । तस्य स्वप्रधानतया प्रकृतत्वात् । ततश्च सिद्धमानन्दमये ब्रह्मशब्दाश्रवणमित्याह श्लोकस्येति । तथात्वप्राप्तेरिति । पुच्छविषयकत्वपाप्तेरित्यर्थः । अन्यथाऽर्धजरतीयप्रसक्तेरिति भावः । बाधकानामिति । आनन्दमयस्य ब्रह्मत्वे विकारार्थकमयडनुपपत्त्यादिबाधकानामित्यर्थः । परिहृत-त्वात् । ‘प्राचुर्यार्थाश्च मयटः सर्वेऽत्र प्रतिपादिताः’ इत्यादिनेति शेषः ॥ निर्निमित्तमिति । बाधकं विनेत्यर्थः ।

### **परिमल**

तद्धितार्थाद्यभावादिति । द्वितीयस्याद्यपादे ‘दिक्संख्ये संज्ञायामि’त्यनुवर्त्य ‘तद्धिर्थोत्तरपदसमाहारे चे’ति सूत्रे तद्धितार्थे विषयभूते उत्तरपदे च परतः समाहारे वाच्ये दिक्संख्ये सुबन्तेन समस्येते इति विधाय ‘संख्यापूर्वो द्विगुरि’ति तदुत्तरसूत्रेण संख्यापूर्वकसमासस्य द्विगु-संज्ञोक्त्या ‘द्विगोः’ इति ङीपि सति पञ्चस्वरूपीति भाव्यमिति न शङ्क्यम् । तद्धितार्थविषय इत्यादि-समासनिमित्तानामिहाभावेन तेन समासस्यैवात्रप्राप्तेः । किन्तु पञ्च च तानि स्वरूपाणि च पञ्च-स्वरूपाणीति ‘विशेषणं विशेष्येण बहुलमि’ति सूत्रेण विशेषणसमास एवेत्यर्थः । भाष्यस्थाशेष-पदानामुपयोगं व्यञ्जयन्परमतनिरासप्रकारं व्यनक्ति इदमुक्तं भवतीत्यादिना स्यादितीत्यन्तेन ।

### **यादुपत्यं**

ननु तद्धितार्थोत्तरपदसमाहारे चेति सूत्रप्रापितसमासे संख्यापूर्वो द्विगुरिति द्विगु-संज्ञायां द्विगुरेकवचनमित्येकवचने द्विगोरिति ङीपः प्राप्तौ पञ्चस्वरूप्या इति वक्तव्ये कथं पञ्च-स्वरूपाणामित्युक्तमित्यत आह विशेषणसमास इति ॥ तद्धितार्थादीति । तथा च न तद्धितार्थोत्तर-पदेत्यादिनाऽत्र समासप्राप्तिः । येनोक्तरीत्या प्रयोगप्रसङ्गः । किन्तु विशेषणं विशेष्येण बहुलमित्यनेनेति भावः । अत्र समाहारविवक्षया द्विगुत्वमङ्गीकृत्य पात्रादित्वेन न समाधानं कृतम् । तथात्वेऽप्येकवचन प्रसङ्गेन बहुवचनानुपपत्तेरित्यवगन्तव्यम् ।

### **श्रीनिवासतीर्थीया**

क्रियेति । उक्त्वेति वचनरूपक्रियाविशेषणमित्यर्थः ॥ अभावादिति । अविवक्षितत्वादित्यार्थः । प्रथमानुवाक इत्यनन्तरं ‘सर्वं वै तेऽन्नमाप्नुवन्ति । येऽन्नं ब्रह्मोपासत इति वाक्यं ग्राह्यम् । ननु ब्रह्मतयोक्तावपि न ब्रह्मत्वमङ्गीक्रियत इति चेत्तत्राह न हीति । तथाच स्वप्राधान्येन ज्ञेयतया त्वदङ्गीकृतस्यापि ‘ब्रह्मपुच्छं प्रतिष्ठे’ति उक्तपुच्छस्यापि ब्रह्मत्वं न स्यादित्याशयः ॥ नन्वेतदिति । अन्नमयादिपञ्चकमित्यर्थः । सामानाधिकरण्येनेति । अन्नं ब्रह्मेति सामानाधि-करण्येनेत्यर्थः ॥ तथा सतीति । अमुख्यब्रह्मत्वोपेतान्नादिसाक्षाकारेण तत्प्राप्तिरयुक्ता स्यादित्यर्थः ।

### **वाक्यार्थरत्नमाला**

येऽन्नं ब्रह्म ये प्राणं ब्रह्म विज्ञानं ब्रह्म अन्नं ब्रह्म प्राणो ब्रह्मेत्यादिवाक्यैः समानाधिकरण्यतः पञ्चस्वरूपाणामुपासामुत्क्वेत्युक्ते उक्तवाक्यानां करणत्वाद्बहुत्वाच्चेत्यादिभिरित्या-पत्येत्यादीत्यविभक्तिक प्रयोगो भाष्ये न युक्त इत्यतो मूले इत्यादीति क्रियाविशेषणमित्युक्तम् । तत्र क्रियाविशेषणत्वं नाम किं तदाश्रयणे उक्तानुपपत्तिपरिहारश्च कथमित्यतः क्रियाविशेषणत्वं व्याकुर्वन्नेव तदाश्रयणे क्रियाविशेषणस्य कर्मत्वादुष्ट्रासिका आकास्यन्ति इत्यादाविव बहुत्वावधारणादेक-वचनान्तत्वाभावेन द्वितीयाबहुवचने सतीत्यादीनीति द्वितीयाबहुवचनप्राप्तावपि क्रियाविशेषणत्व-प्रयुक्तेऽव्ययत्वे च क्रियाविशेषणनामातिपरिभाषाबलादेव प्राप्ते सती तेनाव्ययादाप्सुप इति सुप्भूत-द्वितीयाबहुवचनलोपे इत्यादीत्यविभक्तिप्रयोगोपपत्तिरित्यप्याह । साधनं परित्यज्येत्यादिना । अधिक-मुपपादनमुमर्जीकबौद्धोक्तदूषणपरिहारश्च एकः स पञ्चधा । उक्तोऽन्नमय इत्यादीत्येतद्भाष्यमूल-टीकाव्याख्यावसरे प्रतिपादितप्रकारेण ज्ञेयौ । पञ्चस्वरूपाणामित्यस्येति । इत्येतत्समासपदस्येत्यर्थः । समासानिर्णयाच्छङ्कामुखेन तदुपपादनं सङ्ख्यापूर्व इति । तद्धितार्थोत्तरपदसमाहारे चेत्यत्र वक्ष्यमाण-रीत्या त्रिप्रकारः सङ्ख्यापूर्वः समासो द्विगुरिति सूत्रार्थः । द्विगुत्वादिति । प्रकृते पञ्चस्वरूपाणि समाहृतानीति समाहारस्य वाच्यतया तद्धितार्थेत्यनेन तत्त्पुरुषे सति सङ्ख्यापूर्व इत्यनेन द्विगुत्वप्राप्ते-रित्यर्थः । स्मरणादिति । स्त्रीत्व इति शेषः । द्विगोरित्यत्र स्त्रियामित्यधिकारेण स्त्रियामेव ङीषस्तेन विधानसिद्धेः स्त्रीत्वप्राप्तिकथनम् । इयमत्र साधारणप्रक्रियाऽभिप्रेता । समाहारे द्विगोरर्थस्यैकवद्भाव-विधायकेन द्विगुरेकवचनमिति सूत्रेण पञ्चस्वरूपाणि समाहृतानीति विग्रहपूर्वकसमासोत्तरमेकवद्भावे सति द्विगोर्द्वन्द्वस्य वा यस्यैकवद्भावस्तस्य नपुंसकत्वविधायकेन स नपुंसकमिति सूत्रेण परवल्लिङ्ग-तापवादे नपुंसकतायामकारान्तोत्तरपदे द्विगुरित्यनेन स्त्रीत्वेस्त्रीत्वात् ङीपि यस्येति चेत्यनेनावर्णलोपे पञ्चस्वरूपीति प्रातिपादकनिष्पत्तेस्ततः । षष्ट्यां सत्यां पञ्चस्वरूप्त्या इति प्राप्नोतीति । संज्ञायामेव नियमितत्वादिति । उक्तं च तत्सूत्रे हरदत्तेन । विशेषणं विशेष्येणेति सिद्धेरिति नियमार्थम् । दिक्सङ्ख्ये संज्ञायामेवेतीति भावः । प्रकृत इति । द्वितीयं स्पष्टत्वार्थम् । संज्ञायामेवेति नियमाविवक्षायां बाधक-माह । अन्यथेति । विशेषणत्वविशेष्यत्वयोः परस्परापेक्षयोभयत्राविशेषाभिप्रायेणैव सूत्रे उभयग्रहणस्य निर्णीततया पदैकेनाप्युत्तरेणेत्यहिकुण्डलाधिकरणीयभाष्यमूलटीकायां सविवरं प्रतिपादनेन प्रथमानिर्देश प्रयुक्तोपसर्जनसंज्ञाया अयोगात्तत्प्रयुक्तपूर्वनिपातनियमायोगेन नीलोत्पलमित्यादौ च तदनियमस्येष्टतया द्रव्यगुणवाचकक्रियाद्रव्यवाचकादिशब्देषु प्राधान्यादिनिमित्तेन तन्नियमस्य क्वचिदनियमस्य चाभ्युपगमेन चैकशाटीत्यादौ प्राधान्यादिनियामकरहितेऽपि तदनियमे प्राप्ते तन्नियमयोपसर्जनत्वप्रयोजक-प्रथमानिर्देशेन समासविधायकपूर्वकालैकेतिसूत्रप्रवृत्तिरिति सिद्धत्वाद् दिक् सख्ये इत्यस्य नियमार्थ-त्वाभावे एकशाटीत्यत्र संज्ञाभावेऽपि दिक्संख्ये इत्यनेनैव समासे सति तत्सूत्रीयप्रथमानिर्देश-नैवोपसर्जनत्वप्राप्त्युपपत्या पूर्वनिपातनियमसंभवेन तन्नियमार्थक पूर्वकालैकेतिसूत्रवैयर्थ्यापातादित्यर्थः ।

अर्थविशेषेति । अन्नमयादिपञ्चकरूपार्थविशेषेत्यर्थः । सामयिकेति । षोडशपदार्थपदवदिति शेषः। टीकाकृता तथैव गीताभाष्यटीकाव्याख्यायामुक्तेः । विद्यैवेत्यधिकरणे वक्ष्यमाणत्वाच्चा । यद्यपि षोडशपदार्थानामिति वरदराजीव्याख्यावसरे निष्कंटिकादौद्य्वेकयोरित्यादिवद्भावप्रधानत्वादिकमाश्रित्य समाहितं तथाऽप्यर्थप्रतिभासानुसारेणोपपादनस्याश्रयणीयत्वादिह तत्यागः कार्यः । एवं तस्य पूरणे डित्यनेन डट् ड प्रत्यायान्तषोडशशब्दस्वीकारात्प्रमाणादीनां प्रत्येकं षोडशसङ्ख्यापूरकतया षोडशाश्च तेपदार्थाश्च षोडशपदार्था इति पूरणार्थकप्रत्ययान्तपूर्वपदत्वाश्रयणेन समाधानकरणेऽपीह तथा समाधाना सम्भवः । नान्तादसङ्ख्यादेर्मडित्यनेन डटो मडागमविधानेन पञ्चन् शब्दात्पूरणार्थे डट् प्रत्यये मटोऽन्तरं गतयाटेरित्यनेन प्राप्तटिलोपं परमपि बाधित्वा पूर्वमेव डटो मडागमेऽजादिपरत्वाभावेन भत्वाप्रसङ्गेन टेरित्यस्य पश्चादपि प्रवृत्ययोगात्पञ्चम इत्येवरूपापत्त्या पञ्चेति प्रयोगासम्भवप्रसङ्गात् । किन्तु सप्तर्ष्यादिवत्संज्ञात्वस्य षोडशपदार्थपदे स्वीकृततया तद्वदेव पञ्चस्वरूपप्रातिपदिकेऽपि कथंचित्संज्ञा-त्वेनैव समाससमर्थनेनोक्त शङ्कासमाधानं कार्यमिति भावः । यद्यपि च त्र्यवयवा विद्या त्रिविद्या तामधीते त्रैविद्य इत्यादिमहाभाष्याद्युक्तविग्रहे विद्यात्रयरूपसमुदायस्य विद्यात्वविवक्षावत् स्वरूप-पञ्चकरूपसमुदायस्य स्वरूपत्वविवक्षया पञ्चावयवं स्वरूपमिति विग्रहे शाकपार्थिवादितया समानाधि-करण समासेऽवयवपदलोपे च पञ्चस्वरूपप्रातिपदिकनिष्पत्तिसंभवेन तथाविग्रहाश्रयणे संज्ञात्व-कल्पनान्यासाश्रयणाभावस्तथापि तत्समासेऽपि द्विगुसमासत्वप्रयुक्तैकवद्भावे पञ्चस्वरूपस्येत्येक-वचनापत्या बहुवचनान्तप्रयोगस्वरूपाणामिति बहुवचनायोगत्तादस्थ्यमित्याशयेन तत्यागोऽपि कृतः । अत एव पात्रादित्वेनाकारान्तोत्तरपदत्वेऽपि ङीबप्राप्तिमाशङ्क्य द्विगुत्वेनैकवचनापत्या बहुवचनान्त-प्रयोगानुपपत्तिरिति टीकाकृदनुपदमेव समाधास्यति । न च सर्वादीनि सर्वनामानीत्यत्रादिपदार्थभूत-समूहस्योद्भूतावयवभेदत्वाश्रयणेन बहुवचनोपपादनस्य ग्रन्थकारैराश्रयणात्तद्वदेवोद्भूतावयवभेदत्वेन समूहाश्रयणेपञ्चस्वरूपाणामिति । बहुवचनोपपत्तिर्व्युत्पादयितुं शक्येति वाच्यम् । तत्सूत्रेऽनन्य-गतिकतयाऽवयवभेदोद्भवकल्पनोपपत्तावप्यन्यत्र तथाकल्पनायोगात् । अन्यथा समूहस्यैकत्वेऽप्युक्त-युक्त्यैकवद्भावविधानमपि सार्थकमिति तदर्थकतयोपपन्नसार्थक्यस्य द्विगुरेकवचनमित्यस्य प्रकारान्तरेण सार्थक्यायोगमाश्रित्य स नपुंसकमिति सूत्रे तच्छब्देन परामर्शोपपत्यर्थं तत्सूत्रमित्यादिकुसृष्ट्या-श्रयणान्तत्सूत्रमित्यादिकुसृष्ट्याश्रयणं तत्सूत्रव्याख्यातृणां व्यर्थं स्यादित्यलम् । अनिष्टरूपेति । पञ्चस्वरूप्या इत्यनिष्टरूपेत्यर्थः । पञ्चकपाल इति । पञ्चसु कपालेषु संस्कृता इति विग्रहे संस्कृतं भक्षा इति सूत्रेण सप्तमीसमर्थात्पञ्चकपालशब्दात् संस्कृतार्थे भक्षे वाच्ये सति अण्प्रत्यये द्विगोर्लुगनपत्ये इति सूत्रेण द्विगोर्निमित्तस्य अनपत्यार्थतद्धित स्याणः लुकि सति द्विगुप्राप्तापन्नाललंपूर्व गतिसमासेति द्विग्वादिषु परपदस्येव लिङ्गनिषेधात्कपालपदलिङ्गाभावेच कपालः पुरोडाश इति सिध्यति । आदिपदेन दशकपाल इत्यादेर्ग्रहणम् ।

पञ्चगवधन इत्यादिवदिति । पञ्चगावो धनं यस्येति त्रिपदबहुव्रीहौ कृते उत्तरपदे परतस्त-द्धितार्थेत्यनेन पञ्चगोपदयोस्तत्पुरुषे कृते गोतर तद्धितलुकीति सूत्रेण गोन्तातत्पुरुषात् समासान्ते टचि अवादेशे धनशब्दे उत्तरपदे परतः पञ्चगवधन इति द्विगुसमासे सिध्यति । गाति शेष्यां स्पष्टम् । आदिशब्देनपञ्चनावप्रिय इत्यादेर्ग्रहणम् । पञ्चगवमित्यादिवदिति । पञ्चगावः समाहृता इत्यत्र समासान्तर टचि कृते द्विगुरेक वचनमिति एकवद्भावे सनपुंसकमिति तस्य नपुंसकताया पंचगवमिति सिध्यतीति द्रष्टव्यम् । आदिपदेन सप्तगवमित्यादेर्ग्रहणम् । समाहारवाच्यत्वस्येति । अत्र समाहारशब्दः समाहारणं समाहार इति न भावसाधनः । किन्तु समह्रियत इति समाहार इति कर्मसाधनः । तथासत्येव गवाम् आनयनं शाब्दं भवति । भावसाधनत्वेतु समूहस्यैव प्राधान्यात् । क्रियान्वयप्रतीत्यापत्या गवामानयनं शाब्दं न स्यात् । ततश्च तच्छब्दत्वसिध्यर्थं समूहिनि लक्षणाया आक्षेपो वा कल्पनीयः स्यात् । किं च समूहिप्राधान्ये समाह्रीयमाणानामनेकतया द्विगुरेकवचनमिति एकवद्भाववचनसार्थकम् । समूहप्राधान्येतु समूहस्य एकत्वादेव एकवचनस्य सिद्धत्वेन तत्सूत्रवैयर्थ्यापत्तिः । अधिकविचारस्तु अन्योण्यल्पमतिः शाखा चतुःपञ्चगतमिति तृतीयाध्यायीयानुव्याख्यानरूपमूलव्याख्यानोपपादनावसरेऽ स्माभिः करिष्यत इत्यवधेयम् । पञ्चपात्रमित्यादिवदिति । पात्रादेराकृतिगणत्वादिति भावः । बहुवचनानुपपत्तीति । समाहारपदोक्तसमूहेऽवयवभेदोद्भवविवक्षया बहुवचनोपपत्तिरिति तु पूर्वमेव निराकृतमिति ज्ञेयम् ।

