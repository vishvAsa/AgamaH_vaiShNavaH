+++
title = "०६ वाय्वग्न्यादिशब्दनां भगवत्परतया निर्वचननिरूणम्"

+++


## बलज्ञानस्वरूपत्वाद्वायुः

**वाय्वग्न्यादिशब्दनां भगवत्परतया निर्वचननिरूणम्**

**बलज्ञानस्वरूपत्वाद्वायुः**

### **सुधा**

एवं मुख्यामुख्यभेदेन चतुर्विधादाकाशादाकाशाद्वायुरित्युक्तविधया चतुर्विधस्य वायोः सृष्टिं प्रोवाच । तत्रापि वायुशब्देन मुख्यतो हरिरेवोच्यत इति योज्यम् (वक्तव्यम् ) । तत्कथमित्यत आह बलेति ।

## **अनुव्याख्यानम्**

**बलज्ञानस्वरूपत्वाद्वायुः**

**सुधा**

वशब्दो बलवाची । आयुरिति ज्ञानमुच्यते । अयतेर्गत्यर्थत्वात् । गत्यर्थानां ज्ञानार्थत्वात् । तथा वायोरग्निरिति चतुर्विधाद्वायोश्चतुर्विधस्याग्नेः सृष्टिं प्रोवाच ॥ तत्रापि मुख्यतो हरिरेवाग्निशब्देनोच्यत इति स्थिते तत्कथमित्यत आह अग्निरिति ।

**अनुव्याख्यानम्**

***अग्निरगं नयन् ॥***

**सुधा**

न गच्छति स्वतो न प्रवर्तत इत्यगं विश्वम् । अगशब्दे कर्मण्युपपदे नयतेः क्विप् । तत्सन्नियोगेनोपपदलोपो धातोश्च ह्रस्वता निर्वचनत्वात् । ततोऽग्नेराप इति चतुर्विधादग्ने- श्चतुर्विधानामेवापां सृष्टिं प्रोवाच ॥ तत्राप्याप इति मुख्यतो हरिरेवोक्त इति वाच्यम् । कथं तदित्यत आह आप इति ।

**अनुव्याख्यानम्**

***आप आपालनाच्चैव***

**सुधा**

आङ्पूर्वस्य पाते रूपमेतत् । उपसर्गह्रस्वता धातुलोपश्च निर्वचनत्वात् । चशब्दोऽनुक्त समुच्चयार्थः । तेन स्त्रीरूपत्वात्स्त्रीलिङ्गं बहुरूपत्वाद्बहुवचनं चेत्युक्तं भवति । एवशब्दो हरिरेवेति सम्बध्यते ॥ एवमद्य्भः पृथिवीति चतुर्विधाभ्योऽद्य्भश्चतुर्विधायाः पृथिव्याः सृष्टिं प्रोवाच । तत्रापि हरिरेव मुख्यतः पृथिवीशब्दवाच्य इति सिद्धे तदुपपादयति पृथिवीति ।

**अनुव्याख्यानम्**

***पृथिवी प्रथितो यतः ॥***

**सुधा**

प्रथितो यतस्ततः पृथिवीति योजना । पृथु विस्तारे ।

### **शेषवाक्यार्थचन्द्रिका**

उक्तविधया चतुर्विधस्येति । भूतं भूताभिमानी चेत्याद्युक्तविधयेत्यर्थः ॥ वशब्दो बलवाचीति । न तत्र व्युत्पादनापेक्षेति न व्युत्पादनं कृतम् ॥ अयतेरिति । अस्माद्-बाहुलकादौणादिके उणि कृतेऽत उपधाया’ इत्युपधावृद्धौ वायुरिति रूपसिद्धिरिति द्रष्यव्यम् ॥ ज्ञानार्थ-त्वादिति । धातूनामनेकार्थत्वादिति भावः ॥ क्विबिति । क्विप् चेति सूत्रेणेति शेषः । नन्वेवं क्विपो कृदन्त्वात्स्वाद्युत्पत्तावगनीरिति भवितव्यमग्निरिति तु कथमित्यत आह तत्सन्नियोगेनेति । प्रत्यय-सन्नियोगेनेत्यर्थः ॥ उपपदस्य लोप इति । अलोन्त्यपरिभाषयोपपदागशब्दान्त्यस्य लोप इत्यर्थः ॥ धातोश्चेति । धातोरीकारस्येकार इत्यर्थः । यद्यपि प्रत्ययसन्निधानाद्धातोर्ह्रस्ववसिद्धावपि नोपपदान्त्य-लोपसिद्धिर्धातुना व्यवधानेन साक्षात्प्रत्ययसन्नियोगाभावात्तथाऽपि तत्सन्नियोगमात्रेणापि भर्गादिशब्देषु वर्णविकारादेर्दर्शनेन साक्षात् तद्योगस्यानपेक्षितत्वादपेक्षितस्य च यथाकथञ्चित्सन्नियोगस्य प्रकृतेऽपि सत्त्वाद्युक्त एवोपपदान्त्याकारलोप इति द्रष्टव्यम् । ननु च विधायकाभावात्कथमुपपदाकारलोपादीत्यत आह निर्वचनत्वादिति । निरुक्तशास्त्रे निरुच्यमानशब्दानां पृषोदरादित्वादेव साधुत्वाङ्गीकारात् पृषोदरादित्वादेव चात्र वर्णनाशादीति भावः । यद्यपि च पुषोदरादित्वमात्रेणैव वर्णनाशाद्युपपत्तौ प्रत्ययसन्नियोगाश्रयणमनर्थकम् । तथाऽपि प्रकृतिप्रत्ययसन्निधान एव च वर्णविकारादेस्तत्र व्याख्येय-त्वाभिप्रायेण तस्यार्थवत्त्वमिति द्रष्टव्यम् । अगशब्दोपपदान्नयतेर्डिप्रत्यय इत्यस्य प्रकारान्तरत्वादविरोध इति द्रष्टव्यम् ॥ आङ्पूर्वस्येति । क्विबन्तस्येति शेषः । तर्ह्यापेत्येव स्यात्तत्कथमबिति प्रातिपदिक-निष्पत्तिरित्यत आह उपसर्गेति । धातुलोपश्चेति । धात्वन्तलोप इत्यर्थः । अत्राप्युपसर्गस्य साक्षात्प्रत्यय सन्निधानाभावेऽपि प्रत्ययसन्नियोगमात्रस्य सत्वद्ध्रस्वत्वे धात्वन्तलोपे च सत्यबिति प्रातिपदिक-निष्पत्तिरिति भावः ॥ अनुक्तेति । स्त्रीरूपत्वबहुरूपत्वरूपानुक्तसमुच्चयार्थ इत्यर्थः । किं तत्समुच्चय-प्रतिपादनेनेत्यतः स्त्रीलिङ्गत्वबहुवचनोपपत्तिरेव तत्प्रयोजनमिति भावेनोक्तसाध्ये प्रति तयोर्हेतुत्वमुप-पादयति । तेनेति । अवदारणार्थकैवकारविरोध इत्यतो भिन्नक्रमतया तं योजयति एवशब्द इति ॥ पृथु विस्तार इति । यद्यपि प्रथसङ्ख्यान इत्यस्मात्प्रथेः षिवङ्सम्प्रसारणं चेत्युणादिसूत्रेण पृथिवीशब्दो निष्पादित इति तथैव वक्तव्यम् । तथाऽपि प्रथोर्विहितः षिवङ्प्रत्यय उणादयो बहुलमित्युक्त-त्वादन्यस्मादपि भवतीति भावेन पृथु विस्तार इत्यस्मादपि षिवङ्प्रत्यये षित्वात् षिद्गौरादिभ्यश्चेति ङीषि जाते पृथिवीति रूपसिद्धिरिति ज्ञेयम् ॥

### **परिमल**

आकाशाद्वायुरितीति । अनेन वायोः सृष्टिं प्रोवाचेत्यन्वयः । कीदृशस्य वायोरित्यत आह ॥ उक्तविधाया चतुर्विधस्येति । भूतं भूताभिमानी चेत्युक्तविधयेत्यर्थः ॥ अयतेरिति । अयगतावित्यस्य उण्प्रत्यये तस्य ‘अत उपधाया’ इति वृद्धौ रूपमिति भावः ॥ उपपदस्येति । उपपदां तस्याकारस्येत्यर्थः । कैः सूत्रैरेतन्निर्वाह इत्यत आह निर्वचनत्वादिति । व्याकरणन्निर्वचनमपि पृथक्प्रमाणमेवेति तदनुरोधेन प्रकृतिप्रत्ययादिरूह्य इति भावः । उक्तं हि—

‘वर्णागमो वर्णविपर्ययश्च द्वौ चापरौ वर्णविकारनाशौ ।

धातोस्तदर्थातिशयेन योगस्तदुच्यते पञ्चविधं निरुक्तं’ ॥ इति ।

पाते रूपमेतमेदिति । क्विप्रत्यये धातोरन्तलोपे उपसर्गस्य ह्रस्वत्वे च सति अवितिरूपम् । तस्य बहुवचनमाप इति शब्दस्वाभाव्यादिति भावः ॥ प्रथु विस्तार इति । अस्मात् षिवङ्प्रत्यये षित्वान्ङ्ङीप्रत्यये प्रत्यये गुणाभावे च रूपं निर्वचनत्वात्स्त्रीत्वात्स्त्रीलिङ्गं चेति भावः ॥

### **यादुपत्यम्**

उक्तविधयेति । भूतं भूताभिमानी चेत्याद्युक्तविधयेत्यर्थः ॥ अयतेर्गत्यर्थत्वादिति । अयगतावित्यस्मादुण्प्रत्यये उपधावृद्धौ चायुरिति रूपमिति भावः । नन्वगेत्यत्र कथमुपपदाकारलोपः । न च निरुक्तत्वेन पृषोदरादित्वाद्वर्णनाश इति वाच्यम् । प्रकृतिप्रत्ययसन्निधानादेव वर्णनाशादेस्तत्र व्याक्येयत्वात् । प्रकृते च धातुना व्यवधानेन सन्निधानाभावादित्यत आह तत्सन्नियोगेनेति । तथा च साक्षात्प्रत्ययसन्निधानाभावेऽप्युपपदविशिष्टधातोः प्रत्ययविधानात् । प्रत्ययसन्नियोगमात्रेण वर्णनाशो-पपत्तिरिति भाव इत्याहुः । वस्तुतस्तु काशिकायाम् ‘‘अन्येभ्योऽपि दृश्यत’’ इत्यत्र दृशिग्रहणं क्विबन्ते विध्यन्तरोपलक्षणार्थमित्युक्तत्वेनोणादिवृत्तौ क्विब्वाचिप्रच्छीत्यत्र क्विपः पूर्वं निर्देश इष्टसम्पादनार्थ इत्युक्तत्वेन च क्विप्प्रत्ययस्येष्टसम्पादकत्वमभिप्रेत्य तत्सन्नियोगेनेत्युक्तमिति ग्राह्यम् ॥ अत्रालोन्त्य-परिभाषयोपपदान्तस्यैव लोपो द्रष्टव्यः॥ आङ्पूर्वस्येति । क्विप्प्रत्यये सतीति ग्राह्यम् ॥ धातुलोप इति । धात्वन्ताकारलोप इत्यर्थः । तथा चाप् इति प्रातिपदिकनिप्पत्तिरिति भावः ॥ पृथु विस्तार इति । अस्माद्बाहुलिके षिवङ्प्रत्यये तस्य च कित्वाविवक्षया गुण भावे पित्वेन डीषि च सति पृथिवीति रूपमिति भावः ॥

### **श्रीनिवासतीर्थीया**

उक्तविधया चतुर्विधस्येति भूतं भूताभिमानी चेत्युक्तविधया चतुर्विधस्य वायोर्मुख्यामुख्यभेदेन चतुर्विधाकाशात्सृष्टिमाकाशाद्वायुरिति वाक्येन प्रोवाचेति योज्यम् ॥ अगशब्द इत्यादि । तथा चागशब्दे कर्मार्थके उपपदे नी प्रापणे अस्मात् क्विपि तस्य लोपे क्विप्रत्यययोगेनोप-दान्त्यस्य गकारस्थस्य अकारस्य लोपे धातोश्च ह्रस्वतायामग्नि अग्नीति प्रातिपदिकम् ॥ आङ्पूर्व-स्येत्यादि । तथा चाङ्पूर्वात् पा रक्षणेऽस्मादुपसर्गस्य ह्रस्वे अप इति जाते धात्वन्तस्याकारस्य लोपे अप् इति प्रातिपदिकम् । पश्चात्स्वाद्युत्पत्तावाप इति सिद्ध्यति । तदेव दर्शयति तेनेति । अनुक्त-समुच्चयार्थेन चशब्देनेत्यर्थः ॥ पृथु विस्तार इति । पृथ् अस्माद् औणादिके षिवङ्प्रत्यये षः प्रत्यस्येति षकारस्य अन् इत्यस्य च लोप पृथ् इव इति जाते षिद्गौरादिभ्यश्च स्त्रियां ङीष् स्यादिति ङीषि ङकारषकारयोर्लोपे ई इत्येतावन्मात्रे उर्वरिते सति पृथ् इव् ई पृथिवीति रूनम् । न चात्र पृ इत्यत्र ऋकारस्य अकाररूपे गुणे तस्य च रपरत्वे पर्थिवीति स्यादिति वाच्यम् । षिवन्प्रत्ययस्य कित्कार्य-कारिताया विवक्षितत्वात् । कितश्च स्वस्मिन्परतो गुणनिषेधकत्वस्य किङ्ति चेति सूत्रोक्तात्वादत्र गुणाभाव इति उणादिवृत्तौ साधितमनुसन्धेयम् ॥

### **वाक्यार्थरत्नमाला**

बलत्वादय नाच्चैवेत्येतदृग्भाष्यटीकानुसारेणाह । न तत्रेति । बाहुलकादिति । उणादयो बहुलमित्येतद्बाहुलकादित्यर्थः । कृवापाजिमिस्वदिसाध्यशूभ्य उणादिसूत्रेप्युकृवादिभ्य एवोण् विधानेना यतेस्तदप्राप्तेर्बाहुकाश्रयणम् । यद्यपीणश् छन्दसीति सूत्रेणेण उण्विधानेनेण् धातोरुणि ‘‘अचो ञ्णिती’’ति वृद्धौ चायुरिति रूपमित्याश्रयणे बाहुकाश्रयणाभाव-स्तथापि छान्दसोण् पक्षाश्रयणमेव बाहुलक समानम् । वस्तुतस्सोऽपि पक्षो ग्राह्यः । एवं बलवत्वादय नाच्चैवेत्यादि ऋग्भाष्यव्याख्यावसरे सर्वपक्षोपादनस्य स्पष्टत्वादित्यवधेयम् । संपूर्णोपपदलोपभ्रान्ति-वारणायाह । आलोन्त्येति । यद्यपि सूत्रे षष्टीनिर्दिष्टस्यांत्यस्यालो ग्रहणमित्येव सूत्रविषयेयं परिभाषा तथापि समानन्यायतया तत्परिभाषा बहुविषयेति ज्ञापनाय उपपदलोप इत्यादिष्वपि प्रवृत्तिरूपवर्णिता । श्रीसत्यनाथश्रीपादोक्तानुपपत्तिं श्रुत्वा केनचिद् उपपत्तीत्युपपादितम् । तस्य यो अः अकारस्तस्य लोप इति कृतव्याख्यानं तु पारिभाषिकमेव सर्वत्रोपपदत्वमिति प्रतीतिमूलम् । विभाषोपपदेन प्रतीयमान इत्यादिबहुसूत्रेषु उपोच्चरितं पदमुपपदमिति काशिकामञ्जर्यादौ स्पष्टमभिधानात् । अलोत्यपरिभाषाया अन्यत्राप्यनाश्रयणे धातुलोप इत्यादावगतेश्च । तदेतत्सविस्तरमन्तराधिकरणे प्रतिपादयिष्याम इति ज्ञेयम् । सन्नियोगमात्रेणेति । साक्षात्परंपरासाधारणपरत्वमात्रेणेत्यर्थः । भर्गादिशब्देष्विति । नचैतदपि प्रकृततुल्यमिति वाच्यम् । तत्र तथात्वस्याद्भूतीदिशब्ददृष्टान्तेनोपपादनात् प्रत्यय संन्नियोग-मात्रेणगुणादेः परैस्तत्र तत्राङ्गीकृतत्वोक्तेश्चेति भावः । व्याख्येयत्वाभिप्रायेणेति । अत एव संज्ञासु धातुरूपाणि प्रत्ययाश्च ततः परोकार्याद्विद्यादनुबन्धमेतच्छास्त्रत्मणादिष्विति बहलग्रहणार्थकथने उप-लक्षणया वर्णागमविकाराव्याख्याताः । ते च प्रत्यये सन्नियोग एवेति च स्वीकृतमिति भावः । ऋग्भाष्य टीकोक्तपक्षविरोधपरिहारायाह । अगशब्देति । कृदन्तत्वेन स्वाद्युपपत्तिं दर्शयितुं शेषस्यावशकत्वेन तदनुक्तेर्न्यूनतेत्यतः स्वयं शेषं पूरयति । क्विबन्तस्येति शेष इति । अवितीति । आप इति प्रथमायान्तु सर्वनामस्थानपरत्वेनात्पृतृन्तृजिति दीर्घ इति भावः । बहुरूपत्वेति । आपोदारः सिकता वर्षा इति तदशिष्यमित्येतत्सूत्रकाशिकायां तद्धितश्चासर्वेति सूत्रीयकुसमविकासे च अशब्दस्य बहुवचनं स्वाभाविकमित्युक्तत्वेऽपि वस्तुतोभयगतिरूपबहुत्वेनापपत्तिकथनम् । ओषधिशब्देऽप्येतन्यायप्रवृत्ति-दर्शनाभिप्रायेणेति न दोषः । विरोध इति । समुच्चयार्थकचशब्देनेति शेषः । उणादिसूत्रेणेति । षिवच्प्रत्यय इति शेषः । तेनेत्यस्मादित्यस्योपपत्तिः । यद्वेत्यस्माद्धातोः पृथिवीशब्दो निष्पादित इत्युक्ते प्रत्ययस्य पुरस्काराप्रतीतेरनुक्तिः । उणादिसूत्रोदाहरणादेव प्रत्ययविशेष प्रतिभासश्च संभवतीति न दोष इति ज्ञेयम् । इति भावेन ‘‘पृथु विस्तार’’ इतीत्यनन्तरमुक्तत्वादिति शेषः । इत्युत्कत्वादस्मादपीति पाठस्तु स्वरस एव । तत्र धातुमात्रप्रदर्शनप्रयुक्तन्यूनतापरिहाराय विवक्षितमाह । अस्मादपीति । षिवचश्च बाहुलकत्वाद्गुणाभाव इत्याशयः ।

