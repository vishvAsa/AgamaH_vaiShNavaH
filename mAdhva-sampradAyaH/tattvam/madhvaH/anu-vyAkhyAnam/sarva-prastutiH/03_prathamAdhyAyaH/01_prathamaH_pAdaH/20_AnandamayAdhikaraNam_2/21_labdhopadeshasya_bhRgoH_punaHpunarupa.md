+++
title = "२१ लब्धोपदेशस्य भृगोः पुनःपुनरुपसर्पणं भगवद्रूपान्तरसाक्षात्कारार्थम्"

+++


## यतो भूतानि जायन्त इत्याद्यैर्लक्षणैः स्वयम्

**लब्धोपदेशस्य भृगोः पुनःपुनरुपसर्पणं भगवद्रूपान्तरसाक्षात्कारार्थम्**

**यतो भूतानि जायन्त इत्याद्यैर्लक्षणैः स्वयम्**

### **सुधा**

ननु तथाऽपि वरुणोपदिष्टानामन्नादीनां ब्रह्मत्वं नोपपद्यते । तद्विज्ञाय पुनरेव वरुणं पितरमुपससार’ इति लब्धोपदेशस्यापि भृगोः पुनरुपसरणवचनात् । पूर्वोक्तस्यैव ब्रह्मत्वे अधीहि भगवो ब्रह्मेति पुनरुपसरणं व्यर्थं स्यात् । अनेन तु ज्ञायते न पूर्वोपदिष्टं ब्रह्मेति । यथा हि कश्चित्सुवर्णं याचितवते रजतं ददाति सोऽपि गृहीत्वाऽऽलोच्य पुनः(पुनः) सुवर्णं देहीति याचते । तेन पार्श्वस्थो जानाति प्राग्दत्तमन्यदेव किञ्चिन्न सुवर्णमिति । तथेहापीत्याशङ्कां परिहरति यत इति ।

## **अनुव्याख्यानम्**

***यतो भूतानि जायन्त इत्याद्यैर्लक्षणैः स्वयम् ॥***

***लक्षितं गुरुणा पश्चात्तपसैवापरोक्षितम् ।***

***दृष्ट्वैकैकस्वरूपं तु समस्तोक्तानुदर्शनम् ॥***

***इच्छताऽऽज्ञां गुरोः प्राप्य तपसैवापरोक्षितम् ॥***

***अब्रह्मेत्येव वदतां श्रुतहान्यश्रुतग्रहौ ॥***

***साक्षाल्लक्षणतां प्राप्तविति लज्जा तदुक्तिषु ॥***

**सुधा**

अयमर्थः न पुनरुपसरणान्यथाऽनुपपत्त्या पूर्वोपदिष्टस्याब्रह्मत्वं कल्प्यम् । पुनरुपसरण स्यान्यथोपपत्तेः । तथा हि । वरुणो ह्युद्देशलक्षणाभ्यां भृगवे ब्रह्मोपदिश्योवाच । न श्रवणमात्रेण कृती भवान् । श्रवणमात्रस्य ब्रह्मसाक्षात्कारासाधनत्वात् । साक्षात्कारस्यैव मोक्षसाधनत्वात् । अतस्त्वया मनननिदिध्यासनरूपं तपः करणीयमिति । स चैवमुपदिष्टाष्टरूपो युगपत्सर्वस्य साक्षात् कर्तुमशक्यत्वान्मनननिदिध्यासनाभ्यामन्नाख्यं भगवद्रूपं साक्षात्कृत्य गुरुप्रसादलब्धमपूर्वतमं धनं तस्मै निवेदयितुं प्राणाख्यरूपान्तरसाक्षात्काराय मनननिदिध्यासने चिकीर्षुर्गुरोरनुज्ञामादातुं च पुनर्गुरुमुपससार । एवं रूपान्तरेऽपि । तत्रानुजानीहिति वक्तव्ये यदधीहि भगवो ब्रह्मेति वदति तदहङ्कारनिरासार्थमिति । नन्वेवमस्त्वर्थापत्तिरन्यथोपपत्त्युपक्षीणा । तथाऽपि किं पूर्वस्याब्रह्मत्वात् पुनरुपसरणम् उतोक्तरीत्याऽनुज्ञानार्थमिति सन्दिह्यते । सन्देहे चान्नमयादीनां न ब्रह्मत्वावधारणं सम्भवतीति । मैवम् । यतो वा इमानि भूतानि जायन्त इत्यदिलक्षणयोगात्तपसैवापरोक्षितत्व-लिङ्गाच्चोत्तरपक्षावधारणोपपत्तेः । न हि देहादाविदं लक्षणं सम्भवतीति । न च तस्य स्वभाव-सिद्धज्ञानस्य साक्षात्काराय तपोऽपेक्षितम् । किञ्च पूर्वस्याब्रह्मत्वेन पुनरुपसरणे स तपस्तप्त्वाऽन्न-मब्रह्मेति व्यजानात् । नान्नाद्ध्येव खल्वित्यादि ब्रूयात् । एवं ब्रह्मत्वज्ञापकेषु श्रुतेष्वप्यश्रुतमब्रह्मत्वं कल्पयतां श्रुतहानिरश्रुतग्रहापत्तिश्च स्यादित्यलं निर्दलपक्षप्रतिक्षेपेऽस्माकमेव लज्जा जायत इति । अक्षरार्थस्तु स्फुट एव । सूत्राक्षराणामनानुगुण्यं तु भगवता न व्युत्पादितम् । तस्य परेण स्वयमेवाङ्गीकृतत्वात् । यो हि स्वयमेव स्वव्याख्यानस्यास्वारसिकत्वं मन्यते । तं प्रति तद्व्युत्पादनं मृतमारणमिव निराकर्तुरेव लज्जाकरम् । अत एवाह । इति प्रकारेण तदुक्तिषु विषयभूतासु दूषणाभिधानेऽस्माकमेव लज्जेति ।

### **शेषवाक्यार्थचन्द्रिका**

ननु सृष्टिस्थित्यादिकारणमित्यादिना वरुणोक्तान्नादीनामुक्तस्य सृष्ट्यादिकारणत्वस्यैव कथनाद्यतो भूतानीत्याद्युत्तरवाक्यवैयर्थ्यमित्यतः पुनरुपसरणान्यथाऽनुपपत्त्या प्राप्ताब्रह्मत्वशङ्कानिवर्तकतया तस्यार्थवत्त्वमिति भावेन तच्छङ्कानिवर्तकतया तद्योजयितुं तां शङ्कामुत्थापयति नन्विति । ननूक्तार्थापत्तेरनेनादूषणान्नोक्तशङ्कानिरासकत्वमुत्तरवाक्यस्येत्यतो भाष्याभिप्रायमाह अयमर्थ इति । तर्ह्युक्तशङ्कानिरासस्य दृष्ट्वैकैकमित्यादिनाऽन्यथोपपत्तिप्रतिपादनेन सिद्धेर्यतो भूतानीत्यादेरानर्थक्यमित्यतस्तव्द्यावर्त्यशङ्काप्रदर्शनेन तद्योजयितुं तामुत्थापयति नन्वेवमिति । ननु लक्षणलिङ्गयोरन्यत्राप्युपपत्तेर्न ताभ्यामुत्तरपक्षावधारणं सम्भवतीत्यतस्तयोरन्यत्रासम्भवं क्रमेण दर्शयति न हीत्यादिना । भाष्याक्षरार्थकथनपूर्वकत्वात्तदभिप्रायकथनस्य कथं तदकथयित्वैवायमर्थ इत्यभिप्रायकथनमुपपद्यत इत्यतोऽत्र यतो भूतानीत्यादिभाष्याक्षरार्थस्य स्पष्टत्वात्तदकथनेऽपि तात्पर्याभिधामुपपद्यत इत्याशयेनाह अक्षरार्थस्त्विति । पञ्चकोशत्ववादिमते आनन्दमयोऽभ्या-सादित्यादिसूत्राक्षरानानुगुण्यं च दोष इत्याशयेन कुतस्तर्हि पञ्चकोशत्ववादिमतदूषणार्थं प्रवृत्तस्य भाष्यकारस्याक्षरानानुगुण्याव्युत्पादनमित्यतोऽव्युत्पादने प्रतिज्ञापूर्वकं निमित्तमाह सूत्रेति ॥ अङ्गीकृत-त्वादिति । वेदसूत्रयोर्विरोधे गुणे त्वन्याय्यकल्पनेति न्यायेन सूत्राणां कथञ्चिद्योज्यत्वादिति परेणैवोक्तेरिति भावः ।

### **परिमल**

मूलपदैरुक्तशङ्कानिरासस्याप्रतीतेर्व्यनक्ति अयमर्थ त्यादिना ॥ अर्थापत्तिरन्यथो-पपत्त्येति । पुनरुपसरणान्यथानुपपत्तिरनुज्ञास्वीकाररूपान्यथोपपत्त्येत्यर्थः ॥ अक्षरार्थ इति । यत इत्यादिमूलस्येति योज्यम् ॥ स्वयमेवाङ्गीकृतत्वादिति । ‘गुणे त्वन्याय्यकल्पने’त्युक्तत्वादिति भावः । इतिपदं पूर्वं हेत्वर्थकं व्याख्याय प्रकारार्थतयापि व्याख्याति इति प्रकारेणेति ।

### **यादुपत्यं**

तस्य परेण स्वयमेवेति । वेदसूत्रयोर्विरोधे गुणे त्वन्याय्यकल्पनेति सूत्राणां कथञ्चिद्योज्यत्वादिति तेनोक्तत्वादिति भावः ।

### **श्रीनिवासतीर्थीया**

अन्यथोपपत्त्येति । अनुज्ञास्वीकारार्थत्वेनेत्यर्थः । विषयभूतासु निराकरण विषयभूतासु ।

### **वाक्यार्थरत्नमाला**

यतोभूतानीत्याद्युत्तरेति । एतत्प्रतिज्ञायां कथनादित्यन्तं हेतुकथनम् । भाष्याभिप्रायमिति । अयमर्थ इत्येव मूले उक्तावप्यक्षरार्थस्तु स्फुट एवेत्युत्तरत्रोक्तेरयमभिप्रेतोऽर्थ इति मूलेऽभिप्रेतमित्याशयेनाभिप्रायमित्युक्तमिति ज्ञेयम् । वक्ष्यति च भाष्याक्षरार्थस्य स्पष्टत्वादिति । एवं तदभिप्रायकथनेत्युत्तरत्राप्यभिप्रायपदेनार्थपदमभिप्रायार्थमिति सूचितम् ।

