+++
title = "१५ तत्पर्यभेदाद् भेदसूत्राणां न पुनरुक्तता"

+++


## न जीवभेदसूत्राणां शङ्क्याऽत्र पुनरुक्तता

**तत्पर्यभेदाद् भेदसूत्राणां न पुनरुक्तता**

**न जीवभेदसूत्राणां शङ्क्याऽत्र पुनरुक्तता**

### **सुधा**

नन्वथातो ब्रह्मजिज्ञासेत्यत्रैव जीवेशभेदः समर्थितः । तथा जन्मादिसूत्रेणापि । अतो जीवैक्यमित्युक्तत्वात् । अत्रापि पुनस्तत्साधने पुनरुक्तता स्यादित्यत आह न जीवेति ।

## **अनुव्याख्यानम्**

***न जीवभेदसूत्राणां शङ्क्याऽत्र पुनरुक्तता ॥***

***वाक्यान्तरद्योतकत्वात् पृथगित्यत्र पूर्णता ॥***

**सुधा**

अत्र शास्त्रे तत्र तत्र प्रकरणे ह्यैक्यविवक्षायां चोदितायां तत्तद्गतभेदवाक्यद्योतनेन सूत्रेषु भेदसमर्थनं क्रियते । अतस्तात्पर्यभेदान्न पुनरुक्तता शङ्क्या । तथा हि । जिज्ञासावाक्येष्व-भेदशङ्कायां तद्गतब्रह्मशब्देनैव भेदसमर्थनम् । एवमेव ‘भेदव्यपदेशाच्चान्यः’इत्यादावपि पुनरुक्तता-दोषः परिहरणीयः । नन्वेवं सत्यभेदः स्वरूपेण कुत्रापि न निराकृतः स्यादित्यत आह पृथगिति ।

पूर्णता प्रधानता । भेदसाधनस्य स्वातन्त्र्येण विचारितत्वात् । यद्यपि प्रकरणविशेषविषयतयाऽ भेदे निराकृतेऽपि स्वरूपनिराकरणमर्थात्सिद्ध्यति । तथाऽपि वस्तुस्थितिकथनमेतदित्यदोषः । अथवा पुनरुक्तिपरिहारस्यैवञ्जातत्वा‘दत एव चोपमे’त्यादिसूत्राण्यापातप्रतीतभाष्यदिशा भेदपराणीव प्रतिभान्ति । तन्निरासार्थमिदमुक्तम् । ‘पृथगुपदेशादि’त्यत्रैव भेदसमर्थनस्य पूर्णता पर्यवसानमिति । यद्यप्येतत्करिष्यमाणव्याख्यानादेव ज्ञास्यते । तथाऽपि स्पष्टार्थमुक्तमित्यदोषः ।

### **शेषवाक्यार्थचन्द्रिका**

समर्थित इति । तद्विजिज्ञासस्व तद् ब्रह्मेति ब्रह्मशब्देन गुणपूर्ण-त्वोक्तेर्नानुभवसिद्धाल्पगुणजीवाभेद इति न्यायविवरणे उक्तत्वादिति भावः । भेदव्यपदेशाच्चान्य इत्यादावित्यादिपदेन विशेषणभेदव्यपदेशाभ्यां, शारीरश्चोभयोऽपि भेदेनैनमधीयते इत्यादेर्ग्रहणम् ॥ स्वरूपेणेति । प्रादान्येनेत्यर्थः । प्रकरणविशेषविषयतयैव तत्र तत्र निराकृतत्वादिति भावः । नन्वत एव चोपमेत्यादिसूत्रेषु भाष्यदिशा भेदपरत्वप्रतीतिरेव न भवितुमर्हति । भेदस्याथातो ब्रह्मजिज्ञासेत्यदिनैव समर्थितत्वेनात एव चोपमेत्यादावपि तत्समर्थने पौनरुक्त्यप्रसङ्गात् । तत्कथं तन्निरासोऽस्य प्रयोजनं स्यादित्यत उक्तम् पुनरुक्तिपरिहारस्यैवञ्जातत्वादिति ॥ तत्र तत्र प्रकरणे ऐक्यविवक्षायां चोदितायां तत्प्रकरणगतवाक्यान्तरद्योतनेन सूत्रेषु भेदसमर्थनेन तात्पर्यभेदान्न पुनरुक्तिरिति भेदपरत्वप्रतीतिर-वर्जनीयैवेति भावः । अत एवचोपमेत्यादिपदेनाम्बुवदग्रहणादित्यादेर्ग्रहणम् । चशब्देन भेदं दर्शयती-त्युक्तत्वाद्भाष्यादत एवेत्यादीनां भेदपरत्वप्रतिभास इति ज्ञेयम् । टीकोक्तरीत्योदाहृतभाष्यस्यार्थान्तर-परत्वप्रतिभासजनकत्वेऽपि तद्रीत्यननुसरणे उदाहृतभाष्यांशस्य भेदप्रतीतिजनकत्वेमेवेत्याशयेनापात- प्रतीतभाष्यदिशेत्युक्तम् ॥ एतदिति । अत एवेत्यादिसूत्राणं भेदसमर्थनपरत्वमित्येतदित्यर्थः ॥ करिष्य-माणेति । ‘न च चित्वादभिन्नत्वं जीवस्येशवदाप्यत’ इत्यादिना करिष्यमाणादत एवेत्यादिसूत्र-व्याख्यानादेवेत्यर्थः ।

### **परिमल**

इत्युक्तत्वादति । ‘‘अतो जीवैक्यमपि स निराचक्रे जगद्गुरु’’रिति जन्मादिसूत्रे उक्तत्वादित्यर्थः ॥ स्वरूपेणेति । अभेदात्वेनेत्यर्थः । तथाचाभेदः प्रकरणविशेषविषयो नेत्येव निराकरणं कृतम् अभेदो नेति कुत्रापि न निराकरणं कृतं स्यादिति भावः ।

### **यादुपत्यं**

स्वरूपेणेति । अभेदत्वेनेत्यर्थः । तता चाभेदप्रकरणविशेषविषयो नेत्येव निराकृतम् । अभेदो नेति निराकरणं कुत्रापि न कृतं स्यादिति भावः ॥ आपातप्रतीतभाष्येति । आपातप्रतीता या भाष्यादिकरीतिस्तयेत्यर्थः । तथा हि । भाष्ये अत एव चोपमेत्यत्र चशब्देन भेदं दर्शयतीत्युक्तत्वात् साक्षादेव भेदपरत्वम् । अम्बुवदग्रहणादित्यत्र भगवद्भक्त्या तत्सादृश्यं सम्यगभिव्यज्यत इत्युक्तत्वात् । वृद्धिहासभाक्त्वामित्यत्र एवं भक्त्यादिविशेषाङ्गीकारादेवेश्वरस्य ब्रह्मादीनान्यान्प्रति वचनाद्भेदक-धर्मोक्त्या भेदपरत्वमापाततः प्रतीयते । वस्तुतस्त्वेषां सूत्राणां तत्त्वप्रकाशिकोक्तरीत्याऽर्थान्तर एव तात्पर्यमिति ॥

### **श्रीनिवासतीर्थीया**

स्वरूपेणेति । अभेदो नास्तीति कण्ठरवेणेत्यर्थः ॥ भेदसाधनस्येति । पृथगित्यत्र सूत्रकृता प्राधान्येन भेदसाधनं कृतम् । साधनं च स्वपक्षसाधनपरपक्षोपालम्भः । तथा चाभेदः स्वरूपतो निराकृत एवेत्याशयः ॥ प्रकरणविशेषेति । तत्तत्प्रकरणविशेषबलेन तैस्तैरिन्द्रादि-भिरभेदोऽस्त्वित्याशङ्किते तत्तत्प्रकरणे इन्द्रादिभिरभोदो न विवक्षितो भेदकधर्मकथनबलादित्येवं निषेधे सामान्यतोऽभेदस्वरूपनिराकरणं सिध्यत्येव । नीलादियावद्धटविशेषनिषेधे घटसामान्याभाव-सिद्धिवदिति यद्यपि, तथाऽपि पृथगिति सूत्रे सामान्यतोऽभेदमेव पूर्वपक्षयित्वा यद्भेद एव सिद्धान्तः क्रियते तद्वस्तुस्थितिज्ञापनायेति मन्तव्यम् । एवं वाक्यान्तरद्योतकत्वादित्युक्तरीत्येत्यर्थः ॥ तन्निरासार्थ-मिति । उत्तरत्र शास्त्रसमाप्तिपर्यन्तं भेद एव तत्र तत्र समर्थ्यत इत्येतन्निरासायेदमुदितमित्यर्थः॥ पर्यवसानमिति । तथा च तत्र भेदो न समर्थ्यत इति भावः ॥ एतदिति । ‘अत एवे’त्यादौ भेदो न समर्थ्यत इत्येतदित्यर्थः । ज्ञानस्यत इति । तथाच ‘पृथगित्यत्र पूर्णते’ति न वाच्यमिति भावः ॥

### **वाक्यार्थरत्नमाला**

इत्यादाविति । आदिपदेन वृद्धिर्हासभाक्तमित्यादेर्ग्रहणम् । इत्युक्त-त्वादिति । इत्यादेरुक्तत्वादित्यर्थः । आदिपदेन भवावद्भक्तया तत्सादृश्यं सम्यगभिव्यज्यत इत्यादे-रम्बुवदित्यादि सूत्रीयस्य ग्रहणम् । टीकोक्तेति । तत्वप्रकाशिकोक्तरीत्येत्यर्थः । न च चित्वाद-भिन्नत्वमिति ॥

