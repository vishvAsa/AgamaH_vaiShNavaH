+++
title = "२२ मोक्षे उपदिष्टो भेदः न मिथ्या"

+++


## समीपे सह भोगस्य मुक्तित्वेनोक्तितोऽसकृत्

**मोक्षे उपदिष्टो भेदः न मिथ्या**

**समीपे सह भोगस्य मुक्तित्वेनोक्तितोऽसकृत्**

### **सुधा**

यच्च भेदव्यपदेशाच्चेति सूत्रं व्याख्यायोक्तं परेण मिथ्याभूतं जीवात्मपरमात्मभेद-माश्रित्य भेदव्यपदेशाच्चेत्युक्तमिति तदनुपपन्नमिति भावेनाह समीप इति ।

## **अनुव्याख्यानम्**

***समीपे सह भोगस्य मुक्तित्वेनोक्तितोऽसकृत् ॥***

***भेदो जीवेशयोर्मिथ्येत्येव मिथ्या स्वयं भवेत् ॥***

‘एतमानन्दमयमात्मनमुपसङ्क्रम्ये’त्यादौ परमेश्वरस्य समीपे । ‘सोऽश्नुत’त्यादौ तेन सह । न हि सामीप्यं साहित्यं च भेदेन विनोपपद्यते । न च मोक्षोऽपि शिष्यमाणं मिथ्या भवितुं युक्तम् । आत्म स्वरूपस्यापि मिथ्यात्वप्रसङ्गात् । अथवा भेदव्यपदेशादित्युक्ते मिथ्याभेदोऽयं किं न स्यादित्याकाङ्क्षा निरासार्थत्वेनास्मिन्नस्य च तद्योगं शास्तीति सूत्रं प्रकारान्तरेण व्याख्याति ।

### **शेषवाक्यार्थचन्द्रिका**

किमुक्तमित्यत ईदृशं च विज्ञानात्मपरमात्मभेदमाश्रित्य भेदव्यपदेशा-च्चेत्युक्तमिति परभाष्यमर्थतोऽनुवदति ॥ मिथ्याभूतमिति । समीपे सहभोगस्य कुत्राप्यनभिधानाद-सिद्धिरित्यतो नात्र समीपे सहभोगाभिधानमेकं भेदापवादकत्वेन विवक्षितं किन्तु समीपे भोगाभिधानं सह भोगाभिधानं चेति द्वयमेव । तच्च नासिद्धमिति भावेनाभिधानद्वयं क्रमेण दर्शयति एतमित्यादिना । समीपे भोगस्य सहभोगस्य च मुक्तित्वेनोक्त्याऽस्तु सामीप्यसाहित्ययोर्मोक्षे प्राप्तिस्तथाऽपि मोक्षे कथं भेदप्राप्तिरित्यतस्तयोर्भेदाविनाभूतत्वादिति भावेन तमुपपादयति न हीति । अस्तु मोक्षे भेदप्राप्ति-स्तथाऽपि कुतस्तस्य पारमार्थ्यं येन भेदमिथ्यात्वमिथ्यात्वसिद्धिरित्यत आह न चेति ॥ प्रकारान्त-रेणेति । ‘योगमन्नमयाद्यैर्यदि’त्यादिप्राचीनव्याख्यानापेक्षया प्रकारान्तरेणेत्यर्थः । व्याख्यातीत्यतःपरं समीप इतीति शेषो द्रष्टव्यः ।

### **यादुपत्यम्**

मिथ्याभूतं जीवात्मपरमात्मभेदमिति तद्ग्रन्थार्थानुवादो न वाक्यानुवाद इति द्रष्टव्यम् ॥

### **श्रीनिवासतीर्थीया**

प्रकारान्तरेणेति । ‘योगमन्नमयाद्यैर्यत्फलत्वेनास्य शंसति’ति पूर्वमस्य सूत्रस्य व्याख्यातत्वात्प्रकारान्तरेणेत्युक्तम् । तथा चास्मिन्स्थानद्वयेऽस्य जीवस्य तद्योगं तेन परब्रह्मणा योगं तत्सामीप्यमिति यावत् । तेन योगं साहित्यं न श्रुतिः शास्ति । तथा तत्समीपे तेन सह भोगं च मुक्तित्वेन शास्तीति व्याख्यानं द्रष्टव्यम् ।

