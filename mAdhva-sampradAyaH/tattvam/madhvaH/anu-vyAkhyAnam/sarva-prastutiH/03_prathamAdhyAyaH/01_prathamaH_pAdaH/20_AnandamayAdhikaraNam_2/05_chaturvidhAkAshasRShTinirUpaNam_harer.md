+++
title = "०५ चतुर्विधाकाशसृष्टिनिरूपणम्, हरेराकाशशब्दमुख्यवाच्यत्वम्"

+++


## ब्रह्मशब्दोदिते तस्मिन्नात्मशब्दं प्रयुज्य च

**चतुर्विधाकाशसृष्टिनिरूपणम्, हरेराकाशशब्दमुख्यवाच्यत्वम्**

**ब्रह्मशब्दोदिते तस्मिन्नात्मशब्दं प्रयुज्य च**

### **सुधा**

नन्वितरपरिग्रह इवेश्वरपरिग्रहेऽप्यनुपपत्तिः समाना । तथा हि । ओषधीभ्योऽन्न-मन्नात्पुरुष इत्योषधिकार्यान्नविकारं शरीरं पुरुषपदेनोक्त्वा स वा एष पुरुष इति तं परामृश्यान्न-रसमय इत्युच्यते । तस्येश्वरत्वेऽनुपपत्तिरेव । तत्प्रवाहपतिताश्च प्राणमयादय इत्याशङ्कां परिहर्तुं पीठीकामारचयति ब्रह्मशब्दोदित इति ।

## **अनुव्याख्यानम्**

***ब्रह्मशब्दोदिते तस्मिन्नात्मशब्दं प्रयुज्य च ॥***

***तस्मादाकाशसृष्टिं च प्रोवाचात्र चतुर्विधाम् ॥***

**सुधा**

ब्रह्मविदाप्नोति परं सत्यं ज्ञानमनन्तं ब्रह्मेति ब्रह्मशब्दोदिते तस्मिन्विष्णौ तस्माद्वा एतस्मादात्मन इत्यात्मशब्दं (च) प्रयुज्येति योज्यम् । तस्मादेतस्मादित्यनुसन्धानात् । आकाशसृष्टिं च प्रोवाचाकाशः सम्भूत इत्यनेन । अत्रानुवाके । आत्मशब्दं प्रयुज्य सृष्टिं च प्रोवाचेत्यनेनात्म-त्वमपि विधेयमिति सूचयति । चतुर्विधाकाशसम्बन्धित्वात्सृष्टेश्चतुर्विधत्वम् । न स्वतः । त्रैविध्यस्य वक्ष्यमाणत्वात् । तथा च चतुर्विदाकाशसृष्टिं च प्रोवाचेत्यर्थः । आकाशचातुर्विध्यं कथमित्यत आह भूतमिति ।

**अनुव्याख्यानम्**

***भूतं भूतभिमानी च तद्देहोऽन्तर्नियामकः ॥***

***हरिश्चाकाशशब्दोक्तो मुख्यतो हरिरेव च ॥***

***आ समन्तात्काशते यदाकाशो मुख्यतोर् हरिः ॥***

**सुधा**

भूतमाकाशशब्दोक्तमित्यादिसम्बन्धः । अन्तर्नियामक एषां त्रयाणाम् । तत्रापि न समानकक्ष्यतया चतुर्णामाकाशशब्दार्थत्वमित्याह मुख्यत इति । चशब्दस्तुशब्दा(र्थः)र्थे । तत्कथ-मित्यत आह आसमन्तादिति । आ इत्यनुवादेन समन्तात्काशनं ह्याकाशशब्दार्थः । ततश्च यद्य-स्माद्धरिरेव मुख्यतः समन्तात्काशते तस्मात्स एव मुख्यत आकाश इति योज्यम् ।

### **शेषवाक्यार्थचन्द्रिका**

अनुपपत्तिरेवेति । स वा एष इति परामर्शानुपपत्तेरित्यर्थः ॥ परिहर्तुमिति ।

‘एवं देहादिपर्यन्तमागतं हरिमेव तु ।

परामृशति तस्यैव पञ्चरूपत्ववित्तिये ।

त्यक्त्वा भूतादिकं सर्वं स वा एष’ ॥ इति श्रुतिः ।

इत्यादिनेति शेषः ॥ आत्मशब्दं च प्रयुज्येति । अनेनात्मशब्दं प्रयुज्य चेति च शब्दो भिन्नक्रम इत्युक्तं भवति ॥ आत्मत्वमपि विधेयमिति सूचयतीति । श्रुतौ तस्माद्वा एतस्मादित्यतःपूर्वं ब्रह्मणा विपश्चितेत्यनन्तरं स आत्मा चेति शेषं सम्पूर्यात्मत्वमपि विधेयमित्यर्थः । अन्यथा पूर्वत्रात्मत्वानु-क्त्याऽऽत्मत्वेनात्रतु तस्यात्मशब्देनानुवादानुपपत्तेरिति भावः । चतुर्विधां सृष्टिमिति सृष्टेश्चातुर्विध्य-परमिति भ्रान्तिं निवारयति चतुर्विदेति । नन्वनुपपत्तेरभावेन चातुर्विध्यस्यैव सम्भवात्कुते । न स्वत इत्यत आह त्रैविद्यस्येति । प्रादुर्भावाभिमानस्वरूपोत्पत्तिभेदेन त्रैविध्यस्य ‘क्रियाप्रवर्तकत्वेन प्रादुर्भावो हरेर्जनिरि’त्यादिना वक्ष्यमाणत्वादित्यर्थः ॥ कथमिति । भूताकाशस्यैवाकाशतया प्रसिद्धत्वादिति भावः ॥ आकाशशब्दोक्तमित्यादिः सम्बन्ध इति । अनेनाकाशशब्दोक्त इत्येतद्योग्यतया लिङ्गविपरिणामेन सम्बद्ध्यत इत्युक्तं भवति । देहस्य सन्निहितत्वात्तन्नियामकत्वमात्रप्रतीतिं निवारयति एषां त्रयाणामिति ॥ प्रादुर्भावाभिमानस्वरूपोत्पत्तिभेदेन त्रैविध्यस्य ‘क्रियापवर्तकत्वेन प्रादुर्भावो हरेर्जनिरि’त्यादिना वक्ष्यमाणत्वादित्यर्थः ॥ कथमिति । भूताकाशस्यैवाकाशतया प्रसिद्धत्वादिति भावः ॥ आकाश-शब्दोक्तमित्यादिः सम्बन्ध इति । अनेनाकाशशब्दोक्त इत्येतद्योग्यतया लिङ्गविपरिणामेन सम्बद्ध्यत इत्युक्तं भवति । देहस्य सन्निहितत्वात्तन्नियामकत्वमात्रप्रतीति निवारयति एषां त्रयाणामिति ॥ कथमिति । भूते रूढत्वेन तत्रैव मुख्यत्वस्योचितत्वादिति भावः ॥ आ इत्यनुवादेनेति । अतो न वैय्यर्थ्यमिति भावः ॥ उक्तशङ्कापरिहारायैवशब्दाध्याहारेण वाक्यं योजयति ततश्चेति ।

### **परिमल**

ब्रह्मशब्दोक्त एवात्मशब्दप्रयोग इत्यत्रज्ञापकमाह तस्मादेतस्मादित्यनुसन्धानादिति । अत्रेत्यनुवादेनानुवाक इति व्याख्या विधेयमिति । यत्सत्यंज्ञानादिवाक्योक्तं स आत्मेति विधेयमित्यर्थः । तथाचाप्रस्तुतस्य कथमात्मशब्देनानुवाद इति शङ्कानवकाश इति भावः ॥ चतुर्विधाकाशेति । भूत-भूताभिमानितद्देहतदन्तर्नियामकरूपचतुर्विधाकाशेत्यर्थः ॥ त्रैविध्यस्येति । ‘प्रादुर्भावो हरेर्जनिरि’-त्यादिना सृष्टेः प्रादुर्भावाभिमानस्वरूपत्रैविध्यस्य वक्ष्यमाणत्वादित्यर्थः ॥

### **यादुपत्यं**

विधेयमितीति । तेनात्मत्वेनाप्रस्तुतस्य कथमात्मशब्देनानुवाद इति शङ्काऽ-नवकाशस् त्रैविध्यस्येति । ‘प्रादुर्भावो हरेर्जनिरि’त्यादिना सृष्टेः प्रादुर्भावाभिमानस्वरूपलाभरूप-त्रैविध्यस्य वक्ष्यमाणत्वादित्यर्थः ।

### **श्रीनिवासतीर्थीया**

तस्यान्नरसमयत्वस्य । ईश्वरत्वे अन्नमयस्येश्वरत्वे ॥ अनुपपत्तिरेवेति । तद्धि पार्थिवशरीराणामन्नोपजीविनामेव युक्तं न हरेरित्यर्थः । तत्प्रवाहो विकारप्रवाहः । अतो न विष्णुत्वं तेषामिति शेषः । पीठं भूमिकामारचयति कर्तव्यविचारोपयोगिनमर्थं दर्शयतीत्यर्थः । कुत इत्थं योज्यमित्यत आह तस्मादेतस्मादित्यनुसन्धानादिति । तच्छब्दस्य पूर्वं दूरप्रकृतपरामर्शकत्वेनैत-च्छब्दस्य चाव्यवहितपूर्वप्रकृतपरामर्शकत्वेन तस्मादेतस्मादात्मन इत्यनुवादबलेन सः ब्रह्मशब्दोदितो विष्णुरात्मेत्यात्मत्वं विधेयमिति सूचयितुमात्मशब्दं प्रयुज्येत्युक्तमिति भावः । तथा च तस्माद्ब्रह्म-विदाप्नोति परमित्यत्र परप्राप्तिकामेन ज्ञातव्यतयोक्तत्वात् । एतस्मात्सत्यज्ञानानन्तत्वेन लक्षितात् । तथा सति आत्मेति ब्रह्मशब्दोक्तस्यात्मत्वविधायकवाक्ये आत्मशब्देन प्रकृताच्च‘आत्मन आकशः सम्भूत’ इति श्रुत्यर्थो द्रष्टव्यः ।

### **वाक्यार्थरत्नमाला**

शेषं सपूर्येति । तेन पूरितेन शेषेणात्मत्वमपि विधेयमित्यर्थः । लिङ्गविपरिणामेनेति । भूतांशे न पुंसकत्वेन विपरिणामेनेत्यर्थः ।

