+++
title = "२३ दिचतुर्णां कोशत्ववादिनां भास्करादीनां निरासः"

+++


## एतेन मयटश्चैव द्वैविध्येनार्थकल्पनात्

**दिचतुर्णां कोशत्ववादिनां भास्करादीनां निरासः**

**एतेन मयटश्चैव द्वैविध्येनार्थकल्पनात्**

### **सुधा**

एवं पञ्चकोशवादिनां मायावादिनां व्याख्यां निराकृत्य ये तु भास्करादयो यथाश्रुत-सूत्रानुसारिणोऽन्नमयादयश्चत्वारः कोशा आनन्दमयस्त्वेक एव परमात्मेति व्याचक्षते । तन्मतमति देशेन निराकरोति एतेनेति ।

## **अनुव्याख्यानम्**

***एतेन मयटश्चैव द्वैविध्येनार्थकल्पनात् ॥***

***तदन्येषां मतमपि सत्संसत्सु न भासते ॥***

**सुधा**

एतेनैवान्नमयादीनां पञ्चानामपि ब्रह्मत्वोपपादनेन तदन्येषां पञ्चकोशत्ववादिभ्योऽ-न्येषां चतुष्कोशवादिनाम् । सत्संसत्सु विद्वत्सभासु । अधिकं चात्र दोषमाह मयटो द्वैविध्येनार्थ-कल्पनाच्चेति । अन्नमयादिषु विकारार्थत्वमानन्दमये प्राचुर्यार्थत्वमिति यदत्र नियामकमुक्तं तत्प्रागेव निराकृतमिति । ननु प्राणमय एव विकारप्रक्रमो भग्नः । (तत्र तर्हि) प्रत्ययस्य स्वार्थिकत्वकल्पना-दधिको दोषः स्यादिति ।

### **शेषवाक्यार्थचन्द्रिका**

अतिदेशेनेति । सूत्राक्षरानानुगुण्यस्य परेण स्वपक्षे परिहारेण शङ्कायामाधिक्यादतिदेशोऽत एव यथाश्रुतसूत्रानुसारिण इत्युक्तमिति ध्येयम् । मयटो द्वैविध्येनार्थ-कल्पनायाः प्रागनुक्ताया एव चतुष्कोशत्ववादिमतनिरासकत्वेनोक्त्या परिहारसाम्याभावात्कथ-मतिदेशः। अन्यथाऽतिप्रसङ्गादित्यतः परिहारसाम्यसिद्धये तत्परित्यागेनैतेनेत्यस्यार्थं वदन्वाक्यं योजयति एतेनैवेति । तर्हि च मयटो द्वैविध्येनार्थकल्पनादिति भाष्यखण्डो व्यर्थ इत्यतोऽत्र पक्षेऽधिकदोष प्रतिपादार्थत्वान्न तद्वैय्यर्थ्यमिति भावेन तथैवावतारयति अधिकं चेति ॥ कल्पनाच्चेति । अनेन चशब्दो भिन्नक्रम इत्युक्तं भवति । मयटोऽर्थद्वैविध्यकल्पनामेवोपपादयति अन्नमयादिष्वित्यादि । तथा च प्रायपाठबाध इति भावः । नन्वन्नमयाद्युपदेशानन्तरमन्योऽन्तर आत्मेत्यन्तरस्य श्रवणादानन्दमयोप-देशानन्तरं च तदश्रवणादानन्दमय एव ब्रह्म न त्वन्नमयादय इत्यर्थद्वैविध्यमवश्यं कल्पनीयमित्य-तस्तत्रापि ‘सत्यं ज्ञानमनन्तं ब्रह्मेति’ प्रकृतस्य ब्रह्मणो ‘ब्रह्म पुच्छं प्रतिष्ठे’त्यानन्दमयाश्रयतयोक्त-त्वान्नानन्दमयेऽप्यन्तरस्यान्यस्याश्रवणमिति पञ्चकोशत्ववादिमतोपन्यासावसर एव समर्थितत्वान्नार्थ-द्वयकल्पना युक्तेत्याह यदत्रेति । यद्वा । ननूत्तरानुवाकेऽन्नप्राणमनोविज्ञानानन्तरं तद्विज्ञाय पुनरेव वरुणं पितरमुपससारेति पुनरुपसत्तिश्रवणादानन्दज्ञानानन्तरं च तदश्रवणादन्नादीनामब्रह्मत्वस्यानन्दस्य ब्रह्मतायाश्च सिध्द्याऽन्नप्राणमनोविज्ञानानन्तरं श्रुतेनानन्देनान्नयमप्राणमयमनोमयविज्ञानयमानन्तरं श्रुतस्यानन्दमयस्य स्थानप्रमाणेनाभेदादानन्दमयस्यैव ब्रह्मत्वं न त्वन्नमयादीनामिति तावदावश्यम् । ततश्च मयटोऽर्थद्वैविध्यमकामेनापि कल्पनीयमेवेति कथं प्रायपाठबाधो दोष इत्यतो ‘दृष्ट्वैकैकं स्वरूपं त्वि’त्यादिनाऽन्नादीनां ब्रह्मत्वेऽपि पुनरुपसरणस्य समाहितत्वेन पुनरुपसरणभावाभावाभ्यामन्नादीना-मानन्दस्य चाब्रह्मत्वब्रह्मत्वव्यवस्थाऽसिध्द्या न तत्स्थानप्रमाणेनान्नमयादीनामानन्दमयस्य चाब्रह्मत्व-ब्रह्मत्वव्यवस्थासिद्धिरिति नानेनापि प्रकारेण मयटोऽर्थद्वयकल्पनासिद्धिरित्याह यदत्रेति । ततश्चानन्दमय एव मयटः प्राचुर्यार्थत्वे प्रायपाठविरोधो दुष्परिहर इति भावः ।

ननु चतुर्ष्वपि पर्यायेषु मयटो विकारार्थत्वमङ्गीकृत्यानन्दमयाख्ये पञ्चमपर्याये मयटः प्राचुर्यार्थता-मङ्गीकुर्वाणं प्रति प्रायपाठबाधप्रसक्तावप्यन्नमयादिचतुष्कोशवादिना भास्करेणान्नमये मयटो विकारार्थ-त्वाङ्गीकारेऽपि प्राणमयमनोमययोर्मयटः स्वार्थिकत्वाङ्गीकारेण विकारप्रक्रमस्य प्राणमयमारभ्यैव भग्न-त्वान्नानन्दमये मयटः प्राचुर्यार्थतायां प्रायपाठबाध इत्याशङ्कते नन्विति । अन्नमयशब्दार्थत्वेनाभिमतस्य देहस्यान्नविकारत्ववत्प्राणमयमनोमयशब्दाभिधेयप्राणमनोरूपकोशयोः प्राणादिविकारत्वाभावान्न तत्र मयटो विकारार्थतेत्यर्थः । एतावता विकारप्रक्रमस्य प्रागेव भग्नत्वेनानन्दमय एवाभङ्गादानन्दमये मयटः प्राचुर्यार्थताया विकारार्थकमयट्प्रायपाठबाधस्यादोषत्वप्राप्तावपि न विकारार्थकमयट्प्रायपाठबाधस्य सर्वथा चतुष्कोशत्ववादिमतेऽदोषत्वसिद्धिः । नाप्यानन्दमये मयटः प्राचुर्यार्थताया निर्दोषत्वसिद्धिः । आनन्दमये विकारप्रक्रमभङ्गेन तत्र प्राचुर्यार्थत्वपक्षे विकारार्थकमयट्प्रायपाठबाधवत्प्राणमये विकारप्रक्रम भङ्गेन तत्रैव मयटः स्वार्थिक्तायां विकारार्थकमयट्प्रायपाठबाधस्यावर्जनीयत्वात् । तथा च विकारार्थक-मयट्प्रायपाठबाधपरिजिहीर्षया स्वीकृतस्य प्राणमये स्वार्थिकत्वस्योक्तविधया प्रायपाठबाधद्वयापाद-कत्वेनायुक्ततया पञ्चकोशत्ववादिरीत्याऽमुख्यार्थत्वप्रसङ्गं सोढ्वा प्राणाद्युपाध्यवच्छिन्नस्यात्मनः प्राणादिविकारत्वे प्राणमयादावपि मयटो विकारार्थत्वमेव वक्तव्यमिति प्रागवच्छिन्नस्य विकार-प्रक्रमस्यानन्दमय एव भङ्गे वाच्ये तत्र मयटः प्राचुर्यार्थतायां विकारार्थकमयट्प्रायपाठबाधो दुष्परिहर एवेत्याशयेन परिहरति । तत्र तर्हीति । यद्वा । एवं तर्हि प्राणमये मयटः स्वार्थिकत्वाद्वैय्यर्थ्यमेव दोष इत्याशयेनाह तत्र तर्हीति । अधिको दोषो वैय्यर्थ्यरूपः । अत एव चन्द्रिकायां वैय्यर्थ्यमित्येवोक्तम् । यद्यपीह टीकायां तथैव वक्तुमुचितं तथाऽपि विकारार्थकमयट्प्रायपाठपरिजिहीर्षया स्वीकृतं प्राण ये स्वार्थिकत्वं प्रायपाठबाधादत्युल्बणस्य वैय्यर्थ्यस्यापादकमेवेति प्रायपाठबाधपरिहारेऽपि न नः क्षतिरिति ज्ञापयितुमधिको दोष इत्येवोक्तम् । अथवा । एवं तर्ह्यन्नमये विकारार्थत्वं प्राणमयादौ स्वार्थिकत्व-मानन्दमये प्राचुर्यार्थत्वमिति वैरूप्यप्रसङ्ग इत्याशयेनाह तत्र तर्हीति । अस्मिंश्च पक्षे प्रायपाठबाधोक्त्या प्राप्तस्य वैरूप्यस्य न स्वार्थिकत्वोक्त्या परिहारः किन्तु वैरूप्येऽतिशयसमर्पणेन स्थिरीकरण-मेवेत्यनर्थकमेव स्वार्थिकत्ववचनमिति ज्ञापयितुमधिको दोष इत्युक्तमिति ध्येयम् ।

### **परिमल**

यदत्र नियामकमुक्तमिति । सर्वान्तरत्वादिरूपं यन्नियामकमुक्तं तत् ततोऽपि ब्रह्मपुच्छमिति पुच्छब्रह्मणः श्रवणादित्यादिना निराकृतमित्यर्थः ।

### **यादुपत्यम्**

आनन्दमये प्राचुर्यार्थत्वमिति । तथा च प्रायपाठविरोध इति भावः ॥ यदत्र-नियामकमिति । मान्त्रवर्णिकब्रह्माधिकारः । अन्नमयादिष्वान्तरस्यान्यस्य श्रवणेऽप्यानन्दमये तदभाव इत्यादिकमित्यर्थः ॥ प्रागेवेति । पञ्चकोशत्ववादिव्याख्यानानुवादसमय एवेत्यर्थः । ननु न प्राय-पाठोऽस्ति । येन तद्विरोध इत्याशङ्कते ननु प्राणमय एवेति । इदमुपलक्षणम् । मनोमय इत्यपि ग्राह्यम् । चतुर्भिरन्नमयादिपदैर्देहमनोप्राणबुद्धिरूपाश्चत्वारः कोशा अभिधीयन्त इति मयाऽङ्गीक्रियते । एवं च देहस्यान्नविकारित्वेऽपि न प्राणमनसो प्राणमनोविकारित्वं सम्भवति । आत्माश्रयत्वप्रसङ्गादिति भावः। अधिकदोष इति । मयटामर्थत्रयकल्पनादिति भावः । इदमुपलक्षणम् । विज्ञानमयेऽपि स्वार्थिकत्व-कल्पनाप्रसङ्गः । न च विज्ञानमये मयट्सम्बन्धार्थो वैय्यर्थ्यादप्यमुख्यार्थस्य ज्यायस्त्वादिति वाच्यम् । अन्नमये विकारार्थः, प्राणमयमनोमययोः स्वार्थिको, विज्ञानमये सम्बन्धार्थ, आनन्दमये प्राचुर्यार्थ इति वैरूप्यप्रसङ्गात् । न च प्राणमयादावपि सम्बन्धार्थता । प्राणादेः प्राणादिसम्बन्धाभावात् । प्राण-शब्दस्याप्रसिद्धार्थत्वे तु वरं परमात्मपरत्वमित्यपि द्रष्टव्यम् ।

### **श्रीनिवासतीर्थीया**

द्वैविध्येनेति । तथाच नियामकाभावादन्नमयादाविवानन्दमयेऽपि विकारत्वमेव स्वीकर्तव्यम् । अन्यथा प्रायपाठविरोधः स्यादिति भावः । नन्वन्नमयादिष्वन्तरस्यान्यस्य श्रवणेन तत्रत्यमयटां विकारार्थत्वमानन्दमये तदश्रवणात्तत्र प्राचुर्यार्थत्वमिति नियामकमुक्तमिति चोत्त-त्राह यदत्रेति । आनन्दमयेऽन्तरस्यान्यस्याश्रवणेऽपि ब्रह्म पुच्छं प्रतिष्ठेत्यानन्दमयं प्रत्याश्रयतया ब्रह्मण उक्तत्वेन ब्रह्माश्रितस्यानन्दमयस्य ब्रह्मत्वासम्भवात्ताद्गतमयटोऽपि विकोरार्थत्वमेव वाच्यमिति नानन्द-मयस्य ब्रह्मत्वमिति पञ्चकोशत्ववादिव्याख्यानानुवादावसर एव निराकृतमित्यर्थः । ननु यदुक्तमन्न-मयादिषु चतुर्षु विकारार्थत्वमानन्दमये प्राचुर्यार्थत्वमिति द्वैविध्यकल्पनमयुक्तं प्रायपाठविरोधादिति । तत्र । अन्नशब्दवाच्ये देहरूपे कोशेऽन्नविकारित्वसम्भवेनान्नमय एव मयटो विकारार्थत्वं स्वीकृतं न प्राणमयमनोमयविज्ञानमयेषु । आत्माश्रयत्वप्रसङ्गेन प्राणानां प्राणविकारित्वासम्भवात् । मनसश्च मनोविकारित्वासम्भवात् । विज्ञानस्यापि विज्ञानविकारित्वासम्भवादतो न प्रायपाठविरोध इत्याशङ्कते ननु प्राणमय एवेति । उपलक्षणमेतत् । मनोमयविज्ञानमयावपि ग्राह्यौ ॥ स्वार्थिकत्वेति । प्राण एव प्राणमय इत्यादिरूपेण स्वार्थिकत्वकल्पनादावित्यर्थः । अर्थान्तराभावादिति भावः । अधिको दोष इति । अन्नमये विकारार्थत्वं प्राणमयादिषु त्रिषु स्वार्थिकत्वमानन्दमये प्राचुर्यार्थत्वमिति त्रैविध्य-कल्पनाद् द्वैविध्यकल्पनापेक्षयाऽप्यधिकदोषः स्यादित्यर्थः ।

### **वाक्यार्थरत्नमाला**

अतिदेशो हि अधिकाशङ्कया प्रत्यवस्थाने पुनस्तेनैव साधकेन सिद्धान्त-स्थले क्रियत इति प्राणाधिकरणे निर्णीतिप्रकारेण प्रकृतेऽपि तथात्वसत्वादतिदेशोपपत्तिरित्याह । सूत्राक्षरानानुगुण्यस्येति । एतेनैवेतीति । एवकारसम्बन्धो मूले प्रदर्शित इति ज्ञेयम् । तर्हि चेति । तथात्वे चेत्यर्थः । स्थानप्रमाणेनेति । पाठसादेश्यरूपं स्थानप्रमाणं श्रुत्याद्यन्तर्गतं तेनेत्यर्थः । एतच्च चन्द्रिकायामुक्तरीत्या ज्ञेयमिति स्थानप्रमाणे नेति पूर्वटीकाव्याख्यावसरेऽस्माभिरुक्तम् । न च प्राणमयादिषु विकारार्थत्वायोगादित्यादिभामत्यनुसारेणोपलक्षणमाश्रित्याह । प्राणमयमनोमययोर्मयट इति । विज्ञानमयस्याप्युपलक्षणमेतत् । एवं प्राणमय इत्युत्तरत्राप्युपलक्षणया मनोमयविज्ञानमयौ ग्राह्यै । आनन्दमय एव प्राचुर्यार्थत्वाङ्गीकारात् । अत एवान्ते प्राणाद्युपाध्यवच्छिन्नस्येति वाक्ये प्राणमयादा-वित्युक्तमिति ज्ञेयम् । आनन्दमये विकारेति । विज्ञानमयान्ते विकारार्थत्व इति सूचितमनेन । तर्हि तत्रेतीति स्थलत्रयेऽपि प्रतीकोपादानपाठः । प्राणमयादौ स्वार्थिकत्वमिति । त आदिपदेन मनोमय- ग्रहणं विज्ञानमये सम्बन्धार्थत्व इत्यपि ज्ञेयम् । तेन प्रायपाठत्रयभङ्गलाभः ।

