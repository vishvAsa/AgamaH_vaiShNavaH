+++
title = "१२ जीवब्रह्मणोरैक्याज् जीवपक्षे नानुपपत्तिः"

+++


## तं विदित्वाऽस्य मुक्तिः स्यान्नान्यज्ञानात्कथञ्चन

**जीवब्रह्मणोरैक्याज् जीवपक्षे नानुपपत्तिः**

**तं विदित्वाऽस्य मुक्तिः स्यान्नान्यज्ञानात्कथञ्चन**

### **सुधा**

ननु जीवपक्षेऽप्यनुपपत्तिरस्ति । ब्रह्मशब्दो हि निराधारो न परमात्मना विनोपपद्यते । ‘अद्यतेऽत्ति चेति’ सर्वाद्यत्वं सर्वात्तृत्वं ‘प्राणं देवाः’ इति सर्वदेवादिचेष्टकत्वं, ‘यतो वाच’ इति वाङ्मनसागोचरत्वं ‘विज्ञानं देवा’ इति सर्वदेवोपास्यत्वं ज्येष्ठत्वं ‘सोऽकामयत’ इति सङ्कल्पपूर्वकं सर्वसृष्टृत्वं सर्वान्तरत्वमित्यादीनि नाल्पतरज्ञानशक्त्यादिसम्पन्ने जीवे सम्भवन्ति । तद्धेतुव्यपदेशश्चा सङ्गतः स्यात् । मान्त्रवर्णिकव्याख्यानता च बाध्येत । न च जीवज्ञानान्मोक्षो युज्यत इति । मैवम् । उपनिषदर्थानवबोधात् । अत्र हि जीवब्रह्मणोरेकत्वं विवक्षितम् । तत्र यानि वाक्यानि शुद्ध-विरोधीनि तान्युपहितसंसारिस्वरूपापेक्षाणि । ब्रह्मशब्दादीनि तु तत्स्वभावसिद्धपरमात्म-स्वरूपापेक्षाणि । ऐक्यविवक्षा चात्र वाक्यशाबल्यान्यथाऽनुपपत्त्यैव गम्यते । न चैवं विनिगमनायां कारणाभावात्परमात्मैवान्नमयादि(शब्द)वाच्योऽस्त्विति युक्तम् । विशुद्धविरोधिनां वाक्यानां परमात्मनि सर्वथाऽनुपपत्तेः । सत्यप्यभेदे महाकाशधर्म एवावच्छिन्नाकाशे व्यवह्रियते । ‘यावान्वाऽयमाकाशस्तावानेषोऽन्तर्हृदय आकाशः’ इति । न तु परिच्छिन्नधर्मो वितस्तिमात्रत्वं महाकाशे । न च ब्रह्म पुच्छं प्रतिष्ठेत्यनुपपन्नम् । अस्य जीवस्य ब्रह्म पुच्छमायतनमधिष्ठानं निजं स्वरूपमित्यर्थोपपत्तेः । तस्मा‘न्नेतरः’ इत्यनुपपन्नमित्याशङ्कां परिहर्तुं भेदव्यपदेशाच्चेति सूत्रम् ।

### **शेषवाक्यार्थचन्द्रिका**

ननु न ब्रह्मशब्दाद्यनुपपत्त्या शरीरादिकोशानामन्नमयत्वादि निराकर्तुं युक्तम् । यथाकथञ्चिद्ब्रह्मशब्दादीनां कोशेष्वपि सम्भवात् । अवश्यं च ब्रह्मशब्दादीनां यथकथञ्चित् सम्भवमुपादायोपपत्तिः परेण वाच्या । कथमन्यथा जीवस्यान्नमयादित्वमिति पराभिप्रेतं सिद्ध्येत् । ब्रह्मशब्दाद्यनुपपत्तेः कोशोष्विव जीवेऽपि तुल्यात्वादित्याशयेन शङ्कते नन्विति । अनुपपत्तिर्ब्रह्मशब्दा-द्यनुपपत्तिरित्यर्थः । कथं तदनुपपन्निरित्यतो ब्रह्मशब्दस्य तावज्जीवेऽनुपपत्तिमुपपादयति ब्रह्मशब्दो हीति । कथं तर्हि ‘ब्रह्म ब्रह्मैव भवती’त्यत्र द्वितीयब्रह्मशब्दस्य जीवपरत्वमित्यतो बाधक-वशात्क्वचिज्जीवपरत्वेऽपि निराबाधस्य परमात्मैकनिष्ठत्वात्प्रकृते चानुपपत्त्यभावस्य पूर्वमेवोपपादि-तत्वात्तस्य परमात्मपरत्वमेवेत्याशयेनोक्तं निराबाध इति । आदिशब्दसङ्गृहीतानुपपत्तिमुपपदायति अद्यतेऽत्ति चेत्यादि । ‘नेतरोऽनुपपत्तेरि’त्युक्तानुपपत्तिमप्याह ॥ न च जीवज्ञानादिति । स्यादेतदेवं यद्यत्र जीवब्रह्मैक्यविवक्षा सिद्धा स्यात् । न चैतदस्ति । प्रमाणाभावादित्यत आह ऐक्यविवक्षा चात्रेति । नन्वैक्यविवक्षया ब्रह्मशब्दादीनामुपपत्तिर्न वक्तुं शक्या । तथा सति तत एवेश्वर-स्याप्यन्नमयादित्वेऽनुपपत्तिपरिहारसम्भवेन तस्यैवान्नमयादित्वोपपत्तावीश्वरपरित्यागेन जीवस्यान्न-मयादित्वावधारणानुपपत्तिप्रसङ्गात् । अन्यथा ब्रह्मशब्ददीनामैक्यविवक्षयोपपत्तिर्न स्यात् । ऐक्य-विवक्षायामपि ब्रह्मशब्दादीनामेवोपपत्तिर्न तु विशुद्धविरोधिवाक्यानामित्यत्र नियामकाभावादित्याशङ्क्य निराकरोति न चैवमित्यादिना ॥ अनुपपन्नमिति । अत्र ह्यानन्दमयब्रह्मणोरवयवावय-विभावाभिधानात्तयोश्च भेदस्यैव सर्वसम्मतत्वादैक्यविवक्षा तद्विरुद्धेति भावः । नेदमानन्दमयब्रह्मणो-रवयवावयविभावाभिधानमुखेन भेदाभिधानमङ्गीकर्तुं शक्यम् । उक्तवाक्यशाबल्यान्यथाऽनुपपत्ति-बाधितत्वात् । किन्त्वानन्दमयस्य ब्रह्मस्वरूपत्वाभिधानमेवेति परिहरति स यश्चेति ।

न चैवमिति । साधकप्रमाणाभावद्बाधकसद्भावाच्चेत्यर्थः । कथं तदुभयमित्यतो बाधक-सद्भावमुपपादयति स यश्चेति । अनुभाष्यमुपलक्षणमित्यभिप्रेत्य ‘स यश्चायं पुरुषे यश्चासावादित्य’ इत्यादिभेदव्यपदेशादित्येतत्सूत्रीयभाष्यस्थादिशब्दसङ्गृहीतभेदव्यपदेशान्तरमाह तथेत्यादि । एवं बाधकसद्भावमभिधायाधुनाऽभेदविवक्षासाधकत्वेन परेणोपन्यरतां वाक्यशाबल्यान्यथाऽनुपपत्तिमनूद्य दूषयति यदुक्तमित्यादिना ॥ ततो न जीव इति । साधकबाधकभावाभावाभ्यां जीवब्रह्मणोर-भेदासिद्ध्याऽभेदविवक्षयाऽपि जीवे ब्रह्मशब्दादीनामनुपपत्तेर्न कोशपरित्यागेन जीवस्यान्नमयादि-त्वावधारणं युक्तमिति भावः ॥

### **परिमल**

अत्र हीति । ब्रह्मवल्यामित्यर्थः ॥ उपहितेति । उपाध्यवच्छिन्नेत्यर्थः ॥ वाक्य-शाबल्येति । शुद्धलिङ्गोपहितलिङ्गवाक्यमेलनान्यथाऽनुपपत्त्येत्यर्थः ॥ नेतर इत्यनुपपन्नमिति । ‘‘इतरोजीवादिरन्नमयादिर्नेति’’ यदुक्तं पूर्वसूत्रे तदयुक्तमित्याशङ्कामित्यर्थः ॥

### **श्रीनिवासतीर्थीया**

॥ ॐ भेदव्यपदेशाच्च ॐ ॥ जीवपक्षेऽपीति । कोशपक्षे इवेति शेषः ॥ यानि वाक्यानीति । अन्यत्वशारीरत्वप्रतिपादकानीत्यर्थः । शुद्धं चैतन्यम् ॥ तत्स्वभावेत्यदि । संसारस्वभावभूतचैतन्यतया सिद्धं यत्परमात्मस्वरूपं तत्पराणीत्यर्थः ॥ वाक्यशाबल्येति । संसारिशुद्ध चैतन्योभयस्वरूपप्रतिपाकदकानि यानि अन्यत्वादिब्रह्मशब्दादियुक्तानि वाक्यानि तेषां सङ्कीर्णत्वस्यैक्य विवक्षां विनाऽसम्भवादित्यर्थः ॥ परमात्मैवेति । जीवधर्माणां कथञ्चित्परमात्मन्यपि सम्भवादिति भावः । ननु तर्हि परमात्मनिष्ठब्रह्मशब्दादीनां संसारित्वविरोधिनां कथं जीवेऽप्युपपत्तिर्विनिगमका-भावादित्यतो विनिगमकमाह सत्यपीति । एवं च ब्रह्मधर्माणामेव जीवे व्यवहारो न जीवधर्माणां ब्रह्मणीत्यस्ति विनिगमकमिति भावः ।

### **वाक्यार्थरत्नमाला**

आदिशब्देति । ब्रह्मशब्दादीत्यादिशब्देत्यर्थः । ऐक्यविवक्षायामपीति । ऐक्यविवक्षारूपनियामके कल्प्यमाने सत्यपीत्यर्थः । सत्यप्यभेद इत्यनेन नियामकानिधानात्तद्य्वावर्त्यतया नियामकाभावादित्युक्तम् । अत्रत्यानन्दमयब्रह्मणोरिति पाठः । तयोश्चेति । समासे उपसर्जनयोरप्य-वयवावयविनोर्बुध्या विवेकेन परामर्शादवयवावयविनोश्चेत्यर्थः । ततश्चास्य भेदाभिधानत्वप्राप्तिरित्याशयः। जीवब्रह्मणोरिति पाठेऽप्यानन्दमयस्य जीवताया उपपादितत्वाज्जीवपदेनानन्दमयस्यैव ग्रहणम् । अभिधानमङ्गीकर्त्तुमिति । अभिधानं मित्यंगीकर्त्तुमित्यर्थः ।

