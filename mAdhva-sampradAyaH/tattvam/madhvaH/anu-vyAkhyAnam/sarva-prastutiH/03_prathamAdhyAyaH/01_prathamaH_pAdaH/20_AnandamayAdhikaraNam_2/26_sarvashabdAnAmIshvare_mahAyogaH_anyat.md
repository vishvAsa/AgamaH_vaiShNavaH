+++
title = "२६ सर्वशब्दानामीश्वरे महायोगो ऽन्यत्र योगमात्रम्"

+++


## शब्दप्रवृत्तिहेतूनां तस्मिन्मुख्यसमन्वयात्

**सर्वशब्दानामीश्वरे महायोगो ऽन्यत्र योगमात्रम्**

**शब्दप्रवृत्तिहेतूनां तस्मिन्मुख्यसमन्वयात्**

### **सुधा**

एवमसङ्गतिं परिहृत्य यदुक्तं परेण न परमेश्वरस्यैव सर्वशब्दमुख्यार्थत्वं युक्तम् । योगस्य परमेश्वर इवान्यत्रापि सम्भवात् । ईश्वरे रूढेरभावेनान्यत्र तदाधिक्यादिति । तत्र योगस्यो-भयत्र साम्यं तावन्निराकरोति शब्देति ।

## **अनुव्याख्यानम्**

***शब्दप्रवृत्तिहेतूनां तस्मिन्मुख्यसमन्वयात् ॥***

**सुधा**

इन्द्रादिशब्दप्रवृत्तिहेतूनां परमैश्वर्यादीनां तस्मिन्परमेश्वरे मुख्यसम्बन्धादिन्द्रादिशब्दानां तद्वाचकत्वमेव । तस्यैव हि परमैश्वर्यमनवधिकं स्वतन्त्रं च । अन्यत्रापि तथा चेत्को विशेष इति तत्रोक्तम् अन्यार्थेष्विति ।

**अनुव्याख्यानम्**

**अन्यार्थेष्वल्पता हेतोस्तन्निमित्तत्वतस्तथा ॥**

**तद्वाचकत्वं शब्दानां**

**सुधा**

यतोऽन्यार्थेषु पुरन्दरादिषु हेतोः शब्दप्रवृत्तिहेतोरैश्वर्यादेरल्पता । देशतः काल-तस्स्वरूपतश्च सावधिकत्वात् । अल्पस्यापि भगवन्निमित्तत्वाच्चेति । एतदुक्तं भवति । अवयवार्थ-मनुसृत्य वृर्त्तिर्हि योगः । अवयवार्थश्च यथा यथोत्कृष्यते तथा तथा योगवृत्तेरप्युत्कर्षेण भाव्यम् । निमित्तवैचित्र्ये नैमित्तिकावैचित्र्यस्यानुपपत्तेः । अवयवार्थश्च परमेश्वरेऽनवधिकः स्वतन्त्रश्च । अर्थान्तरेऽल्पः पराधीनश्च । अतः कथं योगस्योभयत्र साम्यम् । किन्त्वीश्वरे महायोगोऽन्यत्र योग मात्रमिति स एव शब्दमुख्यार्थ इति । यदुक्तमीश्वरे शब्दानां रूढिर्नास्तीति तन्निराकरोति बहुलेति ।

**अनुव्याख्यानम्**

***बहुलातिप्रयोगतः ॥***

***रूढमित्येव साध्यं स्यात्***

**सुधा**

बहुलातिप्रयोगतो हेतोः शब्दजातं हरौ रूढमेवेति साध्यं स्यात् । अयं प्रयोगः । विमताः शब्दा हरौ रूढाः । बहुलातिप्रयोगवत्त्वात् । नारायणादिशब्दवदिति । प्रयोगवत्त्वं च यौगिकेष्वमुख्येषु चास्तीत्यतो बहुलेत्युक्तम् । अज्ञातमुख्येष्वमुख्येष्वपि बहुलप्रयोगोऽस्तीत्यतोऽति-प्रयोगत इत्युक्तम् । पूज्यप्रयोगो ह्यतिप्रयोगः । पूज्यता चाविवेकपूर्वकत्वाभावः । न च रूढयोगे रूढोपचारे रूढलक्षणायां व्यभिचारः । तत्रापि रूढिसद्भावेन सपक्षत्वात् । समहारवृत्तयो हि ताः ।

### **शेषवाक्यार्थचन्द्रिका**

तदाधिक्यादितीति । तत्र योगरूढिप्राप्त्या मुख्यार्थत्वस्याधि-क्यादित्यर्थः । नन्वस्त्विन्द्रादिशब्दप्रवृत्तिनिमित्तस्यैश्वर्यादेर्भगवति निरवधिकत्वं स्वतन्त्रत्वं च । प्रसिद्धेन्द्रादौ च तस्य सावधिकत्वं परतन्त्रत्वं च । कथमेतावताऽपि योगस्योभयसाधारण्यनिरासो निमित्तनैमित्तिकभावस्याप्रतीतेरित्यत आह एतदुक्तं भवतीति । रूढमित्येवेत्येवकारं भिन्नक्रमतया योजयति रूढमेवेतीति । अत्र च नैवकारोऽन्ययोगव्यवच्छेदार्थः । किं त्वरूढं नेति रूढ्ययोग-व्यवच्छेदार्थ इति ध्येयम् । नारायणादिशब्देषु भगवति रूढत्वसिद्ध्या सिद्धसाधनवारणाय विमता इत्युक्तम् । हरेरन्यत्र विमतशब्देषु तत्सिद्धेरुक्तदोषपरिहारायाह हराविति ॥ रूढा इति । अत्र च न प्रयोगबाहुल्यरूपाऽमुख्यरूढिः साध्यत्वेनाभिमता । साध्याविशेषप्रसङ्गात् । नाप्यखण्डशक्त्या प्रतिपादकत्वरूपा मुख्यरूढिः । तथा सति रूढोपचाररूढलक्षणयोरपि रूढिसद्भावप्रतिपादकस्य तत्रापि रूढिसद्भावेन सपक्षत्वादित्युत्तरग्रन्थस्यासामञ्जस्यप्रसङ्गात् । रूढोपचारादावखण्ड-शक्त्यभावात्किन्तु मुख्यामुख्यसाधारणरूढिशब्दार्थ (सद्भावमात्र) मेव । तच्चोभयत्राप्याविशिष्टम् । अखण्डशक्त्या प्रतिपादकत्वरूपरूढिशब्दमुख्यार्थाश्रयणेन पक्षीकृतशब्देषु, प्रयोगबाहुल्यरूपाऽ-मुख्यार्थाश्रयणेन रूढोपचारादावपि तद्वृत्तेः । न चैवं तर्कताण्डवविरोधः । तत्रैतद्वाक्यतात्पर्यतया प्रयोगेणाखण्डशक्तिसाधनस्य वर्णितत्वात् । अन्यथा प्रयोगातिरिक्ताखण्डशक्त्युपोद्बलकतयैतद्ग्रन्थोप- न्यासवैय्यर्थ्यादिति वाच्यम् । तत्राप्युक्तरीत्या रूढिशब्दमात्रस्यैव साध्यत्वेऽपि पर्यवसानगत्याऽखण्ड- शक्तिरेव पक्षीकृतशब्देषु सिध्यतीति पर्यवसन्नसाध्याभिप्रायेणाखण्डशक्तेः साधनोक्तेरुपपत्त्या तदविरोधोपपत्तेरित्येके । वस्तुतस्तु तर्कताण्डवे तूदाहृतानुव्याख्यानस्थरूढिशब्दस्याखण्डशक्तिपरत्व-वद्बहुलातिप्रयोगपदस्य प्रयोगमात्रबाहुल्यमित्यत्रेव यस्य यत्रावयवार्थमुख्यार्थसादृश्यसम्बन्धानपेक्ष-प्रयोगरूपविशेषपरताया अभिप्रेतत्वेनैतट्टीकायामिव बहुलातिप्रयोगमात्रपरत्वाभावेन तस्य प्रकारान्तर-त्वान्न विरोधः । अत एवात्रेव तत्रापि न वक्ष्यमाणव्यभिचारशङ्काऽपीति ध्येयम् ।

ननु च तत्रापीत्याद्युत्तरग्रन्थस्वारस्यानुसारेण रूढोपचारादावप्यखण्डशक्तेर्ग्रन्थकृदभिप्रेतत्व-कल्पनयोत्तरग्रन्थासामञ्जस्यस्य परिहर्तुं शक्यत्वादखण्डशक्तिसाधनमेवेदं किं न स्यात् । न ह्यन्येषां तत्राखण्डशक्तिसम्मतेत्येतावता ग्रन्थकृतोऽपि रूढोपचारादौ तदसम्मतिर्नियन्तुं शक्यते । तथा सति सर्वत्र प्रतितन्त्रसिद्धान्ताभावप्रसङ्गादिति चेदुच्यते । न रूढोपचारादावप्यखण्डशक्तिर्ग्रन्थकृदभिपेततया कल्ययितुं शक्यते । तथा सति रूढोपचाररूढलक्षणयोरुपचारलक्षणाभ्यां भेदप्रतिपादकस्य यथा रूढ-लक्षणा लक्षणामात्राद्रूढगौणी च गौणीमात्रात्प्रयोगप्राचुर्याद्भिद्यत इत्युत्तरग्रन्थस्यास्वारस्यप्रसङ्गात् । तत्र प्रयोगप्राचुर्यस्य भेदकत्वोक्त्याऽखण्डशक्त्यभावस्य सूचनादखण्डशक्तिसद्भावे तद्भावाभावाभ्यामेव तयोस्ताभ्यां भेदसिद्ध्युपपत्त्या प्रयोगप्राचुर्यभावाभावाभ्यां तद्भेदव्युत्पादनस्यानर्थक्यात् । किञ्चैवं रूढायां लक्षणायां गौण्यां चाभिधातुल्यत्वेन प्रयोजनानपेक्षणादिति चतुर्थपादीयटीकायामभिधातुल्य-त्वोक्तिरनुपपन्ना स्यात् । अभिधातुल्यत्वोक्त्या तत्राखण्डशक्त्यभावस्यैव प्राप्तेः । तद्भावे चाभिधात्वे-नेत्येतावता पूर्तेस्तुल्यत्वपर्यन्तधावनानर्थक्यम् । अयुक्तश्च तत्राखण्डशक्त्यभ्युपगमः । तथात्वे हि गोघटादिशब्देष्विव मञ्चाः क्रोशन्तीत्यादावप्यखण्डशक्त्यैव प्रयोगप्रत्यययोरुपपत्त्योपचारादिरूपा- मुख्यवृत्तिकल्पनवैय्यर्थ्यात् । यस्य शब्दस्य यत्रार्थे प्रयोगसामर्थ्यं तस्य प्रवृत्तिनिमित्तातिरिक्तं तत्सादृश्यं निमित्तीकृत्यान्यत्र वृत्तिर्गौणी तत्सम्बन्धं निमित्तीकृत्यान्यत्र वृत्तिस्तु लक्षणेति करिष्यमाणतल्लक्षणा-क्रान्ततया मञ्चाः क्रोशन्तीत्यादे रूढलक्षणादित्वाभावापाताच्च । तदेवं ग्रन्थकृतो रूढोपचारादाव-खण्डशक्त्यभ्युपगमस्य कल्पयितुमशक्यत्वादयुक्तत्वाच्च तत्रापीत्युत्तरग्रन्थानुरोधेनाविवक्षितविशेषरूढि-शब्दार्थमात्रसाधनमेवैतद्ग्रन्थकरणीयमतिति न कश्चित्क्षुद्रोपद्रवः ॥ बहुलेति । हरावित्यस्यात्रापि सम्बन्धः । ततश्च हरौ बहुलातिप्रयोगवत्त्वस्यैव हेतुत्वलाभान्नाप्रयोजकत्वमिति भावः । दृष्टान्त-सम्भवादुक्तानुमाने विशेषव्यप्तिमेवाश्रित्याह नारायणादिशब्दवदितीति ।

विशेषव्याप्तावव्यभिचाराद्विशेषणवैय्यर्थ्यमित्यतो यस्य शब्दस्य यत्रार्थे बहुलः प्रयोगः स तस्मित्र्ङ रूढ इति सामान्यव्याप्तेरत्राभिमतत्वात्तत्र च वक्ष्यमाणरीत्या व्यभिचारप्रसक्तेस्तद्वारकतया न हेतुगत-विशेषणवैय्यर्थ्यमित्याशयेन हेतुगतविशेषणकृत्यमाह प्रयोगवत्त्वमिति ॥ यौगिकेष्विति । औपगवादि-शब्देष्वित्यर्थः । न च व्याकरणस्य साधुत्वमात्रपरत्वाद्वृक्षादिवदमी रूढा इत्यभियुक्तोक्तेश्चौपगवादि- शब्दानामपि रूढत्वान्न व्यभिचार इति वाच्यम् । अर्थानुगमदर्शनेन तदयोगादिति भावः ॥ अज्ञातेति । न ज्ञातो मुख्यार्थो येषां शब्दानां तेष्वमुख्येषु शब्देष्वित्यर्थः । अग्निर्माणवक इत्यादिव्यवहारादनव- गताग्न्यादिशब्दमुख्यार्थस्य माणवकादावग्न्यादिशब्दव्युत्पत्त्या तत्रैव प्रयोगप्राचुर्योपपत्तिरिति भावः ॥ व्यभिचार इति । वृत्त्यन्तरतया रूढत्वरूपोक्तसाध्याभाववत्सु तेषु शब्देषु बहुलातिप्रयोगवत्त्वरूप-हेतुसत्त्वादिति भावः । अविदिताशय इव साध्यसत्त्वान्न व्यभिचार इति गूढाभिसन्धिः परिहरति तत्रापीति । रूढयोगादावपीत्यर्थः ॥ रूढिसद्भावेनेति । मुख्यामुख्यभेदेन साध्यतया विवक्षितरूढि-सामान्यसद्भावेनेत्यर्थः। तत्र रूढयोगेऽखण्डशक्त्या प्रतिपादकत्वरूपा प्रयोगबाहुल्यरूपा चेति द्विरूपाऽपि रूढिः रूढोपचाररूढलक्षणयोस्त्वखण्डशक्त्या प्रतिपादकत्वरूपमुख्यरूढ्यभावेऽपि प्रयोगबाहुल्यरूपाऽमुख्यरूढिरस्त्येवेति साध्यतया विवक्षितरूढिशब्दार्थमात्रस्य सर्वत्र सत्त्वान्न व्यभिचार इति भावः ।

ननु रूढयोगरूढोपचाररूढलक्षणानां वृत्त्यन्तरत्वान्न तत्र रूढिसद्भावेन सपक्षत्वाभिधान-मुचितमित्यतः स्यादेतदेवं यदि रूढयोगादेर्वृत्त्यन्तरत्वं स्यात् । न चैतदस्ति । उभयकार्यदर्शनस्य वृत्तिद्वयसमाहारेणैवोपपत्तौ वृत्त्यन्तरत्वकल्पकाभावादिति स्वाभिसन्धिमुद्धाटयति समाहारवृत्तयो हि ता इति । वृत्तिद्वयसमाहाररूपा एवेत्यर्थः । तत्रोक्तोपपत्तिसूचनाय हिशब्दः । न चावयवशक्तिर्योगो रूढिस्त्वखण्ड शक्तिस्ते चैकस्यैव शब्दस्यैकस्मिन्नर्थे विरुद्धे इत्यसमाहाररूपं वृत्त्यन्तरमेव योगरूढि-र्वाच्या । तत्कथं तस्याः समाहारवृत्तित्वकथनमिति वाच्यम् । योगरूट्योर्यथाक्रमं पङ्गजनिकर्तुत्व-पद्मत्वरूपभिन्नधर्मनियतयोरपि तद्द्वारैकस्मिन्धर्मिणि समाहारसम्भवादुभयकार्यदर्शनस्य समाहारेणैवो-पपत्तौ वृत्त्यन्तरत्वकल्पने गौरवाच्च । न चैवमसिद्धिबाधसमाहारोऽपि हेत्वाभासान्तरं स्यादिति वाच्यम् । तत्रैकेनैवोद्देश्यस्य दुष्टत्वबोधस्य सिद्ध्या समाहारकल्पकाभावादिति चतुर्थे वक्ष्यमाणत्वात् । इह तु पङ्कजपदेनोद्देश्यस्य पङ्कजनिकर्तुत्वविशिष्टपद्मत्वबोधस्यैकैकेनासिद्ध्या तत्कल्पनस्यावश्यकत्वादिति भावः । न चैवमपि न हि योगरूढयोः समाहारो योगरूढिर्येन विरोध इत्यादिचतुर्थपादीयग्रन्थेनास्य विरोध इति वाच्यम् । एकत्र धर्मे समाहाराभावस्यैव तत्राभिमतत्वेनाविरोधसम्भवात् । अवश्यं च समाहाराभाववचनस्योक्ताभिप्रायकत्वम् । अन्यथा विद्वद्रूढिं च तत्रगामित्येतव्द्याख्यावसरे सनिरुक्तिकं योगवृत्तिसाहित्येन तत्रगां परमेश्वरविषयां सर्वेषां शब्दानां रूढिं च दर्शयतीत्यादिका रूढेर्योगसाहित्ये-नोत्तरत्र टीकायामुक्तिरयुक्ता स्यात् । ‘तत्र प्रयोगबाहुल्यं यदि तत्परता किमि’त्येतद्य्वाख्यानावसरे ‘न ह्यस्माभिः परममुख्यतामात्रसिद्धये विशिष्टोपादानं क्रियते किन्तु समाहाररूपविधान्तरसिद्धये चे’त्युत्त-रत्र टीकायां समाहारोक्तिरप्ययुक्तैव स्यात् । सन्न्यायरत्नावल्यां च ‘न चावयववृत्यखण्डवृत्त्योरे-कस्मिन्नर्थे विरुद्धत्वाद्योगरूढिर्नामनास्तीति वाच्यम् । तस्याः पङ्कजादिशब्देषु दृष्टत्वादि’ति समाहारोक्तिरप्यनुपपन्नैव स्यादिति द्रष्टव्यम् । नन्वस्त्वेवं योगरूढेः समाहारवृत्तित्वमुक्तरीत्या कथञ्चिदखण्डशक्त्यवयवशक्तिरूपवृत्तिद्वयसमाहारसत्त्वात् । तथाऽपि रूढोपचाररूढलक्षणयोर्न समाहारवृत्तित्वाश्रयणं युज्यते । तत्र वृत्तिद्वयसमाहाराभावाद्रूढोपचारे मुख्यार्थसादृश्यं निमित्तीकृत्य वृत्तेरेकस्या एव सद्भावाद्रूढलक्षणायामपि मुख्यार्थसम्बन्धं निमित्तीकृत्य वृत्तेरेकस्या एव सत्त्वात्कथं समाहारवृत्तयो हि ता इत्युक्तिरिति चेन्न । अखण्डशक्त्या प्रतिपादकत्वरूपमुख्यरूढेस्तत्राभावेऽपि प्रयोगबाहुल्यरूपामुख्यरूढेस्तत्रापि सद्भावेन वृत्तिद्वयसमाहारस्य तत्राप्यविकलत्वात् । रूढिशब्दार्थ-मात्रस्यैव साध्यतयाप्रस्तुतत्वेनात्र प्रकरणे मुख्यामुख्ययोर्भेदेन द्विरुपाया अपि रूढे रूढिशब्देन विवक्षितत्वादिति सकलमकलङ्कम् ।

### **परिमल**

तदाधिक्यादिति । तस्या रूढेराधिक्यं तस्मादित्यर्थः । कथमेतेन शब्दप्रवृत्तीत्यादि-मूलेन योगस्य साम्यशङ्कानिरास इत्यत आह एतदुक्तं भवतीति । यद्यपीदं समाकर्षाधिकरणे व्युत्पाद्यं तथापि शिष्यहिताय प्रसङ्गादत्रोक्तम् । योगादिवृत्तेर्लक्षणोदाहरणादिकं चतुर्थपादे व्यक्तं भविष्यति न च रूढयोग इति । रूढयोगे पङ्कजादिशब्दे रूढोपचारे चित्रलिखितसिंहादौ रूढलक्षणायां मञ्चाः क्रोशन्ति मार्गाश्चलन्तीत्यादौ रूढवृत्तेरभावेऽपि उक्तहेतुसत्त्वादिति भावः ॥ सपक्षत्वादिति । रूढिमत्त्वरूप-साध्यस्यापि सत्त्वादिति भावः । कथमित्यत आह समाहारेति । नन्ववयववृत्तिर्योगोऽखण्डवृत्ती रूढिरिति तथा रूढिर्हि मुख्यवृत्तिरुपचारादिरमुख्यवृत्तिरिति चतुर्थपादे ‘प्रयोगमात्रबाहुल्यं रूढि-रित्यभिधीयते’ इत्यादिव्याख्यावसरे वक्ष्यते । तथाच ते वृत्ती एकस्मिन्नर्थे एकस्य शब्दस्य विरुद्धे इति चेन्न । रूढियोगयोर्यथाक्रमं पद्मत्वपङ्कजनिकर्तृत्वादिरूपभिन्नधर्मनियतयोरपि तद्द्वारैकस्मिन्नर्थे सैन्धवादिशब्दवृत्त्योरिव समाहारसम्भवादुभयकार्यदर्शनस्य समाहारेणैवोपपत्तौ वृत्त्यन्तरकल्पना-गौरवाच्चेति भावः । यत्तु नहि योगरूढ्योः समाहारो योगरूढिर् येन विरोधः स्यादित्यादिचतुर्थ-पादीयसुधोक्तिस् तदभिप्रायं तत्रैव विवरिष्यामोऽतो न विरोधः शङ्क्यः ॥

### **यादुपत्यं**

तदाधिक्यादिति । योगरूढिलाभेन मुख्यार्थत्वस्याधिक्यादित्यर्थः ॥ रूढमेवेति । अत्रैवकारेण रूढ्ययोगो व्यवच्छिद्यते । न तु योग इति ज्ञातव्यम् । यस्य शब्दस्य यत्रार्थे बहुलातिप्रयोगः स तत्र रूढ इति सामान्यव्याप्तिमभिप्रेत्य हेतुगतविशेषणयोः कृत्यं दर्शयति प्रयोगवत्त्वमित्यादिना ॥ तत्रापि रूढिसद्भावेनेति । नन्वत्र साध्यतयाऽभिप्रेता रूढिः किं प्रयोगबाहुल्यरूपा किंवाऽखण्डशक्त्या प्रतिपादकत्वरूपाऽन्या वा काचित् । नाद्यः । साध्याविशेषप्रसङ्गात् । न द्वितीयः । रूढोपचारलक्षणयोः सपक्षत्वोक्त्यसम्भवात् । तत्राखण्डशक्तेः केनाप्यनङ्गीकारात् । तस्मात्कथमेतदिति चेत् । उच्यते । स्वस्वजातीयवृत्त्वन्रापेक्षया शीघ्रप्रतिपादकत्वरूपैव रूढिरत्र साध्यतयाऽभिप्रेता । इयं च योगरूढि-रुढोपचारादिसाधारणी । तथा हि । योगापेक्षया रूढेः केवलोपचारलक्षणापेक्षया रूढोपचारलक्षणयोश्च शीघ्रोपस्थापकतारूपत्वस्यानुभवसिद्धत्वात् । योगस्यावयवार्थप्रतीतिमपेक्ष्य केवलोपचारलक्षणयोश्च प्रयोजनमपेक्ष्य, विलम्बेनोपस्थापकतारूपत्वान्न शीघ्रप्रतिपादकतारूपत्वम् । न चैतद्ग्रन्धस्वार-स्याद्रूढोपचारलक्षणयोरप्यखण्डशक्तिरूपैव रूढिर्ग्रन्धकृदभिमतेति कुतो न कल्पनीयमिति वाच्यम् । रूढायां गौण्यां लक्षणायां चाभिधातुल्यत्वेन प्रयोजनानपेक्षणादिति चतुर्थपादीय**सुधा**यामभिधातुल्य-त्वोक्तिविरोधात् । न चैवं यथा रूढलक्षणा लक्षणामात्रद्रूढगौणी च गौणीमात्रात्प्रयोगप्राचुर्येण भिद्यते । न तु तदेवेत्याशयात् ।

ननु रूढयोगरूढोपचाररूढलक्षणानां पृथक् वृत्त्यन्तरया न्ययविवरणादावुक्तत्वेन कथं तत्र रूढि-सद्भाव इत्यत आह समाहारवृत्तयो हीति । वृत्तिद्वयसमाहाररूपत्वमेव तासां न वृत्त्यन्तर-रूपत्वमित्यर्थः । अत्र च ‘न हि योगरूढ्योः समाहारो योगरूढिरिति ब्रूमः’ इत्यादिचतुर्थपादीयसुधया यथा न विरोधस्तथा तत्रैव वक्ष्यामः । न च योगरूढेः कथञ्चिद्वृत्तिद्वयसमाहारसम्भवेऽपि रूढोपचार लक्षणयोर्न तत्सम्भवः । यतस्तत्र मुख्यार्थसादृश्यं तत्सम्बन्धं वा निमित्तीकृत्य वृत्तिरेकैवेति वाच्यम् । शीघ्रोपस्थापकतारूपस्य वृत्त्यन्तरस्यापि तत्रानुभूयमानत्वादिति पूर्वमेवोक्तत्वादिति ॥

### **श्रीनिवासतीर्थीया**

ननु शब्दप्रवृत्तिहेतूनां तस्मिन्मुख्यसमन्वयेऽपि कुतो महायोगवृत्तिरित्यत आह एतदुक्तं भवतीति । अज्ञातमुख्येष्वमुख्येष्विति सामानाधिकरण्यम् । अज्ञातो मुख्योऽर्थो येषां म्लेच्छैः प्रयुज्यमानानां यवादिशब्दानां ते शब्दा अज्ञातमुख्यास्ते च तेऽमुख्याश्चेति योज्यम् । अमुख्येष्विति साध्याभावोपपादनायेति ज्ञातव्यम् ।

### **वाक्यार्थरत्नमाला**

तस्मिन्परमेश्वरे मुख्यसम्बन्धादिति मूले समन्वयपदयोर्मुख्यसम्बन्धादिति व्याख्यानम् । भाष्यस्थतस्मिन्नेवेत्येवकारस्य वाचकत्वमित्यनेन सम्बन्धः प्रदर्शितः वाचकत्वमेवेति । यतोऽन्यार्थेष्विति मूले हेतुत्वसमर्पणाय यत इत्यध्याहृतम् । प्रथमनिर्दिष्टानामस्त्विति पूर्वेणान्वयः । रूढ्ययोगव्यवच्छेदार्थ इति । शङ्खः पाण्डुर एवेत्यादौ विशेषणसङ्गतैवकारस्यायोगव्यवच्छेदार्थकत्व दर्शकत्वदर्शनादिति भावः । हरेरन्यत्र तत्सिद्धेः रूढिसिद्धेरित्यन्वयः । तथासतीति । यद्यपि तत्रा-पीत्युत्तरवाक्ये योगरूढेऽपि रूढिसद्भावप्रतिपादनमस्ति । तथापि तदंशे मुख्यरूढिसद्भावेनानुपपत्य-भावाद्रूढोपचाररूढलक्षणयोरेवाखण्डशक्तिरूपरूढ्यनुपपत्तिप्रसंजनमिति ज्ञेयम् । उभयत्रापीति । पक्षीकृतेषु रूढोपचारादौ चेत्यर्थः । नचैवमिति । प्रयोगबाहुल्यस्यापि रूढिरूपत्वेन विवक्षण इत्यर्थः । विरोधमुपपादयति । तत्रेति । तर्कताण्डवे हिशब्दस्य तात्पर्यरूपमर्थप्रतिपादकत्वं वृत्तिस्तस्या अभिधादि भेदेन त्रैविध्यं प्रतिज्ञाय शक्त्या प्रतिपादकत्वमभिधेयत्वमित्यभिधालक्षणं चोक्तवा अभिधायादिभेदेन त्रैविध्यमभिधायाखण्डशक्त्याप्रतिपादकत्वं रूढिरिति स्वोक्तिरूढिलक्षणस्य **सुधा**विसंवादशङ्कावारणाय यत्तु **सुधा**यां प्रयोगमात्रबाहुल्यं रूढिरित्यभिधीयत इत्यनुव्याख्यानानुसारेण यस्य यत्रावयवार्थ-मुख्यार्थसादृश्यसम्बन्धानपेक्षः प्रयोगस्तस्य तत्र रूढिरित्यादिकमित्युक्तमित्यन्तेन सुधोक्तलक्षणमनूद्य तदखण्डशक्तौ प्रमाणमप्युक्तप्रयोगावधारणत्वाल्लक्षणं च भवतीत्यभिप्रेत्य नतु शक्तिर्नास्तीत्यभिप्रेत्य शक्तिश्चैवान्वित इत्यादिनाऽनुव्याख्यान एव शक्तयुक्तेरित्युक्तवाबहुलातिप्रयोगतः । रूढमित्येव साध्यं स्यादिति प्रयोगेणानुदिसाधनाच्चेत्यनेन प्रयोगस्य रूढ्यनुमापकतयोक्तत्वान्न प्रयोग एव रूढिलक्षणं सम्भवतीति प्रतिपादनेन प्रयोगबाहुल्यरूपामुख्यरूढिशब्दार्थस्यापि मूलाभिप्रेतत्वस्वीकारे तर्कताण्डव विरोध इत्यर्थः ।

वैयर्थ्यमिति । विरुद्धार्थत्वमित्यर्थः । वस्तुतस्तु तर्कताण्डवे उदाहृतेत्विति पाठः । द्वितीयस्तुशब्दो लेखकागतः । अवयवार्थमुख्यार्थेति । अवयवार्थश्च मुख्यार्थसादृश्यं च तत्सम्बन्धश्च एतत्त्रितया-नपेक्षोयः प्रयोगस्तद्रूपेत्यर्थः । अत्रावयवार्थानपेक्षत्वोक्तया योगयोगरूढिभ्यां व्यवच्छेदः । मुख्यार्थ-सादृश्यानपेक्षत्वोक्तया रूढोपचारस्य तत्सम्बन्धानपेक्षत्वोक्तयाच रूढलक्षणाया व्यावृत्तिरिति बोध्यम् । अर्थानुगमदर्शनेनेति । घटादिशब्दनां तु गमेर्ड इत्यादिविहितौणादिकप्रत्ययान्तत्वेन यौगिकत्वेपि तत्रार्थानुगमाभावाद्य्वाकरणस्य साधुत्वमात्रार्थत्वं युक्तमिति वैषम्यमिति भावः । वृत्यन्तरतयेति । न्यायविवरणे रूढियोगादिसप्तवृत्तीनामुक्तेरिति भावः । एवं वृत्यन्तरत्वादित्युत्तरत्रापि । वृत्यन्तरः स्यादिति । स्वतन्त्रवृत्यन्तरत्वमिति योज्यम् । एवं वृत्यन्तरत्वेत्युत्तरत्रापि ॥ ननु सर्वथा वृत्यन्तरत्वनिषेधोऽभिप्रेतः समाहाररूपत्वेऽपि समाहारवृत्तित्वस्यैव विधान्तरत्वापादकत्वात् । असमाहाररूपवृत्तित्वस्य शङ्कनेन तत्परिहारमात्रे तात्पर्याच्च । अत एव न चैवमित्याशङ्कापि उत्तरत्र युक्ता । नचैवमपीत्यादिनोत्तरत्र प्रतिपादनानुसारेण चायमर्थः स्पष्टं प्रतीयते इत्यादि ज्ञेयम् ॥ उक्तोपपत्तीति । उभयकार्यदर्शनस्येत्युक्तोपपत्तीत्यर्थः । अत्र प्रकाणे चतुर्थपादीय तत्र प्रयोगबाहुल्यं यदि तत्परता किम्वित्याद्यनुव्याख्यानमूले तट्टीकायां च प्रतिपादितं यत्प्रमेयं तदनुसारेणैकवाक्यता स्पष्टनीयाऽस्ति ।

------------------------------------------------------------------------

रूढिर्हि द्विविधा मता

**रूढिर्हि द्विविधा मता**

### **सुधा**

नन्वसिद्धोऽयं हेतुः । इन्द्रादिशब्दानां परमेश्वरे प्रयोगस्यैवाभावादित्यत आह रूढिरिति ।

## **अनुव्याख्यानम्**

***रूढिर्हि द्विविधा मता ॥***

***अविद्वद्विद्वदाप्त्यैव***

**सुधा**

अत्र रूढिरिति रूढिज्ञापको बहुलातिप्रयोगो लक्ष्यते । आप्तिः सम्बन्धः । तत्रा-विद्वत्सम्बन्धिनो बहुलातिप्रयोगस्याभावेऽपि विद्वत्सम्बन्धिनो भावान्नासिद्धिरिति भावः । अस्त्वेवमीश्वरे(ऽपि)रूढिः शब्दानाम् । तथाऽपि लोकेऽपि तद्भावात्साम्यमेव । ततश्च हरिरेव मुख्यवाच्य इति नोपपद्यत इत्यत आह मुख्येति ।

**अनुव्याख्यानम्**

***मुख्या हि विदुषां तु सा ॥***

**सुधा**

विदुषां बहुलातिप्रयोगानुमिता सा रूढिर्मुख्या हि यस्मात्तस्मान्न साम्यमिति शेषः ।

### **शेषवाक्यार्थचन्द्रिका**

रूढिसाधनमात्रेणैव भगवतो मुख्यार्थत्वसिद्धे रूढिर्हि द्विविधेति तद्द्वै-विध्याभिधायकोत्तरवरवाक्यमनर्थकमित्यत उक्तानुमानेऽसिद्धिशङ्कपरिहारस्तत्प्रयोजनमिति भावेन तव्द्यावर्त्यतया तां शङ्कामुत्थापयति नन्विति । ननु कथं रूढिद्वैविध्यकथनेनासिद्धिशङ्कापरिहारः परमेश्वरे प्रयोगस्यानुपपादनात् । प्रयोगाभावाशङ्कापरिहाराय प्रयोगस्यैव वक्तव्यत्वाद्रूढिद्वैविध्यकथनं चासङ्गतमित्यतोऽत्र रूढिशब्देन प्रयोगस्यैव ग्रहणान्नोक्तदोष इति भावेन तत्र तस्याशक्ते कथं रूढि-शब्देन प्रयोगग्रहणमित्यतो लक्षणयेति भावेनाह अत्रेति । लक्षणाबीजभूतशक्यसम्बन्धाभावान्न तेन तस्य लक्षणा युज्यत इत्यतो रूढिशब्दार्थभूताखण्डशक्तिज्ञापकत्वात्प्रयोगस्य ज्ञाप्यज्ञापकभाव एव शक्यसम्बन्ध इति भावेनोक्तं रूढिज्ञापक इति । प्रयोगद्वैविध्यकथनेनापि कथमुक्तशङ्कापरिहार इत्यतोऽत्रभिप्रायमाह तत्रेति । असिद्धिपरिहारस्योक्तरीत्या पूर्ववाक्येनैव सिद्धेर्विद्वद्रूढे‘र्मुख्या ही’त्युत्तर वाक्ये मुख्यत्वाभिधानमनर्थकमित्यतोऽसिद्धत्वशङ्कापरिहारे‘ऽप्यतो नारायणो देवो निःशेषगुण वाचकैः। गुणिसामान्यवचनैरपि मुख्यतयोदितः’ इति प्रागुक्तमुख्यवाच्यत्वानुपपत्तिशङ्कापरिहारेण तदुपपादनार्थं तदिति भावेन तद्वाक्यं तथा योजयितुं तव्द्यावर्त्यशङ्कामुत्थापयति अस्त्विति ॥ लोकेऽपीति । इन्द्रादावित्यर्थः । तद्भावादिति । अखण्डशक्तिभावादित्यर्थः । तत्साधकस्य बहुलातिप्रयोगस्य विद्वत्सम्बन्धिनस्तत्राभावेऽप्यविद्वत्सम्बन्धिनस्तस्य तत्रापि भावादिति भावः । हिशब्दसूचितं हेतुहेतु-मद्भावं दर्शयन्नेव साम्यशङ्कापरिहारं मूलारूढं कर्तुं शेषं सम्पूर्य व्याचष्टे विदुषामिति ।

### **श्रीनिवासतीर्थीया**

नन्वत्र हेतोरेव द्वैविध्ये उपपादनीये साध्यस्य द्वैविध्योपपादनमसङ्गत-मित्यत आह अत्रेति ॥

