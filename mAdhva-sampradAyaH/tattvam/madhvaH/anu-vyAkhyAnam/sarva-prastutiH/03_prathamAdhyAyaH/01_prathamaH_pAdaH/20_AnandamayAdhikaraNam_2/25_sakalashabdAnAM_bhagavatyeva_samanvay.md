+++
title = "२५ सकलशब्दानां भगवत्येव समन्वयः"

+++


## जन्माद्यस्येति सूत्रेण गुणसर्वस्वसिद्धये ब्रह्मणो लक्षणं प्रोक्तं

**सकलशब्दानां भगवत्येव समन्वयः**

**जन्माद्यस्येति सूत्रेण गुणसर्वस्वसिद्धये ब्रह्मणो लक्षणं प्रोक्तं**

### **सुधा**

समस्तैर्गुणिसामान्यवाचकैर्गुणवाचकैरध्यात्मविषयैः(च) प्राणवागादिभिरधि-भूतविषयैश्चान्नौषध्यादिभिश्शब्दैर्भगवानेव मुख्यतयोदित इत्युपसंहारो नोपपद्यते । अस्यार्थस्य प्रागनुक्तत्वात् । ननूक्तमुपलक्षणपरोऽयमानन्दमयशब्द इति । सत्यम् । उपलक्षणं हि प्रकृतोप-युक्तस्योपपन्नस्य चार्थस्य भवति । अन्यथाऽतिप्रसङ्गात् । न चैतेषां सर्वशब्दानां मुख्यया वृत्त्या भगवदेकवाचित्वसमर्थनं प्रकृतोपयुक्तं नाप्युपपन्नम् । तथाहि । जन्माद्यस्य यत इति सूत्रे जगज्जन्मादिकारणत्वादीन्यष्टौ लक्षणानि ब्रह्मणोऽभिहीतानि । तत्रैव शास्त्रं प्रमाणमुक्तं तृतीयसूत्रे । समन्वयसूत्रे च तेषामेव वाक्यानां ब्रह्मणि समन्वयः प्रतिज्ञातः । अतो जगज्जन्मादिकारणत्वं यत्र यत्र प्रतीयते तेषामेव वाक्यानां परमेश्वरे समन्वयसमर्थनं प्रकृतसङ्गतम् । न सर्वेषाम् । सर्वत्र जग-ज्जन्मादिकारणत्वप्रतिपादनाभावात् । किञ्च यन्निष्ठतया जगज्जन्मादिकारणत्वं प्रतीयते तद्वाचिनः शब्दस्य यया कयाचन वृत्त्या भगवत्परत्वे समर्थितेऽपि लक्षणस्यातिव्याप्तिः परिह्रियत एव । न हि गङ्गापदलक्ष्यस्य तीरस्य घोषावासत्वं न सिद्ध्यति । अतो मुख्यवृत्तिसमर्थनस्य क्वोपयोगः । नोपपद्यते च सर्वशब्दानां भगवत्येव मुख्यवृत्तिसमर्थनम् । रूढियोगौ हि मुख्यवृत्ती । तत्रापि योगाद्रूढिर्बलवती । न च शब्दानां भगवति रूढिरस्ति । किन्तु तदितरत्रैव । योगस्तु सम्भवति । तथाऽपि स तदितरसमानः । तथा चार्थान्तर एव मुख्यवृत्तयः शब्दाः । रूढेर्योगस्य च सत्त्वात् । नेश्वरे । योगमात्रस्य कथञ्चित्सम्भवात् । अतः सूत्रकारस्य सकलशब्दानां मुख्यया वृत्त्या भगवत्येव समन्वयसमर्थने सङ्गत्युपपत्त्योरभावादपव्याख्यानमेतदित्याशङ्क्य सङ्गतिं तावद्दर्शयति जन्मादीति ।

## **अनुव्याख्यानम्**

***जन्माद्यस्येति सूत्रेण गुणसर्वस्वसिद्धये ॥***

***ब्रह्मणो लक्षणं प्रोक्तम्***

अथातो ब्रह्मजिज्ञासेति प्रथमसूत्रे ब्रह्मशब्देन जिज्ञास्यस्य सकलगुणपूर्णत्वं जीवादि-व्यावृत्त्यर्थमुपात्तम् । जन्माद्यस्य यत इति द्वितीयसूत्रेण तत्सिद्धये जगज्जन्मादिकारणत्वं ब्रह्मणो लक्षणं प्रोक्तम् । अतः सूत्रद्वयेन साध्यतया साधकतया चानन्दादिसकलगुणपूर्णत्वं जगज्जन्मादि-कारणत्वं च प्रकृतमिति । विवृतं चैतत्पूर्वमस्माभिः । किमतो यद्येवमित्यत आह शास्त्रमूलमिति ।

**अनुव्याख्यानम्**

**शास्त्रमूलं यतस्ततः ॥**

तदुभयं प्रधानमप्रधानं च लक्षणमनुमानादिनाऽतिव्याप्तौ शङ्कितायां तन्निवृत्त्यर्थं तृतीयसूत्रे शास्त्रमूलं शास्त्रैकप्रमाणकमुक्तं यतस्ततश्चतुर्थे सूत्रे शास्त्रस्यान्यपरत्वशङ्कायां सर्वशब्दानां भगव-त्यन्वयः प्रतिज्ञातुमुचितो न कतिपयशब्दानामिति शेषः । सर्वगुणपूर्णत्वे शास्त्रस्य प्रमाण-तयाऽभिधानेऽपि कुतः सर्वशब्दसमन्वयः प्रतिज्ञातव्य इत्यत आह अन्वय इति ।

**अनुव्याख्यानम्**

***अन्वयः सर्वशब्दानां गुणसर्वस्ववेदकः ॥***

यतः सर्वशब्दानामन्वय एव गुणसर्वस्ववेदको न कतिपयशब्दानाम् । अतः सर्वशास्त्राद् गुण-सर्वस्वसिद्धये स एव प्रतिज्ञातव्य इति सम्बन्धः । अन्यथा यस्यैव शब्दस्य समन्वयो न प्रतिज्ञायते तदर्थो गुणो भगवति न सिद्ध््येदतिव्याप्तिश्च स्यात् । प्रतिज्ञाते च समन्वयसूत्रेण सकलशब्दसमन्वये तत्प्रपञ्चनं सूत्रकारस्य कथमसङ्गतं भवतीति । एतेन मुख्यवृत्तिरपि सङ्गता द्रष्टव्या । तस्या अपि समन्वयसूत्रे प्रतिज्ञातव्यत्वात् । अमुख्यवृत्तौ तदभिधेयगुणालाभप्रसङ्गात् । अभिधेयेऽति-व्याप्तिप्रसङ्गाच्चेति ।

### **शेषवाक्यार्थचन्द्रिका**

ननु जन्माद्यस्येति सूत्रेणेत्याद्युत्तरभाष्यमनर्थकम् । न चानन्दमयोऽ-भ्यासादिति सूत्रे प्राणाद्यशेषशब्दसमन्वयसमर्थने सूत्रकारस्य सङ्गत्यादिप्रतिपादकत्वान्नानर्थक्यमिति वाच्यम् । तत्प्रतिपादनस्याप्यनर्थकत्वात् । न च तत्र प्राणाद्यशेषशब्दसमन्वयस्योक्तत्वसिद्धिरेव तत्प्रयोजनमिति वाच्यम् । अस्यार्थस्य तत्रोक्तत्वसिद्धेरप्यनर्थकत्वात् । अर्थवत्त्वेऽपि वा सौत्रानन्दमय शब्दस्य शब्दान्तरोपलक्षकतया तत्समन्वयोक्तिमात्रेणाशेषशब्दसमन्वयोक्तिसिद्धेश्चेत्यतः सूत्रेऽस्यार्थ-स्योक्तत्वसिद्धेः प्रयोजनं दर्शयन्नेवोपलक्षणत्वमात्रेणाशेषशब्दसमन्वयसिद्धिरूपस्यास्यार्थस्य सङ्गत्याद्य भावेनासिद्ध्या सङ्गत्यादेरवश्यवक्तव्यत्वं च सोपपत्तिकं दर्शयन्नर्थद्वयोपसंहारपरवाक्यद्वयार्थानुवाद-पूर्वकमुत्तरवाक्यमवतारयति समस्तैरित्यादि । गुणिसामान्यवाचकैरन्नमयादिभिरिति शेषः । गुणवाचकै रानन्दादिभिरिति शेषः । अधिभूतविषयैराकाशादिभिरिति शेषः । अन्नौपध्यादिभिरित्यतः पूर्वमधि-भौतिकविषयैरिति शेषः । शब्दैरिति सर्वत्र सम्बद्ध्यते । अस्यार्थस्येत्यनेनास्यार्थस्योक्तत्वसिद्धेरुक्त-विधोपसंहारसमर्थनं प्रयोजनमिति सूचितं भवति । सौत्रानन्दमयशब्दस्य शब्दान्तरोपलक्षकत्वेन तत्समन्वयोक्त्यैव प्राणाद्यशेषशब्दसमन्वयसिद्ध्युपपत्तेः कथमस्यार्थस्य सूत्रेऽनुक्तत्वं येनोक्तविधोप-संहारानुपपत्तिरिति शङ्कते नन्विति । उपलक्षणत्वेऽपि न तत्सिद्धिरित्याह सत्यमिति । कुतः सर्वशब्दानां मुख्यया वृत्त्या भगवदेकवाचित्वसमर्थनस्य प्रकृतानुपयुक्तत्वमित्यतः सर्वशब्दानां भगवदेक वाचित्वसमर्थनस्य तावत्प्रकृतानुपयुक्तत्वं सयुक्तिकमुपपादयति जन्माद्यस्य यत इतीति । मुख्यवृत्ति-समर्थनस्यापि प्रकृतानुपयोगमुपपादयति किञ्चेति । एवं प्रकृतानुपयुक्तत्वमुपपाद्य सर्वशब्दानां मुख्यया वृत्त्या भगवदेकवाचित्वसमर्थनस्य प्रतिज्ञातमनुपपन्नत्वमुपपादयति नोपपद्यते चेति ॥ बलवतीति ।

अवयवार्थसापेक्षाद्योगात्तन्निरपेक्षाया रूढेर्बलवत्त्वस्य रथकारादिशब्देषु स्थितत्वादिति भावः ॥ न चेति । प्रयोगप्रत्ययबाहुल्ययोरभावादिति भावः ॥ इतरत्रैवेति । प्रयोगप्रत्ययबाहुल्यस्य तत्रैव सत्त्वादित्यर्थः ॥

कथञ्चिदिति । प्रयोगस्य भगवत्तदितरसाधारण्येन तच्छब्दस्य भगवत्परत्वे समर्थितेऽपि तच्छब्दोक्तगुणास्योभयत्र प्राप्त्या नातिव्याप्त्यादिदोषपरिहारः सम्भवतीत्यभिप्रायेण कथञ्चिदित्युक्तम् । साध्यतयेत्यस्यानन्दादिगुणपूर्णत्वमित्यनेन सम्बन्धः । साधकतयेत्यस्य जगज्जन्मादिकारणत्वमित्यनेन सम्बन्धः । नन्वानन्दादिगुणपूर्णत्ववज्जन्मादिकारणत्वस्यापि तृतीयसूत्रानुसारेण शास्त्रेतरप्रमाणेना-प्रसिद्धेः । जगत्कारणत्ववच्च गुणपूर्णत्वस्यापि श्रुत्या प्रसिद्धेरुभयोरप्यप्रसिद्धस्यैव वा प्रसिद्धत्वस्यैव वा प्राप्त्याऽविशेषात्कथं प्रसिद्धत्वाप्रसिद्धत्वविशेषाधीनोऽनयोर्लक्षणयोः साध्यसाधकभावोऽन्यथा विपरीतोऽपि स स्यादित्यत आह विवृतं चैतदिति । गुणपूर्णत्वजगत्कारणत्वयोर्मध्ये गुणपूर्णत्वं साध्यमेव जगत्कारणत्वं तु साधकमेवेत्येतद्गुणपूर्णतायाः श्रुतिप्रसिद्धाया अप्यसम्भावनाशङ्का-कलङ्कितत्वेनाप्रसिद्धप्रायत्वाद्गुणपूर्णत्वं साध्यं जगत्कारणत्वं तु श्रुतिप्रसिद्धम् । न तु दृष्टान्तभावा-दित्यधिकरणोक्तरीत्या युक्तयाऽप्यनुगृहीततया सम्भावितत्वान्नाप्रसिद्धम् । गुणपूर्णताया युक्त्यनुगृहीत-त्वेऽपि न जगत्कारणत्वातिरिक्तयुक्त्यनुगृहीतत्व मस्तीत्यतो जगत्कारणत्वमेव साधकतया वक्तव्य-मित्यादिना जन्माधिकरणे सृष्टिः स्थितिश्चेत्यनुव्याख्यानव्याख्यावसरे विवृतमित्यर्थः ॥ अतिव्याप्ति-श्चेति । तच्छब्दसमन्वयवत्यन्यस्मिंस्तदर्थभूतगुणप्राप्त्याऽतिव्याप्तिश्च स्यादित्यर्थः ।

### **परिमल**

उत्तरमूलवतारयति समस्तैरित्यादिना सङ्गतिं तावद्दर्शयतीत्यन्तेन ॥ अतिव्याप्तिश्च स्यादिति । तच्छब्दार्थगुणवत्यन्यस्मिन्निति योज्यम् । गुणानां प्रत्येकमेव लक्षणत्वादिति भावः । अति-व्याप्तिरत्र भगवतोऽन्यत्रैव स्थितिर्ध्येया । यद्वा केषाञ्चिच्छब्दानामेव समन्वयप्रतिज्ञाने तत्तच्छब्दप्रवृत्ति-निमित्तभूतकतिपयगुणवत्त्वमेव भगवतो लक्षणं स्यान्न सर्वगुणवत्त्वं तच्च ब्रह्मण्यसमन्वितशब्देषु कतिपयशब्दवाच्येति गतमित्यतिव्याप्तिरित्यर्थः ॥ अभिधेयेऽतिव्याप्तीति । अत्राप्यतिव्याप्तिरन्यत्रैव वृत्तिर्ध्येया ।

### **यादुपत्यम्**

अधिभूतविषयैरित्यत्राधिभूतपदेन भौतिकमपि ग्राह्यम् । अन्नौषध्यादिभि-रित्यत्राकाशादिशब्दा अपि ग्राह्यः । ननूभयोरपि शास्त्रेतरप्रमाणेनाप्रसिद्धिः शास्त्रेण प्रसिद्धिश्चाविशिष्टा । तथा च कथं जगज्जन्मादिकारणत्वं साधकं गुणपूर्णत्वं वा साध्यम् । प्रसिद्धस्यैवाप्रसिद्धसाधकतया दृष्टत्वादित्यत आह विवृत्तं चैतदिति । अनयोर्मध्ये एकस्य साधकत्वमपरस्य साध्यत्वं चेत्येतद् गुणपूर्णतायाः श्रतिप्रमिद्धाया असम्भावनाशङ्काग्रस्तत्वात् पूर्वमप्रसिद्धत्वमेव । जगज्जन्मादिकारणत्वं तु श्रुतिप्रसिद्धं युक्त्याऽप्यनुगृह्यत इति नाप्रसिद्धम् । सकलगुणपूर्णतायां तु युक्तिर्जगज्जन्मादिकारण-त्वमेवेत्येतदेव साधकतया वक्तव्यमिति जन्माधिकरणे विवृवमित्यर्थः ॥ अतिव्याप्तिश्च स्यादिति । एकैकगुणस्यैवात्र लक्षणतया विवक्षितत्वात्तच्छब्दार्थगुणवत्यन्यस्मिन्नितिव्याप्तिः स्यादित्यर्थः ॥

### **श्रीनिवासतीर्थीया**

पूर्ववाक्यार्थं वदन्नेवोत्तरग्रन्थं सङ्गमयति समस्तैरित्यादिना । प्रकृतानुप-युक्तत्वं तावदुपपादयति तथा हीति । सर्वशब्दानां भगवदेकवाचित्वसमर्थनं प्रकृतानुपयुक्तमित्युपपाद्य मुख्यया वृत्त्या भगवदेकवाचित्वसमर्थनं प्रकृतानुपयुक्तमित्येतदुपपादयति किञ्चेति ॥ यन्निष्ठतयेति । हिरण्यगर्भः समवर्तत अग्र इत्यादौ हिरण्यगर्भादिनिष्ठतयेत्यर्थः ॥ यया कयाचन वृत्त्येति । लक्षण-येत्यर्थः । ननु हिरण्यगर्भादिलक्ष्यार्थस्य जगज्जन्मादिकारणत्वं न सिध्यतीति चेत्तत्राह न हीति ॥ योगमात्रस्येति । केवलयोगस्येत्यर्थः ॥ न भगवतीति । तथाच गुणसर्वस्वसिद्धिर्न स्यादिति भावः ।

### **वाक्यार्थरत्नमाला**

अर्थवत्वेपि वासौत्रानन्देति पाठः । आनन्दमयशब्दस्य शाब्दान्तरोप-लक्षकत्वप्रकारस्तूपलक्षणत्वं शब्दानामित्येतद्भाष्यसम्बन्धिटीकाव्याख्यावसरे निरूपितोऽस्माभिः । अध्यात्मविषयैश्चेत्यादौ प्राणवागादिभिरित्यादिरूपेण शब्दविशेषप्रदर्शनवद्गुणिसामान्यवाचकैरीत्यादौ शब्दविशेषप्रदर्शनाभावान्मूलेन्यूनतेत्यतो मूलकारस्य शेषपूरणाभिप्रायेणप्रवृत्तत्वान्नदोष इति सूचयितुं मूलाभिप्रेतं स्थलद्वये शेषं पूरयति । गुणिसामान्यवाचकैरन्नमयादिभि-रित्यादिना । अधिभूत-विषयैरन्नौषध्यादिभिरिति मूलेऽध्यात्मविषयैः प्राणवागादिभिरित्यत्रेव नैकाकोटिरभिमताऽपि तु शब्द-द्वयेऽपि शेषपूरणस्याभिप्रेतत्वेन कोटिद्वयमभिमतमतो न दोष इत्याशयेन तदुभयत्र शेषं पूरयति । अधिभूतविषयैराकाशादिभिरित्यादिना । अध्यात्मगैरित्यादि भाष्यस्याध्यात्मविषयैरित्यादिव्याख्यान-पूर्वकं मूलेऽनुवादस्तु न्यायविवरणटीकोपपादिततृतीय-प्रकारानुसारेणेत्यादिकं गायत्र्यधिकरणे व्युत्पाद-यिष्यामः । रथकारादिति । आदिपदेन......... परिग्रहः । षष्टस्य प्रथमे वचनाद्रथाकारस्याधानस्ये-त्युपान्त्याधिकरणे वर्षासु रथकारोग्नीनादादधीतेत्यत्र रथकारशब्देन वसन्ते ब्राह्मणोऽग्नीनादधीतेत्यादिना प्रकृतब्राह्मणराजन्यवैश्यानामेव करणेन निमित्तेन रथकारवाक्यानां विधावत्वेन समर्थत्वात्तेषामेव ग्रहणम् । न तु सौधन्वनाख्यावतारवर्णस्येत्याक्षिप्य किंवचनस्याशक्यमस्तीति रूढिबलेन योगं बाधित्वा सौधन्वनाख्यावान्तरजातेरेव ग्रहणमित्यादेः प्रतिपादनादिति भावः । अधिकरणशरीरं चन्द्रिकाटीकायां जन्माधिकरणे व्यक्तम् ।

