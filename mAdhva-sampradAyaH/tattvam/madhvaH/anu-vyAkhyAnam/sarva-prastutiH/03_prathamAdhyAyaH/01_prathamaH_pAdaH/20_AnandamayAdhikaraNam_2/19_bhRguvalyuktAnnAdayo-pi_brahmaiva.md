+++
title = "१९ भृगुवल्युक्तान्नादयोऽपि ब्रह्मैव"

+++


## अधीहि भगवो ब्रह्मेत्युक्तोऽन्नप्राणपूर्वकम्

**भृगुवल्युक्तान्नादयोऽपि ब्रह्मैव**

**अधीहि भगवो ब्रह्मेत्युक्तोऽन्नप्राणपूर्वकम्**

### **सुधा**

स्थानद्वयगतेत्युक्तम् । प्राक् च भृगोश्चैतद्वदिष्यतीति । तत्रोत्तरानुवाकोक्तस्य ब्रह्मत्वं प्रपञ्चयति ॥ अधीहीति ।

## **अनुव्याख्यानम्**

***अधीहि भगवो ब्रह्मेत्युक्तोऽन्नप्राणपूर्वकम् ॥***

***आह ब्रह्म कथं तन्न***

**सुधा**

अधीह्यध्यापय । ण्यर्थस्यान्तर्णीतत्वात् । भगवो भगवन् । मतुवसो रुः सम्बुद्धौ छन्दसीति वचनात् । उक्तो भृगुणा पृष्टो वरुणः ‘भृगुर्वै वारुणिः । वरुणं, पितरमुपससार । अधीहि भगवो ब्रह्मेति । तस्मा एतत्प्रोवाच । अन्नं प्राणं चक्षुःश्रोत्रं मनोवाचमि’त्येवं ब्रह्मप्रश्नोत्तर-त्वेनोक्तत्वादन्नादिकं ब्रह्मैव भवितुमर्हतीत्यर्थः । ननु तत्र मयटोऽश्रवणाद्भिन्नविषयत्वमिति चेन्न । उक्तोत्तरत्वात् । किञ्च तथा सत्यन्नमयादीन्प्रत्युदाहृतश्लोकेषु मयटोऽश्रवणाद्भिन्नविषयत्वं स्यात् । अस्त्विति चेन्न । तथा सति तदुदाहरणस्यासङ्गतिप्रसङ्गात् । यस्यान्नादेर्विकारास्ते तत्प्रशंसापरतया सङ्गतिस्त्विति चेन्न । मनोमयश्लोके तदयोगात् । तर्हि तत एवानुपपत्तेरन्नादिशब्दैरन्नमयादय एवोच्यन्त इति कल्प्यत इति चेत् । तर्ह्यत्रापि प्रकरणवशादन्नमयादय एवेच्यन्त इत्यङ्गीकार्यम् । उक्तेऽर्थे हि संवादित्वेनेयमाख्यायिकोक्ता । तस्मादन्नमयादय एवात्रोच्यन्ते । ते च ब्रह्मप्रश्नोत्तर-त्वेनोक्तत्वान्यथाऽनुपपत्त्या ब्रह्मैवेति । यद्यपि ‘सैषा भार्गवी वारुणी विद्या परमे व्योमन्प्रतिष्ठिते’ति साक्षाद्ब्रह्मविद्यात्वमुच्यते । तथाऽपि मीमांसार्थं युक्त्युपन्यासः । अथवा । अस्यापि समान-योगक्षेमत्वादिति ।

### **शेषवाक्यार्थचन्द्रिका**

ननु णिचोऽत्राश्रवणात्कथमधीहित्यनेनाध्यापकत्वलाभ इत्यत आह ण्यर्थस्येति ॥ वचनादिति । मत्वन्तस्य वस्वन्तस्य च पदस्य रुरित्ययमादेशो भवति सम्बुद्धौ परतश् छन्दसि विषय इति सूत्रार्थः । प्रतिवक्त्रनुक्तिप्रयुक्तां भाष्ये न्यूनतां परिहरन्नेव ब्रह्मप्रश्नोत्तरत्वस्य हेतो-र्मूलारूढतालाभायोक्तिशब्दं प्रश्नपरतया व्याचष्टे उक्त इति । पदार्थमुक्त्वा यतस्तत इत्यध्याहारमभिप्रेत्य प्रश्नप्रतिवचानां शप्रदर्शनपूर्वकं वाक्यार्थमाह भृगुर्वा इत्यादिना ॥ इत्यर्थ इति । तनश्च तत्समाख्याना-दन्नमयादीनां ब्रह्मत्वमिति वाक्यशेषः ॥ भिन्नविषयत्वमिति । शब्दभेदे निमित्ताभिधेयभेद-स्यावश्यकत्वादित्यर्थः । तथा चानुवाकद्वये भिन्नभिन्नवस्तुप्रतिपादनान्न समाख्येति भावः ॥ उक्तोत्तर-त्वादिति । प्राप्यत्वेन मयट्प्रोक्तेर्न तत्राप्यन्यदुच्यत इत्यादिनेति शेषः । तदयोगादिति । उक्तप्रकारेण सङ्गत्ययोगादित्यर्थः । यतो वाचो निवर्तन्त इति मनोमयश्लोके यद्विकारो मनोमयस्तस्य मनसोऽ-प्रशंसनाद्यस्य चानन्दं ब्रह्मणो विद्वान्न बिभेतीत्यानन्दस्य प्रशंसा क्रियते तद्विकारत्वाभावादिति भावः । तत एवानुपपत्तेरिति । तदुदाहरणस्यासङ्गतिप्रसङ्गरूपानुपपत्तेरित्यर्थः । अन्नादिशब्दैरन्नमयादीन् प्रत्युदाहृतश्लोकगतान्नादिशब्दैरित्यर्थः । अत्रापीति । उत्तरानुवाकेऽपीत्यर्थः । अन्नादिशब्दैरति शेषः । ननु च श्लोकोदाहरणानुपपत्त्या तद्गतान्नदिशब्दानामन्नमयादिपरत्वेऽभिहीते तादृशानुपपत्त्यैवोत्तरानु-वाकोक्तान्नादिशब्दानामन्नमयादिपरत्वव्युत्पादनस्य सम्मतत्वेऽपि प्रकृते तादृशानुपपत्तेरभावात्प्रकरण मात्रस्य चाप्रयोजकत्वात्कथं तद्वशेनोत्तरानुवाकगतान्नादिशब्दानामन्नमयादिपरत्वव्युत्पादनमित्यतोऽ-त्रापि तादृशानुपपत्त्यैवान्नादिशब्दानां तत्परत्वस्याभिप्रेतत्वाददोष इत्यभिप्रेत्यानुपपत्तिमुपपादयति उक्तेऽर्थ इति । इतीत्यतःपरं श्रुत्येति शेषः ॥ साक्षादिति । स्वयमेवेत्यर्थः ॥ ब्रह्मविद्यात्वमुच्यत इति । तथा च श्रुत्यैव ब्रह्मपरत्वसिद्ध्या युक्त्यनपेक्षत्वात्तदुपन्यासोऽनर्थ इति भावः ॥ अस्यापीति । सैषा भार्गवी वारुणी विद्या परमे व्योमन्प्रतिष्ठिते’ति ब्रह्मपरत्ववाक्यस्यापीत्यर्थः ॥ समानयोगक्षेमत्वादिति अन्नदीनां ब्रह्मत्वोपदेशसमानयोगक्षेमत्वादित्यर्थः । अन्नं ब्रह्मेति व्यजानादित्यादेरन्नादीनां ब्रह्मज्ञान-द्वारत्वाभिप्रायकत्ववत्सैषेत्यादिब्रह्मविद्यात्ववचनस्याप्यन्नदीनां ब्रह्मज्ञानद्वारत्वाभिप्रायकत्वेन श्रुत्याऽन्नदेर्ब्रह्मत्वासिद्ध्या तत्सिद्ध्यर्थतया युक्त्युपन्यासोऽर्थवानिति भावः ।

### **परिमल**

मतुवसो रुरिति । मत्वन्तस्य वस्वन्तस्य च पदस्य रुरित्ययमादेशो भवति सम्बुद्धौ परतश् छन्दसि विषये इति सूत्रार्थः । उक्तोत्तरत्वादिति । ‘प्राप्यत्वेन मयट्प्रोक्तेर्न तत्राप्यन्यदुच्यते’ इत्युक्तत्वादिति भावः ॥ मनोमयश्लोक इति । ‘यतो वाचो निवर्तन्त’ इति श्लोके मनसः प्रशंसाऽभावदिति भावः । अत्रापीति । भृगुवल्ल्यामपीत्यर्थः ॥ व्योमन्निति । अच्छेद्यत्वेन व्योमनिभे ब्रह्मणीत्यर्थः ॥ युक्तीति । ब्रह्मप्रश्नोत्तरत्वादियुक्युपन्यास इत्यर्थः ॥ अस्यापीति । ‘भृगुर्वै वारुणि’-रित्यनुवाकस्यापि ‘ब्रह्मविदि’त्यनुवाकसमानयोगक्षेमत्वादित्यर्थः ।

### **यादुपत्यम्**

मतुवसोरिति । मत्वन्तस्य वस्तवन्तस्य च पदस्य रुरित्ययमादेशो भवति सम्बुद्धौ परतश्छन्दसि विषय इति सूत्रार्थः । प्रकृतमेवोदाहरणम् ॥ उक्तोत्तरत्वादिति । ‘प्राप्यत्वेन मयट् प्रोक्तेर्न तत्राप्यन्यदुच्यते’ इत्यादिनेति शेषः ॥ मनोमयश्लोक इति । यतो वाचो निवर्तन्त इति मनोमयश्लोके मनःप्रशंसाऽभावेनोक्तसङ्गत्ययोगादित्यार्थः ॥ अथवाऽस्यापीति । अन्ततः, ‘परमे व्योमन् प्रतिष्ठिते’ति व्याख्याने सर्वस्या अपि विद्यायाः साक्षाद्ब्रह्मविद्यात्वं न लभ्यते । अतोऽनिश्चितार्थ-तयेदमपि वाक्यं तद्विद्यागतान्यवाक्यसमानयोगक्षेमम् । यद्युक्तविचारेणेतरवाक्यानि साक्षात्प्रतिपादकानि तर्हीदमपि वाक्यं तेषां साक्षाद्ब्रह्मविद्यात्वप्रतिपादकं भविष्यति । नान्यथा । उक्तरित्या सावकाशत्वात् । अत आवश्यकत्वादितरवाक्यानामेव साक्षाद्ब्रह्मप्रतिपादकतासिद्ध्यै युक्त्युपन्यासः कृत इति भावः ।

### **श्रीनिवासतीर्थीया**

मतुवसो रुः सम्बुद्धौ छन्दसीतीति । मत्वन्तस्य वस्वन्तस्य च रुः स्यात्सम्बुद्धौ परतश्छन्दसि विषय इति सूत्रार्थः । अलोन्त्यपरिभाषया रुरित्यादेशः षष्ठीनिर्दिष्ट-स्यान्त्यस्यैव । तथाच भगशब्दान्मतुप्प्रत्यये उप् इत्यस्य लोपे मादुपधायाश्च मतोर्वोऽयवादिभ्य इति सूत्रेण मतुपो मकारस्य वकारे सति भगवदिति तकारान्तप्रातिपदिकनिष्पत्तौ सत्यां पश्चात्सम्बुद्धौ भगवत् सु इति स्थिते मतुवसो रुरिति सूत्रेण तकारस्य रुरित्यादेशे तस्य विसर्गे सम्बुद्धौ सोर्लोपे भगव इति युक्तमित्यर्थः । किञ्च तथा सतीत्यानन्तरं ब्रह्मवल्ल्यामपीति शेषः ॥ उदाहृतश्लोकेष्विति । अन्नाद्वै प्रजाः प्रजायन्ते । प्राणं देवा अनुप्राणन्त्यादिष्वित्यर्थः । ते कोशाः ॥ तदिति । अन्नादीत्यर्थः ॥ तद-योगादिति । प्रजाजनकत्वदेवचेष्टकत्वरूपोऽन्नप्राणयोर्महिमा यथा तत्र निरूपितस्तथा यतो वाच इत्यत्र मनोमहिम्नोऽनिरूपितत्वेनोक्तसङ्गत्ययोगादित्यर्थः ॥ तत एवेति । मनोमयश्लोके मनोमहिम्नोऽनिरूपित-त्वेनोक्तसङ्गत्यसम्भवादेवेत्यर्थः ॥ अन्नादिशब्दैरिति । अन्नाद्वै प्रजा इत्यादिश्लोकस्थान्नादिशब्दै-रित्यर्थः । उच्यन्ते ब्रह्मवल्ल्यां तथा चान्नमयादिप्रशंसा सम्भवतीति हृदयम् । अत्रापि भृगुवल्ल्या-मपि । अन्नादिशब्दैरिति शेषः । प्रकरणवशादित्युक्तमेव प्रदर्शयति उक्तार्थ इति । ब्रह्मवल्युक्तार्थ इत्यर्थः । ब्रह्मप्रश्नेति । अधीहि भगवो ब्रह्मेति ब्रह्मप्रश्नेत्यर्थः ॥ परम इति । परमव्योमशब्दस्य ब्रह्मवाचकत्वादित्यर्थः । समानयोगक्षेमत्वादिति । परमे व्योमन् प्रतिष्ठितेत्यस्यान्नमयादिद्वारपञ्चकोप-देशद्वारा शाखाचन्द्रमसन्यायेनान्ततः परमे व्योमन् प्रतिष्ठितेत्यपि व्याख्यानसम्भवेन साक्षाद्ब्रह्मविद्यात्व साधकत्वाभावेनान्नमयादिप्रकरणसमानयोगक्षेमत्वेन भार्गवीवारुणीविद्यायाः परब्रह्मपरत्वनिश्चायकत्वा-सम्भवादित्याशयः॥

### **वाक्यार्थरत्नमाला**

ण्यर्थस्येतीति । ण्यर्थस्य लक्षणया लाभ इत्यादिकम् । इत्यादौ तत्र तत्र टीकादौ निरूपितं ज्ञेयम् । ऋग्भाष्यटीकाव्याख्यानान्तरे चोपपादनमस्ति तत्संशयोध्योपपादनीयमस्ति । यतस्तत इत्याध्याहारमिति । अधीहि भगवो ब्रह्मेति पृष्टोन्नप्राणपूर्वकमाह । तदन्नादिकं कथं न ब्रह्मेत्युक्तेऽन्नादेर्ब्रह्मप्रश्नोत्तरत्वेनोक्तत्वस्य तद्ब्रह्मत्वस्य च हेतुहेतुमद्भावाप्रतीत्योक्ताध्याहारस्यावश्यक-त्वादिति भावः । आक्षेपार्थकं कथमित्यस्य नञश्च योगेन अतिशयलाभमभिप्रेत्योक्तं मूलकृता ब्रह्मै-वेति । प्रकृतोपयोगायावश्यवक्तव्यस्यानुक्ति प्रयुक्तन्यूनतापरिहाराय शेषं पूरयति । ततश्च तदिति । तद्विकारत्वाभावादिति । मनोमयस्येति शेषस् तदुदाहरणस्येति । तदुदाहरणस्यासङ्गतिप्रसङ्गरूपाया अनुपपत्तिरिति विग्रहः । तादृशानुपपत्यैवेति । भिन्नार्थत्वे संवादत्वेनाभिधानायोगात् प्रसङ्गरूपानु-पपत्त्यैवेत्यर्थः । इतीत्यत इति । प्रतिष्ठितेतीत्यत्रत्येतिशब्दानान्तरमित्यर्थः । न केवलं श्रुत्येति शेषपूरणं स्मृतित्वादिव्यावृत्तये वस्तुस्थितिप्रदर्शनपरम् । अपि तु शङ्कामूलश्रुतित्वरूपयुक्तिसूचकं चेत्याशयेन तत्सूचितयुक्तेः फलमाह । तथाचेति । पूर्वं युक्तिसूचनलाभाय वाक्यस्य श्रुतित्वपुस्कारेण वचनेऽपि अत्र

तस्य वाक्यत्वपुरस्कारेणैवोक्तेर्नपुंसकोपपत्तिरित्याशयेनास्येति परामर्शं घटयति । वाक्यस्यापीत्यर्थ इति ।

------------------------------------------------------------------------

द्वारं तदिति वादिनः

**द्वारं तदिति वादिनः**

### **सुधा**

स्यादेतत् । ब्रह्मप्रश्नोत्तरतयोक्तिमात्रेण न वरुणोक्तानामन्नादीनां ब्रह्मत्वं सिद्ध्यति । ब्रह्मज्ञानोपायतयाऽपि तदुपदेशोपपत्तेः । तथा हि । द्वितीयाचन्द्रप्रश्नेऽचन्द्ररूपापि शाखा चन्द्र-तयोच्यते चन्द्रज्ञानोपायत्वात् । यथा वाऽरुन्धतीप्रश्ने तत्समीपवर्तिनी पृथुला तारकाऽरुन्धती-त्वेनोपदिश्यते । अरुन्धतीज्ञानद्वारत्वात् । द्वारत्वं चान्नादिशब्दोदितानां शरीरादीनां बहिर्वृत्ति-निवारणद्वारा ब्रह्मज्ञानं प्रत्युपपद्यत एवेति । मैव्रम् । किमनेन व्यभिचारश्चोद्यते । किंवाऽन्यथा-सिद्धिः सम्भाव्यते । उत सा निश्चीयते । पक्षत्रयसम्बद्धमित्याह द्वारमिति ।

## **अनुव्याख्यानम्**

***द्वारं तदिति वादिनः ॥***

***उपसत्तिं कथं विद्युः***

**सुधा**

तदन्नादिकम् । उपसत्तिं ब्रह्मज्ञानार्थोपसत्त्युत्तरकालीनं गुरूपदेशप्रकारमित्यर्थः । कथमित्याक्षेपे । न विद्युरित्यर्थः । गुरूपदेशप्रकाराज्ञानविजृम्भितेयं शङ्केति भावः । तत्कथं न विद्युरित्यत आह उपसन्नायेति ।

**अनुव्याख्यानम्**

***उपसन्नाय हि त्रिशः ॥***

***वक्तव्यं ब्रह्म गुरुणा चतुर्वारमथापि वा ॥***

***सकृद्वेत्यागमा ब्रूयुः सम्प्रदायविदोऽपि च ।***

ब्रह्मैव वक्तव्यम् । न पुनर्यत्किञ्चित् । अबोधेऽपि पुनः पुनस् तदेव शब्दान्तरेण वक्तव्यम् । द्वारं च द्वारतयैव वक्तव्यम् । न तु तदात्मकत्वेन । न हि धूमोऽग्न्यात्मकत्वेन प्रदर्श्यते । चन्द्राद्युदाहरण-मप्यसिद्धमेवेति । आगमा वेदाः । सम्प्रदायविदः स्मृतीतिहासपुराणकर्तारः । अपिचावितरेतर-समुच्चयार्थौ । तर्हि उपदेशप्रकाराज्ञातया वरुणोऽन्यदुपदिशतीत्यस्तु । मैवम् । लोकपालस्यैव तावज्ज्ञानाभावासम्भवादित्याशयेन द्वारोपदेशशङ्कानिराकरणमुपसंहरति तदिति ।

**अनुव्याख्यानम्**

**तद्यत्किञ्चित्कथं ब्रूयादुपसन्नाय दिक्पतिः ॥**

**सुधा**

तत्तस्मात् । यत्किञ्चिद् द्वारम् ।

### **शेषवाक्यार्थचन्द्रिका**

तर्ह्युक्तप्रकारेण युक्तेरपि सावकाशत्वान्न युक्त्याऽपि तत्सिद्धिरित्या-शङ्कते स्यादेतदिति । ननु नान्नाद्युपदेशो द्वारतयाऽन्यथयितुं युक्तः । अन्नादिज्ञानं विनाऽपि प्राणादि-ज्ञानेनान्नादेर्द्वारत्वायोगात् । न चात एव ब्रह्मज्ञानोपायतयेति ब्रह्मणि द्वारत्वाश्रयणमिति वाच्यम् । अन्नं ब्रह्मेत्यनुक्त्वाऽप्यनन्दो ब्रह्मेति ब्रह्मस्वरूपस्योपदेष्टुं शक्यतया तदयोगादित्यत आह द्वारत्वं चेति ॥ बहिर्वृत्तिनिवारणद्वारेति । चित्तस्य प्रत्यक्प्रावण्यद्वारेत्यर्थः ॥ व्यभिवार इति । अन्नादिकं ब्रह्म भवितुमर्हति ब्रह्मप्रश्नोत्तरत्वेनोक्तत्वादित्यनुमाने विशेषव्याप्तौ दृष्टान्ताभावेन तदनुपपत्त्या यद्यत्प्रश्नोत्तर-त्वेनोच्यते तत्तदेवेति सामान्यव्याप्तेरेवावश्यवक्तव्यत्वाच्छाखादेश्चन्द्रादिप्रश्नोत्तरत्वेनोक्तत्वेऽपि चन्द्रा-दित्वाभावाद्य्वभिचार इत्यर्थः । कथं तर्हि द्वितीयाचन्द्रप्रश्नेऽचन्द्ररूपायाः शाखायाश्चन्द्रतयोपदेशः । अरुन्धतीप्रश्ने तत्समीपवर्तिन्याः पृथुलायास्तारकाया अरुन्धतीत्वेनोपदेशश्चेत्यतो लोके चन्द्रारुन्धत्यादौ शाखास्थूलतारकादेर्द्वारत्वेनैवोपदेशेन चन्द्रारुन्धतीत्वेनोपदेशाभावादुदाहरणमसिद्धमित्याह चन्द्रा-द्युदाहरणमपीति ॥ इतरेतरसमुच्चयार्थाविति । ततश्चापिशब्दयोर्नान्यतरवैय्यर्थ्यमिति भावः ।

### **परिमल**

किमनेनेति । ‘द्वितीयचन्द्रप्रश्न’ इत्यादिकथनेनान्नादिकं ब्रह्म भवितुमर्हति । ब्रह्म प्रश्नोत्तरत्वात् । यद् यत्प्रश्नोत्तरं तत्तद्भवतीति विवक्षितानुमाने शाखादौ व्यभिचारः शङ्क्यत इत्यर्थः । सा असिद्धिः ।

### **यादुपत्यं**

किमनेन व्यभिचारश्चोद्यत इति । यद्यत्प्रश्नोत्तरत्वेनोच्यते तत्तदेवेति सामान्य-व्याप्त्यभिधान इत्यर्थः ।

### **श्रीनिवासतीर्थीया**

व्यभिचारश्चोद्यत इति । यद्यत्प्रश्नोत्तरत्वेनोच्यते तत्तदेवेति सामान्यव्याप्तौ चन्द्रारुन्धतीबोधनद्वारभूतशाखास्थूलताकयोर्व्यभिचारश्चोद्यत इत्यर्थः ॥ अन्यथासिद्धिरिति । तत्प्रश्नोत्तरत्वं ब्रह्मत्वं विना द्वारत्वेनाप्यन्यथासिद्धमित्यन्यथासिद्धिः सम्भाव्यते शङ्क्यत इत्यर्थः । सा अन्यथासिद्धिः ॥ लोकपालस्येति । ‘न देवपदवीं प्राप्ता ब्रह्मदर्शनवर्जिताः’ इति वचनेन देवतापदस्य परब्रह्मज्ञानसाध्यत्वावगमेनैतावज्ज्ञानाभावे लोकपालकत्वस्यैवासम्भवादिति भावः ।

### **वाक्यार्थरत्नमाला**

द्वारत्वायोगादिति । प्राणादिकं प्रतीतिशेषः । तदयोगादिति । ब्रह्मणि परत्मस्याप्ययोगादित्यर्थः । उदाहरणमसिद्धमित्याहेति । यत्रापि लोके साधारणजनो अन्यं बोधयितु-मियमेवारुन्धतीत्यादि तत्रापि तत्स्थतारातो ऽधोदेशसमीपेवेत्यादिरूपेण व्याकरोत्येवेति नाभेदेनोक्तिः कुत्रापीति भावः । संप्रदायविदः स्मृतीतिहासपुराणकर्त्तार इति मूलम् । एतद्य्वाख्यानं वक्षस्थलश्रिता श्रीरिति संप्रदायविद इति प्राणाधिकरणीय तत्वप्रकाशिकाव्याख्याने ऋषीणां संप्रदायादित्येतद्गीताभाष्य टीकास्थागमो ग्रन्थनिबद्धं वाक्यम् । संप्रदायस्तूपदेशपरंपरममात्रमित्येतद्वाक्यव्याख्यावसरे अन्यत्रापि

च संप्रदायशब्दार्थानुगुण्यादिविचारोऽस्माभिः कृतोऽस्ति । तदनुसारेणोपपाद्यम् । अत्रापि लेख्यमस्ति ॥

