+++
title = "१४ प्रत्यक्षागमविरुद्धस्यानुमानस्य नाभेदसाधकत्वम्"

+++


## ॐ कामाच्च नानुमानापेक्षा ॐ

**प्रत्यक्षागमविरुद्धस्यानुमानस्य नाभेदसाधकत्वम्**

**ॐ कामाच्च नानुमानापेक्षा ॐ**

### **सुधा**

ननु कथमुच्यते नास्य परमात्मनोऽभेदोऽस्ति जीवेनेति । अनुमानतस्तदभेदस्य प्रमितत्वात् । तथा चोक्तविधयाऽन्नमयत्वादिकं जीवस्य किं न स्यात् । न चोक्तभेदोपदेशविरोधः । अनुमानविरोधेन तस्यैवान्यपरत्वोपपत्तेरित्याशङ्कापरिहाराय सूत्रं कामाच्च नानुमानापेक्षेति ।

तव्द्याचष्टे नानुमेति ।

## **अनुव्याख्यानम्**

**॥ ॐ कामाच्च नानुमानापेक्षा ॐ ॥**

**नानुमा कामचारिणी ॥**

**विमतानि शरीराणि मद्भोगायतनानि यत् ॥**

**शरीरणीत्यादिका तु तत्त्वज्ञाने ह्यपेक्ष्यते ॥**

**प्रत्यक्षादिविरुद्धत्वात्**

**सुधा**

सम्प्रतिपन्नस्वशरीरेषु सिद्धसाधनतापरिहाराय विमतानीत्युक्तम् । यद्यस्मा-च्छरीराणि । शरीरत्वादित्यर्थः । मच्छरीर(रादि)वदिति दृष्टान्तः । आदिग्रहणाद्विप्रतिपन्ना-नीन्द्रियाणि ममैव करणानि इन्द्रियत्वात्सम्प्रतिपन्नवदित्यादीनामुपादानम् । नन्वेतान्यनुमानानि प्रतिक्षेत्रं क्षेत्रज्ञानामभेदं साधयन्ति । न तु जीवानां परमात्माभेदम् । तेन विमता आत्मानः परमात्मनः (तत्त्वतो) न भिद्यन्ते आत्मत्वात्परमात्मवदित्यद्यनुमानमत्र शङ्कनीयम् । न त्विदमिति । मैवम् । न हि जीवानामुपहितस्वरूपाणामेव साक्षादभेदः सम्भवति । प्रत्यक्षादिविरोधात् । ततश्च निरुपाधिकेन रूपेणाभेदेऽनुमानं पर्यवस्यति । तथा च कथं न प्रकृतसङ्गतिरिति । तत्त्वज्ञाने तत्त्व-ज्ञानार्थम् । नापेक्ष्यते । तत्त्वज्ञानकारणं न भवतीत्यर्थः । कुतः । प्रत्यक्षादिविरुद्धत्वात् । हिशब्दो दृष्टान्तसूचकः । तदयं प्रयोगः । विमतानि शरीराणीत्यादिकाऽनुमाऽनुमानत्वेन पराभिमता । यथार्थ-ज्ञानकारणं न भवति । प्रमाणविरुद्धत्वाद्दहनानुष्णतासाधनानुमानवदिति । प्रत्यक्षादिविरुद्धाऽपि सदनुमा किं न स्यादित्यत उक्तं कामचारिणीति । तद्विवृणोति अक्षेति ।

**अनुव्याख्यानम्**

***अक्षागमभयोज्खिता ॥***

***अनुमा कामवृत्ता हि***

**सुधा**

अक्षं प्रत्यक्षम् । अनुमानमप्यत्रोपसङ्ख्येयम् । अक्षागमभयोज्खितेति । तद्विरोध-भयोज्खितेत्यर्थः । कामवृत्ता पुरुषेच्छानुसारिप्रवृत्तिमती । नन्वनेन किं विपक्षे बाधकमुक्तमित्यत आह कुत्रेति ।

**अनुव्याख्यानम्**

***कुत्र नावसरं व्रजेत् ॥***

**सुधा**

किमाक्षेपे । सर्वत्राप्यवसरं व्रजेदित्यर्थः ।

### **शेषवाक्यार्थचन्द्रिका**

उक्तविधयेति । अत्राहेत्युक्तविधयेत्यर्थः । अन्यपरत्वेति । व्यावहारिक भेदपरत्वोपपत्तेरित्यर्थः । यच्छरीराणीत्यत्र यच्छब्दस्यार्थकथनपूर्वकं विशिष्टस्य तात्पर्यमाह यद्यस्मा-दित्यादि । इत्यादीनामित्यादिपदेन विप्रतिपन्नानि चक्षूंषि ममैव दर्शनकरणानि चक्षुष्ट्वान्मच्चक्षुर्व-दित्यादीनामुपादानम् ॥ अत्र शङ्कनीयमिति । जीवपरमात्माभेदसाधकत्वेन प्रकृतसङ्गतत्वादिति भावः ॥ न त्विदमिति ॥ जीवानामन्योन्य भेदसाधकप्रमाणस्य जीवपरमात्मनोरभेदासाधकत्वेन प्रकृत-सङ्गतत्वादिति भावः ॥ तथा चेति । निरुपाधिकेन रूपेण जीवानामभेदेऽनुमानपर्यवसाने सिद्धे सतीत्यर्थः ॥ कथं न प्रकृतसङ्गतिरिति । निरुपाधिकस्य निरुपाधिकेनाभेदे वक्तव्ये निरुपाधिकस्यैव ब्रह्मत्वाद्ब्रह्माभेदस्यैव तेन सिद्धेर्न प्रकृतासङ्गतिरित्यर्थः । तत्त्वज्ञानार्थमिति । तत्त्वज्ञान इति सप्तमी तादर्थ्य इति भावः । ननु निर्दोषोपपत्तेरेवानुमानत्वात्तस्या यथार्थज्ञानकरणत्वाभावसाधनं बाधितमित्यत उक्तम् अनुमानत्वेन पराभिमतेति । प्रमेयत्वाज्जडं चितिरित्युत्तरानुव्याख्यानं मनसि निधायाह अनुमानमप्यत्रोपसङ्ख्येयमिति ।

### **परिमल**

ॐ कामाच्च नानुमानापेक्षा ॐ । यदित्यस्यार्थो यद्यस्मादिति । यस्मा-च्छरीराणीत्यस्य फलितार्थः शरीरत्वादित्यर्थ इति ॥ प्रतिक्षेत्रमिति । प्रतिदेहमित्यर्थः । क्षेत्रज्ञानां जीवात्मनाम् । अत्र जीवब्रह्माभेदे प्रत्यक्षमागमं वानाशङ्क्यानुमानमेवाशङ्क्य तन्निराकृतौ तात्पर्यं चन्द्रिकायां व्यक्तम् ॥ तथा च कथमिति । निरुपाधिकरूपस्यैव परमात्मत्वादिति भावः ।

### **यादुपत्यम्**

॥ ॐ कामाच्च नानुमानापेक्षा ॐ ॥ तथा च कथमिति । निरुपाधिकरूपस्यैव परमात्मत्वादिति भावः । निर्दोषोपपत्तिरुपानुमाया यथार्थज्ञानकरणत्वमस्त्येवेति तदभावसाधने बाध इत्यत उक्तम् अनुमानत्वेनेति ।

### **श्रीनिवासतीर्थीया**

॥ ॐ कामाच्च नानुमानापेक्षा ॐ ॥ अन्यपरत्वेति । व्यावहारिक-भेदपरत्वेत्यर्थः ॥ स्वशरीरेषु अतीतानागतवर्तमानेषु ॥ न प्रकृतेति । ऐक्यनिराकरणस्य प्रकृतसङ्गतिर्नेति कथमित्यर्थः । अक्षशब्दस्य दुष्टेन्द्रियसाधारण्यादाह अक्षमिति । निर्दोषार्थेन्द्रियसन्निकर्ष इत्यर्थः । अनुष्टमिन्द्रियं त्वक्षमित्यन्यत्रोक्तमत्र नाभिप्रेतमिति हृदयम् ।

### **वाक्यार्थरत्नमाला**

मूले संप्रतिपन्नस्वेति । जन्मभेदे नैकस्यैवानेकशरीरयोगाच्छरीरेष्विति बहुवचनोपपत्तिः । सौभार्यादेः सहैवानेकशरीरयोगोऽस्तीति तदभिप्रायेण बहुवचनमित्यप्याहुः । निरूपाधिकस्य निरूपाधिकेनेत्यादि । ननु जीवस्य जीवान्तरेणाभेदो नाम तज्जीवकोटौ निविष्ट-निरूपाधिकरूपस्य जीवान्तरकोटौ । निविष्टनिरूपाधिकरूपेण भेद इत्युक्तेऽपि कथं प्रकृतसङ्गतिः । जीवचैतन्यो नामावच्छिन्नच्चैतन्यरूपतया घटमटाद्यवच्छिन्नाकाशानां महाकाशादिव ब्रह्मणो भेदेऽपि तेष्वाकाशस्वरूपमात्रस्य महाकाशेनेव च चैतन्यमात्रस्य ब्रह्मचैतन्येनाभेदस्य च सत्वेन जीवचैतन्यानां ब्रह्मणा भेद उक्तरूपा एव व्यवतिष्टते । घटाद्यवच्छिन्नाकाशानामेवोपाध्यागमेऽभेदवाज्जीवनामपि तदपगमेन भेदो जीवानामपि तदपगमेनाभेदो जीवानामन्योन्याभेदो व्यवतिष्टते । तथा च जीवेष्वनुगत निरूपाधिकचैतन्यानामभेदो, जीवानामन्योन्या वा भेदो यद्यपि भवति । तथापि न जीवब्रह्माभेदः । घटाकाशस्य महाकाशेन जिवचैतन्यस्यानवच्छिन्नशुद्धचैतन्येनाभेदस्यैव तथाविधत्वात् । न चायमभेद उक्तानुमानैः सिध्यति । ततस्तत्साधकतयोक्तानुमानोपन्यासे कथमसङ्गतिनिवृत्तिः । अन्यथो भयत्रापि निरूपाधिकस्य ब्रह्मतया ब्रह्मणो ब्रह्मणा भेद इत्येवोक्तं स्यात् ॥ तत्कथं सङ्गत्युपपादनमिति चेत्सत्यम् । अत्रापि निरूपाधिकस्य निरूपाधिकेनाभेदसाधनमात्र एव तात्पर्यम् । स च जीवत्वब्रह्मत्व रूपपुरस्कारप्रवृत्तानुमानैरिव जीवत्वमात्रपुरस्कारेण प्रवृत्तनुमानैरपि सिध्यैव घटाकाशादि दृष्टान्ते-नोक्तावान्तरविशेषस्त्वकिञ्चित्करः । न हि जीवकोट्यंतर्गतनिरूपाधिकरूपो योरभेदस्य जीवब्रह्माभेदस्य च स्वरूपे विशेषोऽस्ति निरूपकनिरूप्यभेदस्त्वप्रयोजकः । अत एवोक्तं मूलेऽनुमानं पर्यवस्यतीति । अन्यथानिरूपाधिकपदोक्तब्रह्म- शब्दार्थेनाभेदोऽनुमानात्सिध्यतीति वक्तव्यं भवेदिति । विवेचनीयम् । तत्वप्रकाशिकौदाहृतैतदनुमानस्य मूलोक्तरीत्या यदुपपादनं तदुपपादनमप्येवमेव ज्ञेयम् । तादर्थ्य इतीति । चर्मणि द्वीपिनमित्यादाविव निमित्तसप्तमीत्यर्थः ।

