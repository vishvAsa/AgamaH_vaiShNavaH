+++
title = "१६ अन्नमयादीनां कोशपरत्वनिरासः"

+++


## ॐ अस्मिन्नस्य च तद्योगं शास्ति ॐ

**अन्नमयादीनां कोशपरत्वनिरासः**

**ॐ अस्मिन्नस्य च तद्योगं शास्ति ॐ**

### **सुधा**

शरीरादिकोशा एवान्नमयादिशब्दवाच्या इति पक्षोऽपि नेतरोऽनुपपत्तेरिति साधारणदोषेण दूषित एव । विशेषदोषेण दूषयितुं सूत्रम् अस्मिन्नस्य च तद्योगं शास्तीति ।

तव्द्याचष्टे योगमिति ।

## **अनुव्याख्यानम्**

***॥ ॐ अस्मिन्नस्य च तद्योगं शास्ति ॐ ॥***

***योगमन्नमयाद्यैर्यत्फलत्वेनास्य शंसति ॥***

***स्थानद्वयेऽप्यतः कोशा एत इत्यतिसाहसम् ॥***

**सुधा**

यद्यस्मादस्य स य एवंविदित्युक्तस्य ब्रह्मविदः फलत्वेनान्नमयादिभिर्योगं तत्प्राप्तिं स्थानद्वयेऽप्यनुवाकद्वयेऽपि । शंसति कथयति श्रुतिः । एतमन्नमयमात्मानमुपसङ्क्रामतीत्यादि । एतमन्नमयमात्मानमुपसङ्क्रम्येत्यादि च । अत एतेऽन्नमयादयः कोशा इत्येतव्द्याख्यानमतिसाहसं पूर्वोत्तरापरामर्शमूलम् । न हि शरीरादिकोशप्राप्तिर्ब्रह्मविद्याफलमिति सम्भवति । तरति शोकमात्म-विदित्यादिविरोधात् । शरीरादेश्च शोकरूपत्वात् । स्यादेतद्यद्यत्रान्नमयादिप्राप्तिरुच्येत । न चैतदस्ति । उपसङ्क्रमशब्दस्यातिक्रमार्थत्वादित्यत आह उपसङ्क्रमणं चेति ॥

**अनुव्याख्यानम्**

***उपसङ्क्रमणं चैव द्वितीयोद्देशितं प्रति ॥***

***अतिक्रमं वदन्तं तमुपशब्दो निवारयेत् ॥***

**सुधा**

द्वितीयोद्देशितं प्रति । द्वितीयया कर्मत्वेनोक्तमन्नमयादिकं प्रति यदुपसङ्क्रमणमुच्यते तदतिक्रमं वदन्तम् । उपसङ्क्रमणपदवाचिपदमतिक्रमार्थं व्याकुर्वन्तमिति यावत् । उपशब्दो निवारयेत् । तस्योपशब्दविरोधः स्यात् । उपपूर्वस्य क्रमेः प्राप्त्यर्थत्वात् । दोषान्तरमाह अश्रुतस्येति ।

**अनुव्याख्यानम्**

***अश्रुतस्यातिशब्दस्य स्थानं दद्यात्कथं पुनः ॥***

**सुधा**

पुनरिति दोषन्तरससुच्चयार्थः । वाक्यद्वयतात्पर्यमाह श्रुतेति ।

**अनुव्याख्यानम्**

***श्रुताश्रुतपरित्यागकल्पने विगतह्रियाम् ॥***

**सुधा**

एवं व्याकुर्वाणेन हि श्रुतमुपशब्दं त्यक्त्वा तत्स्थानेऽश्रुतोऽतिशब्दोऽध्याहार्यः । तथा च श्रुतपरित्यागोऽश्रुतकल्पनं च स्यात् । तदुभयं च लज्जाहेतुरिति । न वयं श्रुतपरित्यागेना-श्रुताध्याहारं कुर्मो येनायं दोषः स्यात् । किं नामाव्ययानामनेकार्थत्वादुपशब्दोऽतिशब्दार्थो व्याख्यायत इति चेन्न । नियामकेन विना प्रसिद्धार्थत्यागाप्रसिद्धार्थस्वीकारानुपपत्तेः ।

### **शेषवाक्यार्थचन्द्रिका**

साधारणदोषेणेति । जीवादिसाधारणतज्ज्ञानन्मोक्षानुपपत्तिरूप-दोषेणेत्यर्थः ॥ विशेषदोषेणेति । शरीरादिकोशमात्रासाधारणदोषेणेत्यर्थः । नन्वेकतात्पर्यक-भिन्नस्वार्थप्रतिपादकप्रकरणसमुदायस्यैव स्थानत्वात्प्रकृते चान्नमयादिप्रकरणानामन्नादिप्रकरणानां चोक्तरीत्यैकार्थ्यादुक्तरूपस्थानत्वाभावान्न स्थानद्वय इत्युक्तिरुपपन्नेत्यतो लक्षणया स्थानशब्देनानु-वाकस्यैवात्र ग्रहणान्नानुपपत्तिरित्याह स्थानद्वयोऽप्यनुवाकद्वय इति । आद्योनादिपदेनैतं प्राणमय-मात्मानमुप- सङ्कामतीत्यादेर्द्वितीयेन त्वेतं प्राणमयमात्मानमुपसङ्क्रम्येत्यादेर्ग्रहणम् । ननु शोकनिवृत्ति-फलकब्रह्मविद्यायाः शोकप्राप्तिफलकत्वस्य विरुद्धत्वेऽपि शरीरादिकोशप्राप्तिफलकत्वस्य न तद्विरोध इत्यतः शरीरादिकोशनामपि शोकाविनाभूतत्वेन शोकरूपत्वात्तत्प्राप्तिफलकत्वस्य तद्विरोध एवेत्याह शरीरादेश्चेति । उपशब्दो निवारयेदित्यस्य तात्पर्यम् ॥ तस्येत्यादि । विरोधोपपादनम् ॥ उपेति । तत्रैव प्रयोगप्रत्ययप्राचुर्यादिति भावः । किमत्र दोषान्तरत्वसूचकं येन दोषान्तरमाहेत्यवतार्यत इत्यत आह पुनरितीति । अतो न वैय्यर्थ्यविरुद्धार्थत्वे इति भावः ।

### **वाक्यार्थरत्नमाला**

शरीरादेः साक्षाच्छोकरूपत्वाभावादाह । शोकविनाभूतत्वेनेति । अतो न वैय्यर्थ्येत्यादि । पुनरित्येतद्विहायापि कथं स्थानं दद्यादित्येतावता पूर्तेस्तस्य वैय्यर्थ्यम् । पुनः कथं दद्यादित्युक्तावेकदा स्थानं दानाङ्गीकारप्राप्त्या सर्वथास्थानदानाभावाताभावा विरुद्धार्थत्वं चेति भावः ।

