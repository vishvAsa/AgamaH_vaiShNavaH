+++
title = "२० चक्षुरादिशब्दा अपि ब्रह्मवाचिनः"

+++


## चष्ट इत्येव तच्चक्षुः श्रवणाच्छ्रोत्रमुच्यते

**चक्षुरादिशब्दा अपि ब्रह्मवाचिनः**

**चष्ट इत्येव तच्चक्षुः श्रवणाच्छ्रोत्रमुच्यते**

### **सुधा**

ननु वरुणेनोक्तेष्वन्नादिप्राणमनांसि सन्तु ब्रह्मस्वरूपाणि । अन्नादिशब्दानाम-त्तृत्वाद्यर्थतयाऽनुपपत्त्यभावात् । चक्षुःश्रोत्रवाक्यशब्दं तु कथं ब्रह्म स्यात् । चक्षुरादिशब्दानां चष्टेऽ-नेनेति चक्षुः । शृणोत्यनेनेति श्रोत्रम् । वदत्यनयेति वागिति करणार्थत्वात् । ब्रह्मणश्च करणत्वानुपपत्तेरिति चेन्न । कर्तर्यपि तद्व्युत्पत्तिसम्भवादित्याह चष्ट इति ।

## **अनुव्याख्यानम्**

***चष्ट इत्येव तच्चक्षुः श्रवणाच्छ्रोत्रमुच्यते ॥***

***वचनादेव वाग्ब्रह्म सृष्टिस्थित्यादिकारणम् ॥***

एवशब्देन करणसाधनतां निराकरोति । किञ्च ‘यतो वा इमानि भूतानि जायन्ते’ इति सकल-भूतानां सृष्टिस्थितिसंहारकारणत्वं च ब्रह्मलक्षणमन्नादिषूपदिष्टम् । ततश्चैतद्ब्रह्मेत्याह सृष्टीति । यतः सृष्ट्यादिकारणमुक्तमतोऽपि ब्रह्मेति सम्बन्धः ।

### **शेषवाक्यार्थचन्द्रिका**

अत्तृत्वाद्यर्थतयेति । भूतात्तृत्वभूताद्यत्वाद्यर्थतयेत्यर्थः ॥ अनुपपत्त्य-भावादिति । ब्रह्मणः संहर्तृत्वेन सर्वभूतात्तृत्वस्य सर्वभूतोपजीव्यतया ब्रह्मणि सम्भवस्य ‘भोग्यत्वमत्र चाद्यत्वमि’त्यादिना प्राग्व्युत्पादितत्वादिति भावः । करणत्वानुपपत्तेरिति । कारकान्तरेऽचरितार्थत्वे सति कारणत्वादिरूपकरणत्वस्य कर्तृतया करणे चरितार्थे ब्रह्मण्यनुपपत्तेरित्यर्थः ॥ कर्तर्यपीति । ब्रह्मणश्च श्रवणादिकर्तृत्वादिति भावः । ननु चक्षुरादिशब्दानां ब्रह्मणि निर्वचप्रस्तावे सृष्ट्यादिकारण-त्वोक्तिरसङ्गतेत्यतो नेदं चक्षुरादिशब्दवाच्यत्वोपपादकं किन्तु वरुणोपदिष्टानामन्नादीनां युक्त्यन्तरेण ब्रह्मत्वोपपादकमेवेति भावेन तत्तथा योजयति किञ्चेति । सृष्टीत्यादेरन्नादीनां ब्रह्मत्वोपपादकत्वे युक्त्यन्तरपरत्वस्य मूलारूढतासिद्धये तथा तव्द्याचष्टे यत इत्यादिना ।

### **श्रीनिवासतीर्थीया**

अकरणत्वादिति । कर्तृप्रयोज्यत्वरूपकरणत्वाभावादित्यर्थः ।

### **वाक्यार्थरत्नमाला**

सर्वभूतोपजीव्यतयेति । उपलक्षणं चैतत् । महाव्यापारत्वादिना प्राणत्व-मनस्त्वयोश्चेत्यपि द्रष्टव्यम् । कारकान्तर इति । कारणत्वमात्रस्य करणत्वेनाभिमते तन्तुमत्पिण्डादि-चक्षुरादिकरण इव कु विन्दतुर्यादिमनःसंयोगादिकारणान्तरेपि सत्वेनासाधारणत्वस्य च प्रकारान्तरेण निरूपयितुमशक्यत्वेन काराकान्तरेऽचरितार्थत्वरूपत्वेनैव निर्वक्तव्यत्वादिति भावः । एतच्चात्र स्पष्टम् । कर्तृतयेत्यादिनोक्तलक्षणाभावोपपादनं कुविन्दादेस्तत्वादिकरण इवेति पूरणीयम् । कारण इति कारकान्तरं वस्तुतः कारणरूपमेव कर्तृप्रयोज्यं तंत्वादि दृष्टमिति प्रकृतेऽपि दर्शनरूपक्रियाकर्तृब्रह्मणा-प्रवर्त्यं चक्षुरादिकरणमेव भवतीति पर्यवसानाभिप्रायेणोक्तम् । अन्यथा कारकान्तर इत्यवक्ष्यत् । कर्तर्यपीति । अभ्युपगम्य चेदं मूलं प्रवृत्तम् । परमात्मनि सर्वशब्दवभक्तिसद्भावेन करणत्वादेरपि सत्वात् । अथ एव पृथगधिकरणमूले प्रज्ञानेत्रोलोक इत्यत्रत्यनेत्रपदव्याख्यानावसरे नीयतेऽनेनेति नेत्रम् । दाम्नीत्यादि सूत्रेण करणे ष्ट्रान्नित्याद्युक्तम् । एतच्च प्रथमपद्यशुभसज्ज्ञाननेत्रमित्येतस्योपपादनानु सारेणोपपाद्यम् ।

