+++
title = "०४ पुरुषादिशब्दानां नारायणवाचित्वम्"

+++


## पुरुषः पर आत्माऽजो ब्रह्म नारायणः प्रभुः

**पुरुषादिशब्दानां नारायणवाचित्वम्**

**पुरुषः पर आत्माऽजो ब्रह्म नारायणः प्रभुः**

## **अनुव्याख्यानम्**

***पुरुषः पर आत्माऽजो ब्रह्म नारायणः प्रभुः ॥***

***महानानन्द उद्विष्णुर्भग ओम इतीर्यते ॥***

***स्वयं नारायणो देवो नान्यथैतानि कस्यचित् ।***

### **सुधा**

स्वयं मुख्यया वृत्त्या । एतानि नामानि ।

कुत एतेषां भगवन्नामत्वमित्यत ओंशब्दस्य विष्णुवाचित्वे तावद्युक्तिमाह तस्मादिति ।

**अनुव्याख्यानम्**

***तस्मादोमित्युदाहृत्य यज्ञदानानि कुर्वते ॥***

तस्मादोङ्कारस्य विष्णुनामत्वादेव हि ये विष्णुमुद्दिश्य यज्ञदानादि कुर्वते ते ओमित्युदाहृत्यैव । अन्यथा तन्न स्यात् । न ह्यन्योद्देशेन कर्म कुर्वाणैरन्यविषयो मन्त्रो जप्यत इति । पुरुषशब्दस्य विष्णु वाचित्वे युक्तिमाह सूक्तेनेति ।

**अनुव्याख्यानम्**

***सूक्तेन पौरुषेणैनं यजन्त्यध्यात्मकोविदाः ॥***

***इति पैङ्गिश्रुतिस्तेन नान्यज्ञानाद्विमुच्यते ॥***

**सुधा**

य एनं नारायणं यजन्ति ते पौरुषेण सूक्तेन यजन्ति । तेन ज्ञायते पुरुषशब्दो विष्णुवाचीति । इति पैङ्गिश्रुतिः पुरुषशब्दस्य भगवदेकवाचितामाह यतस्तेन तमेवं विद्वानित्यस्य विष्णुपरत्वादिति ।

### **शेषवाक्यार्थचन्द्रिका**

इति पैङ्गिश्रुतिरित्यतः परमपेक्षितमध्याहरति पुरुषशब्दस्य भगवदेक-वाचितामाह यत इति ॥ तेनेति । पुरुषशब्दस्य भगवदेकवाचित्वेनेत्यर्थः । तेनेत्युक्तस्य पुरुषशब्दस्य भगवदेकवाचित्वस्य नान्यज्ञानाद्विमुच्यत इति प्रतिज्ञायां साक्षाद्धेतुत्वासम्भवान्मध्येऽपेक्षितं हेतुं पूरयति तमेवं विद्वानमृत इह भवतीत्यस्य विष्णुपरत्वादितीति । अनेनेति पैङ्गिश्रुतिः पुरुषशब्दस्य भगवदेक-वाचित्वमाह यतस्तेन कारणेन तमेवं विद्वानित्यस्य विष्णुपरत्वं तस्य विष्णुपरत्वान्नान्यज्ञानाद्विमुच्यत इति मूल योजनोक्ता भवति । केचित्तु तेनेति तच्छब्दश्रवणाद्यच्छब्दाध्याहारेण योजयतीति तेन किं सिद्ध मित्यतो मूलं नान्यज्ञानाद्विमुच्यत इति । तदभिप्रायमाह तमेवं विद्वानित्यस्य विष्णुपरत्वमितीत्याहुः ॥

### **परिमल**

ॐ नेतरोनुपपत्तेः ॐ । ‘पुरुषं वेत्ति’ इत्यादिमूलं सङ्गमयितुं सौत्रं हेत्वंशशङ्कापूर्व स्वयं व्याचष्टे कुत इत्यादिना । स्वयमित्यनुवादः मुख्यया वृत्त्येत्यर्थः । एतानीत्यनुवादः नामानीति व्याख्या । तेनेत्यनुवादस् तस्य व्याख्यानमेवं विद्वानित्यस्य विष्णुपरत्वादिति । तृतीयापञ्चम्योरेकार्थत्वादिति भावः ।

### **श्रीनिवासतीर्थीया**

ॐ नेतरोऽनुपपत्तेः ॐ ॥ ननु मुच् धातोरात्मनेपदित्वान्मुच्येदिति कथं विधिलिङ्परस्मैपदित्वमित्यत आह व्यत्यय इति ॥ ओमिति । मूले ओम् अ इति पदच्छेदो द्रष्टव्यः ।

### **वाक्यार्थरत्नमाला**

पुरुषशब्दस्येत्यारभ्य यत इतीत्यन्तं प्रतीकोपादानम् । तेनेत्युक्तस्येति । उक्तमेव दर्शितं वाचित्वस्येत्यन्तेन । साक्षाध्येतुत्वेति वक्ष्यमाणेनान्वयः । तमेवं विद्वानमृत इत्यादि-प्रतीकोपादानम् । स्पष्टत्वाय वाक्यशेषोपादानम् । तथा विष्णुपरत्वमित्यस्य वक्ष्यमाणकेचित्पक्ष इव मुख्यसाध्यसमर्पकत्वेनोपयोगो यद्यप्यत्र तमेवं विद्वानित्यस्य विष्णुपरत्वमितीति मूलपाठानुसारेणैव प्रतीकमुपादेयं तथापि व्याख्यानपूर्वकप्रतीकोपादानस्य तत्र तत्र दर्शनान् न । अपि अनुव्याख्यानोक्त-नान्यज्ञानाद्विविमुच्यत इति साध्यं प्रतीहेतुत्वेनैवात्रोक्तिरित्याश्रितमित्यस्य हेतुं पूरयतीत्यवतारानुसारेण सिद्धत्वात्तथोक्तेर्मूलारूढतालाभाय पञ्चम्यततया विष्णुपरत्वमित्यस्य विपरिणामेनात्रार्थानुवाद-स्याभिप्रेतत्वमित्यतः पञ्चम्यतया प्रतीकोपादानम् । युक्तम् अत एव योजना प्रदर्शनपरोत्तरवाक्ये यथास्थितमूलानुवादपूर्वकमनुव्याख्यानं फलपरतया प्रतिपादितामितीति ज्ञेयम् । वस्तुतस्तु विष्णु-परत्वादितीति प्रतीकोपादानं तथैव मूले पाठः प्रायकोऽस्तीति भावेन । अत एव हेतुं पूरयतीति प्रागवतारः । अत एव चेतनयुक्तस्य विष्णुपरत्वादिति पञ्चम्याऽन्वयायोगात्तदुभयान्वयं दर्शयितुमुत्तरत्र योजनाप्रकारदर्शनम् । केचित्पक्षेतमितीत्येव पाठमाश्रित्य तथैव च प्रतीतिमुपादाय नान्यज्ञानादिति भाष्याभिप्रायमात्रकथनतया योजना क्रियत इति तत्पक्षभेदः स्पष्टएवेति ज्ञेयम् । परत्वादितीत्ययं मूलगत इति शब्दोऽनुपपत्तेरिति सूत्रखण्डव्याख्यानपरिसमाप्तौ । अत एव प्रतीकोपादानकाले टीकायां तस्यानुपादानम् । स्वयमेवोत्प्रेक्षितं योजनान्तरं केचित्पक्षतया आह । केचित्विति ।

