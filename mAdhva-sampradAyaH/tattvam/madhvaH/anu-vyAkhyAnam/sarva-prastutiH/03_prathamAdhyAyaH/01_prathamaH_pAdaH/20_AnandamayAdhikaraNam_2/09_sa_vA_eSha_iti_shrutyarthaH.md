+++
title = "०९ स वा एष इति श्रुत्यर्थः"

+++


## एवं देहादिपर्यन्तमागतं हरिमेव तु

**स वा एष इति श्रुत्यर्थः**

**एवं देहादिपर्यन्तमागतं हरिमेव तु**

### **सुधा**

यद्येवमात्माकाशवाय्वग्न्यप्पृथिव्योषध्यन्नपुरुषपदैर्मुख्यतो हरिरेवोक्तो ऽन्यदमुख्य-तस्ततः किं प्रकृत इत्यत आह एवमिति ।

## **अनुव्याख्यानम्**

***एवं देहादिपर्यन्तमागतं हरिमेव तु ॥***

***परामृशति तस्यैव पञ्चरूपत्ववित्तये ॥***

***त्यक्त्वा भूतादिकं सर्वं स वा एष इति श्रुतिः ॥***

**सुधा**

अत्र देहशब्दात्प्रागात्मशब्दोऽध्याहार्यः । सवा एष पुरुष इति श्रुतिः प्रकृतमपि भूतादिकं सर्वं त्यक्त्वाऽऽत्मादिदेहपर्यन्तमागतं तैः शब्दैः प्रकृतं हरिमेव परामृशति । तस्यैव सृष्टिकर्तुः शरीरेऽन्नमयादिपञ्चरूपत्वज्ञापनायेति । इदमुक्तं भवति । नान्नमयादीनां परब्रह्मत्वपरिग्रहे स वा एष पुरुष इति परामर्शविरोधः । आत्मपदोदितस्य परामर्शोऽयमिति स्वीकारात् । न च नासौ परब्रह्म । तस्मात्परप्राप्तिकामेन ज्ञातव्यतयोक्तादेतस्मात्पुनः सत्यज्ञानानन्तत्वेन लक्षितादात्मन इति प्रकृतानु-सन्धानात् । न च सन्निहितपरामर्शपरित्यागेन दूरप्रकृतपरामर्शाङ्गीकारोऽनुचित इति वाच्यम् । आत्मादिपुरुषान्तसर्वशब्दैरपि तस्यैव प्रकृतत्वाङ्गीकारात् । न चेश्वरस्योत्पत्तिरनुत्पन्ना । प्रादुर्भावा-पेक्षया व्याख्यानात् । न चैतदप्रामाणिकं व्याख्यानम् । कारणत्वेनेत्युपपादयिष्यमाणत्वात् । न चैवं भूतादिसृष्टेरप्रामाणिकत्वापत्तिः । आकाशादिशब्दानां भूतादिपरत्वस्यापि स्वीकारात् । अनेकार्थ-तायाश्चोपपादयिष्यमाणत्वात् । न चैवं तेषामपि प्रादुर्भावमात्रापत्तिः । सामान्यतः श्रुतस्य सम्भव-शब्दस्य यथायोग्यं व्याख्यानोपपत्तेः । न चैवमप्यन्नरसमयस्य प्रकृतसर्वात्मकत्वापत्तिः । प्रकृतानामपि भूतादीनां परित्यागेन हरेरेव परामर्शाङ्गीकारात् । न चैतदन्याय्यम् । आकाशादिशब्दानां हरावेव मुख्यत्वेन तस्यैवोत्कटतया बुद्धिसन्निधानात् । न चेश्वरपरामर्शो व्यर्थः । तस्यैवान्नमयादि-पञ्चरूपताज्ञापनाय प्रकरणान्तरारम्भार्थत्वात् । तस्य च लक्षणविवरणार्थत्वेनोपयोगस्योक्तत्वात् । तथा चान्नमयस्य ब्रह्मत्वेऽनुपपत्त्यभावान्न तत्प्रवाहपतितानां प्राणमयादीनामब्रह्मत्वं कल्पनीयमिति ।

### **शेषवाक्यार्थचन्द्रिका**

नन्वादिश्च पर्यन्तश्च तयोः समाहार आदिपर्यन्तं देहस्यादिपर्यन्तं देहादि पर्यन्तम् इत्युक्त्या देहस्यैवादित्वमन्तत्वं च प्रतीयते । तच्चायुक्तम् । विरुद्धत्वेनैकस्यैव तदयोगादित्यतो योजयति अत्रेति । आत्मदेहादिपर्यन्तमित्यर्थः । आत्मशब्दाध्याहारेणात्मन आदित्वस्य देहस्य चान्तत्व स्यैवोक्त्यैवादित्वान्तत्वयोरनुक्तेरविरोध इति भावः । यद्वा । ननु देहपर्यन्तमित्येतावता पूर्णत्वादादि-पदमनर्थकमित्यतो देहशब्दात्प्रागध्याहृतात्मशब्देनान्वितस्यादिशब्दस्यात्मशब्देन हरेः प्रकृततासमर्थ-नार्थत्वान्न तदित्याशयेनाह अत्रेति ॥ आत्मादिदेहपर्यन्तमिति । ततश्च देहशब्दात्प्रागात्मशब्दाध्याहारे आदिपर्यन्तत्वयोश्च क्रमेण सम्बन्धे आत्मा च देहश्चात्मादेहौ । आदिश्च पर्यन्तश्चादिपर्यन्तौ आत्मदेहौ आदिपर्यन्तौ यस्य पदजातस्य तदामादिदेहपर्यन्तं तत्प्रत्यागतमित्यर्थः । अस्यैव तात्पर्यं तैः शब्दैः प्रकृतमिति । ‘ब्रह्मशब्दोदिते’ इत्याद्याखण्डलार्थमाह इदमुक्तं भवतीति ॥ न चैतदिति । आत्मादि-पुरुषान्तसर्वशब्दैरपि तस्यैव प्रकृततया व्याख्या नमप्रामाणिकमित्येतच्च नेत्यर्थः ।

### **परिमल**

ईश्वरपरिग्रहेप्यनुपपत्तिः समैवेत्यादिना प्रागुक्तशङ्कायाः कथमनेन निरास इत्यत आह इदमुक्तं भवतीत्यादिना कल्पनीयमित्यन्तेन ॥ कारणत्वेनेतीति । ‘कारणत्वेन चाकाशादिषु यथा व्यपदिष्टोक्ते’रित्यानुमानिकपादीयचतुर्थेऽधिकरणे कार्यत्वे सति कारणत्वरूपावान्तरकारणभूताकाशादि पुरुषान्तशब्दैर् विष्णुरुच्यत इत्युपपादयिष्यमाणत्वादित्यर्थः । उपलक्षणमेतत् । ‘द्युभ्वाद्य’धिकरणे हरेः प्रादुर्भावरूपजने‘राकाशस्तल्लिङ्गादि’त्यत्र महायोगविद्वद्रूढिभ्यां हरावाकाशादिभूतभौतिकशब्दमुख्यार्थ-त्वस्य चोपपादयिष्यमाणत्वादिति ध्येयम् ॥ अनेकार्थतायाश्चेति । ‘ज्योतिरुपक्रमा’दित्यधिकरणे ‘कल्पनोपदेशा’दिति सूत्रे ॥ निगमनिघण्टुव्याकरणादिसिद्धयोगरूढ्यादिवृत्तेरङ्गीकारेण विष्णव-न्यार्थान्तरस्यापि स्वीकृतत्वेनानेकार्थत्वस्य ‘तेषु तेषु पदार्थेषु रूढिरङ्गीकृता यत’ इत्यादिनोपपादयिष्य-माणत्वादित्यर्थः ॥ प्रकृतेति । आकाशादिपुरुषान्तशब्दैर्यत्प्रकृतं भूततदभिमान्यादिकं तत्सर्वात्म-कत्वापत्तिरित्यर्थः ।

### **यादुपत्यं**

कारणत्वेनेति । कारणत्वेन चाकाशादिषु यथाव्यपदिष्टोक्तेरित्यत्राकाशादिष्व-वान्तरकारणत्वेन स एव स्थितः । यथाव्यपदिष्टस्यैव परस्य आकाशे तिष्ठन्नित्यादिना आकाशादिषूक्ते- रित्युपपादयिष्यमाणत्वादित्यर्थः ॥ अनेकार्थतायाश्चेति । समाकर्षादित्यादिनेति शेषः ॥ प्रकृत-सर्वात्मकत्वेति । आकाशादिशब्दैः प्रकृतं यच्चतुर्विधाकाशादिकं तस्य सर्वस्याप्यन्नरसमयत्वमुच्यत इति प्राप्तमित्यर्थः ॥

### **श्रीनिवासतीर्थीया**

देहादिपर्यन्तमित्यत्र विद्यमानादिशब्दस्याध्याहृतेनात्मशब्देन सम्बन्ध इत्याशयेनाह देहशब्दात्प्रागिति । असावात्मपदोदितः । सन्निहितेति । पुरुषपदेन सन्निहितशरीरे-त्यर्थः । तेषां भूतानां भौतिकानां चैवं परात्मन इवेत्यर्थः । प्रकृतसर्वस्यान्नरसमयत्वापत्तिरिति योज्यम् ॥ लक्षणेति सत्यत्वादिलक्षणेत्यर्थः ।

### **वाक्यार्थरत्नमाला**

आत्मदेहादिपर्यन्तमित्यर्थ इत्यत्रेतीत्यनन्तरमध्याहार्य इतीति पदद्वयं पूरणीयम् । तथाचेत्यध्याहार्य इत्यर्थः संपद्यते । तथैवपाठस्तु स्वरस एवेति ज्ञेयम् । अन्वितस्यादि-शब्देस्येति । अनेन केवलस्य तस्यात्मशब्देन हरेः प्रकृततासमर्पणार्थत्वाभावात्तदर्थमात्मशब्दाद्यहार इत्युक्तं भवति । प्रकृततासमर्पणेति पाठः । समर्थनेति पाठे युक्त एवार्थः । न तदिति । अनर्थकपदेन प्रकृतमानर्थक्यं तदिति परामृश्यते । नेत्यर्थ इति । न शङ्क्यमित्यर्थ इत्यर्थः ।

