+++
title = "११ प्राणमयज्ञानान् मोक्षकथनात्, प्राणमयो नान्यः"

+++


## तं विदित्वाऽस्य मुक्तिः स्यान्नान्यज्ञानात्कथञ्चन

**प्राणमयज्ञानान् मोक्षकथनात्, प्राणमयो नान्यः**

**तं विदित्वाऽस्य मुक्तिः स्यान्नान्यज्ञानात्कथञ्चन**

### **सुधा**

किञ्च सर्वमेव त आयुर्यन्तीति प्राण(अन्न)मयज्ञानान्मोक्षः श्रूयते । कदाऽपि मरणाभावो हि सर्वमायुः । न चासौ विना मोक्षाद्युज्यते । न च शरीरपरिग्रहे तद्युज्यते । तमेवं विद्वानित्यादिश्रुतिविरोधादित्याह तमिति ।

## **अनुव्याख्यानम्**

***तं विदित्वाऽस्य मुक्तिः स्यान्नान्यज्ञानात्कथञ्चन ॥***

तं परमात्मानं विदित्वा साक्षात्पश्यत इति शेषः । तेन समानकर्तृता । ब्रह्मशब्दादयोऽप्यत्र बाधकतया वक्तव्याः । ननु च विकारशब्दादिति सूत्रकारेणान्नमयादीनां ब्रह्मत्वाङ्गीकृतावेका-मनुपपत्तिं परिहरता लक्षणया सर्वानुपपत्तिपरिहारोऽपि सूचितः । अत एव भोग्यत्वमत्र चाद्यत्व-मित्यादिना भाष्यकृता तत्रैवानुपपत्तिपरिहारः कृतः । ब्रह्मशब्दोदित इत्यादिकमपि तत्रैव कर्तु-मुचितम् । व्यवधाने कारणाभावात् । अन्यथोत्सूत्रितत्वप्रसङ्गादिति । मैवम् । तत्सूत्रसूचित-स्याप्यर्थस्य व्यवधाने प्रयोजनसद्भावात् । अन्नमयादीनां पञ्चानामप्यब्रह्मत्वोपपादकोपपत्त्याऽऽ-भासास्तत्र निराकृताः । अन्नमयमात्रविषयानुपपत्तिपरिहारस्त्वत्रेत्यनेन ज्ञाप्यते । किञ्च नेतरोऽनु-पपत्तेरिति सूत्रं केचिन्न तावदन्नमय; परमात्मा परामर्शाद्यनुपपत्तेरिति व्याकुर्वते । तदपि निराकर्तुमत्रेदमुदितमिति ।

### **शेषवाक्यार्थचन्द्रिका**

अन्नमयज्ञानान्मोक्षः श्रूयत इति । यद्यप्यन्नमयप्रकरणे ‘सर्वमेव त आयुर्यन्ती’ति वाक्यमेव न श्रूयत इति न तदन्नमयज्ञानस्य मोक्षसाधनतायां प्रमाणतयोपन्यसितुमर्हतीति हेतोरसिद्धिप्रसङ्गात् किन्तु सर्वं वैतेऽन्नमाप्नुवन्तीत्येतदेव । उदाहृतं च तदेव प्राक् टीकाकृताऽन्नमय- ज्ञानस्य मोक्षसाधनत्वे प्रमाणत्वेनेत्ययुक्तमिदमाभाति । तथापि तैत्तिरीयशाखायामन्नमयप्रकरणे तथाऽश्रवणेऽपि शाखान्तरे तत्प्रकरण एव तत्पाठमाश्रित्यायं ग्रन्थः प्रवृत्त इत्यदोषः । सर्वशाखा-निर्णायकत्वात्सूत्रणामित्यवधेयम् । सर्वोपजीव्यत्वरूपान्नमयशब्दार्थस्य ‘यद्गतिजीनवे’ इत्यादिना प्राणमयशब्दार्थतयोक्तत्वेनान्नमयप्राणमयशब्दयोरेकार्थत्वसिद्धेः प्राणमयब्रह्मत्वोपपादकस्यापि ‘सर्वमेव त आयुर्यन्तीत्यस्यान्नमयस्यापि ब्रह्मत्वोपपादकत्वाभिप्रायेणायं ग्रन्थः प्रवृत्त इति तत्त्वम् । श्रूयते प्रतीयते । प्रतीतिमेवोपपादयति कदाऽपीति । एवं प्रतीतिमुपपाद्य शरीरपरिग्रहेऽपि कथं तदनुपपत्ति-रित्यतस्तामुपपादयति न चेति । शेषपूरणे निमित्तमाह तेनेति । अन्यथा वेदनक्रियायाः पुरुषकर्तृकत्वा-त्स्यादिति भवक्रियायाश्च मुक्तिकर्तृकत्वेन समानकर्तृकत्वाभावाद्विदित्वेति क्त्वाप्रत्ययानुपपत्तिप्रसङ्ग इत्यर्थः । शेषपूरणे च वेदनक्रियायां दर्शनक्रियायां च पुरुषस्यैव कर्तृतया समानकर्तृकत्वाद्युक्तः क्त्वाप्रत्यय इति भावः । अङ्गीकृत्य चैतदुक्तम् । वस्तुतस्तु समानकर्तृकत्वाभावेऽपि क्त्वाप्रत्ययस्य ‘यदोर्वंशं नरःश्रुत्वा सर्वपापैः प्रमुच्यत’ इत्यादौ बहुलमुपलम्भेन तन्नियमस्यानावश्यकत्वादिति द्रष्टव्यम् ॥ ब्रह्मशब्दादय इति । आदिपदेन मान्त्रवर्णिकगानादिपरिग्रहः । कारणाभावादित्यत्र कारणशब्दः प्रयोजनपरः । अत एव प्रयोजनसद्भावादित्युत्तरत्र परिहारग्रन्थ इति ध्येयम् । अस्ति व्यवधाने कारण-मित्याह मैवमिति । तर्ह्युत्सूत्रितत्वप्रसङ्ग इत्यतः प्रयोजनविशेषेण व्यवधानेऽपि तत्सूत्रसूचितत्वान-पायान्नोत्सूत्रितत्वप्रसङ्ग इत्याशयेनोक्तं तत्सूत्रसूचितस्येति । अभिमतं प्रयोजनविशेषं दर्शयति अन्न-मयादीनामति । यत्र क्वचिदुक्त्या व्यवधानकरणेनाप्युक्तप्रयोजनसिद्धेरत्रैव तदुक्तिर्व्यर्थेत्यतः प्रयोजनोक्त्याऽत्रैव तदुक्तिं घटयति किञ्चेति ।

### **परिमल**

सर्वमेव त आयुर्यन्तीत्यन्नमयज्ञानान्मोक्षः श्रूयत इति । यद्यपि सर्वं वै तेन्नमाप्नु-वन्ति येन्नं ब्रह्मोपासत इत्येवान्नमयप्रकरणे मोक्षवाक्यम् । सर्वमेव त इति तु प्राणमयप्रकरणगतम् । पूर्वं नेतरोनुपपत्तेरित्येतव्द्याख्यावसरे तथैवोक्तेः । तथापि सर्वं वै तेऽन्नमाप्नुवन्तीत्यत्र मोक्षपरत्वस्या-स्फुटत्वात्प्राणमयप्रकरणे स्फुटत्वात्तत्प्रायापाठादन्नमयप्रकरणे श्रुतवाक्यस्यापि मोक्षपरत्वं ध्येयमिति भावेन प्राणमयप्रकरणगतवाक्यस्य मोक्षपरत्वोपपादनमतो नासङ्गतमेतदिति बोध्यम् । उपलक्षणमेतत् । आनन्दं ब्रह्मणो विद्वान्न बिभेति कदाचनेत्यादिमनोमयादिप्रकरणस्थवाक्यानामपि मोक्षपरत्वस्पष्टीकरणं बोध्यम् ॥ लेखकदोषमूलोऽयं पाठः । सर्वं वा इत्यादिवाक्यमेवोदाहार्यमित्येके । तेन समानकर्तृतेति । समानकर्तृकयोः पूर्वकाले क्त्वेति समानकर्तृकक्रियान्तरे सत्येव पूर्वकालीनक्रियावाचिधातोः क्त्वाप्रत्यय-विधानात्पश्यत इति क्रियान्तरानध्याहारे विदित्वेति क्त्वाप्रत्ययप्रयोगस्यासाधुत्वापत्तेरिति भावः ॥ ब्रह्मशब्दादयोऽपीति । ब्रह्मशब्दमान्त्रवर्णिकगानादिसिद्धान्तसाधका अत्र लक्षणानाश्रयणे बाधकतया वक्तव्या इत्यर्थः ॥ लक्षणयेति । उपलक्षणतयेत्यर्थः ॥ अनेनेति । व्यवधानेनेत्यर्थः ।

### **यादुपत्यम्**

प्राणमयज्ञानान्मोक्ष इति । तथा चानेन प्राणस्य ब्रह्मत्वे निश्चिते तत्प्रायपाठ-विरोधलक्षणबाधकसद्भावाल्लक्षणाश्रयणं युक्तमिति सूचितम् । क्वचिदन्नमयज्ञानान्मोक्षः श्रूयत इति पाठः। स प्रामादिकः । अत्र यद्यपि सर्वं वै तेऽन्नमाप्नुवन्तीत्यन्नमयज्ञानान्मोक्षः श्रूयत इत्येवं बाधकं वक्तुं युक्तम् । तथाऽपि तस्य लौकिकान्नप्राप्तिपरतयाऽपि सावकाशत्वसम्भात्तत्परित्यागेनैवमुक्त-मित्यवधेयम् ॥ न च शरीरपरिग्रह इति । अन्नमयप्रकरण इति शेषः । प्रायपाठविरोधापत्तेरिति भावः ॥

### **श्रीनिवासतीर्थीया**

ननु विदित्वा मुक्तिरिति न युक्तम् । समानकर्तृकयोः पूर्वकाले क्त्वा । एककर्तृक क्रिययोर्मध्ये पूर्वकालीनक्रियायां वाच्यायां तद्वाचके पदे क्त्वाप्रत्ययो विहितः । भुक्त्वा व्रजतीति यथा । न ह्यत्र तथा समानकर्तृकताऽस्ति । वेदने पुरुषस्य कर्तृत्वात् । स्यादित्यत्र मुक्तेः कर्तृत्वादित्यत आह विदित्वा साक्षात्पश्यत इति । एवञ्च वेदनसाक्षाद्दर्शनक्रिययोरुभयोरपि जीव-कर्तृत्वेन समानकर्तृकत्वात्तन्मध्ये वेदनपदोक्तपरोक्षज्ञानस्य दर्शनपूर्वकालीनत्वाद्युक्तस्तत्र क्त्वाप्रत्यय इति भावः । तत्रैव विकारशब्दादिति सूत्रव्याख्यानावासर एव ॥ अन्नमयमात्रविषयानुपपत्तिरिति । अन्नमयस्यैव ब्रह्मत्वविषये या अन्नरसमयत्वानुपपत्तिस्तत्परिहार इत्यर्थः । अत्र ब्रह्मशब्दोदित इत्यादिग्रन्थे । अनेन व्यवधानकरणेन ।

### **वाक्यार्थरत्नमाला**

अन्नमयज्ञानान्मोक्षः श्रूयत इति पाठस्य प्रामादिकत्वादिकमन्यथाख्यातौ प्रतिपादितम् । तदसदिति भावेन तत्पाठमुपपादयति । यद्यप्यन्नमयेत्यादिना । अत्र हि अन्नमयप्रकरणे विद्यमानेदमित्यादि निर्देशाद्यनुपपत्तिपरिहारेणान्न मयस्य विष्णुत्वमुपपाद्यते प्रत्यक्षसिद्धशिर आद्य-वयवस्य शरीरस्य त्यागप्रतिपादनं चान्नमयप्रकरण एव सङ्गतम् । न च शरीरपरिग्रहे तद्युज्यत इति चोत्तरवाक्यमन्नमयप्रकरणविषयतामेवावेदयति । तत्र कथं प्राणमयज्ञानान्मोक्षाभिधानं सङ्गतं स्याद्येन पाठान्तरकल्पना युक्ता । वाक्यार्थविनोदे शिष्टं च दूषणं स्पष्टमिति भावः ।

ननु तैत्तरीयशाखानिर्णयावसरे कथं शाखान्तरं मूलं कृतोपात्तमित्यतोऽ‘‘न्यासु चैतद्रूपासु शाखास्वपि सहस्रश’’ इति पूर्वानुव्याख्यानानुसारेणात्रनेकशाखाविचाराय प्रवृत्यभ्युपगमावेदनान्नानु-पपत्तिरित्याशयेनाह ॥ सर्वशाखानिर्णायकत्वादिति । यदोर्वंशमिति । एतच्च नवमस्कन्धीयविंश-त्यध्यायस्थं वाक्यम् । ‘‘यत्रावतीर्णो भगवान्परमात्मा नराकृति’’ इति श्लोकशेषः । यत्र क्वचिदुक्तेति । इथम्भूतलक्षणे तृतीयेयम् । व्यवहितत्वरूपं प्रकारं प्राप्तस्य यत्र क्वचिदुक्तिलक्षणम् । अव्यवधाने तत्रैव तदुक्तिप्रसङ्गात् । ततश्चान्नमयमात्रविषयत्वप्रतिपत्यर्थं व्यवधानमपेक्षितं तच्च यत्र क्वचिदुक्तयैव ज्ञातुं शक्यते इति योजनया । यत्र क्वचिदित्यस्यान्नमयादिपञ्चकसाधारणविचारप्रसङ्गपरित्यागेनैतत्स्थल-परित्यागेन चान्यत्र क्वचिदुक्तेति फलितोऽर्थः । तदुक्तिं घटयतीत्यस्य तदुक्तिं च घटयतीत्यर्थः ।

