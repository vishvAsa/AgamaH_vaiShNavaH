+++
title = "०३ अन्नमयादीनां जीवादिवाचित्वे तज्ज्ञानान्मोक्षानुपपत्तिः"

+++


## पुरुषं वेत्ति यो मुच्येन्नान्यः पन्था हि विद्यते

**अन्नमयादीनां जीवादिवाचित्वे तज्ज्ञानान्मोक्षानुपपत्तिः**

***पुरुषं वेत्ति यो मुच्येन्नान्यः पन्था हि विद्यते***

## **अनुव्याख्यानम्**

***पुरुषं वेत्ति यो मुच्येन्नान्यः पन्था हि विद्यते ॥***

***इति श्रुतेरन्यवेदी कथं मुक्तिं प्रयास्यति ॥***

अनेन ‘तमेवं विद्वानमृत इह भवति । नान्यः पन्था अयनाय विद्यते’ इति श्रुतिं सूचयति । नन्वत्र तमित्युच्यते न विष्णुमिति । मैवम् । सहस्रशीर्षा पुरुष इत्यादौ प्रकृतपुरुषस्य तमिति परामर्शादित्यभिप्रेत्योक्तम् पुरुषमिति । यच्छब्दश्रवणात्स इति द्रष्टव्यम् । मुच्येन्मुच्येत । व्यत्ययो बहुलमिति वचनात् । अन्यः परमपुरुषज्ञानात् । पन्था मोक्षस्य । हिशब्दः श्रुतेः प्रसिद्धत्वद्योतकः ।

नन्वस्तु पुरुषज्ञानादेव मोक्षः । पुरुषोऽप्यन्यश्चेत्कथं नान्यज्ञानान्मोक्ष इत्यत आह पुरुष इति ।

