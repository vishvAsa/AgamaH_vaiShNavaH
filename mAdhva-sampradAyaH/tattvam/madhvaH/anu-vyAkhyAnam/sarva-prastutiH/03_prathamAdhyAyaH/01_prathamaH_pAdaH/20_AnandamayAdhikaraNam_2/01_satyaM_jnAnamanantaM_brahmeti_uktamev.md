+++
title = "०१ सत्यं ज्ञानमनन्तं ब्रह्मेति उक्तमेव अन्नमयादिवाक्यपञ्चके गीयते"

+++


## ॐ मान्त्रवर्णिकमेव च गीयते ॐ

**सत्यं ज्ञानमनन्तं ब्रह्मेति उक्तमेव अन्नमयादिवाक्यपञ्चके गीयते**

**ॐ मान्त्रवर्णिकमेव च गीयते ॐ**

### **सुधा**

अन्नमयादीनां पञ्चानामपि युक्त्यन्तरेण परब्रह्मत्वं प्रतिपादयितुं सूत्रम् । ॐ मान्त्र-वर्णिकमेव च गीयत ॐ इति ।

तस्यार्थः । सत्यं ज्ञानमनन्तं ब्रह्मेति मन्त्रवर्णप्रतिपादितमेव वस्तूत्तरेण ग्रन्थेन गीयते । अतश्चान्नमयादयः परं ब्रह्मेति । स्यादेतद्यदि मन्त्रवर्णोऽपि परब्रह्मविषयः स्यात् । तदेव कुतः । मन्त्रवर्णे ब्रह्मेत्येव श्रवणात् । तस्य चामुख्यया वृत्त्याऽन्यत्रापि सम्भवात् । कथं च मान्त्रवर्णिकार्थ प्रपञ्चनार्थमुत्तरो ग्रन्थ इत्यतः सूत्रार्थं विवरितुमुपोद्घातमाह ब्रह्मविदिति ।

## **अनुव्याख्यानम्**

***ॐ मान्त्रवर्णिकमेव च गीयते ॐ ॥***

***ब्रह्मवित्परमाप्नोतीति यत्प्रथमसूचितम् ॥***

***तदेव मन्त्रवर्णेन सत्यं ज्ञानमनन्तवत् ॥***

***लक्षितं***

ब्रह्मविदाप्नोति परमित्यनुवाकस्य प्रथमवाक्ये सूचितं तावत्परब्रह्मैव । परशब्दश्रवणात् । तज्ज्ञानस्य मोक्षहेतुत्वोक्तेश्च । तदेव च मन्त्रवर्णेन सत्यं ज्ञानमनन्तवदन्तवन्न भवतीति लक्षितम-साधारणधर्मोपेततया प्रतिपादितमतो मान्त्रवर्णिकं परं ब्रह्मैव । ब्रह्मविदाप्नोति परमित्युक्ते हि शङ्कात्रयमुदेति । किं लक्षणकं तद्ब्रह्म । न हि लक्षणेन विना वस्तु समस्तव्यावृत्ततया शक्यते ज्ञातुम् । कथं च तद्वेदनं किं प्रतीयमानाकारस्यारोपितत्वमुपेत्य तदेवास्मीत्युतान्यथा । ब्रह्मेति पूर्णं प्रतीतम् । न (हि) च तादृशस्य साक्षात्कारोऽस्माकं सम्भवतीति । का नाम तत्प्राप्तिर्या ज्ञान-साध्या । सर्वगतत्वेन नित्यप्राप्तत्वादिति । तत्परिहाराय मन्त्रवर्णमुदाहरति श्रुतिः । तदेषाभ्युक्तेति । तदभ्येतदाशङ्कात्रयं प्रति तत्समाधानतयेति यावत् । एषा ऋगुक्तेच्यत इत्यर्थः । तत्र सत्यं ज्ञानमनन्तं ब्रह्मेति लक्षणशङ्काया उत्तरम् । एतच्च प्रत्येकं लक्षणम् । वक्ष्यमाणप्रकारेण सत्यत्वादीनाम-व्यभिचारित्वात् । अत एव समुदितं लक्षणमभ्युपेत्य विशेषणकृत्यान्वेषणे परेषां क्लेशः परास्तः । यो वेदेति द्वितीयशङ्कोत्तरम् । परिपूर्णपरिमाणमपि शक्तिवशाद्भक्तानुकम्पयाऽल्पपरिमाणं प्रकटयत् सर्वजीवतदुपकारिकार्यकारणप्रेरकत्वेन हृदयगुहावस्थितं ज्ञेयमिति । सोऽश्नुत इति तृतीय-शङ्कोत्तरम् । न संयोगमात्रं तत्प्राप्तिः । नाप्यैक्यापत्त्यादिः । किन्तु तव्द्यक्तिस्थाने ततोऽत्यन्तभिन्न-तया सत्यकामत्वादितत्सारूप्याभिव्यक्तिरेवेति ।

### **शेषवाक्यार्थचन्द्रिका**

कथं चेति । अन्यविषयत्वस्यैव स्पष्टं प्रतिभासनादिति भावः । विवरितुमिति । ‘तत्र सत्यत्वं सृष्ट्याऽन्नप्राणयोरपी’त्यादिनेति शेषः । परशब्दश्रवणादिति । अङ्गीकृत्य चेदं ज्ञापकमुक्तम् । वस्तुतस्तु शक्तिग्रहणसामर्थ्येन प्रथमप्राप्तत्वाद्बाधकाभावाच्च नात्रा-मुख्यार्थकल्पना युक्तेत्येव समाधानमवधातव्यम् । लक्षणया प्रतिपादितमित्यन्यथाप्रतीतिनिरासाय लक्षितमित्येतदनूद्य व्याचष्टे लक्षितमिति । मन्त्रवर्णेनासाधारणधर्मवत्तया परब्रह्मणः प्रतिपादने को हेतुरित्यतोऽन्यथा लक्षणाकाङ्क्षाया अनिवृत्तेरिति भावेन कुतोऽत्र लक्षणाकाङ्क्षा ये न तत्पूरणाय मन्त्रवर्णस्य लक्षणवत्तया ब्रह्मप्रतिपादकत्वं स्यादित्यत आह ब्रह्मविदिति ॥ शङ्कात्रयमिति । यद्यपि लक्षणाशङ्कोदेतीत्येव वक्तुमुचितं तावतैवोक्तशङ्कापरिहारात् । तथाऽपि यो वेदेत्यादिमन्त्रवर्णशेषस्य सार्थक्यलाभायाधिकमुक्तमिति मन्तव्यम् । लक्षणाभिधानप्रयोजनप्रदर्शनेन लक्षणाकाङ्क्षामुपपादयति न हीति ॥ उतान्यथेति । सकलजीवादिप्रेरकत्वेनेत्यर्थः । एतच्च सर्वजीवप्रेरणाय हृदयगुहानिहितत्वोक्ति-व्यावर्त्यप्रदर्शनम् । हृदयगुहास्थितत्वोक्तिलब्धाल्पपरिमाणत्वनिरसनीयां शङ्कां दर्शयति ब्रह्मेतीति । पूर्णमपरिच्छिन्नपरिमाणमित्यर्थः ॥ अस्माकमिति । परिच्छिन्नज्ञानयोग्यनामित्यर्थः ॥

वक्ष्यमाणप्रकारेणेति । ‘सद्भावं यापयेद्यस्मात्सत्यं तत्तेन कथ्यते’ इत्यादिवक्ष्यमाणप्रकारेणेत्यर्थः ॥ अव्यभिचारित्वादिति । सम्भवव्यभिचाराभ्यामेव विशेषणस्यार्थवत्त्वादिति भावः ॥ परेषां क्लेश इति । अत्र यद्रूपेण यन्निश्चितं तद्रूपं यन्न व्यभिचरति तत्सत्यम् । यद्रूपेण यन्निश्चितं तद्रूपं यव्द्यभिचरति तदनृतमित्युच्यतेऽतो विकारमनृतम् । सत्यं ब्रह्मेति ब्रह्मविकाराव्द्यावर्तयति । अतः करणत्वं प्राप्तं ब्रह्मणः । कारणस्य च कारकत्वम् । वस्तुत्वान्मृद्वदचिद्रूपता च प्राप्ता । अत्रेदमुच्यते ज्ञानं ब्रह्मेति । ज्ञानं ज्ञप्तिरवबोधः । भावसाधनोऽयं ज्ञानशब्दः । ब्रह्मविशेषणत्वात्सत्यानन्ताभ्यां सह । न हि सत्य-ताऽनन्तता च ज्ञानकर्तुत्वे सत्युपपद्येते । ज्ञानकर्तुत्वेन हि विक्रियमाणं कथं सत्यं भवेद् अनन्तं च । यद्धि न कुतश्चित्प्रविभज्यते तदनन्तम् । ज्ञानकर्तुत्वे च ज्ञानानन्ताभ्यां प्रविभक्तमित्यनन्तता न स्यात् । अतो ज्ञानं ब्रह्मेति कर्तृत्वादिकारकत्वनिवृत्त्यर्थम् । मृदादिवदचिद्रूपतानिवृत्त्यर्थं च प्रयज्यते । ज्ञानं ब्रह्मेति वचनादन्तवत्त्वं प्राप्तम् । लौकिकज्ञानस्यान्तवत्त्वदर्शनादतस्तन्निवृत्त्यर्थमिहानन्तमित्येवं रूप-विशेषणकृत्यान्वेषणे परेषां क्लेश इत्यर्थः । यथा चैतत्तथा तैत्तिरीयशाङ्करभाष्यादौ स्पष्टम् । ब्रह्मेति च पूर्णं प्रतीतमित्युक्तशङ्कापरिहारायोक्तमल्पपरिमाणं प्रकटयदिति ॥ क्रार्येत्यादि । अन्यथा हृदय-गुहावस्थितत्वोक्तिवैय्यर्थ्यादिति भावः ॥ न संयोगमात्रमिति । सर्वगतत्वेन नित्यसंयुक्तत्वादिति भावः ॥ नाप्यैक्येति । ब्रह्मणा सहेति भेदाभिधानादिति भावः ॥ त्तव्द्यक्तिस्थान इति । वैकुण्ठादावित्यर्थः । एतच्च प्रायिकाभिप्रायमित्यविरोधः । मुक्तमात्रस्य ब्रह्मणा सह भोगप्रतीतिनिरासाय सर्वान्कामानाश्नुत इत्यस्य तात्पर्यमाह सत्यकामत्वादीति । सत्यकामत्वादेर्जीवस्वरूपत्वादभिव्यक्तिरेवेत्युक्तम् ।

### **परिमल**

॥ ॐ मान्त्रवर्णिकमेवचगीयते ॐ ॥ सूचितमिति सङ्ग्रहेणोक्तमित्यर्थः । परशब्दस्य प्राप्तिकर्मबोधकस्थल एव श्रवणेन ब्रह्मविशेषणत्वेनाश्रवणात्तद्विशेषणत्वस्याप्यभिमतत्वे त्वावृत्तिप्रसङ्गात्तज्ज्ञापकाभावाच्चेत्यत आह तज्ज्ञानस्येति । अनन्तवदित्यादिमूलपदस्यार्थोऽन्तवन्न भवतीत्यादि ॥ प्रतीयमानाकारस्येति । ब्रह्मपदेन साक्षिणा च प्रतीयमानस्य पूर्णत्वापूर्णत्वादेराकार-त्येत्यर्थः । उतान्यथेति । सर्वोतमत्वसर्वप्रेरकत्वादिनेत्यर्थः । ब्रह्मेति पूर्णमिति । पूर्णं सकलवस्तुगत-मपरिच्छिन्नपरिमाणमित्यर्थः । अस्माकमिति । परिच्छिन्नज्ञानयोग्यनामित्यर्थः ॥ श्रुतिरिति । उपनिषदित्यर्थः । तद्य्वक्तिस्थान इति । श्वेतद्वीपादौ ।

### **यादुपत्यम्**

॥ ॐ मान्त्रवर्णिकमेव च गीयते ॐ ॥ लक्षितमित्येतत्प्रदर्शितमिति प्रतीति-निवारणाय व्याचष्टे असाधारणधर्मेति ॥ उतान्यथेति । सकलजीवप्रेरकत्वादिनेत्यर्थः । इयं च शङ्का सर्वजीवप्रेरणाय हृदयगुहानिहितत्वोक्तिनिवर्त्या दर्शिता । अपरामपि तन्निवर्त्यामाशङ्कां दर्शयति ब्रह्मेति पूर्णमिति । पूर्णं सर्ववस्तुगतमपरिच्छिन्नपरिमाणमित्यर्थः ॥ अस्माकमिति । परिच्छिन्न-ज्ञानयोग्यानामित्यर्थः ॥ परेषां क्लेश इति । आनन्त्यस्य बृहत्त्वापरपर्यायस्य धर्मत्वेन धर्मिसापेक्षत्वान्न स्वरूपलक्षणत्वमत उक्तं सत्यमिति । तेनापि महासामान्यमात्राभिधानात्तात्पर्यवसानायापरा व्यक्तिर्वक्तव्येत्यपेक्षायां विज्ञानमित्युक्तम् । नन्विदमयुक्तम् । सुखदुःखरागद्वेषादीनां ज्ञानप्रभेदत्वस्य गुरुणाऽभ्युपगतत्वात् । ज्ञानत्वस्यापि महासामान्यतया तत्पर्यवसानाय दुःखादिव्यावृत्तव्यक्त्यन्तरं वाच्यमित्यत उक्तम् आनन्दमिति । तथा च विज्ञानसामान्यालम्बनमानन्दविशेषो ब्रह्मेत्यानन्द एव बृहत्त्वादिधर्मवत्तया निरुपाधिकब्रह्मस्वरूपलक्षणं पर्यवस्तयतीति परेषां विशेषलक्षणकृत्यान्वेषणक्लेश इत्यर्थः । अनन्तब्रह्मपदाभ्यामेवात्रान्तरहितधर्मिस्वरूपलक्षणाभिधानसम्भवे उक्ताकाङ्क्षानुदयेनेतर-वैय्यर्थ्यात् । आनन्देतरपदवैय्यर्थ्यापरिहाराच्च । वैषयिकानन्दानामनेकेषामनुभवेनानन्दपदादप्यानन्दत्व-सामान्यमाभिधाने वैषयिकानन्दव्यावृत्तव्यक्तिस्वरूपबोधनाय पदान्तरस्यापेक्षितत्वप्रसङ्गाच्चेत्यशयेन क्लेश इत्युक्तम् । ब्रह्मेति च पूर्णं प्रतीतमित्युक्तशङ्कापरिहारायोक्तम् अल्पपरिमाणमिति ॥ कार्यकारण-प्रेरकत्वेनेति । अन्यथा हृदयगृहावस्थितत्वोक्तेर्वैय्यर्थ्यप्रसङ्ग इति भावः ॥ नाप्यैक्येति । ब्राह्मणा सहेत्युक्तत्वादिति भावः ॥ तव्द्यक्तिस्थान इति । वैकुण्ठादावित्यर्थः । इतरत्र परब्रह्मणा सह भोगा-सम्भवादिति भावः ॥ सत्यकामत्वादीति । सर्वान्कामानित्युक्तिलभ्यमिति ज्ञातव्यम् । सत्यकाम-त्वादेर्जीवस्वरूपत्वादभिव्यक्तिरेवेत्युक्तम् ।

### **श्रीनिवासतीर्थीया**

॥ ॐ मान्त्रवर्णिकमेव च गीयते ॐ ॥ प्रथमवाक्ये ब्रह्मशब्देन परंब्रह्मैव सूचितमित्यन्वयः । कथमित्यतः सूचनाप्रकारं दर्शयति परशब्देति । अत्र ब्रह्मज्ञानेन परब्रह्मप्राप्तिः श्रूयते न ह्येतत्सम्भवति । अन्यविद्ययाऽन्यगतेरयोगात् । अतः परब्रह्मप्राप्तिरूपमोक्षजनकज्ञानविषयस्यापि परब्रह्मत्वं सूचितमित्यर्थः । युक्तयन्तरं चाह तज्ज्ञानस्येति । अत्र ब्रह्मज्ञानस्य मोक्षहेतुत्वं श्रूयते । मोक्षजनकमानविषयत्वं च परब्रह्मण एव नान्यस्य । तमेव विद्वानिति श्रुतेरिति भावः । एवमेव ब्रह्मविदाप्नोति परमिति सूचयित्वेति भाष्यस्याभिप्रायो द्रष्टव्यः । तत्त्वप्रकाशिकायां स्पष्टमनुक्तत्वादिति ध्येयम् ॥ अनन्तवदन्तवन्न भवतीति । श्रुतावनन्तमिति स्पष्टोक्तेराचार्यैरनन्तवदिति कस्मादुक्तमिति चेत् । उच्यते । अनन्तमित्यत्र न अन्तमनन्तमिति अनश्व इत्यादिवन्नञ्समासेऽन्तशब्दोक्तनाश-प्रतियोगिकान्योन्याभावः प्रतीयते । तच्चासङ्गतम् । अतः श्रौतोऽन्तशब्दोऽन्तवदिति व्याख्यातः । ततश्चान्तशब्दोक्तत्रिविधनाशवन्न भवतीत्यनन्तवदिति नञ्समासः । एवञ्च श्रुतावन्तशब्दोऽर्श आद्यजन्ततयाऽन्तवदीत्यर्थकः । तथा चान्तं न भवतीत्यनन्तमिति नञ्समासो द्रष्टव्यः । यथाऽनादि-मत्परम्ब्रह्मेत्यत्रानादीत्येव पदच्छेदे न आदि अनादीति नञ्समासे आदिभिन्नत्वप्रतीत्या आदिमन्न भवतीत्यनादिमदिति नञ्समासः कृतस्तद्वदिति ध्येयम् ॥ सत्यकामत्वेति । मुक्तानां सत्यकामत्वं नाम भगवत्कामानुकूलकामत्वमेवेति ज्ञेयम् ॥

### **वाक्यार्थरत्नमाला**

परशब्देति मूलम् । यद्यपि ब्रह्मविशेषणत्वेन परपदं न श्रुतम् । तथाप्य-परब्रह्मज्ञानेन परब्रह्मप्राप्तेरयोगात्परमित्यत्र ब्रह्मेत्यस्य सम्बन्धवद्ब्रह्मेत्यत्रापि परमित्यस्य सम्बन्धात् परमित्यस्य सम्बन्धात्परब्रह्मविदिति लभ्यत इत्याशयः । इत्येवेति । मुख्यब्रह्मग्रहे युक्त इत्यादेः पूर्वमुक्तत्वादिति भावः । मोक्षोक्तेश्चेति । परप्राप्तेरेव मोक्षवदिति भावः । अनन्तमित्यस्यानन्तवदिति व्याख्यानं कथमित्यतो व्याचष्टे । अन्तवन्न भवतीति मूलम् । लक्षणमात्राशङ्कापरिहारपरत्वेन योजने निमित्तमाह । तावतैवेति । मन्त्रवर्णस्य लक्षणाशङ्कापरिहाराय प्रवृत्तिकथनमात्रेण तस्यब्रह्मविषयत्वा-भावशङ्कापरिहारादिति भावः । उतान्यथेत्यस्य ब्रह्मेतीत्युत्तरवाक्यस्य च भिन्नविषयत्वं दर्शयति । एतच्चेत्यादिना । उतान्यथेत्यनेनोक्त संशयनिरासाय हृदयगुहानिहितत्वं वक्ष्यते । तेन च सकलजीवादि-प्रेरकत्वेन वेदने उक्तेऽन्यतरपक्षनिर्धारणात्संशयनिवृत्तिरिति भावः । हृदयगुहास्थितत्वोक्तिलब्धाल्पेति । इत्याशङ्का तु न हृदय गुहानिहितत्वोक्तिमात्रेण निरस्ता । किन्तु शक्तिवशाद् अल्पेति । वक्ष्यमाण-प्रकारेणोपपादिततदुक्तिलब्धाल्पपरिमाणत्वेनैवेति तद्य्वावर्त्य कथनमेतदित्यर्थः । एतेनैवापरमपि हृदय-गुहानिहितत्वोक्ति व्यावर्त्याशङ्कां दर्शयतीति ब्रह्मेतीति वाक्यावतरणमन्यथाख्यातिस्थं निराकृतमिति ज्ञेयम् । एतेनैव ब्रह्मेतीति शङ्का न युक्ता । तद्य्वार्तकस्य श्रुतावनुक्तेरिति शङ्कापि पराकृता वेदितव्या । श्रुतावर्थलब्धाल्पपरिमाणत्वस्यैव तन्निरासकत्वमिति सूचनात् । परिपूर्णपरिमाणमपित्युत्तरमूलं हृद्याधायाह । अपरिच्छिन्नेति । पूर्णशब्दार्थानुसारेणास्माकमित्येतत्तद्विरोध समर्पकतया व्याकुर्वन्न-प्रयोजकतां निराह । परिच्छिन्नेति । सम्भवेति । एतच्च प्राग्जन्माधिकरणमूलटीकायामेव व्याख्यातम् ।

शाङ्करभाष्ये सत्यं ज्ञानमनन्तमिति वाक्यं ब्रह्मणो लक्षणार्थमित्याद्युत्क्वा सत्यादीनां विशेषणानां विशिष्यमाणब्रह्मणो विशेष्यान्तरेभ्यो निर्धारयाम्भवति । यथा लोके नीलं महत्सुगन्ध्युत्पलमिति विशेषणेभ्यो विशेष्यस्येतरेभ्यो व्यावर्तनं भवतीति प्रतिपाद्य यद्विशेष्यं विशेषणान्तरं व्यभिचरति तत्तेन विशिष्यते । नीलमित्युदाहृते उत्पलस्य रक्तत्वेन नीलव्यभिचारस्य परिहाराय नीलं न रक्तमिति विशेषणात् । प्रकृतेऽपि सत्यमिति विशेषणेनासत्यमिति विशेष्ये सत्यव्यभिचारोप्यङ्गीकार्यतया प्रतीयते एवं ज्ञानानन्तत्वयोरपीति कथं विशेषणविशेष्यभावाश्रयणमित्याद्याशङ्क्य विशेषणविशेष्यभावमात्रस्थले विशेषणानिविशेषण प्रधानान्येतानि विशेष्यजातीयादेव व्यावर्तकानि । लक्षणार्थप्रधानविशेषणानि तु विशेष्यं सर्वत एव व्यावर्तयन्ति । यथा अवकाशद आकाश इति लक्षणार्थं चेदं वाक्यमित्यवोचाम । ततः सत्यादिपदानि परस्पर निरपेक्षाणि प्रत्येकं ब्रह्मशब्देन सम्बध्यन्ते । सत्यं ब्रह्मज्ञानं ब्रह्मानन्तं ब्रह्मेति । सत्यमिति यद्रूपेण यन्निश्चितं तद्रूपं न व्यभिचरतीत्याद्युक्तम् । तदनुसारेण प्रकृतोपयुक्ततया विशेषण कृतोपयुक्ततया विशेषणकृत्यमात्रमनुवदिति । अत्र यद्रूपेणेत्यादिना । यद्रूपेण यन्निश्चितमिति पाठः । स्पष्टमिति । विशष्ट्यैतत्प्रपञ्चनीयमस्ति । ननु केचिदत्रैव मुच्यन्त इत्यादि प्रमाणानुसारेणात्मरूपैक-गुणोपासकानां मुक्तानां सत्यकामत्वादिव्यक्तिरत्रास्तीति । कथं तद्य्वक्तिस्थान इति नियम इत्यत आह । एतश्च प्रायिकेति । यच्चेतरत्र ब्रह्मणा सह भोगासम्भवादिति भाववर्णनमन्यथाख्यातौ । तदुत्तरवाक्य-परामर्शमूलकमिति सूचयंस्तद्वाक्यमवतारयति । मुक्तमात्रस्येति । अनेन चैवं निराकृतं भवति । मुक्तमात्रस्य ब्रह्मणा सह भोगसम्भवादेव सत्यकामत्वादिति सारूप्याभिव्यक्तिमात्रपर्यन्तं व्याख्यानस्य कृतत्वेन तदभिव्यक्तेश्च तत्तन्मुक्तस्थाने सत्वेन बाधकाभावादिति ।

------------------------------------------------------------------------

तत्र सत्यत्वं सृष्ट्याऽन्नप्राणयोरपि

**तत्र सत्यत्वं सृष्ट्याऽन्नप्राणयोरपि**

### **सुधा**

अस्त्वेवं प्रथमवाक्यसूचितार्थस्य परब्रह्मत्वात्तदुत्थशङ्कापरिहारार्थस्य मन्त्रवर्णस्यापि तत्परत्वम् । तथाऽपि किं प्रकृत इत्यतः सूत्रार्थं विवृणोति तत्रेति ।

## **अनुव्याख्यानम्**

***तत्र सत्यत्वं सृष्ट्याऽन्नप्राणयोरपि ॥***

***उक्तं ज्ञानं तु मनसा विज्ञानेनाप्युदीरितम् ।***

***अनन्तत्वं तथाऽऽनन्दमयवाचाऽप्युदाहृतम् ॥***

**सुधा**

तत्र लक्षणेषु सत्यत्वं सृष्ट्या ‘तस्माद्वा एतस्मादात्मन आकाशः सम्भूत’ इति सृष्टिप्रकरणेन, ‘स वा एव पुरुषोऽन्नरसमय’ इति ‘तस्माद्वा एतस्मादन्नरसमयादि’ति चान्नप्राणयो-रन्नमयप्राणमययोः प्रकरणाभ्यामु(मप्यु)क्तम् । ज्ञानं तु ब्रह्मलक्षणं मनसा । ‘तस्माद्वा एतस्मा-त्प्राणमयादि’त्यादिना मनोमयप्रकरणेन । विज्ञानेनापि । ‘तस्माद्वा एतस्मान्मनोमयादि’त्यादिना विज्ञानमयप्रकरणेनाप्युदीरितम् । तथाशब्दः समुच्चये । अनन्तत्वमपि ब्रह्मलक्षणम् । आनन्द-मयवाचा । ‘तस्माद्वा एतस्माद्विज्ञानमयादि’त्यादिनाऽऽनन्दमयप्रकरणेन । अपिपदेनोत्तरवाक्यैरप्यु-दाहृतम् । अत उत्तरेषां षण्णामपि प्रकरणानां मान्त्रवर्णिकपरब्रह्मलक्षणविवृतित्वात्(परं) ब्रह्मैवान्नमयादय इति सूत्रार्थः ।

### **शेषवाक्यार्थचन्द्रिका**

उत्तरवाक्यैरपीति । आनन्दमयप्रकरणादुपरितनैः को ह्येवान्या कः प्राण्यादित्यादिवाक्यैरपीत्यर्थः ।

### **परिमल**

अपि पदेनोत्त(नतदुत्त)रवाक्यैरपीति । ‘कोह्येवान्या’दित्यादिवाक्यैरित्यर्थः । एतच्च विवरिष्यते । ‘‘नाल्पे सुखमिति प्रोक्त्वैवानन्दमये’’त्यादिव्याख्यानावसरे ॥ षण्णमपि प्रकरणा-नामिति । सृष्टिप्रकरणेन सह षट्त्वं ध्येयम् ॥

### **यादुपत्यम्**

उत्तरवाक्यैरपीति । आनन्दमयप्रकरणादुपरितनैरित्यर्थः ॥ षण्णामपीति । इदं चोत्तरवाक्यानामप्यानन्दमयप्रकरणान्तर्भावमभिप्रेत्येति द्रष्टव्यम् ॥

