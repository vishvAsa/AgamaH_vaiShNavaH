+++
title = "१३ वेदसकर्तृकत्वानुमानानाम् असाधारण दूषणानि"

+++


## अविप्रलम्भस्तज्ज्ञानं तत्कृतत्वादयोऽपि च

**वेदसकर्तृकत्वानुमानानाम् असाधारण दूषणानि**

***अविप्रलम्भस्तज्ज्ञानं तत्कृतत्वादयोऽपि च***

### **सुधा**

विशिष्टव्यतिरेकिणश्च पौरुषेयपदस्थानेऽपौरुषेयपदप्रक्षेपेण सत्प्रतिपक्षाः । कालपदेन च काल एवाभिधीयते तदुपाधयो वा । आद्येऽयमित्यन्यकालवदिति चायुक्तम् । द्वितीये कालोपाधिना वेदस्य संबन्धानिरूपणाद्बाधितविषयत्वम् ॥ आकाशनिष्ठत्वं चाकाशसमवेतत्वं तत्संयुक्तत्वं वा । आद्ये वेदव्यतिरिक्तेनाकाशसमवेतत्वरहितेन तन्त्वादिना अर्थान्तरता, संयोगवृत्त्याकाशस्य तद्वत्तोपपत्तेः । द्वितीये त्वाकाशसमवेतैस्संयोगविभागद्वित्वादिभिरर्थान्तरत्वम् । आकाशनिष्ठत्वं तद्वत्त्वं च समवाय एवेति चेन्न । अप्रसिद्धविशेषणत्वात्पक्षस्य । अस्माभिस्समवायानङ्गीकाराद् दृष्टान्तस्य साध्यवैकल्याच्च ॥ किञ्च वर्णास्तावन्नित्यद्रव्यत्वान्न क्वचित्समवेताः । क्रमस्तु वर्णधर्म इति बाधितविषयता च ॥ श्रुतिस्तु सत्प्रतिपक्षा न निश्चयाय भवति । किञ्च ऋग्वेद एवाग्नेरजायत यजुर्वेदो वायोः सामवेद आदित्यादित्यनीश्वररचितत्वमपि श्रावयन्त्याः कथमस्या न सत्प्रतिपक्षता । संप्रदायप्रवर्तक त्वेनेयं सावकाशेति चेत् । तर्हि द्वे अपि न्यायोपेतनित्यत्वश्रुत्यनुरोधेन तथा किं न स्यातामिति ।

### **वाक्यार्थचन्द्रिका**

एवं सर्वानुमानसाधारण्येनाप्रयोजकत्वप्रतिकूलतर्कपराहती उक्त्वा विशिष्ट-व्यतिरेकिमात्रासाधारणं दूषणमाह ॥ विशिष्टेति ॥ तत्रापि तत्तदनुमानासाधारणदूषणान्याह ॥ कालपदेनेत्यादिना ॥ सम्बन्धानिरूपणादिति ॥ शब्दरूपगुणतयाऽङ्कीकृतस्य द्रव्यस्य वा वेदस्य सूर्यगत्यादिरूपोपाधिना संयोगस्य समवायस्य च त्वयाऽनङ्गीकारात्स्वरूपासम्बन्धादेश्च सम्बन्धत्व-स्यैवासम्भवादिति भावः ॥ किञ्चेति ॥ स एवायं गकार इति प्रत्यभिज्ञया श्रोत्रं नित्यद्रव्यग्राहकं निरवयवेन्द्रियत्वान्मनोवदित्यनुमानेन तैर्वर्णैरित्याद्यागमैश्च तेषां नित्यत्वादेः सिद्धिरिति भावः ॥ श्रुतिस्त्विति ॥ अङ्कीकार्या हि नित्यतेत्यत्र हिशब्दसूचित ‘‘वाचा विरूपनित्ययेति’’ नित्यत्वप्रतिपादक श्रुत्या सत्प्रतिपक्षेत्यर्थः । अनीश्वराणामनन्तवेदप्रणयनस्यासम्भावितत्वात्सम्भावितार्थकेश्वर प्रणीतत्व-श्रुतिविरोधेनानीश्वरप्रणीतत्वश्रुतिः सावकाशेत्याशङ्कते ॥ सम्प्रदायेति ॥ यदि सम्भावनामूलत्वेन बलवत्त्वं तर्हि नित्यत्वश्रुतेर्न्यायोपेततया सुतरां बलवत्त्वमित्याशयेनाह ॥ न्यायेति ॥ सामान्य-सिद्धिपरिशेषरूपन्यायोपेतेत्यर्थः ।

### **परिमल**

अपौरुषेयपदप्रक्षेपेणेति ॥ दृष्टान्तेऽन्यकाले तादृशाकाशादिमत्त्वेन साध्यसंभवादिति भावः ॥ इति चायुक्तमिति ॥ त्वन्मते कालस्याखण्डत्वादिति भावः ॥ सम्बन्धेति ॥ पौरुषेयवानिति मतुप्प्रत्ययोक्तसम्बन्धानिरूपणादित्यर्थः ॥ समवाय एवेति चेदिति ॥ तथा च तन्त्वादिना संयोग-विभागादिना च नार्थान्तरता । आद्ये समवायवृत्त्या तन्त्वादिमत्त्वाभावात् । अन्त्ये समवेतत्वराहित्या-भावादिति भावः ॥ साध्यवैकल्याच्चेति ॥ अत्रापि समवायानङ्गीकारादित्यनुकर्षः ॥ श्रुतिस्त्विति ॥ प्रजापतिर्वा इत्यादि प्रागुक्तश्रुतिस्तु वाचा विरूपनित्ययेत्यादिश्रुत्या सत्प्रतिपक्षेत्यर्थः । तद्रीत्याऽ-पौरुषेयत्वमुपेत्यापि प्रतिपक्षमाह ॥ किञ्चेति ॥ न्यायोपेतेति ॥ प्रागुक्तधर्मादिसाधकसामान्यपरिशेष-रूपन्यायोपेता वाचा विरूपनित्ययेत्यादिश्रुतिर्या तदनुरोधेनेत्यर्थः ॥

### **यादुपत्यं**

दृष्टान्तस्येति ॥ पटस्य तन्त्वात्मकत्वेन तन्तुषु तद्वत्तासम्मतेरिति भावः ॥ वर्णधर्म इतीति ॥ तथा च न तत्समवाय आकाशे इति बाधितविषयतेत्यर्थः ॥ सत्प्रतिपक्षेति ॥ वाचा विरूपनित्ययेत्याद्याभिरिति शेषः ।

### **श्रीनिवासतीर्थीया**

अपौरुषेयपदप्रक्षेपेणेति ॥ अयं कालो वेदव्यतिरिक्तेदानीन्तनत्वरहित-पौरुषेयवान् । कालत्वादन्यकालादिवदित्याद्यनुमानत्रये पौरुषेयपदस्थानेऽपौरुषेयपदप्रक्षेपेण सत्प्रति-पक्षत्वं द्रष्टव्यम् । तथा हि । दृष्टान्तभूतातीतकालनिष्ठेऽपौरुषेये आकाशादौ वेदव्यतिरिक्तत्वरूपविशेषणे सत्यपीदानीन्तनत्व रूपविशेष्याभावाद्विशिष्टाभावः । पक्षीभूतवर्तमानकालनिष्ठेऽपोरुषेये वेदे इदानीन्तनत्वरूपविशेष्य सद्भावेऽपि वेदव्यतिरिक्तत्वरूपविशेषणाभावाद्विशिष्टाभावो द्रष्टव्यः । आकाशपक्षकद्वितीयानुमानेऽपि दृष्टान्तभूततन्तुनिष्ठेऽपौरुषेये तन्तुत्वे वेदव्यतिरिक्तत्वरूपविशेषणे सत्यप्याकाशनिष्ठत्वरूप विशेष्याभावाद्विशिष्टाभावः । पक्षीभूताकाशनिष्ठापौरुषेये वेदे आकाशनिष्ठत्व-रूपविशेष्यसद्भावेऽपि वेदव्यतिरिक्तत्वरूपविशेषणाभावाद्विशिष्टाभावो द्रष्टव्यः । श्रोत्रपक्षकतृतीयानु-मानेऽपि दृष्टान्तभूतचक्षुर्ग्राह्येऽपौरुषेये रूपत्वे वेदव्यतिरिक्तत्वरूपविशेषणसद्भावेऽपि श्रोत्रग्राह्यत्वरूप विशेष्याभावाद्विशिष्टाभावो द्रष्टव्यः ॥ काल एवेति ॥ अखण्ड इत्यर्थः ॥ तदुपाधय इति ॥ तरणि-परिस्पन्दरूपा इत्यर्थः ॥ आद्येऽयमित्यन्यकालवदिति ॥ अखण्डकालेऽयं वर्तमानः कालः । अन्योऽतीतः काल इति विभागायोगादिति भावः । आकाशस्य तन्त्वादिना समवायाभावादिति भावः । आकाशस्य संयोगादिरूपपौरुषेयवत्त्वं केन सम्बन्धेन । येनार्थान्तरता स्यादित्यत आह ॥ आकाश-समवेतैरिति ॥ समवाय एवेति ॥ तथा चाकाशसमवेते संयोगादिरूपेऽपौरुषेयवेदव्यतिरिक्तत्वाकाश-समवेतत्वरूपयोर्विशेषणविशेष्ययोरुभयोरपि सत्वेन विशिष्टाभावासम्भवान्न तैरर्थान्तरतेति द्रष्टव्यम् ॥ साध्यवैकल्यं चेति ॥ दृष्टान्तीकृते तन्तौ समवायेन पटरूपपौरुषेयवत्त्वं नास्ति । तयोरभेदादतः साध्यवैकल्यमिति भावः । आकाशनिष्ठत्वं तद्वत्त्वं च समवाय एवेति पक्षे दूषणान्तरमाह ॥ किञ्चेति ॥ आकाशसमवेते पौरुषेयवेदे वेदव्यतिरिक्तत्वरूपविशेषणाभावप्रयुक्तविशिष्टाभावमादाय साध्यपर्यवसानं वाच्यम् । तत्र किं वेदशब्देन वर्णा विवक्षिता उत तन्निष्ठ आनुपूर्वीरूपः क्रमविशेष इति विकल्प्याद्ये दूषणमाह ॥ वर्णास्तावदिति ॥ द्वितीये दूषणमाह ॥ क्रमस्त्विति ॥ तथा चाकाशे वेदशब्दाभिप्रेत- क्रमसमवायवत्त्वं बाधितमिति भावः ॥ अस्या इति ॥ प्रजापतिर्वा इदमेक आसीदिति सर्वेश्वरप्रणीतत्वं प्रतिपादयन्त्याः श्रुतेरित्यर्थः ॥ द्वे अपीति ॥ ईश्वरानीश्वररचितत्वप्रतिपादकतयाऽभिप्रेते प्रजापतिर्वा ऋग्वेद एवेति द्वे अपि श्रुती इत्यर्थः ॥ न्यायोपेतेति ॥ न हि धर्मादिसिद्धिः स्यान्नित्यवाक्यं विना क्वचिदित्युक्तन्यायोपेतेत्यर्थः ॥ नित्यत्वश्रुतीति ॥ वाचा विरूपनित्ययेत्यादिनित्यत्वश्रुतीत्यर्थः ॥

### **वाक्यार्थरत्नमाला**

नित्यत्वादेरिति । आदिपदेन द्रव्यत्वपरिग्रहः । अत्र चोपलक्षणया शब्दो द्रव्यं साक्षात्सम्बन्धेन्द्रियग्राह्यत्वादित्यनुमानान्तरमपि प्रागुपन्यस्तं ग्राह्यम् । अत्र यत्केनचित्साक्षा-द्बाह्येन्द्रियग्राह्यत्वावच्छिन्नद्रव्यत्वव्यापकं रूपवत्त्वमुपाधिः । साधनावच्छिन्नसाध्यव्यापकस्याप्युपाधि-त्वादित्यादिदूषणमभिहितम् । तदसत् । त्वदुक्तरीत्या रूपवत्त्वोपाधिव्यतिरेकेण विशिष्टसाध्याभाव-साधनेऽर्थाप्रतिपादकत्वस्योपाधित्वात् । साक्षाद्बाह्येन्द्रियग्राह्यत्वावच्छिन्नद्रव्यत्वाभाववति शब्दा-न्यस्मिन्नर्थाप्रतिपादकत्वसद्भावेन साध्यव्यापकत्वात् पक्षे च तदभावेन साधनाव्यापकत्वाच्च । न च पक्षेतरत्वेनानुपाधित्वम् । श्रोत्रं नित्यद्रव्यग्राहकं निरवयवेन्द्रियत्वादित्यनुमानसिद्धं द्रव्यत्वमुपादाय बाधोन्नीततया पक्षेतरत्वेऽप्युपाधित्वसम्भवात् । अस्तु पर्वतेतरत्वादीनामप्युपाधित्वमित्येतत्प्रमेय-प्रतिपादकसाध्यव्यापकवैलोम्यमित्येतद्भाष्यमूलदेवताधिकरणीयतत्त्वप्रकाशिकानुसारेण तदुपाधि-त्वौचित्याच्च । विशेषविचारः कर्तव्योऽस्ति । एवं श्रोत्रपक्षकानुमानविचारोऽपि प्रतिपक्षादिशङ्कानिरास-परतत्त्वप्रदीपिकाद्यनुसारेण कर्तव्योऽस्ति । किञ्च ऋग्वेद इत्यादिना वक्ष्यमाणसत्प्रतिपक्षतातिरिक्त-प्रतिपक्षवत्ताकथनपरतया तत्प्रतिपक्षेत्येतद्व्याचष्टे अङ्गीकार्या हीति । सम्भावितार्थकेति । इदं चेश्वरप्रणीतत्वश्रुतिविशेषणम् । अनीश्वरप्रणीतत्वश्रुतेः सावकाशत्वोपपादकासम्भावितार्थकत्वोप-पादनायानीश्वराणामित्यादिः पञ्चम्यन्तो हेतुः ।

