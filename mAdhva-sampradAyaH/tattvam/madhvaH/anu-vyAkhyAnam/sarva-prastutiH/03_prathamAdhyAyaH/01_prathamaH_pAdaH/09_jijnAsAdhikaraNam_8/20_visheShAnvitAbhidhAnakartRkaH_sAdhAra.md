+++
title = "२० विशेषान्विताभिधानकर्तृकः साधारण्यपरिहारस् तन्निरासश्च"

+++


## शक्तिश्चैवान्विते स्वार्थे शब्दानामनुभूयते

**विशेषान्विताभिधानकर्तृकः साधारण्यपरिहारस् तन्निरासश्च**

***शक्तिश्चैवान्विते स्वार्थे शब्दानामनुभूयते***

### **सुधा**

अत्र विशेषान्विताभिधानवादिनः परिहारमाहुः । प्रथमं पदानि साहचर्य-वशादनन्वितस्वार्थान्स्मारयन्ति । पश्चादितरेतरस्मारितेनार्थेनान्वितस्वार्थानभिदधतीति न पदान्तरवैयर्थ्यम् । नापीतरेतराश्रयत्वमिति । एतदप्यसारम् । सर्वदैव हि पदान्यन्वितेनैव स्वार्थेन गृहीतसाहचर्याणि न केवलेन । तानि कथं केवलं पदार्थमात्रं स्मारयितुमीशते । यथाऽनुभवं हि स्मरणेनोत्पत्तव्यम् । न तु परीक्षकप्रयोजनमनुसृत्य । न हि पदं पदार्थमात्रप्रतिपत्तये प्र(युञ्ज)युज्यते । किन्तु व्यवहाराय । स चान्वित एवेत्यन्वितानामेव पदार्थानां पदेभ्यः स्मरणं स्यात् । तथा च गां पश्येति प्रयोगे गोपदेन पूर्वानुभूतानयनान्वितस्यार्थस्य स्मारितत्वात् पश्येति पदमनाकाङ्क्षितार्थ-मसङ्गतं स्यात् । एवं प्रासादं पश्येत्यत्र प्रासादान्वितस्वार्थाभिधायकत्वात्पश्येति पदस्य न गोपदं तेन सम्बध्यते । तथा च वाक्यार्थः क्वापि परिनिष्ठितो न सिध्येत् ॥ न च वक्तव्यमव्यभिचाराद्गोपदं स्वार्थमात्रं स्मारयति नार्थान्तराणि । तेषां व्यभिचारित्वादिति । पट्वभ्यासादरप्रत्ययैराहितस्य संस्कारस्य प्रबोधव(य)तः स्मरणहेतुत्वात् । तत्प्रबोधस्य च व्यभिचारिण्यप्यर्थान्तरे प्रणिधान-साहचर्यादिजन्मनोऽविशेषात् । न हि स्मरणमनुमानमिव साहचर्य नियममपेक्ष्योत्पद्यते । धूमदर्शनादग्निवद्रसवत्पाकादिप्रदेशस्य स्मरणदर्शनात् । एतेनैतदपि निरस्तम् । यथा पदानां स्वार्थेष्वभ्यासातिशयो न तथाऽर्थान्तरेषु । तेषां व्यभिचारित्वात् । तथा च स्वरूपमात्रेणैव पदेभ्यः स्मारिताः पदार्था आकाङ्क्षादिमन्तः पदैरन्विता अभिधीयन्त इति न परस्पराश्रयत्वम् । नापि पदान्तरानाकाङ्क्षेति । स्मरणास्यानुभववारनियमानपेक्षत्वात् । अन्यथा धूमदर्शनान्महानसादि-स्मरणानुपपत्तिप्रसङ्गः । न हि यावान्धूमस्याग्नावभ्यासातिशयस्तावान्महानसे । तस्मादपरिहार्य-मितरेतराश्रयत्वमिति ।

### **वाक्यार्थचन्द्रिका**

साहचर्येति ॥ स्वार्थैः सहेति शेषः । स्मारयन्तीत्युक्त्या द्विरभिधान-कल्पनाऽपि नेति सूचयति । प्रथमं स्वार्थमात्रेण साहचर्यग्रहोऽनन्तरमन्वितेनेति साहचर्यग्रहक्रमा-त्स्मरणाभिधानयोः क्रम इति शङ्कानिरासाय सर्वदैव हीत्युक्तम् । नन्वस्तु प्रथममन्वितेनैव साहचर्य-ग्रहस्तथाऽपि तथा स्मारकत्वे पदान्तरवैयर्थ्यापातेन स्वार्थमात्रस्मारकत्वं तेषां विचारे सत्यवसीयत इत्यत आह ॥ यथानुभवं हीति ॥ अन्वितेनैव स्वार्थेन गृहीतसाहचर्याणीत्युक्तमुपपादयति ॥ न हि पदमिति ॥ नन्वस्त्वन्वितपदार्थस्मारकत्वं तथाऽपि को दोष इत्यतस्तर्हि त्वदुक्तकेवलस्मारकत्व-हानिरिति दूषणे स्थित एव दूषणान्तरमाह ॥ तथा चेति ॥ यद्यप्यत्रैकेनैव पदेन यथास्मरणमन्वित-स्वार्थाभिधानात्पदान्तरवैयर्थ्यं स्यादित्यपि दूषणं वक्तुमुचितं तथाऽपि तस्याभिधानमुखेन प्राप्त्या स्मारकत्वपक्षासाधारणदूषणेन तान्पक्षान्प्रदूष्याभिधायकत्वपक्षमेव परिशेष्य तत्र पूर्वोक्तवैयर्थ्यान्योन्या-श्रत्वादितादवस्थ्यव्युत्पादने तात्पर्यान्न तथोक्तमिति द्रष्टव्यम् । पूर्वानुभूतेत्यतः पूर्वं गामानयेति प्रयोग इति शेषः । एवमित्यतः परं तस्मिन्नेव गां पश्येति प्रयोग इति शेषः । एवं च गामानयेति प्रयोगे गोपदस्यानयनान्वितगोत्वेन साहचर्योपलम्भाद्गां पश्येति प्रयोगेऽपि कारकाभिधायिगोपदमानय-नान्वितमेव स्वार्थं स्मारयेदिति पश्येति पदमनाकाङ्क्षिताभिधानमसङ्गतं स्यात् । एवं तस्मिन्नेव प्रयोगे गोपदमपि पश्येत्यनेन क्रियावाचिनाऽनाकाङ्क्षितार्थस्मारकमसङ्गतं स्यात् । पश्येति पदस्य प्रासादं पश्येति प्रयोगान्तरे प्रासादान्वितस्वार्थसाहचर्यदर्शनादिति भावः । उक्तामव्यवस्थां सर्ववाक्येष्वति-दिशति ॥ तथा चेति ॥ ननु न साहचर्यमात्रं स्मारकत्वे तन्त्रमपि त्वव्यभिचरितं तत् । एवं च स्वार्थेनेव पदार्थान्तरेणाव्यभिचरितसाहचर्याभावान्न तत्स्मारकत्वं किन्तु स्वार्थमात्रस्मारकत्वमिति नाव्यवस्थेति शङ्कते ॥ न चेति ॥ भूयोदर्शनाद्याहितसंस्कारोद्बोधादिस्वसामग्रीप्राप्तस्मरणे व्यभिचारादिकमकिञ्चिकर मित्याह ॥ पट्विति ॥ सकृद्गृहीते तडिदादौ पटुप्रत्ययः कुण्डिकादावभ्यासप्रत्ययः । अद्भुतेष्वादरप्रत्ययः । अभ्यासादरोऽभ्यासातिशय इति कश्चित् । तथाऽप्यबुद्धस्य न स्मृतिजनकत्वमित्यतः प्रबोधवत इति । ननु व्यभिचारिणि स्मरणसामग्रयेव नास्तीत्यत आह ॥ तत्प्रबोधस्य चेति ॥ प्रणिधानं मनोऽवधानम् । साहचर्यमेकदेशकालसम्बन्धः । आदिपदेन लिङ्गलक्षणाभ्याससादृश्यादि ग्रहणम् ॥ एतेनेति ॥ संस्कारोद्बोधप्रयोजकाऽभ्यासेऽप्यतिशयितः स्वार्थ एवेति तन्मात्रस्मरणमिति भावः ।

### **परिमल**

नन्वित्यादिना कृतचोद्यस्य वयं त्वित्यादिना परिहारमग्रे विवक्षुर्मतान्तरमनूद्य निराह ॥ अत्र विशेषेति ॥ साहचर्यवशादिति ॥ स्वस्ववाच्यपदार्थसाहचर्यवशादित्यर्थः ॥ स्वार्थमात्रमिति ॥ पदार्थान्तरानन्वितं स्वार्थमित्यर्थः ॥ नार्थान्तराणीति ॥ आनयनबन्धनादिरूपार्थान्तराण्यन्वय-प्रतियोगिभूतानि नोपस्थापयति । गवादिप्रदप्रयोगवेलायामानयनपदप्रयोगस्य बन्धनादिपदप्रयोगस्य वा नैयत्याभावेन तेषां व्यभिचारित्वादित्यर्थः । व्यभिचारिणि संस्कारबोधो वा कथमित्यत आह ॥ तत्प्रबोधस्य चेति ॥ इत्येतत्परास्तमित्यत्रैतेनेति परामृष्टं हेतुं व्यनक्ति ॥ स्मरणस्येति ॥ वारेति ॥ द्विवारं त्रिवारमित्येवमावृत्तिनियमेत्यर्थः । तथा च सकृदनुभवेऽप्यर्थान्तरस्मृतिर्भवत्येवेति भावः ॥

### **यादुपत्यं**

साहचर्यवशादिति ॥ पदानां यद्यप्यर्थैर्न सामानाधिकरण्यरूपं साहचर्यं सम्भवति तथाऽपि स्ववाच्यैकदेशत्वरूपं सम्बन्धमात्रं साहचर्यपदेनात्र विवक्षितमिति ज्ञातव्यम् । तथा च पदानां स्वार्थस्मारकत्वमुक्तसम्बन्धवशादेव न शक्तिवशादतो न द्विरभिधानमिति भावः ॥ नापीति ॥ अन्वितार्थाभिधायकत्वादिति भावः ॥ तथा च गां पश्येतीति ॥ येन, गामानयेति प्रासादं पश्येति च पूर्वमन्वयो गृहीतस्तं प्रति यदि गां पश्येति प्रयोगस्तदा तत्पदद्वयं परस्परमनाकाङ्क्षितार्थं स्यादिति समुदायार्थः ॥ क्वापीति ॥ पूर्वगृहीतसङ्गतिकपदोपेतेषु पूर्वगृहीतार्थकभिन्नवाक्येष्वित्यर्थः ॥ अव्यभिचारादिति ॥ यद्गोपदं तदुक्त सम्बन्धेन स्वार्थवदिति न्यायादन्यथा पदत्वस्यैवानुपपत्तेरित्यर्थः । पट्वभ्यासेत्यादि । पटुर्योऽभ्यासस्तस्य योऽतिशयस्तत्प्रत्ययैरित्यर्थः । यद्वा सकृदेवोत्पन्नो विद्युदादि-प्रत्ययः पटुप्रत्ययः कुण्डिकादिप्रत्ययोऽभ्यासप्रत्ययोऽद्भुतप्रत्यय आदरप्रत्ययस्तैरित्यर्थः ॥ प्रणिधानेति ॥ प्रणिधानं मनोऽवधानम् । आदिपदेन गौतमसूत्रोक्ताभ्यासलिङ्गलक्षणसादृश्यादिसङ्ग्रहः ॥ रसवत्पाकादिप्रदेशस्येति ॥ महानसादिप्रदेशस्येत्यर्थः ।

### **श्रीनिवासतीर्थीया**

यथानुभवमिति ॥ अन्वितेनैव स्वार्थेन साहचर्यस्य गृहीतत्वात्तदनुसारेणैव स्मरणेनोत्पत्तव्यमित्यर्थः ॥ परीक्षकप्रयोजनमिति ॥ पदान्तरवैयर्थ्यपरिहारान्योन्याश्रयपरिहाररूपं प्रयोजनमित्यर्थः । तानि कथं केवलं पदार्थमात्रं स्मारयितुमीशत इत्युक्तमुपपादयति ॥ न हीति ॥ अन्वितानामेवेति ॥ अन्वितत्वेनानुभूतानामेवेत्यर्थः ॥ स्वार्थमात्रमिति ॥ तथा च गोपदेन पूर्वानु-भूतानयनान्वितस्वार्थस्य स्मारितत्वादित्युक्तमसदिति भावः ॥ प्रत्ययैराहितस्येति ॥ अनुभवैर्जन्य-स्येत्यर्थः ॥ प्रबोधवत इति ॥ उद्बुद्धस्येत्यर्थः । प्रणिधानं चिन्ता । सदृशादृष्टचिन्ताद्याः स्मृतिबीजस्य बोधका इति वचनादिति भावः ॥ अविशेषादिति ॥ अव्यभिचारिणि स्वार्थे व्यभिचारिण्यप्यर्थान्तरे समानत्वादित्यर्थः । तथा च व्यभिचरितार्थान्तरस्मरणमपि भविष्यत्येवेति भावः । ननु स्मरण-स्यानुमानवत् साहचर्यनियममपेक्ष्योत्पद्यमानत्वाद्गोपदस्य च स्वार्थमात्रेण नियतसाहचर्यसद्भावात्त-त्स्मारकत्वमेव न तु आनयनादिरूपव्यभिचरितार्थस्मारकत्वम् । तेनार्थेन गोपदस्य नियतसाहचर्या-भावादित्यत आह ॥ न हि स्मरणमनुमानमिवेति ॥ कुतो न हीत्यत आह ॥ धूमेति ॥ धूमस्य महानसप्रदेशेनाविनाभावाभावाद् धूमदर्शनानन्तरं तत्स्मरणमनुभवसिद्धं न स्यादिति भावः । अभ्यास अतिशयो नाम वारं वारं पदेन तदर्थानुभवः ॥ स्वरूपमात्रेणेवेति ॥ स्मारिता इत्यन्वयः । न पूर्वमत इव साहचर्यवशात्पदानां पदार्थस्मारकत्वमुच्यते । किं नाम पदानामभ्यासवशादेव स्वरूपमात्रेणैव परस्परमन्वितत्वेनैव पदार्थस्मारकत्वमुच्यत इति पूर्वमतभेदो द्रष्टव्यः । एतेनेत्युक्तं विशदयति ॥ स्मरणस्येति ॥ अनुभववारनियमेति ॥ अनुभवावृत्तिनियमेत्यर्थः । अभ्यासातिशय इति यावत् ॥ तस्मादिति ॥ गवादिपदानां साहचर्यवशादभ्यासवशाच्च केवलार्थस्मारकत्वरूपपक्षद्वयस्यानुपपन्न-त्वादानयपदान्वितस्वार्थस्मारकत्व एव वाच्ये गां पश्येति वाक्यार्थपरिनिष्ठाया असम्भवेन पदाना-मन्वितस्वार्थाभिधायकत्वमेव वाच्यम् । तथा च अपरिहार्यमेवान्योन्याश्रयत्वं पदान्तरवैयर्थ्यं चेत्यर्थः ॥

### **वाक्यार्थरत्नमाला**

दूषणे स्थित एवेति । अनेन तद्दूषणे सति तत्परित्यागेन दूषणान्तरं कुत उक्तमिति शङ्का निरस्ता । सत्येव तस्मिन्दूषणे तदविहायैव दूषणान्तरदानस्यात्राभिप्रेतत्वात् । अभिधानमुखेनेति । अभिधायकत्वस्मारकत्वपक्षयोर्मध्ये अभिधायकत्वपक्षाश्रयणेनेत्यर्थः । पट्वभ्यासा-दरप्रत्ययैराहिताया भावनायाः प्रबोधवत्या इत्येतत्तत्त्वप्रदीपिकाव्याख्यानानुसारेणाह सकृद्गृहीत इत्यादि । अद्भुतेष्विति । आश्चर्येष्वित्यर्थः । कश्चिदिति । परिगणिता हि स्मृतिहेतवः । प्रणिधाना-भ्यासलिङ्ग लक्षणसादृश्यपरिग्रहाश्रिताश्रयिसम्बन्धानन्तर्यवियोगैककार्य विरोधातिशयव्याप्ति व्यवधान-सुखदुःखेच्छाद्वेषभयार्थित्वक्रियारागधर्माधर्माः प्रामाणिकैर् इति तत्त्वप्रदीपिकामनुसृत्यादि-पदार्थमाह आदिपदेनेति । एतेषामुदाहरणानि
नयनप्रसादिन्यां द्रष्टव्यानि ।

स्वार्थमात्रस्मारकत्वोपपादनाय प्रवृत्तेनाभ्यासातिशयसद्भावः कुत उच्यत इत्यतः स्मरणहेतु-संस्कारोद्बोधहेतुतया तदुक्तिरत्राभिप्रेतेति स्वार्थमात्रस्मरणमेवानेनोपपादितमतो नासङ्गतिरित्याह संस्कारोद्बोधेति ।

