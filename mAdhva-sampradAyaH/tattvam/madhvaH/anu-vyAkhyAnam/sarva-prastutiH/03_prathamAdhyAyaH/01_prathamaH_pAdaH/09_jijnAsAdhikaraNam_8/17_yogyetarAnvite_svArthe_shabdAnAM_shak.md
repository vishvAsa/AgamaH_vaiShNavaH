+++
title = "१७ योग्येतरान्विते स्वार्थे शब्दानां शक्तिः"

+++


## शक्तिश्चैवान्विते स्वार्थे शब्दानामनुभूयते

**योग्येतरान्विते स्वार्थे शब्दानां शक्तिः**

## **अनुव्याख्यानम्**

***शक्तिश्चैवान्विते स्वार्थे शब्दानामनुभूयते ॥***

***अतोऽन्विताभिधायित्वम् ॥***

### **सुधा**

अतोऽनियतनिमित्तकत्वादौत्प्रेक्षिक एव वाक्यार्थबोध इत्यप्रामाण्यं वेदस्येत्यत आह ॥ शक्तिश्चेति ॥ चशब्दोऽतःशब्दव्याख्यानान्तरसमुच्चयार्थः । यत इत्यर्थे वा । एवशब्दस्यान्वित एवेति सम्बन्धः । अयमर्थः । वृद्धव्यवहारादिना हि शब्दशक्त्यवधारणम् । न च पदार्थस्वरूपमात्रे व्यवहारादिकं युज्यते, किन्तु पदार्थान्तरान्विते । अतो व्यवहारादिना शब्दशक्तिमवधार-यताऽर्थान्तरान्वित एव स्वार्थोऽनुभूयत इत्यङ्गीकरणीयम् । यद्यप्येकस्मिन् प्रयोगे गौरानयनान्वितः प्रतीयतेऽपरस्मिन्बन्धनान्वितोऽन्यस्मिंश्च दर्शनान्वित इति पदार्थान्तरतदन्वयव्यभिचारः, तथाऽप्य-व्यभिचारिणि योग्येतरान्विते स्वार्थे शक्तिग्रहणमुपपद्यत एव । न हि विशेषाणां व्यभिचारेण त्यागे सामान्यस्याव्यभिचारिणो निर्निबन्धनस्त्यागो युज्यते । यत एवं व्युत्पत्तिसमयेऽन्वित एव स्वार्थे शब्दानां शक्तिरनुभूयतेऽतोऽन्वितस्वार्थाभिधायित्वं शब्दानामभ्युपेयम् । शक्तिग्रहणानुरोधित्वा-दभिधानस्य ॥ यदा च पदैरेवान्वितस्वार्थप्रतिपादनं तदा वाक्यार्थ एवाववुद्ध इति कथं तद्बोधस्य निर्निबन्धनता । गुणप्रधानभावेनान्योन्यान्विताः पदार्था वा तदन्वयो वा वाक्यार्थ इति प्रामाणिकै रङ्गीकृतत्वादिति ।

### **वाक्यार्थचन्द्रिका**

यत इत्यर्थे वेति ॥ अस्मिन्पक्षे सन्निहितान्वयलाभ इति द्रष्टव्यम् । नन्वन्विते शक्त्यनुभवस्य परं प्रत्यसिद्धतया तदुपन्यासोऽनुचितोऽनुपपन्नश्चान्विते शक्त्यध्यवसायः । व्यभिचारादिपर्यालोचनायां तदसम्भवात् । अस्तु वाऽन्वितस्वार्थाभिधायकत्वं पदानां तथाऽपि वाक्यार्थबोधे उपायानुक्त्याऽसङ्गतिश्चेत्यत आह ॥ अयमर्थ इति ॥ व्यवहारादिना शब्दशक्ति-मवधारयताऽनुभवो ऽकामेनापि स्वीकर्तव्य इत्यर्थः ॥ यद्यपीति ॥ तथा च सत्यपि तादृशव्यवहारे परीक्षकैर्व्यभिचारिपदार्थान्तरतदन्वयपरित्यागेनाव्यभिचारिणि स्वार्थमात्रे शक्तेः कल्पनीयतया नानु-भवोऽसिद्ध इति भावः । ननु किमिति व्यभिचारिणोरपि पदार्थान्तरतत्संसर्गयोरनुगतं रूपमापाद्यानुगत शक्तिकल्पनानिर्बन्ध इत्यत उपस्थितसामान्यस्य परित्यागे विशेषस्येव निमित्तस्य व्यभिचारादेरभाव एव तत्र निमित्तमित्याशयेनाह ॥ न हीति ॥ उपलक्षणं चैतत् । अन्वयसामान्ये शक्त्यभावे विशेष-जिज्ञासानुपपत्तिश्चेत्यपि द्रष्टव्यम् । यतोऽत इत्युक्तं हेतुहेतुमद्भावं घटयति ॥ शक्तीति ॥ असङ्गतिं परिहरति ॥ यदा चेति ॥ पदार्थानामेव वाक्यार्थत्वे तेषामनेकत्वाद्वाक्यभेदापत्तिरित्यतः प्रधान-पदार्थस्यैकत्वान्नानुपपत्तिरित्याशयेनोक्तं गुणेति । वाक्यार्थबोधकरणप्रसङ्गे ध्वन्यादिविलक्षणवर्ण-समूहात्मकपदग्रहणस्यैव युक्तत्वादिति भावः । यद्यपि शक्तं पदमिति पक्षे प्रकृतिप्रत्यययोरपि पदत्व-मस्ति । तथाऽपि सुप्तिङन्तमित्यनुरोधेन तत्र पदव्यवहारस्य प्रायिकत्वाभिप्रायेणैतदिति द्रष्टव्यम् ।

### **परिमल**

अनियतनिमित्तकत्वादिति ॥ शक्तिरूपनियतनिमित्तकत्वाभावादित्यर्थः । औत्प्रेक्षिक एव उत्कटैककोटिकसंशयरूप एवेत्यर्थः ॥ व्याख्यानान्तरेति ॥ अन्वितार्थबोधकत्वार्थकत्व रूपव्याख्यानान्तरेत्यर्थः ॥ अनुभूयत इति ॥ शब्दशक्तिरिति योज्यम् । चशब्दो यत इत्यर्थ इत्युक्तम् । तद्य्वनक्ति ॥ यत एवमिति ॥

### **यादुपत्यम्**

अनियतनिमित्तकत्वादिति ॥ शक्तिरूपनियतनिमित्ताभावादित्यर्थः ॥ अप्रामाण्य मिति ॥ संसर्गप्रमितिजनकत्वाभावः प्राप्त उत्प्रेक्षायाः प्रमितत्वादित्यर्थः ॥

### **श्रीनिवासतीर्थीया**

औत्प्रेक्षिक एवेति ॥ मेघसन्देशादाविव वाक्यार्थबोधस्योत्प्रेक्षामूलकत्व-मेवेति वेदस्य तत्प्रमापकत्वं नास्तीत्यर्थः ॥

### **वाक्यार्थरत्नमाला**

सन्निहितेति । पूर्वार्धगत यत इत्यर्थकशब्दस्योत्तरार्धगतातःशब्देनान्वय-लाभ इत्यर्थः । पूर्वयोजनायां
प्राकृतव्याख्यानान्तरैरेतद्व्याख्यानस्य समुच्चये व्यवहितान्वयलाभ
इत्यप्यनेन सूचितम् ।

अन्वितस्वार्थे शब्दशक्तिरनुभूयत इति यथाश्रुतं परित्यज्यानुभूयत इत्यङ्गीकरणीयमित्येवं व्याख्यानं व्यभिचारपरिहारादिरूपोपपादनादि च किमर्थमित्यतस्तद्व्यावर्त्यशङ्का दर्शयन्नुत्तरग्रन्थमवतारयति नन्विति । व्यभिचारादीति । आदिपदेन विशेषाणां व्यभिचारे सति तत्प्रयुक्तस्तत्त्यागोऽपि यः प्राप्नोति तस्य ग्रहणम् । अस्तु वेति । अन्विते शक्तयनुभवस्याङ्गीकर्तव्यत्वे व्यभिचाराद्यभावे चान्वित-स्वार्थाभिधायित्वप्राप्तेस्तदस्त्वित्यर्थः । असङ्गतिश्चेत्यत्र चशब्द एवार्थः । असङ्गतिरेवेति । अन्विते शक्तयनुभवस्य तदनिष्टत्वात् कथमङ्गीकर्तव्यतेत्यतस् तत्तात्पर्यमाह व्यवहारादिनेति । पदार्थान्तर-तदन्वयव्यभिचारोक्तया किं दूषितमिति न प्रतीयतेऽतस्तदभिप्रायमाह तथा चेति । प्रथमावगतयोग्ये-तरान्वितस्वार्थाभिधानेति तत्त्वप्रदीपिकावाक्यावताररूपे ननु किमित्येवमित्यादि नयनप्रसादिन्यनुसारेण शङ्कामुत्थाप्याभिप्रायकथनपूर्वकमवतारयति ननु किमितीति । सामान्यस्य परित्याग इत्यादि । अत्र विशेषस्य परित्याग इव सामान्यस्यापि परित्यागे निमित्तस्य व्यभिचारादेरभाव इति योज्यम् । विशेषस्य परित्यागे तस्य व्यभिचारादिकं निमित्तमस्ति । न तथा सामान्यस्य व्यभिचारादिकमस्ति । अतस्तदभावान्न सामान्यस्य त्यागो युक्त इत्यर्थः ।

असङ्गतिमिति । वाक्यार्थबोधे कारणानुक्तयाऽसङ्गतिश्चेति शङ्कितामसङ्गतिमित्यर्थः । गुणे-तीत्यनन्तरमत्रेतीति प्रतीकोपादानपाठः । तदभावो लेखकप्रयुक्तः । प्रकृतिप्रत्यययोरपीति । तयोरपि स्वस्वार्थे शक्तिमत्वादिति भावः । तत्रेति । सुप्तिङन्त इत्यर्थः ।

