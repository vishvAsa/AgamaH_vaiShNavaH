+++
title = "२३ स्फोटस्य अप्रामाणिक्त्वशङका"

+++


## गौरवं कल्पनेऽन्यथा

**स्फोटस्य अप्रामाणिकत्वशङ्का**

***गौरवं कल्पनेऽन्यथा***

### **सुधा **

ननु कथं स्फोटस्याप्रामाणिकत्वं पदार्थवाक्यार्थप्रतिपत्त्यन्यथाऽनुपपत्त्या पदवाक्य-स्फोटयोः प्रतिपन्नत्वात् ॥ तथा हि ॥ यदि हि न पदातिरिक्तं वाक्यम्, पदं च न वर्णातिरिक्तं तदाऽर्थप्रत्यय एव न स्यात् । वर्णा हि न प्रत्येकमर्थप्रत्ययमुपजनयन्ति तथाऽननुभवात् श्लेषवर्णवैयर्थ्यप्रसङ्गाच्च । समुदायश्च तेषां न संभवति एकवर्णसमयेऽन्यस्याभावात् । नित्यत्वेऽपि न तेषां प्रतीतिरनुवर्तते । अप्रतीयमानानां प्रत्यायकत्वे सर्वदा पदार्थप्रतीतिप्रसङ्गः । न हि प्रतीत्या-प्रतीयमानानां सर्वथाऽप्रतीयमानानां च कश्चिद्विशेषः । न च पूर्वानुभूता वर्णाः स्मृत्यारूढा अर्थप्रतीतिहेतव इति वाच्यम् । स्मृतीनामप्यनुभवानुसारेण क्रमिकत्वाज्ज्ञानयौगपद्यप्रतिषेधाच्च । अथ पूर्वपूर्वसंस्कारसहितोत्तरोत्तरानुभवैराहितोऽतिपटीयान्संस्कारो निखिलवर्णविषयामेकामेव स्मृतिमुपजनयतीति मतम् । तदा क्रमो न स्यात् । पौर्वापर्यलक्षणः क्रमो हि प्रतीत्यङ्गम् । स च देशतः कालतो वा वर्णेषु सर्वगतेषु नित्येषु न संभवति । बुद्धिक्रमस्तु वाच्यः । स चैकस्मृतिसमारूढानां वर्णानां नास्तीत्यर्थप्रत्ययानुपपत्तिः । क्रमस्यानङ्गत्वे च सरो रसो नवं वनं राजा जारा नदी दीनेत्यादावर्थभेदप्रत्ययो न स्यात् । अतो वर्णेभ्योऽनुपपद्यमानोऽर्थप्रत्ययस्तदतिरिक्तं स्फोटमवस्थापयति । स च स्वरूपग्राहकेण प्रमाणेनार्थप्रत्यायनशक्तिमानखण्ड एवावगत इति कथं कल्पनागौरवमिति ।

### **वाक्यार्थचन्द्रिका **

एकेति ॥ शान्तः कोलाहलः श्रुतपूर्वो गकारो नास्तीति प्रत्यक्षेण वर्णोऽनित्यो भावत्वे सति कृतकत्वादित्याद्यनुमानेन सर्वदाऽनुपलब्ध्योच्चारणे सत्येवोपलब्ध्या च वर्णानामनित्यत्वादिति भावः । शान्तः कोलाहल इति प्रतीतेर्ध्वनिविषयत्वाच्छतपूर्वगकारो नास्तीति प्रतीतिस्वरूप एव विप्रतिपत्तेः । अनुमानस्य च स एवायं गकर इति प्रत्यभिज्ञाबाधितत्वाछ्रोत्रं नित्यद्रव्यग्राहकं निरवयवेन्द्रियत्वान्मनोवदिति प्रतिपक्षितत्वात्सर्वदाऽनुपलब्धेश्च व्यञ्जकाभावेनोप-पत्तेर्वर्णानां नित्यत्वमेवेत्यत आह ॥ नित्यत्वेऽपीति ॥ वर्णव्यञ्जकोच्चारणस्य प्रतिनियतत्वेनाशुतर-विनाशित्वेन क्रामिकत्वेन च तज्जन्यप्रतीतेरपि तादृशत्वेनैकप्रतीतिकालेऽपरप्रतीत्यभावादर्थप्रतीति-पर्यन्तमननुवृत्तेश्चेति भावः । ननु माऽस्त्वेकप्रतीतिकालेऽपरप्रतीतिर्मा च भूदर्थप्रतीतिपर्यन्तमनुवृत्तिः । तथाऽपि पूर्वं प्रतीतेर्जातत्वमात्रेणार्थप्रतीत्युपपत्तिरित्यत आह ॥ अप्रतीयमानानामिति ॥ ननु पूर्वं सर्वदा वर्णप्रतीतेरभावात्कथमेतदापादनं कथं च पूर्वं प्रतीतिसत्त्वेऽप्रतीयमानत्वोक्तिरित्यत आह ॥ न हीति ॥ अर्थप्रतीत्यव्यवहितपूर्वकालासत्त्वे पूर्वं जाताया अप्यकिञ्चित्करत्वमेवेति भावः । एकैक-वर्णानुभवजन्यसंस्काराणां निरपेक्षाणामेव तत्तत्स्मृतिकारणतया यावन्तो वाक्यस्थितवर्णास्तावत्स्मृति-जनकत्वम् । तत्रापि क्रामिकानुभवजन्यत्वात्क्रामिकतावत्स्मृतिजनकत्वमेवोचितमिति पुनर्व्यवधान-मेवेत्याशयेनाह ॥ स्मृतीनामपीति ॥ क्रमावधारणेऽपि युगपत्तावत्स्मृतिजनकत्वं वा प्रसज्येतेत्याशयेनाह ॥ ज्ञानेति ॥ चक्षुरादिनिरपेक्षसंस्कारस्य स्मृतिकारणत्वेऽपि संस्कारनिरपेक्षचक्षुरादेरवलोक-नकारणत्वेऽपि मिलितयोः प्रत्यभिज्ञाजनकत्ववन्मिलितानां संस्काराणामेकस्मृतिजनकत्वं न विरुद्ध-मित्याशयेन शङ्कते ॥ अथेति ॥ यद्यपि पूर्वपूर्ववर्णानुभवजन्यसंस्कारसचिवान्त्यवर्ण सन्निकृष्ट-श्रोत्रेणाखिलवर्णविषयकैकानुभवजननसंभवात्तदाशङ्काप्युचिता तथाऽपि संस्काराणां स्मरणप्रत्यभिज्ञाने प्रत्येव कारणत्वेऽप्येतादृशानुभवं प्रति न कारणतेति पराशयाद्वा तदनुभवस्यापि शक्तिस्मरणादिना व्यवहितत्वाद्वाऽनाशङ्कनमिति द्रष्टव्यम् । ननु समूहालम्बनप्रतीतिविषयाणामप्येकपङ्क्त्युपविष्टानां क्रमवत्किं न स्यादित्यत आह ॥ पौर्वापर्येति ॥ एवं कल्पनागौरवपरिहाराय स्फोटस्य प्रामाणिकत्वमुपपाद्य तदीयार्थप्रत्यायनशक्तेरपि तदुपपादयति ॥ स चेति ॥

### **परिमल** 

अनित्यत्वमुपेत्याह ॥ एकवर्णसमय इति ॥ न प्रतीतिरनुवर्तत इति ॥ क्षणिकत्वा-त्प्रतीतीनामुत्तरवर्णोच्चारणकाल एव पूर्वपूर्वप्रतीतेर्नष्टत्वादिति भावः । ननु प्रतीतिनाशेऽपि प्रतीतानां बोधकत्वोक्तौ कथमतिप्रसङ्ग इत्यत आह ॥ न हीति ॥ प्रतीत्येति ल्यबन्तम् । अप्रतीयमानानामिति विभागः ॥ ज्ञानयौगपद्येति ॥ ज्ञानानात्मविशेषगुणतया पूर्वपूर्वज्ञानानामुत्तरोत्तरात्मविशेषगुण-नाश्यत्वेन निवर्त्यनिवर्तकभावापन्नत्वेन क्षणिकत्वेन च यौगपद्यस्य प्रतिषिद्धत्वाच्चेत्यर्थः ॥ अर्थभेद-प्रत्ययो न स्यादिति ॥ वर्णानामविशिष्टत्वे तद्भेदेनार्थभेदायोगादिति भावः । धर्मिधर्मयोरन्यतरकल्पन-मपि नेत्याह ॥ स चेति ॥

### **यादुपत्यम् **

पदवाक्यस्फोटयोरिति ॥ अत्र पदस्फोटोपादानं प्रसङ्गात्तस्यापि निराकरणायेति ज्ञातव्यम् । नन्वप्रतीयमानानां ज्ञापकत्वेऽतिप्रसङ्गात्कदाचित्प्रतीतिरङ्गीकार्या । तेषां प्रतीत्यनुवृत्तिस्तु शाब्दबोधसमये कुत इत्यत आह ॥ न हि प्रतीत्येति ॥ पूर्वं प्रतीत्य पश्चादप्रतीयमानानामित्यर्थः । तथा चातिप्रसङ्गस्तदवस्थ एव स्यादिति भावः । एवं वाक्यमेव खल्वेवंविधं विना प्रमाणेन कल्पनीय-मित्युक्तदोषं परिहृत्येदानीं तस्य च वाक्यार्थप्रत्यायनशक्तिरपि कल्पनीयेत्युक्तदोषं परिहरति ॥ स च स्वरूपग्राहकेणेति ॥ ननु स्फोटस्यापि वर्णपदादिविभागोपेतत्वे उक्तदोषसाम्यमित्यत उक्तम् ॥ अखण्ड एवेति ॥ प्रत्यस्तमितवर्णपदविभाग एवेत्यर्थः । अतो नास्मन्मते उक्तदोष इति भावः ॥

### **श्रीनिवासतीर्थीया **

अनेकवर्णस्मृतीनां यौगपद्याङ्गीकारे त्वाह ॥ ज्ञानेति ॥ सजातीयात्म-गुणानां यौगपद्यायोगादिति भावः ॥ तदेति ॥ एकस्मृतिविषयत्व इत्यर्थः ॥ नास्तीति ॥ स्मृतिरूपाया बुद्धेरेकत्वेन तत्र क्रमाभावादिति भावः ॥ प्रमाणेनेति ॥ अर्थप्रत्यायकत्वान्यथाऽनुपपत्त्यैव स्फोटस्य कल्प्यमानत्वेन प्रतीतौ बहुमानाङ्गीकारादिति भावः ॥

### **वाक्यार्थरत्नमाला **

वर्णनित्यत्वादिरीत्योपपादयति शान्त इत्यादि । सिद्धान्तिरीत्या नित्यत्वमुपस्थापयति शान्तः कोलाहल इति प्रतीतेरित्यादि । मा च भूदिति । मा भूच्चेति योज्यम् । प्रतीत्याऽप्रतीयमानानामिति मूलम् । प्रतीत्या अविषयीकृतानामित्यर्थः । गृहीतग्राहिणामित्यादि-वदिदम् । अन्यथाख्यातौ तु प्रतीत्येति ल्यबन्तमाश्रितम् । क्रमावधारणेऽपीति । क्रमानादरेऽपीत्यर्थः । धृङ् अनादरण इत्यस्येदं रूपम् । संस्काराणामेकस्मृतीति । निखिलवर्णविषयकेति मूलानुसारेण पूरणीयम् । संस्काराणामिति बहुवचनं प्रयुञ्जानेनेदं सूचितम् । अतिपटीयान् संस्कार इति मूले जातावेकवचनम् । अनुभवैरेकस्य संस्कारस्य जन्मायोगात् । अन्योन्यासहायेनातिपटुत्वसम्भवाच्चेति । तदीयार्थप्रत्यायनेति । अत एव स्फोट्यते व्यज्यते वर्णैरिति स्फोट इतिवत्स्फुटति स्फुटीभवत्यस्मादर्थ इति स्फोट इत्यपि निर्वचनं टीकाकारैः क्रियत इति ज्ञेयम् ।

