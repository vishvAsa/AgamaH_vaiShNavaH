+++
title = "१० परिशेषाद्वेदस्यैव अपौरुषेयत्वम्"

+++


## अविप्रलम्भस्तज्ज्ञानं तत्कृतत्वादयोऽपि च

**परिशेषाद्वेदस्यैव अपौरुषेयत्वम्**

***अविप्रलम्भस्तज्ज्ञानं तत्कृतत्वादयोऽपि च***

### **सुधा**

स्यादेतदेवं यदि बुद्धादीन्पक्षीकृत्यानुमानम् । ईश्वरवादिनं प्रति तु कथम् । ईश्वरो हि तनुभवनादीनां कार्यत्वेन कर्ता सिध्द्यन् सर्वज्ञ एव सिद्धः । यथा चेश्वरपक्षीकारेण सर्वज्ञता-साधनेऽपि नाश्रयासिद्धिधर्मिग्राहकविरोधौ, तथाऽऽचार्य एव शास्त्रयोनिसूत्रे वक्ष्यति । तदेवं धर्मादिसिध्द्यन्यथाऽनुपपत्त्याऽपौरुषेयं वाक्यं किमपि सर्वैर्वादिभिरभ्युपेयमिति स्थितम् । तच्चापौरुषेयं वाक्यं वेद एव, परिशेषात् । तदतिरिक्तानि हि कर्तृप्रसिद्धिमन्ति । न च धर्मादिव्यवस्थापराणि । न चैवं वेद इति भावः । नन्वेवं सति वेदादेव सर्वेषां धर्मादिप्रतिपत्तिरित्यायातम् । सत्यमेवमेतत् । किन्तु धर्मादिस्वरूपे वेदात्प्रतीते तद्विशेषेषु तमतिक्रम्य स्वमतिदोषाद्वादिनां विप्रतिपत्तयः प्रतीयन्त इति ।

### **वाक्यार्थचन्द्रिका**

वक्ष्यतीति ॥ वनकृत्त्वादिरूपेण पक्षभूतस्य चेशितुरित्यादिनेति शेषः । एवं संभावकयुक्तिं समर्थ्योपसंहरति ॥ तदेवमिति ॥ पूर्वमुपसंहारदशायामभ्युपेयमितीदानीं च स्थितमिति वैचित्र्येण पूर्वं प्रमाणोपन्यासमात्रमिदानीं च तत्समर्थनेन दृढीकरणमिति सूचयति । एवं मुखतः प्रतीतां संभवयुक्तिमुक्त्वा ‘अपि वेदानामङ्गीकार्या हि नित्यता न हि धर्मादिसिद्धिः स्यादि’त्यादिना तात्पर्यतो लब्धां वेदनित्यत्वे उपपत्तिमाह ॥ तच्चेति ॥ अथवाऽपौरुषेयवाक्यविषयिणीं सामान्यसिद्धिं मुखतः प्रतिपादितामुपपाद्य वेदापौरुषेयत्वविषयकमभिप्रायतो लब्धं परिशेषमाह ॥ तच्चेति ॥ गूढाभिसन्धिःशङ्कते ॥ नन्विति ॥ तथैवोत्तरमाह ॥ सत्यमिति ॥ प्रमापकप्रमाणस्यैकत्वे धर्मादौ वादिनां मतभेदो न स्यादित्याशयेन शक्तिता स्वाशयमुद्घाटयति ॥ किन्त्विति ॥

### **परिमल**

ननु बुद्धादीन्पक्षीकृत्य पुंस्त्वहेतुना सार्वज्ञाद्यभावसाधने आश्रयासिद्ध्यादेरभावेऽपि तार्किकं प्रति ईश्वरो न सर्वज्ञः पुंस्त्वादिति साधने तदसिद्धिसिद्धिभ्याम् आश्रयासिद्धिधर्मिग्राहकप्रमाबाधौ स्यातामिति शङ्कते ॥ स्यादेतदिति ॥ न च धर्मादिव्यवस्थापराणीति ॥ धर्मादिव्यवस्थापराणि न चेत्यर्थः । धर्माधर्मस्वरूपज्ञानं धर्मादिशब्दस्य तत्र सङ्केतज्ञानं धर्मादिशब्दव्यवहारश्च वेदबाह्यानां न स्यादिति भावेन शङ्कते ॥ नन्वेवमिति ॥ विदिताभिप्राय उत्तरमाह ॥ सत्यमिति ॥

### **यादुपत्यम्**

ईश्वरवादिनं प्रतीति ॥ तेनोक्तसामान्यसिद्धिपरिशेषाभ्यामीश्वरसार्वज्ञ्यं न साध्यते येन पुंस्त्वादित्यनुमाहतिः स्यादिति भावः । तर्हि कथं तन्मते सार्वज्ञ्यसिद्धिरित्यत आह ॥ ईश्वरो हीति ॥ अत्र चेश्वरो न धर्मदर्शी पुंस्त्वादित्यनुमानं धर्मिग्राहकमानबाधितम् । अन्यथाऽऽश्रयासिद्धमिति भावः । उत्तरमाह ॥ यथा चेश्वरेति ॥ वक्ष्यतीति ॥ ‘वनकृत्त्वादिरूपेण पक्षभूतस्य चेशितुः । किञ्चिज्ज्ञत्वं हि पुंस्त्वेन शक्यं साधयितुं सुखमि’त्यत्र न क्षित्यादिसर्वकर्तृत्वेन तस्य पक्षता येनोक्तदोषः, किन्तु प्रसिद्धकर्तृरहितवनकृत्त्वेनैव । तथा च न पुंस्त्वानुमाने धर्मिग्राहकमानबाधादिक-मिति वक्ष्यतीत्यर्थः ॥

### **श्रीनिवासतीर्थीया**

परिशेषमुपपादयति ॥ तदतिरिक्तानि हीति ॥ वेदातिरिक्तानीत्यर्थः ॥ न चैवं वेद इतीति ॥ किन्तु कर्तृप्रसिद्धिशून्यो धर्मादिव्यवस्थापरश्चेत्यर्थः ॥ प्रतीत इति ॥ सामान्यत इति शेषः ॥ तद्विशेषेष्विति केशोल्लुण्ठनसप्तघटिकातः प्राग्भोजनादिरूपेषु धर्मविशेषेष्वित्यर्थः । तं वेदम् । प्रतीयन्ते विस्तृता भवन्ति ।

