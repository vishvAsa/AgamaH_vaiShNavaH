+++
title = "१६ अन्वितस्वार्थे शब्दशक्तयभावाद् विशिष्टविषयाभावशङ्का"

+++


## धर्माभावोऽपि नो तेन प्रत्यक्षावगतो भवेत्

**अन्वितस्वार्थे शब्दशक्तयभावाद् विशिष्टविषयाभावशङ्का**

***धर्माभावोऽपि नो तेन प्रत्यक्षावगतो भवेत्***

### **सुधा**

ननु तथाऽपि न वेदः प्रमाणम् । स हि पदार्थेषु वाक्यार्थे वा प्रमाणं भवेत् ॥ न तावत्पदार्थेषु, तेषां प्रागवगतत्वात् । अनवगमे च व्युत्पत्त्यभावप्रसङ्गात् । व्युत्पत्तेर्वाच्यवाचक- सम्बन्धज्ञानरूपत्वात् । सम्बन्धज्ञानस्य सम्बन्धिज्ञानपूर्वकत्वनियमात् । व्युत्पत्त्यनपेक्षायां चाति-प्रसङ्गात् । यद्यपि याथार्थ्यमेव प्रामाण्यं नागृहीतग्राहकत्वं तथाऽपि परार्थानुमानस्येव शब्दस्यापि परबोधनार्थं प्रवृत्तत्वेन न ज्ञातज्ञापकता न्याय्या । ननु पुरुषदोषोऽयं यज्ज्ञातज्ञापनाय शब्दो-च्चारणम् । वेदे त्वपौरुषेये ज्ञातज्ञापनेनापि किं दुष्यति । न किञ्चित् । अनुपादेयत्वं तु स्यात् । तथा च न तन्मीमांसारम्भ इति ॥ नापि वाक्यार्थे प्रमाणम् । तद्बोधजननोपायाभावात् । वर्णपदपदार्थ-तदनुभवस्मृतीनां प्रत्येकं समुदितानां चोपायत्वासम्भवात् ॥ स्यान्मतं क्रियापदेन कारकपदेन वा साकाङ्क्षे स्वार्थेऽभिहिते यदेव पदान्तरेण योग्यं प्रतियोगिपदार्थान्तरं सन्निधाप्यते तदेव तस्य सम्बन्धित्वेनावतिष्ठत इति । सत्यमेवं वस्तुगतिः । अवगतिस्तु तत्सम्बन्धस्य किंनिबन्धनेति चिन्त्यते । पदं हि स्वार्थं क्रियात्वेन कारकत्वेन वा युक्तं प्रतिपादयतु, तत्सम्बन्धिताबोधस्तु निर्निबन्धन एव ॥ अङ्गीकृत्य चेदमुदितम् । प्रकृतिप्रत्ययार्थसम्बन्धबोधनिबन्धनादर्शनात् ॥ एतेनाकाङ्क्षासन्निधियोग्यतावत्पदैरभिहिताः पदार्था एव वाक्यार्थी(र्था)भवन्तीत्यपि निरस्तम् । वाक्यार्थावगतेः कारणानिरूपणात् ॥

### **वाक्यार्थचन्द्रिका**

ननु शक्तिश्चैवेत्यन्वितशक्तिव्युत्पादनमुक्तासङ्गतमित्यतोऽतः शब्दव्याख्या-नान्तरं तदित्याशयेन तत्प्रयोजनं दर्शयन्प्रकारान्तरेण प्रामाण्यानुपपत्तिमाशङ्कते ॥ नन्विति ॥ पदार्थ-वाक्यार्थयोरेव शब्दविषयतया प्रसक्तेः पदार्थानां प्रमाणान्तरावगतत्वेन शब्दविषयत्वानुपपत्तेर्वाक्यार्थ-स्यानवगतत्वेऽप्युपायाभावेन शब्दस्य तद्बोधकत्वानुपपत्तेर्विषयाभावान्न तस्य प्रामाण्यमिति भावः । पूर्वं प्रामाण्यस्वरूपव्युत्पादनमिदानीं तद्विषयबोधोपायविचार इति द्रष्टव्यम् ॥ तथाऽपीति ॥ याथार्थ्यमिति प्रमाणलक्षणे यथार्थपदबललब्धनिर्दोषत्वस्य ज्ञेयविषयीकारिविशेषणतयाऽभिमतत्वात्तत्तद्य्ववस्थित-दोषाभावस्य च तदर्थतया शब्दे च ज्ञातज्ञापकत्वस्य च दोषत्वान् न ज्ञातज्ञापके सामान्यलक्षणमिति भावः । ननु ज्ञातज्ञापकत्वस्य शब्दप्रवृत्तिप्रयोजकपरप्रयोजनाननुसन्धानादिरूपदोषवत्पुरुषप्रणीत-त्वापादकतया दोषत्वादापादनीयासम्भवेन वेदे कथं तस्य दोषत्वमित्याशङ्कते ॥ नन्विति ॥ परार्थ-वाक्यस्य परं प्रत्युपादेयार्थबोधकत्वेनैव प्रमाणत्वात्फलवत एवोपादेयत्वेन फलवत्त्वस्य वाक्यप्रामाण्य-व्यापकत्वात्फलाननुसन्धानादेः पुरुषदोषत्वस्यापि तन्निमित्तकत्वात् । ज्ञातज्ञापके च फलवत्त्वनिवृत्तौ तद्व्याप्यवाक्यप्रामाण्यस्यापि निवृत्तिरेवेत्याशयेनाह ॥ अनुपादेयत्वं हीति ॥ तदनुभवेत्यत्र तदिति वर्णादीनां त्रयाणामपि परामर्शः । एतच्च वाद्यन्तरोक्तस्फोटाद्युपायनिरासावसरे स्फुटीभविष्यति । नन्वानयेत्यादिक्रियापदेन क्रियात्वेन क्रियायामुपस्थापितायां क्रियायाः कारकसापेक्षत्वात्तदाकाङ्क्षापूरकेण घटमित्यादिकारकपदेन कारकत्वेनोपस्थाप्यमानं कारकमपि तत्क्रियाकारकमेवोपस्थाप्यते । एवं घटमित्यादिकारकपदेनापि कारकत्वेन कारके उपस्थापिते कारकस्य क्रियासाकाङ्क्षत्वादानयेत्यादि-पदान्तरेण क्रियात्वेन तत्क्रियैवोपस्थाप्यते । एवञ्च पदार्थान्तरसम्बन्धिपदार्थान्तरस्यैव वाक्यार्थत्वा-त्पदानामेव वाक्यार्थबोधोपायत्वात्कथं तदभाव इत्याशङ्कते ॥ स्यान्मतमिति ॥ वस्तुत आनयेत्युप-स्थापितक्रियायास्तदीयत्वेऽपि घटमित्युपस्थापितकारकस्य च वस्तुतस्तत्क्रियासम्बन्धित्वेऽपि क्रिया-कारकपदाभ्यां शक्तिसद्भावेन क्रियात्वकारकत्वयुक्तक्रियाकारकमात्रबोधनेन क्रियायां तत्कारक-सम्बन्धित्वस्य कारके च क्रियासम्बन्धित्वस्य च वस्तुतो विद्यमानस्याप्यशक्ततयाऽबोधनात्तस्यैव च वाक्यार्थत्वात्तद्बोधोपायो नोक्त एवेत्याह ॥ सत्यमिति ॥ क्रियात्वेनेति ॥ आख्यातप्रत्ययार्थत्वेनेत्यर्थः । कारकत्वेनेति ॥ द्वितीयाद्यर्थकर्मत्वादिनेत्यर्थः । ननु यदि प्रकृतिप्रत्ययार्थान्वितस्वार्थप्रतिपादकत्वं प्रत्ययप्रकृत्योरभ्युपेतं तर्हि तन्न्यायेनैव पदानामपि परस्परान्वितार्थप्रतिपादकत्वमभ्युपेयमेव अर्ध-जरतीयानुपपत्तेः । तथा च पदेष्वेव तात्पर्यानुयोगानुपपत्तिरित्यत आह ॥ अङ्गीकृत्य चेति ॥ प्रकृति-प्रत्ययार्थसम्बन्धबोधमङ्गीकृत्य क्रियात्वेन कारकत्वेन वा युक्तं प्रतिपादयत्वित्युक्तम् । वस्तुतस्तु प्रकृति-प्रत्ययार्थसम्बन्धबोधोपायोऽप्येतत्तुल्यतया नास्त्येवेत्यर्थः ॥ वाक्यार्थीभवन्तीति ॥ परस्परसम्बद्धा भवन्तीत्यर्थः । पूर्वमुत्तरपदोपस्थापितस्य सम्बन्धित्वमुक्तमिदानीं सर्वपदोपस्थापितानां परस्पर-सम्बन्धित्व मुच्यत इति विशेषः । पदार्थानां वस्तुतः परस्परसम्बन्धित्वेऽपि पदैः पदार्थमात्राभिधाना-त्तत्सम्बन्धबोधोपायानुक्तिरेवेत्याह ॥ वाक्यार्थेति ॥

### **परिमल**

यदपि जिज्ञासासूत्रावतारिकायां वेदापौरुषेयत्वे किञ्च शब्दस्यैव प्रामाण्यं दुर्घटम् अर्थसंस्पर्शशून्यत्वाद् वाक्यार्थप्रत्यायनप्रकारानिरूपणादित्यादि चोद्यमुक्तं तद्विवृण्वन् शक्तिश्चेत्ये-तदवतारयति ॥ ननु तथापीत्यादिना ॥ किं दुष्यतीति प्रश्नस्योत्तरमाह ॥ न किंचिदिति ॥ तदनुभव-स्मृतीनामित्यस्य तदनुभवजन्यस्मृतीनामित्यर्थः ॥ उपायत्वासम्भवादिति ॥ प्रत्येकं व्यभिचारान्मेलना योगाद्वाक्यार्थबोधस्याशाब्दत्वापाताच्चेति भावः ॥

### **यादुपत्यम्**

प्रत्येकं समुदितानां चेति ॥ वर्णपदविषयकाणामनुभवानां पदार्थविषयकस्मृतीनां च प्रत्येकं हेतुत्वे इतरवैयर्थ्यम् । आशुतरविनाशिनां क्रमिकाणां च न समुदायः सम्भवतीति भावः ॥ सम्बन्धित्वेनावतिष्ठत इति ॥ सम्बन्धित्वेन ज्ञायत इत्यर्थः । तथा च पूर्वपदसमभिव्याहृतं साकाङ्क्षं पदान्तरमेव वाक्यार्थबोधकमिति शङ्कितुरभिप्रायः ॥ किंनिबन्धनेति ॥ सत्यं साकाङ्क्षपदान्तरेणान्वयो ज्ञायत इति तथाऽपि तस्य पदस्यान्वये शक्त्यभावात्कथं तदुपस्थापकत्वमसन्निकृष्टस्य करणस्य क्रिया जनकत्वेऽतिप्रसङ्गादिति परिहाराभिप्रायः । एतदेवोपपादयति ॥ पदं हीति ॥ प्रतिपादयत्विति ॥ तत्र शक्तत्वादिति भावः ॥ तत्सम्बन्धितेति ॥ परस्परं क्रियाकारकभावसंसर्गबोधस्तु निर्निबन्धनः । पदस्य त्वार्थ इवात्र शक्त्यभावादिति भावः ॥ अङ्गीकृत्येति ॥ पदं हि स्वार्थं प्रतिपाद-यत्वित्येतदङ्गीकृत्योक्तम् । वस्तुतस्तु पदस्य प्रकृतिप्रत्ययात्मकत्वेन तदर्थस्य तदुभयार्थसंसर्गत्वेन तेन तद्बोधस्य निर्निबन्धनतया न पदं स्वार्थप्रतिपादकमिति भावः ॥ वाक्यार्थीभवन्तीति ॥ तथा च तदवगतिराकाङ्क्षादिमद्भिः समभिव्याहृतैर्भवतीत्येतन्मताशयः ॥ कारणानिरूपणादिति ॥ पदानां स्वार्थेष्विव वाक्यार्थीभूतेषु आकाङ्क्षादिविशिष्टेषु स्वार्थेषु शक्त्यनङ्गीकारादिति भावः ॥

### **श्रीनिवासतीर्थीया**

पदार्थेष्वित्यादि ॥ तद्विषयकप्रमाजनकमित्यर्थः ॥ प्रागवगतत्वादिति ॥ शब्दप्रवृत्तेः प्रागेव प्रत्यक्षादिनाऽवगतत्वादनधिगतार्थगन्तृत्वाभावेना प्रामाण्यं स्यादित्यर्थः ॥ अति-प्रसङ्गादिति ॥ प्रत्यक्षादिनाऽवगतत्वादनधिगतार्थगन्तृत्वाभावेनाप्रामाण्यं स्यादित्यर्थः ॥ व्युत्पन्न-वदव्युत्पन्नस्यापि शब्दाद्बोधप्रसङ्ग इति भावः ॥ याथार्थ्यमेवेति ॥ तथा च पदार्थानां प्रागवगतत्वेऽपि यथावस्थितार्थबोधकत्वरूपं प्रामाण्यं वेदस्याक्षतमेवेत्यर्थः ॥ तथा चेति ॥ वेदस्यानुपादेयत्वे सतीत्यर्थः । इदमुदितमिति ॥ आनयेति क्रियापदस्य गामिति कारकपदस्य च साकाङ्क्षस्वार्थाभि-धायकत्वं यदुक्तं त्वया तदङ्गीकृत्य सत्यमेवमित्यादिना समाधानमुदितमित्यर्थः ॥ प्रकृतीति ॥ आनयेत्यादिपदावयवभूतप्रकृतिप्रत्ययेत्यर्थः ॥

### **वाक्यार्थरत्नमाला**

उक्तासङ्गतमिति । स्वतःप्रामाण्यसमर्थनपरपूर्वग्रन्थासङ्गतम् । तदुपयुक्तार्थ प्रतिपादकत्वाभावादिति भावः । तत्प्रयोजनमिति । प्रकारान्तरेणातःशब्दव्याख्यानप्रयोजनमित्यर्थः । प्रकारान्तरेण प्रामाण्यानुपपत्तिपरिहाररूपप्रयोजनस्य व्याख्यानान्तरफलतया प्रतीतेरिति भावः । अत एव दर्शयन्निति हेतौ शतृप्रत्ययः । अर्जयन्वसतीतिवत् । स हि पदार्थेष्वित्यादिमूले अप्रामाण्यप्रसञ्जकं किमुक्तमिति न प्रतीयत इत्यतो विषयाभावादप्रामाण्यं तत्रोच्यत इति सूचयन्न प्रमाणमिति प्रतिज्ञायां स हीत्याद्युत्तरग्रन्थलब्धनिकृष्टे हेतुमाह पदार्थवाक्यार्थयोरिति । प्रामाण्यसमर्थनपरप्रत्यक्षवच्चेत्यादि पूर्वग्रन्थेन गतार्थतां परिहरति पूर्वमिति । वेदस्य प्रामाण्यस्वरूपयोरित्यर्थः । यथार्थस्यैव प्रामाण्यरूपत्वे ज्ञातज्ञापकत्वेऽपि तदविघाताज् ज्ञातज्ञापकताया न्याय्यत्वाभावोक्तया न किञ्चित्कृतमित्याशङ्कानिरासाय तदुक्तया प्रमाणसामान्यलक्षणाभाव एवोक्त इति तदभिप्रायमाह याथार्थ्यमितीति । याथार्थ्यमेव मानत्व-मिति वक्ष्यमाणं यत्प्रमाणस्य लक्षणं तत्रेति योज्यम् । बलेति । अनतिक्रमार्थकयथाशब्देनातिक्रमहेतु-दोषाणामभावप्राप्तेरिति भावः । अर्थमनतिक्रम्य वर्तमानमित्यस्य यथावस्थितमेव विषयीकरोति नान्यथेति पद्धतौ तात्पर्यनिरूपणादर्थतो निर्दोषं ज्ञेयविषयीकारीति लाभ इत्याशयेनोक्तं ज्ञेयविषयी-कारिविशेषणतयेति साक्षात्परम्परासाधारण्येन विषयीकारित्वस्य विवक्षितत्वाशयेन विषयीकारीत्ये-वोक्तम् । ज्ञेयविषयीकारित्वविचारो न विलक्षणत्वाधिकरणे भविष्यति । ज्ञातज्ञापकत्वस्य शब्द इव प्रत्यक्षस्वार्थानुमानयोरपि दोषत्वाभावादुक्तं तत्तदिति । यत्प्रमाणे ये दोषतया पद्धत्यादावुक्तास्त-द्दोषराहित्यमेव निर्दोषपदार्थ इति ज्ञातज्ञापकत्वस्यान्यत्रादोषत्वेऽपि शब्दे दोषत्वमित्यर्थः । प्रवृत्ति-प्रयोजकेति । प्रयोजकं यत्परप्रयोजनमिति सम्बन्धः । प्रयोजनाननुसन्धानेत्यत्र प्रयोजनाननुसन्धाना-भावादित्यर्थाच्छब्दप्रवृत्तिप्रयोजकं यत्परप्रयोजनानुसन्धानमिति लभ्यत इति वा । आपादनीयेति । उक्तविधपुरुषप्रणीतत्वरूपापादनीयेत्यर्थः । अनुपादेयत्वेऽपि प्रामाण्यस्याक्षतेः कथं तस्य दोषत्वमित्यतो वाक्यप्रामाण्यस्य परम्परया फलवत्त्वाधानत्वात्फलवत्त्वाभावप्रयुक्ते उपादेयत्वाभावे प्राप्ते प्रामाण्यमेव हीयत इत्याह परार्थवाक्यस्येति । फलवत्त्वस्य वाक्यप्रामाण्यव्यापकता कुतः कल्प्या । फलाननु-सन्धानादिदोषाभावे वाक्यस्य प्रामाण्यमित्येव कल्पनीयत्वादित्यत उक्तं फलाननुसन्धानादेरित्यादि । युक्तिपादेऽपि वाक्यं प्रयोजकम् । मानत्वमेतीत्यनुव्याख्यानव्याख्यानावसरे स्पष्टमेतदिति द्रष्टव्यम् । तदनुभवेत्यत्र सन्निधानात्तत्पदस्य पदार्थमात्रपरामर्शकत्वभ्रान्तिवारणायाह । तदनुभवेत्यत्रेति । पदार्थमात्रपरामर्शकतया अन्यथाख्यातिव्याख्यानं तु वाक्यार्थविनोदे दूषितम् । वर्णादीनामुपायत्वा-सम्भवस्येहानुपपादनादाह एतच्चेति । वर्णा हि न प्रत्येकमित्यादौ तच्छब्दार्थतया वर्णादित्रयग्रहणे उपष्टम्भकं चानेन सूचितं भवति ।

क्रियापदेनेत्यादिकं विवृण्वन्नेवावतारयति नन्वानयेत्यादिक्रियेत्यादिना । अत्र क्रियाया भावः क्रियात्वं कारकस्य भावः कारकत्वमिति यथाश्रुत एवार्थः । न तु क्रियात्वेन युक्तं कारकत्वेन युक्त-मित्युत्तरवाक्य इव वक्ष्यमाणरीत्या आख्यातप्रत्ययार्थः । क्रियात्वं कारकत्वांशे विशेषाभावेऽपि क्रियांशे तत्सद्भावात् । स्पष्टं चेदमुत्तरत्रेति ज्ञेयम् । आख्यातप्रत्ययार्थत्वेनेति पाठोऽपि शोध्यः । साकाङ्क्षत्वोप-पादनं क्रियायाः कारकेत्यादि । सम्बन्धित्वेनावतिष्ठत इत्यन्तेन को वाक्यार्थतयोक्तः किञ्च तद्बोधोपायत-योक्तमिति न प्रतीयत इत्यतस्तदुभयं स्वयमाह एवं चेति । तत्सम्बन्धिताबोधस्तु निर्निबन्धन एवेति कथम् । पदस्यैव तत्रोपायत्वसम्भवात् । अन्यथा क्रियात्वादियुक्तक्रियादिबोधोपायत्वमपि न स्यादित्यत स्तदभिप्रायं वदन्नुत्तरग्रन्थमवतारयति वस्तुत इत्यादिना । शक्तिसद्भावासद्भावाभ्यां वैषम्यान्नोक्ताति-प्रसङ्ग इत्युक्तं भवति । आख्यातेति । अङ्गीकृत्येत्युत्तरग्रन्थे पदं प्रत्ययार्थेन युक्तं स्वार्थं प्रतिपाद-यत्वित्यादेरङ्गीकारवादत्वप्रतिपादनादत्राक्रियात्वेनेत्येतदाख्यातप्रत्ययार्थेनेत्येवं व्याख्यातम् । कारकस्य भावः कारकत्वमित्येव नार्थः । किन्तु कारकविशेषकर्मत्वादिकमेव तदर्थ इत्युक्तं द्वितीयाद्यर्थेति । तथा चानयेत्यादिक्रियापदं स्वार्थक्रियामाख्यातार्थेन युक्तां प्रतिपादयत् । एवं घटमित्यादिपदं स्वार्थं घटादिरूपं कारकत्वेन द्वितीयाद्यर्थं कर्मत्वादिना युक्तं प्रतिपादयत्विति योजना सूचिता । अनेन प्रकृतिप्रत्ययार्थयोरन्वयबोधः स्वीकृतः । अत एव अङ्गीकृत्येत्युत्तरमूलमिति ज्ञेयम् ।

एतेनेत्येतद्ग्रन्थस्य स्यान्मतमित्येतच्छङ्कया गतार्थतां परिहरति पूर्वमिति । उत्तरपदोपस्थापित-स्येत्यत्र पदान्तरोपस्थापितस्येत्यर्थो विवक्षितः । उक्तं च प्राक् । एवं च पदार्थान्तरसम्बन्धिपदार्थान्तर-स्यैव वाक्यार्थत्वात्पदानामेव वाक्यार्थबोधोपायत्वादिति । तथाच पदान्तरेण स्वार्थे अभिहिते आकाङ्क्षानु सारेण पदान्तरोपस्थापितं योग्यं पदार्थान्तरं सम्बन्धित्वेन वर्तत इत्येवं पूर्वोत्तरभावविवक्षोपेतपदानां वाक्यार्थबोधकता शङ्किता । इदानीं तु सर्वैः पदैरभिहिताः समप्रधानाः परस्परसम्बन्धाः पदार्था एव वाक्यार्थस्तद्बोधकानि पूर्वोत्तरभावविवक्षाशून्यानि पदानीति शङ्क्यत इति पूर्वोत्तरशङ्कयोर्विशेष इत्यर्थः ।



