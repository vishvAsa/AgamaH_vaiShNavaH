+++
title = "२४ स्फोटस्य वाक्यार्थपदार्थप्रत्यायकत्वनिरासः"

+++


## गौरवं कल्पनेऽन्यथा

**स्फोटस्य वाक्यार्थपदार्थप्रत्यायकत्वनिरासः**

***गौरवं कल्पनेऽन्यथा***

### **सुधा**

तत्र ब्रूमः । किमयं स्फोटः स्वयं प्रतीतो वाक्यार्थपदार्थप्रत्यायकः किं वा स्वरूपेण । आद्ये किमनयाऽर्थापत्त्यैव तत्प्रतीतिरुत प्रमाणान्तरेण । नाद्यः । इतरेतराश्रयप्रसङ्गात् । प्रतीते हि स्फोटेऽर्थप्रतीतिस्तस्यां च सत्यां तदन्यथाऽनुपपत्त्या स्फोटप्रतीतिरिति । न द्वितीयः । तदभावात् ॥ नन्वेकं पदमेकं वाक्यं शब्दादर्थं प्रत्येमीत्येकार्थावलम्बिनी प्रत्यक्षप्रतीतिरस्तीति चेत् । इयमेव विचार्यताम् । किमेषा प्रत्यस्तमितवर्णपदविभागमेकं शब्दतत्त्वमवगाहते किं वा वर्णादिभेदमपि । आद्यस्तु प्रतीतौ बहुमानवता नाङ्गीकर्तुमुचितः । द्वितीयेऽपि किं वर्णादयस्तस्यारम्भका उत व्यञ्जकाः । नाद्यः । नित्यत्वाभ्युपगमात् । द्वितीये किं ते प्रत्येकं तस्य व्यञ्जकाः किं वा समुदिता इति पूर्ववद्दोषाः । यस्त्वत्र प्रतीकारः सोऽर्थ एव कल्प्यतामिति पुनर्गौरवमेव । पूर्वपूर्ववर्णाभिव्यक्तं शब्दतत्त्वमुत्तरोत्तरैर्विशदं व्यज्यते नैवमर्थे कल्पना युक्तेति चेन्न । एकरसे वैशद्यावैशद्ययोरर्थ-गतयोरयोगात् । ज्ञानगतयोश्चाननुभवात् ॥ अथ वर्णादयस्तत्र कल्पिताः प्रतिभान्तीति मतम् ॥ तदिदमायातमप्रतीतं शशविषाणं तत्त्वं, गवादिविषाणानि तु तत्र कल्पितानि प्रतिभान्तीति । ऐक्यप्रतीतिबलादित्थमास्थीयत इति चेन्न । भेदप्रत्ययबलाद्वनादिप्रत्ययवदैक्यप्रत्यय(स्यो)स्यैवो-पाधिकत्वोपपत्तेः । उपाधिश्चैकार्थप्रत्यायकत्वम् । न चैकार्थप्रत्यायकत्वेनैकत्वप्रत्ययः । ततश्चैकार्थ-प्रत्यय इति परस्पराश्रयत्वम् । एकार्थप्रत्यायनस्य समयग्राहकप्रमाणादेव सिद्धत्वात् ।

### **वाक्यार्थचन्द्रिका**

पूर्ववदिति ॥ प्रत्येकपक्षे वर्णान्तरवैयर्थ्यं समुदायस्तु न संभवतीति दोष इत्यर्थः । यथा रत्नपरीक्षकस्य पुनः पुनारत्नतत्त्वं वीक्षमाणस्य पञ्चषाणि रत्नदर्शनानि प्रत्येकं रत्नस्वरूपमवगाहमानान्यपि न सहसैव समानासमानजातीयव्यावृत्तरत्नतत्त्वमवभासयन्ति किन्तु पूर्वपूर्वदर्शनजनितभावनासचिवचेतोलब्धजन्मनि चरमे चेतसि चकास्ति रत्नतत्त्वं तथा व्यञ्जयन्तोऽपि प्रत्येकमिमे वर्णा न द्रागेव स्फुटतरं स्फोटमवभासयितुमीशतेऽपि त्वल्पं पूर्वपूर्वाभिव्यक्तिजनितसंस्कार- सचिवोत्तरोत्तराभिव्यक्तिक्रमेणान्योन्यो वर्णः स्फुटतरं स्फोटज्ञानमाधत्त इति न वैयर्थ्यं द्वितीयादीनाम् । नापि पूर्वेषाम् । तदभावे तदभिव्यक्तिजनितसंस्काराभावेनान्त्यवर्णस्यासहायतया व्यक्तावाभासहेतुत्वा- सम्भवात् । इयं च कल्पना स्फोट एव युक्ता नार्थे, स्फोटस्य शब्दत्वेन श्रावणप्रत्यक्षतया प्रत्यक्ष-गोचरस्य व्यक्तितारतम्यभाक्त्वेन दृष्टत्वात् । मानान्तरगम्यार्थस्य तु शब्दाद्व्यक्तमेव वा प्रतीतिर-प्रतीतिरेव वेति न साम्यमित्याशङ्कते ॥ पूर्वपूर्वेति ॥ तन्मते ध्वनीनामेव स्फोटव्यञ्जकत्वेऽपि वर्णादयस्तस्यारम्भका व्यञ्जका वेति विकल्पमुखेन प्रवृत्तेस्तदनुसारेण वर्णाभिव्यक्तमित्युक्तमिति द्रष्टव्यम् । सामान्यविशेषतत्वानां सर्वांशानां वाऽनुभूयमानता हि वैशद्यम् । सामान्यमात्रस्य किञ्चिदंशानां वाऽनुभवो ह्यवैशद्यम् । न च निखिलसामान्यविशेषविरहिणो निरंशस्य स्फोटस्य तादृशवैशद्यावैशद्ये सम्भवतः । नापि पूर्वपूर्ववर्णैरस्फुटमुत्तरोत्तरैर्विशदं तज्ज्ञानं कस्याप्यनुभवसिद्धम् । अतो नेदं वैलक्षण्यं युक्तमित्याशयेनाह ॥ एकरस इति ॥ ननु वर्णादिविभागो न प्रतीयत इति नोच्यत येन प्रतीतिविरोधः स्यात् । नापि वर्णादीनां स्फोटोत्पादकव्यञ्जकत्वे येन तत्पक्षोक्तदोषः । अपि त्ववश्यं किलार्थप्रतिपत्त्यर्थं क्षणभङ्गुरवर्णव्यतिरिक्तस्फोटोऽभ्युपगन्तव्यः । स च केनचिदभिव्यङ्ग्यः । तत्राभि-व्यञ्जकत्वं तावद् ध्वनिषूभयसम्प्रतिपन्नम्; तव तद्वर्णानां मम तु स्फोटस्येत्येव विशेषः । न च ध्वनिभिरेव स्फोटाभिव्यक्तिसिद्धावतिरिक्तवर्णकल्पनया किञ्चिदस्ति प्रयोजनम् । प्रत्युत कल्पनागौरव-मेवाधिकम् । ततो यथा नित्यनिरतिशयचिदानन्दैकरसे ब्रह्मण्यसदप्यनाद्यनिर्वाच्या विद्या-वशात्सदिवाभाति तथाऽनवयवे नित्ये स्फोटाख्ये शब्दब्रह्मण्यशेषमिदं जगदसदप्यनाद्यनिर्वाच्या विद्यावशात्सदिवाभाति तथाऽनवयवे नित्ये स्फोटाख्ये शब्दब्रह्मण्यशेषमिदं जगदसदप्यनाद्यविद्यया सन्नपि वर्णपदविभागः प्रतीयते । तदभिव्यक्तिः पुनर्वृत्त्या चैतन्याभिव्यक्तिरिव ध्वनिभिराश्रीयत इति सिद्धान्तरहस्यमिति नानुपपत्तिरित्याशङ्कते ॥ अथेति ॥ अप्रामाणिकत्वात्प्रमाणविरुद्धत्वाच्च मतद्वयमप्यनुपपन्नमित्याशयेनार्थान्तरन्यासेनाभाससमान-योगक्षेमतामाह ॥ तदिदमिति ॥ एकं पदमेकं वाक्यमित्यबाधितप्रतीतेः स्फोटं विनाऽनुपपत्त्या स्फोटस्य प्रामाणिकत्वात्तद्बलायत्तकल्पनायां नाभास-साम्यमित्याशङ्कते ॥ ऐक्येति ॥ सर्वत्रैक्य-प्रत्ययस्यैवमन्यथासिद्ध्या तद्बलात्क्वाप्यैक्यं न सिध्येदिति शङ्कापरिहाराय भेदप्रत्ययबलादित्युक्तम् ।

### **परिमल**

प्रतीतौ बहुमानवतेति ॥ एतावद्वर्णसमूहात्मकमिदमेकं पदम् एतावत्पदकदम्बात्मक-मेकं वाक्यमिति वर्णपदादिविभागस्यानुभवसिद्धत्वादिति भावः ॥ यस्त्वत्र प्रतीकार इति ॥ पूर्वपूर्ववर्णाद्यनुभवजनितसंस्कारसहकृतान्त्यवर्णेनानुभूयमानेन स्फोटोऽभिव्यज्यत इति त्वयोक्तदोष-प्रतीकार इति वाच्यम् । तादृशोऽन्त्यवर्ण एवार्थावबोधहेतुः कल्प्यतामित्यर्थः॥ शब्दतत्वं स्फोटाख्यम् । तद्वैशद्यादिकं स्फोटरूपार्थे कल्प्यते अथ तज्ज्ञानेन द्वयमपीति क्रमेण निराह ॥ एकरस इत्यादिना ॥ तत्रेति ॥ स्फोटाख्यशब्दे ॥ ऐक्येति ॥ एकं पदमेकं वाक्यमिति पदादैक्यप्रतीतीत्यर्थः । स्फोटस्यैक-त्वात् । वर्णानां पदे पदानां च वाक्येऽनेकत्वेनैक्यप्रत्ययस्याधिष्ठानगतैक्यारोपेण विनाऽयोगादिति भावः ॥ समयग्राहकप्रमाणादिति ॥ पदपदार्थसङ्केतग्राहकवृद्धव्यवहारादिरूपप्रमाणादेवेत्यर्थः ।

### **यादुपत्यम्**

एकार्थावलम्बिनीति ॥ अनेकेषु वर्णेष्वेकं पदमिति तथाऽनेकेषु पदेष्वेकं वाक्यमिति प्रतीतवर्णातिरिक्तं पदातिरिक्तं वैकमर्थमवगाहत इत्यर्थः । ननु वर्णादयस्तात्त्विका येना-रम्भका अभिव्यञ्जका वेति विकल्पदोषप्रसक्तिः । किं त्वविद्यमानास्तत्रारोपिता एव प्रतिभान्तीत्याशयेन शङ्कते ॥ अथ वर्णादयस्तत्रेति ॥ ऐक्यप्रतीतिबलादिति ॥ एकं पदमेकं वाक्यमिति प्रतीतिबलादित्यर्थः ॥ भेदप्रत्ययस्येति ॥ वर्णानां बहुत्वेन भेदस्यानुभवसिद्धत्वादिति भावः ॥ वनादिप्रत्ययवदिति ॥ यथाऽनेकेषु तरुष्वेकं वनमिति प्रत्यय एकस्थानस्थितत्वरूपोपाधिनिमित्तकस्तद्वदित्यर्थः ।

### **श्रीनिवासतीर्थीया**

नाङ्गीकर्तुमुचित इति ॥ स्फोटत्वेन रूपेणाप्रतीयमानत्वादित्यर्थः ॥ अर्थ एवेति ॥ यथा प्रत्येकं समुदितविकल्पेन वर्णानां स्फोटव्यञ्जकत्वं न सम्भवतीति स्फोटेऽस्मदुक्तदोषस्य यः प्रतीकारः क्रियते स प्रतीकारो ‘वर्णा न प्रत्येकमर्थप्रतीतिमुपजनयन्ति, नापि समुदिता’ इत्युक्त-दोषपरिहारार्थ एव क्रियतामित्यर्थः । स प्रतीकारोऽर्थे कल्पयितुं न शक्यत इत्याशङ्कते ॥ पूर्वपूर्वेति ॥ ऐक्यप्रत्ययेति ॥ अनेकेषु वर्णेष्वेकं पदमनेकेषु पदेष्वेकं वाक्यमिति प्रतीतिबलादेकस्मिन्स्फोटे वर्णादय आरोपिताः प्रतिभान्तीत्याश्रीयत इत्यर्थः ॥ अप्रतीतमिति ॥ स्फोटत्वेन रूपेणाप्रतीयमानस्य तस्य शशविषाणतुल्यत्वादिति भावः ॥ भेदप्रत्ययबलादिति ॥ वर्णानां पदानां च बहुत्वस्यानुभवसिद्धत्वेन तद्बलादित्यर्थः ॥ समयग्राहकप्रमाणादेवेति ॥ पदपदार्थसङ्केतग्राहकवृद्धव्यवहाररूपप्रमाणादेवेत्यर्थः ॥

### **वाक्यार्थरत्नमाला**

यथा रत्नेत्यादि । पञ्चषाणीति । द्वौ त्रयो वा द्वित्रा इतिवत् पञ्च

षड् वेति विगृह्य बहुव्रीहौ सङ्ख्येयेडजबहुगणादित्यनेन डच्प्रत्यये डित्वाट्टिलोपे पञ्चषप्रातिपदिकम् । पञ्चषेषु स्थलेष्वित्यानन्दमयाधिकरणमूलमप्युपपादयिष्यते । समानासमानेति । सजातीय-विजातीयेत्यर्थः । किन्तु रत्नतत्त्वं चकास्तीति सम्बन्धः । भावनया संस्कारेण सचिवं सहकृतं यच्चेतस्तेन लब्धं जन्म यस्यैवंभूते चरमे चेतसि चरमबुद्धावित्यर्थः । द्रागेव शीघ्रमेव । इत्यतो द्वितीयादीनां न वैयर्थ्यमिति योजना । पूर्वेषामिति । वैयर्थ्यमिति वर्तते । ध्वनीनामेवेति । नादाभिव्यङ्ग्य इत्यादिरूप-कैयटाद्युक्तेरिति भावः । इत्युक्तमिति । वर्णेष्वपि व्यञ्जकत्वस्य विकल्पमुखेन निराकरणार्थमुपक्षेपोह्य कृत इति भावः । सामान्यविशेषतत्त्वानामित्यत्र तत्त्वपदमनारोपितपरम् । तथाच सामान्यविशेष-धर्माणामनारोपितानामिति सिध्यति । निरंशस्येति । चशब्दोऽध्याहार्यः । तद्वर्णानामिति । कर्मणि षष्ठीयम् । वर्णाभिव्यञ्जकत्वं ध्वनिष्विति वर्णा व्यङ्ग्या ध्वनयो व्यञ्जका इति यावत् । एवं स्फोट-स्येत्यत्रापि कर्मणि षष्ठी । आनन्दैकरसे ब्रह्मणीत्यतःपरमशेषमिदं जगदसदप्यनाद्यनिर्वाच्या-विद्यावशात्सदिवाभाति । तथा अनवयवनित्ये स्फोटाख्ये शब्दब्रह्मण्यनाद्यविद्ययाऽसन्नपि वर्णपदविभागः प्रतीयत इति पाठः । आनन्दैकरसे ब्रह्मणीत्यतःपरमशेषमित्यादेरभावोऽसदपीत्यादि ग्रन्थभावश्च लेखकेन शोधापरिज्ञानेन लिखनादिति ज्ञेयम् । सिद्धान्तरहस्यमिति । अत्रेदमुक्तम् । मतद्वयमिति । पदस्फोटमिति वाक्यस्फोटमतं चेति मतद्वयमित्यर्थः । मतद्वयदूषणस्य समान-रूपत्वाभावः । शशविषाणादिति तत्त्वमित्यादिकस्य प्राप्तत्ववर्णनमसङ्गतमित्यतस्तदुक्तिव्याजं फलमुक्तम् अर्थान्तरन्यासेनेत्यादि । अर्थान्तरोक्तिव्याजेनेत्यर्थः ।

