+++
title = "१५ चार्वाकं प्रति अपौरुषेयवाक्य साधनम्"

+++


## अधर्मवादिनो वाक्यमप्रयोजनमेव हि

**चार्वाकं प्रति अपौरुषेयवाक्य साधनम्**

## **अनुव्याख्यानम्**

***अधर्मवादिनो वाक्यमप्रयोजनमेव हि ॥***

### **सुधा**

स्यादेतदेवं धर्मादिकमभ्युपगच्छन्तं प्रत्यपौरुषेयवाक्यसमर्थनम् । यस्तु धर्मादिकमेव नाङ्गीकरोति चार्वाकस्तं प्रति कथम् । निराश्रयत्वादिति चेन्न । यतस्तेनाप्यङ्गीकारयाम इत्याशयवा-नाह ॥ अधर्मवादिन इति ॥ धर्माद्यतीन्द्रियार्थानभ्युपगन्तुरित्यर्थः । वाक्यं शास्त्रम् । अप्रयोजन-मित्युपलक्षणम्; निर्विषयं चेत्यपि द्रष्टव्यम् । हिशब्दो यस्मादित्यर्थे । तस्मात्तेनापि धर्मादिक-मङ्गीकार्यमिति शेषः । एतच्चाभ्युपगमेऽप्यर्थाभावादित्यत्रैव व्युत्पादयिष्यामः ।

### **वाक्यार्थचन्द्रिका**

ननु चार्वाकनिराकरणं न प्रकृतसङ्गतमित्यतस्तत्सङ्गमयति ॥ स्यादेतदिति ॥ नन्वधर्मवादिनः समानन्यायतया धर्माद्यतीन्द्रियाभ्युपगन्तृत्वात्तं प्रतीदं दूषणं न चार्वाकं प्रति तस्यातादृशत्वादित्यत आह ॥ धर्मादीति ॥ यद्वा धर्माद्यभाववादिनं प्रति न निर्विषयत्वाद्यापादनं युक्तं तस्यैव विषयत्वादुत्तरवाक्याननुगुण्याच्चेत्यत आह ॥ धर्मादीति ॥ ननु तदीययत्किञ्चित्तद्वाक्यवैयर्थ्यं नानिष्टमित्यत आह ॥ वाक्यमिति ॥ उपलक्षणमिति ॥ इदं च प्रयोजनपदं रूढिमाश्रित्य । यौगिकत्वे तु योगत एव विषयस्यापि लाभः । तथा चोक्तं तत्त्वनिर्णयटीकायाम् । चार्वाकेण धर्मादिकमङ्गीकरणीय मित्यस्य शेषपूरणेन मूलारूढतां दर्शयितुं तदुपयुक्ततया हिशब्दं व्याचष्टे ॥ हि शब्द इति ॥ नन्वतीन्द्रियानङ्गीकारेऽप्यैन्द्रियकस्यैव विषयादेः सम्भवात्कथमेतदापादनमित्यत आह ॥ एतच्चेति ॥

### **परिमल**

इत्यत्रेति ॥ समयपादीयतृतीयेऽधिकरणे ॥

### **श्रीनिवासतीर्थीया**

निराश्रयत्वादिति ॥ धर्मादिकं प्रमाणोपेतं वस्तुतत्वादित्यनुमानं न युक्तम् । तं प्रत्याश्रयासिद्धत्वादित्यर्थः ।

### **वाक्यार्थरत्नमाला**

उत्तरवाक्यानानुगुण्यमिति । उत्तरत्र पराभ्युपगतधर्माद्यभावमाश्रित्या-पौरुषेयवाक्याभ्युपगम अङ्गीकार्यते । अत्र च धर्माद्यभाव एव नाङ्गीकृत इति प्रतीयतेऽतस्तद्विरोध इत्यर्थः । तत्त्वनिर्णयटीकायामिति । समयप्रयोजनाभावादित्येतद्व्याख्यावसरे प्रयुज्यते प्रेर्यते प्रणेता प्रणयने श्रोता च श्रवणे येन तत्प्रयोजनं विषयः साध्यं चेत्युक्तेरिति भावः । तत्त्वनिर्णयटीकाया-मित्युपलक्षणम् । सुखादिधर्महानौ तु किमित्येतच्चतुर्थाध्यायगतानुव्याख्यानमूले प्रयुज्यते प्रवर्त्यते पुरुषो येनेति विगृहीष्यत इत्यपि ज्ञेयम् । तथा गीताभाष्यस्थाप्रयोजकत्वादित्यस्यापि प्रयुज्यते प्रवर्त्यते प्रणेता श्रोता चेत्यादिना प्रयोजकशब्दोऽप्येवं व्याख्यातः ।

