+++
title = "२१ सामान्यान्विताभिधाने साधारण्यशङ्कानिरासः"

+++


## शक्तिश्चैवान्विते स्वार्थे शब्दानामनुभूयते

**सामान्यान्विताभिधाने साधारण्यशङ्कानिरासः**

***शक्तिश्चैवान्विते स्वार्थे शब्दानामनुभूयते***

### **सुधा**

वयं तु ब्रूमः । स्यादिदं विशेषान्वितत्वाभिधानवादिनां दूषणम् । सामान्यान् अन्विताभिधाने तु नायं दोषः । प्रत्येकं हि पदान्याकाङ्क्षितसन्निहितयोग्येतरान्वितस्वार्थाभिधान समर्थानि न पदान्तरमपेक्षन्त इति नेतरेतराश्रयत्वम् । विशेषान्वयप्रतिपत्त्यर्थं च पदान्तर-समभिव्याहारोपयोगः । अत एव सामान्यान्विताभिधानवादे वाक्यार्थविशेषाप्रतिलम्भ इति निरस्तम् । पदान्तरसमभिव्याहाराद्विशेषप्रतिपत्त्युपपत्तेः । येऽपि विशेषान्विताभिधानमाचक्षते तैरपि प्रतियोगिनां तदन्वयानां चाऽऽनन्त्यात्सङ्गतिग्रहण एव पुरुषायुषपर्यवसानभयात् सामान्योपाधौ शक्तिग्रहणमङ्गीकरणीयम् ॥ नन्वेवं तर्हि किमनया सामान्यान्विताभिधानशक्त्याऽपि । पदानि स्वार्थमात्रे शक्तिमन्ति पदान्तरसमभिव्याहारवशाद्विशेषान्वितमेव बोधयन्तीत्यङ्गीकारोपपत्तेरिति चेन्न । सङ्गतिग्रहणसमये सामान्यान्विताभिधानशक्तेर्गृहीतत्वात् । पदान्तरसमभिव्याहारो हि सामान्यस्य विशेषपर्यवसान एव हेतुर्न पुनरविद्यमानशक्त्याधान इति ॥ ननु तथाप्यन्विताभिधाने समभिव्याहृतपदानां पुनरुक्तिदोष इति चेन्न । अन्वयभेदात् । आनयनान्वितो गौर्गवान्वित-मानयनमित्यनयोर्हि स्फुटो भेदः ॥ आर्थिकी तु पुनरुक्तिरदूषणम् । यश्चार्थादर्थो न स चोदनार्थ इति न्यायात् । विशेषप्रतिपत्त्यङ्गतयोपयोगाच्चेति ॥

### **वाक्यार्थचन्द्रिका**

ननु विशेषान्वयप्रतिपत्त्यर्थं पदान्तरोपयोग इतरेतराश्रयत्वाभावप्रयोजक-पदान्तरनिरपेक्षतायै सामान्यान्विताभिधायकत्वं च त्वयाऽपि कल्पनीयम् । मया चाव्यभिचारा-त्स्वार्थमात्रस्मारकत्वं परस्परसमभिव्याहाराद्विशेषान्विताभिधायकत्वं कल्प्यत इति कल्पनायां न कोऽपि विशेष इत्यतः सामान्यशक्तिग्रहणप्राप्तसामान्यान्विताभिधानस्य त्वां प्रत्यावश्यकत्वात्तव कल्पनाधिक्य-मेवेत्याह ॥ येऽपीति ॥ यद्यप्यव्यभिचारात्स्वार्थमात्रस्मारकत्वं परोक्तमनुपदमेव निरस्तं सामान्यान् अन्विताभिधानं चानुभवसिद्धमित्यप्युक्तं तथा च न साम्यप्रसक्तिस् तथाऽप्यस्मदभिमतसामान्यान् अन्विताभिधानप्रयोजक सामान्यशक्तिग्रहणं तवाप्युपजीव्यमिति कल्पनायामपि न साम्यमित्याशये-नैतदुक्तमिति ध्येयम् । यद्वा ननु शक्तिग्राहकप्रमाणस्य वृद्धव्यवहारादेर्विशेषविषयकतया सामान्यान्विते शक्तिग्रहानुपपत्तेः कथं तच्छक्त्यभ्युपगमेनोक्तदूषणपरिहार इत्यतः शक्तिग्राहकप्रमाणस्य विशेष-विषयत्वेऽप्यावापोद्वापादिना व्यभिचरितविशेषानपहायाव्यभिचरितसामान्यान्वित एव शक्तेः परीक्षकै-र्व्यवस्थापनात् । एवम्भावो विशेषान्विताभिधानवादिनाऽप्यङ्गीकार्य एव । अन्यथा विशेषान्विते शक्ति-ग्रहानुपपत्तिरित्याह ॥ येऽपीति ॥ ननु पदान्तरसमभिव्याहाराद्विशेषान्वयप्रतिपत्त्यङ्गीकारे पदार्थ-शक्तिमात्रं किं नाभ्युपेयेत । अन्वितशक्तिकल्पनापेक्षया केवलपदार्थशक्तिपक्षस्य लघुत्वात् । पदान्तर-समभिव्यवहारानुसरणस्य चोभयत्राविशेषादित्याशङ्कते ॥ नन्विति ॥ प्रथमं गृहीताऽपि गौरवात् कार्यान्वितशक्तिरिवान्य लभ्यत्वबाधकादन्वितशक्तिः परित्यज्यतामित्यत आह ॥ पदान्तरेति ॥

स्वार्थमात्रशक्तानां पदानां पदान्तरसमभिव्याहारो विशेषत एवान्वयबोधकत्वोपयुक्तं शक्त्यन्तर-मुत्पादयतीति मन्यसे आहोस्वित्तेन शक्त्यन्तरानुत्पादे पदार्थमात्रशक्तानां पदानां सर्वथाऽन्वये शक्ति-शून्यानामपि पदान्तरसमभिव्याहाररूपसहकारिवशादन्वयबोधकत्वमिति । नाद्य इत्याह ॥ पदान्तरेति ॥ हीत्यस्य न्यायस्य प्रसिद्धतां सूचयति । द्वितीयेऽप्येतदेवोत्तरं पदान्तरेति । तदा सामान्यस्य सामान्य-विषयकशक्तेर्विशेषविषयकत्वरूपे विशेषपर्यवसान एव पदान्तरसमभिव्याहारो हेतुर्न पुनरविद्यमान-शक्त्याधाने सर्वथाऽन्वये शक्त्यभावेऽपि विशेषान्वयबोधकत्व इत्यर्थः । अत एव पदान्तरसन्निधाना-हितशक्त्यन्तराणीति पद्धतिरपि पदान्तरसन्निधानेनाहितं पर्यवसितं शक्त्यन्तरं शक्तिविशेषो येषां तानि पदान्तरसन्निधानप्राप्तविशेषविषयताकसामान्यशक्तीनीति यावदिति व्याख्येया । तर्कताण्डवे तु पदान्तर सन्निधानमेवाहितशक्त्यन्तरलब्धसहकार्यन्तरं येषामित्यर्थ इत्युक्तम् । केचित्तु पद्धत्यनुसारात्पदान्तर-समभिव्याहारस्य शक्त्यन्तराधायकत्वमेव । सुधा तु पदान्तरसमभिव्याहारात्पूर्वमन्वयसामान्ये शक्तिर्नेत्ये तन्निषेधपरेति न विरोध इत्याहुः । तन्न । शक्तिद्वयाङ्गीकारे गौरवाद्विशेषपर्यवसान एव हेतुरित्य-स्वारस्याच्चेति द्रष्टव्यम् । नन्वन्विताभिधानपक्षे गोपदेन गोरिव आनयनस्यानयेति पदेनानयनस्येव गोरप्यभिधानात्पुनरुक्तिरिति शङ्कते ॥ नन्विति ॥ पदद्वयेनोभयोपस्थापनेऽपि गोपदेनानयनप्रतियोगिक गोधर्मिककर्मत्वस्यानयेति पदेन च गोप्रतियोगिकानयनधर्मिकक्रियात्वस्योपस्थापनात्तयोश्च भिन्नभिन्न-प्रतियोगिकानुयोगिक कर्मत्वक्रियात्वयोरेकैकेनेवान्येनानुपस्थापनेनोपनीयान्वयभेदेनापौनरुक्त्यमित्याह ॥ अन्वयेति ॥ एतदेव विशदयति ॥ आनयनेति ॥ नन्वन्वयद्वयस्यैकैकेनोपस्थापनेऽपिकारकपदोप-स्थापित क्रियाप्रतियोगिक कर्मत्वादेः क्रियायां कारकप्रतियोगिकक्रियात्वेन विनाऽनुपपत्त्या तथा क्रिया-पदोपस्थापितकारक प्रतियोगिकक्रियात्वस्य कारके क्रियाप्रतियोगिककर्मत्वादिना विनाऽनुपपत्त्यैकैक-पदेनैकैकोक्त्यैवान्यथाऽनुपपत्त्याऽन्यस्यापि सिध्या पदान्तरेणापि पुनस्तदभिधाने पौनरुक्त्यं स्यादे-वेत्यतोऽन्यथाऽनुपपत्ति बललब्धस्याशाब्दतया न शाब्दपौनरुक्त्यमित्याह ॥ आर्थिकी त्विति ॥ ननु तथाऽप्यन्यथाऽनुपपत्तिलब्धेऽप्यर्थेऽपूर्वत्वाभावेनानुपादेयता पदान्तरस्य स्यादेवेत्यतः सप्रयोजनत्वा-न्नानुपादेयतेत्याह ॥ विशेषेति ॥

### **परिमल**

पुरुषायुषेति ॥ पञ्चमान्त्यपादे अचतुरविचतुरसुचतुरस्त्रीपुंसेत्यादिना पुरुषायुषेति निपातनात्साधुः ॥ न पुनरविद्यमानशक्त्याधान इति ॥ हेतुरित्यनुकर्षः । ननु पद्धतौ प्रत्येकं सामान्यतो योग्यान्वितस्वार्थाभिधानशक्तीनि पदानि पदान्तरसन्निधानाहितशक्त्यन्तराणि विशेषतोऽप्यन्वितान् स्वार्थानभिदधतीत्युक्तत्वात् तद्विरोध इति चेन्न । पदान्तरसन्निधानमेवाहितशक्त्यन्तरं लब्धसहकार्यन्तरं येषामिति पद्धतिवाक्यस्यार्थकथनेन विरोधपरिहारस्य तर्कताण्डवे द्वितीयपरिच्छेदेऽन्विताभिधान-बाधकोद्धारग्रन्थे कृतत्वात् ॥ चोदनार्थो वाक्यार्थः ॥ आर्थिकपुनरुक्तेरदोषत्वेऽपि पदान्तरं व्यर्थं तु स्यादित्यत आह ॥ विशेषेति ॥ तत्तद्विशेषोपस्थापनरूप प्रयोजनान्तरेण पदान्तरस्योपयुक्त-त्वादित्यर्थः । यानि तु घटं नयतीत्यादौ कारकपदेनान्वयप्रतियोगितया क्रियायाः क्रियापदेनापि तत्प्रतियोगितया कारकस्याभिधानात्पर्यायता स्यादित्यादीन्यन्विताभिधानबाधकानि तानि बाधक-दशकोद्धारग्रन्थे तर्कताण्डवे निरस्तानि ॥ अन्विते शक्तिः ॥

### **यादुपत्यं**

नन्वेवं पदान्तरसमभिव्याहारो व्यर्थः । न च विशेषान्वयप्रतिपत्त्यर्थं सः । पदान्तरसमभिव्याहारेण विशेषान्वयप्रतिपत्त्यनुकूलशक्त्यन्तराधानाङ्गीकारे विशेषान्विताभिधान-वादस्यान्ततआश्रयणीयत्वप्रसङ्गेन प्रथमत एव किमिति तदनङ्गीकार इत्यत आह ॥ पदान्तरसमभि-व्याहार इति ॥ नन्वेवं पदान्तरसन्निधानाहितशक्त्यन्तराणि विशेषतोऽप्यन्वितान्स्वार्थानभिदधतीति पद्धत्या विशेषतो ऽन्वितार्थप्रतीतिस्तु परस्परसन्निधानाहितशक्तिभिः पदैर्भवतीत्यहिकुण्डलाधि-करणीयसुधया च विरोधः । तत्रोभयत्र पदान्तरसमभिव्याहारेण शक्त्यन्तराधानस्योक्तत्वादिति चेन्न । अभ्युपगमवादेनैव तत्र तथोक्तत्वात् । न चैवमन्ततो विशेषान्विताभिधानवादाङ्गीकारप्रसङ्गः । प्रभाकरमत इव तत्र स्वाभाविकशक्तेरनङ्गीकारात् । पश्चादाहितां शक्तिमुपेत्यापि विशेषान्वयप्रतिपत्ति-रुपपादनीया । न तदर्थं तत्र प्रथमत एव स्वाभाविकी शक्तिः कल्पनीया । अन्योन्याश्रयत्वादति-प्रसङ्गादिति तद्ग्रन्थाभिप्रायः । वस्तुतस्तु शक्तिद्वयाङ्गीकारे कल्पनागौरवस्य वक्ष्यमाणत्वात् स्वाभाविक्याः सामान्यान्वयशक्तेरेव विशेषान्वयपर्यवसानाङ्गीकारेणैव विशेषान्वयप्रतिपत्त्युपपादनं युक्तन्तरमित्येतद्ग्रन्थाशय इति न कोऽपि विरोधः । अन्ये तु पदान्तरसन्निधानमेवाहितशक्त्यन्तर-लब्धसहकार्यन्तरं येषामित्यर्थकत्वात्पद्धतिवाक्यस्य परस्परसन्निधानरूपलब्धसहकारिभिरित्यर्थ-कत्वाच्चाहिकुण्डलाधिकरणीयसुधावाक्यस्येति न कोऽपि विरोध इत्याहुः ॥ अन्वयभेदादिति ॥ न चैवं वाक्यभेदप्रसङ्गः । पदार्थस्थानीयान्वयभेदेऽपि तद्बोधमात्रेण नैराकाङ्क्ष्याभावेन गोकर्मकानयनानुकूला कृतिरिष्टसाधनमिति वाक्यार्थीभूतान्वयस्याभेदेनैकवाक्यत्वसंभवात् । ननु गोपदेनानयनान्वितो गौरित्युक्त्यैव गवान्वितमानयनमित्यर्थस्य लब्धत्वेन पुनः गवान्वितमानयनमित्यनेनाभिधाने आर्थिकी पुनरुक्तिः स्यादित्यत आह ॥ आर्थिकी त्विति ॥ नन्वथाऽपि वैयर्थ्यमित्यत आह ॥ विशेषप्रतिपत्तीति ॥ पदान्तरसमभिव्याहाराभावे विशेषान्वयप्रतिपत्त्ययोगस्य पूर्वमुक्तत्वेन तदर्थकतयोपयोगान्न वैयर्थ्यं पदान्तरस्येत्यर्थः । विस्तरस्तु तर्कताण्डवे द्रष्टव्यः ॥

### **श्रीनिवासतीर्थीया**

स्यादिदमिति ॥ अन्योन्याश्रयत्वं पदान्तरवैयर्थ्यं चेति दूषणद्वयं विशेषान्विताभिधानवादिनामेव स्यादित्यर्थः ॥ सामान्योपाधाविति ॥ अस्मदभिहिते योग्येतरान्वित-स्वार्थरूप इत्यर्थः ॥ पुनरुक्तीति ॥ गोपदेनानयनान्वितो गौरित्युक्तेर्गवान्वितमानयनमित्यस्यापि तथैव लब्धत्वादानयेत्यनेनापि पुनर्गवान्वितमानयनमित्यभिधाने पुनरुक्तिदोष इत्यर्थः । अत्र पुनरुक्तिः किं शब्दतोऽर्थतो वा । नाद्य इत्याह ॥ अन्वयभेदादिति ॥ तमेवोपादयति ॥ आनयनेनान्वित इति ॥ द्वितीये त्वाह ॥ आर्थिकी त्विति ॥ अदूषणत्वेऽपि वैयर्थ्यं तु स्यादेवेत्यत आह ॥ विशेषप्रतिपत्तीति ॥ स्पष्टप्रतिपत्तीत्यर्थः ॥ पदान्तराणामिति शेषः ।

### **वाक्यार्थरत्नमाला**

उपयोग इति । कल्पनीय इति लिङ्गविपरिणामेन सम्बन्धः । यद्यपीति । अव्यभिचाराद्यत्स्वार्थमात्रस्मारकत्वं परोक्तं तदिति योज्यम् । इति कल्पनायामिति । इत्येवंरूपेण कल्पनायां कोऽपि विशेषो नास्ति । पक्षद्वयेऽपि कल्पयोर्द्वित्वाविशेषादित्यर्थः । कल्पनाधिक्यमेवेति । उक्तकल्पद्वयातिरिक्तस्य तृतीयस्यास्मदभिमतसामान्यान्विताभिधानप्रयोजकसामान्यशक्तिग्रहणस्य त्वत्पक्षे कल्प्यतया प्राप्तेः कल्पनात्रयप्राप्तिरित्यर्थः । पदान्तरसमभिव्याहारोपयोगस्य विशेषप्रतिपत्त्यर्थ-तया पक्षद्वयेऽपि कल्प्यत्वेऽपि परपक्षे द्वितीयस्य कल्पितस्याव्यभिचारात्स्वार्थमात्रस्मारकत्वस्य व्यभिचारिसाधारण्येन प्राग्दूषणात्स्वाभिमतसामान्यान्विताभिधानरूपद्वितीयस्यानुभवसिद्धतोक्तेः कल्पनाभावान्न कल्पनाद्वयवत्त्वेन साम्यम् । तत्कथं तदङ्गीकारेण साम्याभ्युपगम इति शङ्कते यद्यपीति । कल्पनायामपीति । यद्यपि परपक्षे कल्पितं द्वितीयमप्रामाणिकं स्वपक्षे द्वितीयं त्वनुभवसिद्धमेवेति न कल्पनास्ति । तथापि परकीयकल्पनासाधुत्वमविचार्य स्वपक्षे च कल्पनामङ्गीकृत्यापि साम्यविचारे परपक्षे कल्पनाधिक्यान्न साम्यमित्याशयेनेत्यर्थः । एवं तैरपि शक्तिग्रहणमधिकमङ्गीकरणीयं कल्पनीय-मिति योजनामङ्गीकृत्य तदुपपादनं कृतम् । अधुना अस्माभिरिव तैरप्यङ्गीकरणीयमिति नास्मान्प्रति तथा पर्यनुयोगो युक्त इति योजनामभिप्रेत्य प्रकारान्तरेणावतारयति यद्वेति । व्यवस्थापनादित्यतःपरं युक्त-स्तच्छक्तयभ्युपगम इति पाठः । तदभावे तथा शेषो वा पूरणीयः । न केवलमेवमुपपादनमस्माभिरेव स्वी-क्रियते । अपि तु परैरपीत्याह एवंभाव इति । अनुपपत्तेरिति । पदान्तरवैयर्थ्यादिप्रागुक्तदोषादिति भावः ।

कार्यान्वितशक्तिरिवेति । प्रथमं गृहीतापि कार्यान्विते शक्तिरिष्टे व्युत्पत्तिरिष्यत इत्याद्युक्तरीत्या गौरवस्य प्राप्तेर्यथा परित्यज्यते एवं प्रथमगृहीताप्यन्विते शक्तिः पदान्तरसमभिव्याहाररूपान्यलभ्यत्व-बाधकात्परित्यज्यतामित्यर्थः । अत्र परित्यज्यतामित्यत इत्यनन्तरमेव स्वार्थमात्रशक्तानामित्यादिर्ग्रन्थः । मध्ये आह पदान्तरेतीत्येतदधिकं मूलकोशे नाशितमपि लेखकागतम् । अतः प्रतीकोपादानं द्वेधा प्राप्नोतीति शङ्कानवकाशः । केचित्तु यथाश्रुतपाठेऽपि स्वार्थेत्यतः प्रागयमर्थ इति पूरणीयम् । पूरणाभावे वा प्रथमगृहीताप्यन्वितशक्तिः परित्यज्यतामिति शङ्कानिवर्तकतया सांमुग्ध्येन पदान्तरेति वाक्यमवतार्य पश्चान्निरासप्रकारव्यक्तये विकल्पनिरासक्रमेण पुनर्द्वेधोपात्तमिति न दोष इत्याहुः । हीत्यस्य न्याय-प्रसिद्धतामिति पाठः । गामानय शुक्लामित्यादौ गोशब्दस्य विशेषे पर्यवसानदृष्टान्तेन तेजोवै-धृतमित्यर्थवादस्य पदैकवाक्यत्वादक्ताः शर्करा इत्यत्राक्ता इत्यनेनोक्ताञ्जनक्रियाक्षिप्तस्नेहनसमर्थद्रव्यस्य घृते पर्यवसानस्याक्ताधिकरणे निर्णीतत्वात्तथा ‘छागोवामन्त्रवर्णादि’ति षष्ठान्ते पशुमालभेतेति ब्राह्मणवाक्यस्थपशुशब्दस्य ‘छागस्य वपाया मेदसोऽनुब्रूही’ति मन्त्रवर्णाविति विशेषे पर्यवसानस्य प्रतिपादितत्वात्तद्रूपन्यायेत्यर्थः । अस्य न्यायस्येति षष्ठ्यन्तपाठे तु यत्र पदान्तरसमभिव्याहारस्तत्र विशेषपर्यवसानहेतुरेव स इति न्यायो व्याप्तिवाक्यम् । तत्प्रसिद्धम् । गामानय शुक्लामित्याद्युदाहरण-सत्त्वादितियोज्यम् । प्रथमकल्प इव यथाश्रुतवाक्यस्य द्वितीयकल्पेऽप्युत्तरत्वस्यायोगात्तत्र विवक्षित-मर्थमाह तदेति । द्वितीयकल्पान्तरत्वेन योजनापक्ष इत्यर्थः । पदान्तरसमभिव्याहारस्य शक्तयन्तरा-धानहेतुत्वाभावप्रतिपादकैतन्मूलस्य पद्धतिविरोधपरिहाराय तद्वाक्यार्थमाह अत एवेति । अविद्यमान-शक्तयाधाने पदान्तरसमभिव्याहारस्य हेतुताया अत्र मूले निषेधादेवेत्यर्थः । व्याख्येयेति । ततो न ग्रन्थयोः परस्परविरोध इति शेषः । उपलक्षणं चेदं विशेषतोऽन्वितार्थप्रतीतिस्तु परस्परसन्निधानाहित-शक्तिभिरित्यहिकुण्डलाधिकरणीयमूलं च उक्तरीत्या व्याख्येयमिति ज्ञेयम् । देशान्तरस्य स इत्युपाधि-खण्डनटीकायामन्तरशब्दो विशेषवचन इत्युक्तेरत्र विशेषार्थतया व्याख्यानं युक्तम् । तर्कताण्डवे विरोध-परिहारः प्रकारान्तरेण कृतस्ततो न तेन स्वोक्तार्थस्य विरोध इत्याशयेनाह तर्कताण्डवे त्विति । अनूद्य दूषयति केचित्त्विति । शक्तयन्तरेति । अन्वयविशेषे शक्तिरूपं शक्तयन्तरेत्यर्थः । अन्वयसामान्य इति । न पुनरविद्यमानशक्तयाधान इति सुधा तु पदान्तरसमभिव्याहारात्पूर्वं सर्वथाऽन्वयसामान्ये शक्तिरविद्य-मानासन्निधानेन त्वाहितेति न भवतीति व्याख्येयेत्यतो न विरोध इत्यर्थः । शक्तिद्वयेति । समभि-व्याहारात्पूर्वं सामान्यान्वये शक्तिस्तदुत्तरं तु विशेषान्वयशक्तिरिति शक्तिद्वयकल्पनापातादित्यर्थः । विशेषेति । पर्यवसान एव हेतुरित्युक्तया शक्तयन्तरनिषेधादिति भावः ।

आनयनस्येति । अभिधानादित्युत्तरेणान्वयः । गोपदेनेति । गामितिपदेनेत्यर्थः । वक्ष्यति चानयेति पदेनेति । तयोश्चेति आनयनप्रतियोगिकेत्यादिनोक्तयोरित्यर्थः । एकैकेनेवेति । उक्तकर्मत्वस्यैकेन गामिति पदेनेव । तथोक्तक्रियात्वस्यैकेन आनयेति पदेनेवेत्यर्थः । अन्येन गामित्यपेक्षया अन्येन आनयेत्यनेन । तथानयेत्यपेक्षया अन्येन गामित्यनेनेत्यर्थः । तत्र हेतुर्भिन्नभिन्नेत्यादि । अत्र भिन्नभिन्न-प्रतियोग्यनुयोगिकेति पाठः । भिन्नभिन्नेति प्रतियोग्यनुयोगिनोर्विशेषणम् । भिन्नभिन्नौ प्रतियोगिनौ ययोस्ते तथोक्तेति च ते कर्मत्वक्रियात्वे चेति विग्रहः । भिन्नभिन्नप्रतियोगिकेति मध्ये कप्रत्ययपाठे तु भिन्नभिन्नौ प्रतियोगिनौ ययोस्तौ तथोक्तौ । तादृशावनुयोगिनौ ययोस्ते तथोक्ते । कर्मत्वक्रियात्वे प्रति कौचित्प्रतियोगिनौ कौचिदनुयोगिनौ । तयोश्च प्रतियोग्यनुयोगित्वरूपसम्बन्धाश्रयणेन कर्मत्वं प्रति कश्चनानुयोगी क्रियात्वप्रतियोगिभिन्नप्रतियोगिक इत्यादिरूपेण सामर्थ्यात् प्रतियोग्यनुयोगिनोरुभयोरपि भिन्नभिन्नत्वं लभ्यत इत्याहुः । भिन्नभिन्नप्रतियोगिकभिन्नभिन्नानुयोगिकेति पाठस्तु स्पष्ट एव । अन्वयद्वयस्यैकैकेनेति । आनयनान्वितो गौरित्यादिनोक्तान्वयद्वयस्य । द्वयोरन्वययोरिति यावत् । एकैकेनेत्यस्यैकेन गामित्यनेनेत्यादिरर्थः । आद्यान्वयस्य द्वितीयस्येत्यादि योज्यम् । एकैकेन विशिष्टैकैकान्वयमात्रस्योपस्थापनेऽपीति फलितम् । एवमेकैकपदेनैकैकोक्तयैवेत्युत्तरत्रापि ज्ञेयम् । यश्चार्थादर्थ इति मूलम् । यश्चार्थाच्छतार्थेनान्तरीयकतया लभ्यते न सश् चोदनार्थः वेदार्थ इति शबरस्वामिवाक्यार्थः ।

