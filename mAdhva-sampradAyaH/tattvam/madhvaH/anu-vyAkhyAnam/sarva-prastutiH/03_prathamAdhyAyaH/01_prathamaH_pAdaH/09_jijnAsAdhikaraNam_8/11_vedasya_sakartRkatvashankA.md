+++
title = "११ वेदस्य सकर्तृकत्वशङ्का"

+++


## अविप्रलम्भस्तज्ज्ञानं तत्कृतत्वादयोऽपि च

**वेदस्य सकर्तृकत्वशङ्का**

***अविप्रलम्भस्तज्ज्ञानं तत्कृतत्वादयोऽपि च***

### **सुधा**

ननु वेदस्यापि सकर्तृकत्वमनुमानागमसिद्धम् । तथा हि । वेदवाक्यानि पौरुषेयाणि वाक्यत्वात्कालिदासवाक्यवद् इति । अयं कालो वेदव्यतिरिक्तेदानीन्तनत्वरहितपौरुषेय-वान्कालत्वाद् अन्यकालवत् । आकाशो वेदव्यतिरिक्ताकाशनिष्ठत्वरहितपौरुषेयवान् द्रव्यत्वात् तन्तुवत् । श्रोत्रं वेदव्यतिरिक्तश्रोत्रग्राह्यत्वरहितपौरुषेयग्राहकम् । इन्द्रियत्वाच् चक्षुर्वत् । प्रजापतिर्वा इदमेव एवाग्र आसीन् नाहरासीन् न रात्रिरासीत् । स तपोऽतप्यत तस्मात्तपस्तेपानाच्चत्वारो वेदा अजायन्तेति । तत्कथम् परिशेषाद्वेदस्यापौरुषेयतासिद्धिरिति ॥

### **वाक्यार्थचन्द्रिका**

वेदापौरुषेयत्वसाधनस्य बाधं प्रतिपक्षं वा शङ्कते ॥ नन्विति ॥ अयं काल इति ॥ वेदव्यतिरिक्तं यदिदानीन्तनं तत्त्वरहितपौरुषेयवानिति साध्यार्थः । एवमुत्तरत्रापि । अत्र सर्वत्र विशिष्टव्यतिरेकिषु विशेष्याभावायत्तविशिष्टाभावमादाय दृष्टान्ते साध्यपर्यवसानम् । पक्षे च तमादाय साध्यपर्यवसानस्य बाधितत्वाद्विशेषणाभावायत्तविशिष्टाभावमादाय साध्यपर्यवसाने वेदापौरुषेयत्व-सिद्धिरिति भावः । आद्यानुमानदृष्टान्तेऽन्यकालभवं वस्तु पौरुषेयम् । द्वितीये पटतन्तुरूपादि । तृतीये रूपादि । तत्र पौरुषेयत्वोक्तिरौपचारिकी तद्वाक्य एव ढञः स्मरणादिति ध्येयम् ।

### **परिमल**

वेदव्यतिरिक्तेति ॥ वेदव्यतिरिक्तं यदिदानीन्तनलौकिकवाक्यादि तस्य भावः वेदव्यतिरिक्तेदानीन्तनत्वं तद्रहितो यः पौरुषेयस् तद्वान् वेदान्येदानीन्तनान्यपौरुषेयवानिति यावत् । यद्यपि वेदान्येदानीन्तनत्वरहितः पौरुषेयो ऽतीतागामिकालीनो लौकिकवाक्यपदादिर्वेदश्च भवति । तत्रातीतादिपदार्थवत्त्वस्य बाधात्तादृशवेदत्वेनैव पक्षे साध्यपर्यवसानम् । दृष्टान्ते चेदानीन्तनपदार्था-न्यतत्कालीनपदार्थवत्त्वेन साध्यं ध्येयम् । अत्र पौरुषेयवानित्युक्तौ वेदव्यतिरिक्तपौरुषेयवानित्युक्तौ वा सिद्धसाधनता अतो विशिष्टसाध्योक्तिः । एवमुत्तरत्र प्रयोगद्वयेऽप्यर्थो बोध्यः । तन्तुवदिति । तत्रोक्तरूपपटवत्त्वेन साध्यं बोध्यम् । चक्षुर्वदित्यत्र तादृशरूपग्राहकत्वेन साध्यं ध्येयम् ।

### **यादुपत्यम्**

अयं काल इति । वर्तमानकाल इत्यर्थः । वेदव्यतिरिक्तं यदिदानीन्तनत्वरहित-पौरुषेयवेदरूप एव तद्वानित्यर्थः । अत्रातीतादिकालस्य पक्षत्वे सिद्धसाध्यतावारणायायमित्युक्तम् । साध्ये पौरुषेयवानित्येवोक्ते सिद्धसाध्यता । अत इदानीन्तनत्वरहितेत्युक्तम् । तावत्युक्ते बाधः । अस्मिन्काले विद्यमानस्य पौरुषेयस्येदानीन्तनत्वेन तद्राहित्यासम्भवात् । अतो वेदव्यतिरिक्तेदानीन्तनत्व विशेषणम् । तथा चास्मिन्काले विद्यमाने वेदरूपे पौरुषेये इदानीन्तनत्वरूपविशेष्यसद्भावेऽपि वेदव्यतिरिक्तत्वरूपविशेषणराहित्याद्विशिष्टराहित्यमुपपन्नमिति न बाधः । वेदरूपपौरुषैयवानित्येवोक्तौ दृष्टान्ते साध्यवैकल्यम् । अन्यकाले पौरुषेयवेदत्त्वासम्मतेः । अतो विशिष्टव्यतिरेकगर्भता । एवं चान्यकालगतपौरुषेये इदानीन्तनत्वरूपविशेष्याभावेन विशिष्टाभावो दृष्टान्तेऽप्यस्तीति न साध्यवैकल्य-मिति भावः । एवमग्रेऽपि विशिष्टव्यतिरेकगर्भताप्रयोजनं द्रष्टव्यम् । एवमाकाशपक्षकानुमाने पौरुषेयवा-नित्येवोक्तौ सिद्धसाध्यता । अत आकाशनिष्ठत्वरहितेत्युक्तम् । तावन्मात्रोक्तौ बाधः । आकाशगते पौरुषेये आकाशनिष्ठत्वराहित्यासम्भवादतो वेदव्यतिरिक्तेत्याकाशनिष्ठविशेषणम् । एवं चाकाशगते वेदरूपपौरुषेयशब्दे आकाशनिष्ठत्वरूपविशेष्यसद्भावेऽपि वेदव्यतिरिक्तत्वरूपविशेषणराहित्याद्विशिष्ट-राहित्यमस्तीति न बाधः । दृष्टान्ते तु तन्तुगतपटलक्षणपौरुषेये विशेष्याभावेन विशिष्टाभावगर्भं साध्यमस्तीति द्रष्टव्यम् । श्रोत्रपक्षकानुमानेऽपि पौरुषेयग्राहकत्वमात्रोक्तौ सिद्धसाध्यता । अतः श्रोत्रग्राह्यत्वरहितेत्युक्तम् । तावत्युच्यमाने बाधः । श्रोत्रग्राह्यपौरुषेयस्य श्रोत्रग्राह्यत्वराहित्यासंभवादतो वेदव्यतिरिक्तेति श्रोत्रग्राह्यविशेषणम् । तथा च श्रोत्रग्राह्ये वेदरूपे पौरुषेये श्रोत्रग्राह्यत्वरूप-विशेष्यसद्भावेऽपि वेदव्यतिरिक्तत्वरूपविशेषणविरहाद्विष्टिराहित्यमस्तीति न बाधः । दृष्टान्ते तु चक्षुर्ग्राह्ये रूपादिलक्षणे पौरुषेये विशेष्याभावेन विशिष्टाभावगर्भं साध्यमस्तीति द्रष्टव्यम् ॥

### **श्रीनिवासतीर्थीया**

पौरुषेयवान् द्रव्यत्वात्तन्तुवदित्यादि । पटादिरूपपौरुषैयत्वं तन्तावस्तीत्यर्थः । अत्र पटादीनां पौरुषेयत्वोक्तिरुपचारात्पुरुषशब्दात्तत्कृतवाक्यादिष्वेव ढञः स्मरणादिति द्रष्टव्यम् । एवमेव गीताभाष्यटीकायां न ह्यपौरुषेये पौरुषेयाज्ञानादय इत्यत्र समाहितमस्तीत्यवगन्तव्यम् ।

### **वाक्यार्थरत्नमाला**

उत्तरत्रापीति । वेदव्यतिरिक्ताकाशेति वेदव्यतिरिक्तश्रोत्रेति च साध्यद्वय इत्यर्थः । तत्राद्ये वेदव्यतिरिक्तं यदाकाशनिष्ठं तत्त्वरहितेति । द्वितीये च वेदव्यतिरिक्तं यच्छ्रोत्रग्राह्यं तत्त्वरहितेत्यर्थो बोध्यः । विशेषणाभावेति । वेदव्यतिरिक्तत्वरूपविशेषणाभावेनेत्यर्थः । तथाच पौरुषेये वेदव्यतिरिक्तत्वाभावमादाय साध्यपर्यवसाने वेदरूपपौरुषेयवानिति फलितं भवतीति भावः । अन्यथाख्यातिर् वाक्यार्थविनोदे दूषिता । पौरुषेयत्वसिद्धिरिति भाव इत्यन्तग्रन्थानन्तरमाद्यानुमान-दृष्टान्तेऽन्यकालभवं वस्तु पौरुषेयमित्यारभ्य स्मरणादिति ध्येयमित्यन्तानन्तरम् आश्रयासिध्यादे-रित्यत्रेत्यादिर्द्रष्टव्यमित्यन्तो ग्रन्थः । अनयोर्विपरीतक्रमो दूरतः शोधस्य पंक्तयङ्कगणनावसरे एकपङ्क्ति-भ्रमेणाङ्कस्य षोडशत्वे भाव्ये पञ्चदशत्वकरणात् हंसपदस्यापि पञ्चदशाङ्कं पर्यालोच्य तत्पङ्क्तावेव कृतत्वादिति बोध्यम् । कुत औपचारिकत्वमित्यत आह तत्कृतवाक्य एवेति । ननु पञ्चमाद्ये सर्वपुरुषाभ्यां णढञाविति पुरुषशब्दाड् ढञ्विधानमात्रे कृतेऽपि पुरुषाद्वधविकारसमूहे तेन कृतेषु इति भाष्यकारीयवक्तव्यानुसारेण वधादिष्वर्थेष्वेव पुरुषशब्दाड् ढञ्प्रत्ययविधिरस्ति पुरुषस्य वधः पौरुषेयः पुरुषस्य विकारः पौरुषेयः । पुरुषस्य समूहः पौरुषेयः । एकाकिनोऽपि परितः पौरुषेयवृत्ता इवेति माघप्रयोगात् । पुरुषेेण कृतो ग्रन्थः पौरुषेयः । प्रासादादावपि पौरुषेय इत्येव । वधादौ तस्येदमित्यादिना प्राप्तानाद्यपवादेनेव ग्रन्थतः कृते ग्रन्थ’ इत्यनेन प्राप्ताणोपवादेन शब्दप्रासादादौ तु अनपवाद एव ढञिति विशेषः । भाष्यकारप्रयोगादेव तेनेतिपदद्वन्द्वे निवेशितं न दोषाय । तथाच तत्कृतवाक्य इव तदीयवधादिष्वपि ढञः स्मरणसिद्धेर्न ह्यपौरुषेये वेदे पौरुषेयाज्ञानादय इति गीताभाष्यव्याख्यावसरे टीकायाम् अज्ञानादौ पौरुषेयत्वोक्तिरौपचारिकीत्यत्र तत्कृतवाक्यादिष्वेवेति हेतूक्तेश्च कथमुक्तवाक्य एवेतीति चेत्सत्यम् । अन्यकालभाववस्त्वादौ हि न वधविकारसमूहरूपतेति तेन कृतत्वमेव निमित्तीकृत्य तस्मिन्नभिधेये पुरुषशब्दाढ्ढञिति वाच्यम् । तेन कृतमित्यर्थे विवक्षितेऽपि वेदस्य प्रकृततया ग्रन्थ एव ढञि वाक्यवाचि पौरुषेयशब्दनिष्पत्तेरङ्गीकार्यत्वात् । तदिदमुक्तं तत्कृतेति । तत्कृते ढञः स्मरणात्प्राप्तोऽपि ढञ् तत्कृतवाक्य एवाङ्गीकार्य इति । तत्कृतप्रासादादावपि ढञो विधानेऽपि पौरुषेयशब्दस्य पक्षे साध्यपर्यवसानं शब्दमादायैवेति दृष्टान्ते तत्पर्यवसानकाले
वाक्यवाचि-शब्दस्यौपचारिकत्वमेव ।

