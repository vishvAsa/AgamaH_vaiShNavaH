+++
title = "०५ धर्मादिसिध्यर्थं वेदापौरुषेयत्वे सामान्यसिध्युपपत्तिः"

+++


## न हि धर्मादिसिद्धिः स्यान्नित्यवाक्यं विना क्वचित्

**धर्मादिसिध्यर्थं वेदापौरुषेयत्वे सामान्यसिध्युपपत्तिः**

## **अनुव्याख्यानम्**

***न हि धर्मादिसिद्धिः स्यान्नित्यवाक्यं विना क्वचित् ।***

### **सुधा**

अत्रोपपत्तिमाह ॥ न हीति ॥ क्वचिदिति निमित्तसप्तमी । केनापि प्रमाणेन इत्यर्थः । उत्तरवाक्योपक्रमे वा । अस्ति तावद्धर्माधर्मस्वर्गनरकादिकं सर्ववादिसंप्रतिपन्नम् । यस्तु तन्नाङ्गीकरोति चार्वाकस्तं प्रत्युपपादयिष्यमाणत्वात् । तच्च प्रमाणोपेतं वस्तुत्वाद्घटवत् । न हि विना प्रमाणेन धर्मादिसिद्धिविनिश्चयः सर्ववादिनां भवितुमर्हति, अतिप्रसङ्गात् ।

### **वाक्यार्थचन्द्रिका**

अत्रेति ॥ वेदनित्यत्व इत्यर्थः । यद्यपि न हीत्यादिना कथ्यमानसामान्य-सिद्धिपरिशेषयोर्धर्मादिप्रतिपादककिञ्चिदपौरुषेयवाक्यसाधकत्वेऽपि विशिष्यवेदरूपापौरुषेयवाक्य-साधकत्वाभावेन वेदापौरुषेयत्वसंभावकत्वेऽपि न तदुपपत्तित्वम् । अत एव तत्त्वनिर्णयीकायामेतयोः सामान्यसिद्धिपरिशेषयोस्तत्संभावकत्वमेवोक्तमित्युपपत्तिमप्याहेत्यनुपपन्नमिवाभाति तथाऽपि न हीत्यादिग्रन्थस्य न केवलमेतत्सामान्यसिद्धिपरिशेषप्रतिपादकत्वमपि तु वेदातिरिक्तानां केषाञ्चिद्धर्मादि-व्यवस्थापकत्वाभावात् केषाञ्चित्तद्य्ववस्थापकत्वेऽपि कर्तृप्रसिद्धिमत्त्वाद्धर्मादिव्यवस्थापकापौरुषेयवाक्यं वेद एवेत्यत्र तात्पर्यमित्यभिप्रेतार्थाभिप्रायेणोपपत्तित्वोक्तेः श्लिष्टत्वात् । तत्त्वनिर्णयटीकायां तु ‘न चापौरुषेयं वाक्यमेव नास्तीति वाच्यम् ।’ इत्युपक्रमवाक्यबलादपौरुषेयत्वं च स्वत एव सिद्धं वेदकर्तुर-प्रसिद्धेरिति वेदापौरुषेयत्वे परिशेषस्य मूलकारेण पृथक् प्रतिपादनाच्च । तदभावे सर्वसमयाभि-मतेत्यादिवाक्यानां संभावनापरत्वेन व्याख्यानं कृतं न तु तद्ग्रन्थस्यैव वेदापौरुषेयत्वपर्यन्तत्वं वर्णितम् । अत्र तु तद्वैलक्षण्यात्तत्पर्यन्तत्वं वर्णनीयमेव । अत एवोत्तरत्र तेषां वाक्यानां तथाभावं वर्णयिष्यतीति द्रष्टव्यम् । क्वचिच्छब्दस्य देशविशेषार्थकत्वेऽनुपयोगात्प्रकअतोपयोगितया व्याख्यातुं सप्तम्यर्थं तावदाह ॥ क्वचिदितीति ॥ धर्मादिसद्भावे प्रमाणान्तराभावस्य प्रसिद्ध्यर्थकहिशब्देनैव सुबोधत्वात्सप्तमी-स्वारस्यलाभाच्च क्वचिदित्येतदुत्तरवाक्यान्वितं वेत्याह ॥ उत्तरेति ॥ ननु धर्मादिकमपौरुषेयशब्द-प्रमाणकमिन्द्रियलिङ्गपौरुषेयशब्दाप्रमाणकत्वे सति सप्रमाणकत्वात् । यद्यदप्रमाणकत्वे सति सप्रमाणकं तत्तदितरप्रमाणकं यथा संमतम् । न चाप्रसिद्धविशेषणत्वं सामान्यव्याप्तेरुक्तत्वेन व्याप्तौ सत्यां तस्या-दोषत्वादित्यभिप्रेतेऽनुमाने आश्रयासिद्धिविशेषणविशेष्यासिद्धिप्राप्तेः कथमेतदित्यतो धर्मादिरूपाश्रयस्य तत्सिद्धेश्च सिद्धवदनुवादेन विशेषनिषेधेन अर्थतःप्राप्तसामान्यसिद्धेरभिप्रायेण च सूचितमाश्रय-विशेष्यासिद्ध्योः परिहारं केनापीति सूचितं विशेषणासिद्धिपरिहारं हीति सूचितं तत्सर्वोपपादनप्रकारं च दर्शयति ॥ अस्ति तावदित्यादिना ॥ आदिग्रहणेनातीन्द्रियविषयत्वं पक्षतावच्छेदकमिति सूचयति ॥ वादिनामिति ॥ समयिनामित्यर्थः । अप्रामाणिकाभ्युपगमे समयित्वमेव तेषां न स्यात् । न ह्यप्रामाणिकविषयः समयश्चेत्युपपन्नमिति भावः ॥

### **यादुपत्यम्**

अत्रोपपत्तिमिति ॥ वेदापौरुषेयत्वे सामान्यसिद्धिपरिशेषरूपामुपपत्तिमाहेत्यर्थः । यद्यपि वक्ष्यमाणोपपत्तिरपौरुषेयं वाक्यमेकमस्तीत्यत्रैव, न तु वेदापौरुषेयत्वे । नित्यवाक्यं विनेति सामान्यत एवेत्युक्तत्वात् । विष्णुतत्त्वनिर्णयटीकायां ‘न चापौरुषेयं वाक्यमेव नास्तीति वाच्यम् । तदभावे सर्वसमयाभिमतधर्माद्यसिद्धेरि’त्यादिग्रन्थस्य वाक्यत्वापौरुषेयत्वयोः सामानाधिकरण-त्यमात्रसिध्द्यर्थकतया व्याख्यातत्वाच्च तथाऽपि तच्चापौरुषेयं वाक्यं वेद एव परिशेषादिति वक्ष्यमाणत्वेन परिशेषान्तरसहकृतेयमेवोपपत्तिर्वेदापौरुषेयत्वसाधिका अत्राभिप्रेता । तत्त्वनिर्णयटीकायां तु तन्मूले वेदापौरुषेयत्वस्याग्रे पृथक् साधितत्वात्तथैव व्याख्यातम् । अत्र तु तदभावादिदमेव मूलं वेदापौरुषेयत्व-साधकोपपत्तिपरतया व्याख्यातमिति ध्येयम् । उपपादयिष्यमाणत्वादिति ॥ अधर्मवादिनो वाक्य-मप्रयोजनमेव हीत्यत्रेति शेषः ।

### **वाक्यार्थरत्नमाला**

अत एवोत्तरत्रैतेषां वाक्यानामिति । अत्रोपपत्तिमित्यादिग्रन्थस्येत्यर्थः । अत्रैतद्वाक्यस्येति पाठः स्वरसः । तत्र न हीति मूलवाक्यस्य विशिष्टार्थपरतया अभावः । तदेवमित्यत्रेति योज्यम् ।

