+++
title = "०९ बुद्धादिषु धर्मादिदृष्टृत्वनिरासः"

+++


## अविप्रलम्भस्तज्ज्ञानं तत्कृतत्वादयोऽपि च

**बुद्धादिषु धर्मादिदृष्टृत्वनिरासः**

***अविप्रलम्भस्तज्ज्ञानं तत्कृतत्वादयोऽपि च***

### **सुधा**

ननु धर्मादिः कस्यचित्प्रत्यक्षो वस्तुत्वाद्घटवदिति सामान्यानुमानं तावददुष्टम् । तस्य च बुद्धे न चेत्पर्यवसानं, तदा किं पुरुषान्तरे तदास्थीयते किं वा न कुत्रापि । नाद्यः । पुंस्त्वस्य व्यभिचारप्रसङ्गात् । न द्वितीयः । सामान्यसिद्धिव्याघातात् ॥ उच्यते ॥ अस्मदादिषु कुतो न सामान्यपर्यवसानमास्थीयत इति वाच्यम् । बाधितत्वादिति चेत्; कथं तर्हि बुद्धेऽपि पर्यवसानम् । ततश्च धर्मादिद्रष्टृत्वं बुद्धतदितरान्यतरवृत्तित्वेन व्याप्तम् । व्यापकाभावात्स्वयमपीति नास्तीति सिद्धम् ॥ एतेन धर्मादिद्रष्टृत्वं बुद्धनिष्ठमन्यत्र वृत्तौ बाधकोपपन्नत्वे सति क्वचिद्वृत्तिमत्त्वादिति परिशेषानुमानस्याश्रयासिद्धिविशेष्यासिद्धी सूचिते भवतः ।

### **वाक्यार्थचन्द्रिका**

नन्वेवं सामान्यसिद्धेः स्वतो दोषरहितत्वेन विशेषे पर्यवसानस्यावश्यकत्वा त्पुरुषान्तरे पर्यवसानस्य पुंस्त्वहेतोस्तत्रैव व्यभिचारापादकत्वेनासंभवाद्बुद्धेऽपि पर्यवसानानङ्गीकारे सामान्यसिद्धित्वव्याघातात्परिशेषदूषणस्याभासत्वमुपपाद्य सामान्यसिद्धिर्व्युत्पादनीया । तथा च मदभीष्टसिद्धिरित्याशयेन शङ्कते ॥ नन्विति ॥ भ्रान्तोऽसि । न हि वयं सामान्यसिद्धेरदुष्टत्वमङ्गीकृत्य परिशेषमाभासीकुर्मो येनैवं पर्यनुयोगो ऽपि तु बाधादस्मदादिषु सामान्यसिद्धिपर्यवसानाभाववद्बुद्धेऽपि तत एव पर्यवसानासंभवात्सामान्यसिद्धिर्व्यापकानुपलम्भबाधितेत्येव ब्रूमः । वैयर्थ्योक्तिस्तु मुखतः । तथा च कथमेतदाशङ्कावकाश इत्याशयेनाह ॥ उच्यत इति ॥ एतेनेति ॥ सामान्यसिद्धेरेव दुष्टत्ववर्णनेनेत्यर्थः ।

### **परिमल**

सामान्यसिद्धिरेव नास्ति येन सामान्यसिद्धिव्याघात आपाद्येतेति भावेनाह ॥ उच्यत इत्यादिना ॥ आश्रयासिद्धिविशेष्यासिद्धी इति ॥ क्वचिदपि पर्यवसानायोगेन धर्मादिद्रष्टृत्वस्यासिद्धेः । क्वचिद्वृत्तित्वस्य बाधेन विशेष्यासिद्धिरित्यर्थः ।

### **यादुपत्यं**

नास्तीति सिद्धमिति ॥ तथा च बाधितत्वात्सामान्यानुमानस्यादुष्टत्व-मेवानुपपन्नमिति भावः ।

### **श्रीनिवासतीर्थीया**

सूचिते भवत इति । बुद्धतदितरवृत्तित्वरूपव्यापकाभावोक्त्या क्वचिद्वृत्ति-मत्त्वरूपविशेष्यासिद्धिः सूचिता । स्वयमपि नास्तीति धर्मादिद्रष्टृत्वरूपव्याप्यस्याभावोक्त्या आश्रया-सिद्धिः सूचितेति ज्ञातव्यम् ॥

