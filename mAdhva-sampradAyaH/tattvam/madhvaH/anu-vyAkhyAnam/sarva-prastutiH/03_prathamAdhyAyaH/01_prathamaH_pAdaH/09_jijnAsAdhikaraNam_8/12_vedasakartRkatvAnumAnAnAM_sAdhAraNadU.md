+++
title = "१२ वेदसकर्तृकत्वानुमानानां साधारणदूषणम्"

+++


## अविप्रलम्भस्तज्ज्ञानं तत्कृतत्वादयोऽपि च

**वेदसकर्तृकत्वानुमानानां साधारणदूषणम्**

***अविप्रलम्भस्तज्ज्ञानं तत्कृतत्वादयोऽपि च***

### **सुधा**

मैवम् । अनुमानानां विपक्षे बाधकाभावेनाप्रयोजकत्वात् । पौरुषेयत्वे कर्तुराप्त्यनिश्चयेन ततो धर्माद्यनिश्चयापत्तेरुक्तत्वाच्च । ईश्वरः प्रमावान् पुरुषत्वादहमिव; ईश्वरो न विप्रलिप्सावान् ईश्वरत्वात्, न यदेवं न तदेवम्, यथाऽहम्; इति ईश्वरस्याप्तत्वसिद्धिरिति चेन्न । पुरुषत्वेनाप्रमाविप्रलिप्सयोरपि साधनसौलभ्यात् । आश्रयासिध्द्यादेश्च परिहरिष्यमाणत्वात् ।

किञ्च प्रमावत्त्वमात्रसाधने सिद्धसाधनम् । तावताऽऽप्तत्वासिद्धेः । न ह्यनाप्तः कदाचित् प्रमावान्न भवति ॥ अप्रमात्त्वव्युदाससाधने दृष्टान्तस्य साध्यविकलता हेतोरनैकान्त्यं च ॥ ईश्वरत्वहेतुश्च सपक्षादपि घटादेर्व्यावृत्तेरसाधारणः पूर्ववत्सिद्धसाधनश्च ॥ यथार्थचिख्यापयिषा नियतिसाधने च बुद्धर्षभादीश्वरावतारेष्वपि विप्रलिप्सादर्शनाद्बाधः ॥ अशरीरत्वेन सत्प्रतिपक्षतां च सूत्रकार एव वक्ष्यति । किञ्चाप्तत्वेऽपीश्वरस्य वेदास् तत्प्रणीता इत्यत्र न प्रमाणम् ॥ ननु वेद ईश्वरप्रणीतः वेदत्वाद्य्वतिरेकेण गगनवदिति चेन्न । एवमनीश्वरप्रणीतत्वस्यापि शक्यसाधनत्वात् । स्मृतीतिहासपुराणेभ्यः सपक्षेभ्योऽपि व्यावृत्तत्वेनासाधारणत्वाच्च । तेषामपि पक्षत्वे भागासिद्धेः । वेदादित्वस्यैकरूपस्याभावेन हेतूकर्तुमशक्यत्वात् । अतीन्द्रियविषयवाक्यत्वं हेतुरस्त्विति चेन्न । जिनादिवाक्येषु व्यभिचारात् । तान्यपि पक्षतुल्यानीति चेत् तथात्वे व्यर्थविशेषणत्वात् । वाक्यत्वमात्रं हेतुरस्त्विति चेन्न । ईश्वरप्रणीतशब्देन तदाप्तिपूर्वकतासाधने बौद्धादिवाक्ये व्यभिचारात् । ईश्वरनिमित्ततामात्रसाधने तु प्रामाण्यासिद्धिरिति ।

किञ्चेश्वरः सर्गादौ यं वेदं निर्मायैकस्मै शिष्यायोपदिशति तमेवान्यस्मा उपदिशति, उत वेदान्तरं निर्मायेति वक्तव्यम् ॥ तमेवेति चेत् । कुतोऽयं भवतो निर्णयः । प्रथमरचितस्य अविस्मरणाद् वृथा वेदान्तरकल्पकाभावाच्चेति चेत् । तत्किं पूर्वकल्पे रचितं वेदं व्यस्मार्षीदीश्वरो येनात्र पुना रचयतीति कल्प्यते । एवं पूर्वतरपूर्वतमादिकल्पेष्वपीत्यनादितैव ज्यायसी । एवं तर्हि पुराणादीनामप्यपौरुषेयता स्यादिति चेत् । स्याद्यदि तेषामविगानं सकर्तृकत्वे प्रमाणं न स्यात् । प्राक्तनेषु पुराणादिषु प्रतीतिपरिवर्तिषु किमर्थं पुना रचनमिति चेन्न । ईश्वरप्रवृत्तेः स्वप्रयोजनाभावस्य वक्ष्यमाणत्वात् । परप्रयोजनानि तु सूक्ष्माण्युत्प्रेक्षितुं न वयं स्थूलदृश्वानः प्रभवामः । किं नाम प्रमितं कार्यमनुसृत्य प्रयोजनसद्भावमात्रं संभावयामः । अन्यथा कण्टकशौक्ल्याद्यपलापप्रसङ्ग इति ।

### **वाक्यार्थचन्द्रिका**

आश्रयासिद्ध्यादेरित्यादिपदेन धर्मिग्राहकविरोधग्रहणम् । अनयोश्च व्यवस्थितदूषणत्वमिति द्रष्टव्यम् ॥ पूर्ववदिति ॥ न ह्यनाप्तः क्वचिद्विप्रलिप्साभाववान्न भवतीति भावः ॥ वक्ष्यतीति ॥ पाशुपतसमयनिरासकाधिकरण इति शेषः ॥ तेषामिति ॥ स्मृत्यादीनां मनुव्यासादि-कृतत्वेऽपीश्वरकृतकत्वासिद्धेरिति भावः ॥ तान्यपीति ॥ कुलालादिकृतघटादीनामीश्वरकृतत्ववज्जिनादि कृतानामपि तेषामीश्वरकृतत्वं सिषाधयिषितमेवेति भावः । तर्हि लौकिकवाक्यानामपि तादृशत्वा-दतीन्द्रियविषयकेतिविशेषणं व्यर्थमित्याह ॥ तथात्व इति ॥

### **परिमल**

तर्कपराहतिं चाह ॥ पौरुषेयत्व इति ॥ नन्वीश्वरोऽसिद्धश्चेदाश्रयासिद्धिः । सिद्धश्चेद्धर्मिग्राहकप्रमाणबाध इत्यत आह ॥ आश्रयासिध्द्यादेश्चेति ॥ वनकृत्त्वादिरूपेण पक्षभूतस्य चेशितुरित्यादिना शास्त्रयोनिसूत्रे परिहरिष्यमाणत्वादित्यर्थः ॥ पूर्ववदिति ॥ प्रमावानिति प्रयोगे न ह्यनाप्तः कदाचित्प्रमावान्न भवतीत्युक्तदिशाऽनाप्तेऽपि कदाचिद्विप्रलिप्साभावसंभवादिति भावः ॥ वक्ष्यतीति ॥ अन्तवत्त्वमसर्वज्ञता वेति समयपादीयपाशुपताधिकरणगुणसूत्रे ईश्वरस्य शरीरमस्ति चेदीश्वरस्यान्तवत्त्वं परिच्छिन्नत्वं न चेदसर्वज्ञता स्यादिति वक्ष्यमाणत्वादिति भावः ॥ अनीश्वर-प्रणीतत्वस्यापीति ॥ ईश्वरप्रणीताङ्कुरादौ व्यतिरेकव्याप्तिसंभवादिति भावः । ननु वेदादित्वं हेतुरस्त्वित्यत आह ॥ वेदादित्वस्येति ॥ कार्यमात्रमीश्वरप्रणीतमेवेति भावेन शङ्कते ॥ तान्यपीति ॥ अतीन्द्रियविषयेति विशेषणं व्यर्थम् । वाक्यत्वमात्रस्यैवाव्यभिचारादिति भावः । अविगानं सकर्तृकत्वे प्रमाणं न स्यादिति । यदि स्पष्टं सकर्तृकत्वबोधकम् । पुराणानि तदर्थानि सर्गे सर्गेऽन्यथैव तु । क्रियन्तेऽतस्त्वनित्यानि तदर्थाः पूर्वसर्गवदित्यादिप्रमाणं यदि न स्यात्तदा स्यात्त्वदुक्तम् । तत्सत्त्वे तु कथं तेषामपौरुषेयत्वमिति भावः ॥ वक्ष्यमाणत्वादिति ॥ न प्रयोजनवत्त्वादित्यधिकरणे ॥ अन्यथेति ॥ फलाभावेन प्रमितापलाप इत्यर्थः ॥

### **यादुपत्यम्**

प्रमावानिति ॥ अनेन विवक्षितार्थतत्त्वज्ञानसिद्धिरिति ज्ञेयम् । नन्वीश्वरस्यासिद्धत्वे आश्रयासिद्धिः सिद्धत्वे धर्मिग्राहकमानबाध इत्यत आह ॥ आश्रयासिद्ध्यादेरिति ॥ वनकृत्त्वादि-रूपेणेत्यत्रेति शेषः ॥ वक्ष्यतीति ॥ अन्तवत्त्वमसर्वज्ञता वेत्यत्रेति शेषः ॥ पक्षतुल्यानीति ॥ ईश्वरस्य सर्वोत्पत्तिमत्कर्तृत्वाज्जिनादिवाक्येष्वपीश्वरप्रणीतत्वस्य विद्यमानत्वेन तेषामपि पक्षतुल्यत्वान्न व्यभिचार इति भावः ॥ वक्ष्यमाणत्वादिति ॥ न प्रयोजनवत्त्वादित्यत्रेति शेषः ॥

### **श्रीनिवासतीर्थीया**

ईश्वरस्य विवक्षितार्थतत्त्वज्ञानसाधनायानुमानमाह ॥ ईश्वरः प्रमावानिति ॥ साध्यविकलतेति ॥ दृष्टान्तीकृते स्वस्मिन्नप्रमायाः सत्त्वेन तदभावाभावादित्यर्थः ॥ अनैकान्त्यं चेति ॥ स्वस्मिन्विप्रलम्भके च व्यभिचार इत्यर्थः ॥ ईश्वरत्वहेतुश्चेति ॥ विप्रलिप्साभावसाधक इत्यर्थः ॥ पूर्ववत्सिद्धसाधनश्चेति ॥ विप्रलिप्साभावसाधने सिद्धसाधनम् । तावताऽप्याप्तत्वासिद्धेः । न ह्यनाप्तः कदाचिद्विप्रलिप्साभाववान्न भवतीति पूर्ववदीश्वरः प्रमावानित्यत्र प्रमावत्त्वमात्रसाधने यथा सिद्धसाधनं तथाऽत्रापि सिद्धसाधनः सिद्धसाधको हेतुरित्यर्थः ॥ प्रामाण्यासिद्धिरिति ॥ विप्रलम्भकवाक्येऽ-पीश्वरस्य निमित्तकारणत्वादिति भावः ॥ स्थूलदृश्वान इति ॥ स्थूला दृक् येषां ते स्थूलदृश्वान इत्यर्थः ॥ अन्यथेति ॥ स्वपरप्रयोजनाभावेन पुराणानां प्रमाणसिद्धपुनारचनानिराकरण इत्यर्थः ॥ कण्टकेति ॥ ईश्वरस्य कण्टकशौक्ल्यनिर्माणेनापि स्वपरप्रयोजनयोरभावादित्यर्थः ॥

### **वाक्यार्थरत्नमाला**

पौरुषेयशब्दस्यानेकार्थत्वं त्वश्लिष्टमन्यथा पुरुषवधादिरूपत्वस्य वेदेऽ-सम्भवेन साध्यपर्यवसानायोग इति शङ्कापरिहाराय यत्नान्तरायास इत्याशयः । तथाच प्रकृतेऽर्थान्तरा-सम्भवाभिप्रायेणावधारणोक्तेर्न कश्चिद्दोषः । एवमेव गीताभाष्यव्याख्यावसरेऽपि तत्कृतवाक्यादिष्वेवेति प्रमेयदीपिकोक्तिर्व्याख्येया । अज्ञानविप्रलम्भादिषु वधादिरूपत्वाभावेऽपि तन्मध्ये विप्रलम्भादौ पुरुषकृतत्वमस्त्येव । परस्वज्ञानकरणपटुत्वादौ तदपि नास्ति । ततो ज्ञानादौ तूपचार आवश्यक एवेति । प्रतिकूलतर्कपराहतिमप्याह पौरुषेयत्व इतीति मूलम् । वक्ष्यति च टीकाकारः प्रतिकूलतर्कपराहतीम् उक्तवेति । व्यवस्थितेति । ईश्वरस्यासिद्धावाश्रयासिद्धिः । सिद्धौ च धर्मिग्राहकप्रमाणेन प्रमावत्वा-विप्रलिप्सावत्वेनैव
सिद्धेर्धर्मिग्राहकप्रमाणविरोध इति व्यवस्था ज्ञेया । पाशुपतसमयेति । ‘ओहश्चेदसर्वज्ञः शिलाकाष्ठादिवत्सदा । देही चेदन्तवानेन यज्ञदत्तनिदर्शनादि’ति ‘सम्बन्धानु-पपत्तेश्चे’ति
सूत्रव्याख्यानरूपानुव्याख्यानानुसारेण तत्सूत्रे इति शेषः ।

स्मृत्यादिषु ईश्वरप्रणीतत्वसिद्धेः कथं तेषां पक्षत्वाश्रयणं तथा सति सिद्धसाधनताप्रसङ्ग इत्यत-स्तदुपपादयन्नाह स्मृत्यादीनामिति । तथाच मनुव्यासादिकृतत्वप्रसिध्येश्वरकृतत्वासिद्धेस्तत्कृतत्व-साधनाय तेषां पक्षीकारोऽयुक्त इत्यर्थः । अत्र मनुव्यासादीत्युक्तेऽपि मनोरादिपदोक्तपराशरादीनां च ग्रहणं दृष्टान्तत्वेन । तथा च व्यासकृतस्मृत्यादेर्मन्वादिकृतवदीश्वरकृतत्वेति योज्यम् । तेन मन्वादिकृतानां वस्तुतोऽपक्षत्वेऽपि न दोषः । व्यासकृतमित्यादेरेवेश्वरप्रणीतत्वसम्भववतः पक्षत्वमित्यत्र तात्पर्यात् । जिनादीति मूलवाक्ये मन्वादेरपि ग्रहणम् । एतच्छोध्यम् । असाधारण्यायेश्वरप्रणीतानामेव ग्राह्यत्वे सति मन्वादिवाक्यानां पक्षीकारायोगात् । ननु स्मृत्यादीनामपि पक्षत्वपक्षे न वेदत्वमात्रं हेतुर्येन भागासिद्धिः स्यादपि तु वेदादित्वम् । तच्च न भागासिद्धमित्यत आह वेदादित्वस्येति मूलम् । वेदादित्वं हि वेदस्मृतित्वादिरूपम् । तच्च विशिष्टं न कुत्रापीति स्वरूपासिद्धिरेव वेदत्वादेः प्रत्येकं तु भागासिद्धिरेव । वेदाद्यन्यतमत्वमिति विवक्षणेऽन्यतमत्वस्य वेदत्वादिरूपतया एकरूपालाभ एव वेदस्मृतीतिहासपुराणान्यान्यत्वमनुगतमस्तीति चेन्न । तदवच्छेद्यरूपापरिचये तस्य नाममात्र-त्वादित्याशयः । अत एव
तदवच्छेद्यं रूपमाशङ्कते अतीन्द्रियविषयेति मूलम् ।

