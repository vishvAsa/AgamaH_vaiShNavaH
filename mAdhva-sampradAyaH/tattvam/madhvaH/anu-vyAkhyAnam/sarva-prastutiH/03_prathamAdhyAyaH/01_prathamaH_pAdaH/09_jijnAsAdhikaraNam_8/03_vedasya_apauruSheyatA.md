+++
title = "०३ वेदस्य अपौरुषेयता"

+++


## अपि वेदानामङ्गीकार्या हि नित्यता

**वेदस्य अपौरुषेयता**

## **अनुव्याख्यानम्**

***अपि वेदानामङ्गीकार्या हि नित्यता ॥***

### **सुधा**

ननु मिथ्याज्ञानादिमूलत्वं तेषां कुतः कल्प्यते । वेदविरोधित्वादित्युक्तम् । वस्तुनो द्वैरूप्यासंभवात् । पौरुषेयेषु तत्संभवाच्च । अथ वेदस्यैव तत्कुतो न कल्प्यमिति चेत्, वेदस्या-पौरुषेयत्वेन पुरुषदोषमूलत्वासंभवादित्याह ॥ अपीति ॥ अथवा कुतोऽप्रामाण्यस्य दोष-कारणत्वम् । अन्वयव्यतिरेकाभ्यामिति चेत् । हन्त तर्हि गुणान्वयव्यतिरेकित्वात्प्रामाण्यमपि तज्जन्यं स्यात् । न । वेदस्यापौरुषेयत्वेन तदभावादित्याह ॥ अपि वेदानामिति ॥ अपिः समुच्चये । प्रामाण्यं नित्यताऽपीति । हिशब्देन वाचा विरूपनित्ययेत्यादिश्रुतिप्रसिद्धिं द्योतयति ॥ अत्र नित्यताशब्देनापौरुषेयता विवक्षिता । नित्यताया बौद्धागमेष्वपि सत्त्वात् । यस्मान्नित्यताऽङ्गीकार्या तस्मान्नोक्तदोष इति वा ।

### **वाक्यार्थचन्द्रिका**

नन्वेवमपि वेदानामिति वाक्यं प्रकृतासङ्गतमित्यतो मिथ्याज्ञप्तीति वाक्ये बौद्धागमादीति वक्तव्ये वेदविरोधीति वचनं बौद्धागमादेर्मिथ्यामानादिमूलकत्वे युक्तिसूचकत्वेनेत्यभिप्रेत्य तर्हि वैपरीत्यं किं न स्यादित्याशङ्कायां वेदस्य तद्वैलक्षण्यप्रतिपादकतयोत्तरवाक्यं सङ्गमयति ॥ नन्विति ॥ वेदविरोधित्त्वेऽपि तेषां मिथ्याज्ञानादिमूलकत्वं कुत इति वदतः किं वेदविरोधित्वेऽपि न तेषां मिथ्याज्ञानादिमूलकत्वमित्याशय आहोस्विद्वेदविरोधाविशेषाद्वेदस्यापि तत्किं न स्यादिति । आद्येऽपि वेदस्येव तेषामपि प्रमाणत्वमभिमतमुत तेषु तदसंभावितमिति । नाद्य इत्याह ॥ वस्तुन इति ॥ न द्वितीय इत्याह ॥ पौरुषेयेष्विति ॥ तृतीयं शङ्कते ॥ अथेति ॥ एवं मिथ्याज्ञप्तीत्येतद्वाक्य-सङ्गततयोत्तरवाक्यं व्याख्याय प्रतिपक्षानुमाने किञ्चेत्युक्तबोधोपपादनायाप्रामाण्यं तथाऽन्यत इत्यादि-पूर्वसङ्गतितयाऽपि तद्य्वाख्याति ॥ अथवेति ॥ यथाश्रुतापिशब्दस्य वैयर्थ्यान्नित्यतेत्यनेनान्वयं दर्शयंस्तदर्थमाह ॥ अपिरिति ॥ इति समुच्चयेऽपिरित्यन्वयः । वेदप्रामाण्यमङ्गीकृत्य तन्नित्यत्वे विप्रतिपद्यमानान्प्रति नित्यत्वश्रुतिसूचकं हिशब्दं व्याख्याति ॥ हिशब्देनेति ॥ इतरान्प्रति तूपपत्तिं वक्ष्यतीति भावः ॥ नित्यताया इति ॥ एवं चाविवक्षायां वेदस्य बौद्धागमादिवैलक्षण्यं नोक्तं स्यादिति भावः । वक्ष्यमाणोपपत्त्यैवोभयान्प्रत्यपि वेदापौरुषेयत्वस्य सिद्धेर् अपि वेदानामित्यादिग्रन्थस्योक्तोप-पादकत्वं भाष्यारूढं कर्तुं नोक्तदोष इत्यध्याहारेण हिशब्दं हेत्वर्थतया व्याख्याति ॥ यस्मादिति ॥

### **परिमल**

द्वयोः प्रामाण्यं किं न स्यादन्यतराप्रामाण्येऽपि बौद्धागम एव दोषादिकल्पनं कुत इत्यत आह ॥ वस्तुन इति ॥ धर्मब्रह्मादिवस्तुन इत्यर्थः ॥ बौद्धागमेष्वपि सत्त्वादिति ॥ ईश्वरबुद्धि-घटितवर्णक्रमरूपानुपूर्व्याः कदाप्यनाशादिति भावः ॥ वेदप्रामाण्यसमर्थनम् ॥

### **यादुपत्यं**

गूढाभिसन्धिराह ॥ पौरुषेयेष्विति ॥ आशयमविद्वान् शङ्कते ॥ अथेति ॥ आशय-मुद्घाटयति ॥ वेदस्येति ॥ अन्वयव्यतिरेकाभ्यामिति ॥ न च यादृच्छिकसंवादिनि लिङ्गविभ्रमे भ्रान्त-प्रकारकवाक्यादौ च सत्यप्रमाया अभावादन्वयव्यभिचार इति वाच्यम् । इमं मा दहेदित्यादौ मन्त्रादे-रुद्देश्यव्यक्तिविशेष इव लिङ्गभ्रमादेरपि यत्र विषयसत्त्वाभावस्तत्रैव दोषत्वात् । न चैवमावश्यकत्वा-द्विषयासत्त्वमेव सर्वत्र दोषः स्यादिति वाच्यम् । अप्रामाण्यस्य विषयासत्त्वघटितत्वेन तत्र तस्य हेतुत्वे आत्माश्रयत्वप्रसङ्गात् ॥ नित्यताया बौद्धागमेष्विति ॥ ‘अनादिकालतो वृत्ताः समया हि प्रवाहतः । न चोच्छेदस्तु कस्यापि समयस्ये’त्युक्तेरिति भावः । नोक्तदोष इति वेत्यनन्तरं हिशब्दार्थ इति शेषः ॥

### **श्रीनिवासतीर्थीया**

वेदविरोधिनोऽपि प्रामाण्ये बाधकमाह ॥ वस्तुन इति ॥ हिशब्द-स्यार्थान्तरमाह ॥ यस्मादित्यादि ॥ इति वा हिशब्दार्थ इत्यर्थः ।

### **वाक्यार्थरत्नमाला**

वेदविरोधाविशेषादिति । वेदविरोधस्याविशेषात् । वेदप्रामाण्याभ्युपगमेन वा बौद्धाद्यागमप्रामाण्याभ्युपगमेन वा परिहर्तुमशक्यत्वादिति योजना । एतेन वेदस्य वेदविरोधा-भावात्कथमेतदिति निरस्तम् । तृतीयमिति । पूर्वकल्पेऽपि कल्पद्वयसत्त्वेन द्वितीयस्यापि तृतीय-त्वोक्तिः । प्रतिपक्षेति । प्रमाज्ञानहेत्वतिरिक्तहेतुजन्येत्यनुमान इत्यर्थः । किञ्चेत्युक्तेति । किञ्चातिरिक्तं कारणं गुण एवेत्युक्तेत्यर्थः । एवं चाविवक्षायामिति । एवमेव विवक्षाया अकरण इत्यर्थः । उक्तोपपादकत्वं भाष्येति । वेदत्वनिर्वचनविकल्पनिराकरणं कुसुमाञ्जल्यनुसारेण कृतम् ।

