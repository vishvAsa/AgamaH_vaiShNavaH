+++
title = "१४ वर्णानां नित्यता"

+++


## अविप्रलम्भस्तज्ज्ञानं तत्कृतत्वादयोऽपि च

**वर्णानां नित्यता, संस्कृतवेदस्य बोधकता च**

***अविप्रलम्भस्तज्ज्ञानं तत्कृतत्वादयोऽपि च***

### **सुधा**

> ननु वर्णा एव तावद् अनित्यास्  
तत् कुतस् तद्-आत्मकस्य वेदस्य नित्यत्वम् 

इति । मैवम् ।  
न हि वयं वेदं कूट-स्थ-नित्यं ब्रूमः  
किन्तु नियतैकप्रकारम् ।  
तत्र को वर्णनित्यत्वस्योपयोगः ?  
वस्तु-तत्त्व-विचारकं प्रति तु  
वर्णानां कूट-स्थ-नित्यत्वं भगवत्-पादैर् एवान्यत्रोपपादितम्  
इत्य् आस्तां विस्तरः ।

अत्राह कश्चित् । वेदः संस्कृतोऽसंस्कृतो वा बोधकः । न तावद् द्वितीयः । सर्वदा बोधकत्व प्रसङ्गात् । आद्ये संस्कारकेष्वस्याश्वासकारणाभावात्सर्वमिदं गजस्नानमिति ॥ तदिदमयुक्तम् । संस्कारकाः खलूच्चारयितारो व्याख्यातारश्च वेदस्य । तत्राद्येषु तावदविगीतसंवाददर्शनेनाश्वासो युज्यते । द्वितीयेषु तु लोकावगतां शब्दशक्तिं लौकिकानेव तात्पर्यावगमोपायाननुसरत्सु कथमनाश्वास इति यत्किञ्चिदेतत् ।

### **वाक्यार्थचन्द्रिका**

तर्हि कथं तत्त्वनिर्णये तदुपपादनमित्यत आह ॥ वस्तुतत्त्वेति ॥ वस्तुतत्त्व मत्रापि व्युत्पादनीयमेवेत्यत आह ॥ आस्तामिति ॥ यद्वा ननु गूढकर्तृके वाक्ये व्यभिचारान्न परिशेषो युक्त इत्यतोऽन्यत्र भगवत्पादैरेव तत्परिहारस्य निपुणतरमभिधानान्न विस्तरो युक्त इत्याह ॥ आस्ता-मिति ॥ सर्वमिदमिति ॥ कर्तृषु विश्वासकारणाभावाद्धर्मादि निश्चयायापौरुषेयत्वाङ्गीकारेऽपि संस्कार-केषु विश्वासकारणाभावात्पुनस्तदनिश्चयापातेनापौरुषेयत्वाङ्गीकारो धूलिनिर्हरणार्थं गजस्नानं पुनर्धूलि-प्रक्षेपेणेव व्यर्थ इत्यर्थः । इति यदेतत्किञ्चित्क्षुद्रमित्यर्थः । अतो न भाष्यकारेण कण्ठतो निराकृत-मिति भावः ।

### **परिमल**

अन्यत्रेति ॥ तत्त्वनिर्णये तदेवेदं वचनमिति प्रत्यभिज्ञानादित्यादिग्रन्थेनोपपादित-मित्यर्थः । प्रपञ्चितमेतद्वर्णनित्यत्वं वेदापौरुषेयत्वं च तर्कताण्डवे प्रथमपरिच्छेदे ॥

### **यादुपत्यं**

वर्णानां जन्यत्वमभ्युपेत्य समाधत्ते ॥ नियतैकप्रकारमिति ॥ अन्यत्रेति ॥ विष्णुतत्त्वनिर्णयादावित्यर्थः । ननु वैदिकमहमादिपदं स्वतन्त्रवक्तृपरम् अहमादिपदत्वात् संमतवद् इत्यनुमानाद्वेदस्य सकर्तृकत्वसिद्धिरिति चेन्न । अपौरुषेयेऽपि वेदे मन्त्रलिङ्गप्रकरणादिना यजमाना-द्यभिप्रायप्रवेशस्यास्माभिरङ्गीकारात् । अन्यथा त्वन्मतेऽपि वेदे शरीरं मे विचर्षणमित्यादौ स्वतन्त्र-वक्तुरीश्वरस्यैवाहमादिशब्दार्थत्वापातात् । ननु वेदे स्वतन्त्रवक्तुरभावे इच्छाघटिततात्पर्या सम्भवा-दुपक्रमादिना तन्निर्णयानुसरणं न स्यात् । तथा च श्रुतिकुमार्यास्तात्पर्यरूपगर्भ एव पुंयोगे लिङ्गमिति चेन्न । तत्प्रमितिशेषत्वरूपस्य तात्पर्यस्यास्मदभिमतत्वेन तस्येच्छादिघटितत्वानङ्गीकारात् । द्रष्टृपुरुषेच्छामादायैवेच्छाघटिततात्पर्यस्याप्यपौरुषेये वेदे सम्भवाच्चेत्याद्यभिप्रेत्याह ॥ आस्तां विस्तर इति ॥ संस्कृत इति ॥ सलक्षणमुच्चारितः ससंप्रदायं व्याख्यातो वेत्यर्थः ॥

### **श्रीनिवासतीर्थीया**

अनित्या इति ॥ विकारिकत्वेन तज्जन्यत्वात्तन्नाशेन नाशाच्च न क्रमविशिष्टवेदस्य कूटस्थनित्यत्वमित्यर्थः ॥ नियतैकप्रकारमिति ॥ नियतानुपूर्वीविशेषविशिष्टमित्यर्थः ॥ उपयोग इति ॥ वर्णानामनित्यत्वेऽपि तदात्मकस्य नियतैकप्रकारताया अनपायादित्यर्थः ॥ अन्यत्रेति ॥ न चोच्चारणकाल एवेत्यादिना तत्त्वनिर्णय इत्यर्थः ॥ सर्वमिदं गजस्नानमिति ॥ वेदप्रामाण्यादि-समर्थनमित्यर्थः । वेदप्रामाण्यादिके समर्थितेऽपि संस्कृतासंस्कृतादिविकल्पेनार्थबोधकत्वा- सम्भवा-द्य्वर्थमेव तत्समर्थनम् । पुनर्धूलीप्रक्षेपेण गजस्नानवदिति भावः । शक्तिं योगरूढिरूपाम् । तात्पर्या-वगमोपायान् उपक्रमादीन् ॥

### **वाक्यार्थरत्नमाला**

ननु वर्णा एव तावदनित्या इत्यादिशङ्कामुत्थाप्य न हि वयं वेदं कूटस्थनित्यं ब्रूमः । किन्तु नियतैकप्रकारम् । तत्र को वर्णनित्यत्वस्योपयोगः । वस्तुतत्त्वेत्यादि मूलग्रन्थस्य तत्त्वनिर्णयटीकातत्त्वसङ्ख्यानटीकाग्रन्थस्य चैकवाक्यताविचारो गायत्र्यधिकरणटीकायां करिष्यते । तत एव प्रतिपत्तव्यः । अन्यत्रेति । तत्त्वनिर्णयेन च केनचित्कृत्वा वेद इत्युक्तं वेदसममित्यादिनेति शेषः । प्रक्षेपेण व्यर्थमिवेति लिङ्गविपरिणामेनाकृष्यते । न्यायतया धर्मेत्यत्र नञः प्रश्लेषेणाधर्मेति पदच्छेदः । आदिपदं मूलानुसारेण ।

