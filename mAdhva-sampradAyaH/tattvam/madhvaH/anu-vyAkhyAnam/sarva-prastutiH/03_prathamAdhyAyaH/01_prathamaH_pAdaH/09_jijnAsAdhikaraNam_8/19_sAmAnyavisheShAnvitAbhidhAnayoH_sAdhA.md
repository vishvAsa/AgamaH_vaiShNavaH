+++
title = "१९ सामान्यविशेषान्विताभिधानयोः साधारणशङ्का"

+++


## शक्तिश्चैवान्विते स्वार्थे शब्दानामनुभूयते

**सामान्यविशेषान्विताभिधानयोः साधारणशङ्का**

***शक्तिश्चैवान्विते स्वार्थे शब्दानामनुभूयते***

### **सुधा**

ननु यदि गामानयेत्यादिवाक्ये गामिति पदेनैवानयनान्वितः स्वार्थोऽभिहित-स्तदाऽऽनयेति पदं व्यर्थमुक्तार्थत्वात् । आनयेति पदेनानयत्यर्थेऽभिहिते सत्यानयत्यर्थान्वितः स्वार्थो गोपदेनाभिधीयते । तेनानयेति पदस्य न वैयर्थ्यमिति चेत् । तर्ह्यानयेति पदं केवलं स्वार्थमात्र-माचक्षाणमनन्विताभिधायि प्राप्तम् । यथा चेदमनन्विताभिधायि तथा पदान्तरमपि स्यादिति दत्तजलाञ्जलिरन्विताभिधानवादः । अथानयेति पदेनापि गोपदेनाभिहितेनार्थेनान्वितः स्वार्थोऽभि धीयते तदा यावत्पूर्वं पदं स्वार्थं नाभिधत्ते तावत्तदुत्तरपदस्य पूर्वपदार्थान्वितस्वार्थाभिधानं नास्ति । यावच्चोत्तरपदं स्वार्थं नाभिधत्ते तावत्पूर्वपदस्योत्तरपदार्थान्वितस्वार्थप्रतिपादनं न सम्भवतीत्य-न्योन्याश्रयत्वम् । न च वाच्यं परस्परनिरपेक्षाणि पदानि प्रथमं पदार्थाननन्वितानभिधाय पश्चादन्योन्यान्वितांस्तानेवाभिदधतीति क्वेतरेतराश्रयत्वमिति । द्विरभिधानकल्पनाया अप्रामाणिक-त्वात् । अचेतनेषु विरम्य व्यापारानुपपत्तेश्च ॥ किञ्चपदानामन्वितेष्वर्थेषु शक्तिर्गृहीता चेत्तथाविधानेव प्रथममभिदध्युः । न चेत्पश्चादपि कथमभिदध्युरिति ।

### **वाक्यार्थचन्द्रिका**

अत एव विशेषान्विताभिधाने एतद्दोषप्रसरेऽपि सामान्यान्विताभिधाने न तत्प्रसर इति वक्तुं सामान्यविशेषान्विताभिधानयोः साधारणशङ्कां दर्शयति ॥ नन्विति ॥ ननु गामानयेत्यत्रानयेत्यनेना नयत्यर्थेऽनभिहितेऽपि गोपदमानयत्यर्थान्वितं स्वार्थमभिधत्तेऽभिहित एव वा । नाद्य इत्याह ॥ यदीति ॥ उक्तेति ॥ आनयेति पदबोधनीयानयत्यर्थस्यान्वयप्रतियोगितया गोपदेनैव बोधनादित्यर्थः । न च सामान्यान्विताभिधानपक्षे एकेन पदेन योग्येतरान्वितस्वार्थमात्राभिधानेऽपि विशिष्यानयेत्यर्थान्वित स्वार्थानभिधानात्तदभिधानाय पदान्तरसार्थक्यात्कथं तत्पक्षेऽयं दोष इति वाच्यम् । पदान्तरसार्थक्यायावश्याङ्गीकर्तव्यविशेषान्विताभिधानेऽपि पदान्तरेण विशेषेऽभिहित एवान्येन तदन्वितमभिधीयतेऽनभिहिते वेत्यभिहितानभिहितविकल्पदोषयोस्समत्वादिति भावः । द्वितीयं शङ्कते ॥ आनयेतीति ॥ आनयेति । पदं केवलं स्वार्थं बोधयत्युत गवान्वितम् । आद्य आह ॥ तर्हीति ॥ द्वितीयं शङ्कते ॥ अथेति ॥ गोपदाभिहितेनेति विशेषणमन्योन्याश्रयस्फुटीकरणायेति ध्येयम् । ननु प्रथमं पदानां परस्परनिरपेक्षाणां केवलस्वार्थाभिधायकत्वान्नेतरेतराश्रयत्वम् । पश्चादन्विताभिधायकत्वान्नापसिद्धान्त-श्चेत्याशङ्कते ॥ न चेति ॥ द्विरभिधानेति ॥ पदत्वप्रयोजकाभिधायकत्वस्यैकवाराभिधानेनैवोपपत्तेरिति भावः । न केवलं द्विरभिधानं प्रमाणशून्यमुपपत्तिविरुद्धं चेत्याह ॥ विरम्येति ॥ ननूभयशक्तियुक्तस्यापि पुरुषस्यैकानन्तरमन्यकार्यस्येवोभयाभिधानशक्तानामपि पदानामेकानन्तरमन्याभिधानाङ्गीकारे न कोऽप्युपपत्तिविरोध इत्यतः पुरुषस्य चेतनत्वादिच्छाक्रमेण कार्यक्रमसम्भवेऽपि नाचेतनपदेषु तत्सम्भव इत्याशयेनोक्तम् ॥ पदानामिति ॥ अचेतनेष्वित्येव क्वचित्पाठः ॥

### **परिमल**

न च वाच्यमित्यस्य क्वेतरेतराश्रयत्वमित्यनेनान्वयः ।

### **श्रीनिवासतीर्थीया**

उक्तार्थत्वादिति ॥ आनयेत्यर्थस्य गोपदेनैवोक्तत्वादित्यर्थः ॥ नन्वानयेति पदेनानयेत्यर्थमात्रं नाभिधीयते । येनान्विताभिधानवादस्य दत्तजलाञ्जलित्वं स्यादित्याशङ्कते ॥ अथानयेति पदेनापीति ॥ आनयेति पदं केवलं स्वार्थमाचक्षाणमनन्विताभिधायि प्राप्तमित्युक्तमसदिति भावः । पूर्वपदं गोपदम् । स्वार्थम् आनयनान्वितस्वार्थम् । उत्तरपदम् आनयेति पदम् । स्वार्थं गवान्वित स्वार्थम् । तथा च गोपदस्यानयनान्वितस्वार्थाभिधायकत्वसिद्धावानयेति पदस्य गवान्वितस्वार्थाभि-धायकत्वसिद्धिस्तत्सिद्धौ च तत्सिद्धिरित्यन्योन्याश्रय इत्याशयः ॥ विरम्य व्यापारेति ॥ स्थित्वा स्थित्वा प्रतिपादनरूपविरम्यव्यापारस्य चेतनधर्मत्वादित्यर्थः ॥ गृहीतेति ॥ अनुभूतेत्यर्थः ॥

### **वाक्यार्थरत्नमाला**

अत एवेति । परकीयसमाधाननिरासपूर्वकस्वीयसमाधानकथनप्रसक्तयर्थ-मेवेत्यर्थः । ननु गामानयेत्यत्रेति वाक्ये नन्विति शङ्कानुवादरूपम् । तथैव वाक्यन्यासरीतिरपि ग्रन्थकर्तॄणामस्तीति वा । अयं दोष इति । पदान्तरवैयर्थ्यरूप इत्यर्थः । विशेषान्विताभिधानेऽपीति । योग्येतरान्वितस्वार्थाभिधानोत्तरं तेनैव पदेन विशिष्यानयत्यर्थान्वितस्वार्थाभिधानस्य पदान्तर-सार्थक्यायाङ्गीकर्तव्यत्वात्तत्रैव विशेषेऽभिहितेऽनभिहिते वेत्यादिविकल्पादेः समत्वादित्यर्थः । अत्र मध्ये मध्ये तत्त्वप्रदीपिकानुसारी तन्नयनप्रसादिन्यनुसारी च मूलटीकाग्रन्थः । पदानां विरम्यव्यापारानु-पपत्तेश्चेति पाठे विरम्यव्यापारानुपपत्तौ हेतुः पदानामित्यनेन कोऽभिप्रेयत इत्यतः पदानामिति पदेन सूचितं हेतुं दर्शयति पुरुषस्य चेतनत्वादित्यादिना । अचेतनेषु विरम्यव्यापारेति पाठान्तरेत्याह अचेतनेष्वित्येवेति ।

