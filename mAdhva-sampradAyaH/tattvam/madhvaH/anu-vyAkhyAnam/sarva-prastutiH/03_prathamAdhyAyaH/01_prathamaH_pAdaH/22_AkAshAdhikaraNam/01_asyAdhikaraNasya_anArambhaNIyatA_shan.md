+++
title = "०१ अस्याधिकरणस्य अनारम्भणीयता शङ्का"

+++


## ॐ आकाशस्तल्लिङ्गात् ॐ

**अस्याधिकरणस्य अनारम्भणीयता शङ्का**

**आकाशाधिकरणम्**

**ॐ आकाशस्तल्लिङ्गात् ॐ**

**अधिभूतशब्दसमन्वयः**

### **सुधा**

॥ ॐ आकाशस्तल्लिङ्गात् ॐ ॥ एवमधिदैवविषयशब्दसमन्वयमभिधायाधुना अधिभूतविषयशब्दसमन्वयं प्रतिपिपादयिषुराकाशस्य भूतेषु प्राधान्यात्तच्छब्दसमन्वयं हरावाह सूत्रकार आकाशस्तल्लिङ्गादिति ।

**ब्र.सू.— ॥ ॐ आकाशस्तल्लिङ्गात् ॐ ॥**

**सुधा**

छन्दोगाः पठन्ति । अस्य लोकस्य का गतिरित्याकश इति होवाच । सर्वाणि ह वा इमानि भूतान्याकाशादेव समुत्पद्यन्ते । आकाशं प्रत्यस्तं यन्त्याकाशो ह्येवैभ्यो ज्यायानाकाशः परायणं स एष परोवरीयानुद्गीथः स एषोऽनन्त इति । तत्र संशयः । किमयमाकाशः परमात्मोत भूतमिति । भूतमिति तावत्प्राप्तम् । कुतः । आकाशशब्दस्य योगरूढिभ्यां भूते प्रसिद्धत्वात् । आकाशनमवकाशत्वं खल्वाकाशशब्दनिर्वचनलब्धम् । तच्च भूते सुप्रसिद्धम् । प्रयोगश्च लोकवेद-योराकाशशब्दस्य भूतविषयो बहुलः । ननु च सर्वाणि ह वेत्याद्युक्तलिङ्गबलात्परमात्मा किं न स्यात् । लिङ्गाच्छतेर्बलवत्त्वादिति ब्रूमः । न च बहुत्वेन लिङ्गानां प्राबल्यम् । तथाऽपि साम्येना-निर्णयात् । न च साम्यमपि । यथाऽऽहुः ।

‘द्विविधं बलवत्त्वं च बहुत्वाच्च स्वभावतः ।

तयोः स्वभावो बलवानुपजीव्यादिकश्च सः’ ॥ इति ।

कुत्रिमाकृत्रिमयोरकृत्रिमं हि ज्यायः । अतः प्रथमावगतस्वभावबलवच्छत्यनुरोधेन लिङ्गानि कथञ्चिद्योज्यानीति । नन्वन्तस्तद्धर्मोपदेशादित्यनेनैव परिहृतमेतत् । इन्द्रादिशब्दवदाकाश शब्दस्यापि, भूतेऽमुख्यया वृत्त्या प्रवृत्तस्य महायोगविद्वद्रूढिभ्यामीश्वरवाचिनस्तद्बुद्ध्याधायकत्वमेव हि न्याय्यम् । सुतरां च निरवकाशलिङ्गबलादिति । न च काचिदभ्यधिका शङ्काऽस्तीत्यतोऽ-नारम्भणीयमिदं सूत्रमिति ।

### **शेषवाक्यार्थचन्द्रिका**

ॐ आकाशस्तलिङ्गात् ॐ ॥ समन्वेतव्यशब्दावच्छेदकोपाधिकथन-पूर्वकमधिकरणद्वयस्य पौर्वापर्ये नियामकं च सूचयन्नेवैतदधिकरणप्रतिपाद्यमाह एवमिति । अत्र सौत्र आकाशशब्दः सजातीयशब्दोपलक्षणपर इत्याशयेनाधिभूतेत्याद्युक्तम् । नन्वेवमधिभूतगताशेषशब्द-समन्वयपरत्वे सूत्रस्य, कुतः सूत्रे आकाशस्यैव मुखतः सङ्कीर्तनमन्येषां तूपलक्षणमित्यत उक्तं प्राधान्यादिति । अभ्यधिकाशङ्कयाऽधिकरणारभ्मसमर्थनार्थत्वान्न चेष्टा हीत्याद्युत्तरभाष्यवैयर्थ्यमिति भावेन तत्प्रयोजकीभूतगतार्थताशङ्कामुत्थापयितुं विषयाद्यप्रदर्शने तस्या अनुत्थानाद्विषयसंशयपूर्वपक्षां- स्तावद्दर्शयति छन्दोगाः पठन्तीत्यादिना । भूते आकाशशब्दस्य कथं योगरूढी इत्यतो योगं तावदुप-पादयति आकाशनमिति । अस्तु योगस्तथाऽपि कुतस्तस्य तत्र रूढिरित्यतो रूढिज्ञापकलौकिक-वैदिकबहुलप्रयोगसद्भावादित्याह प्रयोगश्चेति ॥ अनिर्णयादिति । परमात्मैवाकाश इति निर्णयानु-पपत्तेरित्यर्थः । तर्हि साम्येनैव तवापि भूतमिति निर्णयो न स्यादित्यत आह न च साम्यमपीति । अङ्गीकृत्य साम्यं सिद्धान्तिनं प्रत्यनिर्णय उक्तः । वस्तुतस्तु साम्यस्यैवाभावाद्युक्तो भूतमेवाकाश इति मम निर्णय इत्याशयः । बहुत्वप्रयुक्तप्राबल्यापेक्षया स्वभावप्रयुक्तप्राबल्यस्य बलवत्त्वमेव कुत इत्यत्र मूलभूतं न्यायमुदाहरति कृत्रिमेति ॥ लिङ्गानीति । सर्वभूतकारणत्वादीनीत्यर्थः॥ कथञ्चिद्योज्या-नीति । परतोऽपि वरीयस्त्वपूर्वादित्युत्तरवाक्यव्याख्यानावसरे तथा हीत्यनुपदमेवोपपादयिष्यमाण- प्रकारेणेत्यर्थः । एवं गतार्थताशङ्कोपयुक्तं विषयादिकमभिधायेदानीं तामुपपादयति नन्विति । ननु च तत्रान्तःप्रविष्टं कर्तारमेतमिति विषयवाक्यमत्र चाकाश इति होवाचेति विषयवाक्यमिति कथं पुनरुक्तत्व-मित्यतो न विषयवाक्यभेदेनैवाधिकरणभोदोऽतिप्रसङ्गात् । किन्तु न्यायभेदेनापि । न च न्यायभेदः प्रकृतेऽस्तीत्याशयेनाह इन्द्रादिशब्दवदिति । नन्वध्यात्मगैरित्यानन्दमयाधिकरणोक्तरीत्येन्द्रादिशब्दा-नामपि पुरन्दरादिषु मुख्यया वृत्त्या प्रवृत्तानामपि महायोगविद्वद्रूढिभ्यामीश्वरवाचित्वेन तद्बुद्ध्याधायक-तयेन्द्रदिश्रुत्यवष्टम्भेन विपक्षायोगादन्तरधिकरणमपि व्यर्थं स्यादित्यतस्तत्रोक्तरीत्या गतार्थताशङ्का-परिहारकाधिकाशङ्कासद्भावेन तदधिकरणारम्भोपपत्तावपि प्रकृते तदभावान्नाधिकरणारम्भः सम्भवती-त्याह न काचिदिति ।

### **परिमल**

ॐ आकाशस्तल्लिङ्गात् ॐ ॥ पठन्तीति । प्रथमेऽध्याये ॥ अस्य लोकस्येति । पृथिवीलोकशब्देन पूर्वोक्तस्येत्यर्थः । योगरूढिभ्यामित्युक्तं क्रमेण व्यनक्ति आकाशनमित्यादिना । प्राणिसञ्चारानुकूलतया स्थितिराकाशनम् ॥ लोकवेदयोरिति । ‘वियद्विष्णुपदं वापि पुंस्याकाश-विहायसी’ इत्यमरादौ लोके । ‘आत्मन आकाशः सम्भूत’ इत्यादौ वेद इत्यर्थः । न च साम्यमपीत्य-नन्तरं स्वभावप्राबल्यस्य बलवत्त्वादिति योज्यम् । कुत इत्यत आह यथाऽऽहुरिति । तत्त्वनिर्णया-दावुदाहृतब्रह्मतर्कवाक्यकर्तार आहुरित्यर्थः ॥ कृत्रिमेति । बहुत्वकृतप्राबल्यं कृत्रिमं स्वभाव-प्राबल्यमकृत्रिममिति तदेवोत्पत्तिविशिष्टत्वाज्ज्याय इत्यर्थः ।

### **यादुपत्यम्**

॥ ॐ आकाशस्तल्लिङ्गात् ॐ ॥ कृत्रिमाकृत्रिमयोरिति । आगन्तुक-स्वाभाविकयोः । स्वाभाविकं ज्याय इत्यर्थः । बहुत्वं त्वितरसापेक्षमागन्तुकमिति भावः ।

### **श्रीनिवासतीर्थीया**

॥ ॐ आकाशस्तल्लिङ्गात् ॐ ॥ साम्येनेति । लिङ्गानां बहुत्वेन, आकाशश्रुतेश्च स्वभावतः प्राबल्यमिति प्राबल्यसाम्येनेत्यर्थः । प्रथमावगतेति । आकाश इति होवाचेति प्रथमवाक्येन प्रथमावगतेत्यर्थः ।

### **वाक्यार्थरत्नमाला**

ॐ आकाशस्तल्लिङ्गाद् ओम् ॥ समन्वेतव्येति । अधिकरणद्वयस्येत्येतन्मध्ये मणिन्यायेन पूर्वत्रापि सम्बन्ध्यते । नियामकमिति । भूतापेक्षया देवानां प्राधान्यादधिदेव-विषयाणामप्यधिभूतविषयेभ्यः प्राधान्यातच्छब्दसमन्वयनिरूपणस्य पूर्वत्वमित्यादि सूचनादिति भावः । अनेन प्रतिपिपादयिषुरित्यन्तेनाधिकरणद्वयमन्वेतव्यशब्दावच्छेदकोपाधिकथनं तेनैव पौर्वापर्यनियामक-स्यापि सूचनम् आकाशस्य भूतेष्वित्यादिना तु सनिमित्तकमेतदधिकरणप्रतिपाद्यप्रमेयकथनमिति मूले विवेकः सूचितः । मूले इन्द्रादि शब्दसमन्वयमभिधायाकाशशब्दसमन्वयमिति वक्तव्ये अधिदैवेत्यादि रूपेण समन्वेतव्यशब्दावच्छेदकोपाधिकथनं व्यर्थमित्यतस्तत्प्रयोजनमाह । अत्रेति । अन्यथा विश्वतो-मुखत्वं सूत्राणां न स्यादिति भावः । अधिभूतेत्याद्युक्तमिति । आदिशब्देन विषयशब्दे समन्वयं प्रति-पिपादयिषुराकाशस्य भूतेषु प्राधान्यादित्यस्य सङ्ग्रहः । तेनोपलक्षणाभिप्रायस्य स्पष्टत्वादिति बोध्यम् । सूत्रस्य समन्वयपरत्वादिति पूर्वेणान्वयः । इत्यतस्तत्र मूलेति पाठः । तावतैव वैषम्यसूचनेनेत्यत्र सूचनसिध्येत्यर्थः ।

