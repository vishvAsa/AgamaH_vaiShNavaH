+++
title = "०२ प्रबलविष्णुलिङ्गैः प्राणादिवाच्यो हरिरेव"

+++


## अत एव प्राणः

**अत एव प्राणः**

### **सुधा**

ततश्चायमर्थः । उपपद्यते तत्रेन्द्रादिश्रुतेराकाशादिश्रुतेर्वाऽपहारः । प्रवृत्तिनिमित्त-स्यान्यत्र मुख्यस्यासम्भवात् । परमात्मनि च सम्भवात् । न चैवं प्रकृते । जीवनचेष्टाहेतुता हि प्राणशब्दप्रवृत्तिनिमित्तम् । तच्च मुख्ये सम्भवति । शरीरे सति मुख्ये, जीवनादिकं भवति । नासतीत्यन्वयव्यतिरेकभ्यां मुख्यस्य जीवनादिहेतुतादृष्टेः । ननु वायुविकारान्वयव्यतिरेकानु-विधायित्वं जीवनादेः प्रतीयते । मुख्यस्य तु तद्धेतुता साध्यत इति किं केन सङ्गतम् । मैवम् । वायुविकारशरीरत्वान्मुख्यस्येति ।

अथवा प्राणादिहेतुताया अदृष्टेरिति व्याख्येयम् । परमात्मन इति शेषः । अन्वयव्यतिरेकाभ्यां हि हेतुता कल्प्या । न च परमात्मनः प्राणशब्दप्रवृत्तिनिमित्तजीवनादिहेतुतावगमकान्वयव्यतिरेकौ पश्याम इति भावः ॥ यद्वा यदत्र वाक्ये नव देवान्प्राणय इतीन्द्रियप्राणनमुक्तम् । यच्च प्रजापत्युप-लक्षितानां सकलजीवानां भोगकारणत्वम् । तदुभयमप्यध्यात्ममन्वयव्यतिरेकाभ्यां मुख्यस्य दृश्यते न परमात्मनः । अतो युक्तिसंवादान्मुख्यविषयमेवेदं वाक्यमिति । न चात्र वाक्ये पूर्ववदन-न्यथासिद्धं किमपीश्वरलिङ्गमस्ति । येन श्रुतिबाधं प्रत्येष्याम इति पूर्वपक्षशेषः ।

### **शेषवाक्यार्थचन्द्रिका**

ननु जीवनस्य वायुविकारान्वयव्यतिरेकदर्शनेन जीवनादिहेतुत्वस्य वायु-विकारमिष्ठत्वप्राप्तावापि मुख्यवायोर्जीवनं प्रत्यन्वयव्यतिरेकादर्शनेन जीवनादिहेतुत्वस्य मुख्यप्राण-निष्ठत्वासिद्धेर्न प्राणशब्दस्य तत्र महायोग इति कथमियमभ्यधिका शङ्का । भगवतोऽप्यन्वयव्यतिरेकाभ्यां जीवनादिहेतुत्वोपपत्त्या प्राणशब्दनिर्वचनलब्धजीवनादिहेतुत्वस्य भगवन्निष्ठत्वेन तत्रापि महायोगो-पपत्तेरन्यमात्रोपस्थापकत्वासिद्धिश्चेत्यतः पूर्वाधिकरणवैषम्यप्रदर्शनपूर्वकमभ्यधिकाशङ्कामुपपादयति ततश्चेत्यादिना ॥ प्रवृत्तिनिमित्तस्येति । इन्द्रादिशब्दप्रवृत्तिनिमित्तस्य परमैश्वर्यस्य पुरन्दरादिष्वल्प-तायाः श्रुतिपुराणादिसिद्धत्वेनाकाशशब्दनिर्वचनलब्धस्यावकाशदातृत्वस्य देशकालाभ्यां परिच्छिन्नभूते च सावधिकत्वेन पुरन्दरादिषु भूते च तत्तच्छब्दनिर्वचनलब्धप्रवृत्तिनिमित्तस्यामुख्यत्वादित्यर्थः। ततश्च न तेषां तत्र महायोग इति भावः । अन्यत्र महायोगाभावमुक्त्वा भगवति तेषां महायोगमाह परमात्मनि चेति । सम्भवादित्यत्र प्रवृत्तिनिमित्तस्य मुख्यस्येत्यनुवर्तते । अविगानेन परमैश्वर्यादेः ‘सर्वभूत-गुणैर्युक्तमि’त्यादिवचनबलेनावकाशदातृत्वस्य च देशकालगुणैरपरिच्छिन्ने भगवत्येव निरवधिकत्वेन तत्र तेषां महायोग इति भावः । एवं पूर्वाधिकरणन्यायमुक्त्वा तर्द्वैषम्यमुपपादयति न चेति । तत्कथ-मित्यतो निर्वचनलब्धार्थप्रदर्शनपूर्वकं तस्य मुख्यप्राणे मुख्यत्वमुपपादयति जीवनेति । जीवनचेष्टा-हेतुत्वं हीत्येव मूलपाठो बहुषु पुस्तकेषु दर्शनात् । क्वचित्तु जीवनचेष्टाहेतुता हीत्यपि पाठस्तत्रापि हेतुत्वमित्यर्थः । अतस्तच्चेत्युत्तरपरामर्श उपपन्न इति ध्येयम् ॥ मुख्ये सम्भवतीति । मुख्यप्राणे सम्भवतीत्यर्थः । अतस्तत्र तस्य महायोग इति भावः । शरीरे सति मुख्य इति । शरीरे मुख्यप्राणे सतीत्यर्थः । किं केन सङ्गतमिति । अन्यनिष्ठान्वयव्यतिरेकयोरन्यनिष्ठकार्यकारणभावग्राहकत्वेऽति-प्रसङ्ग इति भावः । कुलालशरीरस्य घटं प्रत्यन्वयव्यतिरेकदर्शनेन कुलालस्य घटहेतुताग्रहवन्मुख्यप्राण-शरीरभूतवायोर्जीवनं प्रत्यन्वयव्यतिरेकदर्शनमात्रेण मुख्यप्राणस्यापि तद्धेतुत्वग्रहो नानुपपन्नः । शरीर-शरीरिभावस्यैव नियामकत्वान्नातिप्रसङ्गोऽपीत्याशयेन परिहरति मैवमिति ।

एवं मुख्यप्राणे महायोगोपपादकत्वेन भाष्यं योजयित्वा भगवति महायोगाभावोपपादकत्वेनापि भाष्यं योजयति ॥ अथवेति । मुख्यस्य प्राणादिहेतुताया दृष्टत्वात्कथमदृष्टिरित्यतोऽपेक्षितशेषं पूरयति परमात्मन इति शेष इति । ननु श्रुत्यादिना ब्रह्मणो जीवनादिहेतुत्वग्रहसम्भवान्नान्वयव्यतिरेकाभ्यां प्राणादिहेतुत्वदृष्टिमात्रेण ब्रह्मणो जीवनादिहेतुत्वाभावसिद्धिरित्यतो मुख्यस्य जीवनहेतुत्वग्राहकान्वय- व्यतिरेकानुसारेण ‘येन जातानी’त्यादिश्रुतेरपि मुख्यप्राणविषयत्वेन श्रुत्या ब्रह्मणो जीवनादिहेतुत्व-ग्रहानुपपत्तेर्युक्तैवान्वयव्यतिरेकाभ्यां ब्रह्मणो हेतुत्वादृष्टिमात्रेण जीवनादिहेतुत्वाभावसिद्धिरित्यभिप्रेत्य सोपस्कारेण वाक्यतात्पर्यमाह अन्वयव्यतिरेकाभ्यामिति । अस्तु तर्हि ब्रह्मणो जीवनादिहेतुत्व-ग्रहोऽन्वयव्यतिरेकाभ्यामेवेत्यतः सत्यप्यन्वये ब्रह्मणः सर्वगतत्वादशरीरत्वाच्च तस्य वा तच्छरीरस्य वाऽस्मदादिशरीरे व्यतिरेकाभावेन ग्राहकयोरन्वयव्यतिरेकयोरभावान्न ताभ्यामपि तस्य तद्ग्रह इत्याह न चेति । तथा च प्राणशब्दनिर्वचनलब्धं जीवनादिहेतुत्वं न भगवद्गतमिति न तत्र तस्य निरवधिकत्वमिति भावः । उपलक्षणं चैतत् । जन्मादिसूत्रोक्तस्थितिहेतुताया असम्भवादिप्रसङ्गादन्यगतं न भगवदधीन-मित्यपि द्रष्टव्यम् ॥ मुख्यस्य दृश्यत इति । एतदपि वायुविकाररूपशरीरद्वारेण द्रष्टव्यम् । अभ्यधिका-शङ्कान्तरमाह न चेति । नाप्यत्र निरवकाशलिङ्गमस्तीत्यर्थः । तथा च समुद्रशायित्वादिपरोवरीय-स्त्वादिनिरवकाशलिङ्गानां श्रवणादिन्द्रादिश्रुतीनामाकाशादिश्रुतीनां च बाधसम्भवेऽपीह वाक्ये तदश्रवणान्न प्राणश्रुतेर्बाध इति वैषम्यमुक्तं भवति । ननु निरवकाशस्य श्रीपतित्वलिङ्गस्यैव श्रवणात्कथं तदश्रवणमित्यतोऽद्भ्यः सम्भूत इत्यनुवाके श्रीश्च ते लक्ष्मीश्च पत्न््नयौ इत्युक्तस्य विष्णुत्वेऽपि भर्ता सन् भ्रियमाण इत्यनुवाके तद्वै त्वं प्राण इत्युक्तस्य न विष्णुत्वमिति भावेनात्रेत्युक्तम् । नन्वस्यार्थस्य भाष्यादावलाभात्कथमिदं वैषम्यमुच्यत इत्यतः पूर्वपक्षभाष्यशेषपूरणमेतदित्युक्तं पूर्वपक्षशेष इति ॥

### **परिमल**

अपहार इति । इन्द्रादिभ्यो विष्णाविति योज्यम् । जीवनचेष्टेति । जीवन-चेष्टयोर्हेतुतेत्यर्थः । वाक्यशेषे तथा प्रतीतेरग्रे स्पष्टयिष्यमाणत्वादिति भावः । शरीरेऽधिकरणे । मुख्ये सतीत्यर्थः ॥ वायुविकारशरीरत्वान्मुख्यस्येति । यथा कुलालशरीरान्वयादिना कुलालस्य हेतुता तथैवात्रापीति भावः । ननु मुख्यप्राणस्येव हरेरपि जीवनान्वयव्यतिरेकित्वे कथं निर्णय इत्यतो योजना-नन्तरं चाह अथवेति । आदिपदेनात्र न पूर्वत्रेव चेष्टाग्रहः । तस्यापि प्राणपदेनैवग्रहसम्भवा किन्तु भोगकारणत्वमिति भावेनाह यच्चेति ॥ युक्तीति । सर्वेन्द्रियदेवप्राणनादियुक्तीत्यर्थः । एतेन हरौ विद्वद्रूढिरपि निरस्ता । योगपूर्वकत्वात्तस्याः । एवं सौत्रप्रतिज्ञां शव्यावर्त्यमुक्त्वाऽत एवेति हेत्वंश-व्यावर्त्यमाह न चात्रेति । किञ्चेति चार्थः । लक्ष्मीपतित्वादिकं तु ‘अद्भ्यः सम्भूतः’ इत्यनु-वाकान्तरगतं भर्ता सन्नित्यनुवाकगतप्राणविशेषणं न भवति । प्राणविशेषणत्वे वा योगेन लक्ष्म्यादि शब्दस्य प्राणभार्यापरत्वमेवेति भावेनोक्तम् अनन्यथासिद्धमिति किमपीति च ।

### **यादुपत्यम्**

ॐ अत एव प्राणः ॐ ॥ न चैवं प्रकृत इति । अत्रापि पूर्वाधिकरणवैषम्येन पूर्वपक्षोत्थानादनन्तरसङ्गतिरनेन सूचितेति ज्ञातव्यम् ॥ वायुविकारशरीरत्वादिति । यथाकुलाल-शरीरस्य घटं प्रत्यन्वयव्यतिरेकदर्शनेन कुलालस्य तत्र हेतुताग्रहस्तथा प्रकृतेऽपीति भावः ॥ अन्यय-व्यतिरेकाभ्यां हीति । प्रमाणान्तराभावादिति शेषः । ‘येन जातानि जीवन्ति’ ‘इतरेण तु जीवन्ती’त्यदिश्रुतेर्मुख्यप्राणविषयत्वेन सावकाशत्वान् न श्रुत्या हेतुताग्रहः प्रकृते सम्भवतीति भावः । तथा च हेतुताया अन्वयव्यतिरेकमात्रगम्यत्वस्यात्रानभिप्रेतत्वाद्यथाश्रुते यागादेः स्वर्गादावहेतुतत्वापात इति दूषणानवकाश इति ध्येयम् ॥ पश्याम इति । परमात्मनः सर्वगतत्वादशरीरत्वाच्च तस्य वा तच्छरीरस्य वा नास्मदादिशरीरेऽभाव इति न तव्द्यतिरेकाज्जीवनव्यतिरेकग्रहः सम्भवतीति भावः । तस्य वा तच्छरीरस्य वा नित्याव्यक्तस्वभावत्वान्न तद्ग्रह इति वा ॥ मुख्यस्य दृश्यत इति । इदमपि वायुविकाररूपशरीरद्वारेणेति द्रष्टव्यम् ।

### **वाक्यार्थरत्नमाला**

वायुविकारेति । भूतवायोः शरीरत्वेनाग्रेऽभिधानमपि भूतवायु-विकारशरीरवायुपरमिति न दोषः । जीवनं प्रतीति । जीवनादिकं प्रतीत्यर्थः । एवमन्यत्रापि परमैश्वर्या-देरादिष्विति पाठः । परमैश्वर्यस्येति पाठेऽपि परमैश्वर्यादेरित्येवार्थः । तत्रेन्द्रादिशब्दप्रवृत्तिनिमित्तस्य परमैश्वर्यादेरित्यन्तस्थत्वाधिकरणीयग्रन्थानुसारेण व्यवहारनिर्णयादिति बोध्यम् । वक्ष्यति परमैश्वर्या-देरिति । अविगानेनेति । परमैश्वर्यादेरित्यस्य भगवत्येव निरवधिकत्वेनेति सम्बन्धः । तदुपपादनं परमेश्वरे निरवधिकत्वे विभागाभावेनेति । तेषाम् इन्द्रादिशब्दानां हेतुत्वमित्यर्थ इति । त्वतलोरेकार्थतया व्याख्येयमिति भावः । उपपन्न इति । नपुंसकेन प्रकृतस्यैव परामर्शस्वीकारादिति भावः । एतेन निमित्त परामर्शस्वीकारे तच्चेत्युपपन्नमिति परास्तम् । शरीरे सतीत्याद्युत्तरवाक्ये हेतुतायाः पुरस्कारप्रतीत्या तत्परामर्शस्यैव न्यायत्वात् । अत एव हेतुतादृष्टेरित्यत्रापि तथा व्यवहार इति ज्ञेयम् । भूतवायोरिति । तद्विकारशरीरवायोरित्यर्थः । अत एवैतच्छङ्कानुवादरूपपूर्वग्रन्थे उत्तरत्र च वायुविकारेत्येवोक्तमिति ज्ञेयम् । ग्राहकयोरन्वयव्यतिरेकयोरिति । अन्वयमात्रस्यातिप्रसक्तत्वेन कारणताग्राहकत्वाभावा-तद्ग्राहकस्य व्यतिरेकस्य चाभावात्कारणताग्राहकयोरुभयोरभावादिति भावः । असम्भवादीति । आदिनाऽतिव्याप्तिपरिग्रहः । सर्वथा भगवति जीवनहेतुत्वाभावामभ्युपेत्याव्यगतस्य भगवदधीन-त्वाङ्गीकारेऽसम्भवः । भगवत्यपि सत्वमङ्गीकृत्यान्यतस्य भगवदधीनत्वमित्यङ्गीकारे चातिव्याप्तिरिति विवेकः । श्रीपतित्वेति । पतित्वादित्यर्थः । मूले सूत्रस्य पूर्वपक्षाच्छादकत्वलाभपरतया योजनावसरे तादृक्शब्दस्य षष्ट्यन्ततादृश इति प्रयुक्तम् । तेन च विवक्षितार्थसिद्धिरित्याशयेन भाष्यस्थं तादृश इत्येतदनूद्य पूर्वोक्तसमानस्य परिहारन्यायस्येति षष्ट्यन्ततया व्याख्यातम् । अतिदेशनिरूपणार्थतया योजनायां च तादृशो हीति प्रथमान्तं तादृशपदमभिप्रेत्य तच्छब्दस्य यच्छब्दसापेक्षतया यच्छब्दार्थकथनं यदा शङ्काया इत्यादीति ज्ञेयम् ।

------------------------------------------------------------------------

अतिदेशो हि तादृशः

**प्रबलविष्णुलिङ्गैः प्राणादिवाच्यो हरिरेव**

**अतिदेशो हि तादृशः**

### **सुधा**

नन्वेवं चेन्न सूत्रमेतदाच्छादकमित्यतस्तस्य तात्पर्यमाह ॥ अतिदेशो हीति ।

## **अनुव्याख्यानम्**

***अतिदेशो हि तादृशः ॥***

**सुधा**

हिशब्दो हेतौ । एवमधिकाशङ्कया पूर्वपक्षे प्राप्ते सूत्रकृता तादृशः पूर्वोक्तसमानस्य परिहारन्यायस्यातिदेशः कृतो यस्मात्तस्मादुक्ताशङ्काच्छादकं भवत्येवेदं सूत्रमिति योज्यम् । यद्वा किमनेनाधिकाशङ्काव्युत्पादनेन । यथाभाष्यमेव पूर्वपक्षः किं न स्यादित्यत्रेदमुक्तम् । तादृशो ह्यति-देशो यद् आशङ्काया आधिक्ये सति परिहारस्य समानत्वम् । यद्याशङ्कायां न विशेषस्तर्हि पूर्वेणैव परिहृतत्वात्प्राचीनन्यायातिदेशनमनर्थकं स्यात् । प्रत्युदाहरणं शङ्कापरिहारे शास्त्रापर्यवसानप्रसङ्गात् । यदि च परिहारोऽविशेषितो न स्यात्कथं तर्ह्यत एवेत्यतिदेश इति मन्दव्युत्पादनार्थमिदमुक्तम् । भाष्येऽप्यस्य सर्वस्यापि स्वीकारार्थं प्रसिद्धेरित्याह ।

### **शेषवाक्यार्थचन्द्रिका**

यथाभाष्यमिति । स च प्राणः प्रसिद्धेर्वायुरित्यापतती’ति यथाश्रुत-भाष्यानुसारेण रूढ्यैव पूर्वपक्षः किं न स्यादित्यर्थः । नन्वतिदेशत्वादेव शङ्काधिक्यसिद्धेस्तादृशो हीति भाष्यमनर्थमित्यतो मन्दानामतिदेशस्वरूपस्य सुज्ञानत्वायैवेदमित्याह मन्देति । एवं भाष्येऽधिकाशङ्कां विनैव पूर्वपक्षमङ्गीकृत्यात्राभ्यधिकाशङ्काप्रदर्शनं समर्थितम् । अङ्गीकृत्य चेदमुक्तम् । वस्तुतो भाष्ये प्रसिद्धेरित्यनेनात्रोक्तस्याभ्यधिकाशङ्काप्रकारस्य सर्वस्य स्वीकृतत्वान्न तत्राभ्यधिकाशङ्काऽनुक्तिरित्याह भाष्येऽपीति ॥ ८ ॥

### **परिमल**

पूर्वोक्तसमानस्येति । महायोगविद्वद्रूढिनिरवकाशलिङ्गत्वेन पूर्वोक्तसमानस्येत्यर्थः ॥ यथाभाष्यमेवेति । प्रसिद्धेरिति भाष्यानुसारादन्यत्र रूढिमात्रेण पूर्वपक्षः किं न स्यादित्यर्थः । उदाहरणभेदेनातिदेशोऽर्थवान्स्यादित्यत आह प्रत्युदाहरणमिति । अस्य सर्वस्येति । अन्वयव्यतिरेकतः प्राणादिहेतुताया मुख्य एव दृष्टेर्विष्णावदृष्टेरित्यादेस्सर्वस्येत्यर्थः ।

### **यादुपत्यं**

यथाभाष्यमेवेति । ‘स च प्राणः प्रसिद्धेर्वायुरित्यापतती’ति यथाश्रुतभाष्यानु-सारेणेत्यर्थः । वस्तुतस्तु भाष्येऽपि प्रसिद्धेरित्यनेनैवायं सर्वोऽप्यर्थः स्वीकृत इत्याह भाष्येऽपीति ।

### **श्रीनिवासतीर्थीया**

तदुभयं क्रमेणोपपादयति यद्याशङ्कायामित्यादिना । ननु नानर्थकं तद्वै त्वमित्युदाहरणे प्राप्तपूर्वपक्षिशङ्कापरिहारायातिदेशस्य क्रियमाणतया सार्थक्योपपत्तेरित्यत आह प्रत्युदाहरणमिति । नन्वत एवेत्यतिदेशस्वरूपं तु ज्ञातमेव । तादृशो ह्यतिदेश इति किमर्थमुपपादनीय इत्यत आह मन्देति ।

### **वाक्यार्थरत्नमाला**

प्रदर्शनं समर्थितमिति । प्रदर्शनमित्यतःपरमितिशब्दो योज्यः । अङ्गीकृत्येति । भाष्येऽधिकशङ्कानुक्तिमङ्गीकृत्येत्यर्थः । इदमुक्तम् । भाष्येऽनुक्ताऽप्यधिकाशङ्काति-देशत्वोपपत्तेरत्रोक्तेत्युक्तमित्यर्थः ।

