+++
title = "०१ अन्वयव्यतिरेकाभ्यां मुख्यप्राणस्य जीवनहेततादृष्टेः स एव प्राणशब्दवाच्य इत्यभ्यधिकाशङ्का"

+++


## ॐ अत एव प्राणः ॐ

**अन्वयव्यतिरेकाभ्यां मुख्यप्राणस्य जीवनहेततादृष्टेः **

**स एव प्राणशब्दवाच्य इत्यभ्यधिकाशङ्का**

**अथ प्राणाधिकरणम्**

***ॐ अत एव प्राणः ॐ ***

प्राणाद्याध्यात्मिकशब्दसमन्वयः

### **सुधा**

इदानीमाध्यात्मिकशब्दसमन्वयं सिषाधयिषुः प्रधानत्वात्प्राणशब्दसमन्वयार्थं सूत्रया-मास अत एव प्राण इति ।

## **अनुव्याख्यानम्**

***ॐ अत एव प्राणः ॐ ***

**सुधा**

तैत्तिरीयके श्रूयते । तद्वै त्वं प्राणोऽभवः । महान्भोगः प्रजापतेः । भुजः करिष्यमाणः यद्देवान्प्राणयो नवेति । तत्र संशयः । किमयं प्राणः परमात्मोत मुख्य इति । वायुवृत्त्यादेः प्राणशब्दप्रवृत्तावपि वाक्यार्थस्य सर्वथाऽप्यनुपपत्तेर्न संशयविषयत्वम् । न ह्यचेतनं प्रति त्वमेवमभव इति बुद्धिमतोच्यते । किं तावत्प्राप्तम् । मुख्य इति । कस्मात् । प्राणशब्दस्य लोकवेदयोर्मुख्यप्राणे प्रयोगप्राचुर्यात्प्राणन्त्यनेनेति निरुक्तिसम्भवाच्च । नन्वेतदपि पूर्वन्यायेन परिहृतं न सूत्रारम्भं प्रयोजयतीति । अतोऽभ्यधिकाशङ्कां दर्शयति अध्यात्ममिति ।

**अनुव्याख्यानम्**

***अध्यात्ममन्वयव्यतिरेकतः ॥***

***प्राणादिहेतुतादृष्टेः***

आत्मानमधिकृत्य तस्य भोगायतनत्वेन वर्तत इत्यध्यात्मं शरीरं तस्मिन्प्राणः प्राणनं जीवनम् । आदिग्रहणाच्चेष्टोपादीयते । मुख्यस्येति शेषः । मुख्य एवात्र प्राणो भवितुमर्हतीति वाक्य-शेषोऽत्राध्याहार्यः ।

### **शेषवाक्यार्थचन्द्रिका**

॥ ॐ अत एव प्राणः ॐ ॥ एतदधिकरणसमन्वेतव्यशब्दावच्छेदको- पाधिं वदन्नेव सूत्रस्य प्राणशब्दोपलक्षितानेकशब्दसमन्वयप्रतिपादकत्वे कुतः सूत्रे प्राणशब्दस्य मुखतः सङ्कीर्तनमितरेषां चोपलक्षणमित्याशङ्कां च परिहरन्नेव ससङ्गतिकमेतदधिकरणप्रतिपाद्यमाह इदानी-मित्यादि । सूत्रे प्राणशब्दः सजातीयचक्षुरादिशब्दोपलक्षक इति ज्ञापनार्थमाध्यात्मिकेत्याद्युक्तम् । तैत्तिरीयक इत्यादिको ग्रन्थश् छन्दोगाः पठन्तीत्यादिपूर्वाधिकरणग्रन्थवद्योज्यः । वायुवृत्त्यादेरित्यत्रादि-पदेनेन्द्रियाणां चेष्टायाश्च सङ्ग्रहः । अस्य च न संशयविषयत्वमित्यनेन सम्बन्धः । प्राणशब्दप्रवृत्ता-वित्यादौ तु तस्यैव योग्यतया वायुवृत्त्यादाविति विभक्तिविपरिणामेनान्वयो बोध्यः । वाक्यार्थस्य सर्वथाऽप्यनुपपत्तेरित्युपलक्षणम् । ‘मुखे मुख्यः प्रकीर्तितः’ इति मुख्यवायावेव मुख्यत्वाभिधानेन वायुवृत्तौ प्राणशब्दस्यामुख्यार्थत्वादित्यपि द्रष्टव्यम् । उक्तामनुपपत्तिमेव दर्शयति च ह्यचेतनं प्रतीति ॥ इति बुद्धिमतोच्यत इति । इत्यादि बुद्धिमतोच्यत इत्यर्थः । अत एव चन्द्रिकायां त्वं प्राणोऽभव इत्याद्य-योगादित्यादिशब्दः । न चौषधे त्रायस्वैनमित्यादिवदुपपत्तिरिति वाच्यम् । तस्य स्वमतेऽभिमानि-देवतापरत्वेन मीमांसकमते चार्थवादत्वेनाचेतनसम्बोधनपरत्वाभावात् । यद्यपि पूर्वाधिकरणपूर्वपक्षे जडस्याप्याकाशस्यानन्दमयत्वादिकमिवात्रापि जडस्याप्यभिमानिद्वारा सम्बोधनादिकं युक्तम् । तथाऽपि मुख्ये मुख्यत्वात्प्राणशब्दस्य जडपरत्वायोगात्त्वमभवः करिष्यमाणः प्राणय इत्यादीनां बहूनाम-मुख्यार्थत्वप्रसङ्गान्न तस्य संशयविषयत्वाश्रयणमिति ध्येयम् ॥ पूर्वन्यायेनेति । इन्द्राकाशादि-शब्दानामन्यत्र मुख्यत्वेऽपि रूढियोगाभ्यामेव तत्परत्वादमुख्यत्वं, भगवति च महायोगविद्वद्रूढिभ्यां प्रवृत्ततया मुख्यत्वं, तथा प्राणशब्दस्यान्यत्र प्रसिद्धत्वेऽपि रूढियोगाभ्यामेव तत्र प्रवृत्तेर्भगवति च महायोगविद्वद्रूढिभ्यां प्रवृत्तेरन्यत्रामुख्यत्वस्य भगवति च मुख्यत्वस्य सिद्ध्या भगवन्मात्रबुद्ध्या-धायकत्वेन न प्राणश्रुत्या पूर्वपक्षावकाश इत्यर्थः ॥ अभ्यधिकाशङ्कां दर्शयतीति । प्राणशब्द-प्रवृत्तिनिमित्तं जीवनादिहेतुत्वमन्वयव्यतिरेकाभ्यां प्राणशब्दार्थत्वेन प्रसिद्धस्य वायोरेवेति स एव प्राणशब्दवाच्यो न विष्णुरित्यभ्यधिकाशङ्कामित्यर्थः । विवक्षितामभ्यधिकाशङ्कां भाष्यारूढां कर्तुमपेक्षित शेषपूरणेन तव्द्याचष्टे आत्मानमित्यादिना ।

### **परिमल**

ॐ अत दान प्राणः ॐ ॥ प्रधानत्वादिति । मुख्यप्राणवाचित्वादिति भावः । श्रूयते प्राणशब्द इति योज्यम् । ननु वायुविकारे श्वासवायौ चेष्टादौ च प्राणशब्दवाच्यत्वस्य सत्त्वात्तस्य कुतो न संशयकोटित्वमित्यत आह वायुवृत्त्यादेरिति । अनुपपत्तिमेवाह न हीति । ओषधे त्रायस्वैन-मित्याद्यप्यभिमानि चेतनपरमेवेति भावः । लोकवेदयोः पौरुषेयापौरुषेयग्रन्थयोः । प्राणान्ति जीवन्ति चेष्टन्ते वा ॥ एतदपीति । चोद्यमिति योज्यम् । पूर्वन्यायेनेति । इन्द्राकाशादिशब्दानां महायोग विद्वद्रूढिभ्यां निरवकाशलिङ्गेन च विष्णूपस्थापकत्वन्यायेनेत्यर्थः ॥ अभ्यधिकाशङ्कानिति ॥ विष्णुत्वावगमकमहायोग विद्वद्रूढिनिरवकाशलिङ्गानां त्रयाणामभावहेतुकानामित्यर्थः ।

### **श्रीनिवासतीर्थीया**

॥ ॐ अत एव प्राणः ॐ ॥ वायुवृत्त्यादेर्जडस्य न संशयविषयत्वं तत्कोटित्वमित्यन्वयः ।

### **वाक्यार्थरत्नमाला**

ॐ अत एव प्राणः ॐ । ससंगतिकमिति । इदानीमित्यनेनानन्तर्यलक्षण- सङ्गतेः सूचनादिति भावः । आध्यात्मिकेत्यादीति । आदिपदेन शब्दसमन्वयं साधयिषुः प्रधानत्वात् प्राणशब्दस्येत्यस्य सङ्ग्रहः । तेनोपलक्षणाभिप्रायस्य स्पष्टत्वादिति बोध्यम् । छन्दोगाः पठन्तीत्या-दीति । अभ्यधिकाशङ्कयाऽधिकरणारंभसमर्थनार्थत्वान्न चेष्टाहीत्याद्युत्तरभाष्यवैय्यर्थ्यमिति भावेनेत्या-दिना छन्दोगाः पठन्तीत्यादिग्रन्थ आकाशाधिकरणे योजितः । तद्वच्चेष्टाहीति पदस्थानेऽध्यात्ममिति पदप्रक्षेपेणाभ्यधिकाशङ्काया अधिकरणारम्भसमर्थनार्थत्वान्नाध्यात्ममित्यादि भाष्ये वैय्यर्थ्यमिति भावेन तत्प्रयोजकीभूतगतार्थताशङ्कामुत्थापयितुं विषयाद्यप्रदर्शनेन तस्या अनुत्थानात्विषयसंशयपूर्वपक्षां स्ताव-द्दर्शयति । तैतरीयक इत्यादिनेत्येवं योज्य इत्यर्थः । मूले वायुवृत्यादेरिति । संकल्पादीनां मनो वृत्तित्ववत् प्राणादीनां पञ्चनामपि वायुवृत्तित्वस्य विद्यमानत्वात्तेष्वपि प्राणशब्दप्रवृत्तेः सिद्धत्वादिति भावः । अस्य चेति । वायुवृत्यादेरित्यस्य चेत्यर्थः । प्राणशब्दप्रवृत्तावित्यत्राधिकरणानुक्तेराह । प्राण शब्देति । तस्यैवान्वय इति सम्बन्धः । कुत इत्यत उक्तम् । तस्यैव योग्यतयेति । षष्ठ्यन्तस्य कथमन्वय इत्यत उक्तं विभक्तीति । विपरिणाममेवाभिनीय दर्शयति । वायुवृत्यादावितीति योज्यम् । मूले एवमभव इत्यत्र त्वं प्राणोऽभव इत्यर्थमात्रस्य प्रतीत्या महान्भोग इत्यादेरसङ्ग्रहः प्राप्त इत्याङ्कापरिहारय व्याचष्टे । इत्यादिबुद्धिमतेति । एतच्चैवमित्यस्य प्राण इत्येतावन्मात्रार्थकत्वमित्याभिप्रेत्य चन्द्रिकानु-सारेण व्याख्यातम् । एवमित्यस्य प्राणः महान्भोग इत्याद्यर्थकत्वेन व्याख्याने तु तावतैव विवक्षितार्थ-सिद्धेः । तथापीत्यादीति व्याख्यानं पाक्षिकप्राण इत्येतावन्मात्र व्याख्यानस्याप्युपपादनायेति न दोष इति ज्ञेयम् । यद्यप्यत्र नह्यचेतनं प्रति त्वमेवमभव इति बुद्धिमतोच्यत इत्युक्ते यत्राचेतनत्वं तत्रोक्तरीत्या बुद्धिमद्वचनविषयत्वाभाव इति सामान्यव्याप्तिप्रदर्शनरूपताप्रतीत्यात्र विशिष्य प्राणत्वादिकान्तर्भावस्य नोपयोगः ॥ तदभावेऽपि घटाद्यचेतनं प्रति त्वं जलाहरणसमर्थोऽभव इत्यादिकं हि बुद्धिमता नोच्यते । अतोऽचेतनवायुवृत्यादिकं प्रति त्वं प्राणो प्राणोऽभव इत्यादिकं न युज्यत इति वाक्यार्थानुपपत्ति-रस्त्येवेति प्रकृतो योग्यार्थप्रतिपादनलाभात् । अवश्यं च व्याप्तिप्रदर्शनपरतया योजनम् । अन्यथा बुद्धिमता नोच्येतेत्येव ब्रूयात् । वर्तमानापदेशं कुर्वतस्तु तथात्वाभिप्रायस्यैव स्पष्टत्वात् । तथापि प्रकृतानुसारेण प्राणत्वादिकीर्त्तनेऽपि दोषाभावः । नह्यचेतनं घटादिकं प्रति त्वं प्राण इत्यादिरभव इत्येतद्बुद्धिमतोच्यत इत्युक्ते । विशिष्वैव व्याप्तिप्रदर्शनलाभेन तदर्थमादिपदगर्भतया व्याख्यानोपपत्तेः । तथाच व्याप्तिप्रदर्शनपरवाक्येन वाक्यार्थानुपपत्तित्त्युपपत्युपपादनं समंजसमिति ।

केचित्तु नेदं व्याप्तिप्रदर्शनपरं वाक्यम् । अपि तु मुखत एव वाक्यार्थानुपपत्तिप्रदर्शनपरम् । नचोच्यन्त इत्येतन्निर्देशायोगात् । उच्यत इत्यस्य वक्तुं शक्यमित्यर्थस्वीकारो चोच्यतेत्येवं लकारव्यत्ययाश्रयणे वा दोषाभावात् । नचौषधे त्रायस्वेत्यादिग्रन्थस्तु व्याख्यानान्तर इत्यैतत्पक्षेऽपि व्यभिचारपरिहारपरतया योजयितुं शक्यत इति वदन्ति । चन्द्रिकानुसारेणाह । नचौषधे त्रायस्वेत्यादि । आकाशस्यानन्दमयत्वादिकमिवेति । यद्यप्याकाशाधिकरण चन्द्रिकायामाकाशे आनन्दमयत्वाद्यनु-पपत्तिशङ्कनादिकमस्तीतीहाधिकरणे तद्दष्टान्तीकरणं युक्तमिह त्वंतस्थत्वाधिकरणेन सङ्गतिप्रदर्शना-द्याश्रयणेनानन्दमयाधिकरणाक्षेपप्रवृत्तेरित्याभाति । तथापि कोह्यवान्यादित्यादि भाष्योक्तानन्दमयाधि-करणसङ्गत्यादेरपि संमतत्वात्तत्संगत्याश्रयणेन चन्द्रिकोक्तैतद्दष्टान्ताभिधानमिति न दोषः । युक्तमिति । तथाच वायुवृत्यादेरपि संशयविषयत्वाश्रयणं कर्तुमुचितमिति शेषः । अन्यत्र मुख्यत्वेऽपीति । मुख्य-वृत्या प्रवृत्तत्वेऽपीत्यर्थः । उक्तं च पूर्वाधिकरणमूले भूते मुख्यमावृत्याप्रवृत्तस्येति । अन्यत्र प्रसिद्ध-त्वेऽपीति । अन्यत्र मुख्यत्वेऽपीत्यर्थः । पूर्वानुसारात् । आत्मानमधीत्यादि । आत्मनीत्यध्यात्ममित्येव विग्रहस्वरूपम् । आत्मानमित्याकं त्वधिकर्त्तव्यप्रधानेऽधिकरणेऽव्ययीभावोयमित्यन्त आत्मानं प्रति वर्तमानमिति प्राप्तमित्याशयेन तत्तात्पर्यकथनमिति ज्ञेयम् । अधिकं गायत्र्यधिकरणे व्युत्पादयिष्यामः । भावे घञतः प्राणशब्दो भाष्ये विवक्षित इत्याशयेन व्याचष्टे । प्राणः प्राणनमित्यादिमूलम् ।

