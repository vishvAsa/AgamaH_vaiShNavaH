+++
title = "०८ अथशब्दार्थमेव अतः शब्दार्थतयाव्याख्याने पौनरुक्तयम्"

+++


## अथातो ब्रह्मजिज्ञासा

**अथशब्दार्थमेव अतः शब्दार्थतयाव्याख्याने पौनरुक्तयम्**

**अथातो ब्रह्मजिज्ञासा**

### **सुधा**

तथा हि । अथशब्दस्तावदानन्तर्याभिधानमुखेन हेतुतयैव पूर्ववृत्तमवगमयति । आनन्तर्यमात्रस्य विफलत्वाद् अतोऽथशब्देनैव प्रकृतस्य हेतुत्वसिद्धेर्नातःशब्दोऽपेक्षितः । अथ-शब्दस्य हेतुत्वमार्थिकं नाभिधेयमिति चेत् । सत्यम् । तथाऽप्यार्थिके तात्पर्यात् । तस्यैव च वाक्यार्थेऽन्वयात् । पूर्वमीमांसाव्याख्यातृभिरप्येवमेव व्याख्यातमिति चेत् । किमेतावता । न हि पराङ्गं दग्धमिति स्वाङ्गदाहदुःखं निवर्तते । न चायमस्माकमस्ति दोषः । अथशब्दो हि जिज्ञासाजनकमधिकारि (त्वं) स्थं धर्ममनधिकारित्वशङ्कानिरासायानुवदति, अतःशब्देन तु विषयप्रयोजनसिध्यङ्गभूतं न्यायकलापं सूत्रकारः स्वयमाचष्टे; इति कुतः पौनरुक्त्यम् ॥ अत एव पुनरुक्तिभयादथात इत्येकमेव पदं येऽभ्युपगतवन्तस्तेऽपि निरस्ताभवन्ति । अर्थभेदसम्भवे अप्रसिद्धकल्पनानुपपत्तेः ।

ननु वेदप्रामाण्यादिकं पूर्वमीमांसायामुपपादितम् अतः किमर्थमत्र पुनः सूत्रितमिति चेन्न । तदुपजीवित्वस्याप्रतिज्ञातत्वात् । एतन्मीमांसोपजीविनी खलु सेति पुराणे पठ्यते ‘शब्दजातस्य सर्वस्य यत्प्रमाणश्च निर्णय’ इति । तथाऽपि ‘न विलक्षणत्वादि’त्यादिना वेदप्रामाण्यादेः समर्थनान्न तदतःशब्दार्थ इति चेन्न । एतत्प्रपञ्चत्वात् । क्वचिदर्थनिर्णये तात्पर्याच्च । तथा च वक्ष्यति ‘स्वरूपनिर्णयायैवेति’ ‘यत्र तन्निर्णयमि’ति च । तथाऽपि कार्यपरत्वनिराकरणं नातःशब्दार्थ-स्तस्यानुपदमेव ‘तत्तु समन्वयादि’ति निराकरिष्यमाणत्वादिति चेन्न । जगज्जन्मादिकारणतया शास्त्रयोनित्वस्य तत्रेतरनिरासेन ब्रह्मणि समर्थनात् । न हि कार्यवादिनः कार्यं तथाऽभ्युपयन्ति येन तत्र तन्निराकरणं सङ्गच्छेत ।

### **वाक्यार्थचन्द्रिका**

नन्वानन्तर्यमात्रवाचकाथशब्दस्य न हेतुत्वसमर्पकत्वमित्यत आह ॥ तथा हीति ॥ आनन्तर्यमात्रस्येति ॥ जिज्ञासापुष्कलकारणास्तित्वप्रतिपत्तौ प्रवृत्तिसम्भवादन्यथाऽ-सम्भवादिति भावः । आनन्तर्यमात्रोक्तेर्वैफल्येनाथशब्दार्थतो हेतुत्वलाभेऽप्यथशब्दस्यानन्तर्यमात्राभि-धायित्वादतःशब्दस्य हेतुत्वमात्राभिधायित्वादभिधेयार्थभेदान्न पौनरुक्त्यमित्याशङ्कते ॥ अथशब्द-स्येति ॥ आनन्तर्यमात्रस्याथशब्दाभिधेयत्वेऽपि तत्र तस्यातात्पर्यादार्थिके च तात्पर्यात्तदर्थेनैवाथ- शब्दस्यार्थवत्त्वमित्याह ॥ तथाऽपीति ॥ तात्पर्यविषयीभूतार्थेनैवार्थवत्त्वे नियामकमाह ॥ तस्यैवेति ॥ अन्यथा लक्षणास्थलेऽप्यभिधेयेनैव शब्दस्यार्थवत्त्वापत्त्या लक्षणोच्छेदापत्तेरिति भावः । व्याख्यातृ-सम्प्रदायानभिज्ञतावदेकमेतादृशं निराकरणमिति शङ्कते ॥ पूर्वेति ॥ अज्ञानमूलकत्वान्न स सम्प्रदाय इत्याह ॥ किमिति ॥ अथशब्दो हीति ॥ अत्र जिज्ञासाजनकमित्युत्तरत्र सिद्ध्यङ्गभूतमित्युक्त्याऽथ-शब्देन च जिज्ञासाकारकस्यातःशब्देन च तत्प्रमाणस्योक्तिरित्यधिकारिस्थं धर्ममनुवदतीति विषय-प्रयोजनसिध्यङ्गभूतं न्यायकलापं सूत्रकारः स्वयमाचष्ट इत्युक्त्या च शान्तो दान्त इत्यादिश्रुत्याद्युक्ताधि-कारिस्थधर्मानुवादकत्वमात्रमथशब्दस्यातःशब्दस्य तु स्वयमेव विषयादिसिद्ध्यङ्गभूतवेदप्रामाण्यादि-रूपन्यायकलापसूचकत्वमिति वैलक्षण्यमित्युक्तं भवति ॥ अर्थभेदेति ॥ अनेनास्मन्मतरीत्याऽर्थभेद-सम्भवेऽथशब्दोक्तहेतुत्वोपपादकत्वेन वाऽथशब्दसमर्पित विरागादिस्वरूपलाभसम्पादकत्वेन वा विवरणाद्युक्तातःशब्दव्याख्यानमलग्नकमिति सूचितं भवति ।

नन्वेवं पुनरुक्तिपरिहाराय यतमानस्याथशब्देन पुनरुक्त्यभावेऽपि पूर्वमीमांसादिना तदपरिहारात् सर्वमिदं गजस्नानमित्याशङ्कते ॥ नन्वित्यादिना ॥ अप्रतिज्ञातत्वादित्यनेन तथाप्रतिज्ञातवतामिव नास्माकं मते तादृक्पर्यनुयोगार्हतेति सूचयति । ननु माऽस्तु तथा प्रतिज्ञा । वस्तुतस्तदुपजीवित्वात् पुनरुक्तिस्तदवस्थैवेत्यत आह ॥ एतदिति ॥ यद्वा तदुक्तार्थस्यात्रोक्तिमात्रेणास्य तेन पौनरुक्त्ये अनेन तस्य पौनरुक्त्यापत्त्याऽस्य तदुपजीवित्वं वक्तव्यम् । तच्च रामानुजीयानामिवास्मत्प्रतिज्ञानुसारेणोत वास्तवाभिप्रायेणाहोस्वित्तदुपजीवनेनैवोपपत्तौ पुनः सूत्रणमयुक्तमिति । नाद्य इत्याह ॥ तदिति ॥ न द्वितीय इत्याह ॥ एतदिति ॥ तृतीयपक्षं च पूर्वमीमांसायां तन्निरूपणस्यातीवसङ्गतिशून्यत्वात्तदुपजीवनं न युक्तमित्याशयेनात एव न तत्रोक्तस्यात्रोपजीवनमित्युत्तरग्रन्थेन निराकरिष्यतीति द्रष्टव्यम् । इत्यादिनेत्यादिपदेनाभिमान्यधिकरणस्य द्वितीयाध्यायीयतृतीयचतुर्थपादयोश्च ग्रहणम् । साधारणं परिहारमभिधाय तृतीयादिपादांशे विशेषेण तमाह ॥ क्वचिदिति ॥ अर्थनिर्णये वियदाद्युत्पत्त्यादि रूपप्रमेयनिर्णये । अत्र तत्पादद्वयभाष्यं ज्ञापकत्वेनाह ॥ यथेति ॥ पूर्वपक्षी स्वकृतापव्याख्यानानुसारेण शङ्कते ॥ तथाऽपीति ॥ तस्यैवासङ्गतत्वान्न तदनुरोधेन पौनरुक्त्यशङ्कोचितेत्याह ॥ न जगदिति ॥

### **परिमल**

कथं तेषां पौनरुक्त्यमित्यत आह ॥ अथशब्दस्तावदिति ॥ पूर्ववृत्तमिति ॥ यदनन्तरं ब्रह्मजिज्ञासा कर्तव्येत्युच्यते । तत्पूर्वसम्पन्नमानन्तर्यप्रतियोगिभूतं वस्तु जिज्ञासाकर्तव्यतायां हेतुत्वेनाव-गमयति । अन्यथा यत्किञ्चिदानन्तर्यस्य कार्यमात्रेपि सम्भवेनाथानन्तरमिति न वक्तव्यमेव स्यात्फला-भावादिति भावः ॥ तस्यैवेति ॥ तात्पर्यविषयस्येत्यर्थः । वाक्यार्थे जिज्ञासाकर्तव्यत्वादिरूपार्थे ॥ एवमेवेति ॥ अथाध्ययनान्तरम् अतो ऽध्ययनस्य निर्वृत्तत्वाद्धर्मजिज्ञासा कर्तव्येत्यर्थः ॥ अनधिकारित्व शङ्कानिरासायेति ॥ यद्यपि ब्रह्मादिपदेन चिदचिद्विलक्षणविषयसिद्ध्यैव तज्ज्ञानादिद्वारमोक्षफल-सिद्ध्या मुमुक्षुरधिकारी सिद्ध इत्यनधिकारिकत्वशङ्काविषयार्पकब्रह्मपदादिनैव निरस्ता तथापि मुमुक्षु-मात्रस्याधिकारित्वे स्त्रीशूद्रब्रह्मबन्धूनां त्रयी न श्रुतिगोचरेत्यादिविरोधेन प्राप्ता या पुनर्निरधिकारिकत्व-शङ्का तस्या निरासाय मुक्तियोग्यत्वाध्ययनशमादिरूपा साधारणधर्मरूपमधिकारिस्थं धर्मविशेषं मन्दामध्योत्तमत्वेन त्रिविधा ह्यधिकारिण इत्यादिभाष्योक्तवचनजातेनापशूद्राधिकरणन्यायेन च अध्ययन मात्रवत इति ज्ञानपादीयाधिकरणोक्तन्यायेन च प्राप्तमनुवदतीत्यर्थः ॥ विषयप्रयोजनेति ॥ अतःपदस्य हि मोक्षहेतुप्रसादजनकज्ञानकारणत्वात् । बन्धस्य सत्यत्वात् । वेदस्य सिद्धार्थवस्तुपरत्वात् । वेदस्य प्रामाण्यात् । अन्विताभिधायकत्वाच्चेत्येवं युक्तिपञ्चकपरत्वेनातःशब्दः पञ्चधा व्याख्यातः । तत्राद्यद्वयं प्रयोजनसिद्ध्यङ्गभूतम् । अन्त्यत्रयं तु विषयसिद्ध्यङ्गभूतमिति विषयप्रयोजनसिद्ध्यङ्गभूतन्यायकलाप-मित्युक्तम् ॥ तेऽपि निरस्ता इति ॥ एवमत इति भिन्नं पदमुपेत्याप्यपौनरुक्त्याऽथर्शन्तरं वदन्तो वाचस्पतिप्रभृतयोऽपि चन्द्रिकायां निरस्ता ध्येयाः । रामानुजप्रक्रियामनुसृत्य शङ्कते ॥ ननु वेदेति ॥ पुराण इति ॥ भाष्योक्तस्कान्दपुराण इत्यर्थः । शब्दजातस्येति कर्तरि षष्ठी । यः शब्दसमूहैः क्रियमाणो निर्णयो यत्प्रमाणः यद्ब्रह्मसूत्रमूलक इत्यर्थः । अन्यार्थं तु जैमिनिरित्याद्युक्तविस्तृतिरूपत्वात् पूर्वतन्त्रस्यै तदुपजीवित्वं ध्येयम् ॥ क्वचिदिति ॥ द्वितीयाध्यायतृतीयचतुर्थपादयोर्वेदवचसामन्योन्यविरोधपरिहारेण प्रामाण्यसमर्थनं तदर्थनिर्धारणाभिप्रायमित्यर्थः ॥ वक्ष्यतीति ॥ वियत्पादोपक्रमे ‘अथाशेष-समाम्नायविरोधापाकृतिं प्रभुः । करिष्यन्नधिदैवाधिभूतजीवपरात्मनाम् । स्वरूपनिर्णयायैव वचनानां परस्परम् । पादेनानेनाविरोधं दर्शयत्यमितद्युतिरिति । तथा द्वितीयस्य चतुर्थपादोपक्रमे च । ‘श्रुत्यर्थः श्रुतियुक्तिभ्यां विरुद्ध इव दृश्यते । यत्र तन्निर्णयं देवस्सुविशिष्टोपपत्तिभिः । करोती’ति च वक्ष्यतीत्यर्थः ॥ तत्रेति ॥ तत्तु समन्वयादित्यत्रोपक्रमादिबलेन वेदतात्पर्यस्य ब्रह्म निर्णेष्यमाणत्वादिति भावः । यद्वा सिद्धार्थबोधने फलाभावात्कार्यपरत्वं वेदान्तानामिति शङ्का तत्त्वित्यत्र निरस्य इति रामानुजीयशङ्का सिद्धान्तरीत्या परिहार इति ध्येयम् ॥

### **यादुपत्यम्**

इममेव पराभिप्रायं पौनरुक्त्योपपादनाय विशदयति ॥ तथाहीत्यादिना ॥ नातःशब्दोऽपेक्षित इति ॥ तथा च तदुक्तौ पौनरुक्त्यमिति भावः । अथशब्दस्यानन्तर्य-मात्राभिधायित्वादतःशब्दस्य च हेतुत्वाभिधायित्वान्न पौनरुक्त्यमिति शङ्कते ॥ अथशब्दस्येति ॥ अनभिधेयत्वमङ्गीकरोति ॥ सत्यमिति ॥ तर्हि न पौनरुक्त्यं तत्राह ॥ तथाऽप्यार्थिक इति ॥ अभिधेये आनन्तर्यमात्रे तात्पर्यस्य वैफल्यप्रसङ्गेनासम्भवादिति भावः । आर्थिकार्थे तात्पर्येऽपि तस्यानभिधेय-त्वान्न पौनरुक्त्यमित्यत्राह तस्य चेति ॥ तात्पर्यविषयस्यैवेत्यर्थः । तथा च तात्पर्यविषयीभूतप्रमेयैक्यात् पौनरुक्त्यं स्यादेवेति भावः । न च मङ्गलाद्यर्थान्तरपरताशङ्कानिरासरूपप्रयोजन सद्भावान्न पौनरुक्त्य-मित्याशङ्कनीयम् । वाक्यार्थे समन्वयाभावादिना तच्छङ्काया अत्रानवतारादिति पूर्वमेवोक्तत्वात् । अन्यथा ब्रह्मादिशब्देष्वपि जात्यादिपरताशङ्कापरिहाराय पदान्तरप्रयोगप्रसङ्गादिति ॥ एवमेवेति ॥ आनन्तर्याभिधानमुखेन स्वाध्यायाध्ययनस्य धर्मजिज्ञासाहेतुत्वमथशब्देनोक्तमतःशब्देन स्फुटीक्रियत इति व्याख्यातमित्यर्थः ॥ अप्रतिज्ञातत्वादिति ॥ अथशब्देनाप्रतिपादनादित्यर्थः । यथा रामानुजीयादि-भिरथशब्दाभिधेयानन्तर्यावधिभूतकर्मज्ञानस्य पूर्वमीमांसासाध्यत्वेनैतन्मीमांसा यास्तदुपजीवित्वमुक्तं न तथाऽस्माभिरुक्तम् । अथशब्दानन्तर्यावधिभूतस्यास्मदभिमतस्याधिकारिविशेषणस्य शमादेः पूर्व-मीमांसानपेक्षत्वादिति भावः ॥ न विलक्षणत्वादित्यादिनेति ॥ अत्रादिपदेन समस्ताध्यायग्रहणम् । तत्र ह्युक्तार्थे युक्त्यादिविरोधपरिहारेण वेदप्रामाण्योपपादनात् । नाभाव उपलब्धेर्वैधर्म्याच्च न स्वप्नादिवत् पृथगुपदेशादित्यादिना च द्वितीयपादोपात्तस्य प्रपञ्चमिथ्यात्वनिराकरणतत्सत्यत्वजीवेशभेदादेः समर्थ-नादित्यर्थः ॥ क्वचिदर्थेति ॥ तृतीयचतुर्थपादयोरित्यर्थः । स्वरूपनिर्णयायैवेत्यस्य पूर्ववाक्यं ‘करिष्यन् अधिदैवाधिभूतजीवपरमात्मनाम्’ इति । यत्र तन्निर्णयमित्यस्य च पूर्ववाक्यं ‘श्रुत्यर्थः श्रुतियुक्तिभ्यां विरुद्ध इव दृश्यत’ इति ॥ निराकरिष्यमाणत्वादिति ॥ कथं पुनर्ब्रह्मणः शास्त्रप्रमाणकत्वमुच्यते यावताऽऽम्नायस्य क्रियार्थत्वादानर्थक्यमतदर्थानामिति क्रियापरत्वं शास्त्रस्य प्रदर्शितम् । अतो वेदान्ता-नामानर्थक्यक्रियार्थत्वादिति शङ्कापरिहाराय तत्तु समन्वयादिति सूत्रस्य परेण व्याख्यातत्वात्तदनु-सारेणेयमाशङ्केति ध्येयम् ।

### **श्रीनिवासतीर्थीया**

आनन्तर्यमात्रस्येति ॥ अकारणानन्तर्यस्येत्यर्थः ॥ अत इति ॥ कारणा-नन्तर्यस्यैव वक्तव्यत्वादित्यर्थः ॥ ताभ्यामुपयन्तीति ॥ जगज्जन्मादिकारणतया शास्त्रयोनित्वेनेत्यर्थः ॥

### **वाक्यार्थरत्नमाला**

प्रवृत्तीति । अथशब्देन जिज्ञासापदोक्तविचारहेतुसाधनकलापानन्तर्याभि-धानेन तत्कलापास्तित्वप्रतिपत्तौ विचारे प्रवृत्तिसम्भवादित्यर्थः । आनन्तर्यमात्रोक्तेरित्यनुवदता मूले आनन्तर्यपदं तदुपलक्षणमिति व्याख्यातं भवति । मूलेनाभिधेयमित्यन्तशङ्काशेषतया अतःशब्देन तु तदभिधेयमिति सूचितं तदाह अतःशब्दस्येति । न स इति । व्याख्यातृसंप्रदायत्वेनोक्तः संप्रदाय एव न भवति । येन तद्विरोधः स्यात् । निर्दुष्टव्याख्यानस्यैव संप्रदायतया प्राप्तेरिति भावः । अनेन तेषां व्याख्यानमप्यनुपपन्नमित्येवं किमित्येतन्मूलार्थ उक्तो भवति । न हि पराङ्गेति मूलं योज्यमस्ति । जनकमितीत्युक्तयेति सम्बन्धः । कारकस्योक्तिरिति सम्बन्धः । उक्तिरिति वैलक्षण्यमिति सम्बन्धः । अनुवदतीत्युक्तया चेति सम्बन्धः । अथशब्दस्येत्यस्येतीति सम्बन्धः । ततश्च जिज्ञासाजनक-मित्युक्तयाऽथशब्देन जिज्ञासाकारकस्योक्तिः सिध्यङ्गभूतमित्युक्तया अतःशब्देन तत्प्रमाणस्योक्तिरित्येवं वैलक्षण्यमित्युक्तं भवति । तथाऽधिकारिस्थधर्ममनुवदतीत्युक्तया शान्तोदान्त इत्यादिश्रुत्युक्ताधि-कारिस्थधर्मानुवादकत्वमात्रमथशब्दस्यातःशब्दस्य त्वित्यादिसूचकत्वमिति वैलक्षण्यमित्युक्तं भवतीति फलितं ज्ञेयम् । विवरणादीति । आदिपदेन भामतीपरिग्रहः ।

तदुपजीवित्वस्येत्येतत्पर्यन्तधावनस्वारस्याय पौनरुक्तयस्य तदुपजीवित्वे पर्यवसानमाश्रित्य पक्षान्तरमाह यद्वेति । एतदध्यायीयेति । न विलक्षणत्वाधिकरणं यदध्यायगतं तदध्यायीयेत्यर्थः । अर्थनिर्णय इति सप्तम्यन्तस्य प्रथमान्ततयानुवादपूर्वकं प्रथमान्ततयैव व्याख्यानम् । सप्तम्यन्तत्व-मुभयत्रापि वेति ज्ञेयम् । समन्वयसूत्रे कार्यपरत्वनिराकरणस्य स्वरीत्याऽभावादाह स्वकृतेति ।

