+++
title = "१० तर्कमीमांसयोर् विषयभेदकथनम्"

+++


## प्रमाणन्यायसच्छिक्षा क्रियते तर्कशास्त्रतः

**तर्कमीमांसयोर् विषयभेदकथनम्**

## **अनुव्याख्यानम्**

***प्रमाणन्यायसच्छिक्षा क्रियते तर्कशास्त्रतः ॥***

***मानन्यायैस्तु तत्सिद्धैर्मीमांसा मेयशोधनम् ॥***

### **सुधा**

तदेव प्रपञ्चयति ॥ प्रमाणेति ॥

अथवा विद्यापृथक्त्वादित्युक्तम् । तत्रास्तु तर्कमीमांसाविद्ययोः पृथकत्वं तथाप्यत्र विस्तरेण वेदप्रामाण्यव्युत्पादने को दोष इत्याशङ्क्य; विद्यापृथक्त्वं च व्युत्पाद्यपृथक्त्वादेव, तच्चैतदित्याह ॥ प्रमाणेति ॥ प्रमाणानि प्रत्यक्षादीनि त्रीणि । न्यायोऽनुमानाङ्गभूता व्याप्तिः ।

अथवा न्यायो व्याप्याङ्गीकारेऽनिष्टव्यापकप्रसञ्जनात्मकस्तर्कः । तस्यानुमानात्मकत्वेऽपि प्रमाणानुग्राहकत्वातिशयवत्त्वज्ञापनाय पृथगुक्तिः ।

अथवा प्रमाणे प्रत्यक्षमागमश्च, न्यायोऽनुमानं, तस्य मीमांसायामभ्यर्हितत्वाद्भेदेनोपन्यासः ।

अथवा प्रमाणानां प्रत्यक्षादीनां न्यायः प्रकारः स्वरूपसङ्ख्याविषयव्यवस्था । तस्य सच्छिक्षोद्देशलक्षणविभागपरीक्षाभिर्निरूपणम् । तर्कशास्त्रत इति तृतीयार्थे तसिः । तुशब्दो मीमांसा त्विति सम्बध्यते । तत्सिद्धैस्तर्कशास्त्रव्युत्पादितैः । मेयशोधनं प्रमेयस्यारोपिताकारनिराकरणेन स्वरूपनिरूपणं क्रियते । मीमांसास्त्रत इति शेषः । अयं व्युत्पाद्यभेदो न स्याद्यदि मीमांसाशास्त्रेऽपि वेदप्रामाण्यादिकं विस्तराद् व्युत्पाद्येत । तदभावे च विद्याभेदोऽपि न स्यात् । अतः सङ्खेपेणैवास्य सूचनमत्र युक्तमिति भावः ॥ अत्र तत्सिद्धैरिति वदता तर्कशास्त्रस्य मीमांसाङ्गत्वमुक्तम् । तेन तत्र प्रकृतस्यात्र परामर्शो नानुपपन्न इति सूचितं भवति ।

### **वाक्यार्थचन्द्रिका**

एवं विद्यापृथक्त्वोक्त्या तदुपपादकस्य प्रतिपाद्यपृथक्त्वस्यार्थतो लाभमभिप्रेत्य तयोरुपपाद्योपपादकताप्रकारं प्रदर्श्य प्रतिपाद्यपृथक्त्वस्वरूपप्रदर्शनेन तत्प्रपञ्चकतया प्रमाणेति वाक्यं योजितम् । अधुना पूर्ववाक्योक्ते विद्यापृथक्त्वे हेतुत्वेन प्रतिपाद्य पृथक्त्वमभिप्रेत्य तत्स्वरूपं प्रमाणेतिवाक्येनोच्यत इत्युत्तरवाक्यस्वारस्यानुरोधेन पक्षान्तरमाह ॥ अथवेति ॥ अङ्गिप्रायेऽङ्गोपादानं न स्वरसमित्यत आह ॥ अथवेति ॥ पृथगुक्तेः प्रयोजनेऽवश्यवक्तव्ये किमनुमान-विशेषोपादानेन तत्सामान्यस्यैव ग्रहणमस्तु । एवं च न्यायपदस्वारस्यमधिकम् । पूर्वपक्षे न्यायपदस्य प्रमाणपदस्य चास्वारस्यमित्याशयेनाह ॥ अथवेति ॥ प्रयोजनोत्प्रेक्षाशून्यमुभयपदस्वारस्योपेतं पक्षान्तरमाह ॥ अथवेति ॥ अत्र न्यायसच्छिक्षाशब्दयोरपौनरुक्त्यायार्थभेदमाह ॥ न्याय इत्यादिना ॥ पञ्चमीतसिलो हेतुत्वमात्रलाभेऽपि कारणत्वं मूलारूढं कर्तुमाह ॥ तृतीयार्थ इति ॥ मेयशोधनस्य मुख्यस्यासम्भवादुपचारेण प्रकृतोपयुक्तमर्थमाह ॥ मेयेति ॥ तर्कशास्त्रात्प्रतिपाद्यभेदकथनावसरे प्रमेयान्तरप्रतिपादकत्वे प्रतिपाद्ये मीमांसाया वक्तव्ये स्वप्रतिपाद्याभेदकथनं नोपपद्यत इत्यतः शास्त्रत इत्यस्यानुषङ्गेण व्याख्याति ॥ शास्त्रत इतीति ॥ तथा च मीमांसाशास्त्रत इति समासैकदेशोक्तिर्भाष्य इति भावः । उक्तस्य प्रतिपाद्यभेदस्य तात्पर्यमाह ॥ अयं चेति ॥

### **परिमल**

तृतीयार्थे तसिरिति ॥ प्रतियोगे पञ्चम्यास्तसिरित्यत्र आद्यादिभ्य उपसंख्यानमित्यत्र सर्वविभक्त्यर्थे तसेरुक्तत्वाद् आद्यादेश्चाकृतिगणत्वादिति भावः । आद्यादिभ्यः प्रथमादिभ्य इत्यर्थ इत्येके । मेयशोधनरूपं मीमांसाविचारणं मीमांसाशास्त्रेण क्रियत इति मूलयोजनामुपेत्याह ॥ मीमांसा-शास्त्रत इति शेष इति ॥ मीमांसेति प्रातिपदिकमात्रनिर्देशः । शास्त्रत इत्येव शेष इत्येके ।

### **श्रीनिवासतीर्थीया**

तच्चेतदिति ॥ तच्च विद्यापृथक्त्वम् । एतद्वक्ष्यमाणमित्यर्थः । मीमांसा मेयशोधनमित्यत्र क्रियत इत्यन्वयस्वारस्याय मीमांसपदमनूद्य तदनन्तरमध्याहार्यं दर्शयति ॥ मीमांसाशास्त्रत इति शेष इति ॥ तथा च मीमांसाशास्त्रतस्त्वित्यन्वयः ।

### **वाक्यार्थरत्नमाला**

अत्र तु हेतुत्वेनेत्यादिवैषम्यं योजनयोराह एवं विद्येति । न्यायशब्दो हि ‘परिन्योर्नीणोर्द्यूताभ्रेषयोरि’ति सूत्रेण तृतीयतृतीयगतेन व्युत्पादित उचितार्थकः । परिपूर्वान्नयते-र्निपूर्वादिणश्च घञ् । पूर्वत्र द्यूतेन प्राप्तेऽर्थे विवक्षिते उत्तरत्र यथाप्राप्तकरणरूपः पदार्थानामनपचारो यस्तद्रूपेऽभ्रेष इणर्थे विवक्षिते परिणायेन शारान् हन्तीति प्रथमोदाहरणम् । एषोऽत्र न्याय उचितमित्यर्थ इति द्वितीयस्येति काशिकादौ प्रतिपादनात् । यस्त्वध्यायन्यायोद्यावसंहाराश्चेति सूत्रे अवहाराधारावाया-नामुपसङ्ख्यानयुक्ते निपातितो न्यायशब्दः नियन्त्यनेनेति करणे घञन्तः नीयतेऽनेनेति वा सः ज्ञापकार्थकः । उक्तं च काशिकायाम् । अध्यायन्यायोद्यावसंहाराधारावायाश्चेति निपातनात् करणे निपूर्वादिणो घञिति । इणोघञि अचोञ्णितीति वृद्धौ आयादेशे आयेति धातुप्रत्ययकार्यानन्तरं पश्चान्नीत्युपसर्गधातुकार्ये न्यायेति भवतीत्याश्रयणाद्धातूपसर्गकार्यस्य प्राधान्यमाश्रित्य नायेत्यापत्तिरिति न शङ्क्यम् । तदुभयार्थमध्ये उचितार्थस्य प्रकृतासङ्गतत्वेऽपि ज्ञापकार्थकत्वं न्यायशब्दस्येत्याशयेनाह न्यायो अनुमानेत्यादि मूलम् । प्रयोजनपदार्थनिरूपणावसरे येन प्रयुक्तः प्रवर्तते तत्प्रयोजनमित्याद्युक्तवा तदाश्रयश्च न्यायः प्रवर्तते कः पुनरयं न्यायः प्रमाणैरर्थपरीक्षणमित्येतद्वात्स्यायनभाष्यसम्बन्धिवाचस्पति आदौ नीयते प्राप्यते विवक्षितार्थसिद्धिरनेनेत्येवं व्युत्पत्तिप्रदर्शनादिकं यत्कृतं तत्राप्युक्तरीत्या नीपूर्वादिणः करणे घञ्धातूपसर्गकार्यं पश्चादित्येवाभिप्रेतं न तु नयतेरेव करणे घञ् विवक्षितः । तथात्वे नायेत्यापत्तेः । एवमेव स्वन्यायैः साधनं कार्यमित्यादिभक्तिपादीयाद्यनुव्याख्यानमूलगतन्यायशब्देन धर्मिलिङ्ग-व्याप्तीत्यादिन्यायोऽनुमानमिति च व्याख्यानमुपपाद्यम् । मूलगतचतुर्थपक्षे तु न्यायशब्दस्य काकाक्षि-न्यायेनेत्यादावधिकरणन्यायेनेत्यादौ च प्रकारार्थताया अपि संव्यवहारादिसिद्धत्वमाश्रितमिति ज्ञेयम् ।

पञ्चमीतसिलेति । अत्र पञ्चमीतसिनेतिपाठस्तु स्वरस एव । क्वचित्पञ्चमीतसिलेति पाठः । तत्र किं यत्तदादिभ्य एव पञ्चम्यास्तसिलादेशविधानेऽपि सर्वप्रातिपदिकान्तात्तसिलिति विहिततसिल्प्रत्यये कृत्स्नत इत्यादाविव प्रकृतेऽपि पञ्चम्यन्तात्तसिलि तद्धितान्ततया प्रातिपदिकसञ्ज्ञायां सुपो धात्विति पञ्चमीलोपे च शास्त्रत इति तसिलन्तं संपन्नमिति तदभिप्रायेण पञ्चमीतसिलेत्युक्तम् । उक्तं च प्रक्रियायां तसिल्प्रकरणे सर्वप्रातिपदिकम् । तत्तसिलिति केचित् । कृत्स्नत इतीति ज्ञेयम् । स्वप्रतिपाद्येति । मीमांसाया इति वर्तते । अनुषङ्गेणेति । अनेन शेषपदं मूलस्थमनुषङ्गार्थकं व्याख्येयम् । ततश्च बुध्या विविक्तस्य शास्त्रत इत्यस्यानुवृत्त्यैव पूर्तेः शेषपूरणं व्यर्थमिति शङ्कानवकाश इति सूचितम् । समासैकदेशेति । एतच्च प्रकृतस्थलं तत्समानस्थलं वाऽभिप्रेत्य । अन्यत्र ब्रह्माण्डे उक्तमिति शेष इत्यादि बहुस्थलेषु समासावयवताया असम्भवादिति ज्ञेयम् । अयं चेतीति । मूले यदि मीमांसाशास्त्रेऽपि वेदप्रामाण्यादिकं विस्तराद् व्युत्पाद्येत तर्हीति लब्धं संपूर्यायं च व्युत्पाद्य भेदो न स्यादिति योजना । तदभावे चेति मूलस्य व्युत्पाद्यभेदाभावे चेत्यर्थः ।

