+++
title = "१२ व्यासस्य ब्रह्मतर्कग्रन्थान्तरनिर्माणप्रयोजनम्"

+++


## पञ्चाशत्कोटिविस्तारान्नारायणतनौ कृतात्

**व्यासस्य ब्रह्मतर्कग्रन्थान्तरनिर्माणप्रयोजनम्**

## **अनुव्याख्यानम्**

***पञ्चाशत्कोटिविस्तारान्नारायणतनौ कृतात् ।***

***उद्धृत्य पञ्चसाहस्रं कृतवान्बादरायणः ॥***

### **सुधा**

ननु कथं सूत्रकृता कृतो ब्रह्मतर्क इत्युच्यते । ब्रह्मतर्कस्तर्कशास्त्रं विष्णुना यत्समीरितमिति तस्यान्यकृतत्ववचनात् । न च वाच्यं विष्णुकृतोऽप्येकोस्तु, अयमपरः किं व्यासकृतो ब्रह्मतर्को न स्यादिति; भगवत्कृतस्य तस्याप्रामाण्ये कारणाभावात् । अत्राप्यनाश्वास-प्रसङ्गाच्च । प्रामाण्ये तु व्यर्थं व्यासस्यैकविषये ग्रन्थान्तरनिर्माणमित्यत आह ॥ पञ्चाशदिति ॥ ननु च कथं विस्तारादिति । प्रथने वावशब्द इति प्रतिषेधात् । मैवम् । पञ्चाशद्भिः कोटिभिः श्लोकैर्विस्तारः प्रपञ्चो यस्यार्थस्य तस्मात्किञ्चिदर्थमुद्धृत्य पृथक्कृत्य तत्प्रतिपादकं, पञ्चसहस्राणि परिमाणमस्येति पञ्चसाहस्रं, ग्रन्थं कृतवानिति व्याख्यानात् । यद्यपि व्यासो न विष्णोरन्य इति परिहारोऽत्र वक्तुं शक्यत एव तथाऽपि वस्तुस्थितिज्ञापनाय भगवतो व्यासस्य पृथग्ग्रन्थरचने प्रयोजनमभिहितमिति ज्ञातव्यम् । अत एव विष्णुनेत्यस्य विवरणाय नारायणतनावित्युक्तम् । तथा च नारायणावतारे विष्णुना कृतादिति योजना ॥ अथवा नञा निर्दिष्टमनित्यमिति वचनात् पञ्चाशत्कोटि(ट्यो) विस्तारो यस्य ग्रन्थस्येत्यपि युक्तम् । तथा च कृतादिति मुख्यमेव भवति । अन्यथा लाक्षणिकं व्याख्येयमिति ।

### **वाक्यार्थचन्द्रिका**

उत्तरवाक्ये व्यासस्य ग्रन्थान्तरनिर्माण प्रयोजनाभिधानात्तद्य्वावर्त्य शङ्कामुत्थापयितुं प्रसञ्जयति ॥ नन्विति ॥ प्रथन इति ॥ वावुपपदे शब्दाविषयके कथने वाच्ये स्तृञो घञिति सूत्रार्थः । तथा च ऋदोरबित्यपैव भवितव्यमित्याशयः । (प्रथने वावशब्दे । विपूर्वात्स्तृणाते-र्घञशब्दविषये प्रथने । पटस्य विस्तारः । विस्तारस्तिर्यगायतिः । प्रथने किम् । तृणस्य विस्तरः । अशब्दे किं ग्रन्थविस्तरः । ऋदोरप् । नायं तकारः किन्तु दकारः । करः । गरः । शरः । यवः । लवः । स्तवः । पवः । निरम्योः पूल्वोरित्याद्यारम्भादित्याशयेन दीर्घान्तानप्युदाहरति लवः पव इति । स्तृञ आच्छादने । स्तृणातिष्वादीनामिति ह्रस्वः शिति ।) ॥ तत्प्रतिपादकमिति ॥ योग्यतया सम्बन्धित-मिति द्रष्टव्यम् ॥ पञ्चसाहस्रमिति ॥ तदस्य परिमाणमित्यण् । अत्र सङ्ख्यायाः संवत्सरसङ्ख्यस्य चेति सूत्रे सङ्ख्याया उत्तरस्य संवत्सरपदस्य सङ्ख्यायाश्च ञिति णिति किति प्रत्यये परतोऽचामादेरचः स्थाने वृद्धिविधानादुत्तरपदवृद्धिरिति द्रष्टव्यम् । (सङ्ख्यायाः संवत्सरसङ्ख्यस्य च । सङ्ख्याया उत्तर-पदस्य वृद्धिः स्यात् ञिदादौ । द्विसांवत्सरिकः । द्वे षष्टी भृते द्विषाष्टिकः । परिमाणान्तरस्येत्येव सिद्धे संवत्सरग्रहणं परिमाणग्रहणे काले परिमाणस्याग्रहणार्थम् । तेन । द्वैमासिक इत्युत्तरपदवृद्धिर्न ।) ॥ अत एवेति ॥ वस्तुस्थितिकथनस्य भाष्याभिमतत्वादेवेत्यर्थः । अन्यथा नारायणतनावित्यस्य प्रयोजनान्तराभावाद्वैयर्थ्यमेव स्यादिति भावः ।

### **परिमल**

वचनादिति ॥ द्वितीये गीतातात्पर्योक्तनारदीयवचनादित्यर्थः । एवं वादिनस्तव मते विष्णुकृतं तर्कशास्त्रमप्रमाणमुत प्रमाणमिति विकल्पं हृदि कृत्वा आद्ये आह ॥ भगवत्कृतस्येति ॥ अन्त्ये आह ॥ प्रामाण्ये त्विति ॥ प्रथने वावशब्द इति प्रतिषेधादिति । तृतीयस्य तृतीयपादे प्रेस्त्रोऽयज्ञ इति पूर्वसूत्रात्स्तॄञ् आच्छादन इति धातुमनुवृत्य वौ विशब्द उपपदे स्तॄधातोर् धञ्प्रत्ययो भवति । प्रथने अशब्दे शब्दाविषयविस्तीर्णत्वे गम्यमाने । शब्दविषये गम्यमाने तु घञ्न भवति । ऋदोरबित्यष्प्रत्यय एव भवतीत्युक्तत्वेन शब्दविषयप्रथने घञ्प्रत्ययप्रतिषेधादित्यर्थः ॥ वस्तुस्थितिज्ञापनायेति ॥ वस्तुगत्या व्यासकृतब्रह्मतर्कस्यान्यत्वज्ञापनायेत्यर्थः ॥ प्रयोजनमभिहितमिति ॥ सङ्क्षेपेणात्र सूचितमित्यनेनेत्यर्थः ॥ अत एवेति ॥ वस्तुस्थितिज्ञापनार्थं प्रवृत्तत्वादेवेत्यर्थः । अन्यथा नारायण-तनावित्यस्य प्रयोजनाभावादिति भावः ॥ विष्णुनेत्यस्येति ॥ ब्रह्मतर्कस्तर्कशास्त्रं विष्णुना यत्समीरित-मिति वाक्यगतस्येत्यर्थः ॥ नञा निर्दिष्टमिति ॥ अशब्दे शब्दाविषये, शब्दविषये प्रथने तु नेति नञा निर्दिष्टमित्यर्थः । अनित्यत्वज्ञापकमुक्तं तेनानिष्टमित्येतद्य्वाख्यानावसरेऽस्माभिः ॥ कृतादिति मुख्य-मेवेति ॥ शब्दनिष्ठस्यैव कृतत्वस्य लाभादिति भावः ॥ अन्यथेति ॥ पूर्वव्याख्याने लाक्षणिकं शब्दनिष्ठं कृतत्वम् । अर्थे कृतत्वासम्भवात्कृतादित्येतत्प्रकाशितादिति व्याख्येयमित्यर्थः । उपलक्षणमेतत् । किञ्चिदर्थमुद्धृत्य तत्प्रतिपादकमित्यध्याहार कल्पनापि पूर्वव्याख्यान इति लक्षणया व्याख्येयमित्यर्थः ।

### **यादुपत्यम्**

प्रथने वाविति ॥ प्रथने गम्यमाने विपूर्वात् स्तृणातेर् घञ्प्रत्ययो भवति तच्चेत्प्रथनं शब्दविषयं न भवतीति शाब्दविषयप्रथने घञः प्रतिषेधादित्यर्थः ॥ वस्तुस्थितिज्ञापनायेति ॥ वस्तुगत्या व्यासकृतब्रह्मतर्कस्यान्यत्वज्ञापनायेत्यर्थः ॥ अत एवेति ॥ वस्तुस्थितिज्ञापनार्थं प्रवृत्तत्वा-देवेत्वर्थः । अन्यथा नारायणतनावित्यस्य प्रयोजनाभावादिति भावः ॥ विष्णुनेत्यस्येति ॥ ब्रह्मतर्क-स्तर्कशास्त्रं विष्णुना यत्समीरितमिति वाक्यगतस्येत्यर्थः ॥ अन्यथा लाक्षणिकमिति ॥ अर्थे कृतत्वा-सम्भवात्कृतादित्येतत्प्रकाशितादिति व्याख्येयमित्यर्थः । उपलक्षणं चैतत् । किञ्चिदर्थमुद्धृत्य तत्प्रतिपादकमित्यध्याहारकल्पनाऽपि पूर्वव्याख्यान इति ज्ञेयम् ॥

### **श्रीनिवासतीर्थीया**

अन्यकृतत्वेऽपि व्यासभिन्नविष्णुकृतत्ववचनादित्यर्थः । विष्णुकृतब्रह्मतर्क भिन्नस्य ब्रह्मतर्कस्य व्यासकृतत्वे किं विष्णुकृतस्य ब्रह्मतर्कस्याप्रामाण्यं विवक्षितं प्रामाण्यं वा । आद्ये आह ॥ भगवत्कृतस्येति ॥ विष्णुकृतस्य ब्रह्मतर्कस्येत्यर्थः । अत्रापि व्यासकृतब्रह्मतर्केऽपि । उभयोरपि भगवत्कृतत्वेन तत्कृतत्वाविशेषादस्याप्यप्रामाण्यं स्यादिति भावः । द्वितीये त्वाह ॥ प्रामाण्ये त्विति ॥ विष्णुकृतब्रह्मतर्के विद्यमाने सति वेदप्रामाण्यादिरूपैकप्रमेयविषय एव । पुनर्व्यासस्य ग्रन्थान्तरनिर्माणं व्यर्थमित्यर्थः ॥ प्रथन इति ॥ तथा च विपूर्वकात् स्तृधातोरशब्दे प्रथने शब्दविषयप्रथनाविवक्षायामर्थ-विषयकप्रथनविवक्षायामिति यावत् । घञ्प्रत्यये घकारञकारयोर्लोपे अकारमात्रे उर्वरिते सति विस्तृ अ इति स्थिते ऋवर्णस्याचोञ्णितीति ञित्वादादिवृद्धौ विस्तारअ=विस्तारेति रूपम् । तत्र शब्दविषय-प्रथनविवक्षायां घञः प्रतिषेधेन तत्प्रयुक्तवृद्ध्यप्राप्तौ विस्तरादित्येव स्यान्न तु विस्तारादितीति भावः । अत्र शब्दविषयप्रथनं न विवक्षितं किं त्वर्थविषयकमेवातो घञि वृद्धौ विस्तारादिति युक्तमित्याशयेन विग्रहं दर्शयति ॥ पञ्चाशद्भिरिति ॥ यथोक्तममरकोशे । विस्तारो विग्रहो व्यासः स च शब्दस्य विस्तर इति ॥ परिहार इति ॥ ननु कथं सूत्रकृता कृतो ब्रह्मतर्क इत्युच्यते ‘ब्रह्मतर्कस्तर्कशास्त्रं विष्णुना यत्समीरितमि’त्यन्यकृतत्ववचनादिति शङ्काया इति शेषः ॥ नारायणावतार इति ॥ विष्णुना मूलरूपिणा नरनारायणावतारे कृतादित्यर्थः ॥ नञा निर्दिष्टमिति ॥ अशब्द इति नञा निर्दिष्टस्यानित्यत्वेन शब्दविषयप्रथनविवक्षायामपि घञ्प्रत्यये विस्तारादिति युक्तमित्यर्थः ।

### **वाक्यार्थरत्नमाला**

विष्णुसमीरितब्रह्मतर्के सत्यपि व्यासस्य तन्निर्मातृत्वं किं विष्णुकृतस्या-प्रामाण्यमभिप्रेत्य प्रामाण्यं वेति विकल्पं मनसि निधायाद्यं दूषयति भगवत्कृतस्येति मूलम् । द्वितीयं प्रत्याह प्रामाण्ये त्विति मूलम् ।

वावुपपद इति । अत्रोपपदत्वमुपोच्चारितपदत्वं ज्ञेयम् । प्रथनं विस्तारः । पटस्य विस्तार इत्युदाहरणम् । पञ्चसहस्राणीति मूलम् । अनेन सहस्रं परिमाणमस्येति साहस्रं सङ्घः । सहस्रेण क्रीतं साहस्रमित्यादिवत्सहस्रशब्दादेव न प्रत्यय इति सूचितम् । अत एवोत्तरपदस्यादिवृद्धिं टीकाकृद्वक्ष्यति । अत्र च परिमीयतेऽनेनेति परिमाणं परिच्छेदकं सङ्ख्यापरिमाणसाधारणं विवक्षितम् । तेन पञ्चसहस्रस्य सङ्ख्यात्वात्परिमाणत्वायोग इति शङ्कानवकाशः । तदस्य परिमाणमित्यणिति टीकायामपीदमेव परिमाणं विवक्षितम् । तत्सूत्रीयपरिमाणशब्दस्य परिच्छेदार्थकताया एव मञ्जर्यादावुक्तत्वात् । यथा चैतत्तथा पीता मरीचयो वर्षसाहस्रमित्येतज्ज्ञानपादीयानुव्याख्यानमूलटीकाप्रपञ्चे अस्माभिरुप-पादयिष्यत इति ज्ञेयम् । तदस्य परिमाणमित्यणिति तदिति प्रथमासामर्थ्यादस्येति षष्ठ्यर्थे यथा विहितं प्रत्ययो भवति । तत्प्रथमासमर्थं परिमाणं चेदिति सूत्रार्थः । परिमाणं नाम परिच्छेदकमत्र विवक्षितमिति प्रागेवोक्तम् । शतमानविंशतिकसहस्रवसनादणिति सहस्रशब्दादणो विधानाद्यथा विहितप्रत्ययोऽण् भवतीत्याशयेन अणित्युक्तम् । तेनास्य यथाविहितप्रत्ययविधायकतया ठगादिप्रत्ययप्रसक्तिरिति निरस्तम् । वर्षसहस्रमित्यत्र तु सहस्रशब्दादेवाणमाश्रित्य वर्षाणां साहस्रः सङ्घ इति सङ्घार्थे सङ्ख्यायाः सञ्ज्ञासङ्घसूत्राध्ययनेष्वित्यनेनाणिति मूलादौ वक्ष्यते । अत एव तत्र तद्धितेष्वचामित्यनेनैवादिवृद्धावपि प्रकृते पञ्चसहस्रशब्दादणि तद्धितेष्वित्यनेन पञ्चपदे आदिवृद्धिप्राप्तिपरिहाराय सहस्रपदे वृद्धिप्रापक-सङ्ख्यायाः संवत्सरसङ्ख्यस्य चेति सूत्रमुदाहरिष्यति टीकाकृदिति ज्ञेयम् । उत्तरपदवृद्धिरितीति ‘द्वे षष्टी भृतो द्विषाष्टिकः’ इत्यत्रेवेति भावः । मूले ग्रन्थमित्युक्तया ग्रन्थविशेषणत्वाद् द्वितीया स्फुटैवेति सूचितम् । वर्षसहस्रमिति वक्ष्यमाणे तु कालाध्वनोरत्यन्तसंयोग इत्यनेन मासमधीत इत्यादाविव द्वितीयेति वक्ष्यामः ।

