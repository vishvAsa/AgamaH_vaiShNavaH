+++
title = "०६ पदस्मारितपदार्थानां वाक्यार्थप्रत्यायकत्वस्य निरासः"

+++


## गौरवं कल्पनेऽन्यथा

**पदस्मारितपदार्थानां वाक्यार्थप्रत्यायकत्वस्य निरासः**

***गौरवं कल्पनेऽन्यथा***

### **सुधा**

ननु चान्विताभिधानवादिनोऽपि पदार्थेऽन्वये च शक्तिकल्पनाद्गौरवं समानमिति चेन्न । एकयैव शक्त्याऽन्वितार्थस्यैवाभिधानाङ्गीकारात् । तथाऽपि सामान्यान्विताभिधानवादे पदानामौत्सर्गिकी सामान्यान्वये शक्तिः पदान्तरसन्निधानाच्चागन्तुकी विशेषविषया शक्तिः पदान्तरे च तदाधानशक्तिरिति शक्तित्रयं कल्पनीयमिति चेन्न; आकाङ्क्षितसन्निहित-योग्यान्विताभिधानशक्तेरेकस्या एव पदान्तरसमभिव्याहारबलेन विशेषपर्यवसानस्योक्तत्वात् । ननु च पदकदम्बकश्रवणसमनन्तरं कुतश्चिन्मानसापराधादनुपजनितपदार्थस्मृतेर्वाक्यार्थप्रत्ययानुदया-दुदयाच्चोपजातपदार्थस्मृतेरन्वयव्यतिरेकाभ्यां पदस्मारितपदार्थानां वाक्यार्थप्रत्यायकत्वमवसीयत इति । मैवम् । सङ्गतिस्मरणभावाभावाभ्यामन्यथोपपत्तेः । पदनिचयश्रवणवाक्यार्थबोधावन्तरा पदार्थस्मृतीनामेवानमेवानभ्युपगमात् । एकैकपदश्रवणे पदार्थस्मृतिरस्ति तावदिति चेत् । किं तावता । किं सहकारिविरहिणो यत्कार्यं तदेव सहकारिलाभेऽपि । तथात्वे संस्कारस्येन्द्रिय-सहकारिलाभेऽपि प्रत्यभिज्ञानुभवजनकत्वं न स्यात् । किञ्च पदार्थबोध्यत्वे वाक्यार्थस्यानुमेय-स्येवाशाब्दत्वम् । पदार्थाख्यसप्तमप्रमाणाङ्गीकारे गौरवं च स्यादिति ॥ तदेतदाह गौरवं कल्पनेऽन्यथेति ।

### **वाक्यार्थचन्द्रिका**

एकयैवति ॥ न च केवलपदार्थशक्तिकल्पनापेक्षया विशिष्टशक्तिकल्पने गौरवमेवेति वाच्यम् । त्वद्वच्छक्तिद्वयकल्पनाभावादित्यत्र तात्पर्यात् ॥ आकाङ्क्षितेति ॥ आगन्तुक-विशेषविषयकशक्तेरेवाभावे आधेयशक्तेरेवाभावेन पदान्तरतदाधायकत्वशक्तेरप्यभाव इति भावः ॥ नन्वन्वयव्यतिरेकाभ्यां पदार्थस्मृतेरन्वयबोधकत्वे सिद्धे प्रमाणान्तरावगतानां तेषां तदभावात्पदैरभि-हितानामेव तत्कल्पनेति प्रमाणसिद्धेऽर्थे गौरवं न दोषायेति शङ्कते ॥ नन्विति ॥ सङ्गतीति ॥ तथा चान्वयव्यतिरेकयोरन्यथासिध्द्या न तद्बलात्पदार्थानां वाक्यार्थप्रत्यायकतानिश्चय इत्यर्थः । तर्हि मध्ये पदार्थस्मृतेर्वैयर्थ्यमित्यत आह ॥ पदेति ॥ यद्वाऽङ्गीकृत्येदमुदितम् । वस्तुतस्तु मध्ये पदार्थस्मृतेरेवा-भावादन्वयव्यतिरेकौ दूरोत्सारितावित्याह ॥ पदेति ॥ अथवा सङ्गतिभावाभावाभ्यां वाक्यार्थप्रत्ययस्या-न्यथोपपत्तेः । पदनिचयश्रवणवाक्यार्थबोधावन्तरा पदार्थस्मृतीनामेवाभावात्तदन्वयव्यतिरेकौ दूरोत् सारितावित्येकवाक्यतया योजना द्रष्टव्या ॥ एकैकेति ॥ एवं चात्र क्लृप्ततया पदनिचयश्रवणस्थलेऽपि सा कल्प्यत इति भावः ॥ किं तावतेति ॥ कल्पकाभावान्न कल्पना युक्तेत्यर्थः । गौरवाशाब्दत्वाति-दोषपरिजिहीर्षया पराभिहितो यः परिहारस्तन्निरासकतया न चाशक्त्येत्यादिभाष्यं योजयितुं तद्दोषमाह ॥ किञ्चेति ॥

### **परिमल**

उक्तत्वादिति ॥ शक्तिश्चैवेत्यादित्रिपादीव्याख्यावसरे उक्तत्वादित्यर्थः ॥ तदेतदाहेति ॥ अन्यथा कल्पने पदार्थानामेवान्वयबोधकत्वकल्पने । प्रत्यक्षानुमानोपमानागमार्थापत्त्यभावरूप-प्रमाणषट्कादपि पदार्थाख्यसप्तमप्रमाणाङ्गीकारे गौरवं स्यादिति मूलार्थ इति भावः ॥

### **यादुपत्यम्**

एकैकपदश्रवण इति ॥ अवाक्यस्थपदश्रवण इत्यर्थः ॥ प्रत्यभिज्ञानुभवेति ॥ प्रत्युत तदपि स्मृतिजनकत्वमेव स्यादिति भावः ।

### **श्रीनिवासतीर्थीया**

ननु पदस्मारितपदार्थानामेवान्वयबोधकत्वमङ्गीकार्यमन्वयव्यतिरेकाभ्यां तथाऽवजमादित्याशङ्कते ॥ ननु चेति ॥ मानसापराधो विषयान्तरसञ्चाररूपः ॥ सङ्गतिस्मरणेति ॥ पदनिचयस्मरणानन्तरं शक्तिस्मरणे सति वाक्यार्थबोधस्य जायमानत्वेन पदार्थस्मृतिं विनाऽन्यथा-शक्तिस्मरणेन वाक्यर्थबोधस्योपपत्तेर्न पदार्थस्मृतिस्तदर्थं कल्प्येत्यर्थः । तदेवेपपादयति ॥ पदनिचयेति ॥ अस्ति तावदिति ॥ अवाक्यस्थपदश्रवणे पदार्थस्मृतिरेव भवति न वाक्यार्थबोध इत्यनुभवसिद्धम् । तथा च पदार्थस्मृतीनामेवानभ्युपगमादित्युक्तमसदिति भावः । ननु सहकारिविरहिणः साधनस्य सकाशाद्यत्कार्यं तदेव सहकारिलाभेऽपि कुतो न भवतीत्यत आह ॥ तथात्व इति ॥ इन्द्रियसन्निकर्षादि रूपसहकार्यभावदशायां संस्कारस्य स्मृतिमात्रजनकत्वमेव स्यात् । न ह्येवमस्त्यतः प्रकृतेऽपि शक्ति-स्मृतिरूपसहकार्यभावदशायामवाक्यस्थैकपदश्रवणस्य पदार्थस्मृतिमात्रजनकत्वेन वाक्यार्थबोधजनकत्वा भावेऽपि शक्तिस्मृतिरूपसहकारिसंपत्तौ सत्यां वाक्यार्थबोधजनकत्वमेव भविष्यति न पदार्थस्मृति-जनकत्वमिति भावः ।

------------------------------------------------------------------------

न चाशक्त्याभिधायित्वम्

## **अनुव्याख्यानम्**

***न चाशक्त्याभिधायित्वम् ।***

### **सुधा**

नायं दोषः । पदानामेव पदार्थप्रतिपादनावान्तरव्यापाराणामन्वयप्रतिपादक-त्वाङ्गीकारात् । न ह्यवान्तयव्यापायस्य व्यवधायकत्वमस्तीति चेत् । किमन्वयेऽप्यर्थवत्पदानां शक्तिरस्ति न वा । नास्तीति चेत्तत्राह ॥ न चाशक्त्येति ॥ न च तत्राशक्तं तदभिधत्त इति संभवति व्याघातादतिप्रसङ्गाच्च । तथा च तदवस्थं वाक्यार्थस्याशाब्दत्वं सप्तमप्रमाणापत्तिश्चेति भावः ।

### **वाक्यार्थचन्द्रिका**

ननु चक्षुषो ज्ञानजननेऽर्थसन्निकर्षस्येव पदानमन्वयबोधजनने पदार्थ-प्रतिपादनमवान्तरव्यापार इत्येव कल्प्यते न त्वन्वयबेधकरणानां पदार्थानां पदबोधितत्त्वमात्रम् । येन प्रत्यक्षदृष्टधूमाद्यनुमितवन्ह्यादेरप्रत्यक्षत्ववदन्वयस्याशाब्दत्वं पदार्थानां प्रमाणान्तरत्वं च स्यात् । पदानां च कारणत्वस्य क्लृप्तत्वात्कल्पनागौरवं च नेत्याशयेन शङ्कते ॥ नायमिति ॥ गौरवशाब्दत्वादिरूपः । शक्त्यनङ्गीकाराङ्गीकार विषययोर्वाक्ययोरेकविषयकत्वासम्भवाद्विकल्पमुखेनोत्थापयति ॥ किमन्वय इति ॥ उभयत्र शक्तिपक्षे दोषं दृष्ट्वाऽन्वयपरत्वं वदतस्तन्मात्रे शक्तिरित्याशयः ।

### **परिमल**

अतिप्रसङ्गाच्चेति ॥ घटोऽस्तीत्यस्य पटोऽस्तीत्याद्यर्थाभिधायकत्वप्रसङ्गदित्यर्थः ॥

### **श्रीनिवासतीर्थीया**

नायं दोष इति ॥ शक्तिद्वयकल्पनारूपो दोषोऽशाब्दत्वरूपो दोषः पदार्थानां प्रमाणान्तरत्वरूपो दोषश्च नेत्यर्थः ॥ व्याहतत्वादिति ॥ अभिदत्त इत्युक्त्या शक्तेरेव प्राप्तत्वदित्यर्थः ॥ अतिप्रसङ्गाच्चेति ॥ घटपदेन पटावबोधोऽपि स्यादित्यर्थः ।

### **वाक्यार्थरत्नमाला**

अन्वयपराणीत्युक्ते पदार्थे शक्तिर्नास्तीत्यस्य लाभाभावात्पदार्था-विषयाणामित्येतत्कथं दूषणमित्यतः पदार्थे शक्तयभावलाभं तदुक्तया दर्शयन्नेवावतारयति उभयत्रेति । अन्वयपरत्वमिति । उपलक्षणं चैतत् । साहचर्यात्स्मारकत्वं वदत इत्यपि ज्ञेयम् । तर्हीत्युत्तर-मूलानुसाराच्च ।

