+++
title = "०९ \"अतः\" इति प्रयोगस्य साधुता"

+++


## एतत्सर्वं तर्कशास्त्रे ब्रह्मतर्के हि विस्तरात्

**‘‘अतः’’ इति प्रयोस्य साधुता**

## **अनुव्याख्यानम्**

***एतत्सर्वं तर्कशास्त्रे ब्रह्मतर्के हि विस्तरात् ॥***

***उक्तं विद्यापृथक्त्वात्तु संक्षेपेणात्र सूचितम् ॥***

### **सुधा **

स्यादेतत् । तथाप्येतदयुक्तम् । अतःशब्दो हि प्रकृतस्य हेतुत्वमाह । न पुनर्वेद-प्रामाण्यादिकमेव साक्षात् । न चात्र तत्प्रकृतम् । अस्यैव प्रथमवाक्यत्वात् । पूर्वमीमांसा-प्रकृतोपजीवनं तु नेष्यत एव । न च कार्यनिराकरणं तत्प्रकृतम् । तत्कथमस्यार्थस्यातःशब्दार्थतया व्याख्यानम् । अन्यथोत्सूत्रिताभिधाने भाष्यत्वव्याघातः ॥ किञ्चायमर्थो ब्रह्मजिज्ञासाकर्तव्यताया-मत्यन्तोपयुक्तो विस्तरादेव पूर्वमीमांसायामिव वक्तव्यः सूत्रकृतैव । अत इति सङ्क्षेपेण कस्मादुक्त इत्याशङ्काद्वयं परिहरति ॥ एतत्सर्वमिति ॥ यस्मादित्यर्थे हि शब्दः । तुशब्दस्यात्र त्विति सम्बन्धः । तस्मादित्यर्थे वा । यस्मादेतत्सर्वं प्रमेयं ब्रह्मतर्काभिधेयतर्कशास्त्रे विस्तरादुक्तम् । तस्मादत्र मीमांसोपक्रमेऽत इति सङ्केपेण सूचितमित्यनेन शङ्काद्वयमपि परास्तम् । ब्रह्मतर्कोक्तत्वेन प्रकृत-त्वादिदं (दतः) शब्देन परामर्शो युज्यते । तत्रैव विस्तरेणोक्तत्वादत्र सङ्क्षेपकरणं चोपपद्यत इति ।

ग्रन्थान्तरोक्तस्य कथमत्र प्रकृतत्वम् । तथात्वे वा कुतो न पूर्वमीमांसोक्तपरामर्शोऽयमिष्यत इत्यत उक्तम् ॥ तर्कशास्त्र इति ॥ तर्कशास्त्रं हि मीमांसाङ्गमिति वक्ष्यति ॥ ब्रह्मतर्के विस्तरेणोक्त-त्वमत्र सङ्क्षेपकरणस्य घटकमात्रं न नियामकम् । तत्र विस्तरेणोक्तस्यात्रापि विस्तरेणोक्तौ बाधकाभावात्प्रस्थानभेदेनापुनरुक्तेरित्यत उक्तम् ॥ विद्येति ॥

### **वाक्यार्थचन्द्रिका **

उत्तरमूलस्य बुद्ध्या विवेकेन शङ्काद्वयपरिहारकत्वेन योजयितुं शक्यत्वा-त्तदनुसारेण शङ्काद्वयमुत्थापयति ॥ स्यादेतदिति ॥ पूर्वमीमांसायामिवेत्युक्तिरुत्तरत्र तदनौचितीं प्रदर्शयितुमुपक्षेपायेति द्रष्टव्यम् । हिशब्दस्य यस्मादित्यर्थकत्वस्यावश्यकत्वाद्धेतुहेतुमद्भावेन व्याख्याने नात्रत्यतुशब्दस्य विशेषप्रयोजनमित्यत आह ॥ तस्मादित्यर्थे वेति ॥ इदंशब्देनेति ॥ यद्यप्ये-तदोऽन्नित्युक्तत्वादत इत्येतदोरूपमित्येतच्छब्देनेत्येव वक्तव्यम् । तथाऽप्येतदोऽन्नित्यत्रेदम इशित्यत इदम इत्यनुवृत्तिरस्त्वित्याशयेन वाऽयं प्रकृतोऽत इतिशब्द इदंशब्द इत्याशयेन वेदंशब्देनेत्युक्तमिति द्रष्टव्यम् । तर्कशास्त्र इत्यस्य तत्सिद्धैरिति वक्ष्यमाणमीमांसाङ्गत्वयुक्तिसूचकत्वेनोक्तशङ्कापरिहार-कत्वमित्याह ॥ तर्केति ॥

### **परिमल**

एतदिति ॥ पञ्चधाऽतःशब्दस्य व्याख्यानमध्ये यदाद्यं ज्ञानी प्रियतमोऽतो मे इत्यादिना कृतं मोक्षहेतुप्रसादजनकज्ञानकारणार्थकत्वरूपं व्याख्यानं तस्य ‘इत्यादेर्न हरिं विना । ज्ञानस्वभावतोऽपि स्यान्मुक्तिः कस्यापि हि क्वचिदि’त्यत्रोक्तदिशोपपन्नत्वेऽपि बन्धसत्यत्वाद्यर्थ-चतुष्टयपरत्व व्याख्यानमयुक्तमित्यर्थः ॥ प्रकृतस्य हेतुत्वमाहेति ॥ अत इति एतच्छब्दस्य पञ्चम्यर्थकतसिलन्तस्य रूपम् । एतस्मादित्यर्थे पञ्चम्यास्तसिलिति पञ्चम्यास्तसिलादेशे एतदोऽशिति प्रातिपदिकस्याशादेशे अत इति निष्पन्नत्वात् । तथा चात इति प्रातिपदिकाकारेण प्रकृतं परामृश्य तसिल्प्रत्ययेन हेतुत्वं जिज्ञासाकर्तव्यतां प्रति वक्तीत्यर्थः ॥ न पुनर्वेदप्रामाण्यादिकमिति ॥ यद्यपि बन्धसत्यत्वादिकमिति वक्तव्यं तथाऽप्यतो यथार्थबन्धस्येत्येतद्य्वाख्यानावसरे बन्धमिथ्यात्वमाशङ्क्य सेयमाशङ्काऽतःशब्देनापेक्षितार्थहेतुसूचकेन निराकृतेति ग्रन्थेन बन्धसत्यत्वपरामर्शित्वमुपपादितं मत्वा प्रामाण्यादीत्येवोक्तम् । आदिपदेन वा तस्य सङ्ग्रहः । नन्वेवं तेनैव न्यायेन वेदप्रामाण्यादि-परामर्शित्वमपि नानुपपन्नमिति चेत् सत्यम् । प्रकारान्तरेणाप्युक्तार्थपरामर्शित्वोपपादनायेयमाशङ्क्येति अदोषः ॥ तत्प्रकृतमिति ॥ पूर्वमीमांसाप्रकृतं च नेत्यर्थः । तत्र कार्यपरत्वस्यैव पूर्वमीमांसकैर् वर्णनादिति भावः ॥ अतःशब्देन परामर्शो युज्यत इति ॥ क्वचिदिदंशब्देनेत्यपि पाठः । स च लेखकदोषमूलो ध्येयः । अयं चासौ शब्दश्च इदंशब्दस्तेन अतःशब्देनेति यावदिति वाऽर्थो ध्येयः ।

### **यादुपत्यम् **

अभ्युपेत्याह ॥ न च कार्यनिराकरणमिति ॥ एवमग्रेऽपि ॥ वक्ष्यतीति ॥ ‘प्रमाण-न्यायसच्छिक्षा क्रियते तर्कशास्त्रतः । मानन्यायैस्तु तत्सिद्धैर्मीमांसा मेयशोधनम् ॥’ इत्यत्रेति शेषः ।

### **श्रीनिवासतीर्थीया **

अयमर्थ इति ॥ वेदप्रामाण्यादिरूप इत्यर्थः ॥

### **वाक्यार्थरत्नमाला **

उत्तरमूलस्येति । एवं भाष्यकारसूचितपरिहारोपेतशङ्काः परिहृत्येति पूरणीयम् । ब्रह्मतर्के एतत्सर्वमुक्तमित्यादिना यदि विस्तरे भारस्तर्हि सङ्क्षेपेण वचनोपपत्ति-प्रतिपादनसिध्या तेन विस्तराद्वक्तव्यत्वशङ्कापरिहारसिद्धावपि प्रकृतत्वाभावशङ्कापरिहारो न सिध्यति । एकवाक्यत्वेन विशिष्टार्थस्य द्वितीयशङ्कापरिहारायैव । पर्याप्तिप्रतीतेरित्यत आपातत एकशङ्का-परिहारस्यैव प्रतीतावपि ब्रह्मतर्क इत्यस्यावृत्त्याश्रयणेन ब्रह्मतर्के एतत्सर्वमुक्तमित्यंशमात्रेण बुध्या विविक्तेनाप्रकृतत्वशङ्कानिरासस्यापि प्रतीत्युपपत्तेर्नानुपपत्तिरित्यर्थः । तदेतदुक्तं योजयितुं शक्यत्वादिति उपजीवनं नेष्यत इति वस्तुगत्योक्तम् । तदुपजीवनमंशविशेषे न सम्भवति चेत्याह न च कार्येति मूलम् । नापीत्यर्थः । तत्प्रकृतं पूर्वमीमांसाप्रकृतम् । तत्र वृत्तिकारान्तरैः कार्यस्यैव प्रतिपादनाङ्गी-कारादिति भावः । पूर्वमीमांसायामिवेत्यस्याधिक्यशङ्कां
वारयितुं तदभिधानप्रयोजनमाह पूर्वेति ।

यद्यप्येतदोशित्यादि । एतच्चात एव चोपमेत्येतदधिकरणटीकाव्याख्यावसरे अस्माभिर्विवरिष्यते अयं प्रकृत इति । अनेनायं चासौ शब्दश्चेदं शब्द इति समस्तं पदमित्युक्तं भवति । धर्मशास्त्रस्यैव च ग्रहणमिति पाठः ।

