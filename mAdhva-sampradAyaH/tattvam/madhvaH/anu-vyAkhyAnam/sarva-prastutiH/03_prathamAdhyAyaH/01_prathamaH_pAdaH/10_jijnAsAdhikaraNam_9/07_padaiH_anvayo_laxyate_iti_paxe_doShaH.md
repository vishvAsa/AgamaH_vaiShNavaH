+++
title = "०७ पदैर् अन्वयो लक्ष्यते इति पक्षे दोषः"

+++


## प्रवृत्तिश्च द्विधाऽन्यथा

**पदैर् अन्वयो लक्ष्यते इति पक्षे दोषः**

***प्रवृत्तिश्च द्विधाऽन्यथा***

### **सुधा**

अन्वयो लक्ष्यत इति चेत् । तर्हि पदार्थेषु साहचर्यात्स्मारकत्वमात्रमन्वये तु लक्षणैवेति पदानां न कुत्राप्यभिधानवृत्तिरिति स्यात् । तदभावे च न लक्षणाऽपि सम्भवति ॥ तद्द्वारत्वात्तस्याः । एतदप्युक्तं न चाशक्त्याभिधायित्वमिति । स्मारकत्वमेवाभिधायकत्वमिति चेन्न । अतिप्रसङ्गादिति ॥ तस्मात्पदैरेव वाक्यार्थप्रत्ययसम्भवाद्युक्तं वेदप्रामाण्यमित्यतो युक्ता ब्रह्मजिज्ञासेति सिद्धम् ॥

### **वाक्यार्थचन्द्रिका**

ननूभयत्रैकत्र वा शक्त्यङ्गीकारे उक्तदूषणप्राप्तावपि न मन्मते तदवकाशः । विशिष्टार्थप्रत्यायनार्थप्रयुक्तपदकदम्बसमभिव्याहारान्यथाऽनुपपत्त्या पदस्मारितानामर्थानामन्योन्यान् अन्वितानां पदलक्ष्यतयाऽङ्गीकारादित्याशङ्कते ॥ अन्वय इति ॥ पदार्थान्वये शक्त्यङ्गीकारे पदार्थेषु शक्तिप्राप्तेरनिष्टत्वेऽप्यन्वये लक्षणायां पदार्थेष्वपि लक्षणापत्तिर्नानिष्टेति भावः । नन्वभिधायकत्वं नाम न शक्यार्थप्रतिपादकत्वं किन्तु स्मारकत्वमात्रम् । तथा चाभिधानवृत्तेरभावेऽपि नानुपपत्तिः । न च शक्त्यार्थप्रतिपादकत्वरूपाभिधानवृत्तेर्वाच्यार्थानुपपत्तिवाच्यार्थसबन्धद्वारा लक्षणोपयोगात्तदभावे लक्षण एव न स्यादिति वाच्यम् । ‘सुवर्णपुष्पां पृथिवीं चिन्वन्ति पुरुषास्त्रयः । शूरश्च कृतविद्यश्च यश्च जानाति सेवितुमि’त्यादौ लोके ‘वायुर्वै क्षेपिष्ठा देवते’त्यादौ वेदे चान्वयानुपपत्त्यादेरभावेऽपि निष्प्रयोजने वाक्यप्रामाण्यानुपपत्त्या प्रतीयमानवाक्यार्थत्यागेन शूरादित्वं संपदो हेतुरित्याद्यर्थस्य लक्षणादर्शनेन वाच्यार्थानुपपत्त्यादेर्लक्षणायामतन्त्रत्वात्तस्माद्वाक्या प्रामाण्यापत्तिरेव लक्षणाबीजम् । तस्याश्च विशिष्टार्थप्रयुक्तसमभिव्याहृतानां पदानां स्मारितार्थमात्रपरत्वे प्राप्ते स्मरणरूपाभिधानवृत्तेरेव लक्षणा-बीजत्वान्न शक्तिः प्रयोजिकेत्याशयेन शङ्कते ॥ स्मारकत्वमेवेति ॥ नेति पदवदर्थानामपि पदस्मार-कत्वादभिधायकत्वापत्तिरित्यर्थः । न च शब्दज्ञानमभिधाव्यापारः । अर्थस्मृत्यर्थमेव पदप्रयोगात् । न ह्यर्थज्ञानं तथा । तत्तत्कार्यार्थमप्यर्थेपदानात् । तथा चाभिधाव्यापारोपेतानां नार्थानामिति वाच्यम् । मध्येऽर्थस्मृतेरनभ्युपगमेन पदप्रयोगस्य तदर्थत्वासंमतेः । अर्थस्मृत्यर्थमेव लौकिकानां पदप्रयोगेऽपि नियामकत्वेन शक्तेरङ्गीकर्तव्यत्वाच्च । एतेन पदेष्वेव लौकिकानामभिधायकत्वव्यवहारान्नार्थानमभि-धायकत्वमिति निरस्तम् । तन्मूलतयैव शक्तेरङ्गीकार्यताया उच्यमानत्वादिति भावः ।

### **परिमल**

ननु मास्त्वभिधावृत्तिः किमनिष्टमित्यत आह ॥ तदभावे चेति ॥ तद्द्वारत्वादिति ॥ मुख्यार्थसम्बन्धद्वारत्वाल्लक्षणया इत्यर्थः ॥ एतदपीति ॥ अशक्त्या साहचर्येणाभिधायित्वं पदार्थ-स्मारकत्वं तथाऽशक्त्या लक्षणयाऽभिधायकत्वं न चेति मूलार्थ इति भावः । नन्वशक्तस्याभिधायकत्वे व्याघात इत्युक्तमयुक्तमिति भावेन शङ्कते ॥ स्मारकत्वमेवेति ॥ अतिप्रसङ्गादिति ॥ धूमादिपदस्य स्वार्थसाहर्यवशाद्वन्ह्यादि स्मारकत्वेन तदभिधायकत्वप्रसङ्गादित्यर्थः ॥

### **वाक्यार्थरत्नमाला**

पदार्थशक्तिमङ्गीकृत्येयं शङ्केति प्रतीतिनिरासायाशयमाह नन्विति । मन्मत इति । अनेन पूर्ववादिभिन्नस्येयं शङ्केति न व्याघात इति सूचितम् । तत्र तत्र व्याख्येयमस्ति । तत्त्वप्रदीपिकायां वाच्यार्थानुपपत्त्यभावेऽपि लोकवेदयोर्लक्षणादर्शनादिति प्रतिज्ञाय लोके सुवर्ण-पुष्पामित्याद्युदाहृतम् । तदनुसारेणाह सुवर्णपुष्पामित्यादि । पृथिवीं सुवर्णपुष्पां चिन्वन्ति विचिन्वन्ति । पृथिव्येव सुवर्णपुष्पा । यथा भवति तथा विचिन्वन्ति । तथा संपादयन्ति । बहु सुवर्णमुपार्जयन्तीति पर्यवसितोऽर्थः । तांश्च त्रीनाह शूरश्चेति । निष्प्रयोजन इति । इदं लोकविषये स्पष्टमेव । वेदेऽपि कैमर्थ्यवशेनेति तत्त्वप्रदीपिकोक्तमनेनैव संगृहीतम् । न हि वायोः क्षैपिष्ट्यं प्रमाणान्तरेण विरुध्यते । अविरुद्ध एव तु तस्मिन् तावति निष्प्रयोजनतया पर्यवसानाभावात्किमर्थ-मिदमित्यपेक्षावशेन रक्तपटन्यायेन नष्टाश्वदग्धरथन्यायेन वा देवताप्राशस्त्यलक्षणया कर्मप्राशस्त्यं वाक्यार्थ इति नयनप्रसादिन्यनुसारेण वेदेऽपि वाक्यप्रामाण्यानुपपत्तेर्बोध्यत्वाभिप्रायात् । इत्यादीत्यादि-पदेन देवताप्राशस्त्यप्राप्तं कर्मप्राशस्त्यं ग्राह्यम् । एतत्सर्वमित्यादि
इत्येतत्पर्यन्तं मध्ये मध्ये टीका व्याख्येयास्ति ।

