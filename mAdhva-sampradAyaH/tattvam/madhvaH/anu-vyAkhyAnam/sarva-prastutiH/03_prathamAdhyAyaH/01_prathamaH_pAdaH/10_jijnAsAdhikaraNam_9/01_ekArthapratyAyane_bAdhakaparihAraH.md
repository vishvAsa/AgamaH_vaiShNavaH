+++
title = "०१ एकार्थप्रत्यायने बाधकपरिहारः"

+++


## गौरवं कल्पनेऽन्यथा

**एकार्थप्रत्यायने बाधकपरिहारः**

***गौरवं कल्पनेऽन्यथा***

### **सुधा**

एकार्थप्रत्यायनं च नानुपपन्नम् । एकस्मृतिसमारूढानां तदुपपत्तेः । अनुभव-क्रमोपहितानामेव तेषां स्मृत्याऽवगाहनान्न क्रमव्युत्क्रमयोरविशेषापत्तिः । अत एवार्थापत्तिरपि परास्ता वेदितव्या । अन्यथोपपत्तेरुक्तत्वात् । अप्रतीतस्य तु प्रत्यायकत्वेऽतिप्रसङ्गः ॥ तस्मात्सुष्ठूक्तं गौरवं कल्पनेऽन्यथेति ॥

### **वाक्यार्थचन्द्रिका**

यद्यपि पूर्वपूर्ववर्णानुभवजनितसंस्कारसहकृतान्त्यवर्णविषयकश्रोत्रजन्य-सदसदनेकवर्णविषयकैकानुभव एवार्थप्रत्ययनाय पद्धत्युक्तरीत्या वक्तुं युक्तस्तथाऽपि मौनिश्लोकलिप्यादि दर्शनादिस्थले समूहालम्बनस्मृतेरेव वक्तव्यतया सर्ववर्णविषयकैकानुभवस्थले च तस्य शक्तिस्मृति-व्यवहिततयाऽर्थप्रत्यायनाव्यवहितसमूहालम्बनस्मृतेरेव वक्तव्यतया तदुपारूढताभ्युपगमेनैव परिहारमाह ॥ एकस्मृतीति ॥ वर्णानामेकबुद्ध्यारोहाङ्गीकारे क्रमस्यानङ्गत्वमुक्तं स्यात् । तथा च राजा जारे-त्यादावर्थभेदो न प्रतीयेतेत्युक्तदोष इत्यत आह ॥ अनुभवेति ॥ न चानुभवक्रमरूपोपाधेः पूर्वमननु-भवान्न स्मृतिविषयत्वमिति वाच्यम् । क्रमिकतत्तद्वर्णानुभवानन्तरं क्रमविशिष्टानुभवानामेव साक्षिणाऽनु भवोपपत्तेः । केचित्तु स्मृतिरनेकवर्णमात्रविषयि वर्णेषु च न स्वतः क्रमः किन्तु क्रामिकानुभव-विषयत्वमेव क्रमः । तथा च वर्णस्मृतिवत्तेषु क्रामिकानुभवविषयत्वमपि स्वरूपेणार्थप्रत्यायने निमित्तम् । न च निमित्तकारणस्यापि ज्ञानं कारणमिति न तदनुभवापेक्षा । वस्तुतः क्रामिकानुभव-विषयवर्णानां स्मृतेरर्थप्रत्यायनाङ्गत्वाभ्युपगमात् । न च क्रमव्युत्क्रमयोरविशेषोऽपीत्याहुः । तन्न उक्तरीत्या वर्णानामिव तन्निष्ठक्रामिकानुभवविषयत्वस्यापि साक्ष्यनुभूतस्य स्मृतिविषयत्वोपपत्तेः । स्वरूपेण स्फोटोऽर्थप्रत्यायक इति द्वितीयं निराकरोति ॥ अप्रतितस्येति ॥

### **परिमल**

प्रागुक्तदोषान्निराह ॥ एकार्थेत्यादिना ॥ अर्थापत्तिरपीति ॥ ऐक्यप्रतीत्यन्यथानु-पपत्तिरूपार्थापत्तिरपि । अत एवेत्युक्तं व्यनक्ति ॥ अन्यथेति ॥ ऐक्यप्रत्ययस्यौपाधिकत्वोपपत्ते-रित्युक्तत्वादित्यर्थः । यद्वा पदार्थवाक्यार्थप्रतीत्यन्यथानुपपत्तिरूपार्थापत्तेरपि । शक्तिश्चैवान्विते स्वार्थ इति त्रिपाद्यामन्विताभिधानकथनेनान्यथोपपत्तेरुक्तत्वादित्यर्थः । किं वा स्वरूपेणेति प्राग्विकल्पित-द्वितीयपक्षे दोषमाह ॥ अप्रतीतस्येति ॥ स्फोटस्येति योज्यम् । सर्वदाऽर्थप्रतीतिरूपातिप्रसङ्ग इत्यर्थः ॥

### **यादुपत्यं**

तदा क्रमो न स्यादित्युक्तदोषं परिहरति ॥ अनुभवक्रमेति ॥ अनुभवक्रमोपहित-क्रमाणामेवेत्यर्थः । अनुभवानां क्रमिकत्वात्तदुपाधिकः क्रमो वर्णेषु प्रतिभासत इति भावः । तेनानुभव-क्रमस्य कथं वर्णधर्मत्वेन भानमिति शङ्काऽनवकाशः । न च क्रमः पूर्वमननुभूतः कथं स्मृतिविषय इति वाच्यम् । क्रमोत्पन्नानुभवाहितक्रमिकसंस्कारबलादननुभूतस्यापि वर्णक्रमस्य प्रतिभासाङ्गीकारात् । न ह्यनुभूतमेव स्मर्यत इति नियमः । तथा सत्यतीतत्वस्यापि स्मृतावप्रतिभासप्रसङ्गात् । यद्यपि वर्णेषु न दैशिकः कालिको वा क्रमः संभवति । व्याप्तत्वान्नित्यत्वाच्च । नापि वस्तुनिबन्धनः । एकदैव जारा राजेति प्रयोगे जकारस्य पौर्वापर्यायोगात् । नापि बुद्धादिगत एव क्रमो वर्णेष्ववभासत इति युक्तम् । वर्णपदादिगतस्य क्रमस्य श्रावणत्वानुभवाद्बुद्धिक्रमस्य चातथात्वात् । न चारोपित एव वर्णेषु क्रम इति युक्तम् । पदवाक्यादेरत्यन्तासत्त्वापत्तेः । तथाऽपि बुद्धिक्रमजन्यो वर्णेष्वौपाधिकः कश्चन क्रमोऽस्त्येव । क्रमस्तु वर्णधर्म इति स्पष्टं पूर्वोक्तत्वात् । न च स कीदृश इति वाच्यम् । यथा कालनिबन्धनक्रमापेक्षया देशनिबन्धनस्तत्तद्वस्तुगतः क्रमो विलक्षणोऽनुभूयमानो विशिष्य वक्तुमशक्योऽपि कैश्चिदङ्गीक्रियते तथा बुद्धिक्रमनिबन्धनो वर्णपदादिगतानुपूर्वीरूपः श्रोत्रेणानुभूयमानो वक्तुमशक्योऽप्यङ्गीकार्यः । न हि सर्वत्र क्रमशब्द एकार्थक इति प्रतिभाति । अन्ये तु तत्तद्ववर्णादिविषयकबुद्धिक्रम एव वर्णपदादिक्रमो नातिरिक्तः । न चैवं क्रमस्य श्रावणत्वासंभवः । साक्ष्युपनीतस्यैव तस्य तत्र भानाङ्गीकारादित्याहुः ॥ अर्थापत्तिरपीति ॥ अर्थप्रत्ययान्यथाऽनुपपत्तिरित्यर्थः ॥ अन्यथोपपत्तेरिति ॥ अनुभवक्रमोपहित-क्रमवद्य्भ एकस्मृतिसमारूढेभ्यो वर्णादिभ्योऽर्थप्रत्ययोपपत्तेरुक्तत्वादित्यर्थः । किं वा स्वरूपेणेति प्राग्विकल्पितं द्वितीयपक्षमनूद्य दूषयति ॥ अप्रतीतस्य त्विति ॥ अतिप्रसङ्गो बधिरस्यापि शाब्दबोधप्रसङ्गलक्षणः ।

### **श्रीनिवासतीर्थीया**

ननु शब्दादर्थं प्रत्येमीत्येकार्थप्रत्यायकत्वान्यथाऽनुपपत्त्या स्फोटः सिद्धः । तदभावे एकार्थप्रत्यायनस्यैवानुपपत्तेरित्यत आह ॥ एकार्थप्रत्यायनं चेति ॥ येन तदन्यथाऽनुपपत्त्या स्फोटः कल्प्येतेत्याशयः । तथा च स्फोटाभावेऽप्स्मन्मते नानुपपन्नं किं तूपपन्नमेवेत्यर्थः । तदुप-पादयति ॥ एकस्मृतीति ॥ समारूढानाम् । तदुपपत्तेरेकार्थप्रत्यायकत्वोपपत्तेः । नन्वेकस्मृतिविषयत्वे तद्विषयकस्मृतिरूपायां बुद्धौ क्रमाभावेन वनं नवमित्यादौ वर्णानां क्रमव्युत्क्रमयोरर्थविशेषबोधायोगेना-विशेषेणैकार्थबोध एव स्यादित्यत आह ॥ अनुभवक्रमोपहितानामिति ॥ तदुपहितक्रमवतामित्यर्थः ॥ न क्रमव्युत्क्रमयोरिति ॥ स्मृतौ क्रमाभावेऽपि तज्जनकपूर्वानुभवे वर्णेषु क्रमस्योत्पन्नत्वादिति भावः ।

### **वाक्यार्थरत्नमाला**

तथापि मौनीति । तर्कताण्डवानुसारेण अनुवदति । राजा जारेत्यादा-वित्यादिपदेन सरो रसः वनं नवमिति मूलोक्तस्येव नदीदीनरमामारेत्यादेः सङ्ग्रहः । केचित्तु स्मृतिरनेकेति पक्षः । पूर्ववर्णसंस्कारोऽन्यवर्णमात्रस्मरणं चेति चशब्दयुक्तः पाठः । अत्रान्त्यवर्ण-स्मरणोपादानेन संस्कार एवेत्येवकारो मूलस्थोऽनभिमतव्यावर्तक इति सूचितम् । अन्यथैवकार-विरोधापत्तेः । मात्रपदं च पूर्ववर्णस्मृतिव्यावृत्त्यर्थः । सर्ववर्णेति वक्ष्यमाणत्वात् । न तु सम्बन्ध-स्मरणस्यापि । तदङ्गीकारेण तच्छङ्काप्रवृत्तेः । अत एव तदभावापादनेनोत्तरवाक्ये तद्दूषणमिति ज्ञेयम् ।

