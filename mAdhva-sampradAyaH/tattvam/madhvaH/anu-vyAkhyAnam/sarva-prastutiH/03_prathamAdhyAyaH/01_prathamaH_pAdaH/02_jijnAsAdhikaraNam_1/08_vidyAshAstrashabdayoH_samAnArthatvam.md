+++
title = "०८ विद्याशास्त्रशब्दयोः समानार्थत्वम्"

+++


## अर्थितः परविद्याख्यं चक्रे..

**विद्याशास्त्रशब्दयोः समानार्थत्वम्**

***अर्थितः परविद्याख्यं चक्रे***..

### सुधा

यद्यपि विद्याशास्त्रशब्दौ शिष्याचार्यव्यापारानुबन्धिनौ तथाऽप्युभयानुगततत्त्वज्ञान-करणत्वमात्रमुपादाय द्वयोरैकार्थ्यमुक्तमित्यवगन्तव्यम् । ‘ऋगाद्या अपरा विद्या यदा विष्णोर्न वाचकाः । ता एव परमा विद्या यदा विष्णोस्तु वाचकाः’ इति भगवत्पादीयं व्याख्यानमप्येतमेवार्थं सूचयति । ब्रह्ममीमांसाशास्त्रव्युत्पादितन्यायानुपकृता हि वेदादयो विष्णोरवाचकास्तदुपकृताश्च तस्य वाचका भवन्तीति । तथाऽपि केवलस्य न परविद्यात्वं लभ्यत इति चेत् । मा लाभि वेदादीतिकर्तव्यतारूपस्यास्य पृथक् प्रामाण्यानभ्युपगमात् ।

### वाक्यार्थचन्द्रिका

ननु विद्याशास्त्रशब्दयोर्भिन्नविषयत्वान्न व्याख्यानव्याख्येयभावो युक्त इत्यतो गौणीं वृत्तिमाश्रित्य समाधत्ते ॥ यद्यपीति ॥ नन्वपव्याख्यानस्यायुक्तत्वेन प्रसक्तप्रतिषेधस्य तद्विरोधाभावेऽपि ‘ऋगाद्या अपरा विद्ये’ति भगवत्पादीयव्याख्यानविरोधः स्यादेवेत्यतो विकल्पेन भगवद्वाचकेष्वपि ऋगादिषु यदातदाशब्दप्रयोगादुपकारकविशेषसाहित्यतदभावविवक्षायाः सूचित-त्वादुपकृतानां परविद्यात्वे परिशेषणीय उपकारकप्राधान्यविवक्षया प्रसक्तप्रतिषेधेन परिशेषो नानुपपन्न इत्याह ॥ ऋगाद्या इति ॥ नन्वेवं तर्हि वस्तुत उपकृतस्य ऋगादेरनुपकृतऋगाद्यपेक्षया परविद्यात्वं सिध्द्येत् । न तूपकारकप्राधान्यविवक्षामात्रेण भवदभिमतमुपकारकस्यैव परविद्यात्वमित्याशङ्कां सयुक्तिक मनङ्गीकारेण परिहरति ॥ तथाऽपीति ॥

### परिमल

ननु वेद्यते अनेन शिष्येण कर्त्रा वेदादिना करणेनेति विद्याशब्दः शिष्यप्रयत्नजन्य-ज्ञानकरणवाची । शिष्यते प्रतिपाद्यते आचार्येण कर्त्रा वेदादिना करणेनेति शास्त्रशब्द आचार्य-प्रयत्नसाध्यशासनकरणवाची । तथाच विद्याशब्दशास्त्रशब्दौ भिन्नार्थाविति न व्याख्यानव्याख्येय-भावमापद्येते । अतः कथं परविद्याख्यमित्यनूद्यानुत्तमं शास्त्रमिति व्याख्यातमित्युक्तमित्याशङ्क्य निराह ॥ यद्यपीति ॥ तथापीति ॥ वेदनशासनयोः शिष्याचार्यप्रयत्नसाध्यत्वेऽपि शिष्याचार्यव्यापारांशं विहाय वेदनशासनयोस्तुल्यतत्वज्ञानत्व धर्ममात्रमुपादाय तज्जनकत्वमात्रेणैकार्थ्यमुक्तमित्यर्थः । उभयानु-गतेत्यस्य विद्याशास्त्रोभयानुगतेति वार्थः । नन्वेवमाथर्वणभाष्यविरोधः । तत्र ऋगादेरेव परविद्यात्वोक्तेर् इत्यत आह ॥ ऋगाद्या इति । यदा विष्णोर्न वाचका इति मन्त्रब्राह्मणाभिप्रायम् । कर्मदेवतन्त्रोक्त-न्यायानामपि कर्मकाण्डदेवकाण्डमात्रनिर्णायकत्वात् । उपनिषदां तु विष्ण्ववाचकत्वदशाया अभावात् । उक्तं हि छान्दोग्यभाष्ये तृतीयेऽध्याये । आरण्यकमावर्तयेदारण्यकमावर्तयेदिति । अन्यथेतरपरत्वे आवृत्तिविधानं व्यर्थं स्यात् । ‘आरण्यकेष्वृते विष्णुं नैवान्यत्किञ्चिदुच्यत’ इति तत्रोक्तस्मृतिविरोधश्च स्यात् । यदा वाचका इति तु त्रिरूपकृत्स्नवेदाभिप्रायम् । ब्रह्मतन्त्रस्य कृत्स्नवेदेतिकर्तव्यतारूपत्वात् । यदेत्युक्तिरपि मन्त्रब्राह्मणरूपैकदेशाभिप्राया । आगमेन ‘द्वे विद्ये वेदितव्ये’ इत्यागमेनेत्यर्थः ॥

### यादुपत्यम्

॥ शिष्याचार्यव्यापारानुबन्धिनाविति ॥ यथाक्रमं शिष्याचार्यव्यापारघटितार्थाभि-धायिनावित्यर्थः । वेदनस्य विद्याशब्दबोध्यार्थान्तर्गतव्यापारस्य शिष्यकर्तृकत्वात् । प्रतिपादनस्य शास्त्रं मानमिति पूर्वोक्तयोजनायां पूर्वार्धोक्तानां गुरूणां गुरुत्वादीनां पक्षीभूतशास्त्रनिष्ठतया प्रामाण्य-रूपसाध्यार्थान्तर्गतव्यापारस्याचार्यकर्तृकत्वादिति भावः । नन्वेवं भगवत्पादीयव्याख्यानविरोधः । तत्र ऋक्शब्दबोध्यऋगादीनामेव परविद्यात्वोक्तेरित्यत आह ॥ ऋगाद्या अपरा इति ॥ एतमेवार्थम् एतच्छास्त्रस्य परविद्यात्वरूपम् । केवलस्य ऋगाद्यननुग्राहकस्य ब्रह्ममीमांसाशास्त्रस्य ॥ पृथगिति ॥ वेदाद्यननुग्राहकत्वेनेत्यर्थः ॥

### वाक्यार्थरत्नमाला

भिन्नविषयत्वादिति । वेत्ति अनयेति विद्येति विद्याशब्दस्य वेदनकरण-त्वार्थकतया विद्याशब्दबोध्यवेदनरूपव्यापारस्य च शिष्यकर्तृकत्वात् शिष्यते तत्त्वं प्रतिपाद्यते अनेनेति शास्त्रशब्दस्य तत्त्वप्रतिपादनकरणार्थकत्वात् । तत्त्वप्रतिपादनरूपशास्त्रशब्दबोध्यव्यापारस्य चा चार्यकर्तृकत्वाद् भिन्नकर्तृकव्यापारघटितार्थप्रतिपादकशब्दयोर् भिन्नविषयत्वमित्यर्थः । गौणीमिति । अर्थज्ञानजनकत्वरूपगुणस्योभयत्रापि प्रतिभासादिति भावः । भगवत्पादीयेति । आथर्वणोप-निषद्भाष्यस्थेति शेषः । विकल्पेनेति । विष्णोर्न वाचका विष्णोस्तु वाचका इत्येतयोर्विरोधेन विकल्पस्यावश्यकत्वादिति भावः । व्रीहियवादौ प्रसङ्गान्तरमादाय विकल्पवत् प्रकृतेऽपि यदातदा-शब्दाभ्यामुपकारकविशेषणराहित्यतत्साहित्ययोः प्रतिपादनात्तदुभयमादाय विकल्प इत्याह ॥ यदातदेति । परविद्यात्वस्याभ्यर्हितत्वात्तदनुसारेण साहित्यस्य प्रथमत उपादानम् । उपकारक-प्राधान्येति । प्राप्ताप्राप्तविवेकेन यागीयहिंसायामितिकर्तव्यताप्राधान्यदर्शनाद्वेति भावः । प्रसक्त-प्रतिषेधेनेति प्रसक्तप्रतिषेधकरणेनेति । ऋगादिकं परविद्याशब्दोक्तं नेति प्रसक्तप्रतिषेधस्योपकारक-प्राधान्यविवक्षया करणेनेति यावत् । मूले एतमेवेति । ब्रह्ममीमांसाशास्त्रमेव । परविद्येत्यनेनैतदेवेत्यर्थः । एतदेवाह ब्रह्मेति मूलम् । उपकारकस्यैव परविद्यात्वमिति । सिध्येदित्यनुवर्तते । मूले पृथगिति । केवलस्येत्यर्थः ।

