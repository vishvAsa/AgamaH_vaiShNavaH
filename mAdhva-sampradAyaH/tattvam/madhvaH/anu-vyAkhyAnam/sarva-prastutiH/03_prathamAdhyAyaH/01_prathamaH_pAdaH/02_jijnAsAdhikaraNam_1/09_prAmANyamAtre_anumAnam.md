+++
title = "०९ प्रामाण्यमात्रे अनुमानम्"

+++


## गुरुर्गुरूपणां प्रभवः

## अनुव्याख्यानम्

***गुरुर्गुरूपणां प्रभवः शास्त्राणां बादरायणः ।***

***यतस्तदुदितं मानमजादिभ्यस्तदर्थतः ॥ ४ ॥***

### सुधा

एवं तावदागमेनास्य शास्त्रस्यानुत्तमं प्रामाण्यं प्रसाध्याधुनाऽनुमानतोऽपि तत् सिपाधयिषुरादौ तावत्प्रामाण्यमात्रे अनुमानं वक्तुमाह ॥ गुरुरिति । यतो यत्कारणं बादरायणो गुरूणां जगतस्तत्त्वोपदेशकानां ब्रह्मादीनां गुरुरुपदेष्टा । यतश्च शास्त्राणां वेदानां भारतादीनां च यथासम्भवं प्रभवो गुरूणामशेषार्थप्रतिपादकानां सविस्तराणां वेदादिशास्त्राणां गुरुर्मुख्यप्रभवो न तु सम्प्रदायमात्रप्रवर्तक इति वा । यतश्चाजादिभ्यः श्रोतृभ्यस्तेषामर्थो मोक्षस्तदर्थस् तस्मै तदर्थतः । तदुदितं तेन बादरायणेनोपदिष्टमिदं शास्त्रमतो मानं भवितुमर्हति ।

### वाक्यार्थचन्द्रिका

ननु गुरुर्गुरूणामित्युत्तरश्लोके पूर्वश्लोकोक्तप्रमाणानुपपादनात्प्रमाणान्तर-स्याप्यकथनात् तत्कथनपरत्वे वाऽनुत्तमत्वस्य सर्वथाऽकथनादुत्तरश्लोकोऽसङ्गत आह ॥ एवमिति ॥ ‘पृष्टेनागम एवादौ वक्तव्यः साध्यसिद्धय’ इति न्यायमनुसन्धाय तावच्छब्दप्रयोगः । अत्र गुरुर्गुरूणा-मित्यादेर्मानम् इत्यस्य च साध्यसाधनभावाप्रतीतेस्तत्समर्पकत्वं यत इत्यस्य दर्शयितुं ‘निमित्तकारण-हेतुषु सर्वासां प्रायदर्शनम्’ इत्यनुसन्धाय यत इत्येतद्व्याख्याति ॥ यत्कारणमिति ॥ ननु गुरुर्गुरूणा-मित्यादिहेतूनामित्यादिवक्ष्यमाणरीत्या गुरुगुरुत्वादीनां हेतूनां वक्राद्यानुकूल्यान्येव साध्यानीति तावन्निष्टङ्कितम् । अत्र वक्त्रानुकूल्यैकदेशविवक्षितार्थतत्त्वज्ञानसाधकत्वेन भवदभिमतस्य गुरूणां गुरुत्वस्य न तत्साधकत्वं युक्तम् । उपदेशकानामुपदेशकत्वेन वक्ष्यमाणरीत्या तदपेक्षया अधिकज्ञान-सिद्धावपि तत्त्वज्ञानासिद्धेः । न च तत्त्वोपदेशक एव गुरुशब्दस्य योगरूढिभ्यां प्रवृत्तत्वेन तत्सिद्धिरिति वाच्यम् । तावताऽपि तत्त्वोपदेशकान्तरापेक्षयाऽधिकतत्त्वज्ञानसिद्धावपि विवक्षितार्थतत्त्वज्ञानासिद्धेः । प्रभवः शास्त्राणामित्यस्य तु यत इत्यस्य गुरुर्गुरूणामित्यनेनान्विततया हेतुत्वसमर्पकाभावेन हेतुत्वमेव न प्रतिपत्तुं शक्यम् । न च यत इत्यस्य आवृत्त्या योग्यतया चशब्दाध्याहारेण तस्यापि हेत्वन्तरत्वं प्रतिपत्तुं शक्यमिति वाच्यम् । वेदानां भारतादीनां च प्रभवत्वेन तदर्थतत्त्वज्ञानसिद्धावपि विवक्षितार्थ-तत्त्वज्ञानसिद्धिरिति वाच्यम् । उपदेशकान्तरतत्त्वोपदेशकत्वमात्रेण वेदभारतादिप्रभवत्वमात्रेण च सार्वज्ञासिद्धेः । वेदादिप्रभवत्वेऽप्यपटुकरणत्वसम्भवेन तेन पटुकरणत्वासिद्धेश्च । यत इत्यस्य पूर्वार्धेऽन्वयेनोत्तरार्धे पक्षसाध्यमात्रोक्तया हेत्वभावेन वक्रानुकूल्यैकदेशविवक्षाश्रोतृप्रसङ्गानुकूल्यासिद्धश्च । यतश्चेत्यस्यावृत्त्याऽजादिभ्यस्तदर्थतस्तदुदितमित्यनेन अन्वयेऽपि ब्रह्मादिभ्यस्तज्ज्ञानार्थं बादरायणा-दुत्पन्नमित्युक्तिमात्रेण श्रोतृप्रसङ्गानुकूल्यालाभात् । अतो न वक्त्रानुकूल्यादिहेतुसमर्पकत्वमस्य श्लोकस्येत्यतो जगद्गुरूणामजादिभ्य इत्येतत्सन्निधानादत्र गुरूणामित्यनेन जगत्तत्त्वोपदेशकब्रह्मादीनां सर्वज्ञकल्पत्वस्याभिप्रेततया सर्वज्ञकल्पोपदेशकत्वस्य च सार्वज्ञसाधकत्वोपपत्तेर् वेदभारतादीनां चाशेषार्थप्रतिपादकत्वस्य विवक्षितत्वाद्गुरूणामित्यादेरावृत्त्या शास्त्रादिविशेषणत्वे च साक्षादेवाशेषार्थ-प्रतिपादकत्वलाभादशेषार्थप्रतिपादकशास्त्रप्रभवत्वस्य च सार्वज्ञसाधकत्वोपपत्तेर्नोभयत्रापि अनुपपत्तिः। सविस्तरत्वार्थकगुरूणामित्यस्य शास्त्रविशेषणत्वे तत्प्रभवत्वेन पटुकरणत्वसिद्धिः । गुरूणाम् इत्यनेन ब्रह्मादीनां तत्त्वोपदेशकत्वोक्तेरजादिभ्य इत्यनेन तेषां श्रोतृत्वस्यार्थपदेन मोक्षस्य तदुदितमिति बादरायणेनोपदिष्टत्वस्य च विवक्षिततया अजादिभ्यस्तदर्थतस्तदुदितमित्युक्तहेतुभिर्विवक्षादि-सिद्धिरिति न काऽप्यनुपपत्तिरित्यभिप्रेत्याह ॥ बादरायण इत्यादिना ॥

### परिमल

॥ अनुमानत इति ॥ ‘आप्तवाक्यतया तेन श्रुतिमूलतया तथे’त्यादिग्रन्थेनाप्तवाक्य-त्वादि प्रमाणत्रयावगतत्वाद्ब्रह्मतन्त्रप्रामाण्यमनुत्तममित्यनुमानेनानुत्तमप्रामाण्यं सिषाधयिषुरित्यर्थः ॥ वक्तुमाह इति ॥ एतच्छास्त्रं प्रमाणम् अनुकूलवक्तृश्रोतृप्रसङ्गवत्वाद्भारतवदित्यनुमानम् अतो मानमित्यंशेन वक्तुमनुकूलवक्त्रादिमत्त्वरूपहेतुसाधकान्हेतूनाहेत्यर्थः । यत इति हेतौ पञ्चमीति भावेन प्रकृतिप्रत्यययोरर्थमाह ॥ यत्कारणमिति ॥ निमित्तकारणहेतुषु सर्वासामिष्टिरित्युक्तेः प्रथमोक्तिः । यस्मात्कारणादित्युक्तावपि पञ्चभ्योः शब्दसाधुत्वमात्रार्थत्वेनाधिकार्थत्वाभावात् । यद्वा यत इत्यस्य नेयमर्थोक्तिः किंतु यत्कारणं यस्य शास्त्रस्य कारणमिति बादरायणविशेषणम् । यत्कारणमित्युक्त-यच्छब्दार्थस्येदं शास्त्रमित्यन्वयः । पूर्वस्मादनुवृत्तिं मत्वाऽऽह ॥ जगत इति ॥ अर्थतः शब्दतश्च गुरुत्वमाह ॥ अशेषार्थेति ॥ आद्यादिभ्य उपसङ्ख्यानमिति सर्वविभक्तयर्थे तसिप्रत्ययोक्तेश्चतुर्थ्यर्थे तसिरिति भावेनाह ॥ तस्मै तदर्थत इति ॥

### यादुपत्यम्

॥ आगमेनेति ॥ परविद्याख्येत्यर्थः ॥ यतो यत्कारणमिति ॥ निमित्तकारणहेतुषु सर्वासां प्रायदर्शनमिति कात्यायनस्मरणात् प्रथमा कृता यस्मात्कारणादित्यर्थः ।

### वाक्यार्थरत्नमाला

पूर्वश्लोकोक्तेति । परमाख्यविद्येति द्वितीयश्लोकोक्तानुत्तमप्रामाण्य-साधकागमरूपप्रमाणेत्यर्थः । प्रादुर्भूतो हरिरित्यस्मिन् श्लोक इव इति शेषः । परमाख्यविद्येत्ये-तद्व्याख्यानमूले तदेवमागमेनास्य सर्वोत्तमप्रामाण्यप्रतीतेर् इत्युक्तत्वात् पूर्वश्लोके परमाख्यविद्येत्यनेना-नुत्तमप्रामाण्यसाधकागमरूपप्रमाणाभिधानमिति सिद्धेः प्रादुर्भूत इति अव्यवहितपूर्वश्लोके च शास्त्रप्रभवत्वाद्युपपादकत्ववदुत्तमप्रामाण्यस्य परविद्याशब्देन लाभोपपादनेनोक्तप्रमाणोपपादकताया अपि सत्त्वात् तस्य पूर्वसङ्गतत्वोपपत्तावप्येतच्छ्लोके तद्वदुक्तप्रमाणोपपादकत्वाभावादित्यर्थः । अनेनैव द्वितीयश्लोकोक्तप्रमाणोपपादकतया तत्सङ्गतः प्रादुर्भूत इति श्लोक इत्येवं सङ्गतिप्रकारः सूचितो भवतीति ज्ञातव्यम् । ननु द्वे विद्येत्यादि प्रमाणानुपपादकत्वेऽपि प्रमाणान्तरकथनपरत्वादस्यापि द्वितीय-पद्यसङ्गतिः संभवतीत्यत आह प्रमाणान्तरस्यापीति । ननु शास्त्रप्रामाण्ये अनुकूलवक्त्रादिमत्त्व-रूपप्रमाणाभिधानप्रतीतेर् अकथनमसिद्धमित्यतोऽङ्गीकृत्याप्याहतत्कथनपरत्वे वेति । अकथनादिति । सर्वोत्तमप्रामाण्यसाधनायैव प्राक् आगमाभिधानादत्रापि तथाविधप्रामाण्यसाधनस्यैव सङ्गतत्वात् प्रामाण्यमात्रे प्रमाणाभिधानमसङ्गतमिति तत्परोत्तरश्लोकोऽसङ्गत इत्यर्थः । पृष्टेनागम एवेति । अनेन परमाख्यविद्येत्यनेनागमरूपप्रमाणस्य प्रथमतोऽभिधाने पृष्टेनेति न्यायो मूलमिति तावच्छब्देन मूलकृता सूचितमिति दर्शयति सिषाधयिषुरिति मूले एव । प्रामाण्यं त्रिविधम् इत्यादिनेति शेषः । अनेनोत्तम-प्रामाण्यसाधनोपयोगितया प्रामाण्यमात्रसाधनमेतदिति तदनर्थकता न शङ्कनीयेत्युक्तं भवति । अनुमानमिति । विजातीयसंवादरूपमित्यर्थः । सजातीयसंवादद्वयरूपानुमानान्तरेणाप्ये- तच्छास्त्र-प्रामाण्यस्योपपादयिष्यमाणत्वात् । द्वितीयस् तावत् शब्दस् तदनुमानमपि उत्तमप्रामाण्यसाधनोपयोगीति तदनुत्तमतासिद्धये इत्यनेनोत्तरत्रैव वक्ष्यत इति ज्ञातव्यम् ।

अत्र गुरुर्गुरूणामित्यादेरिति । अत्र वक्ष्यमाणमूलोक्तरीत्या मानमित्यस्य परमसाध्यनिर्देशत्वेऽपि वाक्ययोजनाकाले अवान्तरं परमं वा साध्यं प्रति हेतुत्वलाभस्तूपपाद्य एवेति यथाश्रुतमानत्वसाध्य-पुरस्कारेण वा गुरुगुरुत्वादौ वा वक्ष्यमाणरीत्या साक्षादेव मानत्वसाध्यं प्रति गुरुगुरुत्वादिविशिष्ट-बादरायणेन ब्रह्मादिश्रोतॄन् प्रति तन्मोक्षार्थमुपदिष्टत्वरूपे पर्यवसिते हेतौ वा हेतुत्वसमर्पकोपायाभाव- शङ्कनमेतदिति न कश्चिद् दोषः । साध्यसाधनभावेति । साधनत्वप्रत्यायकाभावेन तदप्रतीतेरित्यर्थः । अयमाशयः । तृतीयान्तं पञ्चम्यन्तं वा लिङ्गवचनं हेतुरिति हेतुलक्षणानुसारेण तृतीया वा पञ्चमी वा हेतुत्वप्रत्यायिका वाच्या । ताभ्यामेव धूमादिहेतोस्तत्वप्रत्याय- नाङ्गीकारात् । तयोरेव हेतुत्वे द्योत्ये विधानाच्च । तथाहि । हेताविति सूत्रे हि तत्प्रयोजको हेतुश्चेत्युक्तशास्त्रीयहेतोश्चशब्देन कर्तृत्वविधानेन कर्तृत्वादेव तृतीयासिद्धेर् द्रव्यादिविषयो हेतुः कारकं नियतक्रियमित्यादिहरिकारिकानुसारेण द्रव्यगुण-क्रियाविषये अनाश्रितव्यापार घटादिकार्योत्पादने केवलं योग्यतया हेतुव्यपदेशमासादयतो दण्डादेरेव हेतुत्वेन व्यवहारात्तादृशलौकिकहेतोर् दण्डेन घटः, विद्यया यशः, धनेन कुलमित्यादौ क्रियापदाश्रवणेन करणत्वाशङ्काया एवानुदयेन पुण्येन दृष्टो हरिर् इत्यत्र च व्यापारावेशविवक्षायां करणत्वप्राप्तावपि हरिदर्शने पुण्यं योग्यमिति विवक्षायां करणत्वाप्राप्तेस् तदुभयत्रापि तृतीयासिद्ध्यर्थं हेताविति सूत्रे उक्तलौकिके हेतुत्वे द्योत्ये तृतीयाया विधानमस्ति । पञ्चमी तु यद्यपि हेतौ न विहिता तथापि हेतोर् मनुष्याच्च रूप्यप्रत्ययविधायके हेतुमनुष्येभ्योऽन्यतरस्यां रूप्य इति सूत्रे तत आगत इत्यधिकारात् प्रकृते तत इति पञ्चम्यर्थस्य हेतोरिति विशेषणेन हेतौ पञ्चमीज्ञापनाद्वा विभाषा गुणेऽस्त्रियामित्यत्र गुणपदेन शुक्लादिगुणविवक्षायां जाड्याद् बद्धः जाड्येन बद्ध इत्यादौ वृत्त्युदाहृते पञ्चम्यभावप्रसङ्गः । गुणशब्दस्य सत्त्वे निविशतेऽपैतीति गुणलक्षणस्य वोतो गुणवचनादिति सूत्रीयश्लोकवार्तिके उक्तत्वेन तदनुसारेणाप्रधानपरतया साध्यप्रमित्यर्थत्वेन परतन्त्रतयाऽप्रधानभूतधूमादिपरधूमादित्यादिपदे तदुपपत्तावपि नास्तीह घटोऽनुपलब्धेर् इत्यादौ बुद्ध्या मुक्त इत्येव स्त्रीत्वेनास्त्रियामिति निषेधप्रवृत्त्या अनुपलब्धिपदे पञ्चम्यभावप्रसङ्ग इत्याशङ्कानिरासकविभाषेति योगविभागमाश्रित्या गुणवचनात् स्त्रियां च पञ्चमी भवतीति न्यासकारमताद्वा गुणशब्दस्याप्रधानपरत्वमात्रम् । अनुपलब्धेरित्यादौ तु अपादान-पञ्चम्येवेति जाड्यधूमादिपदेभ्योऽपि पञ्चम्युपपत्तिरिति मतान्तराद्वा‘पर्वतो वह्निमान् धूमवत्त्वादि’त्यादौ पञ्चमी भवतीत्याकरे स्थित्त्या हेतुत्वे द्योत्ये पञ्चम्या अप्यभ्युपगमोऽस्ति । तथा चोक्तरीत्या हेतुत्व-प्रत्यायकयोस्तयोरन्यतरस्य गुरुगुरुत्वादावभावेन हेतुत्वप्रत्ययायोगः । यत इत्यस्य पञ्चम्यन्तत्वेऽपि गुरुगुरुर् इत्यादिपदात् पञ्चम्यन्वयाभावेन ततोऽपि हेतुत्वप्रत्ययायोग इति । तत्समर्पकत्वमिति । साध्यसाधनभावसमर्पकत्वमित्यर्थः ।

दर्शयितुमिति । यत्सदसि उद्गृह्योऽसि तत्पूज्योऽसीत्यादौ यस्मात्तस्मादित्यर्थकयत्तदित्यव्ययाभ्यां यतो धूमवानतो वह्निमानित्यादौ यतोऽत इत्याभ्यां च हेतुत्वसमर्पणस्य दृष्टतया तद्वदेव प्रकृतेऽपि यत इत्यनेन तद्बलागतात इत्यनेन च यतो गुरूणां गुरुत्वादि अतो मानमित्युक्ते युक्तमेव हेतुताया यत इत्यनेन समर्पणम् । यदि च यस्मात् कारणादित्यादिरूपेण कारणत्वादित्यादिस्पष्टनाय कारणादि-शब्दप्रयोगेणैव हेतुतासमपर्णस्य दृष्टत्वाद्यतो धूमवानित्यादावपि कारणादिपदमप्रयुज्यमानमप्यस्तीति वा तदध्याहार इति वा आश्रित्य यस्मात् कारणादित्यर्थो व्याख्यायते तदा प्रकृतेऽपि यत इत्यस्य यत् कारणमिति व्याख्याने कारणताव्यक्तिः सम्भवत्येवेति युक्तम् । यत इत्यस्य हेतुतासमर्पकत्वमिति दर्शयितुमित्यर्थः । ननु सर्वनाम्नः प्रयोगे हेतौ द्योत्ये हेतुशब्दप्रयोग एव सर्वनाम्नस्तृतीया चेत्यनेन नित्यषष्ठीबाधेन तृतीयाविधानात् हेतुशब्दप्रयोगे सत्येव सर्वनाम्नः कस्य हेतोर्वसति केन हेतुना वसतीति पञ्चम्यतिरिक्तविभक्तयन्तरसिद्धावपि मूलकारीययत्कारणमित्येतद्व्याख्याने कारणशब्दयोगे पञ्चम्यति-रिक्तविभक्तेरेव प्रापकाभावेनाभावात् प्रथमायास्तु सुतरामभावात् हेत्वर्थकपञ्चम्यन्तयत इत्यस्य कथं प्रथमान्ततया व्याख्यानमित्यत उक्तं निमित्तकारणेत्यादि । तथा च सर्वनाम्न इत्येतत्सूत्रीय-निमित्तेत्यादिवार्तिकेन सर्वनामप्रयोगस्थले निमित्तादिशब्दयोगे हेतौ द्योत्ये सर्वा विभक्तयो भवन्तीत्युक्तेः प्रकृतेऽपि कारणशब्दप्रयोगसत्त्वात् तच्छब्दसमानाधिकरणसर्वनाम्नोऽपि प्रथमादि-विभक्तीनां प्राप्तिसिद्ध्या युक्तं प्रथमान्ततया व्याख्यानमिति भाव इति बहवः । वस्तुतस्तु बहुस्थलेषु हेत्वर्थकपञ्चमीस्थले यस्मात् कारणाद् इत्यादिरूपेणैव व्याख्याततया प्रकृते तथा व्याख्यानमकृत्वा प्रथमान्ततया व्याख्यानकरणं वक्ष्यमाणप्रमेयान्तरसूचनार्थमिति स्वामिचरणैः । यतो यत्कारणमिति मूलाभिप्रायोर् य उपदिष्टस् तदभिप्रायकथनपरं यथा स्यात्तथा निमित्तकारणेति वाक्यं प्रकारान्तरेण योज्यमिति गुरवः । तथा हि । नात्र हेत्वर्थे पञ्चमी व्याख्यातुं शक्या । तथा सति यतो जन्म तत एव संहारादीत्यत्रेव यस्मात् कारणात् त्वया हरिः सेव्यते तस्मादेव कारणान् मयापीत्यादौ यत्तच्छब्दार्थ-भूतज्ञानाद्यभेदस्य प्रतीयमानतया प्रकृतेऽपि यस्माद् गुरुत्वादि तस्मान् मानमित्युक्ते गुरुगुरुत्वादेर्यत् कारणं तस्मात् कारणान् मानमिति लाभाद् गुरुगुरुत्वादेरेव मानत्वं प्रति हेतुत्वलाभायोगप्रसङ्गः । किन्तु यत इत्यस्य प्रायिकमपि पञ्चम्यन्ततया व्याख्यानं परित्यज्य साधनत्वव्यञ्जक प्रथमान्ततया तद्य्वाख्यातव्यम् । यत्कारणं गुरुगुरुत्वादि तस्मान् मानमिति विवक्षितलाभस्य तदा संभवात् । यतो धूमवानित्यादावप्युक्तरीत्या पञ्चम्ययोगात् प्रथमान्ततयैव व्याख्येयमिति मूलाभिप्रायं सिद्धवत्कृत्य भवेदेवं यदि कारणशब्दसहितसर्वनाम्नः प्रथमाप्रापकं किञ्चित्स्यात् तदेव नास्ति इत्याशङ्कायां मूलोपरि प्राप्तायां तत्परिहाराय निमित्तकारणेत्याद्यनुसन्धायेत्यन्तवाक्यं प्रवृत्तमिति । तथा च प्रथमाप्रापकसत्त्वाद् यत इत्यस्य यत्कारणमिति व्याख्यानं युक्तमेव । अन्यथा पञ्चम्या अपि उक्तस्थले प्रापकाभावेन सापि न स्यात् । यदि च निमित्तेति वार्तिके प्रायपदोपादानेऽपि सर्वासामिष्टिरित्येव प्रक्रियायामुक्तेः पञ्चमीसंभवस् तर्हि तत एव प्रथमाया अपि संभव एव । प्रायग्रहणस्या सर्वनामस्थले प्रथमाद्वितीया-वारणार्थत्वेऽपि वर्धमानमते द्वितीयामात्रवारणार्थत्वेऽपि मतान्तरे द्वितीयाचतुर्थीसप्तमी- वारणाद्यर्थ-त्वेऽपि वर्धमानमते द्वितीयामात्रवारणार्थत्वेऽपि मतान्तरे द्वितीयाचतुर्थीसप्तमीवारणाद्यर्थत्वेऽपि च सर्वनामप्रयोगस्थले (अव्यवस्थया) यत्किञ्चिद् विभक्तिवारणार्थत्वाभावात् । अत एव भाष्ये किंनिमित्तं किंकारणमिति प्रथमाद्वितीयासाधारण्येनोक्तावपि हेतुशब्दे को हेतुरिति प्रथमान्तमुदाहृतम् । सिद्धान्तकौमुद्यामपि को हेतुः किं प्रयोजनमित्युदाहृतम् ।

यद्यपीदं वार्तिकं हेताविति सूत्रभाष्ये पठितम् । तेन च प्रातिपदिकमात्रात् सर्वनामप्रयोगे तदभावे वा निमित्तकारणहेतुशब्दसामानाधिकरण्ये उक्तरीत्या मतभेदेन प्रायपदव्यावृत्तव्यतिरिक्ता विभक्तयो भवन्तीति प्रतिपादनलाभस् तथापि सर्वनामप्रयोगे सर्वासामिष्टेर् न प्रकृते मतान्तराश्रयणादिप्रसक्तिः । अत एव वृत्तिकृता सर्वनाम्न इत्येतत्सूत्र एवेदं वार्तिकमुदाहृतम् । भाष्यकृतापि सर्वनामप्रयोगस्थले सर्वा अपि विभक्तय उदाहृताः । तदभिप्रेत्योक्तम् अनुसन्धायेति । सर्वनामस्थले सर्वविभक्ति-साधकमेतदिति विमृश्येत्यर्थः । अयमत्र सङ्ग्रहः । वह्निमान् धूमादिति प्रयोगसमानार्थकयतो धूमवानतो वह्निमानिति वाक्याद्यावत्प्रतिपिपादयिषितं तावदेवायं वह्निमान् धूमवान् यत इति वाक्यादपीति सर्वं सिद्धम् । ततश्च यतो धूमवानित्यनेन धूमरूपं यत्कारणं तस्मादित्यर्थप्रतिभासेन वह्निमानित्यनेनान्वयो-पपत्तावपि यतोऽत इति पदद्वयोपेतवाक्ये उक्तार्थस्य यत इत्येतावन्मात्रादेव प्राप्त्या अत इत्यस्या-नन्वयप्रसङ्गेन यत इत्यत्रत्यपञ्चम्याः प्रयोगसाधुत्वमात्रार्थत्वमाश्रित्य यत्कारणं धूमवत्वमयत इत्येव बोधः सर्वैरङ्गीकार्यः । प्रकृते तु यत इति पञ्चम्या अतो मानमित्येवं साध्यान्वयमाश्रित्य प्रातिपदिकार्थ-मात्रं च पुरस्कृत्य यत्कारणं गुरुगुरुत्वादि अतो मानमिति बोधाभ्युपगमेऽन्वयानुपपत्तेरभावः । यतश्चेत्युत्तरस्थलद्वयेऽपि प्रातिपदिकार्थमात्रपरामर्शोऽभिप्रेतः । यत्र तु योऽयं धूमस्तस्मादिति प्रकृत्यर्थ-मात्रप्रतिपादनं तत्र तस्मादिति पञ्चम्यैव विवक्षितबोधः । एवं च पर्वतो वह्निमान् धूमादित्ये-तत्समानार्थकनानाविधप्रयोगेषु धूमादित्येतदर्थकतया पञ्चम्यादियोजना कार्येति सर्वसंमतेस्तदनुसारेण प्रकृतेऽपि योजनीयमिति । एवमेव यस्मादत इति पदद्वयोपेतयतो नारायणप्रसादमृत इत्यादौ, यस्मात्क्षरमतीत इत्यादौ, केवलं यत इत्येतद्युक्तरोहिण्युदय आसन्न इत्यादौ च कारणपदप्रयोगेण व्याख्यानस्थलेऽन्यत्रापि टीकाकृदाद्युक्तिषु च व्याख्येयम् । यत्त्वन्यथाख्यातौ यत्कारणमिति द्वन्द्व-समासः । निमित्तकारणहेतुषु सर्वासां प्रायदर्शनमिति कात्यायनस्मरणात् प्रथमा कृता । यस्मात्कारणा-दित्यर्थ इति प्रतिपादितम् । तत्र द्वन्द्वसमास इत्यलौकिकं व्याख्यानमिति वाक्यार्थविनोदे गुरुचरणै-रेवोक्तम् । प्रथमाकृतेत्याद्यपि न युक्तम् । उक्तरीत्या पञ्चम्यर्थानन्वयभयात् प्रथमान्ततया व्याख्यानमिति पक्षाश्रयणे प्रापकाभावशङ्कापरिहाराय प्रथमाप्रापकं वार्तिकमभिधाय पुनर्यस्मात् कारणादित्यर्थ इति व्याख्यानस्य प्रापकाभिधानापरामर्शमूलकत्वात् । यदि तु प्रागुक्तमूलहृदयमज्ञात्वैव यस्मादिति प्रायिकव्याख्यानदर्शनाद्ग्रन्थकृतापि पञ्चम्यां प्रयोक्तव्यायां प्रथमायोग इत्येवाशङ्कामुत्थाप्य तत्परिहाराय मया प्रापकमभिहितमिति न विरोध इति मन्यसे तर्हि अनुव्याख्यानगतपञ्चम्यन्तस्य यस्मादित्यादि-पञ्चम्याप्रापिकं व्याख्यानमकृत्वा निर्निमित्तं प्रथमान्ततया व्याकुर्वतः स्वव्याख्यानस्य पुनः पञ्चम्यन्त-तया व्याख्यातृव्याख्यानमभिप्रायतो ग्रन्थकारस्य स्वापराधनिमित्तं व्यर्थमचातुर्यमाश्रितं स्यात् । ग्रन्थहृदयाज्ञानं च प्रकटीकृतं स्यात् । चिरन्तनकथायां तल्लेखकादयं तथा ममापि तल्लेख इत्यप्य-साध्वेवेत्यास्तां विस्तर इत्येतावद्दूषणग्रन्थे निक्षेप्यम् । वार्तिके निमित्तादिग्रहणस्योदाहरणार्थत्वा-न्निमित्तपर्यायस्य ग्रहणेन निमित्तपदार्थवच्छब्दान्तराभ्यनुज्ञानात् प्रयोजनशब्देऽपि सर्वनामप्रयोगे सर्वा विभक्तय इति काशिकादौ स्पष्टम् ।

यतो यत्कारणमिति मूलव्याख्यागताशयः ।

प्राकाशि स्वामिचरणौ स्मृत्वा प्रीत्यै सुबोधिनाम् ॥

यत्तु यस्य शास्त्रस्य कारणं बादरायणे । गुरूणां गुरुरित्येकवाक्यतया योजनाच्छास्त्रनिष्ठप्रामाण्येन गुरुगुरुत्वादेर्वैयधिकरण्याभावेन साध्यसाधनभावो युक्त इत्यभिप्रायकतयैतद्वाक्यं कैश्चिद्योजितम् । तन्न । यद्यपि यथाश्रुतानामेषामिति वक्ष्यमाणमूलानुसारेणाध्याहृतविवक्षितार्थतत्त्वज्ञानादिसाध्यं प्रत्येव गुरुगुरुत्वादेर्हेतुत्वसिद्ध्या वैयधिकरण्यशङ्कानुदयेनोक्तव्याख्यानानर्थक्यप्रसङ्गादित्यादि गुरुभिरेव विनोदे उक्तम् । (ख्यातीत्यस्यानूद्य व्याख्यातीत्यर्थः) । मूले जगतस्तत्त्वोपदेशकानां ब्रह्मादीनामित्यादिना गुरूणामित्यादिपदानां विवरणादिकं क्रियते । तत्र तत्र तत्तद्व्यावर्त्याः शङ्का दर्शयन्नयं च सर्वज्ञ कल्पानामित्यादिवक्ष्यमाणमूलसहितैतन्मूलार्थलाभादिकमुपपादयन्नवतारयति नन्वत्र गुरुर्गुरूणा-मित्यादीति । गुरूणां गुरुत्वादीनामिति मूलकोशानुसारी पाठः । साध्यानीति । साक्षात्साध्यानीत्यर्थः। भवदभिमतस्येति । वक्ष्यमाणरीत्येत्येतत् तत्र तत्रानुवर्तते । उपदेशेति । गृ निगरण इति धातु-व्याख्यानाद् गृणन्ति उपदिशन्ति इति गुरुपदेनोपदेशकमात्रप्राप्तेरिति भावः । योगेति । योग्यतया तत्त्वमुपदिशन्तीति व्युत्पत्त्या तत्त्वोपदेशके योगलाभात्तस्मिन्नेव गुरुशब्दस्य बहुलातिप्रयोगेण रूढिसद्भावाच्चेति भावः ।

विवक्षितार्थतत्त्वज्ञानासिद्धेरिति । ‘एकं च तत्त्वतो ज्ञातुं विना सर्वज्ञतामि’त्यनुसारेण भगवति विवक्षितस्योक्ततत्त्वज्ञानस्य सर्वज्ञानसापेक्षत्वात्तदसिद्ध्या तस्याप्यसिद्धिरित्यत्राभिप्रेतम् । अन्यथा मन्वादिषूपदेश्याधिकतत्त्वज्ञानसिद्धिमात्रेण विवक्षितार्थतत्त्वज्ञानसिद्धिर्न स्यादिति ज्ञेयम् । यत इत्यस्येति । व्यवहितमपि यत इत्येतद्धेतुतासमर्पकतया योजनावसरे न्यायप्राप्त्या प्रथममन्वीयमानं तत्रैव पर्यवसन्नम् । पुनरन्यत्रापि सम्बद्धुमर्हति । सकृत् श्रुतत्वादिति भावः । एतेन गुरुर्गुरूणामित्यत्र यत इत्यस्यानुक्तेस्तद्धेतुत्वप्रतिपत्तिरेवाक्षेप्या न तु प्रभवः शास्त्राणामित्युक्तद्वितीयहेतौ । तत्र तस्य श्रवणादिति निरस्तम् । हेतुत्वमेवेत्यनेन हेत्वन्तरत्वं तु सुतरां न प्रतिपत्तुं शक्यम् । तत्प्रापकचशब्दा-भावादिति सूचयति । भारतादीनां च प्रभवत्वेनेति तस्य सम्प्रदायप्रवर्तकत्वसाधारणत्वेन तेन विवक्षितार्थतत्त्वज्ञानालाभात् । भारतादिमुख्यप्रभवत्वविवक्षायां च तेन तदर्थतत्त्वज्ञानसिद्धावपि योजनीयम् । विवक्षितार्थतत्त्वज्ञानालाभादित्यत्रापि पूर्ववत्सर्वज्ञानसाध्योक्ततत्त्वज्ञाना लाभादित्यभि-प्रेतम् । उक्तहेतुभ्यां विवक्षितार्थतत्त्वज्ञानोपयोगिसर्वज्ञानस्यैव साधनाभ्युपगमान्न दोष इति शङ्कते न चोभयत्रेति । उत्तरार्धे इत्यनन्तरं तदन्वयाभावेनेति योज्यम् । पक्षसाध्यमात्रोक्तयेति । अजादिभ्यस्तदर्थ-तस्तदुदितं मानमित्यन्तेन पक्षस्य, मानमित्यनेन च साध्यस्योक्तावपि हेतोरनुक्तिः । न च तदुदित-मित्येतदेव तदुदितत्वादित्येवं हेतुपरतया व्याख्यायत इति वाच्यम् । तथात्वज्ञापकयत इत्यस्याभावात् । तथा च हेतुत्वाभिमते तत्समर्पकाभावेन तस्य हेतुत्वासिद्ध्या तदुक्तया हेतुलाभाभावादत्र विवक्षादेर्हेतु-र्नोक्त इत्येवं हेत्वभावो नाम हेतुत्वानुक्तिरेवेति ज्ञेयम् । पूर्वार्धेऽन्वयो नात्र यत इत्यस्याभावे हेतुः । पूर्वार्धे आवृत्त्या स्थलद्वयसत्त्ववदावृत्त्यैवोत्तरार्धेऽपि तस्य सत्त्वादिति मनसि कृत्वा हेतुभावमाक्षिप्य परिहरति यतश्चेत्यस्येति । अत्र यत इति भाष्यपदं चशब्दसम्बन्धेन प्राग्योजितमिति विशिष्टा वृत्तिरभिहिता । अन्वयेऽपीति । तेन च वचनरूपकार्येण विवक्षालाभेऽपीति पूरणीयम् । तावता हेतुत्वसमर्पकविभक्तिलाभेन हेतुत्वस्य तदुदितमित्यन्ते प्राप्तावपि तद्धेतोर्विवक्षारूपैकदेशसाधकत्वमात्र-मुपपद्यते । न श्रोत्राद्यानुकूल्यसाधकत्वमप्यजादित्वमात्रोक्तया तत्त्वज्ञानयोग्यवक्तृप्रेमास्पदत्वरूप-श्रोत्रानुकूल्यस्य तदीयप्रयोजनोद्देश्यकत्वरूपप्रसङ्गानुकूल्यस्य च प्रत्यायकाभावेनात्रोक्तिलाभायोगादिति भावः । विवक्षितत्वमसहमानो द्वितीययोजनानुसारेणाह गुरूणामित्यादेरिति । आदिना गुरुरित्यस्य परिग्रहः । शास्त्रादीत्यादिना च प्रभव इत्यस्य परिग्रहः । गुरूणामशेषार्थेत्यादि योजनापक्ष इति यावत् । शास्त्राणां गुरुत्वं हि द्वेधा । अर्थतः शब्दतश्च । तत्रार्थगुरुत्वमभिप्रेत्याशेषार्थेत्युक्तम् । शब्दगुरुत्व-मभिप्रेत्याभिप्रेतार्थ समर्पणमुपपादयति ॥ सविस्तरत्वार्थकेति ॥ आर्थिकी गुरुरित्यस्य प्रभव-विशेषणत्वे चेति सिद्धत्वान्नोक्तम् । सम्प्रदायप्रवर्तकसामान्यवारणस्योभयत्र साम्यादिति ज्ञेयम् । यथासम्भवमिति मूले वेदस्योपलब्धत्वेन भारतादेश्चोत्पादकत्वेनेति यथासम्भवमित्यर्थः । गुरुर्मुख्यः प्रभव इति सविसर्गमुख्यशब्दस्य मूले पाठः । तत्र गुरुरित्यनूद्य मुख्य इति व्याख्याय तस्य प्रभव इत्यनेन सम्बन्धः प्रदर्शित इति विवेकः । वक्ष्यति च गुरुः प्रभव इत्यनेनापीति । मुख्यशब्दस्तु मुखमिवेति मुख्यः शाखादिभ्यो य इति गौणमुख्येवोदिति सूत्रीयमञ्जरीव्याख्याने व्युत्पादितः । अर्थस्तु हृदयङ्गमः शोध्यः ।

