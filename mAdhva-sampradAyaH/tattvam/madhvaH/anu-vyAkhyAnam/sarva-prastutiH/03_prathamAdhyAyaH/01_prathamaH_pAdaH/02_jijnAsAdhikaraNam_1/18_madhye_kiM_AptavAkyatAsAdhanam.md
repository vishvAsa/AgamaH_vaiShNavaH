+++
title = "१८ मध्ये किम् आप्तवाक्यतासाधनम्"

+++


## वक्तृश्रोतृप्रसक्तीनां..

**मध्ये किम् आप्तवाक्यतासाधनम्**

***वक्तृश्रोतृप्रसक्तीनां***..

### सुधा

ननु चानुकूलवक्त्रादिमत्तया प्रामाण्यसाधनमेवात्र व्याख्यायताम् । किमाप्त-वाक्यतासाधनं मध्ये व्याख्यायते । व्याप्तिपक्षधर्मतयोस्तुल्यत्वात् । न हि यद्यद्य्वापकस्य व्यापकं तत्तस्याव्यापकमिति सम्भवति । अनुकूलवक्त्रादिमत्तया आप्तवाक्यतासाधने वक्त्रानुकूल्य-स्याप्त्येकदेशत्वेन साध्याविशिष्टता च स्यात् । वक्तृश्रोतृप्रसक्तीनामिति वाक्यं तु शङ्कितस्य उपाधेः साधनव्यापकताप्रदर्शनार्थं भविष्यति । मैवम् । आप्तवाक्यतया तेनेत्युत्तरवाक्यवैयर्थ्यप्रसङ्गात् । उपाधेः साधनव्यापकताया वक्तृश्रोतृप्रसक्तीनामित्यनेनैवोपपादितत्वात् । न हि उपाधिं दूषयता साधनव्यापकतां व्युत्पाद्य साधनेनोपाधेः पक्षे साधनं विधाय तेन साध्यं साधनीयमिति कुलधर्मः ।

### वाक्यार्थचन्द्रिका

बादरायणेन ब्रह्मादीन्प्रति मोक्षार्थमुपदिष्टत्वमानत्वयोः साक्षात्साध्य-साधनभावाभ्युपगमे अप्रयोजकत्वापातेन विपक्षबाधकत्वेन वक्त्राद्यानुकूल्योपेताभावस्यानिष्टत्वेना-वश्याश्रयणीयत्वे तदुपपत्तये वक्त्राद्यानुकूल्यसाधनस्यावश्यकत्वेन तत्र परम्पराश्रयणवद्वक्त्राद्यानुकूल्य-मानत्वयोः साक्षात्साध्यसाधनभावाभ्युपगमे अप्रयोजकत्वपरिहाराय आप्तवाक्यत्वसाधनस्यावश्या-श्रयणीयतया युक्तमत्रापि ग्रन्थकृतः परम्पराश्रयणमिति वक्तुं कुतोऽस्य ग्रन्थकृदभिप्रायत्वं येनेदं प्रयोजनाभिधानं सङ्गच्छेतेति शङ्कापरिहारायाभिप्रायानवगमादित्युक्तं परम्पराश्रयणस्य ग्रन्थकृदभि-प्रेतत्वमुपपादयितुं ननु तर्ह्यनेनेदमुक्तं भवतीति पूर्वपक्ष्युत्प्रेक्षिताभिप्रायं शङ्कामुखेनोपपादयति ॥ नन्विति ॥ अत्र गुरुर्गुरूणामिति श्लोके । गुरूणां गुरुत्वादित्यादिहेतून्प्रति वक्ताद्यानुकूल्यरूपसाध्या-ध्याहारस्योक्तरीत्या सिद्धत्वात्साक्षादेव तस्य मानत्वेन साध्यसाधनभावे गुरुर्गुरूणामिति श्लोकाभि-प्रेततया व्याख्यातुं शक्ये किमाप्तवाक्यतासाधनं तदभिप्रेततया मध्ये व्याख्यायत इत्यर्थः । व्याप्तिपक्ष-धर्मतयोः साधनाङ्गतया साक्षात्साध्यसाधनभावे तदसम्भवात्परम्पराश्रयणमिति शङ्कां निवर्तयति ॥ व्याप्तीति ॥ उभयसाधनेऽपि शास्त्रस्यैव पक्षत्वेन पक्षधर्मतायाः स्पष्टत्वात्तामनुपपाद्य व्याप्ति-मेवोपपादयति ॥ न हीति ॥ न केवलं व्याप्तिपक्षधर्मतयोस्तुल्यत्वेन परम्पराश्रयणमेव दोषोऽपि त्वनुकूलवक्त्रादिमत्त्वेनाप्तवाक्यतासाधने आप्तिवक्त्रानुकूल्ययोः साध्यसाधनानुप्रवेशात्त्रितयरूप-वक्त्रानुकूल्यस्य चतुष्टयरूपाप्त्येकदेशत्वादंशतः साध्याविशिष्टता च स्यादित्याह ॥ अनुकूलेति ॥ ननु साधनेनोपाधेः पक्षे साधनार्थमुत्तरवाक्यमिति न वैयर्थ्यम् । न च तस्यापि साधनव्यापकतार्थत्वात्तस्याश्च पूर्ववाक्येनैव सिद्धत्वात्पूर्ववाक्येन तां व्युत्पाद्य पुनस्तदर्थमुपाधेः पक्षे साधने पूर्वेणोत्तरस्योत्तरेण वा पूर्वस्य गतार्थताया अनपाय एवेति वाच्यम् । उपाधेः पक्षे साधनस्य तेन पक्षे साध्यसिध्द्यर्थतया साधनव्यापकतार्थकत्वाभावादित्यतः स्यादिदं यदि पक्षे साध्यसिध्द्यर्थं प्रथमम् एव साधनतया स प्रयोजितः स्यात्तर्हि तदसिद्धौ तत्साधनं युक्तं स्यात् । न चैवम् । साध्यसिध्द्यर्थं साधनान्तरे प्रयोजिते तत्रोपाधिशङ्कायां तं दूषयता तस्य साधनव्यापकत्वव्युत्पादनेनैव दूषितत्वात्तावन्मात्रमेव व्युत्पाद्य निरुपाधिकपूर्वप्रयुक्तसाधनेन एव साध्यस्य साधनीयतया साध्यसाधनस्योपाधिना अकर्तव्यतया तदर्थं पक्षे तत्साधनं व्यर्थमेवेत्याशयेन आह ॥ न हीति ॥ इदं च वक्तृश्रोतृप्रसक्तीनामित्यस्य स्वकृत-व्याख्यानानुसारेण दूषणम् । शङ्कित्रभिमतव्याख्यानं तूपाधेः साधनाभेदमित्यादिना आशङ्क्य निराकरिष्यतीति द्रष्टव्यम् ।

### परिमल

वक्तृश्रोत्रित्यादित्रिपाद्याः स्वकृतव्याख्यानस्य दार्ढ्याय शङ्कोत्तराभ्यां परीक्षामारभते ॥ ननु चेत्यादिना को निवारयितेत्यन्तेन ॥ अत्रेति ॥ वक्त्रित्यादित्रिपाद्यामित्यर्थः ॥ व्याप्तिपक्षधर्मतयोरिति ॥ पक्षीकृतशास्त्रनिष्ठप्रामाण्यरूपसाध्येनाप्तवाक्यत्वस्येव वक्त्राद्यानुकूल्यवत्त्व-रूपहेतोरपि व्याप्तेः सत्त्वात्पक्षधर्मतायाश्च पूर्वश्लोकेनैव सिद्धत्वादिति भावः । व्याप्त्यंशं स्पष्टयति ॥ न हीति ॥ यत्प्रामाण्यमनुकूलवक्त्रादिमत्त्वव्यापकाप्तवाक्यत्वस्य व्यापकं तत्प्रामाण्यं तस्यानुकूल-वक्त्रादिमत्त्वस्याव्यापकं न हीत्यर्थः । तथा व्याख्याने दोषोऽप्यस्तीत्याह ॥ अनुकूलेति ॥ आप्त्येक-देशत्वेनेति । विवक्षितार्थतत्त्वज्ञानमविप्रलिप्सा विवक्षा करणपाटवं चेति चतुष्टयस्याप्तित्वात् । अविप्रलिप्सां विनोर्वरितत्रयस्य वक्त्रानुकूल्यरूपत्वादंशतः साध्याविशिष्टतेति भावः । वक्त्रित्यर्धस्य व्यर्थतामाशङ्क्याह ॥ वक्त्रिति ॥ शङ्कितस्येति । एतच्छास्त्रं प्रमाणम् अनुकूलवक्त्रादिमत्त्वादिति प्रयोगे शङ्कितस्याप्तवाक्यत्वरूपोपाधेर् इत्यर्थः ॥ साधनव्यापकतेति ॥ पूर्वोक्तव्याख्यानरीत्यैवेति भावः ॥ उत्तरवाक्येति ॥ तत्र वक्त्राद्यानुकूल्यस्याप्तवाक्यत्वरूपसाध्यसम्बन्धस्यैव प्रतीतेरिति भावः । ननु वक्त्राद्यानुकूल्येन हेतुना आप्तवाक्यत्वस्योपाधेः पक्षे साधनार्थमाप्तवाक्यतया तेनेत्येतदर्थवदित्यत आह ॥ न हीति ॥ व्युत्पाद्येति ॥ वक्त्रित्यर्धेनेत्यर्थः ।

### यादुपत्यम्

॥ अत्र व्याख्यायतामिति ॥ गुरुर्गुरूणामिति श्लोक इत्यर्थः । गुरुर्गुरूणामिति हेतुसिद्धानुकूलवक्त्रादिमत्त्वं साक्षात्प्रामाण्यानुमापकमेवास्तु । न त्वाप्तवाक्यतानुमितिद्वारेत्यर्थः ॥ शङ्कितस्योपाधेरिति ॥ आप्तवाक्यत्वरूपस्योपाधेरित्यर्थः ॥ उत्तरवाक्येति ॥ अत्र हि आप्तवाक्यत्वेनैव प्रामाण्यानुमानमवगम्यत इति भावः । ननु वक्तृश्रोतृप्रसक्तीनामित्यत्रोपाधेः पक्षे साधनव्यापकतां व्युत्पाद्य तेन सिद्धेनाप्तवाक्यत्वरूपोपाधिना प्रामाण्यं साधयितुमाप्तवाक्यतयेति वाक्यमतो न वैयर्थ्यमित्यत आह ॥ न हि उपाधिं दूषयतेति । तथा च कथकसम्प्रदायविरोध इति भावः ।

### श्रीनिवासतीर्थीया

॥ यद्यद्य्वापकस्य व्यापकमिति ॥ यद् द्रव्यत्वं यद्य्वापकस्य घटत्वव्यापक-पृथिवीत्वस्य व्यापकं तद् द्रव्यत्वं तस्य घटत्वस्याव्यापकमिति न हि सम्भवति । किं नाम व्यापकमेवेति यावत् । एवं प्रामाण्यमनुकूलवक्त्रादिमत्त्वव्यापकीभूताप्तवाक्यत्वव्यापकमनुकूलवक्त्रादिमत्त्वव्यापकं भवत्येव । व्याप्यव्याप्यस्य सुतरां व्याप्यत्ववद् व्यापकव्यापकस्य सुतरां व्यापकत्वादित्यर्थः ।

### वाक्यार्थरत्नमाला

नन्वत्र गुरुर्गुरूणामित्यादीनामित्यारभ्यान्यथाप्रयोजकत्वापत्तेरित्यन्तं पूर्वमूलं मनसि निधाय दृष्टान्तकथनं बादरायणेनेत्यादि परम्पराश्रयणवदित्यन्तम् । अप्रयोजकत्वपरिहारायेति । अस्तु वक्त्राद्यानुकूल्यं वक्तुर्विप्रलिप्सामूलत्वेनाप्रामाण्यं च भवत्वित्येवं वक्ष्यमाणाप्रयोजकतापरिहाराय अविप्रलिप्साघटिताप्तवाक्यत्वाभावरूपानिष्टाभिधानायोक्तविधाप्तवाक्यत्वसाधनस्यावश्याश्रयणीयतयेत्यर्थः । इति पूर्वपक्ष्युत्प्रेक्षितमिति । इति पूर्वत्र वक्त्राद्यानुकूल्येन साक्षात्प्रामाण्यसाधनस्योक्तत्वमिति उत्प्रेक्षितो यो ग्रन्थकृतोऽभिप्रायस्तमित्यर्थः । उपपादयतीति । पूर्वपक्ष्युत्प्रेक्षितग्रन्थकाराभिप्रायमुपपादयन् शङ्कामुत्थाप्य अभिप्रायानवगमादित्युक्तग्रन्थकाराभिप्रेतपरम्पराश्रयणस्योपपादनेन तन्निरासं करोतीत्यर्थः फलति । अत्र व्याख्यायतामिति मूलगतात्रेत्यस्याप्तवाक्यतया तेनेत्येतद्वाक्ये इति नार्थः । तत्र वक्त्राद्यानुकूल्यप्रतिपादन-स्यैवाभावात् । आप्तवाक्यतया तेनेत्युत्तरवाक्यविरोधापत्तेश्च । वक्तृश्रोतृप्रसक्तीनामित्यत्रेत्यपि नार्थः । तत्रापि वक्त्राद्यानुकूल्याप्त्योर्व्याप्तिप्रतिपादनेऽपि प्रामाण्ये वक्त्राद्यानुकूल्यस्य हेतुत्वाप्रतीतेरित्यतोऽत्रेति पदमनूद्य व्याचष्टे अत्र गुरुरिति । उक्तरीत्येति । उक्तासाधनोपपन्नत्वेऽप्यस्तु भारतादीनां प्रामाण्यं मा भूच्चास्येति शङ्कायां वक्त्राद्यानुकूल्यसाधनस्यावश्याश्रयणीयत्वादित्युक्तरीत्येत्यर्थः । साक्षादेव तस्येति । वक्त्रा-द्यानुकूल्यस्य प्रामाण्येन सहाप्तवाक्यताव्यवधानमन्तरेणैव साध्यसाधनभाव इत्यर्थः । व्याप्तिपक्ष-धर्मतयोस्तुल्यत्वादित्युक्तयनन्तरमुभयस्याप्युपपादनीयतया व्याप्तिमात्रस्य न हीत्यनेनोपपादनानुपपत्तिरित्यतः पक्षधर्मतानुपपादने निमित्तं कथयन्नुत्तरवाक्यं व्याप्तिमात्रोपपादकतयाऽवतारयति उभयसाधनेऽपीति । प्रामाण्यस्य वा आप्तवाक्यताया वा साधनेऽपीत्यर्थः । उपपादयतीति । व्याप्यव्याप्यस्य सुतरां व्याप्यत्ववद्व्यापकव्यापकस्य सुतरां व्यापकत्वमित्युपपादयतीत्यर्थः ।

साध्याविशिष्टता चेति चशब्दसमुच्चयप्रकारप्रदर्शनेनान्याविशिष्टतायाः प्रागभिधानाभावाच्चशब्दायोग इति शङ्कां परिहरन् अनुकूलवक्त्रादिमत्वाप्तवाक्यत्वयोर्विशिष्टयोरविशेषाभावेऽपि वक्त्रानुकूल्याप्त्योरविशेष इति प्रतिपादनमसङ्गतम् । तयोः साध्यसाधनभावाभावादित्याशङ्कां च तयोः साध्यसाधनानुप्रवेशकथनेन परिहरन् चतुष्टयरूपाप्तिरूपता वक्त्रानुकूल्यस्य नास्तीति न तयोरप्यविशेष इति शङ्कां चैकदेशेऽ-विशेषाभिप्रायसूचनेन परिहरन् तर्हि साध्याविशिष्टतेति कथमुक्तमित्यतस्तत्रांशत इत्युत्तरमूलानुसारेण तत्पूरणान्नानुपपत्तिरिति च प्रतिपादयन्नुत्तरवाक्यमवतारयति न केवलमित्यादिना । त्रितयरूपेति । विवक्षितार्थतत्त्वज्ञानं करणपाटवं विवक्षा चेति त्रयं वक्तुरानुकूल्यं नामेति पूर्वं मूले उक्तत्वादिति भावः । चतुष्टयरूपेति । मैवम् । विवक्षितार्थेत्यादिमूले अविप्रलिप्सायाः पूर्वापेक्षया अधिकाया उक्तत्वादिति भावः । अंशत इति । यद्यपि वक्त्रानुकूल्यस्येव श्रोतृप्रसङ्गानुकूल्ययोरप्याप्त्येकदेशाविप्रलिप्सासंपादकतया वक्त्रा-द्यानुकूल्यस्य संपूर्णाप्तिरूपताप्राप्त्या संपूर्णसाध्याविशिष्टतैव वक्तुं शक्येति वक्त्रानुकूल्यमात्रस्याप्त्येक-देशत्ववर्णनायोग इति टीकायामप्यंशत इति विशेषणायोग इत्याभाति । तथापि चतुष्टयरूपाप्त्यन्तर्गत-त्रितयरूपमेव यथा वक्त्रानुकूल्यं न तथा श्रोतृप्रसङ्गानुकूल्यमविप्रलिप्सारूपं येन तदंशेऽप्यविशेषः प्रसज्येत । तत्त्वज्ञानयोग्यत्ववक्तृप्रेमास्पदत्वश्रोतृप्रयोजनोद्देश्यकत्वरूपतदुभयानुकूल्ययोरेवाविप्रलिप्सारूपत्वाभावात् । किन्तु श्रोतृप्रसङ्गयोरननुकूलत्वनिबन्धनाविप्रलिप्सापि तयोरानुकूल्ये परिह्रियत इत्येव । तथैव पूर्वमूले उक्तेः । तथा च वक्त्रानुकूल्येन वैषम्यान्न श्रोत्राद्यानुकूल्यमादाय संपूर्णसाध्यावैशिष्ट्यप्रसङ्ग इत्यदोष इति ज्ञेयम् । तस्यापीति । साधनेनोपाधेः पक्षे साधनस्यापीत्यर्थः । तस्याश्च साधनव्यापकतायाश्च । पूर्वेति । वक्तृश्रोत्रिति पूर्वेत्यर्थः । तां साधनव्यापकताम् । तदर्थं साधनव्यापकतार्थम् । साध्यसिद्धीति । उपाधिना हि पक्षे साध्यं साधनीयमस्ति तदर्थं च पक्षे उपाधिसिद्ध्या भवितव्यं तदर्थं च साधनेनोपाधेः पक्षे साधनमित्यर्थः । अभावादिति । ततो न पौनरुक्तयमिति भावः । स्यादिदमित्यादि । अत्र उपाधिना पक्षे साध्यसाधनार्थमुपाधेः पक्षे साधनेन साधनमितीदं तदा स्याद्यदि पक्षे साध्यसिद्ध्यर्थमुपाधिः प्रथमत एव साधनतया प्रयोजितः स्यात् । न चैवमिति सम्बन्धः । प्रथमतः प्रयोजितत्वेऽपि कुतस्तत्साधनावकाश इत्यतः स्यादिदमित्यस्यैव निमित्तप्रदर्शनेन विवरणं तर्हि तदसिद्धौ तत्साधनं युक्तं स्यादिति । साधनेनेति तु सिद्धम् । तस्योपाधेः साधनमिति योजना । एतेन तर्हीति वाक्यवैयर्थ्यशङ्कानवकाश इति ज्ञेयम् । स इति उपाधिरित्यर्थः । न चैवमिति । प्रथमत एव साध्यसिद्ध्यर्थमुपाधिः प्रयोजितस्तु न भवतीत्यर्थः । तस्य साधनतया प्रयोजितत्वा-भावमेवोपाधिप्रसक्तिस्थले तद्दूषणप्रकारप्रदर्शनेनोपपादयति
साध्यसिद्ध्यर्थमित्यादिनोपाधिनाऽकर्तव्य-तयेत्यन्तेन । पक्षे उपाधिना साध्यसाधनस्य कर्तुमशक्यत्वादित्यर्थः । अत्र बुद्ध्या विवेकेनाकर्तव्यत्वादित्येतन्न चैवमित्यत्र हेतुकथनपरत्वेन योजयित्वा पुनो ऽकर्तव्यत्वादेव तदर्थं पक्षे इत्येवं योजनाया अभिमतत्वा-त्परोक्तस्योपाधेः पक्षे साधनस्य व्यर्थताया उपसंहार इति ज्ञेयम् । एतेन न चैवमित्यत्र हेत्वनुक्तिशङ्कानवकाश इति ज्ञेयम् । इदं चेति । साधनव्यापकतां व्युत्पाद्येत्येतदित्यर्थः । अनुसारेणेति । तथैव व्याख्यानस्य पूर्वत्र कृतत्वादिति भावः ।

