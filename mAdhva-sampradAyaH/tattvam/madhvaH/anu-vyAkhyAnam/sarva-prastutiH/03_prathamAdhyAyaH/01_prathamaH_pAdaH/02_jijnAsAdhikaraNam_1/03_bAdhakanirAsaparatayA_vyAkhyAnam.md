+++
title = "०३ बाधकनिरासपरतया व्याख्यानम्"

+++


## नारायणं निखिलपूर्णगुणैकदेहं..

**बाधकनिरासपरतया व्याख्यानम्**

***नारायणं निखिलपूर्णगुणैकदेहं***

### सुधा

यद्वा नारायणस्य देहसद्भावे दुःखादिदोषानुषङ्गः । तदभावे ज्ञानादिगुणाभावः । उभयथाऽपि जगज्जन्मादिकारणत्वासम्भव इत्याशङ्क्योक्तम् । निखिलपूर्णगुणैकदेहं निर्दोषमिति । देहवत्त्वाज्ज्ञानादिगुणपूर्णः । तस्यापि निखिलपूर्णगुणमात्रत्वेन दुःखादिदोषरहितश्चेति । अथवा नायं नारायणशब्दो डित्थादिशब्द इव भगवति साङ्केतिको घटादिशब्द इव वा रूढिमात्रप्रवृत्तः । किन्तु विशिष्टगुणानप्याचष्ट इति ज्ञापयंस्तदर्थमनेन कथयति । एतदपि स्तुत्यर्थमवगन्तव्यम् । तथा हि । अरा दोषास्तद्विरुद्धत्वाद्गुणा नारास्तदयनत्वान्नारायणः । अराणामयनं न भवतीति वा । उपकारित्वादिना नराणामिमे नारा वेदादयः प्रतिपाद्यतया तदयनत्वाद्वा । नराणामिदं नारमुद्भवादि दातृतया तस्यायनत्वाद्वा । नरसमूहो नारं वन्द्यतया तदयनत्वाद्वा । नराणामयमधिपतिर्नारो मुख्यवायुः परमप्रेमास्पदतया तस्यायनत्वाद्वेति यथाक्रममवगन्तव्यम् ।

### वाक्यार्थचन्द्रिका

साधकवद्बाधकपरिहारस्याप्यावश्यकत्वेन लक्षणप्रमाणोक्तिमात्रपरत्वादपि विशेषणद्वयस्य बाधकपरिहारार्थत्वाभ्युपगमेऽर्थविशेषलाभं मन्वानः पक्षान्तरमाह ॥ यद्वेति ॥ एवं प्रकृत्यर्थनारायणस्वरूपनिर्धारणहेतुलक्षणादिपरतया विशेषणानि व्याख्याय प्रकृत्यर्थकथनपरतयाऽपि तानि व्याचष्टे ॥ अथवेति ॥ अर्थगतप्रवृत्तिनिमित्तमनपेक्ष्य वक्त्रभिप्रायेणार्थप्रत्यायकत्वं साङ्केतिकत्वम् । अखण्डशक्ती रूढिः ।

### परिमल

ननु जन्मादिहेतुत्वमेवाशरीरस्यायुक्तमिति वादिनं प्रति कथं तत्साधनम् । किञ्च जन्मादिहेतुत्वमेव जन्मादिसूत्रे लक्षणत्वेन प्रसिद्धमित्यतोऽस्त्विदमेव लक्षणम् । एतदुपपादकत्वेन निखिलेत्यादि प्राप्तमिति भावेनाह ॥ यद्वेति ॥ दुःखादिदोषेति ॥ ‘करणवच्चेन्न भोगादिभ्य’ इत्यादिना सूत्रकृतैव पत्युरधिकरणे तथा वक्ष्यमाणत्वादिति भावः ॥ ज्ञानादिगुणाभाव इति ॥ ‘अन्तवत्त्वम-सर्वज्ञता वे’ति वक्ष्यमाणसूत्रादिति भावः ॥ तस्यापीति ॥ ‘विकरणत्वान्नेति चेत्तदुक्तम् । आह च तन्मात्रमि’त्यादिषु सूत्रेषु वक्ष्यमाणत्वादिति भावः । नन्वेवमस्तु विशेषणानामर्थवत्त्वम् । यदि नारायणनतिरेवात्र युक्ता स्यात् । सैवायुक्ता । ब्रह्मतन्त्रारम्भे ब्रह्मनतेरेव कार्यत्वादित्यतः ‘ओतत्ववाची ह्योङ्कारो वक्तयसौ तद्गुणोतताम् । स एव ब्रह्मशब्दार्थो नारायणपदोदित’ इति । ‘दोषारच्छिद्रशब्दानां पर्यायत्वं यतस्ततः । गुणा नारा सति ज्ञेयास्तद्वान्नारायणः स्मृतः । ब्रह्मशब्दोऽपि हि गुणपूर्तिमेव वदत्ययमि’ति च वक्ष्यमाणदिशा गुणपूर्तिवाचिब्रह्मशब्दसमानार्थवाचित्वान्नारायणशब्दस्य तदर्थो ब्रह्मैवातो ब्रह्मतन्त्रारम्भे नारायणनतिर्युक्तेति भावेन प्रयोजनान्तरमाह ॥ अथवेति ॥ साङ्केतिक इति । अस्माच्छब्दादयमर्थो बोद्धव्य इतीच्छया नियमित इत्यर्थः ॥ विशिष्टगुणानपीति ॥ न केवलं रूढः किन्तु निखिलपूर्णगुणत्वनिर्दोषत्वादीनितरासाधारणान्गुणानप्याचष्ट इत्यर्थः । तदर्थं नारायण शब्दार्थम् । अनेन श्लोकेनेत्यर्थः । स्तुत्यर्थमित्युपलक्षणं ब्रह्मशब्दसमानार्थत्वसूचनार्थं चेत्यपि ध्येयम् । निखिलेत्यनेनैव ब्रह्मपदसमानार्थत्वलाभादितरनिरुक्तिसार्थक्याय स्तुत्यर्थमित्येवोक्तम् । अराणामयनं न भवतीत्यत्रारविरुद्धा नारा इति पूर्वत्र चानरायण इति स्यादित्यादिचोद्यं तु ‘दोषारच्छिद्र-शब्दाना’मित्यादिव्याख्यावसरे अधिकरणान्ते निरसिष्यते ॥ तस्यायनत्वाद्वेतीति ॥ परमप्रेमास्पदतया वाय्वयनोक्तयैव वाय्ववतारत्वादाचार्यस्य मम प्रियतममित्येतन्नारायणमित्यनेन प्राप्तमेवेति भावः ।

### यादुपत्यं

निखिलपूर्णगुणैकदेहं निर्दोषमिति विशेषणद्वयं लक्षणपरतया व्याख्यातमिदानीं तदसम्भवपरिहारार्थतयाऽपि व्याचष्टे ॥ यद्वा नारायणस्येति ॥ पदार्थनिर्धारकलक्षणकथनात्म-कतापेक्षया पदव्याख्यानरूपत्वस्यान्तरङ्गज्ञापकतामभिप्रेत्याह ॥ अथवा नारायण इति ॥ साङ्केतिक इति ॥ शब्दवृत्त्यभावेऽपीदमनेन शब्देन वाच्यमस्त्विति कस्यचिदिच्छामात्रेण बोधक इत्यर्थः ॥ विशिष्टगुणानिति ॥ अनन्यसाधारणान्धर्मानित्यर्थः । तेन महायोगोऽयमिति सूचयति । नराणामिमे नारा इत्यादिकं तस्येदमित्यर्थे विहिताण्प्रत्ययव्याख्यानमित्यवगन्तव्यम् । ईयतेऽस्मिन्नित्यधिकरणे व्युत्पन्नस्य ल्युडन्तायनशब्दस्य नपुंसकत्वनियमाभावात्पुल्लिङ्गता न विरुध्यत इत्यग्रे विभावयिष्यति ।

### श्रीनिवासतीर्थीया

विशिष्टगुणान् लोकविलक्षणगुणान् ।

### वाक्यार्थरत्नमाला

अर्थविशेषलाभमिति । साधकसद्भावबाधकाभावविशिष्टलक्षणकथन-परत्वसिद्धिरूपप्रयोजनमित्यर्थः । अनेनात्र पूर्वापेक्षया स्वारस्यमुक्तं भवति । निखिलेत्यादि-विशेषण-द्वयस्य पृथक्करणे आप्यतममित्यादिविशेषणस्य प्रमाणपरत्वेन पृथक्करणे च अशेषविशेषतोऽ-पीत्याद्युक्तमुख्यवन्द्यत्वपरमप्रेमयोग्यत्वरूपलक्षणद्वयमेवात्र लभ्यत इति ज्ञेयम् । दुःखादीति मूलम् । तत्सामग्रीसद्भावादिति भावः । तदभाव इति । यद्यपीश्वरज्ञानादेरनादिनित्यत्वान्नोत्पत्तौ देहापेक्षा तथापि तदविनाभूतत्वं ज्ञानादेरस्तीति तदभावे अभावः स्यादेवेति हृदयेनेदमुक्तम् । प्रकृत्यर्थेति । अनेन हि न केवलमव्यवहितपक्षापेक्षया अतिशयोऽपि तु लक्षणपरतया योजनात्रयादपीति ध्वनितम् । प्रकृत्यर्थकथनपरतयापीति । तस्यान्तरङ्गतया पूर्वापेक्षया स्वरसत्वादित्युक्तमनेन भवतीति ज्ञेयम् । प्रवृत्तिनिमित्तमनपेक्ष्यार्थप्रत्यायनशक्तत्वरूपं रूढत्वमभिप्रेत्य योगव्यावृत्तां पदनिष्ठां रूढिं लक्षयति अखण्डेति । तादृशरूढिमद्रूढमिति शेषः । वृत्तिविचारावसरे त्विदं स्पष्टीभवतीति भावः। नारायणशब्दस्य विशिष्टगुणाभिधायकत्वप्रदर्शनस्यापि प्रयोजनसद्भावान्न वैयर्थ्यमित्याह एतदपीत्यादि मूलम् । उक्तं प्रदर्शनमपीत्यर्थः । उपलक्षणं चैतत् । नारायणशब्दस्य ब्रह्मशब्दसमानार्थतया शास्त्रार्थ वाचकत्वान्नारायण एव शास्त्रार्थ इति दर्शयितुं चेत्यपि ज्ञेयम् । उक्तविशेषणानां नारायणपदार्थकथन-परत्वमुपपादयितुं प्रतिजानीते तथा हीति । यथाक्रममिति वक्ष्यमाणत्वात्क्रमेण षण्णां विशेषणानां नारायणपदार्थकथनपरत्वम् अरा दोषा इत्यादि । दोषारच्छिद्रशब्दानां पर्यायत्वमिति वक्ष्यमाणत्वादिति भावः । आद्ये नञो विरुद्धार्थत्वं द्वितीये अभावार्थत्वमिति विवेकः । तृतीयचतुर्थषष्ठेषु तस्येदमितीदमर्थे अण् । पञ्चमे तस्य समूह इति समूहार्थे अण् । उपकारित्वं च मोक्षसाधनज्ञानजनकत्वम् । आदिना विचार्यत्वादिपरिग्रह इति गुरवः ।

