+++
title = "१० हेतूनां साक्षात्साध्यनिर्देशः"

+++


## गुरुर्गुरूपणां प्रभवः..

हेतूनां साक्षात्साध्यनिर्देशः

***गुरुर्गुरूपणां प्रभवः***..

### सुधा

अत्र गुरुर्गुरूणामित्यादिहेतूनां वक्तृश्रोतृप्रसङ्गानामानुकूल्यान्येव साक्षात्साध्यानि मानमिति तु परमसाध्यनिर्देश इति ज्ञातव्यम् । तथा हि । विवक्षितार्थतत्त्वज्ञानं करणपाटवं विवक्षा चेति त्रयं वक्तुरानुकूल्यं नाम । तत्त्वज्ञानयोग्यता वक्तृप्रीतिविषयता चेति द्वयं श्रोतुः । श्रोतृप्रयोजनोद्देशः प्रसङ्गस्य । तत्र गुरूणां गुरुरिति वक्तुर्बादरायणस्य विवक्षितार्थतत्त्वज्ञानसाधने हेतुः । यो हि यस्य तत्त्वोपदेष्टा स ततोऽधिकतत्त्वज्ञानवानुपलब्धः । अयं च सर्वज्ञकल्पानां ब्रह्मादीनां तत्त्वोपदेष्टा ब्रह्मरुद्रादिदेवेष्वित्याद्यागमादवगतः । अतः सर्वज्ञो भवितुमर्हतीति । गुरूणां शास्त्राणां गुरुः प्रभव इत्यनेनापि तत्त्वज्ञानं करणपाटवं च साध्यते । यो हि यावदर्थप्रतिपादकस्यागमस्य प्रभवः स तावन्तमर्थं तत्त्वतो जानन्नवगतः । अयं चाशेषार्थप्रतिपादकस्यागमस्य प्रभवोऽनुक्तं पञ्चभिर्वेदै-रुत्सन्नान्भगवान्वेदानित्यादिवचनादवगतः । ततो भवितव्यमनेन सर्वज्ञेन । यश्च बहोरागमस्य प्रभवः सोऽसति निमित्तान्तरे पटुकरणो दृष्टः । अयं चापारस्य वेदादेः प्रभवः कथमपटुकरणो भवेदिति । तदुदितमिति वचनेन कार्येण वक्तृर्विवक्षा कारणभूतोपपादिता । गुरूणामिति श्रोतॄणां तत्त्वज्ञान-योग्यतोपपादने हेतुः । न हि स्वयं तत्त्वज्ञानायोग्यः परेषां तत्त्वोपदेष्टा दृष्टः । अजादिभ्य इति वक्तृ-प्रेमास्पदत्वोपपादनम् । ब्रह्मादयो हि परमेश्वरप्रेमविषयाः सुप्रसिद्धाः । तदर्थत इति प्रसङ्गानुकूल्यो-पपादनम् । अत्र सर्वत्राकारणकार्योत्पत्त्यादिप्रसङ्गो विपक्षे बाधकस्तर्क उन्नेयः ।

### वाक्यार्थचन्द्रिका

अत्रैतच्छ्लोकोक्तं मानमित्येतच्छ्लोकोक्तहेतून्प्रति न साक्षात्साध्यमपि तूत्तरश्लोकोक्तवक्त्राद्यानुकूल्यादीन्येव साक्षात्साध्यानि परमसाध्यनिर्देशत्वाच्च मानमित्यस्य न वैयर्थ्यम् उपपत्तिं तूत्तरत्र वक्ष्याम इत्यभिप्रेत्य वक्त्राद्यानुकूल्यादेरेतैर्हेतुहेतुमद्भावं घटयितुं वक्राद्यानुकूल्यादि स्वरूपविवेचनाय प्रसक्तिम् आह ॥ अत्रेत्यादिना ॥ गुरुर्गुरूणामित्याद्युक्तहेतुत्रयस्य क्रमेणानुकूल्यत्रये हेतुत्वमिति भ्रान्तिं वारयितुं यथायोग्यं हेतुसाध्ये विवेचयति ॥ तत्रेति ॥ सार्वज्ञमुखेन विवक्षितार्थतत्त्वज्ञानसिद्धेरत्राभिप्रेतत्वाद् बादरायणः सर्वज्ञः सर्वज्ञकल्पोपदेष्टृत्वादिति विवक्षितानुमाने हेतुसाध्ययोर्यथास्थितयोर्व्याप्तेर्लोके दृष्टान्ताभावेन दुर्ग्रहत्वादुपदेश्याधिकतत्त्वज्ञानरूप सामान्यमुखेन व्याप्तिरनुसन्धेयेत्यभिप्रायेणाह ॥ यो हीति ॥ हेतोः पक्षधर्मतामुपपादयति ॥ अयं चेति ॥ गुरूणा-मित्यस्य पूर्वोक्तमर्थद्वयमभिप्रेत्याह ॥ गुरूणामिति ॥ बादरायणः सर्वज्ञोऽशेषार्थप्रतिपादकागम-प्रभवत्वादिति विवक्षितानुमानेऽपि सामान्यव्याप्तिमेवाह ॥ यो हीति ॥ वेदाद्यागमस्याशेषार्थ-प्रतिपादकत्वे तस्य च तत्प्रभवत्वे क्रमेण प्रमाणं वदन्नस्यापि पक्षधर्मताम् आह ॥ अयं चेति ॥ आदिपदेन ‘व्यासो भूत्वा च तेन च । वेदादपि परं चक्रे पञ्चमं वेदमुत्तमम्’ इत्यादेः सङ्ग्रहः । बादरायणः पटुकरणोऽपारवेदादिप्रभवत्वादिति विवक्षितानुमाने विशेषे व्यभिचारशङ्काऽनवकाशात्पक्ष-धर्मताकथनावसरे विशेषणमनुपादाय बह्वागमप्रभवस्यापि दोषवशादपटुकरणत्वदर्शनात् सामान्यव्याप्तौ तदवकाशात्तद्य्वावर्तकविशेषण- प्रक्षेपेण सामान्यव्याप्तिमाह ॥ यश्चेति ॥ बादरायणो विवक्षावान् वचनवत्त्वादिति विवक्षितानुमाने व्याप्तिं सूचयितुं कार्यकारणयोर्व्याप्यव्यापकभावस्य सुप्रसिद्धत्वादनयोः कार्यकारणभावं सूचयति ॥ तदिति ॥ ब्रह्मादयः श्रोतारस्तत्त्वज्ञानयोग्या गुरुत्वादिति विवक्षितानुमाने व्यतिरेकव्यभिचारादर्शनप्रदर्शनमुखेन व्यतिरेकव्याप्तिं सूचयति ॥ न हीति ॥ विमताः श्रोतारो वक्तृप्रेमास्पदा अजादित्वादिति विवक्षितानुमाने हेतोः साध्येन व्याप्तिमागमप्रसिध्द्या दर्शयति ॥ ब्रह्मादय इति ॥ प्रसङ्गः प्रयोजनोद्देशको मोक्षोद्देशकत्वादिति विशेषेण सामान्यानुमाने विवक्षिते मोक्षस्य प्रयोजनविशेषतया सर्वसिद्धत्वाद् व्याप्तिसिद्धिं शास्त्रस्य सूत्रे मोक्षसाधनत्वोक्तया पक्षधर्मतासिद्धिं चाभिप्रेत्य ते अनुपपाद्य प्रसङ्गानुकूल्योपपादकांशमेव दर्शयति ॥ तदिति ॥ अत्र तत्त्वोपदेशस्योप-देश्यापेक्षया अधिकतत्त्वज्ञानसाध्यत्वादागमप्रणयनस्य वक्तुस्तदर्थज्ञानसाध्यत्वाद्बह्वागमप्रणयनस्यासति निमित्तान्तरे पटुकरणत्वसाध्यत्वाद्वचनस्य च विवक्षासाध्यत्वात्तत्त्वज्ञानायोग्यस्य तदनुत्पत्त्या तत्त्वोप-देशस्य ज्ञानद्वारा तत्त्वज्ञानयोग्यतासाध्यत्वादेषु हेतुष्वकारणकार्योत्पत्तिप्रसङ्गः । अन्त्ययोर्द्वयोश्चादिपद-संगृहीतागमप्रसिद्धिविरोधः सामान्यविशेषभावविरोधश्च विपक्षे बाधका उन्नेया इत्याह ॥ अत्रेति ॥

### परिमल

॥ इति ज्ञातव्यमिति ॥ अयं भावः । यत इति श्रवणात्प्राप्तम् अत इत्येतदावर्त्यम् । अत एतच्छास्त्रमनुकूलवक्तृकं शास्त्रप्रभवत्वादिविशिष्टेनोक्तत्वाद् भारतादिवत् । विमतमनुकूलश्रोतृकं जगदुपदेष्टृभ्यो अजादिभ्य उपदिष्टत्वात् । विमतमनुकूलप्रसङ्गोपेतं श्रोतृप्रयोजनोद्देशशब्दत्वाद् भारतवद् एवेत्यतःशब्दोक्तहेतुत्रयपरामर्शेन साध्यत्रयम् । तथैतच्छास्त्रं मानं भवितुमर्हति अनुकूलवक्रादिमत्वाद् भारतवदिति । अनुकूलवक्तृत्वादिरतः शब्दार्थ इति । अनुकूलवक्त्रादिमत्त्वमपि प्रामाण्ये साक्षान्न हेतुः। किंन्तु आप्तवाक्यत्वसाधनद्वारेत्यग्रे व्यक्तमिति परमसाध्यनिर्देश इत्येवोक्तम् । आद्यसाध्यत्रये हेतुत्रयं नाप्रयोजकमिति उपपादयति ॥ तथा हीत्यादिना ॥ श्रोतुरिति ॥ आनुकूल्यमित्यनुषङ्गः । एवमग्रे अपि । उपपादयति ॥ इत्यागमादिति ॥ ‘ब्रह्मरुद्रादिदेवेषु मनुष्यपितृपक्षिषु । ज्ञानं संस्थाप्य भगवान्’ इति भाष्योक्तागमादित्यर्थः । ‘अनुक्तं पञ्चभिर्वेदैर्नवस्त्वस्ति कुतश्चन’ इत्येकं वाक्यम् । ‘उत्सन्नान् भगवान्वेदानुज्जहार हरिः स्वयमि’ति अपरम् ॥ अत्र सर्वत्रेति ॥ गुरूणां गुरुत्वात्तत्त्वज्ञानवत्त्वमित्यत्र गुरुशास्त्रप्रभवत्वात् सार्वज्ञं करणपाटवं चेत्यत्र वक्तृत्वाद्विवक्षावानित्यत्र गुरुत्वादजादयस्तत्त्वज्ञान-योग्या इत्यत्र अजादित्वात्प्रेमास्पदत्वमित्यत्र चेत्यर्थः । व्याघातप्रमाणबाधादिरादिपदार्थः । तेनाजादित्वात्प्रेमास्पदत्वमित्यत्रापि विपक्षे बाधकमुक्तं ध्येयम् ।

### यादुपत्यम्

अनुक्तं पञ्चभिर् वेदैरित्येतद्वेदानामशेषार्थप्रतिपादकत्वांशे मानमिति बोध्यम् । अजादित्वाद्वक्तृप्रेमास्पदा(नि) इत्यत्राकारणकार्योत्पत्तिरूपप्रसङ्गो न सम्भवतीत्यत उक्तम् ॥ अजादिभ्य इतीति ॥ तेन तत्रागमिकप्रसिद्धिबाधकप्रसङ्ग एव विपक्षे बाधक उन्नेय इत्युक्तं भवति । अत एव सुप्रसिद्धा इति पूर्वमुक्तं ज्ञातव्यम् ॥

### श्रीनिवासतीर्थीया

प्रयोजनोद्देशो वक्तुः । नन्वस्तु बादरायणस्य गुरूणां गुरुत्वम् । विवक्षितार्थतत्त्वज्ञानं मास्त्वित्याद्यप्रयोजकताशङ्काया बाधकमाह ॥ अत्र सर्वत्रेति ॥

### वाक्यार्थरत्नमाला

श्लोकोक्तेति । एतच्छ्लोकोक्तेति नियोज्यम् । परमसाध्यनिर्देशत्वाच्चेति । वैयर्थ्यं चेति सम्बन्धः । उत्तरत्रेति । नन्वत्र गुरुर्गुरूणामित्यादिहेतूनामित्यादिनेति शेषः । अभिप्रेत्येति । एतच्छ्लोकोक्तेत्यादिनैव मूलानुवादरूपेऽप्यत्र वाक्ये उपयुक्ताधिकप्रतिपादनादभिप्रेत्येति युक्तम् । प्रसक्तिमाहेति । गुरूणां गुरुरिति वक्तुरित्याद्युपपादनस्य साक्षात्साध्यत्वोक्तिमूलकत्वेन तदुपपादनोपयोगितया प्रसक्तिमाहेत्यर्थः । श्रोतुः, प्रसङ्गस्येति मूले आनुकूल्यं नामेति वर्तते । हेतुत्रयस्येति । गुरुर्गुरुणोदितत्वशास्त्रप्रभवोदितत्वाजादिभ्यस्तदर्थत उदितत्वरूपहेतुत्रयस्य इत्यर्थः । भ्रान्तिमिति । अयोग्यांशविवक्षया भ्रान्तित्वोक्तिः । सार्वज्ञमुखेनेति । सर्वज्ञस्यैव विष्णोर्निरतिशयं विवक्षितार्थतत्त्वज्ञानग्रन्थकृत्संमतं सिद्ध्यतीति तदर्थं मध्ये सार्वज्ञ्यं साधनीयम् । एकं च तत्त्वत इति वचनादिति भावः । वक्ष्यति च मूलकारः निरवधिकं हि तत्राप्त्यादिकमिति । यथास्थितयोर्व्याप्तेरिति । विशिष्य व्याप्तेरित्यर्थः । लाक इति । लोके यो दृष्टान्तस्तदभावेनेत्यर्थः । उपपादयतीति । उपदेष्टा भवतीत्यनुक्तवा आगमादवगत इत्युक्तेरुपपादयतीत्युक्तम् । अर्थद्वयमभिप्रेत्येति । अशेषार्थप्रतिपादकत्व सविस्तरत्वरूपेत्यर्थः । सविस्तरत्वार्थकेति वक्ष्यमाणरीत्या करणपाटवस्योपपादनीयत्वादिति सिद्धम् । सामान्येति । लोकदृष्टान्ताभावेनेति वर्तते । एवमुत्तरत्रापि । तस्य चेति । बादरायणस्येत्यर्थः । अनुक्तं पञ्चभिर्वेदैरित्यादिमूलोक्तप्रमाणस्य वेदप्रभवत्वादौ प्रमाणत्वेऽपि भारतादेरशेषार्थप्रतिपादकत्वविष्णो-स्तत्प्रभवत्वप्रतिपादकतया न विवक्षितार्थसिद्धिरित्यत आदिपदसङ्गृहीतमुक्तार्थप्रतिपादकं प्रमाणं दर्शयति आदिपदेनेति । गीताप्रामाण्यसमर्थनपरगीता भाष्यटीकोक्तरीत्या तदुपपादनरूपास्मदुक्त-प्रकारेणात्र तद्वाक्यार्थो ज्ञेयः । विशेष इति । विशेषव्याप्तावित्यर्थः । अनेनापारस्य वेदादेः प्रभव इत्येतावन्मात्रं न न्यूनमिति दर्शितं भवति । सुप्रसिद्धत्वादिति । धूमाग्न्यादिष्विति शेषः । सूचयतीत्यस्य दर्शयतीत्यर्थः । व्यभिचारादर्शनेति । उपदेष्टा न दृष्ट इत्यनेन व्यभिचारदर्शनाभावस्य प्रदर्शनादिति भावः । अनेनान्वयव्याप्तेरपि विद्यमानत्वेऽपि तदुपपादनायैव व्यतिरेकव्यभिचाराभावप्रदर्शनमुखेन व्यतिरेकव्याप्त्युपपादनं कृतमिति सूचितम् । पूर्वहेतुष्विवैतद्धेतौ व्याप्तिपक्षर्मतयोरप्रदर्शने निमित्तमाह मोक्षस्य प्रयोजनविशेषतयेत्यादि । सूत्र इति । अथात इत्याद्यसूत्रे अतः शब्देनेति शेषः । अत्र मूले तत्त्वज्ञानसाधने हेतुस् तत्त्वज्ञानं करणपाटवं च साध्यत इति स्थलद्वये उक्तवा कारणभूतोपपादितेत्यु-पपादने हेतुरित्युपपादनमिति द्वेधा चोक्तिर्यद्यप्यस्ति तथापि सर्वत्रानुमानप्रयोगस्याभिमतत्वमेवेत्याशयेन टीकाकृता सर्वत्र प्रयोगप्रदर्शनं कृतम् । मूले विचित्रोक्तिस्तु उपपादनस्य बहुत्वाल्पत्वादिविवक्षयेति स्पष्टमित्यदोष इति ज्ञेयम् । अत्र तत्त्वोपदेशस्येत्यादिना । कार्योत्पत्तिप्रसङ्ग इति । वक्ष्यमाण- चशब्दबलादेते त्रयः विपक्षे बाधका इति सम्बन्धोपपत्तिः । अकारणकार्योत्पत्त्यादिप्रसङ्गे नाव्यवस्थयेति दर्शयन् कार्यकारणाभावस्फोरणेन अकारण कार्योत्पत्तिं घटयन्नादिपदसङ्ग्राह्यं चाह । बाधका इति । बहुवचनप्रविष्टैकवचनानां बुद्ध्या विवेकेन प्रत्येकं सम्बन्ध इति वा । एवं सङ्गृहीतावित्यत्रापि । विशेषभावविरोधश्चेत्यत्र विरोध इत्येतौ चेति वा योज्यम् । सामान्येति श्रोतृप्रयोजनेत्यादि सामान्यम् । मोक्षप्रयोजनेत्यादिर्विशेष इति ज्ञेयम् ।

