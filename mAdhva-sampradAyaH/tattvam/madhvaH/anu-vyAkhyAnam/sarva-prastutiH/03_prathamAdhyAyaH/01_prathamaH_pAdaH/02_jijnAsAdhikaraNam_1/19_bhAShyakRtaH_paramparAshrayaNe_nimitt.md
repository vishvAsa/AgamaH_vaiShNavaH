+++
title = "१९ भाष्यकृतः परम्पराश्रयणे निमित्तम्"

+++


## वक्तृश्रोतृप्रसक्तीनां..

**भाष्यकृतः परम्पराश्रयणे निमित्तम्**

***वक्तृश्रोतृप्रसक्तीनां***..

### सुधा

ग्रन्थकृताऽपि कस्मादियं परम्पराऽऽश्रितेति चेन्न । वक्त्राद्यानुकूल्येन प्रामाण्यं साधयताऽप्यन्ततोऽस्यार्थस्याश्रयणीयत्वात् । अन्यथाऽस्तु वक्त्राद्यानुकूल्यं वक्तुर्विप्रलिप्सा-मूलत्वेनाप्रामाण्यं च भवत्वित्याशङ्कायाः को निवारयिता । यद्यपि प्रामाण्यं स्वत एवेति बादरायणीयं मतम् । यद्वक्ष्यति ‘न विलक्षणत्वादि’ति । जैमिनिरपि ‘तत्प्रामाण्यं बादरायणस्य अनपेक्षत्वादि’ति । तथाऽप्यप्रामाण्यशङ्कानिरासार्थोऽयं प्रयत्न इत्यविरोधः ।

### वाक्यार्थचन्द्रिका

एवं ग्रन्थकृतः परम्पराश्रयणाभिप्रायमुपपाद्य तत्र निमित्तं शङ्कते ॥ ग्रन्थेति ॥ वक्त्राद्यानुकूल्यस्य विवक्षितार्थतत्त्वज्ञानकरणपाटविवक्षारूपत्वात्सति तस्मिन्विवक्षितार्थतत्त्वज्ञान-विरोधिप्रयुक्ताप्रामाण्यशङ्काया असम्भवेऽप्यविप्रलिप्साया वक्तृश्रोतृप्रसङ्गानुकूल्यरूपत्वाभावेन सत्यपि तस्मिंस्तदभावप्रयुक्ताप्रामाण्यशङ्कयाः सम्भवेन तच्छङ्कायाः श्रोतृप्रसङ्गानामानुकूल्यैकनिबन्धनत्वाद्वि-प्रलिप्सायास्तदानुकूल्याभावे प्रयोजकाभावेनानुपपत्तिरित्येवं श्रोतृप्रसङ्गानुकूल्येन वक्तर्यविप्रलिप्सा-नाश्रयणेऽनिवृत्तेरन्ततस् तत्साधनाश्रयणे प्रथमत एव तदस्त्विति भावेन भाष्यकृतः परम्पराश्रयणं युक्त-मेवेत्याह ॥ वक्त्रादीति ॥ जैमिनिरपीति ॥ ‘औत्पत्तिकस्तु शब्दस्यार्थेन सम्बन्धस्तस्य ज्ञानमुपदेशोऽव्यतिरेकश्चार्थेऽनुपलब्धे तत्प्रमाणं बादरायणस्यानपेक्षत्वादि’ति सूत्रम् । तत्र चोपदेशो विधिवाक्यं तस्य धर्मस्य ज्ञानं ज्ञापकम् । तच्च प्रमाणमेव । प्रामाण्यस्य स्वतस्त्वेनाप्तिमूलत्वाद्य-नपेक्षितत्वात् । न चैवमनाप्तवाक्यस्यापि प्रामाण्यापत्तिर् इति वाच्यम् । स्वाभाविकस्यापि-प्रामाण्यस्यानाप्तसंस्पर्शप्रयुक्तकरणदोषबाधकप्रत्ययज्ञातार्थकत्वैरपोदितत्वेन तत्र प्रामाण्याभावेऽपि स्वतस्त्वानपायादित्यभिप्रायेणौत्पत्तिकस्तु शब्दस्यार्थेन सम्बन्ध इति । करणदोषाभावस्याव्यतिरेक इति व्यतिरेको विपर्ययो बाधकप्रत्यय इति यावत् तदभावस्यानुपलब्धेऽर्थ इति ज्ञातार्थकत्वाभावस्य चोक्तयाऽपवादकाभावाद्युक्तं प्रामाण्यमित्युपपाद्यते । तथा च प्रामाण्ये स्वतस्त्वं जैमिनिरप्याहेत्यर्थः । सूत्रावयवस्यैव प्रकृतोपयोगितया तावत एवात्रोदाहरणमिति द्रष्टव्यम् ॥ तथाऽपीति ॥ प्रामाण्य-स्यौत्सर्गिकत्वेन बुद्धिदोषनिरासाय युक्तयपेक्षायाः स्वतस्त्वाविघातकत्वादिति भावः ।

### परिमल

ग्रन्थकृता । भाष्यकृतेत्यर्थः ॥ अस्यार्थस्येति ॥ आप्तवाक्यत्वद्वारकत्वस्येत्यर्थः ॥ प्रामाण्यं स्वत इति ॥ ननु कथमेतत् । पद्धतौ करणप्रमाण्यं ज्ञप्तौ परत इत्युक्तेरित्यत आह ॥ यद् वक्ष्यतीति ॥ तच्च विवरिष्यते ‘प्रत्यक्षवच्च प्रामाण्यम्’ इत्यत्र । पद्धत्युक्तिस्तु विवक्षाभेदेन युक्तेति प्रत्यक्षवच्चेत्यत्रैव व्यक्तीकरिष्यतीति भावः । नन्वेतच्छास्त्रं प्रमाणं प्रमितिजनकम्, आप्तवाक्यत्वादिति शास्त्रप्रामाण्यज्ञानाय न विजातीयसंवादरूपानुमानोक्तिरयुक्ता । शास्त्रस्य ज्ञानजननशक्तिर् येन ज्ञायते तेनैव तस्य प्रमाजननशक्तिरूपप्रामाण्यस्यापि ज्ञायमानत्वरूपस्वतस्त्वोपगमाविरोधात् । न चाप्त-वाक्यत्वरूपमनुमानं प्रमाजननशक्तिग्राहकं सज् ज्ञानजननशक्तिं न गृह्णातीति युक्तम् । तयोरभेदात् । भेदे वा इदं ज्ञानजनकमाप्तवाक्यत्वादिति प्रयोगसम्भवेन तस्या अपि ग्राहकत्वादिति चेन्न । पर्यायेण ग्राहकत्वे अपि ज्ञानं प्रमाणमितिवज् ज्ञानजनकमिदं प्रमाजनकमिति युगपदग्रहात् । ननु च ज्ञानजनक-मिदं शास्त्रं प्रमाजनकमाप्तवाक्यत्वादित्युक्तौ युगपदुभयग्राहकत्वमप्यस्तीति चेत् । एवं तर्हि वक्ष्यमाण-श्रुतियुक्तिसंवादेन प्रामाण्यग्रहस्योत्तरवाक्ये वक्ष्यमाणत्वात्तदपेक्षयैते शङ्कोत्तरे स्याताम् । अत एव ‘न विलक्षणत्वात्’ इति सम्मत्युक्तिः सङ्गता । तत्र संवादनिरपेक्षेण प्रामाण्यग्रहस्य वक्ष्यमाणत्वात् । यद्वा मूले ब्रह्मसूत्राणां प्रामाण्यमित्यस्य ब्रह्मसूत्रज्ञानप्रामाण्यमित्यर्थः । आप्तवाक्यतयेत्यादेराप्तवाक्यजत्वेने-त्यादिरर्थः । एवं च तत्प्रामाण्यस्य साक्षिवेद्यतयाऽनुमानावेद्यत्वादाप्तवाक्यत्वादित्युक्तिरयुक्तेति शङ्काभिप्रायः । ‘न विलक्षणत्वात्’ इत्यत्रापि तज्जन्यज्ञानप्रामाण्यस्वतस्त्वाशयेनैव सम्मत्युक्तिरिति ध्येयम् । अथवेदं शास्त्रं प्रमाजनकं ज्ञानजनकत्वे सति संशयविपर्ययाजनकत्वात्सम्मतवाक्यवदित्यनु-मानमेव प्रामाण्यग्राहकम् । आप्तवाक्यत्वादिहेतुत्रयं चोक्तहेतोर् विशेष्यासिद्धिवारकमिति शङ्कोत्तरे ध्येये । वस्तुतस्तु वाक्यश्रवणाज् जायमानबोधरूपकार्यलिङ्गेन ज्ञानजननशक्तिरनुमीयते । तेनैव प्रमाजननशक्तिरपि न त्वाप्तवाक्यत्वादिनेति स्वतः प्रामाण्यमिति शङ्कार्थः ॥ नेति ॥ ‘न विलक्षण-त्वादस्य तथात्वं च शब्दात्’ इति युक्तिपादीयद्वितीयाधिकरणे अस्य वेदादिशास्त्रस्य विलक्षणत्वा-त्संवादानपेक्षत्वरूपस्वतःप्रामाण्याख्यात् पाशुपताद्यागमविलक्षणत्वान्न तथात्वं नाप्रामाण्यमिति वक्ष्यतीत्यर्थः ॥ जैमिनिरपीति ॥ स्वत एव प्रामाण्यमिति बादरायणीयं मतमित्येतत्प्रमेयं ‘औत्पत्तिकस्तु शब्दस्यार्थेन सम्बन्धस्य ज्ञानमुपदेशोऽव्यतिरेकश्चार्थे अनुपलब्धे तत्प्रमाणं बादरायण-स्यानपेक्षत्वात्’ इति सूत्रेणाद्याध्यायाद्यपादस्थेनाहेत्यर्थः । सूत्रार्थस्तु शब्दस्यार्थेन सम्बन्ध औत्पत्तिकः स्वाभाविक उपदेशो वेदात्मा तस्य ज्ञानं ज्ञापको ऽव्यतिरेको विपर्ययाजनकश् चशब्दात्संशयाजन-कश्च । बोधकत्वे सति संशयविपर्ययाजनक इति यावत् । तत्तस्माद् अनुपलब्धे मानान्तरानवगतेऽर्थे प्रमाणमनपेक्षत्वादन्यानपेक्षणादिति । बादरायणग्रहणं पूजार्थम् । बुद्धिदोषनिरासमात्रकारणत्वाद्युक्ती-नामिति तत्वनिर्णयोक्तदिशा समाधिमाह ॥ तथाऽपीति ॥

### यादुपत्यम्

॥ अन्ततोऽस्यार्थस्येति ॥ विप्रलिप्साभावघटिताप्तिसाधनस्येत्यर्थः ॥ को निवारयिता इति ॥ तथा च विपक्षे बाधकोपन्यासार्थमाप्तवाक्यत्वसाधनमावश्यकमित्यर्थः ॥ यद्यपीति ॥ तथा च युक्तया तत्साधनेऽपसिद्धान्त इति भावः ॥ न विलक्षणत्वादिति ॥ ‘न विलक्षणत्वादस्य तथात्वं च शब्दात्’ इति सूत्रखण्डस्य न विलक्षणत्वादित्यस्य नैवं श्रुतेस्तदनुसारिस्मृतेश्च तदुक्ता-नुपलब्धेरप्रामाण्यं वाच्यम् । विलक्षणत्वात्तत्प्रामाण्यस्य संवादानपेक्षतया स्वतस्त्वादित्यर्थः ॥ तत्प्रामाण्यमिति । ‘औत्पत्तिकस्तु शब्दस्यार्थेन सम्बन्धस्तस्य ज्ञानमुपदेशोऽव्यतिरेकश्चार्थेऽनुपलब्धे-स्तत्प्रामाण्यं बादरायणस्य अनपेक्षणात्’ इति जैमिनिसूत्रखण्डस्य तत्प्रामाण्यमित्यादेस्तस्यापौरुषेय-त्वेनानाशङ्कितदोषस्य वेदस्य स्वत एव प्रामाण्यं बादरायणस्यापि सम्मतम् । प्रामाण्यस्योत्पत्ता-वाप्तोक्तत्वादेर्ज्ञप्तौ संवादादेश्चानपेक्षणादित्यर्थो बोध्यः । ‘बुद्धिदोषनिरासमात्रकारणत्वाद्युक्तीनाम्’ इति भगवत्पादीयं वाक्यं मनसि निधाय आह ॥ तथाऽपीति ॥

### वाक्यार्थरत्नमाला

तत्र निमित्तमिति । उक्तपरम्पराश्रयणे निमित्तमित्यर्थः । विवक्षितार्थतत्त्व-ज्ञानादिचतुष्टयमध्ये तत्त्वज्ञानविरोधिप्रयुक्ताप्रामाण्यशङ्काया वक्त्राद्यानुकूल्ये सत्यनुत्थानवदविप्रलिप्सा-भावप्रयुक्ताप्रामाण्यशङ्काया अप्यनुत्थानात्कथमप्रामाण्यशङ्कानिवर्तकाभावाभिधानं मूल इत्यतस् तच्छङ्कोत्थानशङ्कान्तरवैषम्यमुपपादयन्र सम्भवतीत्याह वक्त्राद्यानुकूल्यस्येति । तस्मिन् वक्त्राद्यानुकूल्ये । तत्त्वज्ञानविरोधीति । तद्विरोधि यदज्ञानादितत्प्रयुक्तेत्यर्थः । वक्तृश्रोत्रित्यनेन प्रागुक्तवक्त्राद्यानुकूल्यं व्याख्यातम् । तस्मिन् वक्त्राद्यानुकूल्ये । तदभावेति । अविप्रलिप्साभावेत्यर्थः । सम्भवेन इत्यनेन मूले शङ्काया एवाभावात्को निवारयितेत्याक्षेपानुपपत्तिरिति शङ्कानिरासः । तच्छङ्काया इत्यस्या निवृत्तेरिति वक्ष्यमाणेन सम्बन्धः । वक्तृश्रोत्रानुकूल्येनाविप्रलिप्सानाश्रयणे उक्तशङ्काया निवृत्ति-मेवोपपादयितुं तदाश्रयणे तन्निवृत्तिः सम्भवतीति प्रतिपादनं कृतं श्रोतृप्रसङ्गानुकूल्येत्यादि । आनुकूल्याभावे

तत्सत्त्वे । अन्तत इत्यस्याभिप्रायमाह (अतस्तस्मादिति) अन्ततस्तदिति । एवं च साक्षाद्वक्त्रानुकूल्य-मात्रेण संपूर्णप्रामाण्यनिर्वाहासम्भवात् तदर्थं मध्येऽविप्रलिप्सासाधनस्य कर्तव्यत्वादाप्तवाक्यतासाधनमेव तर्हि मध्येऽस्त्वित्याशयेन भाष्यकृता परम्पराश्रितेति फलितोऽर्थः । मूले स्वत एवेति । संवादेन विनेत्यर्थः। कुतः प्रामाण्यस्य संवादानपेक्षत्वमित्यत आह यद्वक्ष्यतीति । युक्तिपाद इति शेषः । सूत्रकार इति च । मूले जैमिनिरपीति । प्रामाण्यस्वतस्त्वमाहेति योज्यमित्युत्तरटीकायां स्पष्टम् । मूलोदाहृतसूत्रभागगत-तत्पदार्थज्ञानोपयोगितया संपूर्णसूत्रमनुवदन् भाष्याद्युक्तप्रकारेण तत्सूत्रार्थमाह औत्पत्तिकस्त्वित्यादिना । तत्प्रमाणमिति पाठप्रदर्शनव्याख्यानाभ्यां प्रामाण्यमिति पाठाश्रयणं टीकान्तरे न युक्तमति सूचयति । सूत्रांशानाकाङ्क्षाक्रमेण योजयति तत्र चेति । एवंविशिष्टसूत्र इत्यर्थः । तच्चेति । धर्मज्ञापकविधि वाक्य-मित्यर्थः । भाष्याद्यनुसारेणाधिकं स्पष्टनीयमस्ति । बादरायणग्रहणं पूजार्थमिति तद्ग्रन्थोक्तेरत्र बारायण-स्येत्येतन्न योजितम् । प्रकृतोपयोगितयेति । प्रामाण्यस्य स्वतस्त्वेनाप्तिमूलत्वाद्यनपेक्षत्वादित्येतदर्थ-समर्पणोपयोगितयेत्यर्थः । बुद्धिदोषनिरासमात्रकारणत्वाद्युक्तीनामित्यादेस्तत्त्वनिर्णयादावुक्तेरिति भावः । बुद्धिदोषस्थले प्रामाण्यग्रहणाभावात्स्वतस्त्वभङ्गापत्तिरित्यत उक्तं प्रामाण्येति । अत्र प्रामाण्यस्वतस्त्व-स्यौत्सर्गिकत्वेनेति पाठः । प्रामाण्यस्येत्येव पाठेऽपि तत्स्वतस्त्वमेव पर्यवसानगत्या प्राप्नोतीति ज्ञेयम् ।

