+++
title = "१२ हेतूनाम् अव्यभिचरितत्वम्"

+++


## गुरुर्गुरूपणां प्रभवः..

**हेतूनाम् अव्यभिचरितत्वम्**

***गुरुर्गुरूपणां प्रभवः***..

### सुधा

यद्यपि चैते प्रत्येकं बौद्धागमादौ मानतां व्यभिचरन्ति । तथाऽपि मिलितानां हेतुताऽस्तु । भारताद्यशेषसच्छास्त्रप्रभवप्रणीतत्वांशस्य सपक्षाप्रवेशितत्वेनासाधारण्यं स्यादिति चेन्न । तेष्वेव हेतुवृत्तिसम्भवात् । तत्प्रामाण्यस्य महाजनपरिग्रहादिना निश्चितत्वात् । एवं तर्हि भारतादिप्रणयनविशिष्टेन तेषामप्रणीतत्वाद्बादरायणेन ब्रह्मादीन्प्रति तन्मोक्षार्थमुपदिष्टत्वमात्रं हेतुः स्यादिति चेद्बाढम् । तावन्मात्रस्यैव व्यभिचाराभावात् । तथा सति गुरुर्गुरूणां प्रभवः शास्त्राणामिति व्यर्थमापद्यत इति चेन्न । तस्य हेतुशरीराप्रवेशिनोऽपि दृष्टान्तोपदर्शनादिना सार्थक्योपपत्तेरिति ।

### वाक्यार्थचन्द्रिका

नन्वत्र गुरूणां गुरुणा बादरायणेनोदितत्वरूपे शास्त्रप्रभवेन बादरायणे-नोदितत्वरूपे च हेतौ बादरायणग्रहणस्य गुरुभ्योऽजादिभ्य उदितत्वरूपहेतावजादिग्रहणस्य च विवक्षितत्वे बादरायणस्य गुरुगुरुत्वाव्यभिचाराद् अजादीनां च गुरुत्वाव्यभिचाराद् विशेषणवैयर्थ्या-पातेन गुरूणां गुरुरित्यादीनां हेतुत्वोपपत्तये बादरायणाजादिग्रहणस्य प्रकृताभिप्रायेण प्रयोगेण हेतुशरीराप्रवेशस्य वक्तव्यत्वाद् गुरूणां गुरुणोदितत्वस्य शास्त्रप्रभवेनोदितत्वस्य गुरुभ्यः श्रोतृभ्य उदितत्वस्यैव च हेतुत्वे वक्तव्ये प्रथमहेतुद्वयस्य बौद्धागमे तृतीयस्य जैनागमे तदर्थत उदितत्वस्य तदुभयत्रापि पूर्वहेतुत्रयस्य च नर्मादिवाक्ये मानताव्यभिचाराद् गुरूणां गुरुत्वादीनां च वक्त्रानु-कूल्यादिरूपाध्याहृतसाध्याव्यभिचाराद् अव्याहृतसाध्यान्वयपक्ष एव युक्त इत्यतः प्रत्येकमेषां मानता-व्यभिचारेऽपि गुरूणां गुरुणोदितत्वे सति शास्त्रपभवेनोदितत्वे सति गुरुभ्यः श्रोतृभ्य उदितत्वे सति तदर्थत उदितत्वादिति विशिष्टहेतोः क्वचिद्विशेषणाभावेन क्वचिद् विशेष्याभावेनोक्तस्थलेष्वभावान्नात्रापि व्यभिचारप्रसक्तिरित्याह ॥ यद्यपि चेति ॥ ननु विशिष्टहेतावपि पूर्वोक्तसत्यन्तद्वये गुरूणामिति ब्रह्मादीनां शास्त्रपदेन च वेदाद्यशेषसच्छास्त्रस्य विवक्षायामन्यतरेणैव जिनवाक्ये व्यभिचारपरिहारेण सत्यन्तद्वयस्य वैयर्थ्यापत्या विशेषाविवक्षायां च सत्यन्तद्वयग्रहणेऽपि तत्र व्यभिचारापातात् । गुरूणां शास्त्राणां गुरुः प्रभव इति योजनानुसारेण भारताद्यशेषसच्छास्त्रप्रभवप्रणीतत्वस्यैव हेतुविशेषणत्वं वक्तव्यम् । एवं च वेदप्रामाण्यसिद्धौ तन्मूलकतया भारतस्येवैतच्छास्त्रस्यापि प्रामाण्यसिध्द्या तत्साधनायोगेन वेदप्रामाण्यानिश्चयेन भारतप्रामाण्यानिश्चयस्यैव वक्तव्यत्वेन वेदभारतादेः सपक्षत्वा-सम्भवात्प्रत्यक्षानुमानयोर्मन्वादिवाक्यस्यैव च सपक्षत्वेन वक्तव्यत्वात् प्रत्यक्षानुमानयोरुच्चारणरूप-प्रणयनासम्भवान्मन्वादिवाक्ये च गुरुभ्यः श्रोतृभ्यस्तदर्थत उदितत्वसत्त्वेऽपि भारताद्यशेषसच्छास्त्र-प्रभवप्रणीतत्वांशस्याभावादसाधारण्यापत्त्या न यथाश्रुतसाध्यसाधनभावो युक्त इत्याशङ्गते ॥ भारतादीति ॥ माऽस्तु प्रत्यक्षानुमानमन्वादिवाक्यानां सपक्षत्वं वेदभारतादिष्वेव हेतुवृत्तेर्ना-साधारण्यमित्याह ॥ तेष्वेव इति ॥ ननु तस्य प्रामाण्यं न निश्चितमित्युक्तमित्यतो भारतस्य महाजनपरिग्रहेण वेदस्य चापौरुषेयतया प्रामाण्यनिश्चयेन वेदभारताद्यशेषशास्त्रस्य सपक्षत्वसम्भवेऽपि प्रकृतशास्त्रे वेदमूलकत्वस्याद्याप्यनिश्चयेन तत्प्रामाण्यसाधनासम्भवादित्यभिप्रेत्याह ॥ तदिति ॥ नन्वेवं भारताद्यतिरिक्तस्य सपक्षत्वे भारतादिप्रणयनविशिष्टेन तत्प्रणयनसम्भवेऽपि भारतादेरेव सपक्षत्वे भारतादेर्भारताद्यन्तराभावेन भारताद्यशेषसच्छास्त्रप्रभवप्रणीतत्वांशस्य तत्रासम्भवेन पुनरसाधारण्या-पत्त्या भारतादेरेव सपक्षत्वं वदता तद्विशेषणाविवक्षा विशेष्यमात्रविवक्षा चाभ्युपेता स्यात् । तथा च बादरायणेन ब्रह्मदीन्प्रति तन्मोक्षार्थमुपदिष्टत्वमात्रं हेतुः स्यादिति गूढाभिसन्धिः शङ्कते ॥ एवमिति ॥ तावन्मात्रस्य व्यभिचारित्वे हीदमनिष्टापादनं स्यान्न चैवमित्यभिप्रेत्याभिप्रायमजानान इव गूढाभि-सन्धिरेवोत्तरमाह ॥ बाढमिति ॥ तर्हि तस्य हेतुशरीरप्रवेशाभावेन प्रयोजनान्तरस्याप्यभावा-द्वैयर्थ्यमापद्येतेति शङ्किता स्वाभिप्रायमुद्घाटयति ॥ तथा सतीति । हेतुशरीराप्रवेशेऽपि प्रकारान्तरेण सार्थक्यमिति सिद्धान्ती स्वाशयमुद्घाटयति ॥ न तस्येति ॥ दृष्टान्तेति ॥ भारतादीनां दृष्टान्तत्वं दर्शयितुं तत्प्रभवत्वमुच्यत इति भावः ।

### परिमल

॥ एत इति ॥ गुरूणां गुरुणोदितत्वम् । अशेषशास्त्रप्रभवेनोक्तत्वम् । अजादीन् श्रोतॄन् प्रत्युपदिष्टत्वं प्रयोजनोद्देशेनोक्तत्वमित्येते हेतव इत्यर्थः । नारायणावतारेण बुद्धेन कृतत्वा-द्बौद्धागमस्य बुद्धस्य च ब्रह्मादिगुरुत्वात्तत्राद्यस्य, सर्वशास्त्रप्रभवप्रणीतत्वस्य च वेदविरुद्धशैवादि-पुराणभागे, तृतीयस्य नर्मादौ, चतुर्थस्य कापिलादावपि गतत्वादेकैकस्य व्यभिचारेऽपि अजादि-प्रयोजनोद्देशेन उक्तत्वाभावात् तन्मिलितस्य हेतुत्वं भविष्यतीति भावः । अजादिमोक्षोद्देशे-नोक्तत्वमात्रस्यैव हेतुत्वमव्यभिचाराद्युक्तमित्येतदग्रे व्यक्तम् । ननु विशिष्टस्यापि हेतोर्बौद्धागमादौ व्यभिचार एव । भारततात्पर्यनिर्णये द्वात्रिंशाध्यायोक्तदिशा बौद्धागमाभिप्रेतार्थस्य देवेभ्य उपदिष्ट-त्वादिति चेत् । न । तन्मोक्षार्थोद्देशेनोक्तत्वाभावाद् अभिप्रेतार्थे प्रामाण्यसद्भावाच्चाशेषशास्त्रकर्त्रा व्यासेनाकृतत्वाच्चेति भावः । शास्त्रप्रभवत्वं विशेषणं मत्वा भारतादिसपक्षे हेतुर्नेति भावेन शङ्कते ॥ भारतादीति ॥ उपलक्षणत्वाशयेनाह ॥ तेष्वेवेति ॥ भारतादिष्वेवेत्यर्थः । ननु तत्राप्यनेनैव हेतुना मानत्वं साध्यमिति पक्षतौल्यान्न सपक्षत्वमित्यत आह ॥ तदिति ॥ ‘इतिहासपुराणः पञ्चमो वेदानां वेद’ इति श्रुतिपरिगृहीतत्वादिरादिशब्दार्थः । प्रामाण्ये परम्परया हेतुर् अयमिति वादी शास्त्रप्रभवत्वस्य विशेषणत्वपक्षे विशिष्टहेतोरप्यसाधारण्या द्विशेष्येणैवालमिति भावेनाशङ्कते ॥ एवं तर्हीति ॥ बाढमित्यङ्गीकारे हेतुमाह ॥ तावन्मात्रस्येति ॥ परम्परया हेतुवादी शङ्कते ॥ तथा सतीति ॥ हेतुशरीरेति ॥ यतः यतश्चेत्येवं हेतुशरीरप्रवेशितया प्रयोजनाभावेऽपि गुरूणां गुरुरित्यंशेन अजादि-मोक्षोद्देशेनेत्यंशस्य शास्त्राणां प्रभव इत्यंशेन बादरायणेनोक्तत्वांशस्य महाजनपरिग्रहादिना सिद्धप्रामाण्ये भारतादौ लाभेन भारतादिदृष्टान्तः । तत्र साधनं चास्तीति प्रदर्शनेन सार्थक्योपपत्तेरित्यर्थः ।

### यादुपत्यम्

॥ एते प्रत्येकमिति ॥ गुरुगुरूदितत्वशास्त्रप्रभवोदितत्वयोर् बौद्धागमे शैवपुराणादौ च बादरायणोदितत्वस्यापि शैवपुराणादौ अजादीन्प्रत्युपदिष्टत्वस्य नर्मादौ मोक्षार्थमुपदिष्टत्वस्य गौतमप्रणीतन्यायशास्त्रे च व्यभिचार इति भावः । गूढाभिसन्धिराह ॥ मिलितानामिति ॥ मिलिता-नामित्यस्य वक्ष्यमाणमाशयमविद्वान्भ्रान्तः शङ्कते ॥ भारताद्यशेषेति ॥ इदं च सपक्षैकदेशे भारतादौ न हेतोर्वृत्तिरित्युपपादनाय भारतादिप्रणयनविशिष्टेन तेषामप्रणीतत्वादिति इति द्रष्टव्यम् । तथा च वेदे प्रत्यक्षादौ च प्रणीतत्वाभावेन प्रमाणभूतेऽस्मदीयवाक्ये बादरायणप्रणीतत्वाद्यभावेन बादरायणीये च प्रमाणभूते गामानयेत्यादिलौकिकवाक्ये अजादिमोक्षार्थमुदितत्वाद्यभावेन भारतादौ चोक्तरीत्या हेत्व-भावेन न कुत्रापि सपक्षे हेतुसत्वमिति भावः । गूढाभिसन्धिरेवोत्तरमाह ॥ तेष्वेवेति ॥ भारतादि-ष्वेवेत्यर्थः । अस्मदभिमतवक्ष्यमाणमिलितहेतोस्तत्र सत्त्वादिति भावः ननु भारतादेरपि सूत्रकार-कृतत्वेन सूत्रसमानयोगक्षेमतया कथं सपक्षत्वमिति तटस्थशङ्कायामाह ॥ तत्प्रामाण्यस्येति ॥ ब्रह्मसूत्र प्रामाण्यानङ्गीकर्तृभिरपि कापिलगौतमीयादिभिर्भारतादिप्रामाण्यस्याङ्गीकृतत्वादिति भावः । आशय-मुद्घाटयति ॥ बाढमिति ॥ तथा च पूर्वं मिलितानामित्यत्र द्वितीयार्धोक्तानामेव मेलनमभिप्रेतं न पूर्वार्धोक्तानामपि । त्वया त्विममभिप्रायमजानता पूर्वार्धोक्तानामपि मेलनं मत्वाऽसाधारण्यं शङ्कितमिति भावः ।

### वाक्यार्थरत्नमाला

एते प्रत्येकं बौद्धागमादाविति मूले तदुदितमिति वचनाद्विभक्तिविपरिणा-मेनेत्येतन्मूलाशयरूपगुरूणां गुरुणा बादरायणेनोदितत्वस्येत्यादि पूर्वग्रन्थानुसारेण बादरायणपदघटितं पूर्वहेतुद्वयम् अजादिपदघटितस्तृतीयो हेतुरजादिपदविवक्षणादेव तदर्थत इत्यत्र तच्छब्दस्याजादि-परत्वप्राप्त्याऽजादिप्रयोजनायोऽदितत्वरूपश्चतुर्थो हेतुरित्येवं चत्वारो हेतव एत इत्यनेन परामृश्यंत इति प्रतीयते । न च तेषां विवक्षा युक्ता । बौद्धागमादिषु बादरायणादिपदविशिष्टानामेषामभावेन वक्ष्यमाण-रीत्या व्यभिचारस्य वक्तुमशक्यत्वात् । अतो व्यभिचरन्तीत्येतदुपपत्तये हेतुषु सङ्कोचं सहेतुक-मुपपादयन्नेव सङ्कुचितहेतूनां बौद्धागमादिषु व्यभिचाराशङ्कनपरत्वेनैतद्ग्रन्थं योजयंस्तत्तात्पर्यं चाह । नन्वत्र गुरूणामित्यादिना । ग्रहणस्येति । विवक्षितत्व इति सम्बन्धः । बादरायणाजादिग्रहणस्येति । यद्यपि बादरायेणेनोदितत्वाजादिभ्य उदितत्वमात्रविवक्षायामपि हेतुत्वोपपत्तिः । विशेषणवैयर्थ्यं तु पक्षान्तरेऽपि समानम् । तथापि विवक्षितार्थतत्त्वज्ञानादिरूपवक्त्राद्यानुकूल्यसिद्धिस्तद्धेतुभ्यां न भवतीति बादरायणादिपदमेवाविवक्षित्वा हेतुत्वोपपत्तिराश्रयणीया । यद्यपि चाजादिग्रहणस्य वक्तृप्रेमास्पदत्व-रूपश्रोत्रानुकूल्येकदेशसूचनार्थत्वात्तदभावे श्रोतृपदेन तत्सूचनायोग एवेति । तदप्रवेशवचनायोग-स्तथाप्यत्र श्रोतृपदमेव ताच्छीलकतृनन्तं श्रवणशीलत्वप्रतिपादनमुखेन वक्तृप्रेमास्पदत्वाभिधायकमिति भावेनास्य प्रवृत्तेर्न दोष इति ज्ञेयम् । श्रोतृभ्य उदितत्वस्यैव चेति । उपलक्षणं चैतत् । श्रोतृप्रयोजना-योदितत्वस्यैवेत्यपि ज्ञेयम् । तदर्थत इत्यत्र तच्छब्दस्याजादिपरत्वाभावाच्छ्रोतृमात्रपरत्वलाभेनोक्त-चतुर्थहेतुप्राप्तेः । अत एव तदर्थत उदितत्वस्य व्यभिचारं वक्ष्यति । आर्थिकसिद्धमभिप्रेत्य तद्धेतोरत्र मुखत उपादानं न कृतमिति ज्ञेयम् । वक्तव्य इत्यनेनैतद्धेतुनाभिप्रेत्यैव व्यभिचारोक्तिर्मूल इति सूचितं भवति । वक्तुरानुकूल्याभावाज्जैनाद्यनाप्तवाक्यमित्याद्युत्तरमूलानुसारेणाह । बौद्धागम इत्यादि । गुरूणां गुरुणेत्यादि हेतुद्वयस्य तत्त्वोपदेशकोपदेष्टृत्वशास्त्रप्रणेतृप्रणीतत्वरूपेण पर्यवसन्नस्य बौद्धागमेऽपि सत्वात् । तत्वोपदेशकेभ्यः श्रोतृभ्य उदितत्वस्य जैनाद्यागमेऽपि सत्वान्नच्छब्दोक्त श्रोतृप्रयोजना-योदितत्वस्य च तदुभयत्रापि सत्त्वात्तत्र च प्रमाणत्वाभावेन मानताव्यभिचारादित्यर्थः । तस्यां मानत्वे हेतुत्वमनाश्रित्य वक्त्राद्यानुकूल्ये हेतुत्व-माश्रयणीयमिति शङ्काशयप्रदर्शनम् । गुरूणां गुरुत्वादीनां चेति । गुरुगुरुत्वाशेषशास्त्रप्रभवत्वेत्यादि पूर्वोक्तहेतूनामित्यर्थः ।

वक्त्रिति । वक्त्रानुकूल्यादिशब्दोक्त विवक्षितार्थतत्त्वज्ञानादि रूपाध्याहृतसाध्येन व्यभिचारित्व-स्याभावादित्यर्थः । यो हि यस्योपदेष्टेत्यादि पूर्वमूलानुसारेण सामान्यव्याप्तिसम्भवादिति भावः । तत्त्वोपदेशकोपदेष्टृत्वादिरूपेणैव गुरुगुरुत्वादेः प्रागुक्तरीत्या विवक्षयैवेदं व्यभिचाराभावप्रतिपादनमपि । हेत्वर्थनिष्कर्षस्त्वनुपदमेव भविष्यति । क्वचिद्विशेषणेति । जैनागमे वक्त्रानुकूल्यरहिते प्रथमविशेषण-द्वयाभावेन श्रोत्रानुकूल्यरहिते बौद्धागमे च तृतीयविशेषणाभावेनेत्यर्थः । विशेष्येति । प्रसङ्गानुकूल्यरहिते च नर्मादौ तदर्थत उदितत्वरूपविशेष्याभावेनेत्यर्थः । तदर्थत उदितत्वस्य विशेष्यत्वे प्रथमस्य च विशेषणत्वे मध्यस्थयोः शास्त्रप्रभवेनोदितत्वादिरूपयोः पूर्वापेक्षया विशेष्यताया वोत्तरापेक्षया च विशेषणताया वा सत्त्वान्मध्यस्थग्रहणमप्यविरुद्धमिति ज्ञेयम् । नन्वत्र जैनागमे प्रथमविशेषणद्वयस्य भारतादीत्युत्तरग्रन्थानुसारेण विशेषपर्यवसन्नतया यत्किञ्चिदुपदेशकोपदेष्ट दितत्वयत्किञ्चिच्छास्त्र प्रभवोदितत्वयोर्विद्यमानत्वेऽपि भारतादीत्युक्तस्य विशिष्टीकृतविशेषणद्वयस्याभावेन व्यभिचारवारण-सम्भवेऽपि वक्ष्यमाणरीत्या विप्रलिप्सावत्त्वेनाप्तिशून्ये बौद्धागमे भगवता बुद्धेनोदिते प्रथमविशेषणद्वय-वत्त्ववद् विशेषपर्यवसन्नतयानङ्गीकृतगुरुभ्यः श्रोतृभ्य उदितत्वरूपतृतीयविशेषणस्यापि सत्त्वाच्चतुर्थस्य च तत्र सत्ताया भवतैव प्रागभिधानाद्विशिष्टहेतोरपि बौद्धागमे सत्त्वान्न व्यभिचारवारणं सम्भवति । यदि च गुरुभ्यः श्रोतृभ्य इत्यनेन विशेषो व्याख्यायते तर्हि ब्रह्मादीन्प्रति अनुपदिष्टतया जैनाद्यागमे व्यभिचाराप्रसङ्गेन तद्वारणायोक्तपर्यवसन्नविशेषणद्वयानर्थक्यं स्यात् । तत्कथमेतदिति चेत् । न । गुरुभ्यः श्रोतृभ्य इत्यत्र ब्रह्मादीन्प्रतीति विशेषव्याख्यानाभावेऽपि गुरुपदस्य तत्त्वोपदेष्टृमात्रपरत्वेऽपि च तल्लब्धतत्त्वज्ञानयोग्यत्वस्य जैनागमीयश्रोतृषु सत्त्वात् तृतीयहेतोस्तत्र व्यभिचारः प्रसज्यत एव । बौद्धागमे तु नैवम् । तत्रत्यश्रोतुस्तदयोग्यत्वात् । ननु वास्तवतत्त्वज्ञानयोग्यत्वं नोभयत्रापि तदागमजन्यतत्त्वज्ञानयोग्यत्वं चोभयत्रापीति कथमयं विशेष इति चेत्सत्यम् । अस्त्यत्र विशेषः । बौद्धागमो हि भगवता वास्तवतत्त्वज्ञानायोग्यानां मोहनाय प्रणीत इत्यविवादम् । तत्र च भगवदुपदेशे तेषामयोग्यानामधिकाराभावेऽपि मोहनस्य प्रयोजनत्वोक्त्या तत्त्वज्ञानयोग्या एव ते व्यवह्रियन्ते । तदागमजतत्त्वज्ञानयोग्यता तु विद्यमानापि न साधिका नापि बाधिका । न चैवं जैनागमे वक्तुं शक्यम् । तत्र तत्त्वज्ञानयोग्यतापदेन वास्तवतत्त्वज्ञानयोग्यता एव खटिति प्रतिपादनात् तस्याश्च तत्र विद्यमानतया हेतुसत्त्वसम्भवात् । यत्र ह्यन्यप्रकारेण ज्ञातवतः प्रकारान्तरेणोपदेशः क्रियते प्रतारणादिस्थले तत्रैव वास्तवस्वज्ञातोपदेशाभावः । परस्य तत्त्वज्ञानायोग्यत्वप्रयुक्त इत्यस्य सर्वसंमततया बौद्धागमस्थले श्रोतॄणां तत्त्वज्ञानायोग्यतैव । जैनागमस्थले च तत्त्वज्ञानयोग्यतैवेति प्रकारद्वयस्य कल्पनोपपत्तेः । वक्ष्यति चैतत् । अत एव तदर्थत उदितत्वादित्यत्रापि श्रोतृप्रयोजनायेत्येव विवक्षणेऽपि मोक्षरूपेण विशेषणेऽपि वा मोहनायैव मोक्षार्थिभ्यो बौद्धागमस्य भगवता बुद्धेन प्रणयनाज्जैनागमस्यापि तदीयश्रोतृमोक्षार्थमेव जिनेन प्रणयनात् तदर्थत उदितत्वस्य तदुभयत्र सत्त्वात्प्रसङ्गानुकूल्यं तदुभय-त्रास्त्येव । अत एव च विवक्षितार्थतत्त्वज्ञानकरणपाटव विवक्षारूपाप्त्येकदेशा इवाविप्रलिप्सापि वक्त्रानुकूल्यत्वेन प्राचीनमूलादौ नोक्ता । वक्ष्यते चाप्तत्वसम्पूर्त्यै उत्तरमूल इति ।

तदेवं प्रथमहेतुद्वयस्य भारतादीत्युत्तरमूलानुसारेण जैनाद्यागमव्यावृत्तत्वात्तृतीयहेतोरपि तत्त्वज्ञाना-योग्याधिकारिकोपदेशरूपबौद्धागमव्यावृत्तत्वाद्विशिष्टहेतोर्न कुत्रापि व्यभिचार इति सूरयो विदांकुर्वन्तु । वक्त्राद्यानुकूल्याभावादेः सर्वत्र सत्त्वेऽपि तत्रतत्र पुरस्फूर्त्यसारेण वक्त्रानुकूल्याभावाज्जैनाद्यनाप्तवाक्य-मित्यादिग्रन्थप्रवृत्तिः । यथैतदधिकरणपूर्वपक्षदशायां विषयादिशून्यत्वेनानारम्भणीयत्वे दृष्टान्तप्रति-पादनावसरे विषयाभावादयः समनस्केन्द्रियसन्निकृष्टस्फीतालोकमध्यवर्तिघटादिजिज्ञासादिषु प्रयोजनाद्य भाववत्स्वपि विशिष्याभिधीयन्त इत्यप्याहुः । वक्त्रानुकूल्यरहितजैनागमे व्यभिचारवारकतयोपात्त-विशेषणद्वयस्य मिलित्वा भारतादीत्युक्तार्थत्वमेवाश्रियते । अधिकं तु प्रयोजनान्तरार्थमिति न तद्वैयर्थ्यमिति भावेन प्रवृत्तेऽसाधारण्यशङ्कादिपरे मूले कुतो विशेषणद्वयस्य सङ्कोच इत्याशङ्कां परिहरन् भारतादीत्युक्तार्थप्राप्तिं च दर्शयन् मौलांशस्येति पदार्थं च विवृण्वन्नसाधारण्यस्योपपादनसापेक्षत्वात् तदुपपादनं च कुर्वन्नाह ननु विशिष्टहेतावपीति । ब्रह्मादीनां विवक्षायामिति सम्बन्धः । विशेषविवक्षायामिति । ब्रह्मादीनामित्याद्युक्तविशेषेत्यर्थः । योजनानुसारेणेति । विशेषणद्वयं मिलित्वेति शेषः । तेनान्यतरवैयर्थ्यमेवेति शङ्कानवकाशः । प्रथमयोजनाया अत्रास्वीकारात् । एवं चेति । अस्यैव हेतुविशेषणत्वे चेत्यर्थः । असाधारण्यापत्त्येति वक्ष्यमाणेनास्यान्वयः । तत्स्थलाभिधानपूर्वकं तदुपपादनं प्रत्यक्षानुमानयोरित्यादि । ननु वेदभारतादेरेव सपक्षत्वसम्भवात्तत्र च यथासम्भवं भारतादीत्युक्तहेतुसत्त्वान् नासाधारण्यमित्यतो वेदप्रामाण्यनिश्चयमभ्युपगम्य वेदमूलकतया च भारतप्रामाण्यसिद्धिमभिप्रेत्य तदुभयस्य सपक्षत्वमित्यङ्गीकारे वेदमूलकतयैव भारतादेरिवैतच्छास्त्रस्यापि प्रामाण्यसिद्ध्यापत्त्या तत्साधनायोगप्रसङ्गेन वेदप्रामाण्यनिश्चयाभावस्यैवाङ्गीकार्यत्वात् तन्मूलकतया भारतादिप्रामाण्यनिश्चयाभावस्यैव च वाच्यत्वान्न तदुभयस्यापि सपक्षत्वसम्भव इत्याह वेदप्रामाण्य-सिद्धाविति । गुरुभ्यः श्रोतृभ्य इति । तत्त्वज्ञानयोग्येभ्यः श्रोतृभ्य उदितत्वेत्यर्थः । भारताद्यशेषेति वाक्ये बुद्ध्या विवेकमाश्रित्य भारतादिकमेव तेष्वेवेति तच्छब्देन परामृश्यत इत्याशयेन व्याख्यातं भारतादिष्वेवेति । मूले भारतादीति विवक्षानुसारेण प्रथमोपात्तभारतमभिप्रेत्य । महाजनपरिग्रहस्य प्रथममुपादानेऽपि प्राधान्यविवक्षया वेदस्य प्रथमं ग्रहणं टीकायामिति न दोषः । तर्हि वेदमूलकत्वेनै-तच्छास्त्रप्रामाण्यस्यापि सिद्धिप्रसङ्ग इति प्रागुक्तदोषः स्यादित्यत आह प्रकृतशास्त्र इति । सपक्षत्व इति । यदि भारताद्यतिरिक्तस्य सपक्षत्वं भवद्भिरङ्गीक्रियते तर्हि तत्र उक्तहेतुसत्त्वं सम्भवतीत्यर्थः । भारतादेरेवेति । तस्यैव चेत्सपक्षत्वमङ्गीक्रियते तर्हि तत्रासाधारण्यापत्त्येति सम्बन्धः । तदुपपादनं भारतादेरिति । स्वप्रणयनविशिष्टेन स्वप्रणयनाङ्गीकारे च स्वस्य स्वापेक्षाङ्गीकारादात्माश्रय इति भावः । तस्माद्भारतादेरेव सपक्षत्वोपपत्तये तत्र हेतुसत्त्वसिद्ध्यर्थं भारताद्यशेषेति प्रथमविशेषण-द्वयनिष्कर्षरूपविशेषणस्य विवक्षा न कार्या । गुरुभ्यः श्रोतृभ्य इत्यादि विशेष्यमात्रविवक्षा च कार्येति भवद्भिरङ्गीकृतं स्यादित्याह सपक्षत्वं वदतेति । तथा चेति । यद्यपि गुरुभ्यः श्रोतृभ्य इत्येव पठितं तथापि सपक्षत्वोपपत्तये हेतुसङ्कोचे कार्ये गुरुश्रोतृपदं ब्रह्मादिपरं व्याख्येयम् । अर्थपदं च धनव्यावृत्तये मोक्षपरं व्याख्येयमित्याशयेनेदम् । हेतुशरीरेत्युत्तरानुसारेण शङ्काशयं दर्शयति तस्य हेतुशरीरेति । प्रकारान्तरेणेति । भारतादीनां दृष्टान्तत्वं प्रदर्शयितुमिति वक्ष्यमाणप्रकारेणेत्यर्थः । इति भाव इति ॥ गुरुगुरुत्वादिकं त्वप्रयोजकत्वशङ्कापरिहारप्रदर्शनायोक्तमिति प्रतिपादनमादिपदेन कृतमित्युपलक्षणया ज्ञातव्यम् ।

