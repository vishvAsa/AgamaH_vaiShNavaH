+++
title = "१७ आप्तेर् लक्षणान्तरम्"

+++


## वक्तृश्रोतृप्रसक्तीनां..

**आप्तेर् लक्षणान्तरम्**

***वक्तृश्रोतृप्रसक्तीनां***..

### सुधा

एतेन निर्दोषः प्रमितस्यैव वक्तेति लक्षणद्वयमपि समाहितं वेदितव्यम् । अनुवादस्य वादविषयत्वेन तत्प्रयोक्तुरप्याप्तत्वाविरोधात् । एवं च वक्तुरानुकूल्यमाप्त्येकदेश एव । विप्रलिप्सा च श्रोतृप्रसङ्गाननुकूलतैकनिबन्धना तदभावे निवर्तत इति वक्त्राद्यानुकूल्यवत्ताया आप्तवाक्यतया सुस्थः प्रतिबन्धः । नन्वाप्तवाक्यता स्वकपोलकल्पितेषु मालतीमाधवादिषु प्रामाण्यं व्यभिचरति । न हि नाटकादिप्रबन्धं विरचयन्नपि कदाचिदुक्तलक्षणोपपन्नो न भवति भवभूतिरिति चेन्न । यो यत्रैवम्भूत इत्यनेनैवोक्तोत्तरत्वात् । आप्तिमूलवाक्यस्याप्तवाक्यतया विवक्षितत्वाच्च । अबोधकं विपरीतबोधकं वा वाक्यमप्रमाणमित्युच्यते । तत्राबोधकं वक्तुरपटुकरणतया भवति । विपरीत-बोधकं च विपरीतज्ञानादिनेत्याप्तिपूर्वकवाक्यत्वस्य प्रामाण्येन प्रतिबन्धसिद्धिः । अन्यथा कारणेन विना कार्योत्पत्तिप्रसङ्गादिति ।

### वाक्यार्थचन्द्रिका

निर्दोषः प्रमितस्यैव वक्तेति लक्षणद्वयेऽपि यत्र विषय इति विशेषण-विवक्षामभ्युपेत्य एतद्दूषणपरिहारप्रकारमतिदिशति ॥ एतेनेति ॥ मा भूत्तदाऽसावनाप्त इत्यङ्गीकारा-दित्यज्ञातसन्दिग्धवाक्यप्रयोक्तुरपि अलक्ष्यत्वमनुमतमिति भ्रान्तिं तस्य लक्ष्यत्वेऽपि लक्षणोपपादनेन परिहरति ॥ अनुवादस्येति ॥ ननु कोऽयमाप्तो नामेति प्रश्नपूर्वं विवक्षितार्थतत्त्वज्ञानादीनां चतुर्णा-माप्तिस्वरूपत्वप्रतिपादनं यदर्थं कृतं तदाह ॥ एवं चेति ॥ प्रतिबन्धो व्याप्तिः । एवं विवक्षितार्थत्त्व-ज्ञानादीनां चतुर्णामाप्तिशब्दार्थताविवक्षाप्रयोजनत्वेन प्रथमानुमाने व्याप्तिसिद्धिमुपपाद्य यो यत्रेत्यंश-स्याप्तलक्षणे विवक्षायाः प्रयोजनस्य प्रथमानुमाने अभावाद् द्वितीयानुमाने व्यभिचारपरिहारलक्षणं तत्प्रयोजनमभिप्रेत्य तन्निवर्त्य व्यभिचारं शङ्कते ॥ नन्विति ॥ स्वकपोलेति साध्याभावोपपादनम् । न हीति साधनसद्भावोपपादनम् ॥ यो यत्रेति ॥ आप्तलक्षणे यो यत्रेति विशेषणप्रक्षेपेण यो यद्विषये विवक्षितार्थतत्त्वज्ञानादिमांस्तद्विषये तद्वाक्यस्याप्तवाक्यताहेत्वर्थत्वेनोक्तत्वादित्यर्थः । एवमाप्तलक्षणे यो यत्रेति विवक्षितत्वात् तत्सामर्थ्यलब्धार्थानुसारेण व्यभिचारः परिहृतः। अधुना तु लक्षणे विवक्षितस्य यो यत्रेत्यंशस्य हेतुशरीराप्रवेशेऽप्याप्तिमद्वाक्यत्वेनाप्ति मूलकत्वस्य विवक्षया व्यभिचारं परिहरति ॥ आप्तीति ॥ द्वितीयानुमाने अप्रयोजकत्वशङ्कायामकारणकार्योत्पत्तिरूपं (अप्रामाण्यरूपकार्येत्यर्थः) बाधकं वक्तुं करणाप्रामाण्यस्वरूपं विवृण्वन्नेव वाक्याप्रामाण्यकारणान्याह ॥ अबोधकमिति ॥

### परिमल

आप्तेरुक्तरूपत्वे विमतमाप्तवाक्यमिति प्रागुक्तप्रयोगे हेतोर्वक्ष्यमाणदिशा कथञ्चि-त्साध्यावैशिष्ट्यं मन्वानं प्रति लक्षणान्तरं समाधत्ते ॥ एतेनेति ॥ यत्रैवम्भूत इत्यननुगमस्यादोषत्व-कथनेनेत्यर्थः । द्वितीयलक्षणे प्रागुक्तदोषं निराह ॥ अनुवादस्येति ॥ प्रतिबन्धोऽविनाभाव इत्यर्थः । विमतं प्रमाणमाप्तवाक्यत्वादिति द्वितीयाऽनुमानेऽव्याप्तिमाक्षिप्य समाधत्ते ॥ नन्वित्यादिना कार्योत्पत्तिप्रसङ्गादित्यन्तेन ॥ मालतीमाधवेति भवभूतिनामककवीश्वरकृतनाटकग्रन्थस्य नामधेयम् । आदिपदेन मेघसन्देशादेर्मानान्तरासिद्धकथाप्रतिपादकप्रबन्धस्य सङ्ग्रहः ॥ उक्तोत्तरत्वादिति ॥ मालतीमाधवादिग्रन्थविषये तस्यानाप्तत्वेन हेतोरेवाभावान्न व्यभिचार इति भावः । हेतोरप्रयोजकत्व-निरासाय विपक्षे बाधकं व्यनक्ति ॥ अबोधकमित्यादिना ॥ अन्यथेति ॥ अपटुकरणत्वादेर-भावेऽप्यप्रामाण्ये इत्यर्थः ।

### यादुपत्यम्

॥ एतेनेति । यो यत्रैवम्भूतः स तत्राप्त इति विवक्षितत्वेनेत्यर्थः । अज्ञातसन्दिग्धे-त्यादिनोक्तं दोषमप्यनयैव विवक्षया निराकरोति ॥ अनुवादस्येति ॥ आप्तत्वाविरोधादिति । वादांश इति शेषः । यदर्थमाप्तस्वरूपं निरूपितं तदिदानीमाह ॥ एवञ्चेति ॥ एवं निर्दोषः प्रमितस्यैव वक्तेति पक्षद्वयेऽप्यन्यथा निरुपाधिकः साध्यसम्बन्धो भज्येतेति विपक्षबाधकतर्को द्रष्टव्यः । एवमाद्यानुमाने अनुकूलतर्कोक्तया व्याप्तिमुपपाद्य द्वितीयानुमानेऽपि तामुपपादयितुमाह ॥ नन्वाप्तवाक्यतेति ॥ यो यत्रैवम्भूत इत्यनेनैवेति ॥ तथा च यो यत्र एवम्भूतस् तद्वाक्यत्वमाप्तवाक्यत्वम् । इदं च न मालती-माधवादिषु । तत्प्रणयनकाले तस्यैवम्भूतत्वाभावस्य स्वकपोलकल्पितेष्विति वदता त्वयैवोक्तत्वादिति भावः । एवं व्यभिचारमपाकृत्याप्रयोजकतापरिहाराय विवक्षबाधकतर्कं वक्तुमाह ॥ अबोधकमिति ॥ अन्यथेति ॥ आप्तवाक्यत्वमङ्गीकृत्य प्रामाण्यानङ्गीकार इत्यर्थः ॥ कारणेन विनेति । आप्तवाक्य-त्वाङ्गीकारे उक्तरीत्याऽप्रामाण्यकारणाभावप्राप्तेरित्यर्थः ।

### वाक्यार्थरत्नमाला

लक्षणद्वय इति । निर्दोष आप्त इति लक्षणे यावत्प्रमाणदृष्टं तावत एव वक्तेत्यनेनोक्तप्रमितस्यैव वक्तेति लक्षणे चेत्येवं लक्षणद्वयेऽपीत्यर्थः । अलक्ष्यत्वमनुमतमिति । विवक्षितार्थतत्त्वज्ञानादिरूपाप्तिनिर्वचने आप्तत्वाभिमतेषु तदभावादित्यनेनाज्ञातादिप्रयोक्तर्यव्याप्तिचोदने तदासावनाप्त इत्यङ्गीकारादित्यनेनालक्ष्यत्वान्न व्याप्तिरिति परिहारसिद्धेरिति भावः । भ्रान्तिमिति । अज्ञातवाक्यादिसमभिव्याहृतानुवादवाक्यस्य व्यवच्छेदकाभावेन प्रोक्तस्य व्यावर्तनप्रतीत्यनुदयाद्युक्ता भ्रान्तिरिति ज्ञेयम् । लक्ष्यत्वेऽपीति । अत्र तस्य लक्ष्यत्वाश्रयणेन परिहरतीति योजना । यदि लक्ष्यत्वाङ्गीकारस्तर्हि तत्राव्याप्तिः स्यादेवोक्तलक्षणाभावादित्यत उक्तं लक्ष्यत्वेऽपि लक्षणोपपादनेनेति । परोक्तलक्ष्यत्वमङ्गीकृत्यापि तत्र लक्षणसद्भावोपपादनेनेत्यर्थः ।

वादविषयत्वेन इत्यनेन तदुपपादनवादश्च प्रमित एवेति भावः । यदर्थमिति । वक्त्रानुकूल्यस्याप्त्येक-देशत्वसिद्ध्यर्थमित्यर्थः । तदाहेत्यत्र तदाप्त्येकदेशत्वमप्रयोजकताशङ्कानिरासाय व्याघातदण्डसमर्पकं व्याप्तिसिद्ध्युपयोगित्वेनाहेत्यर्थः । प्रथमानुमान इति । विमतमाप्तवाक्यमनुकूलवक्त्रादिमत्वादिति प्रथमेत्यर्थः । आप्तिशब्दार्थतेति । चतुर्णां या आप्तिशब्दार्थतया विवक्षा तावन्मात्रप्रयोजकत्वेन व्याप्तिसिद्धिं प्रथमानुमानीययत्रानुकूलवक्त्रादिमत्वं तत्राप्तवाक्यतेति व्याप्तिसिद्धिमुपपाद्येत्यर्थः । उक्तव्याप्तिसिद्धिं तादृशविवक्षयोपपाद्येति यावत् । यो यत्रेत्यंशस्येति । एवं सति यो यत्रैवंभूत इति पूर्वत्र सिद्धान्त्यभिमत-पक्षाशङ्कनात् तत्रत्यविवक्षितार्थतत्त्वज्ञानादिभागस्य व्याप्तिसिद्ध्यर्थतया आप्तत्वलक्षणे प्रवेशस्यावश्य-कत्वेऽपि यो यत्रेत्यंशस्य नाप्तत्वे प्रवेश आवश्यकः । यत्रानुकूलेत्यादि व्याप्तिशरीरे तदप्रवेशदशायां व्यभिचाराभावात् । साध्यगतविशेषणानां व्यभिचारवारणप्रयोजनकत्वाभावाच्च । एवं च प्रथमानुमाने आप्तत्वं विवक्षितार्थतत्त्वज्ञानादिरूपमेव विवक्षितम् । विमतं प्रमाणम् आप्तवाक्यत्वादिति द्वितीयानुमाने तु विवक्षितार्थेत्यादि चतुर्णामाप्तत्वे प्रवेशविवक्षायामपि विशिष्टस्य व्यभिचार आयातीति हेतौ व्यभिचार-वारकतया यो यत्रेत्यंशो आव्याप्तत्वे प्रवेशनीयः । इत्येवं प्रयोगभेदेन विशिष्टाप्तलक्षणस्योपयोग इत्याशयेनेत्यर्थः । तत्प्रयोजनं विवक्षाप्रयोजनम् । द्वितीयानुमान एव तत्प्रयोजनं ज्ञेयमिति योज्यम् । विशेषणप्रक्षेपेणेति । एवं सति यो यत्रैवंभूत इति पूर्वशङ्कावाक्ये प्रक्षेपेणेत्यर्थः । एवमुत्तरत्रापि । आप्तवाक्यताहेत्विति । अत्र हेतुरिति हेतुवाक्यं गृह्यते । तदर्थत्वेनोक्तत्वादित्यर्थः । लब्धार्थेति । यो यद्विषये इत्यादिरूपलब्धार्थेत्यर्थः । हेतुशरीराप्रवेशेऽपीति । अयमर्थः । आप्तिमद्वाक्यत्वेनेत्यस्याप्तत्वहेत्वर्थो हि आप्तिमद्वाक्यत्वं तदर्थत्वेनेत्यर्थः । तथा च आप्तवाक्यत्वस्याप्तिम-द्वाक्यत्वपर्यवसानद्वारा आप्तिमूलकवाक्यत्वे पर्यवसाने सति स्वकपोलकल्पितमालतीमाधवादिष्वाप्तिमूलकवाक्यत्वरूपस्याप्त-वाक्यत्वस्याभावेन तत्र व्यभिचारो नेति किलाप्तिमूलेति मूलार्थः । न चासौ युज्यते । आप्तलक्षणे यो यत्रेत्यंशस्यापि सत्त्वेनोक्ताप्तिमद्वाक्यत्वस्य च मालतीमाधवादिष्वभावेन तत्र व्यभिचाराप्रसक्तया तद्वारणाय आप्तिमूलकत्वविवक्षाया वैयर्थ्यापातादिति न शङ्कनीयम् । आप्तलक्षणे यो यत्रेत्यंशस्य प्रवेशाङ्गीकारेऽपि हेतुकृताप्तवाक्यत्वशरीरान्तर्गताप्तत्वे यो यत्रेत्यंशपरित्यागेन विवक्षितार्थतत्त्वज्ञानादिचतुष्टयमात्रस्य विवक्षणात्तदा च मालतीमाधवादिषु हेतुप्राप्त्या तत्र व्यभिचारप्रसक्तयुपपत्त्या तद्वारणायोक्तरूपाप्ति-मूलकत्वमात्रविवक्षोपपत्तेरिति ।
अप्रामाण्यस्वरूपमिति । यद्यपि निर्दोषः शब्द आगम इत्यत्रत्य-निर्दोषत्वनिरूपणपरपद्धतावबोधकत्वं विपरीतबोधकत्वमित्येवमबोधकत्वविपरीतबोधकत्वयोरप्रामाण्य-कारणेषु उक्तियोग्यतया च विपरीतबोधकत्वस्य च निरास इति चोक्तम् । तथाप्युभयमिदं दोषमप्य-प्रामाण्यरूपतया विवक्षितम् । तत्कारणदोषास्तु निरन्वयादयोऽन्ये विवक्षिताः । अत एव तत्त्वनिर्णय-टीकायामप्रामाण्यं खल्वबोधकत्वं विपरीतबोधकत्वं वेत्याद्युक्तमित्यादि ज्ञेयम् । वाक्याप्रामाण्य-कारणानीति । मैवं विवक्षितार्थतत्त्वज्ञानमित्यादिग्रन्थोक्ताप्तलक्षणे विवक्षाया अविप्रलिप्साया-श्चोक्तत्वाट्टीकाकृता च विवक्षाभावे वाक्यस्वरूपासिद्धेर् विप्रलिप्सायां च विपरीतबोधकत्वप्राप्तेश्चोक्तत्वात् तदुभयनिरासप्रयोजनकविवक्षाऽविप्रलिप्सयोरपि ग्रहणस्यात्राप्तिशरीरान्तर्गतत्वेन वाच्यत्वाद्विपरीत-ज्ञानादिनेत्यादिपदेन विप्रलिप्साया ग्रहणस्य सिद्धत्वाद्विवक्षाभावे वाक्यस्वरूपासिद्धेश्च उपलक्षणया सङ्ग्रहस्याभिप्रेतत्वात्सर्वेषामप्रामाण्यकारणानां सङ्ग्रहो युक्त इति ज्ञेयम् । अन्यथेति मूलम् । अप्रामाण्यकारणदोषाभावेऽप्यप्रामाण्ये इत्यर्थः ।

