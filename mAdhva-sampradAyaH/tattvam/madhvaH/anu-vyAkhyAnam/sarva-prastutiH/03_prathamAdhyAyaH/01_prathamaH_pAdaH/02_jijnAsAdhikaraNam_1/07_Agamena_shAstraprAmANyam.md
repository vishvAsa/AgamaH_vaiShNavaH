+++
title = "०७ आगमेन शास्त्रप्रामाण्यम्"

+++


## प्रादुर्भूतो हरिर्व्यासो..

**आगमेन शास्त्रप्रामाण्यम्**

## अनुव्याख्यानम्

***प्रादुर्भूतो हरिर्व्यासो विरिञ्चभवपूर्वकैः ।***

***अर्थितः परविद्याख्यं चक्रे शास्त्रमनुत्तमम् ॥ ३ ॥***

### सुधा

यदुक्तं नारायणोऽस्य शास्त्रस्य प्रभव इति तदयुक्तम् । व्यासोपज्ञताप्रसिद्धिविरोधात् । न च नारायण एव व्यासः । जननविरोधात् । कृतकृत्यस्य प्रयोजनाभावेन शास्त्रप्रणयना-सम्भवाच्च । यच्चास्य श्रौत्या परविद्याख्यया सर्वोत्तमप्रामाण्यसिद्धिरिति तदप्ययुक्तम् । परशब्दस्या-नेकार्थत्वेन विद्याशब्दस्य चार्थविवक्षाविरहिण्यपि मन्त्रे प्रयोगदर्शनेन परविद्याख्यायाः सर्वोत्तम-प्रामाण्यानिश्चायकत्वात् । किञ्चेयं परविद्याख्यैतद्विषयेत्यत्रापि न नियामकमस्तीत्यत आह ॥ प्रादुर्भूत इति ॥ अत्र कृतकृत्योऽपि हरिरात्मकृपास्पदैर्विरिञ्चभवपूर्वकैरमरैरर्थितो व्यासः प्रादुर्भूतो न तु जातो ग्रन्थमिमं चक्र इत्यनेन नारायणस्य शास्त्रप्रभवत्वेऽनुपपत्तिः परिहृता । दृश्यन्ते हि केवलं कृपापारवश्येन परोपकाराय प्रवर्तमानाः सुतरां तैरर्थिताः । अत एव परप्रयोजनमप्यात्मगामीव मन्यमानस्य भगवतः शास्त्रप्रणयनमिति ज्ञापयितुमात्मनेपदप्रयोगः । अत्र च नारायणाद्विनिष्पन्न-मित्याद्यागमः प्रमाणम् । परविद्याख्यया अस्य सर्वोत्तमप्रामाण्यसिद्धिं व्युत्पादयितुं परविद्याख्य-मित्यनूद्यानुत्तमं शास्त्रमिति व्याख्यातम् । नास्त्युत्तमं शास्त्रमस्मादित्यनुत्तमम् । शिष्यते यथास्थितं प्रतिपाद्यते तत्त्वमनेनेति शास्त्रम् ।

### वाक्यार्थचन्द्रिका

हरिर्व्यास इति सामानाधिकरण्येन प्रादुर्भूत इत्यनेन विरिञ्चादिभिरर्थित इत्यनेन परविद्याख्यमित्यनूद्यानुत्तमं शास्त्रमिति व्याख्यानेन बहुव्रीहिणा च व्यावर्त्याः शङ्काः क्रमेण दर्शयति ॥ यदुक्तमित्यादिना ॥ व्यासोपज्ञतेति ॥ ‘उपज्ञोपक्रमं तदाद्याचिख्यासायामि’ति सूत्रे उपज्ञायत इत्युपज्ञा । कर्म‘ण्यातश्चोपसर्ग’ इत्यङ् । उपक्रम्यत इत्युपक्रमः । कर्मणि घञ् । उपज्ञेयोपक्रम्ययोरादेराख्यानेच्छायामुपज्ञोपक्रमशब्दान्तस्तत्पुरुषो नपुंसकलिङ्गो भवत्येकवच्चेत्युक्तत्वाद् व्यासोपज्ञेति कर्तृषष्ठ्या समासे तदाद्याचिख्यासायां नपुंसके सति व्यासोपज्ञमिति सिध्द्यति । तथा च व्यासेन प्रथमं प्रणीतताप्रसिद्धिविरोधादित्यर्थः । (उपज्ञोपक्रमं तदाद्याचिख्यासायाम् । उपज्ञान्त उपक्रमान्तश्च तत्पुरुषो नपुंसकं स्यात्तयोरुपज्ञायमानोपक्रम्यमाणयोरादिः प्राथम्यं चेदाख्यातुमिष्यते । पाणिनेरुपज्ञा पाणिन्युपज्ञं गन्थः । नन्दोपक्रमं द्रोणः) । अत्र कृतकृत्योऽपि हरिरित्यनुवादेन पूर्वपक्ष्यभिप्रेतकृतकृत्यत्वहेतोरप्रयोजकत्वस्य प्रादुर्भूत इति प्रादुर्भावाभिधानेन जननहेतोरसिद्धेश्च सूचनाद् विरिञ्चभवपूर्वकैरिति सूचितकृपाया अर्थित इत्युक्तप्रार्थनस्य च प्रादुर्भावशास्त्रप्रणयन-प्रयोजकत्वस्याभिप्रेततया युक्तः शङ्कापरिहार इत्यभिप्रेत्य तथान्वयं दर्शयन्नेवांशविशेषप्रयोजनं दर्शयति ॥ अत्रेति ॥ स्वप्रयोजनशून्यानामपि कृपाप्रार्थनाभ्यां प्रवृत्तिं निदर्शयति ॥ दृश्यन्ते हीति ॥ ननु परप्रयोजनोद्देशेन भगवतः प्रवृत्तौ ‘स्वरितञितः कर्त्रभिप्राये क्रियाफल’ इति (स्वरितेतो ञितश्च धातोरात्मनेपदं स्यात् । कर्तारमभिप्रैति गच्छति कर्त्रभिप्रायं तस्मिन्) कर्तृगामिक्रियाफलनिमित्त-कात्मनेपदप्रयोगोऽनुपपन्न इत्यतः कृपापारवश्यादिना कर्तुः परप्रयोजनस्यापि स्वात्मगामित्वानु-सन्धानज्ञापकत्वात्तस्य नानुपपत्तिरित्याशयेनाह ॥ अत एवेति ॥ अंशान्तरप्रयोजनं दर्शयति ॥ परेति ॥ अनुत्तममित्यस्य न परशब्दव्याख्यानत्वं विरुद्धार्थत्वात् । नापि भावसाधनशास्त्रशब्दस्य करणसाधन-विद्याशब्दव्याख्यानत्वं युक्तमित्यत आह ॥ नास्तीत्यादिना ॥ यद्वा परविद्याशब्दव्याख्यानार्थं प्रवृत्तेऽ-नुत्तमं शास्त्रमित्यत्र वक्ष्यमाणमनुपपत्तिपरिहारकत्वं यदभिप्रेतं तदुपयुक्ततया व्याख्यानमिदमिति द्रष्टव्यम् ।

### परिमल

उत्तरश्लोकमवैयर्थ्यायावतारयति ॥ यदुक्तमिति ॥ हरिर्व्यास इत्यस्य व्यावर्त्यं नारायण इत्यादि ॥ व्यासोपज्ञतेति ॥ व्यासेनोपज्ञायते प्रथमं ज्ञायत इत्यर्थः । आतश्चोपसर्गे इति प्राप्ताङ्प्रत्ययान्तोपज्ञाशब्दस्य ‘उपज्ञोपक्रमं तदाद्याचिख्यासायामि’ति सूत्रेण नपुंसकलिङ्गत्वोक्तेः । व्यासप्रणीतेति यावत् । प्रादुर्भूतपदव्यावर्त्यं न चेत्यादि । अर्थित इत्येतद्य्वावर्त्यं कृतकृत्यस्येति । अनुत्तमपदव्यावर्त्यं यच्चेत्यादि ॥ श्रौतयेति ॥ श्रोत्येति पाठः साधुः । श्रौतयेति पाठे तु श्रुतिस्थेत्यर्थे श्रुत्युक्तेत्यर्थे वा तद्धिता इतिप्राप्तणप्रत्यये टापि श्रौतेति रूपम् । शास्त्रपदव्यावर्त्यं विद्याशब्दस्य चेति ॥ किं चेति ॥ मुक्तिहेतुज्ञानपरत्वेनोपपत्तेरिति भावः । नन्वेवं चक्र इत्ययुक्तम् । कृञः ञित्वेन ‘स्वरितञितः कर्त्रभिप्रायेक्रियाफल’ इति क्रियाजन्यफलस्य कर्तृगामित्व एवात्मनेपदत्वोक्तेः । अत्र कर्तुः कृतकृत्यतया फलानपेक्षित्वादित्यत आह ॥ अत एवेति ॥ परार्थप्रवृत्तिमत्त्वादेवेत्यर्थः ॥ अत्रेति ॥ श्लोकोक्तार्थे भाष्योक्तागमो मानमित्यर्थः ।

### यादुपत्यम्

॥ व्यासोपज्ञतेति ॥ उपज्ञायत इति उपज्ञा । आतश्चोपसर्गे इति कर्मणि अङ् । व्यासस्योपज्ञा व्यासोपज्ञम् । ‘उपज्ञोपक्रमं तदाद्याचिख्यासायामि’ति नपुंसकताविधानात् । तस्य भावो व्यासोपज्ञता । व्यासेनादावुपज्ञाततेत्यर्थः । तत्कृततेति यावत् । आत्मकृपास्पदैरित्यनेन स्वप्रयोजनाभावे अपि परप्रयोजनाय प्रणयनमुपपन्नमिति दर्शितं भवति । अत एव कृपापारवश्येन प्रवर्तमानत्वादेव ॥ आत्मनेपदप्रयोग इति ॥ ‘स्वरितञितः कर्त्रभिप्राये क्रियाफल’ इति वचनादित्यर्थः । शास्त्रमेवेत्यत्र न मन्त्रमात्रमित्येव (न ज्ञानमित्येव) कारार्थो बोध्यः ।

### श्रीनिवासतीर्थीया

॥ कृतकृत्यस्येति ॥ प्राप्तप्राप्तव्यस्येत्यर्थः ॥ एतद्विषयेति ॥ एतच्छास्त्रविषयिणी । परविद्याशब्देनेदं ब्रह्ममीमांसाशास्त्रमेवोच्यत इत्यत्र न नियामकमस्तीत्यर्थः ।

### वाक्यार्थरत्नमाला

प्रादुर्भूत इत्यनुव्याख्यानगततत्तद्वचनानुसारेणैव तद्य्वावर्त्यशङ्कोत्थापनमिति नासङ्गतिः शङ्कनीयेति भावेन व्यावर्तकानि क्रमेण दर्शयति । हरिर्व्यास इतीत्यादिना । व्यासोपज्ञतेति । शङ्कासामानाधिकरण्यकथनव्यावृत्त्या जननेति शङ्का प्रादुर्भुत इत्येतद्व्यावृत्त्या कृतकृत्यस्येति शङ्का विरिञ्चादिभिरर्थित इत्येतद्व्यावर्त्यापरशब्दस्यानेकार्थत्वेनेत्यादिशङ्का परविद्याख्यमित्यनूद्यानुत्तमं शास्त्रमिति व्याख्यानव्यावृत्त्या किञ्चेयं परविद्येति शङ्का । बहुव्रीह्यनुत्तमपदबलात्तच्चानुत्तमं शास्त्रमिदमेवेति वक्ष्यमाणरीत्या तच्छङ्काव्यावृत्तेस्तेनैव सत्त्वात्तद्य्वावृत्यैवेति विवेकः । एवं तत्र तत्र शङ्कानां व्यावर्तकानि योग्यतया ज्ञेयानि । यत्रास्पष्टता तत्र वक्ष्यते । काशिकाद्यनुसारेण व्याचष्टे । उपज्ञायत इत्यादि । उपज्ञायते परिच्छिद्यते इत्युपज्ञेत्यर्थः । घञिति । अकर्तरि च कारक इत्यनेनेति शेषः । घञो ञित्वेऽपि नोदातोप-देशस्य मान्तस्यानाचामेरिति सूत्रेण वृद्धिनिषेधादुपधावृद्ध्यभाव इति भावः । कर्मणि व्युत्पत्तिलब्धमर्थं दर्शयन् सौत्रोपज्ञोपक्रमशब्दसाधुतां च सूचयति । उपज्ञेयेति । उपज्ञा चोपक्रमश्च इति समाहारद्वन्द्वे सर्वो द्वन्द्व इत्येकवद्भावे नपुंसकतायामुक्तसौत्ररूपमिति भावः । अत्र कर्मणि घञित्यनन्तरं समाहारद्वन्द्व एकवच्चेति वक्तुं विवक्षितम् । तत्क्रमाभावो लेखकदोषात् । उपज्ञायमानोपक्रम्यमाणयोर्य आदिर्नाम प्राथम्यं तस्याख्यातुमिच्छायामित्यर्थः । उपज्ञोपक्रममित्यस्यानुवृत्ततत्पुरुषेत्येतत्परिणामरूपतत्पुरुष-रूपमिति पदेन सामानाधिकरण्यमिति मनसि कृत्वोक्तं शब्दान्तस्तत्पुरुष इति नपुंसकलिङ्गो भवतीत्युक्तत्वादिति सम्बन्धः । न तु एकवद्भावस्य प्रकृते उपयोगः । अत एव नपुंसके सत्येव वक्ष्यतीति न कश्चित् क्षुद्रोपद्रवः । नपुंसकलिङ्गो भवतीत्युक्तत्वादित्येव पाठस्तु स्वरस एव । सौत्रपदे विचारस्याधिकस्यानभिधानोपपत्तेः। तेन प्रथमतः प्रणीतमिति काशिकानुसारेणाह व्यासेन प्रथममिति । पाणिन्युपज्ञं व्याकरणमित्युदाहरणे हि पूर्वाणि व्याकरणान्यद्यतनादिकालपरिभाषायुक्तानितद्रहितं तु व्याकरणं पाणिनिप्रभृतिप्रवृत्तम् इत्यस्ति तदादित्वस्याख्यानमिति मञ्जर्युक्तेरिदं ब्रह्ममीमांसाशास्त्रं विशिष्टानुपूर्वीकं व्यासप्रभृतिप्रवृत्तमित्येवमादिशब्दोक्तप्राथम्यस्याख्याने व्यासेन प्रथमं प्रणीतेति लभ्यत इति भावः । अवतीर्ण इत्यादिप्रमाणात् प्रादुर्भावमात्रं व्यासस्य न तु जननमपीत्यत आह कृतकृत्यस्येति मूलम् । अवाप्तसकलकामस्येत्यर्थः । प्रयोजनाभावः शास्त्रप्रणयनप्रयोजनाभावः । परशब्दस्येति मूलम् । परोऽरिपरमात्मनोरित्याद्यभिधानादिति भावः । अंशविशेष इति । परविद्याख्यमनुत्तममित्येतद्य्वतिरिक्त-प्रादुर्भूत इत्याद्यंशेत्यर्थः । स्वप्रयोजनशून्यानामपीति । अनेन तथापि स्वप्रयोजनाभावे कथं प्रार्थनादिना परप्रयोजनोद्देशेन प्रवृत्तिरित्यत इति शङ्का सूचिता । कृपापारवश्येनेति मूलम् । कृपैव पारं कृपापारं तद्वशं कृपापारवशम् । तद्भावः कृपापारवश्यमिति बहवः। पारवश्येति वृद्ध्यर्थं परवशशब्दादेव ष्यञ् । कृपायाः पारवश्यम् इति विग्रहे कृपेति सामर्थ्यात् परेणान्वेतीति तत्त्वम् ।

(नास्तीत्यादिनेति । यद्यपि उत्तममित्येव भाष्ये प्रयोक्तव्यम् । क्लीबे प्रधानं प्रमुखप्रवेकानुत्तमोत्तमा इत्यमरे उत्तमोऽनुत्तमं च स्यादिति शब्दभेदप्रकाशे च उत्तमशब्दस्यानुत्तम शब्दसमानार्थतयोक्तेर् नञ्घटितपदप्रयोगे अर्थाधिक्याभावात् । उत्तमशब्देन उत्तमत्वप्रतीतेः खडिति जायमानत्वेऽपि अनुत्तमशब्देनार्थान्तरावकाशवता प्रकरणबलेनार्थविशेषे पर्यवसानेन खटिति तत्प्रतीतेरनुत्पादाच्च । तथशपि उत्तमादपि उत्तमं सर्वोत्तमपदाभिधेयं परशब्देनात्र विवक्षितम् । प्रामाण्यस्य तथाविधता-प्रतिपादनायैवात्र यत्नकरणात् । त्रिविधं महद् वक्ष्यमाणत्वाच्च । अन्यथा तथाविधवाक्यान्तरपरित्यागेन एतच्छास्त्रस्यैव व्याख्यानं कुत इति शङ्कावारणं न सिद्ध्येत् । उक्तरूपपरत्वे लाभश्चानुत्तमपदेन नास्ति उत्तममिति योगमाश्रित्य भवन्नपि उत्तमपदेन न भवतीति भाष्यकृता अनुत्तममित्येवोक्तमिति सिद्धत्वात् तदप्रतिपादनं न दोषायेति ज्ञेयम् ।) मूले अत्र चेत्यस्य प्रादुर्भूत इति श्लोकार्थ इत्यर्थः ।

