+++
title = "२१ शारीरकः परमात्मैव"

+++


## वक्तृश्रोतृप्रसक्तीनां..

**शारीरकः परमात्मैव**

***वक्तृश्रोतृप्रसक्तीनां***..

### सुधा

किमतो यद्येवमित्यत आह ॥ एव प्रामाण्यमिति । एवशब्दो ब्रह्मसूत्राणाम् इत्यनेन सम्बध्यते । त्रिविधमिति क्रियाविशेषणम् । ब्रह्म वेदस्तदर्थः परब्रह्म वा तस्य सूत्राणि ब्रह्मसूत्राणि । सकलवेदार्थभूतस्य परब्रह्मणो विष्णोः स्वरूपनिर्णयार्थानि सूत्राणीति यावत् । सूत्रशब्दार्थ-श्चाल्पाक्षरमित्याद्यागमादवगन्तव्यः । एतेनैतच्छास्त्रवाचिनः शारीरकशब्दस्य शरीरमेव शरीरकं तत्र भवः शारीरको जीवः । तमधिकृत्य कृतोऽयं ग्रन्थः शारीरक इति व्याख्यानं निरस्तं भवति । ब्रह्मसूत्रशब्दार्थेन विरुद्धत्वात् । त्वंपदाभिधेयस्य तत्पदाभिधेयब्रह्मरूपता मीमांसेति व्याख्यानाद-विरोध इति चेन्न । असम्भवात् । न हि जन्मादिसूत्राणि अभेदपराणि । प्रत्युत तन्निरासपराणीति वक्ष्यते । अतः शारीरकः परमात्मैव । यथोक्तम् । ‘शारीरौ तावुभौ ज्ञेयौ जीवश्चेश्वरसंज्ञित’ इति । तस्य सकलगुणपूर्णत्वादिमीमांसैव शारीरकमीमांसा । तथा चोक्तं पुराणे ‘सर्वदोषविहीनत्वम्’ इत्यादि ।

### वाक्यार्थचन्द्रिका

यद्येवं श्रुतियुक्तिसंवादितया प्रामाण्यं लब्धमतोऽपि तदनुत्तमता सिद्धा किमित्याशङ्कते ॥ किमिति ॥ यथाश्रुतान्वये एवशब्दस्य वैयर्थ्याद् ब्रह्मसूत्राणामित्यनेन सम्बन्धे प्रयोजनं कथयिष्याम इत्यभिप्रेत्य भिन्नक्रमतया तं व्याचष्टे ॥ एवशब्द इति ॥ प्रामाण्यस्यैकविधत्वेन त्रैविध्यासम्भवात् स्वरूपेण त्रैविध्यस्यानुत्तमतानुपपादकत्वाच्च क्रियाविशेषणतायां बाधकाभावाद्वक्ष्य-माणरीत्या अनुत्तमतोपपादकत्वसम्भवाच्च तथा व्याचष्टे ॥ त्रिविधमितीति ॥ साधनं परित्यज्य धात्वर्थमात्रविशेषणं हि क्रियाविशेषणमित्यर्थः । ‘चक्रे शास्त्रमनुत्तमम्’ इति प्रकृतशास्त्रस्यैव पूर्वत्रेवात्रापि प्रामाण्यसम्बन्धित्वेन लाभे सिद्धेऽपि यद् ब्रह्मसूत्राणामिति विशेषग्रहणं तस्य प्रयोजनं वक्तुं तस्य स्वाभिप्रेतयथास्थितोक्तिं विनाऽसम्भवात्स्वाभिप्रेतार्थं तावदाह ॥ ब्रह्मेति ॥ वेदपरब्रह्मणो-रुभयोरपि ब्रह्मपदशक्यत्वेन ब्रह्मपदात्तयोः स्वातन्त्र्येणोपस्थितावपि प्रत्ययोपस्थितकर्तृत्वैकत्वयोरेक-प्रत्ययश्रुत्या वा योग्यतावशाद्वा विवक्षाबलाद्वा यथा परस्परान्वयस्तथा प्रकृतेऽप्येकपदश्रुत्यादिना प्रतिपाद्यप्रतिपादकभावेन परस्परान्वय इत्यभिप्रेत्य तदर्थ इत्युक्तम् । न तु शक्यसम्बन्धाभिप्रायेण परब्रह्मणोऽपि शक्यत्वादिति बोध्यम् । एवं ब्रह्मसूत्रपदं व्याख्याय तद्ग्रहेण पञ्चपाद्युक्तशारीरकमीमांसा-पदान्तर्गतशारीरकपदव्याख्यानं निरस्तमित्याह ॥ एतेनेति ॥ ब्रह्मेति ॥ जीवमधिकृत्य प्रवृत्ते ग्रन्थे परब्रह्मस्वरूपनिर्णयार्थसूत्रत्वाभावेन ब्रह्मसूत्रशब्दार्थविरुद्धत्वाद् इत्यर्थः । ननु शारीरकस्य त्वंपदाभि-धेयस्य जीवस्य तत्पदाभिधेयब्रह्मरूपताप्रतिपादकमीमांसाया अपि शारीरकजीवमधिकृत्य प्रवृत्तत्वाद् ब्रह्मविषयकसूत्रत्वसम्भवाच्च न विरोध इति शङ्कते ॥ त्वंपदेति ॥ यद्वा नन्वस्तु शारीरकं जीवमधिकृत्य कृतो ग्रन्थः शारीरकस्तद्रूपा मीमांसेति पञ्चपादीव्याख्यानस्येदं दूषणम् । शरीरमेव शरीरकम् । तत्र निवासी शारीरको जीवात्मा । तस्य त्वंपदाभिधेयस्य तत्पदाभिधेयपरमात्मरूपता मीमांसा तथोक्तेति भामतीव्याख्याने नेदं दूषणं सम्भवतीत्याशङ्कते ॥ त्वंपदेति ॥ यद्वा व्याख्यानद्वयस्यानतिविशेषतया व्याख्यानद्वयमेतेनेत्यादिना सम्मुग्धतयाऽनूद्य ब्रह्मसूत्रशब्दार्थविरोधेन अपाकृत्य त्वंपदेत्यादिनोभयाभि-प्रायाविष्करणपूर्वमसम्भवादिति दूषणाभिधानमिति द्रष्टव्यम् ॥ असम्भवादिति ॥ एवं च जन्मादिसूत्रेषु त्वदुक्तब्रह्मसूत्रशब्दार्थाभावेन तस्य ब्रह्मसूत्रार्थशब्दतया वक्तुमशक्यत्वे अस्मदुक्तार्थकत्वे वक्तव्ये तद्विरोधस्तदवस्थ इति भावः ॥ अत इति ॥ परोक्तार्थस्यानुपपन्नत्वादित्यर्थः । ब्रह्मसूत्रशब्दार्थविरोधा-सम्भवयोः परपक्ष इव स्वपक्षेऽभावादिति भावः । न केवलं स्वपक्षेऽसम्भवाभावो अपि तु शारीक-मीमांसाशब्दार्थतयाऽस्मदुक्तार्थः प्रामाणिकश्चेत्याह ॥ तथा चेति ॥

### परिमल

प्रमाजनकत्वरूपप्रामाण्यस्यैकविधत्वेन त्रैविध्यायोगादाह ॥ क्रियाविशेषणमिति । विवरिष्यते चैतत् । त्रिविधं दृश्यते । आप्तवाक्यत्वादिप्रमाणत्रयेण दृश्यत इति यावदिति ग्रन्थेन ॥ ब्रह्मपदस्य तन्त्रतामुपेत्यार्थमाह ॥ ब्रह्मवेद इत्यादि ॥ वाशब्दः समुच्चये ॥ एतेनेति ॥ ब्रह्मसूत्र-पदोपादानेनेत्यर्थः ॥ त्वंपदेति ॥ तत्त्वसमीतिवाक्यस्थेत्यर्थः ॥ यथोक्तमिति ॥ सप्तमे गीताभाष्ये । ‘शारीरौ तावुभौ ज्ञेयौ जीवश्चेश्वरसंज्ञित’ इति । परमस्तथेति पाठो लेखकायत्तः ॥ सर्वदोषविहीनत्व-मिति ॥ ‘सर्वदोषविहीनत्वं गुणैः सर्वैरुदीर्णता । अभेदः सर्वरूपेषु जीवभेदस्सदैव च । विष्णोरुक्तानि सूत्रेषु सर्ववेदेड्यता तथा । तारतम्यं च मुक्तानां विमुक्तिर्विद्यया तथा’ इति भारततात्पर्यनिर्णयोक्तपुराणे उक्तमित्यर्थः ।

### यादुपत्यम्

ब्रह्ममीमांसाशब्दस्योक्तविरोधपरिहाराय व्याख्यानान्तरमाशङ्कते ॥ त्वंपदाभिधेयस्य इति ॥ शारीराविति ॥ तद्धितस्य मानार्थकत्वानुपपत्त्या वासाद्यर्थता स्वीकार्येति भावः ॥ सर्वदोष-विहीनत्वमित्यादीति ॥ ‘सर्वदोषविहीनत्वं गुणैः सर्वैरुदीर्णता । उभेदः सर्वरूपेषु जीवभेदः सदैव च । विष्णोरुक्तानि सूत्रेषु सर्वदेवेड्यता तथा’ इत्यादिना पुराणेन सकलगुणपूर्णत्वादिमीमांसारूपत्वं सूत्राणामुक्तमित्यर्थः ॥

### श्रीनिवासतीर्थीया

प्रमाजनकत्वरूपप्रामाण्यस्यैकविधत्वेन त्रैविध्यायोगादाह ॥ क्रिय-विशेषणमिति ॥

### वाक्यार्थरत्नमाला

यद्येवं श्रुतियुक्तीति पाठः किमतो यद्येवमिति मूलस्यार्थरूपत्वात् । यद्यपीत्यपिपदं लेखकागतम् । यथाश्रुतेति । प्रामाण्यमेवेत्यन्वय इत्यर्थः । कथयिष्याम इति । आप्तवाक्यत्वादिलिङ्गत्रयेत्यादिनेति शेषः । अनेन ब्रह्मसूत्राणामित्यनेन सम्बध्यत इति मूले तत्प्रयोजनं च वक्ष्याम इति शेषः पूरणीय इत्युक्तं भवति । प्रामाण्यस्यैकविधत्वेनेति । यथार्थज्ञानसाधनत्वरूपैक-प्रकारत्वेनेत्यर्थः । स्वरूपेणेति । प्रकारत्रयावसितत्वस्यैव प्रामाण्येऽनुत्तमतासाधकत्वादिति भावः । बाधकाभावादिति । दर्श(नस्या)नानामनेकविधत्वेन त्रैविध्यसम्भवादिति भावः । वक्ष्यमाणेति । यत एवं ब्रह्मसूत्राणामित्यादिवक्ष्यमाणेत्यर्थः । ‘दैवमेव परे यज्ञमि’ति चतुर्थाध्यायगीताभाष्ये यज्ञमिति क्रियाविशेषणमित्युक्तस्य तट्टीकायां साधनं परित्यज्येत्यादि व्याख्यानं कृतं तदनुसृत्य व्याचष्टे साधनं परित्यज्येति । साधनं कर्त्रादिप्रत्ययार्थभूतम् । अत्र च ततश्च क्रियाद्वारेण स्त्रीलिङ्गत्वे प्राप्ते क्रिया-व्ययविशेषणानां क्लीबत्वमेकवचनान्तत्वं च वाच्यमिति क्रियाव्ययविशेषणानां क्लीबत्वैकवचनान्तत्वविधानात् त्रिविधमिति युक्तमिति भाव इति पूरणीयम् । जैनाधिकरणे स्वप्रभ(मिति)येति क्रियाविशेषणमित्येतन्मूल-टीकादौ तथोपपादनात् । यत्र तु सुब्लोपोऽत एकः स पञ्चधा उक्तोऽन्नमय इत्यादीत्याद्यानन्दमयाधि-करणादिस्थलीयानुव्याख्यानमूलगतेत्यादीति क्रियाविशेषणमित्यादौ विवक्षितस्तत्र टीकायामुक्तरीत्या क्लीबत्वैकवचनान्तत्वयोरिव अव्ययत्वविधानमधिकमाश्रित्य सुब्लोप उक्तः । तथा क्रियायाः कर्मत्वमङ्गीकृत्य तद्विशेषणानामपि कर्मत्वमाश्रित्य कर्मणि द्वितीयाया करणे च स्तोकाल्पेत्यादिचतुर्थादिसूत्रेषु आकरे प्रतिपादनादिहापि त्रिविधमपि द्वितीयान्तम् । स्तोकं चलतीत्यादौ समानाधिकरणत्वात्स्तोकं चलनं करोतीत्याद्यर्थाश्रयणस्याकरे स्थित्येहापि त्रिविधं दृश्यत इत्यस्य त्रिविधदर्शन विषयो भवतीत्यर्थोऽपि लब्धः । तदेतत्सर्वमानन्दमयाधिकरणगतेत्यादीति क्रियाविशेषणमित्येतन्मूलटीकोपपादनावसरे सविस्तर-मुपपादयिष्यतेऽस्माभिस्तत एव प्रतिपत्तव्यम् । पूर्वत्रेवेति । तदुदितं मानमित्यत्रेवेत्यर्थः । तच्च मूलकृता इदं शास्त्रमिति पूरणेन योजनावदिहाप्यस्य शास्त्रस्येति योजनया विवक्षितार्थलाभादिति भावः ।

विशेषेति । शास्त्रत्वरूपमपुरस्कृत्य ब्रह्मसूत्रत्वरूपविशेषाकारेण शास्त्रग्रहणमित्यर्थः । वक्तुमिति । ब्रह्मसूत्रशब्दार्थेन विरोधदानेन परकीयशारीरकपदार्थनिराकरणरूपं प्रयोजनं वक्तुमित्यर्थः । तस्य प्रयोजनवचनस्य । असम्भवादिति । स्वाभिप्रेतार्थकथनानन्तरमेव परापव्याख्यानपराकरणावकाशात्तद-भावेऽसम्भवादिति भावः । तदर्थ इत्युक्तया शक्यसम्बन्धप्रदर्शनमुखेन परब्रह्मणि लक्षणोच्यते । अन्यथोभयोरेकपदोपस्थाप्यत्वेऽन्यथायानुपपत्तिरिति शङ्कां सूचयन्नेव तदन्वयप्रदर्शनेन तत्परिहारपूर्वकं तदर्थ इत्यस्योभयोः स्वातन्त्र्येणार्थत्वमिति वाक्यभावं च दर्शयन्नेव प्रतीतार्थं निषेधति वेदपरब्रह्मणोरिति । शक्यत्वेनेति । ब्रह्मवेदस्तप इति वेदेऽपि शक्तिप्रमितेरिति भावः । स्वातन्त्र्येणोपस्थितावपीति । तदुपस्थितिस्थले च परस्परान्वयो नास्ति । नानार्थाक्षादिपदार्थयोः परस्परान्वयस्यादर्शनादिति शङ्कां सूचयितुमपिपदम् । गङ्गातीरयोरुभयोरेकपदोपस्थाप्ययोर्गङ्गातीरमिति परस्परान्वयदर्शनं व्यावर्तयितुं स्वातन्त्र्येणेत्युक्तम् । तीरस्य च गङ्गोपस्थित्युत्तरमर्थान्वयायोगप्रतिसन्धाने चोपस्थापनादिति भावः । नायं नियमो यदेकपदोपस्थाप्ययोः परस्परान्वयो नास्तीति । तदन्वयस्यापि बहुलमुपलम्भादित्याह प्रत्ययोप-स्थितेत्यादि । तिबादिप्रत्ययेत्यर्थः । तिप्मिपादेः कर्तरि विधानादेकवचनत्वाच्च तदुभयोपस्थापकत्वमिति भावः । एकप्रत्ययेत्यस्यापि तिबादिरूपैकप्रत्ययेत्यर्थः । उपलक्षणं चेदम् । सार्वधातुके यगित्यादि-सूत्रीयरमादौ पच्यादयो हि धातुत्वेन भावनामाहुः । विक्लित्याद्यंशान्तरं तु पचित्वादिना प्रातिस्विक-रूपेणाहुः । तच्चांशान्तरं भावनां प्रति प्रायेण भाव्यतया सम्बध्यते इत्यादेः प्रतिपादनात्तदनुसारेणैकधा-तूपात्तयोरपि यथा परस्परान्वय इत्यपि ज्ञेयम् । प्रतिपाद्यप्रतिपादकेति । अनेन तदर्थ इत्यस्य व्याख्यानं तत्प्रतिपाद्यमिति सूचितम् । न त्विति । ईक्षतेरिति धातुनिर्देशस्तेन तदर्थो लक्ष्यते । पक्ष इति तदेकदेश इत्यादिस्थलेषु शक्यसम्बन्धप्रतिपादनाभिप्रायदर्शनादिति भावः । पञ्चपाद्युक्तेत्यस्य शारीरकपदव्याख्यान-मिति सम्बन्धः । क्वत्यः शारीरकशब्द इत्यत उक्तं शारीरकमीमांसेत्युत्तरमूलमनुसृत्य शारीरक-मीमांसापदान्तर्गतेति । अनेनैव मूले केवलशारीरकपदोपादानाभावात् कथं तद्विचार इति शङ्का निराकृता । शरीरमेवेति मूलम् । स्वार्थे कप्रत्यय इति भावः । तत्रेति । तथा च भावार्थे अण्प्रत्यये णित्वादादिवृद्धौ शारीरकमिति रूपसिद्धिरिति भावः । एतेनेति परामृष्टहेतुकथनपरब्रह्मसूत्रशब्दार्थेनेति वाक्यमुपादाय तदभिप्रायमाह ब्रह्मेतीति । आद्यव्याख्यानस्य पञ्चपाद्युक्तत्ववत् त्वंपदेत्याद्युक्तव्याख्यानस्य भामत्युक्ततया तदुक्तमपि व्याख्यानं निराकरोति । त्वंपदेतीत्यवतार एवोचितो न तु पूर्वत्रोक्तदोषोद्धारपरतया अवतार इत्यस्वरसं सूचयन्पक्षान्तरमाह यद्वा नन्विति । इदं दूषणमिति । ब्रह्मसूत्रशब्दार्थेन विरोधरूपं दूषणमित्यर्थः । शरीरमेव शरीरकं तत्र भवः शारीरको जीवस्तमधिकृत्येति मूलस्य शरीरमेव शारीरकम् । शारीरकं जीवमधिकृतो ग्रन्थः शारीरक इत्यादि पञ्चपाद्युक्तव्याख्यानसङ्ग्राहकत्ववच्छरीरमेव शरीरकं तत्र निवासीत्यादि भामत्युक्तव्याख्यानसङ्ग्राहकत्वस्यापि सम्भवे तद्व्याख्यानपरतया त्वंपदेत्यादेर्योजनाकरण-मनुचितं ब्रह्मसूत्रपदविरोधस्य भामत्युक्तव्याख्यानेऽप्यविशेषे असम्भवस्य पञ्चपाद्युक्तेऽप्यविशेषे च एकत्र उक्तविरोधप्रतिपादनमपरत्र चासम्भवप्रतिपादनमिति विवेकायोग इत्यपरितोषं पूर्वत्र सूचयन् पक्षान्तरमाह यद्वा व्याख्यानेति । पञ्चपादी-भामत्योरुक्तस्य व्याख्यानद्वयस्येत्यर्थः । जीवमधिकृतो ग्रन्थ इत्यादि पञ्चपादीव्याख्यानादधिकं त्वंपदेत्यादिकं भामत्युक्तव्याख्यानेऽस्तीति कथमुक्तमूलेनोभयसङ्ग्रह इत्यत उक्तम् अनतिविशेषतयेति । पञ्चपाद्यामपि तावतो विशेषस्याभिप्रायतया प्रतीतेर्मुखत उक्तेरप्रयोजकत्वाज् जीवविषयकत्वरूपदूष्यताप्रयोजकस्योभयत्राविशेषादिति भावः । उभयाभिप्रायेति । जीवविषयकत्वेऽपि जीवस्य तत्पदाभिधेयपरब्रह्मरूपता मीमांसेत्युक्ते परब्रह्मविषयकत्वस्यापि प्राप्तिरित्यभिप्रायेत्यर्थः । आविष्करणपूर्वम् आविष्करणेनोक्तदोषोद्धारशङ्कनपूर्वकमित्यर्थः । त्वदुक्तेति । जीवस्य ब्रह्माभेद-रूपार्थेत्यर्थः । अत्र ब्रह्मसूत्रशब्दार्थविरोधोद्धारे शङ्कितेऽसम्भवरूपदूषणाभिधानेन प्रागुक्तदोषे भारो नास्तीति न भ्रमितव्यम् । किं त्वसम्भवदूषणेनाभिप्रायान्तरनिरासे सति परेण पूर्वपक्षमेवाङ्गीकार्यं तत्र प्रागुक्तदोष तादवस्थ्यमिति प्रतिपादनेन तत्र भार एवास्तीति दर्शयति तस्य ब्रह्मसूत्रेति । असम्भवोप-पादनाय प्रवृत्तं न हीति मूले । वक्ष्यत इत्यस्य लक्ष्यलक्षणयोर्भेद इत्यादिना जन्माधिकरणे वक्ष्यत इत्यर्थः । अस्मदुक्तार्थः प्रामाणिकश्चेत्याहेति । अनेन शारीरकस्य परमात्मनः सकलगुणपूर्णत्वादिमीमांसायाः शारीरकमीमांसापदार्थत्वं, पुराणे उक्तं चेति योजना सूचिता भवति । मूले पुराण इत्यस्य भविष्योत्तरपुराण इत्यर्थः । इत्यादीत्यादिपदेन च ‘गुणैः सर्वैरुदीर्णता । अभेदः सर्वरूपेषु जीवभेदस्तथैव च । विष्णोरुक्तानि सूत्रेषु सर्ववेदाङ्गता तथे’ति वाक्यशेषपरिग्रहादुक्तपुराणेन विवक्षितार्थलाभ इति ज्ञेयम् ।



