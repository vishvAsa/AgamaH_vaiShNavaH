+++
title = "०१ नम्यत्वप्रयोजकधर्मपरतया व्याख्यानम्"

+++


## नारायणं निखिलपूर्णगुणैकदेहं..

**नम्यत्वप्रयोजकधर्मपरतया व्याख्यानम्**

### सुधा

अथवा । कुतो नारायणस्य नम्यत्वम् । तथात्वेऽपि कुतोऽन्यासु देवतासु सतीषु तस्यैव नमनमित्यत्रोक्तमशेषविशेषतोऽपि वन्द्यमिति । विशिष्यते वस्त्वेभिरिति विशेषा असाधारणधर्माः । अशेषाश्च ते विशेषाश्च । अपिरभिव्याप्तौ । यावन्तो वन्द्यत्वनिमित्तभूता धर्मास् तेभ्यो विशेषेभ्योऽपि हेतुभ्यो वन्द्यम् । तथाऽशेषाद्वन्द्यत्वेन समाशङ्कितात्पद्मापद्मभवादेर्जगतो विशेषोऽतिशयोऽशेषविशेषस्सर्वोत्तमत्वम् । ततो हेतोः सतीष्वन्यासु देवतासु वन्द्यमिति । एतदुभयं कथं नारायणस्येत्यतोऽभिहितं निखिलेत्यादि । त्रिविधा हि देवता वन्द्या भवति । विशिष्टाधिकृतेष्टा चेति । न हि देवतावन्दनं व्यसनितया क्रियते । किन्तु विघ्नविघातादि-प्रयोजनापेक्षया । विशिष्टैव देवता तस्येष्टे । अधिकृता च स्वविषयग्रन्थप्रबोधादिकं सम्पादयति । वन्दनं खलु भक्तयाद्युपेतमेव सफलम् । तच्चेष्टायामेव देवतायामुपपद्यत इति । तत्र वैशिष्ट्योपपादनाय निखिलपूर्णगुणैकदेहं निर्दोषमस्योद्भवादिदमिति विशेषणत्रयम् । निखिला निःशेषाः पूर्णाः प्रत्येकमप्यनवधिका गुणा आनन्दादयः । एकशब्दः केवलार्थः । त एव देहो यस्य न पुनः प्राकृतादिरिति तथोक्तः । निष्क्रान्तो दोषेभ्यः पारतन्त्र्यादिभ्य इति निर्दोषः । अस्य प्रत्यक्षादिप्रमाणसिद्धतया बुद्धिसन्निहितस्य स्वव्यतिरिक्तप्रपञ्चस्योद्भव उत्पत्तिरादिरस्येत्युद्भवादि जन्माद्यष्टकं तद्यथासम्भवं ददातीत्युद्भवादिदस्तम् । अस्येति सम्बन्धमात्रे षष्ठी । अशेषविशेषतोऽ-पीत्येतदस्योद्भवादिदमित्यनेनापि सम्बध्यते । वियदाधिकरणादिव्युत्पाद्यसमस्तावान्तरभेदसहितो-द्भवादिदमिति । अधिकृतत्वप्रदर्शनायाप्यतममप्यखिलैः सुवाक्यैरिति । अपिशब्दो वन्द्यत्वे हेतुसमुच्चयार्थः । अभिव्याप्तौ वा । अपौरुषेयत्वेन तन्मूलत्वेन वाऽनाशङ्कितदोषत्वादिना शोभनानि वाक्यानि वेदादीनि ब्रह्मसूत्रादीनि च सुवाक्यानि तैरखिलैराप्यतमम् । अतिशयेन प्रतिपाद्यम् । यदि व्याचिख्यासितेन ब्रह्ममीमांसाशास्त्रेण तन्निर्णेतव्यार्थेन वेदादिना च प्रतिपाद्य इति नारायणो वन्दनीयः । हन्त तर्हि तत एव धर्मादिकं प्राणादिकं वा वन्दनीयं स्यात् । न स्यात् । तस्य नारायणप्रतिपत्त्यङ्गतया वेदाद्येकदेशप्रतिपाद्यत्वात् । अस्य पुनरनन्यार्थतयाऽखिलवेदादिवेद्यत्वात् । तथाविधमेव चाधिकृतमुच्यत इत्याशयवताऽऽप्यतममित्यखिलैरिति चोक्तम् । इष्टत्वप्रदर्शनं सदा प्रियतमं ममेति । अत्रापि पूर्ववत्सदापदस्य तमपश्च प्रयोजनमवधेयम् ।

### वाक्यार्थचन्द्रिका

प्रणामकर्मनारायणविशेषणानां प्रणामोपयुक्तार्थप्रतिपादनेन प्रणाम-प्रयोजकत्वमेव स्वरसं न तु प्रयोजनान्तरार्थकस्तुतिपरत्वमित्यभिप्रेत्याह ॥ अथवेति ॥ अत्र निखिलेत्यादिविशेषणत्रयस्य वन्द्यत्वप्रयोजकवैशिष्ट्योपपादकत्वस्य वन्द्यान्तरादतिशयप्रतिपादकत्वस्य च वक्ष्यमाणरीत्या स्पष्टत्वात्तदुपपाद्यसमर्पकस्याशेषविशेषतोऽपीत्यस्य द्वेधा व्याख्यानमुचित-मित्यभिप्रेत्य द्वेधा तन्निवर्त्यां शङ्कां दर्शयति ॥ कुत इत्यादिना ॥ विशेषतोऽपीत्यपिशब्दस्य समुच्चायकत्वासम्भवात्सर्वकर्माण्यपि सदा कुर्वाण इति गीतातात्पर्यनिर्णय एकमपि कर्म तदनादरेण न कार्यमित्यादिनाऽऽचार्यैरभिव्याप्त्यर्थतया तस्य व्याख्यातत्वात्सर्वेऽप्यानेया इत्यादिलोकव्यवहारसिद्धत्वा-च्चाशेषपदसङ्कोचप्रतीतिं वारयितुमभिव्याप्त्यर्थतया तं व्याख्याति ॥ अपिरिति । ननु निखिलेत्यादि-विशेषणानामन्यत्राभावेन वन्द्यत्वप्रयोजकत्वानिश्चयात्कथमेषां तत्प्रयोजकत्वेनोक्तिरित्यतो निखिले-त्यादिविशेषणत्रयस्य वन्द्यत्वप्रयोजकत्वेनान्यत्रोपलब्धवैशिष्ट्योपपादकतयाऽखिलैः सुवाक्यैराप्यतम-मिति सदा प्रियतमं ममेति प्रकृताधिकृतेष्टस्वरूपप्रदर्शकविशेषणयोश्च तत्प्रयोजकत्वेनान्यत्रोप-लब्धाधिकृतेष्टत्वरूपसामान्यमुखेन वन्द्यत्वप्रयोजकप्रतिपादकत्वसम्भवान्नानुपपत्तिरित्यभिप्रेत्याह ॥ त्रिविधा हीति ॥ अत एव वैशिष्ट्योपपादनायेत्यधिकृतत्वप्रदर्शनायेतीष्टत्वप्रदर्शनमिति वैचित्र्यम् । विशिष्टाधिकृतत्वयोर्वन्दननिमित्ततामुपपादयन्निष्टत्वस्य वन्द्यत्वविशेषणीभूतभक्तयादिद्वारा विशिष्य वन्द्यत्वनिमित्ततामुपपादयति ॥ न हीत्यादिना । सर्वविशेषणानां वैशिष्ट्यादिसर्वप्रतिपादकत्व-प्रतीतिमपाकरोति ॥ तत्रेत्यादिना ॥ निखिलपूर्णगुणत्वपारतन्त्र्यादिराहित्यसकलजगज्जनकत्वादिना सर्ववैशिष्ट्ये प्रतिपादिते गुणवत्त्वरागादिराहित्यबहुजनकत्वादिप्रयुक्तवैशिष्ट्यमुपपादितं भवतीति किमुतेत्याशयेन सम्मुग्धतया वैशिष्ट्योपपादनायेत्युक्तमिति ध्येयम् । यद्वा । प्रकृते निखिलेत्यादि-विशेषणानां वैशिष्ट्यं वन्द्यान्तरादतिशयश्चेत्युभयोपपादकत्वाभिप्रायेण वैशिष्ट्योपपादनायेत्युक्तमिति द्रष्टव्यम् । निखिलानां पूर्णगुणा इति समासम्भ्रान्तिं निखिलपूर्णशब्दयोरेकार्थत्वेन द्वन्द्वानुपपत्ति-शङ्कामेकशब्दस्य सङ्ख्यार्थत्वेन पूर्वनिपातशङ्कां सत्त्वादिगुणैकदेहवत्त्वस्य जीवादिसाधारण्यापादकत्वा-द्दोषशब्दस्य रागद्वेषमोहार्थत्वेन प्रसिद्धेस्तद्राहित्यस्य पद्मापद्मभवाद्यतिशयाहेतुत्वात्स्वपुत्राद्युद्भवादिद-त्वस्य सर्वसाधारण्यान्नैषां सर्ववैशिष्ट्योपपादकत्वमिति शङ्कां च परिहरति ॥ निखिल इत्यादिना ॥ एकशब्दः केवलार्थ इति ॥ सङ्ख्यार्थत्वे ह्येकशब्दस्य न तावदत्र पूर्वेण विशेषणसमासोऽङ्गीकर्तुं युक्तः । तस्य ‘दिक्सङ्ख्ये संज्ञायामि’ति संज्ञायामेव नियमितत्वेन प्रकृते त्वेकशाठीत्यादाविव विशिष्टशब्दस्य संज्ञात्वाभावेन तदसम्भवात् । अतः सङ्ख्यार्थकैकशब्दस्य समानाधिकरणेन समासविधानार्थं प्रवृत्तेन पूर्वकालैकेति सूत्रेणैव स वाच्यः । (सर्वजरत्पुराणनवकेवलाः समानाधिकरणेनेति सूत्रशेषो द्रष्टव्यः) न चासौ वक्तुं शक्यः । तथा सति तस्य पूर्वकालैकेति समासशास्त्रे प्रथमानिर्दिष्टतया ‘प्रथमानिर्दिष्टं समास उपसर्जनमि’त्युपसर्जनत्वेनोपसर्जनं पूर्वमिति पूर्वनिपातप्रसङ्गात् । निखिलपूर्णगुणा एको देहो यस्येति बहुव्रीह्याश्रयणेऽपि ‘बहुव्रीहौ सर्वनामसङ्ख्ययोः प्राङि्नपातो वक्तव्य’ इति सङ्ख्यायाः प्राङि्नपात-नियमनादेकशब्दस्य पूर्वनिपातप्रसङ्ग एव । अत एवानित्यैकरूपा इत्यादावनित्यमेकं रूपं येषामिति त्रिपदबहुव्रीह्यनाश्रयणमभियुक्तानाम् । चतुर्थे च अनुमानमेकं शरणं यस्येति त्रिपदबहुव्रीह्यनाश्रयणं टीकाकाराणामपि । केवलार्थत्वे तु न तत्प्रसङ्ग इत्युक्तरीत्या समासद्वयमप्युपपन्नमिति भावः । यद्यप्यत्र टीकाकृदभिमते बहुव्रीहौ सङ्ख्यार्थत्वप्रयुक्तपूर्वनिपातवारणेऽप्येकशब्दस्य न सर्वनामत्वप्रयुक्तपूर्व-निपातवारणं सम्भवतीत्यनर्थकमेव केवलार्थत्वाश्रयणम् । न च केवलार्थस्यासर्वनामत्वान्नोक्तदोष इति वाच्यम् । ‘एकोऽन्यार्थे प्रधाने च प्रथमे केवले तथा । साधारणे समानेऽल्पे सङ्ख्यायां च प्रयुज्यत’ इत्यभिधानात्सन्त्येकशब्दस्याष्टावर्थाः । तत्रैकशब्दः सङ्ख्यायां नित्यैकवचनान्तः । अन्येषु तु सप्तसु वचनान्तरमपि स्यादेव । एके एकेषामिति यथेत्यभियुक्तव्याख्यानेन केवलार्थस्यापि तस्य सर्वनामत्वस्य स्थितेः । तथाऽप्येको देह एकदेहो निखिलपूर्णगुणा एकदेहो यस्येति द्विपदबहुव्रीह्याश्रयणे न दोषः । एकदेहशब्दस्यासर्वनामतया पूर्वनिपाताभावसम्भवात् ।

न चैवमेकं रूपमेकरूपमनित्यमेकरूपं येषामित्यन्यत्र द्विपदबहुव्रीह्याश्रयणवदेकं शरणमेकशरणम् । अनुमानमेकशरणं यस्येति तथोक्त इत्युत्तरग्रन्थीयटीकाकारीयद्विपदबहुव्रीह्याश्रयणवच्च सङ्ख्यार्थत्वेऽप्येक शब्दस्य द्विपदबहुव्रीह्याश्रयणेऽसङ्ख्यार्थत्वादेवैकदेहशब्दस्य पूर्वनिपाताभावसम्भवात्तस्य केवलार्थत्वा-श्रयणं व्यर्थमिति वाच्यम् । अर्थाधिक्यलाभायैव तदाश्रयणात् । अत एव केवलार्थत्वविवक्षाव्यावर्त्यप्रदर्शनं न पुनः प्राकृतादीति ज्ञेयम् ।

‘ननु कर्मणा यमभिप्रैति स सम्प्रदानमि’ति सूत्रे (दानस्य कर्मणा यममिप्रैति स सम्प्रदानसंज्ञः स्यात् ।) ‘अनिराकरणात्कर्तुस्त्यागाङ्गं कर्मणेप्सितम् । प्रेरणानुमतिभ्यां च लभते सम्प्रदानतामि’त्यत्र च कर्तुर्दानशेषभूतं दानकर्मणाऽऽप्तुमिष्टतममनिराकरणात्प्रेरणादनुमत्या वा सम्प्रदानतां लभत इत्युक्त-त्वादीश्वरस्य दानकर्मणोद्भवादिनाऽप्तुमिष्टतमस्यानिराकुर्वतोऽस्येति निर्दिष्टस्य जगतः सम्प्रदान-त्वाच्चतुर्थ्या भाव्यम् । (अन्वर्थसंज्ञाबलेनाह ॥ दानस्येति । तेनाजां नयति ग्रामं हस्तं निदधाति वृक्षे इत्यादौ नातिप्रसङ्ग इति भावः । दानं चापुनर्ग्रहणाय स्वत्वनिवृत्तिपूर्वकं परस्वत्वापादानमत एव रजकस्य वस्त्रं ददातीत्यादौ न भवति । तत्र हि ददातिर्भाक्तः । एतच्च वृत्तिमतम् । भाष्यमते तु नान्वर्थतायामाग्रहः । खण्डिकोपाध्यायस्तस्मै चपेटां ददातीति प्रयोगात् । रजकस्य ददातीति शेषत्वविवक्षायां बोध्यम् । न चैवमजां नयति ग्राममित्यत्रातिप्रसङ्गः । यमभिप्रैतीत्युक्तया हि यमिति निर्दिष्टस्य शेषत्वं कर्मणश्च शेषत्वं लभ्यते । ग्रामस्य चाजां प्रति शेषत्वं नास्ति) । न च स्वसत्तापरित्यागेन परसत्तापादनस्य दानपदार्थस्य जगत उद्भवादिविषये ईश्वरेणाकरणान्न चतुर्थीति वाच्यम् । वृक्षाय जलं ददाति, खण्डिकोपाध्यायः शिष्याय चपेटिकां ददाति, न शूद्राय मतिं दद्यादित्यादौ चतुर्थ्युपपत्त्यर्थं किञ्चिदुद्दिश्यापुनर्ग्रहणाय स्वद्रव्यत्यागमात्रस्य दानशब्दार्थतया विवक्षणीयत्वेन पदमञ्जर्यामुक्तत्वात्प्रकृते मतिदानादिवद्यथाकथञ्चित्त्यागस्य प्रतिपादयितुं शक्यत्वाद् भाष्यकारेण क्रियामात्राश्रयणेन ददाति कर्मणेत्यस्यानाश्रितत्वाच्च सम्प्रदानचतुर्थ्या भवितव्यमित्यतो विवक्षातः कारकाणि भवन्तीत्युक्तेः सम्प्रदानस्य शेषत्वविवक्षायां युक्ताऽऽस्येति षष्ठीत्याह ॥ अस्येतीति ॥ अत्रापिपदस्य यथास्थितस्य समुच्चयार्थताया एव वक्तव्यत्वात्साक्षाद्वन्द्यत्वहेतोरस्य वन्द्यत्वहेतुवैशिष्ट्यहेतुभिर्निखिलेत्यादिभिः साक्षात्साध्येन समुच्चयासम्भवात्परमसाध्यसमुच्चय- मभिप्रेत्याह ॥ अपीति । अत एवास्वरसाद्भिन्नक्रमत्वमभ्युपेत्यार्थान्तरं तस्याह ॥ अपीति ॥ स्वर्गादेरनित्यत्वेन सदा प्रियत्वाभावाद्धर्मादेरन्यार्थतयैव प्रियत्वादस्य पुनः सदाऽनन्यार्थतया प्रियत्वात्तथाविधमेव चेष्टमुच्यत इत्याशयवानाह ॥ अत्रापीति ॥

### परिमल

अन्यथापि स्तुतिसम्भवादेतैरेव विशेषणैः स्तुतौ न किञ्चिद्बीजमित्यत आह ॥ अथवेति ॥ आद्यचोद्यं निरसितुमाह ॥ विशिष्यत इति ॥ व्यावर्त्यत इत्यर्थः ॥ यावन्त इति ॥ विशिष्टत्वेष्टत्वाधिकृतत्वरूपा इति भावः । द्वितीयचोद्यं निराह ॥ तथेत्यादिना ॥ पद्मेति ॥ श्रीब्रह्मादेरित्यर्थः ॥ एतदुभयमिति ॥ वन्द्यत्वप्रयोजकासाधारणधर्मवत्त्वं सर्वोतमत्वं चेत्येतदुभय-मित्यर्थः ॥ निखिलेत्यादीति ॥ विशेषणपञ्चकमित्यर्थः । तत्र विशेषणत्रयेण विशिष्टत्वमन्याभ्या-मधिकृतत्वेष्टत्वे इति वक्तुं वन्द्यत्वप्रयोजकधर्मांस्तावदाह । त्रिविधा हीत्यादिनोपपद्यत इत्यन्तेन । विशिष्टा वन्द्येत्येतद्य्वनक्ति ॥ न हीति ॥ अधिकृता वन्द्येत्येतद्य्वनक्ति ॥ अधिकृता चेति ॥ इष्टा वन्द्येत्येद्य्वनक्ति ॥ वन्दनमिति ॥ इति शब्दो हेत्वर्थः । इति हेतोस्त्रिविधा वन्द्येति पूर्वेणान्वयः । ततः किमित्यत वाह ॥ तत्रेति ॥ त्रेधा वन्द्यत्वे सतीति वा विशेषणपञ्चकमध्य इति वाऽर्थः । एकशब्दस्य सङ्ख्यार्थत्वेन गुणविशेषणत्वे ‘पूर्वकालैकसर्वजरत्पुराणनवकेवलाः समानाधिकरणेने’त्यनेनैकशब्दस्य प्रथमान्तनिर्देशेन समासविधानात् ‘प्रथमानिर्दिष्टं समास उपसर्जनमि’त्युपसर्जनसंज्ञायाम् उपसर्जनं पूर्वमिति पूर्वनिपातो निखिलेत्यनेन विरोधश्च प्राप्नोतीत्यत आह ॥ एकशब्द इति ॥ एके मुख्यान्यकेवला इत्युक्तेः । ‘दोषैकदृक्पुरोभागी दीर्घसूत्रश्चिरक्रिय’ इत्यमरे नियतिकृतनियमरहितां ह्लादैकमयी’ति काव्यप्रकाशे च प्रयोगात्सङ्ख्यार्थस्यैवैकशब्दस्य पूर्वकालैकेति सूत्रे निर्देशो न केवलार्थस्येति न दोष इति भावः । केवलार्थैकशब्दस्य गुणविशेषणत्वे लब्धार्थमाह ॥ त एवेति ॥ ‘निरादयः क्रान्ताद्यर्थे पञ्चम्ये’त्युक्तेराह ॥ निष्क्रान्तो दोषेभ्य इति ॥ पारतन्त्र्यादिभ्य इत्युक्तया कथं सर्वोत्तमत्वं नारायणस्येत्येतदंशोऽप्युपपादितो ध्येयः । ईश्वरस्य जन्मलयाद्यभावोक्तिपरैर् असम्भवस्त्वित्याद्यधि-करणैरविरोधाय वा व्याघातपरिहाराय वाऽऽह ॥ स्वव्यतिरिक्तेति ॥ एतेनापि सर्वोत्तमत्वमस्योपपादितं ध्येयम् ॥ जन्माद्यष्टकमिति ॥ ‘गुणव्यत्यय एतस्मिन्मायावत्त्वादधीशितुः । न पौर्वापर्यमिच्छन्ति नद्यां भ्राम्यद्भ्रमेरिवे’ति तृतीयस्कन्धोक्तया पौर्णमास्यमावास्यातिथ्योरिव जन्मस्थित्यादेरिदंप्राथम्याभावेऽपि लब्धजन्मन एव स्थितिलयादीति जन्मन आदित्वमुपेत्य जन्मादीत्युक्तम् ॥ यथासम्भवमिति ॥ जन्मस्थितिलयनियमनानि सर्वस्य । ज्ञानाज्ञानबन्धमोक्षान् ब्रह्मादिचेतनस्य । तत्रापि मोक्षं सतामेवेत्येवं रूपेणेत्यर्थः । चतुर्थी सम्प्रदान इति चतुर्थ्या भाव्यम् । कथमस्येति षष्ठीत्यत आह ॥ सम्बन्धमात्र इति ॥ न तु सम्प्रदानत्वमप्यत्र विवक्ष्यत इति मात्रपदार्थः । ‘कर्मणा यमभिप्रैति स सम्प्रदानमि’ति सूत्रे अचोन्त्यादिटीत्यादाविव लघुसंज्ञायाः कार्यत्वेऽपि सम्प्रदानमिति गुरुसंज्ञाकरणमन्वर्थत्वविज्ञानार्थम् । तेन बहुमानपूर्वं स्वस्वत्वत्यागेन परस्वत्वापादनादिरूपदानं यत्र तत्रैव सम्प्रदानसंज्ञा नत्वन्यत्र रजकस्य वस्त्रं ददातीत्यादाविति वृत्त्यादावुक्तेरिहापि सम्प्रदानसंज्ञाऽभावात् ‘षष्ठी शेष’ इति षष्ठ्येवेति भावः । यद्वोद्भवादीतिपदस्य नित्यसापेक्षत्वात्समास इत्युपेत्य कर्मत्वसम्प्रदानत्वविशेषौदासीन्येन सम्बन्ध-सामान्याश्रयेणोद्भवादीत्यनेन तद्दमिति ददातिना वाऽन्वय इति भावेनाह ॥ सम्बन्धमात्र इति ॥ अथवास्येति षष्ठी कर्तरि चेद् आदिपदोक्तपालनादिनाऽनन्वयः । तस्य जगत्कर्मकत्वात् । कर्मणि चेदुद्भवादिनाऽनन्वयस् तस्य तत्कर्तृकत्वादत आह ॥ सम्बन्धमात्र इति ॥

ननु स्वव्यतिरिक्तप्रपञ्चस्येति व्याख्या न युक्ता । प्रकृतिजीवकालवेदादेर्नित्यस्य जन्माद्य-योगादित्यत आह ॥ अशेषेति । तथात्वे कोऽर्थ इत्यत आह ॥ वियदिति ॥ विशेषत इति तृतीयार्थे तसिरित्युपेत्यार्थमाह ॥ अवान्तरभेदसहितेति ॥ ‘न वियदश्रुतेः’ । ‘एतेन मातरिश्वा व्याख्यातः’ । ‘ज्ञोऽत एवे’त्येतेष्वधिकरणेषु नित्यस्यापि पराधीनविशेषावाप्तिरूपजनिरुच्यते । प्रकृतेर् जडस्य परिणामः । तदभिमानिश्रियः सिसृक्षुत्वम् । गगनस्य मूर्तसंयोगित्वम् । मातरिश्वादिजीवस्य देहयोगः । इन्द्रियाणामुपचय इत्यादिरूपेण व्युत्पाद्याशेषविशेषसहितो य उद्भवः । तथा जीवानां प्रकृतैतावत्वं हीत्यत्रोक्तदिशा अन्नादिदानेन । अन्येषां नित्यानामुत्तरकालसम्बन्धादिना स्थितिरित्यादि । तथा संहृतिरपि कार्यस्य जडस्य ध्वंसः । जीवानां देहलयः । श्रियोऽत्यन्तसामीत्यमित्यादि । तदादि-दमित्यर्थः ॥ हेतुसमुच्चयार्थ इति ॥ न केवलं विशिष्टत्वादधिकृतत्वादपि वन्द्यमिति समुच्चयार्थ इत्यर्थः । अखिलैरित्युक्तावपि तन्मध्ये किञ्चिदपि नान्यपरमिति द्योतनाय यावदर्थकमप्यपिपदमिति भावेनाह ॥ अभिव्याप्तौ वेति ॥ अत एव आह । अखिलैरपीति । पदवर्णस्वरादिरूपेणापि प्रतिपाद्यमित्यभि-प्रेत्याभिव्याप्तौ वेत्युक्तमित्यप्याहुः । तमप्प्रत्ययाखिलशब्दापिपदानां कृत्यं व्यनक्ति ॥ यदीत्यादिना ॥ तस्येति ॥ धर्मादेः प्राणादेश्चेत्यर्थः । ‘अन्यार्थं तु जैमिनिरि’त्यादिना वक्ष्यमाणन्यायेन नारायण-प्रतीत्यङ्गत्वं ज्ञेयम् । एतावता धर्मादेरधिकृतत्वं न निरस्तमिति वन्द्यत्वं प्राप्तमत आह ॥ तथाविधमेवेति ॥ अनन्यार्थतयाऽखिलवेदादिवेद्यमेवेत्यर्थः ॥ अखिलैरिति चोक्तमिति ॥ अखिलैरपीतिचोक्त-मित्यभिव्याप्त्यर्थकमपिपदं च ध्येयम् । अन्यथा धर्मादेरखिलवेदाप्रतिपाद्यत्वेऽपि ‘ता वा एताः सर्वा ऋच’ इत्यत्रैतरेयभाष्ये सर्ववेदाभिधेयत्वं वायोरप्यस्तीत्युक्तया प्राणस्याप्यखिलवेदप्रतिपाद्यत्वादखिलपदं तद्य्वावर्तकं न स्याद्य्वर्थं चाभिव्याप्त्यर्थकमपिपदं स्यात् । तस्मिन् सति तु ‘पूर्वप्रसिद्धवर्जं तु शक्रान्ता देवता मता’ इति ऋग्भाष्योक्तदिशा मन्त्रादिवद्वेत्यत्रोक्तन्यायेन च विष्णुसूक्तपुरुषसूक्तलक्ष्मी-सूक्ताद्यन्यत्रैव प्रतिपाद्यत्वाद्भवति व्यावर्तकमखिलपदम् ॥ पूर्ववदिति ॥ पूर्वत्रानयोर्यत्प्रयोजनमुक्तं तदत्र ज्ञेयमिति नार्थः । किंतु यथा अन्यार्थतया वेदैकदेशप्रतिपाद्यस्य धर्मादेः प्राणादेश्च प्रियत्वमेव न तु प्रियतमत्वम् । तदपि धर्मादेर्भगवत्प्रतिपत्यङ्गत्वदशायाम् । काम्यतादशायां तु प्रियत्वमपि नास्ति । प्राणादेर्भगवदङ्गत्वेनैव प्रियत्वं न तु स्वतः । तथाच तयोः कदाचित्प्रियत्वमात्रेऽपि न तयोर्नम्यत्व-प्रयोजकेष्टत्वम् । अनाद्यनन्तकालमतिशयेनानन्यार्थतया प्रियत्वरूपनम्यत्वप्रयोजकमिष्टत्वं नारायण- स्यैव । अतस्तस्यैव नतिरिति द्योतनाय सदेति प्रियतममिति चोक्तमिति व्याख्येयमित्यर्थः ।

### यादुपत्यम्

॥ अपिरभिव्याप्ताविति ॥ न चाशेषेत्यनेन गतार्थता । यावन्तो वन्द्यत्वनिमित्तभूता धर्मा लोके प्रसिद्धास्तेषां सर्वेषां प्रकृतेऽभिव्याप्तिरसङ्कोचेन वृत्तिरिति यावत् । तथाच यावन्तो ब्राह्मणास् ते सर्वेऽप्याकार्या इत्यादाविवासङ्कोचव्यञ्जनमपि शब्दप्रयोजनमित्याशयात् । एवमग्रेऽपि । तत्र विशिष्टत्वस्य वन्द्यत्वप्रयोजकत्वमुपपादयितुमाह ॥ न हीति ॥ अधिकृतत्वस्य तदुपपादयति ॥ अधिकृता चेति ॥ इष्टत्वस्यापि तदुपपादयितुमाह ॥ वन्दनं खल्विति ॥ तत्र वैशिष्ट्योपपादनायेति । अत्र वैशिष्ट्यं तु सर्वोत्तमत्वरूपमेव विवक्षितम् । अत एतदुभयं कथं नारायणस्येत्यवतार्य सर्वोत्तमत्व-प्रतिपादनमुत्तरत्र पृथङ् न कृतमित्यवधेयम् ॥ केवलार्थ इति ॥ सङ्ख्यार्थत्वे पूर्वनिपातः स्यादिति भावः। ‘निरादयः क्रान्ताद्यर्थे पञ्चम्ये’ति वचनादाह ॥ निष्क्रान्त इति ॥ नन्वस्येति कथं षष्ठी । न तावत् कर्तरि षष्ठी भगवत एव कर्तृत्वात् । नापि कर्मणि उद्भवादेरेव कर्मत्वात् । हेत्वादिरूपार्थान्तरस्य च असम्भवादित्यत आह ॥ सम्बन्धमात्र इति ॥ तथाच ‘षष्ठी शेष’ इत्यनेनैवात्र षष्ठीति भावः । सौत्रशेषशब्दार्थकथनाय सम्बन्धमात्र इत्युक्तम् । उक्तादन्यः शेष उच्यते । कर्मादयश्च प्रातिपदिकार्थ-पर्यन्ताः पूर्वमुक्ताः । अतस्तदन्यो यः सम्बन्धः स एव शेषशब्देन विवक्षित इति ॥ षष्ठ्यर्थ इति ॥ षष्ठ्यर्थभूतानां स्वस्वामिभावादिसम्बन्धानामनेकत्वात्सर्वेषां सामान्यरूपेण ग्रहणाय मात्रपदम् । केचित्तु ननु दानकर्मणोद्भवादिनाऽस्य जगतोऽभिप्रेततया सम्प्रदानत्वात्तत्र चतुर्थ्या भाव्यमस्येति षष्ठी कथमित्यत आह ॥ अस्येतीति ॥ एवंच विवक्षातः कारकाणि भवन्तीत्युक्तत्वेन सम्प्रदानत्वस्या-विवक्षितत्वात् ‘षष्ठी शेष’ इति सम्बन्धमात्रे विहिता षष्ठ्येव युक्ता । यद्यप्युद्भवादौ न स्वस्वत्वपरित्यागरूपदानकर्मत्वमीश्वरस्य सर्वदा सर्वेश्वरत्वात् तथाच न सम्प्रदानप्राप्तिः । तथाऽपि परस्वत्वापादनमात्रस्यापि दानशब्दार्थतया कन्यादानादौ प्रसिद्धत्वेनात्र कथञ्चित्सम्प्रदानत्वप्राप्तिसम्भव इत्याहुः ॥ वियदधिकरणादीति ॥ तत्र हि क्वचित्पराधीनविशेषावाप्तिः क्वापि देहलाभः कुत्रचित् स्वरूपलाभ इत्यनेकप्रकारेणोद्भवः कथितः । लयोऽपि विपर्ययेणेत्यत्रोत्पत्तिक्रमवैपरीत्येन प्रतिपादित इत्यवधेयम् । अखिलैरित्यस्य तमपश्च प्रयोजनं वक्तुमित्यत आह ॥ यदि व्याचिख्यासितेनेत्यादिना ॥ अधिकृतत्वमात्रं कर्मकाण्डप्रतिपाद्ये धर्मादौ ब्रह्मकाण्डप्रतिपाद्ये प्राणादौ च व्यभिचारिति भावः । नन्वेतावताऽप्यधिकृतत्वस्य व्यभिचारो नोद्धृत इत्याशङ्कायामाह ॥ तथाविधमेवेति ॥ अनन्यापेक्षया वेदादिवेद्यं सकलवेदादिवेद्यं चेत्यर्थः । इदं च हेतुद्वयमतो न वैयर्थ्यम् ॥ अत्रापि पूर्ववदिति ॥ इष्टत्वमात्रं स्रक्चन्दनादौ व्यभिचारि । अनन्यार्थतयेष्टत्वं च तमबर्थभूतं सुखे व्यभिचारि ॥ अतः सदेति ॥ वैषयिकसुखं च न सदेष्टमिति भावः । नन्वेवमपि ऋष्यादि स्वरूपसुखे व्यभिचारः ॥ अतो ममेति ॥ न चैवं मम सदा प्रियत्वादित्येवास्त्विति वाच्यम् । तथाच ममैकान्तिनः सदा प्रियत्वान् मम प्रियतमत्वाद् इति हेतुद्वये तात्पर्यमतो न वैयर्थ्यशङ्का इति । भारत्यादावपि गतत्वात् प्रियतमत्वादित्युक्ते च न तत्र व्यभिचारः । तस्या अन्यार्थतयैव प्रियत्वादिति ध्येयम् । एवंच पूर्ववदित्यस्य पूर्वन्यायेनेत्यर्थो बोध्यः । इयांस्तु विशेषः । अत्र विशिष्टो हेतुः । पूर्वत्र हेतुद्वयमिति ।

### श्रीनिवासतीर्थीया

॥ एतदुभयमिति ॥ वन्द्यत्वप्रयोजकीभूतधर्माणामत्र सत्वं पद्मापद्म-भवादेर्जगतः सकाशात्सर्वोत्तमत्वरूपातिशयश्चेत्युभयमित्यर्थः । ‘निरादयः क्रान्ताद्यर्थे पञ्चम्ये’ति वचनान्निष्क्रान्तो दोषेभ्य इत्युक्तम् । स्वव्यतिरिक्तप्रपञ्चस्य पद्मापद्मभवादिप्रपञ्चस्य । रमायामज्ञान-बन्धयोरभावेन जम्माद्यष्टकस्य प्रत्येकं सर्वत्राभावाद्यथासम्भवमित्युक्तम् ॥ वियदधिकरणेति ॥ ‘तस्मात्तद्वशतैव हि उत्पत्तिरत्र कथिते’त्येवं पराधीनविशेषावाप्तिरूपामुत्पत्तिमभिधाय तदवान्तरभेदाः पराधीनविशेषाः । ‘सिसृक्षुत्वविशेषं तत् साक्षाद्भगवदिच्छया । प्राप्तैव सृष्टेत्युदिता प्रधानं विकृतेरपि । पुमांसो देहसम्बन्धात्सृष्टिमन्त इतीरिताः’ । मूर्तसम्बन्धपरतन्त्रविशेषयुक् खमेवोत्पत्तिमन्नाम । वेदस्यापीश्वरेच्छया व्यक्तिर्नाम विशेषोऽस्तीत्यादिनोपपादिता द्रष्टव्याः ॥ पूर्ववदिति ॥ सदापदस्य तमपश्च प्रयोजनं पूर्ववत् पूर्वन्यायेनावधेयम् । यथा अखिलैराप्यतममित्यत्र धर्मादौ व्यभिचारपरिहारो विशेषणप्रयोजनमेवमत्रापि । भगवान्वन्द्यो भवितुमर्हति ममैकान्तिनः सदा प्रियतमत्वान् मम प्रियतमत्वादिति विवक्षिते हेतुद्वये व्यभिचारपरिहारायेदं विशेषणद्वयमित्यर्थः । तत्प्रकारश्चाद्ये हेतौ वैषयिकसुखे व्यभिचारपरिहाराय सदेति विशेषणम् । द्वितीयहेतौ मम प्रियत्वस्य स्रक्चन्दनादौ व्यभिचारवारणाय प्रियतमत्वादित्युक्तम् । अनन्यार्थतयेष्टत्वस्य तमबर्थत्वान्न व्यभिचार इति ।

### वाक्यार्थरत्नमाला

प्रयोजकत्वमेव स्वरसमिति । प्रणामप्रयोजककथनपरत्वात् पारंपरिक- प्रणामप्रयोजकत्वेन वर्णनं स्वरसमित्यर्थः । प्रयोजनान्तरेति । विशेष्यप्रशंसारूपेत्यर्थः । प्रणाम-कर्मनारायणविशेषणानामित्यनेनैव नारायणं सन्नमामीत्येतावदस्तु मङ्गलाचरणपरत्वमित्येतत्पूर्वत्रेवा-त्रापि समाधानमिति ध्वनितम् । एवम् उत्तरत्रापि योजनाषट्के नारायणं सन्नमामीत्ययमंशः मङ्गलार्थक इति सिद्धवत्कृत्यैव विशेषणान्तरप्रयोजनकथनमात्रं क्रियते । अत एवानेनोच्यते इत्यादिरूपेण विशेषणनिर्देशस्य मूले सत्त्वेऽपि विशेषणानि व्याख्याय तानि व्याख्यातीत्यादि तद्विवरणं टीकायाम् । चतुर्थपञ्चमपक्षयोः श्लोक इत्युक्तिरपि पूर्वोत्तरबहूक्त्यनुसारेण मङ्गलसमर्पकभागातिरिक्तश्लोक इति सिद्धेर्विशेषणेष्वेव पर्यवसन्नेति न दोष इति ज्ञेयम् । स्तुतिपरत्वमिति । स्तुतिपरत्वेन वर्णनं न स्वरसमिति संबन्धः । वक्ष्यमाणरीत्या स्पष्टत्वादिति । यद्यपि तत्र वैशिष्ट्योपपादनायेत्यादि- ग्रन्थपर्यालोचनया वैशिष्ट्योपपादकत्वमेवोत्तरत्र प्रतीयते न तु वन्द्यान्तरादतिशयप्रतिपादकत्वमपि । तथाप्येतदुभयं कथमित्यतोऽभिहितमित्युत्तरमूले निखिलेत्यादिना वैशिष्ट्योपपादनमुखेन वन्द्यान्तराद् अतिशयोपपादकमपि । आप्यतमम् इत्यादेश्चाधिकृतमित्यदिग्रन्थ-पर्यालोचनयावैशिष्ट्यो प्रदर्शनमुखेन उक्तातिशयोपपादकत्वमपि अस्तीति भावेनैव एतदुभयमित्यादेर् उक्तत्वान् निखिलेत्यादिना वैशिष्ट्योपपादनाय प्रतिपाद्यधर्माणां स्वातन्त्र्यादिसर्वगुणपूर्णत्वादिसर्वसत्त्वादिप्रदत्वादिघटिततया सर्वोत्तमत्वोपपादकत्वमपि अतस् तिष्ठत्येवेति सिद्धत्वादुभयपरत्वमस्य युक्तम् ।

अत एवोत्तरमूले सर्वोत्तमत्वप्रतिपादनाभाव इति वदन्तोऽपि निरस्ताः । अत एव च स्वव्यतिरिक्तस्येति विशेषणोपादानेनाशेषविशेषतोऽपीत्यस्योद्भवादिमित्यत्र संबन्धादिकं व्याकुर्वता च पद्मापद्मभवादिसर्वकारणतया सर्वोत्तमत्वप्रतिपादनं प्रदर्शितमिति ज्ञेयम् । तदुपपाद्येति । विशेषण-त्रयोपपाद्याशेषविशेषेभ्यो वैशिष्ट्यादिभ्यो वन्द्यत्वादिसमर्पकस्येत्यर्थः । उपलक्षणं चैतत् । आप्यतम-मित्येतद्विशेषणस्यापि वन्द्यत्वप्रयोजकाधिकृतत्वप्रदर्शकत्वस्य वन्द्यान्तराद् अतिशयप्रतिपादकत्वस्य चेत्यादिकमपि द्रष्टव्यम् । वन्दनं खलु भक्त्यादीत्युत्तरमूलानुसारेण वन्द्यत्वस्य साक्षादिष्टत्वा-प्रयोजकत्वान्न तदुपलक्षणतयापि व्याख्यानप्रसक्तिरिति न दोषः । कुत इति । मूले वन्द्यत्व-प्रयोजकाभावादित्यर्थः । तथात्वेऽपि तत्प्रयोजकवत्त्वेऽपीत्यर्थः । अन्यास्विति । तत्प्रयोजकस्य तत्रापि सत्त्वादिति भावः । विशेषणशब्दस्य भावसाधनत्वेऽशेषव्यावृत्तिप्राप्त्या तस्याश्च कुतो वन्द्यत्वमिति प्रश्नपरिहारायोगात् । करणसाधनतामाश्रित्याह विशेषत इति । करणे घञ् इति भावः । गीतातात्पर्येति । अष्टादशाध्यायस्थेति शेषः । सङ्कोचेति । सर्वेभ्यः कामेभ्यो दर्शपौर्णमासौ जुहोति इत्यादौ सङ्कोचदर्शनादिति भावः । अभिव्याप्तिमेव दर्शयति यावन्त इति । यावत्तावच्च साकल्ये इत्यभिधानात् सकला इत्यर्थः । यच्छब्द इव तच्छब्दसापेक्षतया तेभ्य इत्युक्तिर्युज्यते । एवं कुतो नम्यत्वम् इत्याद्याशङ्कानिरासपरतया अशेषेत्यादिविशेषणं योजयित्वा कुतस् तस्यैव नम्यत्वमिति द्वितीय-शङ्कानिरासपरत्वेनापि तद्योजयति तथेति । अशेषात्, विशेष इति । पञ्चमीति योगविभागात् समास इति भावः । एतदुभयमिति । वन्द्यत्वप्रयोजकविशेषधर्मवत्त्वं सर्वोत्तमत्वं चेत्युभयमित्यर्थः ॥ इत्यादि-विशेषणानामिति । विशेषणपदानां येऽपि निखिलपूर्णगुणैकदेहत्वादयस् तेषामित्यर्थः । अन्यत्रेत्युक्त्या यावन्तो वन्द्यत्वनिमित्तभूता इत्यत्र वन्द्यत्वनिमित्ततया लोकप्रसिद्धा इत्यर्थः कार्य इति सूचयति उक्तिरिति । विशेषणत्रयादिनेति शेषः । एतत्प्रकरणे विशेषणशब्दः प्रयुज्यमानस् तत्र तत्र वाक्येऽर्थानु-सारेण क्वचिच्छब्दपरः क्वचिच्चार्थपर इति प्रागुक्तं स्मर्तव्यम् । इत्यत इत्यनन्तरं साक्षात् प्रयोजकत्वा-भावेऽपीति शेषः । विशेषणत्रयस्येत्यनन्तरं सर्ववैशिष्ट्योपपादकस्येति पूरणीयम् । वैशिष्ट्योपपादक-तयेत्यस्य वैशिष्ट्यसामान्योपपादनतात्पर्यकतयेत्यर्थः । सर्ववैशिष्ट्ये प्रतिपादिते गुणवत्त्वेत्यादेर् वक्ष्य-माणत्वात् । प्रतिपादकत्वाभावादुपपादकतयेत्युक्तम् । उपपादकतयेत्यस्य वन्द्यत्वप्रयोजकप्रतिपादकत्व संभवादिति वक्ष्यमाणेन सम्बन्धः ।

प्रकृताधिकृतेष्टेति । प्रकृते ये अधिकृतेष्टे इति प्रकृतत्वमुभयविशेषणम् । अधिकृतेष्टत्वेत्यत्र अधिकृतत्वेष्टत्वेति योज्यम् । तथा चाधिकृतत्वसामान्यम् इष्टत्वसामान्यं च तदुभयप्रतिपादनमुखेन । तद्रूपपुरस्कारेणेति यावत् । मुखेनेत्यनन्तरम् इत्येवंरूपभेदेनेति पूरणीयम् । वन्द्यत्वप्रयोजकप्रतिपादकत्वं सामान्यं विशेषणत्रयादेः प्रकारभेदेन संभवतीत्याशयः । इदमत्रोक्तं भवति । वन्द्यत्वप्रयोजकत्वेन निखिलेत्यादिविशेषणानामेवात्रोक्तिर्नाभिमता । अपि तु यानि वन्द्यत्वप्रयोजकानि विशिष्टत्वादीनि तानि निखिलपूर्णत्वादिभिः सिध्यन्ति । तत्सिद्धतत्प्रयोजकैरेव वन्द्यत्वमित्यभिमतम् । विशिष्टत्वादि-सिद्धिरप्युक्तविशेषणैर् वैशिष्ट्यस्योपपादनम् । अधिकृतत्वेष्टत्वयोस्तु प्रतिपादनमित्यनेकस्वरूपेण । तथा निखिलेत्यादिना सिद्धं यत्सर्वं वैशिष्ट्यं परमाधिकृतत्वं परमेष्टत्वं च तदेव वन्द्यत्वप्रयोजकतया नाभिमतम् । भगवतोऽन्यत्र तत्त्रयाभावेन तस्य वन्द्यत्वप्रयोजकतया निश्चयायोगात् । किन्तु वन्द्यत्व-प्रयोजकतया यानि लोके क्लृप्तानि विशिष्टत्वेष्टत्वाधिकृतत्वानि सामान्यानि तेषामेवात्र प्रतिपादने तात्पर्यम् । सर्ववैशिष्ट्यादिप्रतिपादनं तु सामान्यम् । प्रकृते कं विशेषान् आदाय पर्यवसन्नमिति शङ्कावारणाय विशेषपर्यवसानप्रदर्शनार्थमिति न दोष इति । नानुपपत्तिरिति । निखिलेत्यादीनामेव वन्द्यत्वप्रयोजकतयोक्तिर्न सम्भवति । उक्तविशेषणसिद्धार्थपुरस्कारेऽपि तस्यार्थस्य सर्ववैशिष्ट्यादि-रूपत्वेन तस्य चान्यत्राभावेन तत्प्रयोजकस्य च सामान्यतो वैशिष्ट्यादेरत्राप्रतिपादनान् निखिलेत्यादि-विशेषणानां वन्द्यत्वप्रयोजकाभिधायत्वोक्त्यनुपपत्तिरित्यनुपपत्तिर्नेत्यर्थः । वैशिष्ट्योपपादकतयेत्यादिना प्रागुक्तं विशेषणेष्ववान्तरविशेषं मूलाभिप्रेतत्वेनाह अत एवेति । वैशिष्ट्यांशेऽधिकृतत्वेष्टत्वाभ्यां विशेषस्य मूलकाराभिप्रेतत्वादेवेत्यर्थः । निखिलेत्यादिविशेषणैः सिद्धानां वैशिष्ट्यादीनामपि वन्द्यत्व-प्रयोजकता नैकप्रकारेण किन्तु अवान्तरविशेषस् तत्रास्तीति मूलाभिप्रायं दर्शयन् उत्तरवाक्यमवतारयति विशिष्टत्वाधिकृतत्वयोरिति । एतयोरप्युपपादने प्रकारभेदसत्त्वेऽपीष्टत्ववद् विशेषणद्वारकत्वा-भावसाम्यादुपपादयन्निति सामान्येनोक्तिरिति ज्ञेयम् । मूले विघ्नविघातादीत्यादिपदेन प्रचयपरिग्रहः । तस्येत्यधीगर्भदयेशां कर्मणि इति षष्ठी । प्रबोधादिकमित्यादिपदेन तदर्थावधारणादिपरिग्रहः । न हीत्यादिनेति । अनेन न हीत्याद्युत्तरग्रन्थानुसारेण त्रिविधा हि देवता वन्द्येत्यत्र विशिष्टत्वादिकं समकक्षत्वेन वन्द्यत्वप्रयोजकतया मूलकारस्य नाभिप्रेतमिति ज्ञायते इत्युक्तं भवति । सर्वविशेषणा-नामिति । निखिलेत्यादिपञ्चविशेषणानामित्यर्थः । वैशिष्ट्यादीत्यादिपदेन अधिकृतत्वादिपरिग्रहः । प्रत्येकमिति शेषः । एतेन मिलितानां सर्वविशेषणानां भागतो वैशिष्ट्यादिप्रतिपादकत्वं वस्तुतः सत्त्वात्प्रतीत्यपाकरणायोग इति शङ्कानवकाशः । निखिलेत्यादिविशेषणत्रयस्य वन्द्यत्वप्रयोजकत्वे-नान्यत्रोपलब्धवैशिष्ट्योपपादकतयेति प्रागुक्तम् उपपादयति निखिलपूर्णेत्यादिना । गुणवत्त्वेति । बहुगुणवत्त्वेत्यर्थः । तत्त्वप्रकाशिकायां यो हि बहुगुणः निर्दोषः शास्त्रज्ञेयो ऽधीतशास्त्रगम्यः स हि वन्द्यो भवतीत्युक्तेः ।

सम्मुग्धतयेति । सर्ववैशिष्ट्यलोकसिद्धवैशिष्ट्यसाधारण्येनेत्यर्थः । अयमर्थः । निखिलपूर्णगुण-त्वादिभिर् अन्यत्राविद्यमानैर् अन्यस्माद् विष्णोर् आधिक्यरूपोऽतिशय एव सर्व वैशिष्ट्यम् । तस्मिन् प्रतिपादिते उपपादिते सति वैशिष्ट्यमात्रं गुणवत्त्वादिप्रयुक्तं सर्ववैशिष्ट्यान्तर्गततया कैमुत्येनैव सिद्धमिति । अनेनैव वन्द्यत्वप्रयोजकविशिष्टत्वोपपादनाय गुणवत्त्वादेः प्रतिपादनीयतया निखिल-गुणेत्यादिनाऽधिकप्रतिपादनं व्यर्थमित्याशङ्कापि परास्ता । तत्प्रतिपादनस्यानेनैव सिद्धेः । वन्द्यान्तरा-दतिशयप्रतिपादनाय च सर्ववैशिष्ट्यस्योक्तत्वादिति वैशिष्ट्यं वन्द्यान्तरातिशययोः प्रकृततया वन्द्यान्त-रातिशयव्यावर्तनाय वैशिष्ट्येति वचनमिति स्पृष्टत्वात्सामान्योक्तेरभिप्रायान्तरकल्पनाक्लेशेन किमित्या-शयेन प्रकारान्तरमाह यद्वा प्रकृत इतीत्याहुः । वस्तुतस्तु अत्र पक्षे वैशिष्ट्यपदेन सर्ववैशिष्ट्यं गृहीत्वा तेन वन्द्यान्तरादतिशयप्रतिपादनसिद्धिं चाश्रित्य गुणवत्त्वादिप्रयुक्तं यद् वन्द्यत्वप्रयोजकं विशिष्टत्वमात्रं तत् सिद्धिः कैमुत्येनेत्यङ्गीकर्तव्यं भवतीत्यपरितोषादेतदुभयं कथमिति पूर्वमूलानुसारेण वैशिष्ट्य-पदस्योभयविधवैशिष्ट्यपरत्वमेव । तत्र पूर्णगुणत्वादिसिद्धसर्ववैशिष्ट्येन वन्द्यान्तरादतिशयसिद्धिः । निखिलगुणत्वाद्यन्तर्गतबहुगुणत्वादिसिद्धवैशिष्ट्यसामान्येन तु वन्द्यत्वप्रयोजकेन वन्द्यत्वसिद्धिरित्येवं वैशिष्ट्यद्वयसङ्ग्रहाय संमुग्धतया वचनमिति प्रकारान्तमाह यद्वा प्रकृत इति । वैशिष्ट्योपपादनाये-त्युक्तमित्यत्र संमुग्धतयेति शेषः । एकार्थत्वस्फोरणाय उत्तरमूलमनुसृत्य निखिलपदं निःशेषेत्यर्थ-तोऽनुवदति निःशेषेति । द्वन्द्वेति पदार्थभेदे द्वन्द्वस्य साधुत्वात् प्रकृते च प्रमाणप्रमेय इत्यादाविव तद्भेदाभावादिति भावः । पूर्वनिपातेति । वक्ष्यमाणरीत्येति शेषः । एषाम् इति । सत्त्वादि-गुणैकदेहत्वादीनामित्यर्थः । सर्वशाखाधिकरणीय ‘तत्रानन्दादयो गुणाः’ इत्याद्यनुभाष्यसंबन्धिमूले शुभेषु मूर्धाभिषिक्ता आनन्दादय इत्युपपादनाद् अत्र आनन्दादय इति गुणकीर्तनं मूले । अ इति ब्रह्म इत्यैतरेयभाष्ये ‘पारतन्त्र्याल्पताज्ञानजनिनाशादिवर्जितः’ इति वाक्यनिर्णयरूपप्रमाणानुसारेण तस्मात् पारतन्त्र्याल्पगुणत्वादिसर्ववस्तुस्वभावविरुद्धस्वभावम् अज्ञानसुखाल्पत्वपारतन्त्र्योत्पत्त्याद्युक्तेः पारतन्त्र्यादिभ्य इत्युक्तं मूले इति ज्ञेयम् । एकशब्दः केवलार्थ इतीति । यद्यप्येकशब्दस्य संख्यार्थत्वेन पूर्वनिपातशङ्कां परिहरतीति पूर्वावतारमात्रेणैतद्विचारस्तावानेवेति ग्रन्थमर्यादया सिद्धमिति पुनस्त-द्विचारो व्यर्थ इति भाति । तथाऽपि तदेव विवरितुं केवलार्थत्वोक्त्यनन्तरमपि प्राप्तानुपपत्तिपरिहाराय च पुनः प्रतीकोपादानपूर्वकं शङ्कां विवृत्य तत्परिहारकतया मूलयोजनादिकमिति न दोष इति ज्ञेयम् । अयं च ग्रन्थः सदागमैकविज्ञेयम् इत्येतदुपपादकजयतीर्थ्युपपादनाय स्वामिशिक्षितप्रकारमनुसृत्य गुरुराज-चरणैर् उक्तप्रयोजनद्वयार्थमत्र निक्षिप्तः । स्वाम्याज्ञानुसारिगुरुप्रवृत्ताविह स्थलेऽन्यत्राप्यावश्यकाधिक प्रक्षेपकरणेऽपि दोषाभाव इति तु सर्वसुधियामनुमतमेव । आनन्दमयाधिकरणारम्भे स्पष्टयिष्यते च । विशेषणसमास इति । विशेषणं विशेष्येण बहुलमित्यनेन विशेषणवाचकनिखिलपूर्णगुणशब्दस्य विशेष्यवाचकैकशब्देन समास इत्यर्थः । संज्ञायामेवेति । दिग्वाचकसंख्यावाचकशब्दयोः सज्ज्ञायामेव समासो भवतीति प्रतिपादनादिति भावः ।

एकशाठीत्यादाविवेति । इत्यादौ यथा संज्ञात्वाभाव एवं प्रकृतेऽपि विशिष्टस्य संज्ञात्वा-भावेनेत्यन्वयदृष्टान्तः । अतः संख्यार्थकस्यैकशब्दस्येति । असंज्ञास्थले इति पूरणीयम् । संज्ञात्वा-भावेनेति पूर्वानुसारात् । पदैकेन । आनुमानैकसदागमैक इत्याद्युपपादनावसरे असंज्ञास्थल इति स्पष्टमुक्तेश्च । अत्राधिकप्रमेयप्रतिपादनाभावस्तु भक्तिपादीयपदैकेनापि उत्तरेणेत्यनुभाष्यमूलटीकायाम् । ननु भवेदेवं यदि पूर्वकालैकेति सूत्रं संख्यार्थकैकशब्दस्यैव पूर्वनिपातविधायकं स्यात् । तदेव कुत इति चेद् उच्यते । विशेषणं विशेष्येणेत्यादिग्रन्थेनास्य सूत्रस्य तत्परतायाः स्पष्टं प्रतिपादयिष्यमाणत्वात् । तत्रैव तज्ज्ञेयत्वाशयेन । तत्प्रपञ्चश्चास्माभिरुत्तरत्र निपुणतरं करिष्यते सोऽपि तत्रैवावधेयः । निखिलपूर्णगुणा एको देहो यस्येत्यादि । एतदुपपादनं च उत्क्रान्तिपादीयानुमानैकशरणस्येत्येतदनु-व्याख्यानमूलटीकायां ‘‘अनुमानम् एकं शरणं यस्य’’ इत्यादिग्रन्थे तत्प्रपञ्चश्चास्मदीये द्रष्टव्यम् । समासद्वयमपीति । गुणशब्देन एकशब्दस्य विशेषणसमासो बहुव्रीहिर्वा उपपन्न इत्यर्थः । अत्र विशेषणसमासस्योपपन्नत्वाभिधानं न प्रकृताभिप्रायेण बहुव्रीहिमात्रोक्तेः । किन्तु सदागमैक-विज्ञेयमित्यादिस्थलीयोक्तानुपपत्तिपरिहारायाभिप्रेतार्थकथनमेवेति तत्रत्यविशेषणसमासोपपत्तिरित्यभि-प्रायेण । अत एवोत्तरवाक्येऽत्र टीकाकृदभिप्राय इति वक्ष्यतीति ज्ञेयम् ।

यद्यप्यत्रेति । ननु एकशब्दस्य संख्यार्थत्वे पूर्वनिपातानुपपत्तिशङ्कापरिहारस्य केवलार्थत्वोक्त्यभि-प्रायतया वर्णनवत् सर्वनामत्वप्रयुक्तपूर्वनिपातानुपपत्तेरपि परिहारस्य टीकाकारीयकेवलार्थत्वोक्ति भावतया वर्णयितुं शक्यत्वेनानुपपत्तिद्वयपरिहारमभिधाय पश्चादेवं भाव इति वक्तव्यतया संख्यार्थत्व-पक्षीयानुपपत्तिपरिहारस्य भावतया वर्णनोत्तरं बहुव्रीहिसमर्थनस्योपरिचर्यात्वं कुतः स्वीकृतमिति चेत् । सत्यम् । सदागमैकविज्ञेयम् इत्यादिव्याख्यावसरे मूलकृता संख्यार्थस्यैव पूर्वनिपातो न केवलार्थस्येति वर्णनेन संख्यार्थत्वपक्षे विशेषणसमासपक्षीयपूर्वनिपातानुपपत्तिवदत्र प्रदर्शितबहुव्रीहिपक्षेऽपि प्राप्ततदनुपपत्तिरपि समानन्यायतया परिहृतप्राया । ततष् टीकाकृतापि तावन्मात्रं भावतयाऽभिहितम् । वक्तव्याश्रयणेन सर्वनामत्वप्रयुक्तपूर्वनिपातनिवारणं तु नान्यत्रोक्तम् । अतोऽनुच्यमानं कथं गम्यते इति न्यायेन स्वयमन्यत्रानभिहितस्यात्र प्रत्येतुमशक्यतया मूलेऽभिप्रेतत्वे विद्यमानत्वेऽपि चर्चात्वेनैवाभिधानम् उचितमिति तथैवाभिधानं कृतम् । यत्र विशिष्य ग्रन्थकारोक्तिर्नास्ति तत्र बहोरपि भावतया वर्णनेऽपि न दोषः । अन्यत्रोक्तमात्रं भावत्वेन वर्णनीयमित्यत एव चतुर्थे अनुमानैकशरणस्येत्यत्रत्यमूलकारीय-द्विपदबहुव्रीह्याश्रयणोपपादनावसरे संख्यार्थत्वप्रयुक्तपूर्वनिपातनिवारणमात्रं प्रयोजनतया वर्णितम् । न तु सर्वनामत्वप्रयुक्तपूर्वनिपातनिवारणमित्यादि ज्ञेयम् ।

मूले केवलार्थत्वविवक्षाव्यावर्त्त्यमाह न पुनरिति । आदिना भौतिकग्रहः । निष्क्रान्त इति । निरादयः क्रान्ताद्यर्थे पञ्चम्येत्युक्तस् तत्पुरुषसमासः समासप्राबल्याद्बहुव्रीहिमकृत्वा स्वीकृतः । जगतः पूर्वमप्रकृतत्वेऽपि बुद्धिस्थत्वमेव मुख्यं प्रकृतत्वम् । ग्रन्थप्रकृतत्वं तु तल्लिङ्गतयोपयुक्तमतो बुद्धिस्थत्वा-त्परामर्शोपपत्तिरित्याह अस्येत्यादिना । प्रामाणिकत्वस्य स्वस्मिन्नपि सत्त्वेन स्वोद्भवादिदातृत्वस्या-संभवस्तु नात्माश्रुतेरित्यादिविरोधादयोग इत्यत उक्तं स्वव्यतिरिक्तस्येति । समासव्यासयोगत इत्युक्तिं मनसि कृत्वाह यथासम्भवमिति । जन्माद्यष्टकमिति । अत्र वर्यादिपदमेलनेनार्थकथनम् । अधिकं जन्माधिकरणे वैशेषिकपरीक्षायां वक्ष्यामः । कर्मणा यमभिप्रैतीति । अत्र ‘सूत्रे इत्युक्तत्वादिति वक्ष्यमाणेनान्वयः । सूत्रस्य हि अयमर्थः । दानस्य कर्मणा यमर्थं कर्ताऽभिप्रैति ईप्सति स कारक-भूतोऽर्थः सम्प्रदानसंज्ञः स्यादिति सम्यक् प्रदीयतेऽस्मै तत् सम्प्रदानमित्यन्वर्थमहासंज्ञाकरणात् कर्मणेत्यत्र दानस्येति लाभात् । तेन अजां नयति ग्राममित्यत्र नयतिक्रियाकर्मणा अजया सम्बध्यमानस्य ग्रामस्य ददातिक्रियाकर्मणा गवा सम्बध्यमानस्य विप्रस्येव सम्प्रदानसंज्ञानापत्तिः । कर्मणेति तृतीयाबलात् करणभूतेनेति विवक्षयापि ग्रामस्य सम्प्रदानतानापत्तिरिति वृत्त्यभिप्रेते प्रकारान्तरे तु उपाध्यायाय गामित्यत्र शिष्यो दीयमानया गवा उपाध्यायमभिप्रैति इत्युक्ते शिष्यस्योपाध्यायसंबन्धे गोः करणत्ववद् अजायाः पुरुषग्रामसम्बन्धे करणत्वमेवेति वदन्तं प्रति उक्तातिप्रसङ्गवारणायोगादभि-प्रपूर्वकस्य इण ईप्सतिना समानार्थकत्वादीप्सतीति लाभे यमीप्सतीति उक्ते यमिति निर्दिष्टस्य सम्प्रदानत्वरूपं शेषित्वं कर्मणेति निर्दिष्टस्याप्रधानत्वरूपं शेषत्वं च प्रतीयत इति गां प्रति शेषिभूतविप्रस्य सम्प्रदानत्वेऽपि ग्रामस्याजां प्रति शेषिभावाभावात् सम्प्रदानतानापत्तेरिति प्रकारान्तरेऽपि यद्यजाग्रामयोरपि शेषशेषिभावो विज्ञायत एवेति कश्चिद् ब्रूयात्तं प्रति तत्समाधाना-योगात् । नीवह्योर्हरतेश्चापीति नयतेर्द्विकर्मकेषु पाठात् संप्रदानसंज्ञायां च द्विकर्मकता न स्यादित्यतोऽन ग्रामस्य संप्रदानतेति समाधेयमिति मञ्जर्याम् । ददातिकर्मणेति विवक्षामनाश्रयतो भाष्यकारस्य पक्षेऽप्येवमेव समाधेयम् । परं त्वन्वर्थसंज्ञाकरणाद् ददातिकर्मणेत्येव विवक्षितमिति वृत्त्यभि-प्रेतपक्षानुसारेण दानस्येति प्राप्यत एव । तदेवमुक्तिप्राप्तिं मनसि निधाय सूत्रव्याख्यानरूपहरिकारिकायां संप्रदानत्रैविध्योक्तावपि सूत्रे तदनुक्तेः सूत्रोदाहरणमात्रमसहमान उक्तसूत्रव्याख्यानरूपहरिकारिकाम् उदाहृत्य तद्व्याख्यानेनैव सूत्रव्याख्यानसिद्धिं मन्वानस् तत्कारिकाव्याख्यानं कुर्वन् तल्लक्षणस्य प्रकृते सङ्गतिप्रतिपादनेन चतुर्थीप्रसक्तिमुपपादितवान् टीकाकार इति ज्ञेयम् । त्यागाङ्गमित्यस्य व्याख्यानं दानशेषभूतमिति । त्यागो दानम् । तस्याङ्गं शेषभूतमिति मञ्जर्यामुक्तेः । कारकाणां क्रियार्थत्वाद् दानक्रियायाः प्रधानत्वात् तन्निष्पत्त्युपयोगि संप्रदानमप्रधानत्वाच्छेषभूतम् । गुणानां च परार्थत्वाद-संबन्धः समत्वात् स्यादिति पूर्वोदाहृतन्यायादिति भावः । आप्तुमिष्टतममिति । उपाध्यायो हि शिष्यस्य गवाऽऽप्तुम् इष्टतमस् तदाप्त्यर्थमिव गोदानस्य करणात् ।

सम्प्रदानस्यानेकविधत्वकारिकोक्तं सङ्ग्राह्याह अनिराकरणादित्यादि । इदमत्राभिप्रेतम् । संप्रदानं त्रिविधम् अनिराकर्तृ, प्रेरकम्, अनुमन्तृ चेति । आद्यं यथा । सूर्याय अर्घ्यं ददातीति । नात्र सूर्यः प्रार्थयते । न चानुमन्यते । नापि निराकरोति । प्रेरकं यथा विप्राय गां ददातीति । विप्रो हि मह्यं गां देहीति दातारं प्रेरयति । स तेन प्रेरितो ददाति । अनुमन्तृ यथा । उपाध्यायाय गां ददातीति । उपाध्यायो हि न पूर्वं प्रार्थितवान् । अथ च दीयमानामनुमन्यते भद्रं कृतमितीति । ईश्वरस्येति । ईश्वर-कर्तृकदानाख्यक्रियाकर्मणोद्भवादिनेत्यर्थः । अनिराकुर्वत इत्यनेनानिराकर्तृरूपसंप्रदानविशेषोऽयमिति प्रतिपादितम् । चतुर्थ्येति । अस्मा इति चतुर्थ्येत्यर्थः । प्रसिद्धं वा दानपदार्थमाश्रित्य संप्रदानत्वा-भावमाशङ्कते न च स्वेति । परित्यागेनेति । तृतीया सहार्थे । स्वस्वत्वपरित्यागेन सहितपरस्वत्वापादनं दानपदार्थ इत्युक्तं भवति । अयमाशयः । यद्यपि न तावत् स्वस्वत्वे विद्यमाने परस्वत्वापादनं दानम् । उभयस्वत्वस्य विरुद्धत्वात् । नापि स्वस्वत्वं परित्यज्य परस्वत्वापादनं दानम् । स्वयमेव स्वत्वत्यागे तस्य त्यक्तस्योदासीनतया दानार्हत्वाभावेन तस्मिन् परस्वत्वापादनायोगात् । अत एवोक्तम् । स्वस्वत्वे विद्यमाने तु परस्वत्वं न विद्यतेत्यक्ते तु संप्रदानत्वम् औदासीन्यान्न सिध्यतीति । तथापि स्वस्वत्वं परित्यजन् परस्वत्वम् आपादयतीति योऽर्थः स एव ददातीत्यनेनोच्यते । स्वस्वत्वपरित्यागोपक्रम-परस्वत्वापादनपर्यन्तः समुदायो दानमिति फलति । न चैवं सति उक्तदोषप्रसक्तिरिति । अत्र स्वस्वत्वेति परस्वत्वेति च स्वशब्दयुक्तः पाठः स्वरस एव । स्वसत्तेत्यादिपाठे तु स्वाधीनसत्तेति पराधीनसत्तेति व्याख्येयम् । अकरणादिति । उद्भवादिकं प्रति ईश्वरस्य स्वामिताया अपाये सर्वस्वामित्वभङ्गापत्तिरिति भावः । न चतुर्थीति । सम्प्रदानत्वाभावान्न चतुर्थीत्यर्थः । दानशब्दार्थस्य यथोद्भवादिविषये संभवस् तथा दानशब्दार्थं सहेतुकं वैय्याकरणसंमत्याऽऽह वृक्षायेत्यादिना । जलदानादौ स्वत्वपरित्यागाभावेऽप्यपुनर्ग्रहणाय स्वद्रव्यत्यागमात्ररूपत्ववत् प्रकृतेऽपि कथञ्चित् त्यागमात्रमेव दानं न तु दानकर्मणि स्वत्वत्यागो ऽङ्गीक्रियत इति न सर्वस्वामित्वभङ्ग इत्याशयः । करतलप्रहारश्चपेटिकेति हरदत्तः । न शूद्रायेति । ‘नोच्छिष्टं न हविः कृतम् । न चास्योपदिशेद्धर्मान् न चास्य व्रतमादिशेत् ॥’ इति मनुवाक्यशेषः । ननु दाने प्रवृत्ते हि संप्रदानसंज्ञा प्रवृत्तिः । तथा चात्र दाने प्रतिषिद्धे संप्रदानसंज्ञाया अप्रवृत्तेः कथं शूद्रायेति चतुर्थीति चेत् । न । प्रतिषेधस्य प्राप्तिपूर्वकत्वात् पूर्वं प्रतिषेधविषयोपदर्शनं कर्तव्यमित्यतः पूर्वं संज्ञा विधेया । ततो नञा सम्बन्धः कार्यः । अप्रदर्शित-विषयस्य निषेधस्य ज्ञातुमशक्यत्वात् । अत एव कटं न करोति । परशुना न छिनत्ति । न नखेनेत्यादिषु तथैव समाधेयम् । उक्तं च ।

लब्धरूपे क्वचित् किञ्चित् तादृगेव निषेधते ।

विधानमन्तरेणातो न निषिद्धस्य सम्भवः ॥

इति मतिदानादिवदित्यत्राप्येवमेव समाधिः । ननु नायं दानपदार्थे युक्तः । रजकस्य वस्त्रं ददातीत्यादौ परस्वत्वापादनपर्यन्तस्वस्वत्वपरित्यागरूपोक्तदानपदार्थाभावेनास्य तदर्थत्वं नास्तीति कैय्यटैरुक्तेरिति चेत् । न । तत्र पुनर्ग्रहणेऽपि उपमानाद् ददातीति प्रयोगोपपत्तेः । उक्तं च मञ्जर्याम् । रजके पुनः ग्रहणाद् दानाभावः । उपमानाद् ददातिप्रयोगः । तत्र कारकस्य शेषत्वान्नटस्य श्रुणोतीतिवत् षष्ठीति । उपमानं चेत्थं तट्टीकाकारा वर्णयन्ति । एवं नाम स्वामि साधुः । यत् क्वत्योऽयं रजकः कुत्रेदं वसनं नेष्यति । कथमस्य निर्णेजनं करिष्यति । किं वा पाटयिष्यति । कदा पुनरानेष्यति इति नैवं विचिकित्सति वसनार्पण इतीति । एवं संप्रदानशब्देऽन्वर्थबलेन दानस्य कर्मणेति लभ्यते इति वृत्तिकारमतमाश्रित्य दानपदार्थनिरूपणेन चतुर्थीप्राप्तिरुपवर्णिता । अधुना तत्संज्ञाया अन्वर्थत्व-मनाश्रित्य कर्मसामान्याश्रयणेनैव संप्रदानसंज्ञाया भाष्यकारेणाश्रयणात् प्रकृते दानशब्दार्थासंभवेऽपि भाष्याभिप्रेतकर्मणा यमभिप्रैतीत्युक्तलक्षणसत्त्वान्न चतुर्थ्यनुपपत्तिरित्याह भाष्यकारेणेति । क्रिया-मात्राश्रयणेनेति । कर्मणेत्यत्रोक्तकर्मत्वं हि क्रियानिरूपितम् । सा च क्रिया न दानरूपा । तथा सति ‘यदङ्ग दाशुषे त्वम् अर्यम्णे चरुं निर्वपेत्’ इत्यादिवैदिकप्रयोगाणां खण्डिकोपाध्यायाः ‘शिष्याय चपेटिकां ददाति’ इत्यादिलौकिकप्रयोगाणां चानुपपत्तिप्रसङ्गात् । किन्तु क्रियामात्रमेव दानत्वादि-विशेषानालिङ्गितम् । तथा च ददाति कर्मणेत्यनाश्रयणस्य लक्षणं क्रियामात्राश्रयणमितीत्थंभूतलक्षणे तत्र तृतीया । कर्मत्वनिरूपकक्रियामात्रमाश्रित्य क्रियाकर्मणा आप्तुम् इष्टतमम् इत्येवाभिप्रेत्य ददाति कर्मणेत्यस्यानाश्रयणादित्यर्थः । तथा सति अजां नयति ग्राममित्यत्र ग्रामस्य संप्रदानत्वं स्यादिति चेन्न । यमभिप्रेतीत्युक्त्या यमिति निर्दिष्टस्य शेषित्वावगत्या कर्मणश्च शेषत्वावगत्या विप्रायेत्यत्र विप्रस्येव ग्रामस्य शेषित्वाभावेन संप्रदानत्वप्रसङ्गात् । उपपादितं चैतत्प्रागेव । अस्येत्युक्तजगतस्तु दानकर्मोद्भवादिकं प्रति शेषित्वात् स्यादेव संप्रदानभावः । ननु कर्मग्रहणं किमर्थमित्यादिभाष्ये ददाति कर्मणेति न विवक्ष्यतेऽपि तु क्रियामात्रमेव कर्मणेति विवक्षितमिति तन्न प्रतीयते । उक्तप्रयोगास्तु कथञ्चित्समाधेया इति न मञ्जर्युक्ततदन्यथानुपपत्त्या भाष्यकाराभिप्रेतत्वकल्पना युक्तेति चेदत्र ब्रूमः । शयनक्रियया पतिमभिप्रैति तदाभिमुख्येन शेत इत्यर्थक– ‘पत्ये शेत’ इत्युदाहरणे शयनक्रियायाः क्रियान्तरस्याप्रतीयमानतया तदपेक्षकर्तुरीप्सिततममित्युक्तपारिभाषिककर्मत्वाभावेन कर्मणा यमित्युक्त-लक्षणाभावात्पत्युः संप्रदानत्वाप्राप्त्या चतुर्थ्यनुपपत्तिशङ्कायां क्रिययाऽभिप्रेयमाणं संप्रदानं भवतीत्यर्थक क्रियाग्रहणं कर्तव्यमिति वार्तिकं प्रवृत्तम् । तेन पत्युः क्रिययाऽभिप्रेयमाणत्वासंप्रदानत्वसंभव इति सिध्यति । तदेतद्वार्तिकं भाष्यकारः प्रत्याचख्यौ । तथा हि कां क्रियां करिष्यसि किं कर्म करिष्यसीति पवनखननादनादिक्रियाकर्तारमनुपलभ्य प्रश्ने पचनादिकर्म कुर्व इत्युत्तरे लोके क्रियायामपि कर्मेति व्यवहारादस्ति तावत्क्रियाया अपि कर्मत्वम् । क्रियार्थोपपदस्य च कर्मणि स्थानिन इत्यनेन सूत्रकृता क्रियावाचकस्य तुमुन्नन्तस्याप्रयुज्यमानस्यापि कर्मणि कारके चतुर्थीविधानात्तदनुसारेण फलान्याहर्तुं यातीत्यर्थकफलेभ्यो यातीत्यत्र प्रतीयमानक्रियापेक्षयापि कारकत्वसंभव इत्यस्य सूत्रकारेण ज्ञापनात् प्रतीयमानक्रियापेक्षयापि कारकत्वस्थितेः प्रकृतेऽपि प्रतीयमानक्रियान्तरापेक्षया कर्मत्वं क्रियायाः संभवत्येवेति क्रियान्तराश्रयणेऽपि तत्क्रियाप्रेप्सितत्वाभावेऽपि च पारिभाषिककर्मत्वमरूपे । प्रतीयमानं क्रियान्तरं कथमिति चेत् । इत्थम् । य एष मनुष्यः प्रेक्षापूर्वकारी भवति सबुध्या तावत् क्वचिदर्थं पश्यति इदम् ईदृशम् इति । तद्दृष्टं प्रार्थयते अपि मे इदं स्यादिति । ततस् तदुपायभूतां क्रियां पश्यति । अस्या एतत्फलमिति । ततः प्रार्थयते कथमिदं निष्पद्यतामिति । ततः साधनानि समवधाय तां कर्तुमध्यवस्यतीति । अत एवोक्तप्रकारेण साध्यावस्थाया अपि क्रियायाः पारिभाषिककर्मत्वेन तद्विशेषणस्यापि कर्मत्वेन कर्मणि द्वितीयान्तानि शोभनं पचतीत्यादौ शोभनमित्यादिक्रियाविशेषण पदानीति स्थितमाकरे ।

तदेवं सन्दर्शनप्रार्थनावध्यवसायैः क्रियाया आप्यमानत्वाद्युक्तं पारिभाषिककर्मत्वमिति कर्मणा यमभिप्रैतीत्यनेनैव संप्रदानत्वसिद्ध्या पत्ये शेते इत्यादावपि सन्दर्शनादिक्रियान्तरापेक्षया कर्मत्वसिद्धेः सम्प्रदानत्वप्राप्त्युपपत्त्या च तदर्थं क्रियया यमभिप्रैति तत्सम्प्रदानमित्येवं विधानान्तरम् आरभ्यमिति । नन्वेवं सति कटं चिकीर्षुः करणक्रियया कटमभिप्रैतीत्यतः कटं करोतीत्यत्रापि कटस्य सम्प्रदान-त्वापत्तिः । तथा च निरवकाशकर्मसम्प्रदानसंज्ञाभ्यां कटं कटायेत्युभयथाप्रयोगापत्तिरिति चेत् । अत्र वदन्ति । पत्ये शेते इत्यकर्मकस्थले सावकाशायाः सम्प्रदानसंज्ञाया निरवकाशकर्मसंज्ञया बाधान्न प्रयोगद्वयापत्तिः । गत्यर्थकर्मणि द्वितीया चतुर्थ्याविति सूत्रं त्वावश्यकमेव । अप्राप्तचतुर्थी सम्प्रदानत्वात् । भाष्ये तत् प्रत्याख्यानं तु प्रौढवादमात्रेणेति । अन्ये तु सन्दर्शनादिक्रियाणां शयन-क्रियया भेदस्य विवक्षया कर्मत्वापत्तावपि कटकरणरूपक्रियायाः सन्दर्शनादिभेदस्याविवक्षितत्वा-दभेदस्यैव च विवक्षितत्वात् कर्मत्वानापत्तेर् ग्रामं गच्छतीत्यादिषु गत्यर्थेषु तु भेदाभेदयोरुभयोरपि विवक्षितत्वाद् उभयसंज्ञासमावेशाभ्युपगमादित्येवं सन्दर्शनादिप्रतीयमानक्रियान्तरभेदाभेदविवक्षाया नियतविषयत्वेन क्वचित् तत्क्रियाश्रयणेन कर्मत्वप्राप्तावपि कटमित्यादौ प्रयोगद्वयानापत्तिः । प्रयोगमूलत्वाद् व्याकरणस्मृतेः । कटायेत्यादिप्रयोगाभावे तत्र तदापादनायोगः । अत एव गत्यर्थ-कर्मणीति सूत्रप्रत्याख्यानं च भाष्यकारीयं युक्तमिति मञ्जर्यनुसारेणाहु । तस्माद् भाष्यकारेण प्रतीयमानक्रियान्तरापेक्षया क्रियाया अपि पारिभाषिककर्मत्वाभ्युपगमात् शेते इत्यादौ च शयनादि-क्रियाया दानकर्मत्वाभावेऽपि प्रतीयमानसन्दर्शनादिक्रियाकर्मत्वमात्रेण शयनादिकर्मणाऽभिप्रेयमाणस्य पत्यादेर्युक्तं संप्रदानत्वमिति भाष्यकारेणोक्तमिति सिद्धौ दानकर्मणेत्यनाश्रित सूरयोविदाङ्कुर्वन्तु । विवक्षातः कारकाणि भवन्ति इत्युक्तेरिति । साधकतमं करणम् इति सूत्रे हि क्रियासिद्धौ यत् प्रकृष्टोप-कारकं विवक्षितं तत् साधकतमं करणसंज्ञं भवतीति प्रकृष्टोपकारकत्वेन विवक्षितस्य करणसंज्ञा-प्रतिपादनेनाधिकरणादेरपि विवक्षाधीनं करणत्वकर्तृत्वादीति प्राप्तम् । उत्कृष्टकरणं नैवमन्यैस्तुल्यत्व-दर्शनात् । प्रकर्षमित्थंभावस्य कोऽनुकुर्यादबालिश इत्यनेन सर्वकारणानामपि क्रियासिद्ध्यर्थतया प्रकर्ष एकस्यायुक्त इत्याक्षिप्य क्रियायाः परिनिष्पत्तिर् यद्य्वापारादनन्तरं विवक्ष्यते । यदा यत्र करणत्वं तदा स्मृतमिति करणलक्षणपरिष्कारो हरिकारिकायां कृतः । तत्र विवक्ष्यते इत्यनेनाधिकरणादिरूपाणामपि स्थाल्यादीनां विवक्षाधीनं करणत्वमस्तीति सूचितम् । उक्तं च । वस्तुतस् तदनिर्देश्यं न हि वस्तु-व्यवस्थितम् । स्थाल्या पच्यते इत्येषा विवक्षा दृश्यते यत इति । तेन करणत्वेनानिर्देश्यं व्यपदेशानर्हं वस्तु तत्वतः व्यवस्थितं नास्ति । सर्वस्यैव विवक्षया करणव्यपदेश्यत्वादिति तदर्थः । एतावता हीदमुक्तं भवति । गौः सर्वान् प्रति गौरेव न तु कांश्चित्प्रत्यगौरितिवत् कारकत्वं तद्य्वाप्यं कर्तृत्वादिकं च न नियतम् । किन्तु विशेषणविशेष्यभाववदनियतमेव । तथा च कयाचिद् धातुव्यक्त्योपस्थापितेऽर्थे किं कर्त्रादिकमिति जिज्ञासायां प्रकृतधातु व्यक्त्युपात्त व्यापाराश्रयतया विवक्षितः कर्ता भवति । व्यापारव्यधिकरणफलाश्रयः कर्माकर्तृकर्मद्वारकसंबन्धेन व्यापारस्य फलस्य वाऽश्रयोऽधिकरणमिति किल स्थितिः । तथापि यदा पच्यर्थो व्यापारोऽधिश्रयणतण्डुला(वपनेयोपकर्षादि विवक्षितस् तदा देवदत्तस् तद्व्यापाराश्रयः कर्ता । ज्वलनस्य तदर्थत्वविवक्षायाम् एधांसि कर्तृतया प्राप्तानि ।) तण्डुलधारणादिव्यापारस्य पच्यर्थत्वविवक्षायां च स्थाली कर्त्री अवयवविभागादिस् तदर्थ इति विवक्षायां च तण्डुलाः कर्तारः । कर्तुस्तु सकलसाधनविनियोगकारितया न करणादित्वम् । एवं तत्रतत्र करणाधिकरणादीनां कारकाणां विवक्षावशेन कर्त्रादित्वं द्रष्टव्यमिति ।

तदेवं करणत्वादिकारकत्वस्य प्रयोक्तृविवक्षाधीनत्वस्योक्तत्वादित्यर्थः । एवं करणं, कर्म, कर्तेति त्रिविध इत्येतदष्टादशगीताभाष्यगताधिष्ठानादिकरण एवान्तर्भूतमित्येतद् वाक्यस्य टीकायां कांस्यपात्र्या भुङ्क्ते दैवेन कृतमन्यथेत्यादिवत् साधकतमत्वेन विवक्षितत्वात् । विवक्षातः कारकाणि भवन्तीति वचनादिति यत् प्रतिपादितम् । तत्र विवक्षात इत्यस्योक्तमेवोपपादनं द्रष्टव्यम् । उक्तेर् वचनादिति पदद्वयेन तथाविधं वैय्याकरणानां वाक्यमस्तीति ज्ञायते इति द्रष्टव्यम् । सम्प्रदानस्य शेषत्व-विवक्षायामिति । शेषे षष्ठी इति सूत्रभाष्ये एवं तर्हि कर्मादीनामविवक्षाशेषः कथं पुनः सतो नामाविवक्षा भवति । सतोऽप्यविवक्षा भवति । तद्यथा अलोमिका एडिकानुदराकन्येति । असतश्च विवक्षा भवति । समुद्रकुण्डिकाविन्ध्यो वर्धितकमित्युक्तेरसतो विवक्षा दृष्टान्ततयोक्तेति कैय्यटोक्तेश्च । यथा बहुपानीयसंभवप्रतिपादनाय कुण्डिकायामसतोऽपि समुद्रत्वस्य मूले स्थूलमग्रे सूक्ष्मं संस्थान-विशेषयुक्तम् अन्नं वर्द्धितकम् इत्युच्यते । तस्य महत्वप्रतिपादनाय विन्ध्यत्वस्य चासत एव विवक्षा । एवमलोमिकेत्यादौ सतामपि लोम्नां लोमकार्याकरणेन सतोऽप्युदरस्य महत्त्वाभावेन चाविवक्षा दृश्यते इति सिद्धत्वात् प्रकृतेऽपि सम्प्रदानत्वस्याविवक्षायां तद्रूपशेषत्वप्राप्त्या तद्विवक्षायामित्यर्थः । न तु शेषत्वस्यापि पृथक् विवक्षा कार्या । उक्तकैय्यटविरोधात् । विशेषसंबन्धे सामान्यस्यावश्यंभावात्संबन्ध-सामान्यमसन्नेति प्रकृते विशेषाविवक्षा सामान्यविवक्षेति प्रमेयान्तरत्वादुभयविवक्षोक्तिरिति वा । अत एव घटते युक्तिदृष्टिस्तु पुरुषेणेत्युपासनापादीयानुव्याख्यामूले शेषविवक्षायां षष्ठी विहिता । न चात्र शेषविवक्षेति प्रतिपादितम् । कर्मादिभ्योऽन्यत्वरूपं शेषत्वं चेत्तद्विवक्षापि संभवतीत्यप्याहुः । एषां कर्मणि शेषत्वेन विवक्षित इत्यधीगर्थसूत्रीयवृत्त्यादौ पूर्ण गुणेति सूत्रे शेषत्वविवक्षैव च नियता-सुहितार्थयोगे करणस्येत्याहुरिति मञ्जर्यादौ च प्रयोगोऽप्युक्तरीत्योपपाद्यः ।

युक्तेति । घ्नतः पृष्टं ददाति रजकस्य वस्त्रं ददाति इत्यादिप्रयोगदर्शनादत्रापि षष्ठी शेष इत्यनेनैव षष्ठीत्युक्तेत्यर्थः । सम्बन्धमात्र इति मूले मात्रपदस्य न तु कारक इत्यर्थः । मूले इत्यनेनापीति । सन्निधियोग्यतयोस्तौल्यादिति भावः । योग्यत्वमेव विशदयति वियदिति मूलम् । सहितेति वदता सहार्थे तृतीयान्ताद् विशेषत इति तसिरयम् इत्युक्तं भवति ॥ अत्रेति । व्याख्येयत्वेन प्रकृतं बुद्धावत्रेति निर्दिष्टम् । यथास्थितस्येति । वक्ष्यमाणभिन्नक्रमत्वव्यावृत्तये यथास्थितस्येत्युक्तम् । समुच्चयार्थनाया एवेति । अर्थान्तरस्यात्रानुपयोगाद् इति भावः । हेतोरस्येति । अखिलैः सुवाक्यैर् आप्यतमत्वस्येत्यर्थः। साक्षात्साध्येनेति । वैशिष्ट्यहेतूनामिति पूरणीयम् । विपरिणामेन तृतीयान्तस्यैवानुवृत्तिर्वा । तथा च तेषां यत् साक्षात्साध्यं वैशिष्ट्यं रूपं तेन तदादायेत्यर्थः । समुच्चयासंभवोपपादनायैव साक्षाद्वन्द्यत्वेति हेतुगर्भं विशेषणं प्रागुक्तम् । साक्षाद्वन्द्यत्वहेतोः साक्षात् तद्धेतुना वन्द्यत्वरूपसाध्य एव समुच्चयो युज्यते । न तु साध्यान्तरे तत्साध्यान्तरसाधनैः समुच्चयो युज्यते इत्यर्थः । यद्वा आप्यतमत्वस्य यत् साक्षात्साध्यं तेन तदादायेति योज्यम् । निखिलेत्यादीनां साक्षाद्वन्द्यत्वसाध्यकत्वाभावाद् इत्याशयः । वन्द्यत्व इति मूलगतसप्तमीपाठानुसारेण साक्षात्साध्य इति सप्तमीपाठस्तु स्वरस एव । परमसाध्य-समुच्चयेति । निखिलेत्याद्युक्तहेतूनां वैशिष्ट्यद्वारा परमसाध्यहेतुताया अपि सत्त्वात् साक्षात्परंपरा-साधारणवन्द्यत्वहेतूनां वन्द्यत्वरूपपरमसाध्यसमुच्चयमित्यर्थः । अस्वरसादिति । श्रुतहेतौ साक्षात् पारम्पर्यस्याविवक्षारूपादित्यर्थः । भिन्नक्रमत्वमिति । अखिलैरपि सुवाक्यैरिति स्थानान्तरसम्बन्ध-मित्यर्थः । तस्य भिन्नक्रमत्वमित्यपि योज्यम् । अभिव्याप्तिश्चाखिलवाक्येषु नैकमप्यन्यप्रापकमित्येवं-रूपा । एतच्च प्रागेव विवृतमिति भावः । नाटकादिसाधारणसुश्राव्यत्वरूपशोभनत्वव्यावृत्त्यर्थं मूले अनाशङ्कितेति । आदिना तन्मूलत्वपरिग्रहः । वेदादीनीत्यत्रादिपदेन निर्णेतव्येतिहासादेः सङ्ग्रहः ।

तमपोऽर्थोऽतिशयेनेति । सुवाक्यैराप्यत्वोक्तिमात्रेणाधिकृतत्वलाभात् तमपोऽखिलपदस्य च वैय्यर्थ्यमित्यतस् तद्व्यावर्त्यशङ्काप्रदर्शनपूर्वकं तन्निवर्तकतया तदुपयोगमाह यदि व्याचिख्यासितेनेत्यादि मूलम् । तत एव उक्तशास्त्रवेदादिप्रतिपाद्यत्वादेव । कर्मब्रह्मकाण्डप्रतिपाद्यत्वभेदाद् धर्मादिकं प्राणादिकमिति पृथक् निर्देशः । ततश्च धर्मादावधिकृतत्वस्य वन्द्यत्वव्यभिचारित्वान्न तत्प्रयोजकत्वमिति भावः । नन्वस्तु अन्यप्रतिपत्त्यङ्गतया वेदैकदेशवेद्याद् धर्मादेरनन्यार्थतया निखिलवेदादिप्रतिपाद्यस्य ब्रह्मणो वैलक्षण्यम् । तथाप्यधिकृतत्वस्य व्यभिचारो न परिहृत इत्यत उक्तं मूले तथाविधमेवेति । यद्धि यत्राधिकृतम् इत्युच्यते तस्यानन्यार्थतया सकलप्रतिपाद्यत्वमेवाधिकृतशब्दप्रवृत्तिनिमित्तमुपलब्धम् । ततश्च तादृशप्रवृत्तिनिमित्तवदेवाधिकृतमित्युच्यते तथाभूतधर्मादिव्यावृत्तिः । प्रकृताधिकृतो भगवांस्तु सकलसुवाक्यैरनन्यार्थतया प्रतिपाद्य इति परमाधिकृतत्वादधिकृतत्वं तस्य युक्तमित्याशयः । अत्र च एकदेशप्रतिपाद्ये एकदेशेऽपि भगवत्प्रतिपत्त्यङ्गतया प्रतिपाद्ये धर्मादावनन्यार्थतया निखिलेत्युक्तार्थ-योरभावेन तदर्थयोरन्यतरविवक्षयैव तद्व्यावृत्तिसिद्धावप्युभयोपादामन्यार्थतया वेदादिवेद्यत्वं निखिल-वेदादिवेद्यत्वमिति निमित्तद्वयाभिधानाभिप्रायेण । तदपि विभवादिति गुरवः । मम प्रियतममित्येतावतैव पूर्तौ सदेत्यस्य तमपश्च वैयर्थ्य इत्याशङ्कापरिहाराय अत्रापि पूर्ववद् इति मूले, अखिलैराप्यतम-मित्यत्राखिलपदतमपोरिव प्रयोजनमित्यतिदेशः कृतः । तत्र प्रागुक्तं संपूर्णं प्रयोजनमतिदिश्यत इति भ्रान्तिं निराकर्तुम् एकदेशोपादानेनोपयुक्ताधिकवचनेन चातिदिश्यमानप्रयोजनं दर्शयन्नुक्तप्रयोजनाति-देशपरत्वेन मूलमवतारयति । स्वर्गादेरित्यादिना । अस्तु स्वर्गादिव्यावृत्तं भगवतोऽनन्यार्थतया सदा प्रियत्वम् । तावतापि इष्टत्वस्य स्वर्गादौ व्यभिचारस्तु दुर्वार इत्यत उक्तं तथाविधमेव चेष्टमिति । इत्याशयेनाहेत्यत्राहेत्यस्य सदापदतमपोः प्रागुक्तप्रयोजनातिदेशेन सार्थक्यमाहेत्यर्थः । प्रयोजनातिदेश आशयप्रदर्शनेन निवृत्तः । धर्मादेरन्यार्थतया एवेत्यनेन सदाप्रियत्वोपगमसूचनादस्य विशिष्टस्यैव हेतुत्वं न तु पूर्ववद्धेतुद्वये तात्पर्यमित्यपि ज्ञेयम् ।



**नम्यत्वप्रयोजकधर्मपरतया व्याख्यानम्**

### सुधा

अथवा । कुतो नारायणस्य नम्यत्वम् । तथात्वेऽपि कुतोऽन्यासु देवतासु सतीषु तस्यैव नमनमित्यत्रोक्तमशेषविशेषतोऽपि वन्द्यमिति । विशिष्यते वस्त्वेभिरिति विशेषा असाधारणधर्माः । अशेषाश्च ते विशेषाश्च । अपिरभिव्याप्तौ । यावन्तो वन्द्यत्वनिमित्तभूता धर्मास् तेभ्यो विशेषेभ्योऽपि हेतुभ्यो वन्द्यम् । तथाऽशेषाद्वन्द्यत्वेन समाशङ्कितात्पद्मापद्मभवादेर्जगतो विशेषोऽतिशयोऽशेषविशेषस्सर्वोत्तमत्वम् । ततो हेतोः सतीष्वन्यासु देवतासु वन्द्यमिति । एतदुभयं कथं नारायणस्येत्यतोऽभिहितं निखिलेत्यादि । त्रिविधा हि देवता वन्द्या भवति । विशिष्टाधिकृतेष्टा चेति । न हि देवतावन्दनं व्यसनितया क्रियते । किन्तु विघ्नविघातादि-प्रयोजनापेक्षया । विशिष्टैव देवता तस्येष्टे । अधिकृता च स्वविषयग्रन्थप्रबोधादिकं सम्पादयति । वन्दनं खलु भक्तयाद्युपेतमेव सफलम् । तच्चेष्टायामेव देवतायामुपपद्यत इति । तत्र वैशिष्ट्योपपादनाय निखिलपूर्णगुणैकदेहं निर्दोषमस्योद्भवादिदमिति विशेषणत्रयम् । निखिला निःशेषाः पूर्णाः प्रत्येकमप्यनवधिका गुणा आनन्दादयः । एकशब्दः केवलार्थः । त एव देहो यस्य न पुनः प्राकृतादिरिति तथोक्तः । निष्क्रान्तो दोषेभ्यः पारतन्त्र्यादिभ्य इति निर्दोषः । अस्य प्रत्यक्षादिप्रमाणसिद्धतया बुद्धिसन्निहितस्य स्वव्यतिरिक्तप्रपञ्चस्योद्भव उत्पत्तिरादिरस्येत्युद्भवादि जन्माद्यष्टकं तद्यथासम्भवं ददातीत्युद्भवादिदस्तम् । अस्येति सम्बन्धमात्रे षष्ठी । अशेषविशेषतोऽ-पीत्येतदस्योद्भवादिदमित्यनेनापि सम्बध्यते । वियदाधिकरणादिव्युत्पाद्यसमस्तावान्तरभेदसहितो-द्भवादिदमिति । अधिकृतत्वप्रदर्शनायाप्यतममप्यखिलैः सुवाक्यैरिति । अपिशब्दो वन्द्यत्वे हेतुसमुच्चयार्थः । अभिव्याप्तौ वा । अपौरुषेयत्वेन तन्मूलत्वेन वाऽनाशङ्कितदोषत्वादिना शोभनानि वाक्यानि वेदादीनि ब्रह्मसूत्रादीनि च सुवाक्यानि तैरखिलैराप्यतमम् । अतिशयेन प्रतिपाद्यम् । यदि व्याचिख्यासितेन ब्रह्ममीमांसाशास्त्रेण तन्निर्णेतव्यार्थेन वेदादिना च प्रतिपाद्य इति नारायणो वन्दनीयः । हन्त तर्हि तत एव धर्मादिकं प्राणादिकं वा वन्दनीयं स्यात् । न स्यात् । तस्य नारायणप्रतिपत्त्यङ्गतया वेदाद्येकदेशप्रतिपाद्यत्वात् । अस्य पुनरनन्यार्थतयाऽखिलवेदादिवेद्यत्वात् । तथाविधमेव चाधिकृतमुच्यत इत्याशयवताऽऽप्यतममित्यखिलैरिति चोक्तम् । इष्टत्वप्रदर्शनं सदा प्रियतमं ममेति । अत्रापि पूर्ववत्सदापदस्य तमपश्च प्रयोजनमवधेयम् ।

### वाक्यार्थचन्द्रिका

प्रणामकर्मनारायणविशेषणानां प्रणामोपयुक्तार्थप्रतिपादनेन प्रणाम-प्रयोजकत्वमेव स्वरसं न तु प्रयोजनान्तरार्थकस्तुतिपरत्वमित्यभिप्रेत्याह ॥ अथवेति ॥ अत्र निखिलेत्यादिविशेषणत्रयस्य वन्द्यत्वप्रयोजकवैशिष्ट्योपपादकत्वस्य वन्द्यान्तरादतिशयप्रतिपादकत्वस्य च वक्ष्यमाणरीत्या स्पष्टत्वात्तदुपपाद्यसमर्पकस्याशेषविशेषतोऽपीत्यस्य द्वेधा व्याख्यानमुचित-मित्यभिप्रेत्य द्वेधा तन्निवर्त्यां शङ्कां दर्शयति ॥ कुत इत्यादिना ॥ विशेषतोऽपीत्यपिशब्दस्य समुच्चायकत्वासम्भवात्सर्वकर्माण्यपि सदा कुर्वाण इति गीतातात्पर्यनिर्णय एकमपि कर्म तदनादरेण न कार्यमित्यादिनाऽऽचार्यैरभिव्याप्त्यर्थतया तस्य व्याख्यातत्वात्सर्वेऽप्यानेया इत्यादिलोकव्यवहारसिद्धत्वा-च्चाशेषपदसङ्कोचप्रतीतिं वारयितुमभिव्याप्त्यर्थतया तं व्याख्याति ॥ अपिरिति । ननु निखिलेत्यादि-विशेषणानामन्यत्राभावेन वन्द्यत्वप्रयोजकत्वानिश्चयात्कथमेषां तत्प्रयोजकत्वेनोक्तिरित्यतो निखिले-त्यादिविशेषणत्रयस्य वन्द्यत्वप्रयोजकत्वेनान्यत्रोपलब्धवैशिष्ट्योपपादकतयाऽखिलैः सुवाक्यैराप्यतम-मिति सदा प्रियतमं ममेति प्रकृताधिकृतेष्टस्वरूपप्रदर्शकविशेषणयोश्च तत्प्रयोजकत्वेनान्यत्रोप-लब्धाधिकृतेष्टत्वरूपसामान्यमुखेन वन्द्यत्वप्रयोजकप्रतिपादकत्वसम्भवान्नानुपपत्तिरित्यभिप्रेत्याह ॥ त्रिविधा हीति ॥ अत एव वैशिष्ट्योपपादनायेत्यधिकृतत्वप्रदर्शनायेतीष्टत्वप्रदर्शनमिति वैचित्र्यम् । विशिष्टाधिकृतत्वयोर्वन्दननिमित्ततामुपपादयन्निष्टत्वस्य वन्द्यत्वविशेषणीभूतभक्तयादिद्वारा विशिष्य वन्द्यत्वनिमित्ततामुपपादयति ॥ न हीत्यादिना । सर्वविशेषणानां वैशिष्ट्यादिसर्वप्रतिपादकत्व-प्रतीतिमपाकरोति ॥ तत्रेत्यादिना ॥ निखिलपूर्णगुणत्वपारतन्त्र्यादिराहित्यसकलजगज्जनकत्वादिना सर्ववैशिष्ट्ये प्रतिपादिते गुणवत्त्वरागादिराहित्यबहुजनकत्वादिप्रयुक्तवैशिष्ट्यमुपपादितं भवतीति किमुतेत्याशयेन सम्मुग्धतया वैशिष्ट्योपपादनायेत्युक्तमिति ध्येयम् । यद्वा । प्रकृते निखिलेत्यादि-विशेषणानां वैशिष्ट्यं वन्द्यान्तरादतिशयश्चेत्युभयोपपादकत्वाभिप्रायेण वैशिष्ट्योपपादनायेत्युक्तमिति द्रष्टव्यम् । निखिलानां पूर्णगुणा इति समासम्भ्रान्तिं निखिलपूर्णशब्दयोरेकार्थत्वेन द्वन्द्वानुपपत्ति-शङ्कामेकशब्दस्य सङ्ख्यार्थत्वेन पूर्वनिपातशङ्कां सत्त्वादिगुणैकदेहवत्त्वस्य जीवादिसाधारण्यापादकत्वा-द्दोषशब्दस्य रागद्वेषमोहार्थत्वेन प्रसिद्धेस्तद्राहित्यस्य पद्मापद्मभवाद्यतिशयाहेतुत्वात्स्वपुत्राद्युद्भवादिद-त्वस्य सर्वसाधारण्यान्नैषां सर्ववैशिष्ट्योपपादकत्वमिति शङ्कां च परिहरति ॥ निखिल इत्यादिना ॥ एकशब्दः केवलार्थ इति ॥ सङ्ख्यार्थत्वे ह्येकशब्दस्य न तावदत्र पूर्वेण विशेषणसमासोऽङ्गीकर्तुं युक्तः । तस्य ‘दिक्सङ्ख्ये संज्ञायामि’ति संज्ञायामेव नियमितत्वेन प्रकृते त्वेकशाठीत्यादाविव विशिष्टशब्दस्य संज्ञात्वाभावेन तदसम्भवात् । अतः सङ्ख्यार्थकैकशब्दस्य समानाधिकरणेन समासविधानार्थं प्रवृत्तेन पूर्वकालैकेति सूत्रेणैव स वाच्यः । (सर्वजरत्पुराणनवकेवलाः समानाधिकरणेनेति सूत्रशेषो द्रष्टव्यः) न चासौ वक्तुं शक्यः । तथा सति तस्य पूर्वकालैकेति समासशास्त्रे प्रथमानिर्दिष्टतया ‘प्रथमानिर्दिष्टं समास उपसर्जनमि’त्युपसर्जनत्वेनोपसर्जनं पूर्वमिति पूर्वनिपातप्रसङ्गात् । निखिलपूर्णगुणा एको देहो यस्येति बहुव्रीह्याश्रयणेऽपि ‘बहुव्रीहौ सर्वनामसङ्ख्ययोः प्राङि्नपातो वक्तव्य’ इति सङ्ख्यायाः प्राङि्नपात-नियमनादेकशब्दस्य पूर्वनिपातप्रसङ्ग एव । अत एवानित्यैकरूपा इत्यादावनित्यमेकं रूपं येषामिति त्रिपदबहुव्रीह्यनाश्रयणमभियुक्तानाम् । चतुर्थे च अनुमानमेकं शरणं यस्येति त्रिपदबहुव्रीह्यनाश्रयणं टीकाकाराणामपि । केवलार्थत्वे तु न तत्प्रसङ्ग इत्युक्तरीत्या समासद्वयमप्युपपन्नमिति भावः । यद्यप्यत्र टीकाकृदभिमते बहुव्रीहौ सङ्ख्यार्थत्वप्रयुक्तपूर्वनिपातवारणेऽप्येकशब्दस्य न सर्वनामत्वप्रयुक्तपूर्व-निपातवारणं सम्भवतीत्यनर्थकमेव केवलार्थत्वाश्रयणम् । न च केवलार्थस्यासर्वनामत्वान्नोक्तदोष इति वाच्यम् । ‘एकोऽन्यार्थे प्रधाने च प्रथमे केवले तथा । साधारणे समानेऽल्पे सङ्ख्यायां च प्रयुज्यत’ इत्यभिधानात्सन्त्येकशब्दस्याष्टावर्थाः । तत्रैकशब्दः सङ्ख्यायां नित्यैकवचनान्तः । अन्येषु तु सप्तसु वचनान्तरमपि स्यादेव । एके एकेषामिति यथेत्यभियुक्तव्याख्यानेन केवलार्थस्यापि तस्य सर्वनामत्वस्य स्थितेः । तथाऽप्येको देह एकदेहो निखिलपूर्णगुणा एकदेहो यस्येति द्विपदबहुव्रीह्याश्रयणे न दोषः । एकदेहशब्दस्यासर्वनामतया पूर्वनिपाताभावसम्भवात् ।

न चैवमेकं रूपमेकरूपमनित्यमेकरूपं येषामित्यन्यत्र द्विपदबहुव्रीह्याश्रयणवदेकं शरणमेकशरणम् । अनुमानमेकशरणं यस्येति तथोक्त इत्युत्तरग्रन्थीयटीकाकारीयद्विपदबहुव्रीह्याश्रयणवच्च सङ्ख्यार्थत्वेऽप्येक शब्दस्य द्विपदबहुव्रीह्याश्रयणेऽसङ्ख्यार्थत्वादेवैकदेहशब्दस्य पूर्वनिपाताभावसम्भवात्तस्य केवलार्थत्वा-श्रयणं व्यर्थमिति वाच्यम् । अर्थाधिक्यलाभायैव तदाश्रयणात् । अत एव केवलार्थत्वविवक्षाव्यावर्त्यप्रदर्शनं न पुनः प्राकृतादीति ज्ञेयम् ।

‘ननु कर्मणा यमभिप्रैति स सम्प्रदानमि’ति सूत्रे (दानस्य कर्मणा यममिप्रैति स सम्प्रदानसंज्ञः स्यात् ।) ‘अनिराकरणात्कर्तुस्त्यागाङ्गं कर्मणेप्सितम् । प्रेरणानुमतिभ्यां च लभते सम्प्रदानतामि’त्यत्र च कर्तुर्दानशेषभूतं दानकर्मणाऽऽप्तुमिष्टतममनिराकरणात्प्रेरणादनुमत्या वा सम्प्रदानतां लभत इत्युक्त-त्वादीश्वरस्य दानकर्मणोद्भवादिनाऽप्तुमिष्टतमस्यानिराकुर्वतोऽस्येति निर्दिष्टस्य जगतः सम्प्रदान-त्वाच्चतुर्थ्या भाव्यम् । (अन्वर्थसंज्ञाबलेनाह ॥ दानस्येति । तेनाजां नयति ग्रामं हस्तं निदधाति वृक्षे इत्यादौ नातिप्रसङ्ग इति भावः । दानं चापुनर्ग्रहणाय स्वत्वनिवृत्तिपूर्वकं परस्वत्वापादानमत एव रजकस्य वस्त्रं ददातीत्यादौ न भवति । तत्र हि ददातिर्भाक्तः । एतच्च वृत्तिमतम् । भाष्यमते तु नान्वर्थतायामाग्रहः । खण्डिकोपाध्यायस्तस्मै चपेटां ददातीति प्रयोगात् । रजकस्य ददातीति शेषत्वविवक्षायां बोध्यम् । न चैवमजां नयति ग्राममित्यत्रातिप्रसङ्गः । यमभिप्रैतीत्युक्तया हि यमिति निर्दिष्टस्य शेषत्वं कर्मणश्च शेषत्वं लभ्यते । ग्रामस्य चाजां प्रति शेषत्वं नास्ति) । न च स्वसत्तापरित्यागेन परसत्तापादनस्य दानपदार्थस्य जगत उद्भवादिविषये ईश्वरेणाकरणान्न चतुर्थीति वाच्यम् । वृक्षाय जलं ददाति, खण्डिकोपाध्यायः शिष्याय चपेटिकां ददाति, न शूद्राय मतिं दद्यादित्यादौ चतुर्थ्युपपत्त्यर्थं किञ्चिदुद्दिश्यापुनर्ग्रहणाय स्वद्रव्यत्यागमात्रस्य दानशब्दार्थतया विवक्षणीयत्वेन पदमञ्जर्यामुक्तत्वात्प्रकृते मतिदानादिवद्यथाकथञ्चित्त्यागस्य प्रतिपादयितुं शक्यत्वाद् भाष्यकारेण क्रियामात्राश्रयणेन ददाति कर्मणेत्यस्यानाश्रितत्वाच्च सम्प्रदानचतुर्थ्या भवितव्यमित्यतो विवक्षातः कारकाणि भवन्तीत्युक्तेः सम्प्रदानस्य शेषत्वविवक्षायां युक्ताऽऽस्येति षष्ठीत्याह ॥ अस्येतीति ॥ अत्रापिपदस्य यथास्थितस्य समुच्चयार्थताया एव वक्तव्यत्वात्साक्षाद्वन्द्यत्वहेतोरस्य वन्द्यत्वहेतुवैशिष्ट्यहेतुभिर्निखिलेत्यादिभिः साक्षात्साध्येन समुच्चयासम्भवात्परमसाध्यसमुच्चय- मभिप्रेत्याह ॥ अपीति । अत एवास्वरसाद्भिन्नक्रमत्वमभ्युपेत्यार्थान्तरं तस्याह ॥ अपीति ॥ स्वर्गादेरनित्यत्वेन सदा प्रियत्वाभावाद्धर्मादेरन्यार्थतयैव प्रियत्वादस्य पुनः सदाऽनन्यार्थतया प्रियत्वात्तथाविधमेव चेष्टमुच्यत इत्याशयवानाह ॥ अत्रापीति ॥

### परिमल

अन्यथापि स्तुतिसम्भवादेतैरेव विशेषणैः स्तुतौ न किञ्चिद्बीजमित्यत आह ॥ अथवेति ॥ आद्यचोद्यं निरसितुमाह ॥ विशिष्यत इति ॥ व्यावर्त्यत इत्यर्थः ॥ यावन्त इति ॥ विशिष्टत्वेष्टत्वाधिकृतत्वरूपा इति भावः । द्वितीयचोद्यं निराह ॥ तथेत्यादिना ॥ पद्मेति ॥ श्रीब्रह्मादेरित्यर्थः ॥ एतदुभयमिति ॥ वन्द्यत्वप्रयोजकासाधारणधर्मवत्त्वं सर्वोतमत्वं चेत्येतदुभय-मित्यर्थः ॥ निखिलेत्यादीति ॥ विशेषणपञ्चकमित्यर्थः । तत्र विशेषणत्रयेण विशिष्टत्वमन्याभ्या-मधिकृतत्वेष्टत्वे इति वक्तुं वन्द्यत्वप्रयोजकधर्मांस्तावदाह । त्रिविधा हीत्यादिनोपपद्यत इत्यन्तेन । विशिष्टा वन्द्येत्येतद्य्वनक्ति ॥ न हीति ॥ अधिकृता वन्द्येत्येतद्य्वनक्ति ॥ अधिकृता चेति ॥ इष्टा वन्द्येत्येद्य्वनक्ति ॥ वन्दनमिति ॥ इति शब्दो हेत्वर्थः । इति हेतोस्त्रिविधा वन्द्येति पूर्वेणान्वयः । ततः किमित्यत वाह ॥ तत्रेति ॥ त्रेधा वन्द्यत्वे सतीति वा विशेषणपञ्चकमध्य इति वाऽर्थः । एकशब्दस्य सङ्ख्यार्थत्वेन गुणविशेषणत्वे ‘पूर्वकालैकसर्वजरत्पुराणनवकेवलाः समानाधिकरणेने’त्यनेनैकशब्दस्य प्रथमान्तनिर्देशेन समासविधानात् ‘प्रथमानिर्दिष्टं समास उपसर्जनमि’त्युपसर्जनसंज्ञायाम् उपसर्जनं पूर्वमिति पूर्वनिपातो निखिलेत्यनेन विरोधश्च प्राप्नोतीत्यत आह ॥ एकशब्द इति ॥ एके मुख्यान्यकेवला इत्युक्तेः । ‘दोषैकदृक्पुरोभागी दीर्घसूत्रश्चिरक्रिय’ इत्यमरे नियतिकृतनियमरहितां ह्लादैकमयी’ति काव्यप्रकाशे च प्रयोगात्सङ्ख्यार्थस्यैवैकशब्दस्य पूर्वकालैकेति सूत्रे निर्देशो न केवलार्थस्येति न दोष इति भावः । केवलार्थैकशब्दस्य गुणविशेषणत्वे लब्धार्थमाह ॥ त एवेति ॥ ‘निरादयः क्रान्ताद्यर्थे पञ्चम्ये’त्युक्तेराह ॥ निष्क्रान्तो दोषेभ्य इति ॥ पारतन्त्र्यादिभ्य इत्युक्तया कथं सर्वोत्तमत्वं नारायणस्येत्येतदंशोऽप्युपपादितो ध्येयः । ईश्वरस्य जन्मलयाद्यभावोक्तिपरैर् असम्भवस्त्वित्याद्यधि-करणैरविरोधाय वा व्याघातपरिहाराय वाऽऽह ॥ स्वव्यतिरिक्तेति ॥ एतेनापि सर्वोत्तमत्वमस्योपपादितं ध्येयम् ॥ जन्माद्यष्टकमिति ॥ ‘गुणव्यत्यय एतस्मिन्मायावत्त्वादधीशितुः । न पौर्वापर्यमिच्छन्ति नद्यां भ्राम्यद्भ्रमेरिवे’ति तृतीयस्कन्धोक्तया पौर्णमास्यमावास्यातिथ्योरिव जन्मस्थित्यादेरिदंप्राथम्याभावेऽपि लब्धजन्मन एव स्थितिलयादीति जन्मन आदित्वमुपेत्य जन्मादीत्युक्तम् ॥ यथासम्भवमिति ॥ जन्मस्थितिलयनियमनानि सर्वस्य । ज्ञानाज्ञानबन्धमोक्षान् ब्रह्मादिचेतनस्य । तत्रापि मोक्षं सतामेवेत्येवं रूपेणेत्यर्थः । चतुर्थी सम्प्रदान इति चतुर्थ्या भाव्यम् । कथमस्येति षष्ठीत्यत आह ॥ सम्बन्धमात्र इति ॥ न तु सम्प्रदानत्वमप्यत्र विवक्ष्यत इति मात्रपदार्थः । ‘कर्मणा यमभिप्रैति स सम्प्रदानमि’ति सूत्रे अचोन्त्यादिटीत्यादाविव लघुसंज्ञायाः कार्यत्वेऽपि सम्प्रदानमिति गुरुसंज्ञाकरणमन्वर्थत्वविज्ञानार्थम् । तेन बहुमानपूर्वं स्वस्वत्वत्यागेन परस्वत्वापादनादिरूपदानं यत्र तत्रैव सम्प्रदानसंज्ञा नत्वन्यत्र रजकस्य वस्त्रं ददातीत्यादाविति वृत्त्यादावुक्तेरिहापि सम्प्रदानसंज्ञाऽभावात् ‘षष्ठी शेष’ इति षष्ठ्येवेति भावः । यद्वोद्भवादीतिपदस्य नित्यसापेक्षत्वात्समास इत्युपेत्य कर्मत्वसम्प्रदानत्वविशेषौदासीन्येन सम्बन्ध-सामान्याश्रयेणोद्भवादीत्यनेन तद्दमिति ददातिना वाऽन्वय इति भावेनाह ॥ सम्बन्धमात्र इति ॥ अथवास्येति षष्ठी कर्तरि चेद् आदिपदोक्तपालनादिनाऽनन्वयः । तस्य जगत्कर्मकत्वात् । कर्मणि चेदुद्भवादिनाऽनन्वयस् तस्य तत्कर्तृकत्वादत आह ॥ सम्बन्धमात्र इति ॥

ननु स्वव्यतिरिक्तप्रपञ्चस्येति व्याख्या न युक्ता । प्रकृतिजीवकालवेदादेर्नित्यस्य जन्माद्य-योगादित्यत आह ॥ अशेषेति । तथात्वे कोऽर्थ इत्यत आह ॥ वियदिति ॥ विशेषत इति तृतीयार्थे तसिरित्युपेत्यार्थमाह ॥ अवान्तरभेदसहितेति ॥ ‘न वियदश्रुतेः’ । ‘एतेन मातरिश्वा व्याख्यातः’ । ‘ज्ञोऽत एवे’त्येतेष्वधिकरणेषु नित्यस्यापि पराधीनविशेषावाप्तिरूपजनिरुच्यते । प्रकृतेर् जडस्य परिणामः । तदभिमानिश्रियः सिसृक्षुत्वम् । गगनस्य मूर्तसंयोगित्वम् । मातरिश्वादिजीवस्य देहयोगः । इन्द्रियाणामुपचय इत्यादिरूपेण व्युत्पाद्याशेषविशेषसहितो य उद्भवः । तथा जीवानां प्रकृतैतावत्वं हीत्यत्रोक्तदिशा अन्नादिदानेन । अन्येषां नित्यानामुत्तरकालसम्बन्धादिना स्थितिरित्यादि । तथा संहृतिरपि कार्यस्य जडस्य ध्वंसः । जीवानां देहलयः । श्रियोऽत्यन्तसामीत्यमित्यादि । तदादि-दमित्यर्थः ॥ हेतुसमुच्चयार्थ इति ॥ न केवलं विशिष्टत्वादधिकृतत्वादपि वन्द्यमिति समुच्चयार्थ इत्यर्थः । अखिलैरित्युक्तावपि तन्मध्ये किञ्चिदपि नान्यपरमिति द्योतनाय यावदर्थकमप्यपिपदमिति भावेनाह ॥ अभिव्याप्तौ वेति ॥ अत एव आह । अखिलैरपीति । पदवर्णस्वरादिरूपेणापि प्रतिपाद्यमित्यभि-प्रेत्याभिव्याप्तौ वेत्युक्तमित्यप्याहुः । तमप्प्रत्ययाखिलशब्दापिपदानां कृत्यं व्यनक्ति ॥ यदीत्यादिना ॥ तस्येति ॥ धर्मादेः प्राणादेश्चेत्यर्थः । ‘अन्यार्थं तु जैमिनिरि’त्यादिना वक्ष्यमाणन्यायेन नारायण-प्रतीत्यङ्गत्वं ज्ञेयम् । एतावता धर्मादेरधिकृतत्वं न निरस्तमिति वन्द्यत्वं प्राप्तमत आह ॥ तथाविधमेवेति ॥ अनन्यार्थतयाऽखिलवेदादिवेद्यमेवेत्यर्थः ॥ अखिलैरिति चोक्तमिति ॥ अखिलैरपीतिचोक्त-मित्यभिव्याप्त्यर्थकमपिपदं च ध्येयम् । अन्यथा धर्मादेरखिलवेदाप्रतिपाद्यत्वेऽपि ‘ता वा एताः सर्वा ऋच’ इत्यत्रैतरेयभाष्ये सर्ववेदाभिधेयत्वं वायोरप्यस्तीत्युक्तया प्राणस्याप्यखिलवेदप्रतिपाद्यत्वादखिलपदं तद्य्वावर्तकं न स्याद्य्वर्थं चाभिव्याप्त्यर्थकमपिपदं स्यात् । तस्मिन् सति तु ‘पूर्वप्रसिद्धवर्जं तु शक्रान्ता देवता मता’ इति ऋग्भाष्योक्तदिशा मन्त्रादिवद्वेत्यत्रोक्तन्यायेन च विष्णुसूक्तपुरुषसूक्तलक्ष्मी-सूक्ताद्यन्यत्रैव प्रतिपाद्यत्वाद्भवति व्यावर्तकमखिलपदम् ॥ पूर्ववदिति ॥ पूर्वत्रानयोर्यत्प्रयोजनमुक्तं तदत्र ज्ञेयमिति नार्थः । किंतु यथा अन्यार्थतया वेदैकदेशप्रतिपाद्यस्य धर्मादेः प्राणादेश्च प्रियत्वमेव न तु प्रियतमत्वम् । तदपि धर्मादेर्भगवत्प्रतिपत्यङ्गत्वदशायाम् । काम्यतादशायां तु प्रियत्वमपि नास्ति । प्राणादेर्भगवदङ्गत्वेनैव प्रियत्वं न तु स्वतः । तथाच तयोः कदाचित्प्रियत्वमात्रेऽपि न तयोर्नम्यत्व-प्रयोजकेष्टत्वम् । अनाद्यनन्तकालमतिशयेनानन्यार्थतया प्रियत्वरूपनम्यत्वप्रयोजकमिष्टत्वं नारायण- स्यैव । अतस्तस्यैव नतिरिति द्योतनाय सदेति प्रियतममिति चोक्तमिति व्याख्येयमित्यर्थः ।

### यादुपत्यम्

॥ अपिरभिव्याप्ताविति ॥ न चाशेषेत्यनेन गतार्थता । यावन्तो वन्द्यत्वनिमित्तभूता धर्मा लोके प्रसिद्धास्तेषां सर्वेषां प्रकृतेऽभिव्याप्तिरसङ्कोचेन वृत्तिरिति यावत् । तथाच यावन्तो ब्राह्मणास् ते सर्वेऽप्याकार्या इत्यादाविवासङ्कोचव्यञ्जनमपि शब्दप्रयोजनमित्याशयात् । एवमग्रेऽपि । तत्र विशिष्टत्वस्य वन्द्यत्वप्रयोजकत्वमुपपादयितुमाह ॥ न हीति ॥ अधिकृतत्वस्य तदुपपादयति ॥ अधिकृता चेति ॥ इष्टत्वस्यापि तदुपपादयितुमाह ॥ वन्दनं खल्विति ॥ तत्र वैशिष्ट्योपपादनायेति । अत्र वैशिष्ट्यं तु सर्वोत्तमत्वरूपमेव विवक्षितम् । अत एतदुभयं कथं नारायणस्येत्यवतार्य सर्वोत्तमत्व-प्रतिपादनमुत्तरत्र पृथङ् न कृतमित्यवधेयम् ॥ केवलार्थ इति ॥ सङ्ख्यार्थत्वे पूर्वनिपातः स्यादिति भावः। ‘निरादयः क्रान्ताद्यर्थे पञ्चम्ये’ति वचनादाह ॥ निष्क्रान्त इति ॥ नन्वस्येति कथं षष्ठी । न तावत् कर्तरि षष्ठी भगवत एव कर्तृत्वात् । नापि कर्मणि उद्भवादेरेव कर्मत्वात् । हेत्वादिरूपार्थान्तरस्य च असम्भवादित्यत आह ॥ सम्बन्धमात्र इति ॥ तथाच ‘षष्ठी शेष’ इत्यनेनैवात्र षष्ठीति भावः । सौत्रशेषशब्दार्थकथनाय सम्बन्धमात्र इत्युक्तम् । उक्तादन्यः शेष उच्यते । कर्मादयश्च प्रातिपदिकार्थ-पर्यन्ताः पूर्वमुक्ताः । अतस्तदन्यो यः सम्बन्धः स एव शेषशब्देन विवक्षित इति ॥ षष्ठ्यर्थ इति ॥ षष्ठ्यर्थभूतानां स्वस्वामिभावादिसम्बन्धानामनेकत्वात्सर्वेषां सामान्यरूपेण ग्रहणाय मात्रपदम् । केचित्तु ननु दानकर्मणोद्भवादिनाऽस्य जगतोऽभिप्रेततया सम्प्रदानत्वात्तत्र चतुर्थ्या भाव्यमस्येति षष्ठी कथमित्यत आह ॥ अस्येतीति ॥ एवंच विवक्षातः कारकाणि भवन्तीत्युक्तत्वेन सम्प्रदानत्वस्या-विवक्षितत्वात् ‘षष्ठी शेष’ इति सम्बन्धमात्रे विहिता षष्ठ्येव युक्ता । यद्यप्युद्भवादौ न स्वस्वत्वपरित्यागरूपदानकर्मत्वमीश्वरस्य सर्वदा सर्वेश्वरत्वात् तथाच न सम्प्रदानप्राप्तिः । तथाऽपि परस्वत्वापादनमात्रस्यापि दानशब्दार्थतया कन्यादानादौ प्रसिद्धत्वेनात्र कथञ्चित्सम्प्रदानत्वप्राप्तिसम्भव इत्याहुः ॥ वियदधिकरणादीति ॥ तत्र हि क्वचित्पराधीनविशेषावाप्तिः क्वापि देहलाभः कुत्रचित् स्वरूपलाभ इत्यनेकप्रकारेणोद्भवः कथितः । लयोऽपि विपर्ययेणेत्यत्रोत्पत्तिक्रमवैपरीत्येन प्रतिपादित इत्यवधेयम् । अखिलैरित्यस्य तमपश्च प्रयोजनं वक्तुमित्यत आह ॥ यदि व्याचिख्यासितेनेत्यादिना ॥ अधिकृतत्वमात्रं कर्मकाण्डप्रतिपाद्ये धर्मादौ ब्रह्मकाण्डप्रतिपाद्ये प्राणादौ च व्यभिचारिति भावः । नन्वेतावताऽप्यधिकृतत्वस्य व्यभिचारो नोद्धृत इत्याशङ्कायामाह ॥ तथाविधमेवेति ॥ अनन्यापेक्षया वेदादिवेद्यं सकलवेदादिवेद्यं चेत्यर्थः । इदं च हेतुद्वयमतो न वैयर्थ्यम् ॥ अत्रापि पूर्ववदिति ॥ इष्टत्वमात्रं स्रक्चन्दनादौ व्यभिचारि । अनन्यार्थतयेष्टत्वं च तमबर्थभूतं सुखे व्यभिचारि ॥ अतः सदेति ॥ वैषयिकसुखं च न सदेष्टमिति भावः । नन्वेवमपि ऋष्यादि स्वरूपसुखे व्यभिचारः ॥ अतो ममेति ॥ न चैवं मम सदा प्रियत्वादित्येवास्त्विति वाच्यम् । तथाच ममैकान्तिनः सदा प्रियत्वान् मम प्रियतमत्वाद् इति हेतुद्वये तात्पर्यमतो न वैयर्थ्यशङ्का इति । भारत्यादावपि गतत्वात् प्रियतमत्वादित्युक्ते च न तत्र व्यभिचारः । तस्या अन्यार्थतयैव प्रियत्वादिति ध्येयम् । एवंच पूर्ववदित्यस्य पूर्वन्यायेनेत्यर्थो बोध्यः । इयांस्तु विशेषः । अत्र विशिष्टो हेतुः । पूर्वत्र हेतुद्वयमिति ।

### श्रीनिवासतीर्थीया

॥ एतदुभयमिति ॥ वन्द्यत्वप्रयोजकीभूतधर्माणामत्र सत्वं पद्मापद्म-भवादेर्जगतः सकाशात्सर्वोत्तमत्वरूपातिशयश्चेत्युभयमित्यर्थः । ‘निरादयः क्रान्ताद्यर्थे पञ्चम्ये’ति वचनान्निष्क्रान्तो दोषेभ्य इत्युक्तम् । स्वव्यतिरिक्तप्रपञ्चस्य पद्मापद्मभवादिप्रपञ्चस्य । रमायामज्ञान-बन्धयोरभावेन जम्माद्यष्टकस्य प्रत्येकं सर्वत्राभावाद्यथासम्भवमित्युक्तम् ॥ वियदधिकरणेति ॥ ‘तस्मात्तद्वशतैव हि उत्पत्तिरत्र कथिते’त्येवं पराधीनविशेषावाप्तिरूपामुत्पत्तिमभिधाय तदवान्तरभेदाः पराधीनविशेषाः । ‘सिसृक्षुत्वविशेषं तत् साक्षाद्भगवदिच्छया । प्राप्तैव सृष्टेत्युदिता प्रधानं विकृतेरपि । पुमांसो देहसम्बन्धात्सृष्टिमन्त इतीरिताः’ । मूर्तसम्बन्धपरतन्त्रविशेषयुक् खमेवोत्पत्तिमन्नाम । वेदस्यापीश्वरेच्छया व्यक्तिर्नाम विशेषोऽस्तीत्यादिनोपपादिता द्रष्टव्याः ॥ पूर्ववदिति ॥ सदापदस्य तमपश्च प्रयोजनं पूर्ववत् पूर्वन्यायेनावधेयम् । यथा अखिलैराप्यतममित्यत्र धर्मादौ व्यभिचारपरिहारो विशेषणप्रयोजनमेवमत्रापि । भगवान्वन्द्यो भवितुमर्हति ममैकान्तिनः सदा प्रियतमत्वान् मम प्रियतमत्वादिति विवक्षिते हेतुद्वये व्यभिचारपरिहारायेदं विशेषणद्वयमित्यर्थः । तत्प्रकारश्चाद्ये हेतौ वैषयिकसुखे व्यभिचारपरिहाराय सदेति विशेषणम् । द्वितीयहेतौ मम प्रियत्वस्य स्रक्चन्दनादौ व्यभिचारवारणाय प्रियतमत्वादित्युक्तम् । अनन्यार्थतयेष्टत्वस्य तमबर्थत्वान्न व्यभिचार इति ।

### वाक्यार्थरत्नमाला

प्रयोजकत्वमेव स्वरसमिति । प्रणामप्रयोजककथनपरत्वात् पारंपरिक- प्रणामप्रयोजकत्वेन वर्णनं स्वरसमित्यर्थः । प्रयोजनान्तरेति । विशेष्यप्रशंसारूपेत्यर्थः । प्रणाम-कर्मनारायणविशेषणानामित्यनेनैव नारायणं सन्नमामीत्येतावदस्तु मङ्गलाचरणपरत्वमित्येतत्पूर्वत्रेवा-त्रापि समाधानमिति ध्वनितम् । एवम् उत्तरत्रापि योजनाषट्के नारायणं सन्नमामीत्ययमंशः मङ्गलार्थक इति सिद्धवत्कृत्यैव विशेषणान्तरप्रयोजनकथनमात्रं क्रियते । अत एवानेनोच्यते इत्यादिरूपेण विशेषणनिर्देशस्य मूले सत्त्वेऽपि विशेषणानि व्याख्याय तानि व्याख्यातीत्यादि तद्विवरणं टीकायाम् । चतुर्थपञ्चमपक्षयोः श्लोक इत्युक्तिरपि पूर्वोत्तरबहूक्त्यनुसारेण मङ्गलसमर्पकभागातिरिक्तश्लोक इति सिद्धेर्विशेषणेष्वेव पर्यवसन्नेति न दोष इति ज्ञेयम् । स्तुतिपरत्वमिति । स्तुतिपरत्वेन वर्णनं न स्वरसमिति संबन्धः । वक्ष्यमाणरीत्या स्पष्टत्वादिति । यद्यपि तत्र वैशिष्ट्योपपादनायेत्यादि- ग्रन्थपर्यालोचनया वैशिष्ट्योपपादकत्वमेवोत्तरत्र प्रतीयते न तु वन्द्यान्तरादतिशयप्रतिपादकत्वमपि । तथाप्येतदुभयं कथमित्यतोऽभिहितमित्युत्तरमूले निखिलेत्यादिना वैशिष्ट्योपपादनमुखेन वन्द्यान्तराद् अतिशयोपपादकमपि । आप्यतमम् इत्यादेश्चाधिकृतमित्यदिग्रन्थ-पर्यालोचनयावैशिष्ट्यो प्रदर्शनमुखेन उक्तातिशयोपपादकत्वमपि अस्तीति भावेनैव एतदुभयमित्यादेर् उक्तत्वान् निखिलेत्यादिना वैशिष्ट्योपपादनाय प्रतिपाद्यधर्माणां स्वातन्त्र्यादिसर्वगुणपूर्णत्वादिसर्वसत्त्वादिप्रदत्वादिघटिततया सर्वोत्तमत्वोपपादकत्वमपि अतस् तिष्ठत्येवेति सिद्धत्वादुभयपरत्वमस्य युक्तम् ।

अत एवोत्तरमूले सर्वोत्तमत्वप्रतिपादनाभाव इति वदन्तोऽपि निरस्ताः । अत एव च स्वव्यतिरिक्तस्येति विशेषणोपादानेनाशेषविशेषतोऽपीत्यस्योद्भवादिमित्यत्र संबन्धादिकं व्याकुर्वता च पद्मापद्मभवादिसर्वकारणतया सर्वोत्तमत्वप्रतिपादनं प्रदर्शितमिति ज्ञेयम् । तदुपपाद्येति । विशेषण-त्रयोपपाद्याशेषविशेषेभ्यो वैशिष्ट्यादिभ्यो वन्द्यत्वादिसमर्पकस्येत्यर्थः । उपलक्षणं चैतत् । आप्यतम-मित्येतद्विशेषणस्यापि वन्द्यत्वप्रयोजकाधिकृतत्वप्रदर्शकत्वस्य वन्द्यान्तराद् अतिशयप्रतिपादकत्वस्य चेत्यादिकमपि द्रष्टव्यम् । वन्दनं खलु भक्त्यादीत्युत्तरमूलानुसारेण वन्द्यत्वस्य साक्षादिष्टत्वा-प्रयोजकत्वान्न तदुपलक्षणतयापि व्याख्यानप्रसक्तिरिति न दोषः । कुत इति । मूले वन्द्यत्व-प्रयोजकाभावादित्यर्थः । तथात्वेऽपि तत्प्रयोजकवत्त्वेऽपीत्यर्थः । अन्यास्विति । तत्प्रयोजकस्य तत्रापि सत्त्वादिति भावः । विशेषणशब्दस्य भावसाधनत्वेऽशेषव्यावृत्तिप्राप्त्या तस्याश्च कुतो वन्द्यत्वमिति प्रश्नपरिहारायोगात् । करणसाधनतामाश्रित्याह विशेषत इति । करणे घञ् इति भावः । गीतातात्पर्येति । अष्टादशाध्यायस्थेति शेषः । सङ्कोचेति । सर्वेभ्यः कामेभ्यो दर्शपौर्णमासौ जुहोति इत्यादौ सङ्कोचदर्शनादिति भावः । अभिव्याप्तिमेव दर्शयति यावन्त इति । यावत्तावच्च साकल्ये इत्यभिधानात् सकला इत्यर्थः । यच्छब्द इव तच्छब्दसापेक्षतया तेभ्य इत्युक्तिर्युज्यते । एवं कुतो नम्यत्वम् इत्याद्याशङ्कानिरासपरतया अशेषेत्यादिविशेषणं योजयित्वा कुतस् तस्यैव नम्यत्वमिति द्वितीय-शङ्कानिरासपरत्वेनापि तद्योजयति तथेति । अशेषात्, विशेष इति । पञ्चमीति योगविभागात् समास इति भावः । एतदुभयमिति । वन्द्यत्वप्रयोजकविशेषधर्मवत्त्वं सर्वोत्तमत्वं चेत्युभयमित्यर्थः ॥ इत्यादि-विशेषणानामिति । विशेषणपदानां येऽपि निखिलपूर्णगुणैकदेहत्वादयस् तेषामित्यर्थः । अन्यत्रेत्युक्त्या यावन्तो वन्द्यत्वनिमित्तभूता इत्यत्र वन्द्यत्वनिमित्ततया लोकप्रसिद्धा इत्यर्थः कार्य इति सूचयति उक्तिरिति । विशेषणत्रयादिनेति शेषः । एतत्प्रकरणे विशेषणशब्दः प्रयुज्यमानस् तत्र तत्र वाक्येऽर्थानु-सारेण क्वचिच्छब्दपरः क्वचिच्चार्थपर इति प्रागुक्तं स्मर्तव्यम् । इत्यत इत्यनन्तरं साक्षात् प्रयोजकत्वा-भावेऽपीति शेषः । विशेषणत्रयस्येत्यनन्तरं सर्ववैशिष्ट्योपपादकस्येति पूरणीयम् । वैशिष्ट्योपपादक-तयेत्यस्य वैशिष्ट्यसामान्योपपादनतात्पर्यकतयेत्यर्थः । सर्ववैशिष्ट्ये प्रतिपादिते गुणवत्त्वेत्यादेर् वक्ष्य-माणत्वात् । प्रतिपादकत्वाभावादुपपादकतयेत्युक्तम् । उपपादकतयेत्यस्य वन्द्यत्वप्रयोजकप्रतिपादकत्व संभवादिति वक्ष्यमाणेन सम्बन्धः ।

प्रकृताधिकृतेष्टेति । प्रकृते ये अधिकृतेष्टे इति प्रकृतत्वमुभयविशेषणम् । अधिकृतेष्टत्वेत्यत्र अधिकृतत्वेष्टत्वेति योज्यम् । तथा चाधिकृतत्वसामान्यम् इष्टत्वसामान्यं च तदुभयप्रतिपादनमुखेन । तद्रूपपुरस्कारेणेति यावत् । मुखेनेत्यनन्तरम् इत्येवंरूपभेदेनेति पूरणीयम् । वन्द्यत्वप्रयोजकप्रतिपादकत्वं सामान्यं विशेषणत्रयादेः प्रकारभेदेन संभवतीत्याशयः । इदमत्रोक्तं भवति । वन्द्यत्वप्रयोजकत्वेन निखिलेत्यादिविशेषणानामेवात्रोक्तिर्नाभिमता । अपि तु यानि वन्द्यत्वप्रयोजकानि विशिष्टत्वादीनि तानि निखिलपूर्णत्वादिभिः सिध्यन्ति । तत्सिद्धतत्प्रयोजकैरेव वन्द्यत्वमित्यभिमतम् । विशिष्टत्वादि-सिद्धिरप्युक्तविशेषणैर् वैशिष्ट्यस्योपपादनम् । अधिकृतत्वेष्टत्वयोस्तु प्रतिपादनमित्यनेकस्वरूपेण । तथा निखिलेत्यादिना सिद्धं यत्सर्वं वैशिष्ट्यं परमाधिकृतत्वं परमेष्टत्वं च तदेव वन्द्यत्वप्रयोजकतया नाभिमतम् । भगवतोऽन्यत्र तत्त्रयाभावेन तस्य वन्द्यत्वप्रयोजकतया निश्चयायोगात् । किन्तु वन्द्यत्व-प्रयोजकतया यानि लोके क्लृप्तानि विशिष्टत्वेष्टत्वाधिकृतत्वानि सामान्यानि तेषामेवात्र प्रतिपादने तात्पर्यम् । सर्ववैशिष्ट्यादिप्रतिपादनं तु सामान्यम् । प्रकृते कं विशेषान् आदाय पर्यवसन्नमिति शङ्कावारणाय विशेषपर्यवसानप्रदर्शनार्थमिति न दोष इति । नानुपपत्तिरिति । निखिलेत्यादीनामेव वन्द्यत्वप्रयोजकतयोक्तिर्न सम्भवति । उक्तविशेषणसिद्धार्थपुरस्कारेऽपि तस्यार्थस्य सर्ववैशिष्ट्यादि-रूपत्वेन तस्य चान्यत्राभावेन तत्प्रयोजकस्य च सामान्यतो वैशिष्ट्यादेरत्राप्रतिपादनान् निखिलेत्यादि-विशेषणानां वन्द्यत्वप्रयोजकाभिधायत्वोक्त्यनुपपत्तिरित्यनुपपत्तिर्नेत्यर्थः । वैशिष्ट्योपपादकतयेत्यादिना प्रागुक्तं विशेषणेष्ववान्तरविशेषं मूलाभिप्रेतत्वेनाह अत एवेति । वैशिष्ट्यांशेऽधिकृतत्वेष्टत्वाभ्यां विशेषस्य मूलकाराभिप्रेतत्वादेवेत्यर्थः । निखिलेत्यादिविशेषणैः सिद्धानां वैशिष्ट्यादीनामपि वन्द्यत्व-प्रयोजकता नैकप्रकारेण किन्तु अवान्तरविशेषस् तत्रास्तीति मूलाभिप्रायं दर्शयन् उत्तरवाक्यमवतारयति विशिष्टत्वाधिकृतत्वयोरिति । एतयोरप्युपपादने प्रकारभेदसत्त्वेऽपीष्टत्ववद् विशेषणद्वारकत्वा-भावसाम्यादुपपादयन्निति सामान्येनोक्तिरिति ज्ञेयम् । मूले विघ्नविघातादीत्यादिपदेन प्रचयपरिग्रहः । तस्येत्यधीगर्भदयेशां कर्मणि इति षष्ठी । प्रबोधादिकमित्यादिपदेन तदर्थावधारणादिपरिग्रहः । न हीत्यादिनेति । अनेन न हीत्याद्युत्तरग्रन्थानुसारेण त्रिविधा हि देवता वन्द्येत्यत्र विशिष्टत्वादिकं समकक्षत्वेन वन्द्यत्वप्रयोजकतया मूलकारस्य नाभिप्रेतमिति ज्ञायते इत्युक्तं भवति । सर्वविशेषणा-नामिति । निखिलेत्यादिपञ्चविशेषणानामित्यर्थः । वैशिष्ट्यादीत्यादिपदेन अधिकृतत्वादिपरिग्रहः । प्रत्येकमिति शेषः । एतेन मिलितानां सर्वविशेषणानां भागतो वैशिष्ट्यादिप्रतिपादकत्वं वस्तुतः सत्त्वात्प्रतीत्यपाकरणायोग इति शङ्कानवकाशः । निखिलेत्यादिविशेषणत्रयस्य वन्द्यत्वप्रयोजकत्वे-नान्यत्रोपलब्धवैशिष्ट्योपपादकतयेति प्रागुक्तम् उपपादयति निखिलपूर्णेत्यादिना । गुणवत्त्वेति । बहुगुणवत्त्वेत्यर्थः । तत्त्वप्रकाशिकायां यो हि बहुगुणः निर्दोषः शास्त्रज्ञेयो ऽधीतशास्त्रगम्यः स हि वन्द्यो भवतीत्युक्तेः ।

सम्मुग्धतयेति । सर्ववैशिष्ट्यलोकसिद्धवैशिष्ट्यसाधारण्येनेत्यर्थः । अयमर्थः । निखिलपूर्णगुण-त्वादिभिर् अन्यत्राविद्यमानैर् अन्यस्माद् विष्णोर् आधिक्यरूपोऽतिशय एव सर्व वैशिष्ट्यम् । तस्मिन् प्रतिपादिते उपपादिते सति वैशिष्ट्यमात्रं गुणवत्त्वादिप्रयुक्तं सर्ववैशिष्ट्यान्तर्गततया कैमुत्येनैव सिद्धमिति । अनेनैव वन्द्यत्वप्रयोजकविशिष्टत्वोपपादनाय गुणवत्त्वादेः प्रतिपादनीयतया निखिल-गुणेत्यादिनाऽधिकप्रतिपादनं व्यर्थमित्याशङ्कापि परास्ता । तत्प्रतिपादनस्यानेनैव सिद्धेः । वन्द्यान्तरा-दतिशयप्रतिपादनाय च सर्ववैशिष्ट्यस्योक्तत्वादिति वैशिष्ट्यं वन्द्यान्तरातिशययोः प्रकृततया वन्द्यान्त-रातिशयव्यावर्तनाय वैशिष्ट्येति वचनमिति स्पृष्टत्वात्सामान्योक्तेरभिप्रायान्तरकल्पनाक्लेशेन किमित्या-शयेन प्रकारान्तरमाह यद्वा प्रकृत इतीत्याहुः । वस्तुतस्तु अत्र पक्षे वैशिष्ट्यपदेन सर्ववैशिष्ट्यं गृहीत्वा तेन वन्द्यान्तरादतिशयप्रतिपादनसिद्धिं चाश्रित्य गुणवत्त्वादिप्रयुक्तं यद् वन्द्यत्वप्रयोजकं विशिष्टत्वमात्रं तत् सिद्धिः कैमुत्येनेत्यङ्गीकर्तव्यं भवतीत्यपरितोषादेतदुभयं कथमिति पूर्वमूलानुसारेण वैशिष्ट्य-पदस्योभयविधवैशिष्ट्यपरत्वमेव । तत्र पूर्णगुणत्वादिसिद्धसर्ववैशिष्ट्येन वन्द्यान्तरादतिशयसिद्धिः । निखिलगुणत्वाद्यन्तर्गतबहुगुणत्वादिसिद्धवैशिष्ट्यसामान्येन तु वन्द्यत्वप्रयोजकेन वन्द्यत्वसिद्धिरित्येवं वैशिष्ट्यद्वयसङ्ग्रहाय संमुग्धतया वचनमिति प्रकारान्तमाह यद्वा प्रकृत इति । वैशिष्ट्योपपादनाये-त्युक्तमित्यत्र संमुग्धतयेति शेषः । एकार्थत्वस्फोरणाय उत्तरमूलमनुसृत्य निखिलपदं निःशेषेत्यर्थ-तोऽनुवदति निःशेषेति । द्वन्द्वेति पदार्थभेदे द्वन्द्वस्य साधुत्वात् प्रकृते च प्रमाणप्रमेय इत्यादाविव तद्भेदाभावादिति भावः । पूर्वनिपातेति । वक्ष्यमाणरीत्येति शेषः । एषाम् इति । सत्त्वादि-गुणैकदेहत्वादीनामित्यर्थः । सर्वशाखाधिकरणीय ‘तत्रानन्दादयो गुणाः’ इत्याद्यनुभाष्यसंबन्धिमूले शुभेषु मूर्धाभिषिक्ता आनन्दादय इत्युपपादनाद् अत्र आनन्दादय इति गुणकीर्तनं मूले । अ इति ब्रह्म इत्यैतरेयभाष्ये ‘पारतन्त्र्याल्पताज्ञानजनिनाशादिवर्जितः’ इति वाक्यनिर्णयरूपप्रमाणानुसारेण तस्मात् पारतन्त्र्याल्पगुणत्वादिसर्ववस्तुस्वभावविरुद्धस्वभावम् अज्ञानसुखाल्पत्वपारतन्त्र्योत्पत्त्याद्युक्तेः पारतन्त्र्यादिभ्य इत्युक्तं मूले इति ज्ञेयम् । एकशब्दः केवलार्थ इतीति । यद्यप्येकशब्दस्य संख्यार्थत्वेन पूर्वनिपातशङ्कां परिहरतीति पूर्वावतारमात्रेणैतद्विचारस्तावानेवेति ग्रन्थमर्यादया सिद्धमिति पुनस्त-द्विचारो व्यर्थ इति भाति । तथाऽपि तदेव विवरितुं केवलार्थत्वोक्त्यनन्तरमपि प्राप्तानुपपत्तिपरिहाराय च पुनः प्रतीकोपादानपूर्वकं शङ्कां विवृत्य तत्परिहारकतया मूलयोजनादिकमिति न दोष इति ज्ञेयम् । अयं च ग्रन्थः सदागमैकविज्ञेयम् इत्येतदुपपादकजयतीर्थ्युपपादनाय स्वामिशिक्षितप्रकारमनुसृत्य गुरुराज-चरणैर् उक्तप्रयोजनद्वयार्थमत्र निक्षिप्तः । स्वाम्याज्ञानुसारिगुरुप्रवृत्ताविह स्थलेऽन्यत्राप्यावश्यकाधिक प्रक्षेपकरणेऽपि दोषाभाव इति तु सर्वसुधियामनुमतमेव । आनन्दमयाधिकरणारम्भे स्पष्टयिष्यते च । विशेषणसमास इति । विशेषणं विशेष्येण बहुलमित्यनेन विशेषणवाचकनिखिलपूर्णगुणशब्दस्य विशेष्यवाचकैकशब्देन समास इत्यर्थः । संज्ञायामेवेति । दिग्वाचकसंख्यावाचकशब्दयोः सज्ज्ञायामेव समासो भवतीति प्रतिपादनादिति भावः ।

एकशाठीत्यादाविवेति । इत्यादौ यथा संज्ञात्वाभाव एवं प्रकृतेऽपि विशिष्टस्य संज्ञात्वा-भावेनेत्यन्वयदृष्टान्तः । अतः संख्यार्थकस्यैकशब्दस्येति । असंज्ञास्थले इति पूरणीयम् । संज्ञात्वा-भावेनेति पूर्वानुसारात् । पदैकेन । आनुमानैकसदागमैक इत्याद्युपपादनावसरे असंज्ञास्थल इति स्पष्टमुक्तेश्च । अत्राधिकप्रमेयप्रतिपादनाभावस्तु भक्तिपादीयपदैकेनापि उत्तरेणेत्यनुभाष्यमूलटीकायाम् । ननु भवेदेवं यदि पूर्वकालैकेति सूत्रं संख्यार्थकैकशब्दस्यैव पूर्वनिपातविधायकं स्यात् । तदेव कुत इति चेद् उच्यते । विशेषणं विशेष्येणेत्यादिग्रन्थेनास्य सूत्रस्य तत्परतायाः स्पष्टं प्रतिपादयिष्यमाणत्वात् । तत्रैव तज्ज्ञेयत्वाशयेन । तत्प्रपञ्चश्चास्माभिरुत्तरत्र निपुणतरं करिष्यते सोऽपि तत्रैवावधेयः । निखिलपूर्णगुणा एको देहो यस्येत्यादि । एतदुपपादनं च उत्क्रान्तिपादीयानुमानैकशरणस्येत्येतदनु-व्याख्यानमूलटीकायां ‘‘अनुमानम् एकं शरणं यस्य’’ इत्यादिग्रन्थे तत्प्रपञ्चश्चास्मदीये द्रष्टव्यम् । समासद्वयमपीति । गुणशब्देन एकशब्दस्य विशेषणसमासो बहुव्रीहिर्वा उपपन्न इत्यर्थः । अत्र विशेषणसमासस्योपपन्नत्वाभिधानं न प्रकृताभिप्रायेण बहुव्रीहिमात्रोक्तेः । किन्तु सदागमैक-विज्ञेयमित्यादिस्थलीयोक्तानुपपत्तिपरिहारायाभिप्रेतार्थकथनमेवेति तत्रत्यविशेषणसमासोपपत्तिरित्यभि-प्रायेण । अत एवोत्तरवाक्येऽत्र टीकाकृदभिप्राय इति वक्ष्यतीति ज्ञेयम् ।

यद्यप्यत्रेति । ननु एकशब्दस्य संख्यार्थत्वे पूर्वनिपातानुपपत्तिशङ्कापरिहारस्य केवलार्थत्वोक्त्यभि-प्रायतया वर्णनवत् सर्वनामत्वप्रयुक्तपूर्वनिपातानुपपत्तेरपि परिहारस्य टीकाकारीयकेवलार्थत्वोक्ति भावतया वर्णयितुं शक्यत्वेनानुपपत्तिद्वयपरिहारमभिधाय पश्चादेवं भाव इति वक्तव्यतया संख्यार्थत्व-पक्षीयानुपपत्तिपरिहारस्य भावतया वर्णनोत्तरं बहुव्रीहिसमर्थनस्योपरिचर्यात्वं कुतः स्वीकृतमिति चेत् । सत्यम् । सदागमैकविज्ञेयम् इत्यादिव्याख्यावसरे मूलकृता संख्यार्थस्यैव पूर्वनिपातो न केवलार्थस्येति वर्णनेन संख्यार्थत्वपक्षे विशेषणसमासपक्षीयपूर्वनिपातानुपपत्तिवदत्र प्रदर्शितबहुव्रीहिपक्षेऽपि प्राप्ततदनुपपत्तिरपि समानन्यायतया परिहृतप्राया । ततष् टीकाकृतापि तावन्मात्रं भावतयाऽभिहितम् । वक्तव्याश्रयणेन सर्वनामत्वप्रयुक्तपूर्वनिपातनिवारणं तु नान्यत्रोक्तम् । अतोऽनुच्यमानं कथं गम्यते इति न्यायेन स्वयमन्यत्रानभिहितस्यात्र प्रत्येतुमशक्यतया मूलेऽभिप्रेतत्वे विद्यमानत्वेऽपि चर्चात्वेनैवाभिधानम् उचितमिति तथैवाभिधानं कृतम् । यत्र विशिष्य ग्रन्थकारोक्तिर्नास्ति तत्र बहोरपि भावतया वर्णनेऽपि न दोषः । अन्यत्रोक्तमात्रं भावत्वेन वर्णनीयमित्यत एव चतुर्थे अनुमानैकशरणस्येत्यत्रत्यमूलकारीय-द्विपदबहुव्रीह्याश्रयणोपपादनावसरे संख्यार्थत्वप्रयुक्तपूर्वनिपातनिवारणमात्रं प्रयोजनतया वर्णितम् । न तु सर्वनामत्वप्रयुक्तपूर्वनिपातनिवारणमित्यादि ज्ञेयम् ।

मूले केवलार्थत्वविवक्षाव्यावर्त्त्यमाह न पुनरिति । आदिना भौतिकग्रहः । निष्क्रान्त इति । निरादयः क्रान्ताद्यर्थे पञ्चम्येत्युक्तस् तत्पुरुषसमासः समासप्राबल्याद्बहुव्रीहिमकृत्वा स्वीकृतः । जगतः पूर्वमप्रकृतत्वेऽपि बुद्धिस्थत्वमेव मुख्यं प्रकृतत्वम् । ग्रन्थप्रकृतत्वं तु तल्लिङ्गतयोपयुक्तमतो बुद्धिस्थत्वा-त्परामर्शोपपत्तिरित्याह अस्येत्यादिना । प्रामाणिकत्वस्य स्वस्मिन्नपि सत्त्वेन स्वोद्भवादिदातृत्वस्या-संभवस्तु नात्माश्रुतेरित्यादिविरोधादयोग इत्यत उक्तं स्वव्यतिरिक्तस्येति । समासव्यासयोगत इत्युक्तिं मनसि कृत्वाह यथासम्भवमिति । जन्माद्यष्टकमिति । अत्र वर्यादिपदमेलनेनार्थकथनम् । अधिकं जन्माधिकरणे वैशेषिकपरीक्षायां वक्ष्यामः । कर्मणा यमभिप्रैतीति । अत्र ‘सूत्रे इत्युक्तत्वादिति वक्ष्यमाणेनान्वयः । सूत्रस्य हि अयमर्थः । दानस्य कर्मणा यमर्थं कर्ताऽभिप्रैति ईप्सति स कारक-भूतोऽर्थः सम्प्रदानसंज्ञः स्यादिति सम्यक् प्रदीयतेऽस्मै तत् सम्प्रदानमित्यन्वर्थमहासंज्ञाकरणात् कर्मणेत्यत्र दानस्येति लाभात् । तेन अजां नयति ग्राममित्यत्र नयतिक्रियाकर्मणा अजया सम्बध्यमानस्य ग्रामस्य ददातिक्रियाकर्मणा गवा सम्बध्यमानस्य विप्रस्येव सम्प्रदानसंज्ञानापत्तिः । कर्मणेति तृतीयाबलात् करणभूतेनेति विवक्षयापि ग्रामस्य सम्प्रदानतानापत्तिरिति वृत्त्यभिप्रेते प्रकारान्तरे तु उपाध्यायाय गामित्यत्र शिष्यो दीयमानया गवा उपाध्यायमभिप्रैति इत्युक्ते शिष्यस्योपाध्यायसंबन्धे गोः करणत्ववद् अजायाः पुरुषग्रामसम्बन्धे करणत्वमेवेति वदन्तं प्रति उक्तातिप्रसङ्गवारणायोगादभि-प्रपूर्वकस्य इण ईप्सतिना समानार्थकत्वादीप्सतीति लाभे यमीप्सतीति उक्ते यमिति निर्दिष्टस्य सम्प्रदानत्वरूपं शेषित्वं कर्मणेति निर्दिष्टस्याप्रधानत्वरूपं शेषत्वं च प्रतीयत इति गां प्रति शेषिभूतविप्रस्य सम्प्रदानत्वेऽपि ग्रामस्याजां प्रति शेषिभावाभावात् सम्प्रदानतानापत्तेरिति प्रकारान्तरेऽपि यद्यजाग्रामयोरपि शेषशेषिभावो विज्ञायत एवेति कश्चिद् ब्रूयात्तं प्रति तत्समाधाना-योगात् । नीवह्योर्हरतेश्चापीति नयतेर्द्विकर्मकेषु पाठात् संप्रदानसंज्ञायां च द्विकर्मकता न स्यादित्यतोऽन ग्रामस्य संप्रदानतेति समाधेयमिति मञ्जर्याम् । ददातिकर्मणेति विवक्षामनाश्रयतो भाष्यकारस्य पक्षेऽप्येवमेव समाधेयम् । परं त्वन्वर्थसंज्ञाकरणाद् ददातिकर्मणेत्येव विवक्षितमिति वृत्त्यभि-प्रेतपक्षानुसारेण दानस्येति प्राप्यत एव । तदेवमुक्तिप्राप्तिं मनसि निधाय सूत्रव्याख्यानरूपहरिकारिकायां संप्रदानत्रैविध्योक्तावपि सूत्रे तदनुक्तेः सूत्रोदाहरणमात्रमसहमान उक्तसूत्रव्याख्यानरूपहरिकारिकाम् उदाहृत्य तद्व्याख्यानेनैव सूत्रव्याख्यानसिद्धिं मन्वानस् तत्कारिकाव्याख्यानं कुर्वन् तल्लक्षणस्य प्रकृते सङ्गतिप्रतिपादनेन चतुर्थीप्रसक्तिमुपपादितवान् टीकाकार इति ज्ञेयम् । त्यागाङ्गमित्यस्य व्याख्यानं दानशेषभूतमिति । त्यागो दानम् । तस्याङ्गं शेषभूतमिति मञ्जर्यामुक्तेः । कारकाणां क्रियार्थत्वाद् दानक्रियायाः प्रधानत्वात् तन्निष्पत्त्युपयोगि संप्रदानमप्रधानत्वाच्छेषभूतम् । गुणानां च परार्थत्वाद-संबन्धः समत्वात् स्यादिति पूर्वोदाहृतन्यायादिति भावः । आप्तुमिष्टतममिति । उपाध्यायो हि शिष्यस्य गवाऽऽप्तुम् इष्टतमस् तदाप्त्यर्थमिव गोदानस्य करणात् ।

सम्प्रदानस्यानेकविधत्वकारिकोक्तं सङ्ग्राह्याह अनिराकरणादित्यादि । इदमत्राभिप्रेतम् । संप्रदानं त्रिविधम् अनिराकर्तृ, प्रेरकम्, अनुमन्तृ चेति । आद्यं यथा । सूर्याय अर्घ्यं ददातीति । नात्र सूर्यः प्रार्थयते । न चानुमन्यते । नापि निराकरोति । प्रेरकं यथा विप्राय गां ददातीति । विप्रो हि मह्यं गां देहीति दातारं प्रेरयति । स तेन प्रेरितो ददाति । अनुमन्तृ यथा । उपाध्यायाय गां ददातीति । उपाध्यायो हि न पूर्वं प्रार्थितवान् । अथ च दीयमानामनुमन्यते भद्रं कृतमितीति । ईश्वरस्येति । ईश्वर-कर्तृकदानाख्यक्रियाकर्मणोद्भवादिनेत्यर्थः । अनिराकुर्वत इत्यनेनानिराकर्तृरूपसंप्रदानविशेषोऽयमिति प्रतिपादितम् । चतुर्थ्येति । अस्मा इति चतुर्थ्येत्यर्थः । प्रसिद्धं वा दानपदार्थमाश्रित्य संप्रदानत्वा-भावमाशङ्कते न च स्वेति । परित्यागेनेति । तृतीया सहार्थे । स्वस्वत्वपरित्यागेन सहितपरस्वत्वापादनं दानपदार्थ इत्युक्तं भवति । अयमाशयः । यद्यपि न तावत् स्वस्वत्वे विद्यमाने परस्वत्वापादनं दानम् । उभयस्वत्वस्य विरुद्धत्वात् । नापि स्वस्वत्वं परित्यज्य परस्वत्वापादनं दानम् । स्वयमेव स्वत्वत्यागे तस्य त्यक्तस्योदासीनतया दानार्हत्वाभावेन तस्मिन् परस्वत्वापादनायोगात् । अत एवोक्तम् । स्वस्वत्वे विद्यमाने तु परस्वत्वं न विद्यतेत्यक्ते तु संप्रदानत्वम् औदासीन्यान्न सिध्यतीति । तथापि स्वस्वत्वं परित्यजन् परस्वत्वम् आपादयतीति योऽर्थः स एव ददातीत्यनेनोच्यते । स्वस्वत्वपरित्यागोपक्रम-परस्वत्वापादनपर्यन्तः समुदायो दानमिति फलति । न चैवं सति उक्तदोषप्रसक्तिरिति । अत्र स्वस्वत्वेति परस्वत्वेति च स्वशब्दयुक्तः पाठः स्वरस एव । स्वसत्तेत्यादिपाठे तु स्वाधीनसत्तेति पराधीनसत्तेति व्याख्येयम् । अकरणादिति । उद्भवादिकं प्रति ईश्वरस्य स्वामिताया अपाये सर्वस्वामित्वभङ्गापत्तिरिति भावः । न चतुर्थीति । सम्प्रदानत्वाभावान्न चतुर्थीत्यर्थः । दानशब्दार्थस्य यथोद्भवादिविषये संभवस् तथा दानशब्दार्थं सहेतुकं वैय्याकरणसंमत्याऽऽह वृक्षायेत्यादिना । जलदानादौ स्वत्वपरित्यागाभावेऽप्यपुनर्ग्रहणाय स्वद्रव्यत्यागमात्ररूपत्ववत् प्रकृतेऽपि कथञ्चित् त्यागमात्रमेव दानं न तु दानकर्मणि स्वत्वत्यागो ऽङ्गीक्रियत इति न सर्वस्वामित्वभङ्ग इत्याशयः । करतलप्रहारश्चपेटिकेति हरदत्तः । न शूद्रायेति । ‘नोच्छिष्टं न हविः कृतम् । न चास्योपदिशेद्धर्मान् न चास्य व्रतमादिशेत् ॥’ इति मनुवाक्यशेषः । ननु दाने प्रवृत्ते हि संप्रदानसंज्ञा प्रवृत्तिः । तथा चात्र दाने प्रतिषिद्धे संप्रदानसंज्ञाया अप्रवृत्तेः कथं शूद्रायेति चतुर्थीति चेत् । न । प्रतिषेधस्य प्राप्तिपूर्वकत्वात् पूर्वं प्रतिषेधविषयोपदर्शनं कर्तव्यमित्यतः पूर्वं संज्ञा विधेया । ततो नञा सम्बन्धः कार्यः । अप्रदर्शित-विषयस्य निषेधस्य ज्ञातुमशक्यत्वात् । अत एव कटं न करोति । परशुना न छिनत्ति । न नखेनेत्यादिषु तथैव समाधेयम् । उक्तं च ।

लब्धरूपे क्वचित् किञ्चित् तादृगेव निषेधते ।

विधानमन्तरेणातो न निषिद्धस्य सम्भवः ॥

इति मतिदानादिवदित्यत्राप्येवमेव समाधिः । ननु नायं दानपदार्थे युक्तः । रजकस्य वस्त्रं ददातीत्यादौ परस्वत्वापादनपर्यन्तस्वस्वत्वपरित्यागरूपोक्तदानपदार्थाभावेनास्य तदर्थत्वं नास्तीति कैय्यटैरुक्तेरिति चेत् । न । तत्र पुनर्ग्रहणेऽपि उपमानाद् ददातीति प्रयोगोपपत्तेः । उक्तं च मञ्जर्याम् । रजके पुनः ग्रहणाद् दानाभावः । उपमानाद् ददातिप्रयोगः । तत्र कारकस्य शेषत्वान्नटस्य श्रुणोतीतिवत् षष्ठीति । उपमानं चेत्थं तट्टीकाकारा वर्णयन्ति । एवं नाम स्वामि साधुः । यत् क्वत्योऽयं रजकः कुत्रेदं वसनं नेष्यति । कथमस्य निर्णेजनं करिष्यति । किं वा पाटयिष्यति । कदा पुनरानेष्यति इति नैवं विचिकित्सति वसनार्पण इतीति । एवं संप्रदानशब्देऽन्वर्थबलेन दानस्य कर्मणेति लभ्यते इति वृत्तिकारमतमाश्रित्य दानपदार्थनिरूपणेन चतुर्थीप्राप्तिरुपवर्णिता । अधुना तत्संज्ञाया अन्वर्थत्व-मनाश्रित्य कर्मसामान्याश्रयणेनैव संप्रदानसंज्ञाया भाष्यकारेणाश्रयणात् प्रकृते दानशब्दार्थासंभवेऽपि भाष्याभिप्रेतकर्मणा यमभिप्रैतीत्युक्तलक्षणसत्त्वान्न चतुर्थ्यनुपपत्तिरित्याह भाष्यकारेणेति । क्रिया-मात्राश्रयणेनेति । कर्मणेत्यत्रोक्तकर्मत्वं हि क्रियानिरूपितम् । सा च क्रिया न दानरूपा । तथा सति ‘यदङ्ग दाशुषे त्वम् अर्यम्णे चरुं निर्वपेत्’ इत्यादिवैदिकप्रयोगाणां खण्डिकोपाध्यायाः ‘शिष्याय चपेटिकां ददाति’ इत्यादिलौकिकप्रयोगाणां चानुपपत्तिप्रसङ्गात् । किन्तु क्रियामात्रमेव दानत्वादि-विशेषानालिङ्गितम् । तथा च ददाति कर्मणेत्यनाश्रयणस्य लक्षणं क्रियामात्राश्रयणमितीत्थंभूतलक्षणे तत्र तृतीया । कर्मत्वनिरूपकक्रियामात्रमाश्रित्य क्रियाकर्मणा आप्तुम् इष्टतमम् इत्येवाभिप्रेत्य ददाति कर्मणेत्यस्यानाश्रयणादित्यर्थः । तथा सति अजां नयति ग्राममित्यत्र ग्रामस्य संप्रदानत्वं स्यादिति चेन्न । यमभिप्रेतीत्युक्त्या यमिति निर्दिष्टस्य शेषित्वावगत्या कर्मणश्च शेषत्वावगत्या विप्रायेत्यत्र विप्रस्येव ग्रामस्य शेषित्वाभावेन संप्रदानत्वप्रसङ्गात् । उपपादितं चैतत्प्रागेव । अस्येत्युक्तजगतस्तु दानकर्मोद्भवादिकं प्रति शेषित्वात् स्यादेव संप्रदानभावः । ननु कर्मग्रहणं किमर्थमित्यादिभाष्ये ददाति कर्मणेति न विवक्ष्यतेऽपि तु क्रियामात्रमेव कर्मणेति विवक्षितमिति तन्न प्रतीयते । उक्तप्रयोगास्तु कथञ्चित्समाधेया इति न मञ्जर्युक्ततदन्यथानुपपत्त्या भाष्यकाराभिप्रेतत्वकल्पना युक्तेति चेदत्र ब्रूमः । शयनक्रियया पतिमभिप्रैति तदाभिमुख्येन शेत इत्यर्थक– ‘पत्ये शेत’ इत्युदाहरणे शयनक्रियायाः क्रियान्तरस्याप्रतीयमानतया तदपेक्षकर्तुरीप्सिततममित्युक्तपारिभाषिककर्मत्वाभावेन कर्मणा यमित्युक्त-लक्षणाभावात्पत्युः संप्रदानत्वाप्राप्त्या चतुर्थ्यनुपपत्तिशङ्कायां क्रिययाऽभिप्रेयमाणं संप्रदानं भवतीत्यर्थक क्रियाग्रहणं कर्तव्यमिति वार्तिकं प्रवृत्तम् । तेन पत्युः क्रिययाऽभिप्रेयमाणत्वासंप्रदानत्वसंभव इति सिध्यति । तदेतद्वार्तिकं भाष्यकारः प्रत्याचख्यौ । तथा हि कां क्रियां करिष्यसि किं कर्म करिष्यसीति पवनखननादनादिक्रियाकर्तारमनुपलभ्य प्रश्ने पचनादिकर्म कुर्व इत्युत्तरे लोके क्रियायामपि कर्मेति व्यवहारादस्ति तावत्क्रियाया अपि कर्मत्वम् । क्रियार्थोपपदस्य च कर्मणि स्थानिन इत्यनेन सूत्रकृता क्रियावाचकस्य तुमुन्नन्तस्याप्रयुज्यमानस्यापि कर्मणि कारके चतुर्थीविधानात्तदनुसारेण फलान्याहर्तुं यातीत्यर्थकफलेभ्यो यातीत्यत्र प्रतीयमानक्रियापेक्षयापि कारकत्वसंभव इत्यस्य सूत्रकारेण ज्ञापनात् प्रतीयमानक्रियापेक्षयापि कारकत्वस्थितेः प्रकृतेऽपि प्रतीयमानक्रियान्तरापेक्षया कर्मत्वं क्रियायाः संभवत्येवेति क्रियान्तराश्रयणेऽपि तत्क्रियाप्रेप्सितत्वाभावेऽपि च पारिभाषिककर्मत्वमरूपे । प्रतीयमानं क्रियान्तरं कथमिति चेत् । इत्थम् । य एष मनुष्यः प्रेक्षापूर्वकारी भवति सबुध्या तावत् क्वचिदर्थं पश्यति इदम् ईदृशम् इति । तद्दृष्टं प्रार्थयते अपि मे इदं स्यादिति । ततस् तदुपायभूतां क्रियां पश्यति । अस्या एतत्फलमिति । ततः प्रार्थयते कथमिदं निष्पद्यतामिति । ततः साधनानि समवधाय तां कर्तुमध्यवस्यतीति । अत एवोक्तप्रकारेण साध्यावस्थाया अपि क्रियायाः पारिभाषिककर्मत्वेन तद्विशेषणस्यापि कर्मत्वेन कर्मणि द्वितीयान्तानि शोभनं पचतीत्यादौ शोभनमित्यादिक्रियाविशेषण पदानीति स्थितमाकरे ।

तदेवं सन्दर्शनप्रार्थनावध्यवसायैः क्रियाया आप्यमानत्वाद्युक्तं पारिभाषिककर्मत्वमिति कर्मणा यमभिप्रैतीत्यनेनैव संप्रदानत्वसिद्ध्या पत्ये शेते इत्यादावपि सन्दर्शनादिक्रियान्तरापेक्षया कर्मत्वसिद्धेः सम्प्रदानत्वप्राप्त्युपपत्त्या च तदर्थं क्रियया यमभिप्रैति तत्सम्प्रदानमित्येवं विधानान्तरम् आरभ्यमिति । नन्वेवं सति कटं चिकीर्षुः करणक्रियया कटमभिप्रैतीत्यतः कटं करोतीत्यत्रापि कटस्य सम्प्रदान-त्वापत्तिः । तथा च निरवकाशकर्मसम्प्रदानसंज्ञाभ्यां कटं कटायेत्युभयथाप्रयोगापत्तिरिति चेत् । अत्र वदन्ति । पत्ये शेते इत्यकर्मकस्थले सावकाशायाः सम्प्रदानसंज्ञाया निरवकाशकर्मसंज्ञया बाधान्न प्रयोगद्वयापत्तिः । गत्यर्थकर्मणि द्वितीया चतुर्थ्याविति सूत्रं त्वावश्यकमेव । अप्राप्तचतुर्थी सम्प्रदानत्वात् । भाष्ये तत् प्रत्याख्यानं तु प्रौढवादमात्रेणेति । अन्ये तु सन्दर्शनादिक्रियाणां शयन-क्रियया भेदस्य विवक्षया कर्मत्वापत्तावपि कटकरणरूपक्रियायाः सन्दर्शनादिभेदस्याविवक्षितत्वा-दभेदस्यैव च विवक्षितत्वात् कर्मत्वानापत्तेर् ग्रामं गच्छतीत्यादिषु गत्यर्थेषु तु भेदाभेदयोरुभयोरपि विवक्षितत्वाद् उभयसंज्ञासमावेशाभ्युपगमादित्येवं सन्दर्शनादिप्रतीयमानक्रियान्तरभेदाभेदविवक्षाया नियतविषयत्वेन क्वचित् तत्क्रियाश्रयणेन कर्मत्वप्राप्तावपि कटमित्यादौ प्रयोगद्वयानापत्तिः । प्रयोगमूलत्वाद् व्याकरणस्मृतेः । कटायेत्यादिप्रयोगाभावे तत्र तदापादनायोगः । अत एव गत्यर्थ-कर्मणीति सूत्रप्रत्याख्यानं च भाष्यकारीयं युक्तमिति मञ्जर्यनुसारेणाहु । तस्माद् भाष्यकारेण प्रतीयमानक्रियान्तरापेक्षया क्रियाया अपि पारिभाषिककर्मत्वाभ्युपगमात् शेते इत्यादौ च शयनादि-क्रियाया दानकर्मत्वाभावेऽपि प्रतीयमानसन्दर्शनादिक्रियाकर्मत्वमात्रेण शयनादिकर्मणाऽभिप्रेयमाणस्य पत्यादेर्युक्तं संप्रदानत्वमिति भाष्यकारेणोक्तमिति सिद्धौ दानकर्मणेत्यनाश्रित सूरयोविदाङ्कुर्वन्तु । विवक्षातः कारकाणि भवन्ति इत्युक्तेरिति । साधकतमं करणम् इति सूत्रे हि क्रियासिद्धौ यत् प्रकृष्टोप-कारकं विवक्षितं तत् साधकतमं करणसंज्ञं भवतीति प्रकृष्टोपकारकत्वेन विवक्षितस्य करणसंज्ञा-प्रतिपादनेनाधिकरणादेरपि विवक्षाधीनं करणत्वकर्तृत्वादीति प्राप्तम् । उत्कृष्टकरणं नैवमन्यैस्तुल्यत्व-दर्शनात् । प्रकर्षमित्थंभावस्य कोऽनुकुर्यादबालिश इत्यनेन सर्वकारणानामपि क्रियासिद्ध्यर्थतया प्रकर्ष एकस्यायुक्त इत्याक्षिप्य क्रियायाः परिनिष्पत्तिर् यद्य्वापारादनन्तरं विवक्ष्यते । यदा यत्र करणत्वं तदा स्मृतमिति करणलक्षणपरिष्कारो हरिकारिकायां कृतः । तत्र विवक्ष्यते इत्यनेनाधिकरणादिरूपाणामपि स्थाल्यादीनां विवक्षाधीनं करणत्वमस्तीति सूचितम् । उक्तं च । वस्तुतस् तदनिर्देश्यं न हि वस्तु-व्यवस्थितम् । स्थाल्या पच्यते इत्येषा विवक्षा दृश्यते यत इति । तेन करणत्वेनानिर्देश्यं व्यपदेशानर्हं वस्तु तत्वतः व्यवस्थितं नास्ति । सर्वस्यैव विवक्षया करणव्यपदेश्यत्वादिति तदर्थः । एतावता हीदमुक्तं भवति । गौः सर्वान् प्रति गौरेव न तु कांश्चित्प्रत्यगौरितिवत् कारकत्वं तद्य्वाप्यं कर्तृत्वादिकं च न नियतम् । किन्तु विशेषणविशेष्यभाववदनियतमेव । तथा च कयाचिद् धातुव्यक्त्योपस्थापितेऽर्थे किं कर्त्रादिकमिति जिज्ञासायां प्रकृतधातु व्यक्त्युपात्त व्यापाराश्रयतया विवक्षितः कर्ता भवति । व्यापारव्यधिकरणफलाश्रयः कर्माकर्तृकर्मद्वारकसंबन्धेन व्यापारस्य फलस्य वाऽश्रयोऽधिकरणमिति किल स्थितिः । तथापि यदा पच्यर्थो व्यापारोऽधिश्रयणतण्डुला(वपनेयोपकर्षादि विवक्षितस् तदा देवदत्तस् तद्व्यापाराश्रयः कर्ता । ज्वलनस्य तदर्थत्वविवक्षायाम् एधांसि कर्तृतया प्राप्तानि ।) तण्डुलधारणादिव्यापारस्य पच्यर्थत्वविवक्षायां च स्थाली कर्त्री अवयवविभागादिस् तदर्थ इति विवक्षायां च तण्डुलाः कर्तारः । कर्तुस्तु सकलसाधनविनियोगकारितया न करणादित्वम् । एवं तत्रतत्र करणाधिकरणादीनां कारकाणां विवक्षावशेन कर्त्रादित्वं द्रष्टव्यमिति ।

तदेवं करणत्वादिकारकत्वस्य प्रयोक्तृविवक्षाधीनत्वस्योक्तत्वादित्यर्थः । एवं करणं, कर्म, कर्तेति त्रिविध इत्येतदष्टादशगीताभाष्यगताधिष्ठानादिकरण एवान्तर्भूतमित्येतद् वाक्यस्य टीकायां कांस्यपात्र्या भुङ्क्ते दैवेन कृतमन्यथेत्यादिवत् साधकतमत्वेन विवक्षितत्वात् । विवक्षातः कारकाणि भवन्तीति वचनादिति यत् प्रतिपादितम् । तत्र विवक्षात इत्यस्योक्तमेवोपपादनं द्रष्टव्यम् । उक्तेर् वचनादिति पदद्वयेन तथाविधं वैय्याकरणानां वाक्यमस्तीति ज्ञायते इति द्रष्टव्यम् । सम्प्रदानस्य शेषत्व-विवक्षायामिति । शेषे षष्ठी इति सूत्रभाष्ये एवं तर्हि कर्मादीनामविवक्षाशेषः कथं पुनः सतो नामाविवक्षा भवति । सतोऽप्यविवक्षा भवति । तद्यथा अलोमिका एडिकानुदराकन्येति । असतश्च विवक्षा भवति । समुद्रकुण्डिकाविन्ध्यो वर्धितकमित्युक्तेरसतो विवक्षा दृष्टान्ततयोक्तेति कैय्यटोक्तेश्च । यथा बहुपानीयसंभवप्रतिपादनाय कुण्डिकायामसतोऽपि समुद्रत्वस्य मूले स्थूलमग्रे सूक्ष्मं संस्थान-विशेषयुक्तम् अन्नं वर्द्धितकम् इत्युच्यते । तस्य महत्वप्रतिपादनाय विन्ध्यत्वस्य चासत एव विवक्षा । एवमलोमिकेत्यादौ सतामपि लोम्नां लोमकार्याकरणेन सतोऽप्युदरस्य महत्त्वाभावेन चाविवक्षा दृश्यते इति सिद्धत्वात् प्रकृतेऽपि सम्प्रदानत्वस्याविवक्षायां तद्रूपशेषत्वप्राप्त्या तद्विवक्षायामित्यर्थः । न तु शेषत्वस्यापि पृथक् विवक्षा कार्या । उक्तकैय्यटविरोधात् । विशेषसंबन्धे सामान्यस्यावश्यंभावात्संबन्ध-सामान्यमसन्नेति प्रकृते विशेषाविवक्षा सामान्यविवक्षेति प्रमेयान्तरत्वादुभयविवक्षोक्तिरिति वा । अत एव घटते युक्तिदृष्टिस्तु पुरुषेणेत्युपासनापादीयानुव्याख्यामूले शेषविवक्षायां षष्ठी विहिता । न चात्र शेषविवक्षेति प्रतिपादितम् । कर्मादिभ्योऽन्यत्वरूपं शेषत्वं चेत्तद्विवक्षापि संभवतीत्यप्याहुः । एषां कर्मणि शेषत्वेन विवक्षित इत्यधीगर्थसूत्रीयवृत्त्यादौ पूर्ण गुणेति सूत्रे शेषत्वविवक्षैव च नियता-सुहितार्थयोगे करणस्येत्याहुरिति मञ्जर्यादौ च प्रयोगोऽप्युक्तरीत्योपपाद्यः ।

युक्तेति । घ्नतः पृष्टं ददाति रजकस्य वस्त्रं ददाति इत्यादिप्रयोगदर्शनादत्रापि षष्ठी शेष इत्यनेनैव षष्ठीत्युक्तेत्यर्थः । सम्बन्धमात्र इति मूले मात्रपदस्य न तु कारक इत्यर्थः । मूले इत्यनेनापीति । सन्निधियोग्यतयोस्तौल्यादिति भावः । योग्यत्वमेव विशदयति वियदिति मूलम् । सहितेति वदता सहार्थे तृतीयान्ताद् विशेषत इति तसिरयम् इत्युक्तं भवति ॥ अत्रेति । व्याख्येयत्वेन प्रकृतं बुद्धावत्रेति निर्दिष्टम् । यथास्थितस्येति । वक्ष्यमाणभिन्नक्रमत्वव्यावृत्तये यथास्थितस्येत्युक्तम् । समुच्चयार्थनाया एवेति । अर्थान्तरस्यात्रानुपयोगाद् इति भावः । हेतोरस्येति । अखिलैः सुवाक्यैर् आप्यतमत्वस्येत्यर्थः। साक्षात्साध्येनेति । वैशिष्ट्यहेतूनामिति पूरणीयम् । विपरिणामेन तृतीयान्तस्यैवानुवृत्तिर्वा । तथा च तेषां यत् साक्षात्साध्यं वैशिष्ट्यं रूपं तेन तदादायेत्यर्थः । समुच्चयासंभवोपपादनायैव साक्षाद्वन्द्यत्वेति हेतुगर्भं विशेषणं प्रागुक्तम् । साक्षाद्वन्द्यत्वहेतोः साक्षात् तद्धेतुना वन्द्यत्वरूपसाध्य एव समुच्चयो युज्यते । न तु साध्यान्तरे तत्साध्यान्तरसाधनैः समुच्चयो युज्यते इत्यर्थः । यद्वा आप्यतमत्वस्य यत् साक्षात्साध्यं तेन तदादायेति योज्यम् । निखिलेत्यादीनां साक्षाद्वन्द्यत्वसाध्यकत्वाभावाद् इत्याशयः । वन्द्यत्व इति मूलगतसप्तमीपाठानुसारेण साक्षात्साध्य इति सप्तमीपाठस्तु स्वरस एव । परमसाध्य-समुच्चयेति । निखिलेत्याद्युक्तहेतूनां वैशिष्ट्यद्वारा परमसाध्यहेतुताया अपि सत्त्वात् साक्षात्परंपरा-साधारणवन्द्यत्वहेतूनां वन्द्यत्वरूपपरमसाध्यसमुच्चयमित्यर्थः । अस्वरसादिति । श्रुतहेतौ साक्षात् पारम्पर्यस्याविवक्षारूपादित्यर्थः । भिन्नक्रमत्वमिति । अखिलैरपि सुवाक्यैरिति स्थानान्तरसम्बन्ध-मित्यर्थः । तस्य भिन्नक्रमत्वमित्यपि योज्यम् । अभिव्याप्तिश्चाखिलवाक्येषु नैकमप्यन्यप्रापकमित्येवं-रूपा । एतच्च प्रागेव विवृतमिति भावः । नाटकादिसाधारणसुश्राव्यत्वरूपशोभनत्वव्यावृत्त्यर्थं मूले अनाशङ्कितेति । आदिना तन्मूलत्वपरिग्रहः । वेदादीनीत्यत्रादिपदेन निर्णेतव्येतिहासादेः सङ्ग्रहः ।

तमपोऽर्थोऽतिशयेनेति । सुवाक्यैराप्यत्वोक्तिमात्रेणाधिकृतत्वलाभात् तमपोऽखिलपदस्य च वैय्यर्थ्यमित्यतस् तद्व्यावर्त्यशङ्काप्रदर्शनपूर्वकं तन्निवर्तकतया तदुपयोगमाह यदि व्याचिख्यासितेनेत्यादि मूलम् । तत एव उक्तशास्त्रवेदादिप्रतिपाद्यत्वादेव । कर्मब्रह्मकाण्डप्रतिपाद्यत्वभेदाद् धर्मादिकं प्राणादिकमिति पृथक् निर्देशः । ततश्च धर्मादावधिकृतत्वस्य वन्द्यत्वव्यभिचारित्वान्न तत्प्रयोजकत्वमिति भावः । नन्वस्तु अन्यप्रतिपत्त्यङ्गतया वेदैकदेशवेद्याद् धर्मादेरनन्यार्थतया निखिलवेदादिप्रतिपाद्यस्य ब्रह्मणो वैलक्षण्यम् । तथाप्यधिकृतत्वस्य व्यभिचारो न परिहृत इत्यत उक्तं मूले तथाविधमेवेति । यद्धि यत्राधिकृतम् इत्युच्यते तस्यानन्यार्थतया सकलप्रतिपाद्यत्वमेवाधिकृतशब्दप्रवृत्तिनिमित्तमुपलब्धम् । ततश्च तादृशप्रवृत्तिनिमित्तवदेवाधिकृतमित्युच्यते तथाभूतधर्मादिव्यावृत्तिः । प्रकृताधिकृतो भगवांस्तु सकलसुवाक्यैरनन्यार्थतया प्रतिपाद्य इति परमाधिकृतत्वादधिकृतत्वं तस्य युक्तमित्याशयः । अत्र च एकदेशप्रतिपाद्ये एकदेशेऽपि भगवत्प्रतिपत्त्यङ्गतया प्रतिपाद्ये धर्मादावनन्यार्थतया निखिलेत्युक्तार्थ-योरभावेन तदर्थयोरन्यतरविवक्षयैव तद्व्यावृत्तिसिद्धावप्युभयोपादामन्यार्थतया वेदादिवेद्यत्वं निखिल-वेदादिवेद्यत्वमिति निमित्तद्वयाभिधानाभिप्रायेण । तदपि विभवादिति गुरवः । मम प्रियतममित्येतावतैव पूर्तौ सदेत्यस्य तमपश्च वैयर्थ्य इत्याशङ्कापरिहाराय अत्रापि पूर्ववद् इति मूले, अखिलैराप्यतम-मित्यत्राखिलपदतमपोरिव प्रयोजनमित्यतिदेशः कृतः । तत्र प्रागुक्तं संपूर्णं प्रयोजनमतिदिश्यत इति भ्रान्तिं निराकर्तुम् एकदेशोपादानेनोपयुक्ताधिकवचनेन चातिदिश्यमानप्रयोजनं दर्शयन्नुक्तप्रयोजनाति-देशपरत्वेन मूलमवतारयति । स्वर्गादेरित्यादिना । अस्तु स्वर्गादिव्यावृत्तं भगवतोऽनन्यार्थतया सदा प्रियत्वम् । तावतापि इष्टत्वस्य स्वर्गादौ व्यभिचारस्तु दुर्वार इत्यत उक्तं तथाविधमेव चेष्टमिति । इत्याशयेनाहेत्यत्राहेत्यस्य सदापदतमपोः प्रागुक्तप्रयोजनातिदेशेन सार्थक्यमाहेत्यर्थः । प्रयोजनातिदेश आशयप्रदर्शनेन निवृत्तः । धर्मादेरन्यार्थतया एवेत्यनेन सदाप्रियत्वोपगमसूचनादस्य विशिष्टस्यैव हेतुत्वं न तु पूर्ववद्धेतुद्वये तात्पर्यमित्यपि ज्ञेयम् ।



