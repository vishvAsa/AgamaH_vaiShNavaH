+++
title = "०५ गुरुत्वेन व्यासस्य प्रणामः"

+++


## तमेव शास्त्रप्रभवं प्रणम्य..

**गुरुत्वेन व्यासस्य प्रणामः**

## अनुव्याख्यानम्

***तमेव शास्त्रप्रभवं प्रणम्य जगद्गुरूणां गुरुमञ्जसैव ।***

***विशेषतो मे परमाख्यविद्याव्याख्यां करोम्यन्वपि चाहमेव ॥२॥***

### सुधा

नारायणप्रणामस्येव गुरुप्रणामस्याप्यभिमतसिध्द्यङ्गतया कार्यारम्भेऽवश्यमनुष्ठेय-त्वात्तदाचरणपुरःसरं ब्रह्ममीमांसाशास्त्रव्याख्यानं समर्थयमानः प्रतिजानीते ॥ तमेवेति । तं पूर्वप्रणतं नारायणमेव । अन्वपि पुनरपि प्रणम्य भक्तयाद्युपेततालक्षणेन प्रकर्षेण नत्वाऽहं परमाख्यविद्याया ब्रह्ममीमांसाशास्त्ररूपाया व्याख्यां करोमीति सम्बन्धः । वर्तमानसामीप्याद्वर्तमानव्यपदेशः । सङ्क्षेपतो व्याख्यानस्य प्रक्रान्तत्वाद्वा ।

### वाक्यार्थचन्द्रिका

द्वितीयपद्यस्य सूत्रव्याख्यानत्वभ्रान्तिं वारयन्नेव तत्प्रतिपाद्यं सहेतुकमाह ॥ नारायणेति ॥ सूत्रव्याख्यानकरणस्य परमाख्यविद्याव्याख्यां करोमीति प्रतिज्ञानेनासङ्गतिशङ्कां निराकुर्वन्नन्वपीत्यस्योभयत्र सम्बन्धमभिप्रेत्य व्यवहितत्वात्सम्बन्धं च दर्शयति ॥ तमित्यादिना ॥ वर्तमानेति ॥ ‘वर्तमानसामीप्ये वर्तमानवद्वे’ति सूत्रे चातुर्वर्ण्यादिसिध्द्यर्थं स्वार्थिकष्यञ्ज्ञापकः ष्यञन्तः सामीप्यशब्दः । (‘वर्तमानसामीप्ये वर्तमानवद्वा’ । समीपमेव सामीप्यम् । स्वार्थे प्यञ् । ‘वर्तमाने लडि’त्यारभ्यो‘णादयो बहुलमि’ति यावद् येनोपाधिना प्रत्यया उक्तास्ते तथैव वर्तमानसमीपे भूते भविष्यति च वा स्युः । कदा आगतोऽसि । अयमागच्छामि । अयमागमम् । कदा गमिष्यसि । एष गच्छामि । गमिष्यामि वा । येनोपाधिनेति । तथा हि । पूङ्यजोः शानन्विहितः स ताभ्यामेव न तु धात्वन्तरात् । तच्छीलादिविशिष्टे कतर्यलंपूर्वात्कृञ इष्णुजुक्तः सोऽपि तस्मिन्नुपाधौ सत्येवेत्यादि । कदाऽऽगतोऽसीति भूतकालेन प्रश्नवाक्यमुदाहरणे भूतकालाभिव्यक्तये । एवं कदा गमिष्यसीत्यत्रा-प्यूह्यम् । उदाहरणयोरयमेष इति पदाभ्यामागमनाविनाभूतं प्रस्वेदपरिकरबन्धादियुक्तं तत्प्रतिनिर्दिश्यते । इदानीमागमनमिति ध्वनयितुं तेन कदेति प्रश्नं प्रत्यार्थिकमुत्तरं सङ्गच्छते । सामीप्यं च द्योतितं भवति । आक्षेपेणोपपत्तिमाश्रित्य प्रत्याख्यातमिदमाकरे ।) तथा च वर्तमानसमीपे भूते भविष्यति चार्थे वर्तमानाद्धातोर्वर्तमाने लडित्यारभ्य यावदुणादयो बहुलमिति विभाषया वर्तमानवत्प्रत्यया भवन्तीति सूत्रार्थनिष्पत्या वर्तमानसमीपे भविष्यति करोमीति लडित्यर्थः । एतच्च प्रतिपत्तिविशेषानाश्रयणेनाद्य-पद्यपूर्वव्याख्यानषट्कपक्षे । अन्यथा गच्छामीत्यादेर्वर्तमानार्थत्वेऽपि कालान्तरस्य प्रश्नवाक्यबल-लभ्यत्वेन वाक्यकालस्य पदसंस्कारेऽनुपयोगेन न तत्र वर्तमानवत्प्रत्यया इति विशेषप्रतिपत्तारं प्रत्येतत्समाधानस्यासम्भवात् । न च प्रकृते तादृशप्रश्नवाक्यस्याभावान्न तद्बलेन कालान्तरलाभ इति वाच्यम् । अत्रापि प्रश्नवाक्याहरणस्य वक्तर्यावश्यकत्वादिति द्रष्टव्यम् । अन्तिमव्याख्यानानुरोधेनाह ॥ सङ्क्षेपत इति ॥ प्रक्रान्तत्वादिति । प्रारब्धत्वादित्यर्थः ।

### परिमल

गुरुनतिवैयर्थ्यमाशङ्क्याह ॥ नारायणेति ॥ अभिमतेति ॥ ‘यस्य देवे परा भक्तिर्यथा देवे तथा गुरौ । तस्यैते कथिता ह्यर्था’ इत्युक्तेरिति भावः । परमाख्यविद्येत्यस्य व्यर्थतां निराह ॥ ब्रह्ममीमांसेत्यादि ॥ नन्वोतत्ववाचीत्यादिनैव सूत्रव्याख्यानस्य करिष्यमाणत्वात्ततः पूर्वग्रन्थस्य शास्त्रस्य व्याख्येयतोपयुक्तप्रमेयप्रतिपादनपरत्वात्करिष्यामीत्येव प्रयोक्तव्यं न तु करोमीति । लडन्तस्य ‘वर्तमाने लडि’ति सूत्रेण प्रारब्धापरिसमाप्तिक्रियोपलक्षिते काले विवक्षिते लट् भवतीत्युक्तया भविष्यदर्थावाचित्वादित्यत आह ॥ वर्तमानेति ॥ ‘वर्तमानसामीप्ये वर्तमानवद्वे’ति सूत्रादिति भावः । वर्तमानव्यपदेशे हेत्वन्तरमाह ॥ सङ्क्षेपत इति ॥ श्रोतृबुध्द्यनुकूलनायेत्यादिना पूर्वोक्तप्रकारेणेत्यर्थः ॥

### श्रीनिवासतीर्थीया

॥ प्रक्रान्तत्वादिति ॥ प्रथमश्लोकेनेत्यर्थः । सङ्क्षेपतः सकलशास्त्रार्थ-निरूपणतया प्रथमश्लोकस्य व्याख्यातत्वादिति भावः ।

### वाक्यार्थरत्नमाला

प्रकर्षस्यावश्यकतायाः प्रागुपपादनात् प्रकर्षेण नत्वा इत्येव मूले उक्तम् । भावेष्यञन्तसामीप्यशब्देन वर्तमानगस्य भूतभविष्यद्य्भां सामीप्यस्याभिधानाङ्गीकारे वर्तमाने प्रत्यय-विधानेनैवान्यसमीपेऽपि तस्मिन् तत्सिद्ध्या वर्तमाननिरूपितभूतभविष्यद्गतसामीप्याभिधानाङ्गीकारे च भूतभविष्यत्कालयोर् अभिधानाभावापत्त्या प्रत्ययविधानानर्थक्यप्रसङ्गेन सामीप्यवत् काललक्षणाङ्गीकारे च लाघवात् समीप इत्येव वाच्ये प्रयोजनभावेन ष्यञः प्रयोगो व्यर्थ इत्याशङ्कायाः स्वार्थिकत्वं ष्यञोऽङ्गीकृत्य प्रयोजनोक्त्या परिहारपूर्वकं सूत्रार्थं वदन्नेव वाक्यार्थमाह चातुर्वर्ण्यादीति । आदिपदेन चातुराश्रम्यमित्यादेः सङ्ग्रहः । समीपमेव सामीप्यमिति स्वार्थिकः ष्यञितिन्तप्रयोगश्चत्वारो वर्णा एव चातुर्वर्ण्येत्यादिरूपेण चातुर्वर्ण्यादिशब्देषु स्वार्थिकष्यञ्ज्ञापनार्थ इत्यर्थः । तथा चेति । सामीप्यपदस्य समीपार्थकत्वादित्यर्थः । भूते भविष्यति चेति । भूतभविष्यं तावेव कालौ वर्तमानसमीपावित्यर्थः । धातोरिति । वर्तमानवत् प्रत्यया भवन्तीत्युत्तरेण सम्बन्धः । के ते प्रत्यया इत्यत उक्तं वर्तमान इत्यादि उणादयो बहुलम् इत्येतत्पर्यन्तम् । विहिता इति शेषः । वत्करणप्रयोजनादिकं तु स्मरन् भावं त्यज्यतीत्येतद्गीताभाष्यटीकाव्याख्यानप्रपञ्चेभाष्यमञ्जर्यनुसारेणास्माभिः प्रतिपादितं ज्ञेयम् । प्रकृते विवक्षितं वर्तमानसमीपमाह भविष्यतीति । एतच्चेति । एतच्च पूर्वव्याख्यानषट्कपक्षे । तदपि प्रतिपत्तिविशेषानाश्रयणेनेति योजना । कोऽसौ प्रतिपत्तिविशेषः । कुतश्च तदनाश्रयणमेतच्छट्कपक्षे इत्यतः प्रतिपत्तिविशेषप्रदर्शनपूर्वकं तदनाश्रयणे निमित्तमाह अन्यथेति । प्रतिपत्तिविशेषाश्रयणाङ्गी-कारे । आगच्छामीत्यादेरिति । अयमर्थः । भूते वर्तमानवत्प्रत्ययस्य भविष्यति वर्तमानवत्प्रत्ययस्य च एष आगच्छामि इत्येवोदाहरणं कृत्वा कदा आगतोऽसीति भूते प्रश्नवाक्यं कदा आगमिष्यसीति भविष्यत्प्रश्नवाक्यं च मूलीकृत्य तदुत्तरतयोक्तोदाहरणयोजनस्य कार्यतया केवलस्यागच्छामीति प्रयोगस्य भूतादिविषये प्रवृत्त्यभावेन यत्र कदा आगतोऽसीत्यादिरूपेण प्रश्नवाक्यं प्रवृत्तम् । तदनन्तरं च एषागच्छामीति तदुत्तरभूतमुदाहरणं प्रवृत्तम् । तत्रातीतानागतकालघटितप्रश्नवाक्यानुसारेण तदुत्तरा-गच्छामीत्युदाहरणे भूतस्य भविष्यतो वा कालस्य प्रतिपत्त्यर्थं वर्तमानवत् प्रत्ययविधानमिति किलाङ्गी-कार्यम् । न चैतद्युक्तम् । प्रश्नवाक्यस्य मूलताया आवश्यकत्वे आगच्छामीत्येव वचनेऽपि कालान्तराव-गते प्रश्नवाक्यलभ्यत्वस्यावश्याङ्गीकार्यत्वेन तद्वाक्यावगतकालस्यागच्छामि इति लट्प्राप्तिरूपपदसंस्कारे उपयोगाभावेन उक्तोभयविधप्रश्नवाक्यादेव तदुत्तरभूते आगच्छामीत्यत्र वर्तमानार्थत्वेऽपि भूतभविष्य-द्रूपवर्तमानसमीपकालावगतेः सत्त्वादन्यथासिद्धे कालावगमे तदवगमाय न वर्तमानवत्प्रत्ययविधानं कर्तव्यम् । ततस् तदर्थकाष्टसूत्र्यात्मकमेतत् प्रकरणं नारभ्यमिति सूत्रप्रत्याख्यानरूपेण विशेषप्रतिपत्तारं प्रति वर्तमानवत् प्रत्ययबलेन वर्तमानसमीपभविष्यत्कालावगतिरिति समाधानस्यासंभवादिति । उक्तं च वर्तमानेति सूत्रीयकाशिकायाम् । ये मन्यन्ते गच्छामीतिपदं वर्तमान एव वर्तते । कालान्तरमतिस्तु वाक्याद् भवति । न च वाक्यगम्यः कालः पदसंस्कार इत्यादि । न च प्रकृते तादृशेति । एष आगच्छामि इत्यादिप्रयोगस्थले कदेति प्रश्नवाक्यनियमोक्त्यनुसारेण प्रागुक्तरीत्या तत्र कालान्तराव-गमेऽपि प्रकृते तथाविधवाक्यप्रयोगाभावेन भविष्यत्कालस्यात्र प्रत्ययवाच्यत्वेनाङ्गीकृतस्य वाक्य-लक्ष्यत्वाभावात्तत एवानन्यलभ्यं तत्कालवाच्यं निमित्तीकृत्य लट्प्राप्तिरूपपदसंस्कारसंभवेन तत्कालस्य तत्रोपयोगितया तत्र वर्तमानवत् प्रत्ययाङ्गीकारो युक्त इत्याशयः । अत्रापीति । प्रत्यक्षप्रश्नवाक्याभावेऽपि वक्तार्याहृतस्यापि तस्यासत्त्वाभावे कालान्तराभिधायकप्रयोगस्यैवाकरविरुद्धतया प्रवृत्त्ययोगप्रसक्त्या स्थलान्तर इवात्रापि प्रश्नवाक्यसद्भावसिध्या प्रागुक्तदोषतादवस्थ्यमिति भावः । ननु प्रश्नानुसारेण कालावगतिरुत्तरवाक्ये कदा स्यात् । यद्यत्र तदवगमकं किञ्चित् स्यात् । न च तत्प्रतीयत इति चेन् न । कदाऽऽगतोऽसीति प्रश्नोत्तरे एष आगच्छामि इत्यत्र एष इतिपदेनागमनाविनाभूतं यद्रूपं धूलीपरिष्व-क्तता प्रस्वेदादियुक्तं तत्प्रतिनिर्दिश्यते । तेन चेदानीमेवावगतमिति वर्तमानसमीपभूतकालो द्योत्यते । कदा आगमिष्यसि इत्येतदुत्तरवाक्ये एष आगच्छामि इत्यत्र त्वेष इति पदेनागमनाविनाभूत परिकर-बन्धयुक्तरूपस्य निर्देशादिदानीमेवागमिष्यामीति वर्तमानसमीपभविष्यत्कालो द्योत्यते इति तावत् सिद्धम् । तदिहापि तं (पूर्वप्रणतं नारायणं) नत्वाऽहं परमाख्यविद्याव्याख्यां करोमीत्युक्ते व्याख्याना-विनाभूतदेवतादिप्रणामरूपपरिकरबद्धरूपनिर्देशेन इदानीमेव करिष्यामीति वर्तमानसमीपभविष्यत्काल-द्योतनसम्भवादिति ज्ञेयम् । उपलक्षणं चैतत् । गङ्गासमीपे तीरे गङ्गात्वारोपवद् वर्तमानसमीपभूते भविष्यति च वर्तमानत्वारोपेणैव वर्तमानवत् प्रत्ययसंभवान् नेदं सूत्रमारब्धव्यमित्याकरस्य प्रत्याख्यानात् तदारोपेण वर्तमानवत् प्रत्ययोपपत्तौ न सामीप्ये तत्प्रत्ययविधानमावश्यकमिति विशेष-प्रतिपत्तारं प्रत्येतत्समाधानस्यासंभवादित्यपि द्रष्टव्यम् ।

