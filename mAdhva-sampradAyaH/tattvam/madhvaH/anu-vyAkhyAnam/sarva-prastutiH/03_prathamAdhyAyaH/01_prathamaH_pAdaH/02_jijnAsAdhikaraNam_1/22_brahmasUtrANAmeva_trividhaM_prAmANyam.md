+++
title = "२२ ब्रह्मसूत्राणामेव त्रिविधं प्रामाण्यम्"

+++


## वक्तृश्रोतृप्रसक्तीनां..

**ब्रह्मसूत्राणामेव त्रिविधं प्रामाण्यम्**

***वक्तृश्रोतृप्रसक्तीनां***..

### सुधा

यत एवं ब्रह्मसूत्राणां प्रामाण्यं त्रिविधं दृश्यते । आप्तवाक्यत्वादिप्रमाणत्रयेण दृश्यत इति यावत् । अतस्तन्महदनुत्तमं मन्तव्यम् । आप्तवाक्यत्रयादिलिङ्गत्रयावसितं प्रामाण्यम् अन्यत्रापि चेत्स्यात्तदा कथमेषां तदनुत्तममित्यतो ब्रह्मसूत्राणामेवेत्युक्तम् । तत्कथमित्यत आह ॥ एकधेति । सर्वश इति वचनादेकधेत्युपलक्षणम् । तथा हि । क्वचिदेकधा । यथाऽऽप्तिमूलतया लौकिकविषये पितृवाक्ये । श्रुतिसंवादेन धर्मादिविषये प्रतिवाद्युदीरितवचने । तदुक्त एव पर्वतोऽग्निमानिति वाक्ये युक्तिसंवादेन । क्वचिद् द्वेधा । यथाऽऽप्तिश्रुतिभ्यां मन्वादिवाक्ये । आप्तियुक्तिभ्यां पर्वतोऽग्नि-मानित्यादौ पितृवाक्ये । श्रुतियुक्तिभ्यामीश्वरः सर्वज्ञ इति प्रतिवाद्युदीरितवचसीति । जैमिन्यादि-वाक्ये त्रेधाऽप्यस्तीति चेत् । सत्यम् । यथा ब्रह्मसूत्रेषु न तथा । निरवधिकं हि तत्राप्त्यादिकम् । एतदर्थमपि महदित्येतत्त्रिविधमित्यनेनापि योजनीयम् । ननु प्रमाणैकत्वानेकत्वयोः प्रमेयताद-वस्थ्यात् कथमेतत् । इत्थम् । न हि प्रमाणमात्रं निःशङ्कप्रवृत्तावुपयुज्यते । किं नाम प्रमाणतया प्रमितमेव । तच्च यावद्यावदधिकं प्रमीयते तत्तदनुसारिणीमविशङ्कां क्षिप्रप्रवृत्तिं प्रसूत इत्यनुभव-सिद्धम् । ततः प्रामाण्यमेव स्वकार्यातिशयवशेनातिशयवदुच्यते । एवं विषयप्रयोजनातिशय-वशेनाप्यतिशयो द्रष्टव्यः ।

### वाक्यार्थचन्द्रिका

एकधाऽन्यत्र सर्वश इत्यनेनातो नैतादृशमित्युपसंहारबलेन च लब्धं प्रामाण्यसाधकप्रमाणे त्रैविध्यं तस्यानुत्तमत्त्वे हेतुत्वं च दर्शयितुं यत्तच्छब्दार्थाध्याहारेण वाक्यं व्याख्याति ॥ यत इति ॥ यद्वैवं पदार्थमुक्तवा वाक्यार्थमाह ॥ यत इति ॥ अन्यत्र द्वैविध्यस्य स्पष्टदृष्टत्वेऽपि सर्वश इति यद्वचनं तदेकधेत्यस्योपलक्षणत्वज्ञापकमित्याह ॥ सर्वश इतीति ॥ आप्त्यादिकमित्यत्रादिपदेन श्रुतिमहातात्पर्यविषयसमानार्थत्वमिति निरवकाशयुक्तयनुसन्धानात्मकत्वं च परिगृह्यते ॥ कथमेतदिति ॥ प्रामाण्यज्ञापकत्रैविध्यात्प्रामाण्ये महत्त्वं नोपपन्नमित्यर्थः । न केवलं साक्षाद्भाष्यकारोक्तो लिङ्गत्रयावसितत्वप्रयुक्तस्वकार्यातिशयवशादेव प्रामाण्येऽतिशयोऽपि तु फलवत्त्वे सति ज्ञानसाधनत्वोपाधिना यथास्थितज्ञेयविषयीकारित्वरूपवाक्यप्रामाण्यस्य प्रकृते सर्वोत्तमज्ञेय-विषयीकारित्वरूपतया सर्वोत्तमपफलसाधनज्ञानसाधनत्वोपाधिकत्वाच्चातिशयो भाष्यकाराभिप्रेतो द्रष्टव्य इत्याह ॥ एवमिति ॥ भाष्यमुपलक्षणमिति अभिप्रेत्य चाह ॥ एवमिति ॥

### परिमल

उपलक्षणत्वे बीजोक्तिः ॥ इति वचनादिति ॥ सर्वशः सर्वत्रान्यत्रेत्युक्तयैकधेत्युक्तिर् अयुक्ता । क्वचिद् द्वेधा त्रेधाऽपि सम्भवादत उपलक्षणं कार्यमिति भावः ॥ श्रुतियुक्तिभ्यामिति ॥ यः सर्वज्ञ इत्यादिश्रुत्येश्वरः सर्वज्ञः सर्वकर्तृत्वादित्यादियुक्तया च मूलभूतयेत्यर्थः । प्रामाण्यमिति सर्वत्रानुषङ्गः ॥ एतदर्थम्, जैमिन्यादिवाक्यव्यावृत्तप्रामाण्यसिध्द्यर्थमित्यर्थः ॥ त्रिविधमित्यनेनापि इति ॥ त्रिविधमित्यस्य क्रियाविशेषणत्वादाप्तवाक्यत्वादिप्रमाणत्रयेणेति पूर्वं तदर्थो दर्शितः । तत्र महदित्यस्य प्रामाण्येनेव तेनाप्यन्वये सति महदाप्तवाक्यत्वादिप्रमाणत्रयेणेति पूर्वं तदर्थो दर्शितः । तत्र महदित्यस्य प्रामाण्येनेव तेनाप्यन्वये सति महदाप्तवाक्यत्वादि प्रमाणत्रयेणेत्यर्थः । महत्त्वं च प्रमाणस्य आप्तेर् निरवधिकत्वेन । श्रुतियुक्तयोरनन्तत्वेनेत्यर्थो लभ्यत इति कर्ममीमांसादेवमीमांसाव्यावृत्त्प्रामाण्यं सिध्द्यतीति भावः ॥ प्रमाणेति ॥ प्रामाण्यज्ञापकप्रमाणैकत्वानेकत्वयोरित्यर्थः ॥ एतदिति ॥ उत्तमानुत्तमप्रामाण्ये इत्येतदित्यर्थः । ब्रह्मसूत्रपदप्रयोगसूचितं तदर्थत इति पदप्रयोगसूचितं च कार्यातिशयमपि आह ॥ एवं विषयेति ॥ यथा निःशङ्कक्षिप्रप्रवृत्तिजनकत्वेनातिशयस् तथा कर्मदेवतादितोऽपि प्रागुक्तदिशा सर्वदोषविहीनत्वादिगुणविशिष्टपरब्रह्माख्यातिशयितविषय प्रतिपाद-नेनानल्पस्थिरमोक्षाख्यातिशयितप्रयोजनकत्वेन चैतच्छास्त्रप्रामाण्यस्यातिशयो द्रष्टव्य इत्यर्थः ।

### यादुपत्यम्

॥ तत्रेति ॥ ब्रह्मसूत्रकर्तरि बादरायण इत्यर्थः ।

### वाक्यार्थरत्नमाला

एवशब्दस्य ब्रह्मसूत्राणामेवेति सम्बन्धप्रदर्शनस्य प्रयोजनं वक्ष्याम इत्युक्तं तदिदानीमाह आप्तवाक्य(त्रया)त्वादिलिङ्गत्रयेति मूलम् । एवमस्यावतारः प्रयोजनं कथयिष्याम इति पूर्वग्रन्थ एव सूचित इति पृथङ्र नोक्तः । मूले तत्कथमित्यत्र तदित्यस्य लिङ्गत्रयावसितं प्रामाण्यं ब्रह्मसूत्राणामेवेत्येतदित्यर्थः । कथमित्याक्षेपे । अन्यत्रापि तत्सम्भवादवधारणायोग इत्यर्थः । अत आहेति । इत्याशङ्कापरिहारायान्यत्र तदसम्भवमुपपादयितुं तत्रैकविध्याद्याहेत्यर्थः । स्पष्टदृष्टत्वेऽपीति । अनेनान्यत्र द्वैविध्यस्यापि स्पष्टदृष्टत्वे सर्वत्रैकधेत्येतदयुक्तमित्याशङ्कापरिहारायैकधेत्युक्तवा सर्वश इति वचनबलादेक-विधत्वस्योपलक्षणतया ग्रहणमित्यस्य ज्ञानसम्भवान्नानुपपत्तिरित्याहेत्यर्थः सूचितः । त्रेधापीति मूलम् । आप्तिमूलत्वादिप्रकारत्रयेणापीत्यर्थः । जैमिन्यादेराप्तिपदार्थविवक्षितार्थतत्त्वज्ञानादिमत्तया तत्प्रणीत-सूत्रेष्वाप्तिमूलत्वात् तत्सूत्राणां श्रुत्यर्थविचाररूपतया श्रुतिसंवादित्वान् मीमांसारूपत्वेन युक्तिसंवादि-त्वाच्चेति भावः । उभयत्र लिङ्गत्रयावसितप्रामाण्यसत्त्वेऽपि ब्रह्मसूत्रेषु यादृशं लिङ्गत्रयावसितं तादृशं लिङ्गत्रयावसितं जैमिन्यादिवाक्ये नास्तीत्याह यथा ब्रह्मेति । तत्कुत इत्यतः प्रामाण्ये महत्त्वापादकत्वेन यल्लिङ्गत्रयावसितत्वं वाच्यं तल्लिङ्गघटकाप्त्यादितारतम्याल्लिङ्गत्रयतारतम्ये तत्प्रयुक्तं प्रामाण्यत्रैविध्यदर्शनमपि तारतम्योपेतं जातमित्याशयेनाह निरवधिकं हीति मूलम् । निरवधिकाप्त्यादिकमित्यत्रादिपदेन श्रुतियुक्तयोः सङ्ग्रहः । तत्र विवक्षितार्थतत्त्वज्ञानादिरूपाप्तेर्निरवधिकत्वं स्पष्टमिति मत्वा आप्तेर्निरवधिकत्वे तादृशाप्ति-मूलत्वं लिङ्गमप्यतिशयितं स्पष्टमिति च मत्वा श्रुतियुक्तिसंवादित्वमित्यत्रत्यश्रुतिपदविवक्षिततद्विषयस्य निरवधिकत्वं नाम श्रुतिमहातात्पर्यविषयत्वम् । युक्तिपदविवक्षितस्य न्यायस्य चातिनिरवकाशत्वं निरवधिकत्वम् । तथा च श्रुतियुक्तिसंवादित्वमप्यतिशयितं प्राप्तमित्याशयेन श्रुतियुक्तिनिरवधिकत्वे दर्शयंस्तद्घटितातिशयिततत्संवादित्वमेवादिपदार्थतया दर्शयति आदिपदेनेति ।

एतेनाप्त्यादीत्यादिपदोक्तश्रुतियुक्तयोरेव निरवधिकत्ववर्णनपूर्वकमादिपदेन सङ्ग्रहे वर्णनीये श्रुतियुक्ति-संवादित्वसङ्ग्रहनिरूपणायोग इति निरस्तम् । उभयसंवादित्ववर्णनस्य श्रुतियुक्तिनिरवधिकत्वरूपे ये श्रुतिमहातात्पर्यविषयत्वातिनिरवकाशत्वे तद्वर्णनायैव तदा श्रुतियुक्तिसंवादित्वयोरिदं रूपमिति शिष्यानु-जिघृक्षया विशिष्टरूपेण कथनोपपत्तेः । यद्वा यल्लिङ्गत्रयेण प्रामाण्यमवसीयते तदुत्तमं प्रामाण्यमित्युक्ते जैमिन्यादिवाक्ये प्रामाण्यस्य त्रेधा दृष्टत्वेऽपि महत्त्वाभावेन व्यभिचारशङ्कायामतिशयितलिङ्गत्रयावसि-तत्वस्य विवक्षणात् तस्य च तत्राभावान्न व्यभिचार इति भावेन हि लिङ्गत्रयातिशयोपपादकतया तद्घट-काप्त्यादेर्निरवधिकत्वकीर्तनमित्यतोऽत्र निरवधिकं हीति वाक्यस्य निरवधिकाप्तिघटिताप्तिमूलकत्व-निरवधिकश्रुतिसंवादित्वनिरवधिकयुक्तिसंवादित्वान्यतिशयितानि तत्रेति फलतोऽर्थः । तथा चाप्तेर् निरवधिकत्वनिमित्तकतन्मूलकत्वस्य मुखत उपादानादादिपदेनोक्तविधश्रुतियुक्तिमूलत्वयोरेव ग्रहणस्य वर्णनीयत्वाद्युक्तं तथा वर्णनं टीकाकारस्येति न दोष इति ज्ञेयम् । एतदर्थमपीति मूलम् । निरवधिकाप्त्यादि सिद्ध्यर्थमपीत्यर्थः । तद्घटितलिङ्गत्रयातिशयसिद्ध्यर्थमपीति यावत् । अपिपदं प्रामाण्येऽनुत्तमत्वरूपे साध्यसमर्पकमपि महदित्येतदिति महत्पदस्यार्थान्तरसद्भावमात्रसूचकम् । प्रागन्यार्थमहदित्यस्य त्रिविध-मित्यनेन सम्बन्धस्यानुक्तया तत्समुच्चयार्थत्वायोगादिति ज्ञेयम् । तथा च प्रामाण्यं महत्त्रिविधं दृश्यत इति सम्बन्धप्राप्तौ महता आप्तवाक्यत्वादिप्रमाणत्रयेण दृश्यत इत्युक्तं भवति । महत्त्वं चास्मदुक्तोऽतिशय एव । एवं चातिशयितलिङ्गत्रयस्य जैमिन्यादिवाक्येऽभावात्तदवसितं प्रामाण्यमपि तत्रानुत्तमं नेत्येव हेत्वभावेन व्यभिचारो नेति भावः ।

मूलस्थेतत्पदार्थं वदन्नेव कथंशब्द आक्षेपार्थ इत्याश्रित्य व्याचष्टे प्रामाण्येति । मूले अधिकं प्रमीयत इति । प्रमाणत्वेन ज्ञायत इत्यर्थः । स्वकार्यातिशयेति । क्षिप्रप्रवृत्तिरूपस्वकार्यातिशयेत्यर्थः । विषयप्रयोजनातिशयेन प्रामाण्ये कथमतिशयः प्रामाण्यस्य निर्विषयत्वान्निष्प्रयोजनत्वाच्चेत्यतः साधारण-वाक्यप्रामाण्यस्थितिं दर्शयन् वाक्यगतप्रामाण्यस्वरूपमात्रस्य प्रकृतशास्त्रसम्बन्धेनातिशयलाभं च दर्शयन् प्रामाण्यशरीरान्तर्भूतविषयप्रयोजने एवात्र विवक्षिते इति च सूचयति फलवत्त्वे सतीति । ज्ञेयविषयी-कारित्वरूपं प्रामाण्यं साक्षाज्ज्ञाने । करणे तु साक्षाद् ज्ञेयविषयीकारिज्ञानसाधनत्वेनेत्युक्तावपि प्रत्यक्षानु-मानयोरेव ज्ञेयविषयीकारिज्ञानसाधनत्वमात्रं यथावस्थितज्ञेयविषयीकारितायामुपाधिः । वाक्यगतज्ञेय-विषयीकारित्वे तु याथार्थ्यमेव मानत्वमपि वाक्यं प्रयोजकम् । मानत्वमेतीति युक्तिपादे वक्ष्यमाण-त्वात्फलवत्त्वे सति यथावस्थितज्ञेयविषयीकारिज्ञानसाधनत्वरूपं विशिष्टमेवोपाधिरित्याशयेन सोपाधिकं वाक्यप्रामाण्यं दर्शितं प्रामाण्यस्येत्यन्तेन । अत्र विषयप्रयोजनातिशयोपपादकत्वाभावाभिप्रायेण यथार्थज्ञानेति यथार्थपदप्रयोगाभावो न तूपाध्यनन्तर्गतत्वादिति न दोषः । तथा च फलवत्त्वे सति ज्ञानजनकत्वरूपो य उपाधिर्निमित्तं तेन निमित्तेन यद्यथावस्थितज्ञेयविषयीकारित्वं तद्रूपं यद्वाक्यप्रामाण्यं तस्येति योजना । उपाधिकीर्तनाभावे यथावस्थितेत्यादिवाक्यप्रामाण्यस्य प्रकृतशास्त्रसम्बन्धेन सर्वोत्तमज्ञेयविषयीकारित्वरूपतामात्रप्राप्त्या विषयनिमित्तकातिशयप्राप्तावपि प्रयोजननिमित्तातिशयो न प्राप्नोती-त्यतस्तत्प्राप्तये उपाधिकीर्तनम् । तदुपाधौ च फलवत्त्वे सतीत्यादिरूपोक्तेः फलवज्ज्ञानसाधनत्वे पर्यवसानमभिप्रेत्य सर्वोत्तमफलसाधनज्ञानसाधनत्वोपाधिकत्वाच्चेत्युक्तिः । उक्तरूपज्ञानसाधनत्वरूपो य उपाधिस्तद्वत्वाच्चेत्यर्थः । अनेन प्रामाण्यस्वरूपमात्रस्य सर्वोत्तमविषयोपेतप्रकृतशास्त्रसम्बन्धे सर्वोत्तमज्ञेय-विषयीकारित्वरूपत्वप्राप्त्या तादृशविषयप्रयुक्तः प्रामाण्येऽप्यतिशयः प्राप्तः । तथा फलवज्ज्ञानस्य साधन-त्वोपाधेः सर्वोत्तमफलोपेतप्रकृतशास्त्रसम्बन्धे सर्वोत्तमफलसाधनज्ञानस्य साधनत्वरूपोपाधिमत्त्वप्राप्त्या तादृशप्रयोजनप्रयुक्तोऽपि प्रामाण्येऽतिशयः प्राप्तः । स चायमतिशयो मुखतोऽनुक्तावपि क्षिप्रप्रवृत्ति-रूपकार्यातिशयहेतुकप्रामाण्यमहत्त्वरूपतदतिशयवद्भाष्यकाराभिप्रेतत्वादिह प्रामाण्यमहत्त्वरूपो द्रष्टव्य इत्यर्थः । उक्ताभिप्रायज्ञापकाभावादभिप्रेतोऽतिऽशयो द्रष्टव्य इति वाक्ययोजना न स्वरसेति मन्वानः प्रकारान्तरेण मूलं योजयति भाष्यमुपलक्षणमिति । अत्र वेत्यस्य यद्वेत्यर्थः । तथा च यद्वा भाष्यमिति योजना । (प्रामाण्यकार्यातिशयेन) प्रामाण्येऽतिशयप्रतिपादकभाष्यमुक्तरीत्या विषयप्रयोजनातिशय-निमित्तकप्रामाण्यगतातिशयस्याप्युपलक्षणया
प्रतिपादकमित्यभिप्रेत्येत्यर्थः ।

