+++
title = "११ किं मध्ये साध्यान्तराध्याहारकल्पनया"

+++


## गुरुर्गुरूपणां प्रभवः..

**किं मध्ये साध्यान्तराध्याहारकल्पनया**

***गुरुर्गुरूपणां प्रभवः***..

### सुधा

नन्वत्र गुरुर्गुरूणामित्यादीनां शास्त्रप्रामाण्येन यथाश्रुत एव साध्यसाधनभावो व्याख्यायताम् । किं मध्ये साध्यान्तराध्याहारकल्पनया । यद्यपि यथाश्रुतानामेषां व्यधिकरणता । तथाऽपि तदुदितमिति वचनाद्विभक्तिविपरिणामेन एकाधिकरणता भविष्यति ।

### वाक्यार्थचन्द्रिका

अत्र गुरुर्गुरूणामित्यादिहेतूनामित्युक्तमुपपादयितुं शङ्कते ॥ नन्वत्रेति ॥ गुरुगुरुत्वाशेषशास्त्रप्रभवत्ववचनानां श्रुतं मानमित्येव साध्यमस्तु कि सार्वज्ञमुखेन सिध्द्यद्विवक्षितार्थ-तत्त्वज्ञानकरणपाटवविवक्षारूपवक्त्रानुकूल्यस्यात्राश्रुतस्य साध्यत्वकल्पनया । एवं गुरुत्वाजादित्व-योर्मोक्षोद्देश्यकत्वस्य च श्रुतमानत्वसाध्यकत्वसम्भवे नाश्रुतश्रोतृप्रसङ्गानुकूल्यसाध्यकत्वमुपपन्नम् । श्रुताश्रुतपरित्यागकल्पनारूपदोषापत्तेर् इत्यर्थः । नन्वत्र वक्तृश्रोतृप्रसङ्गानुकूल्यानां साध्यत्वे बादरायणश्रोतृपसङ्गानां पक्षत्वाद्गुरुत्वाशेषशास्त्रप्रभवत्ववचनगुरुत्वाजादित्वमोक्षोद्देश्यकत्वानां पक्षे सत्त्वेन साध्यवैयधिकरण्याभावात्प्रामाण्यसाधने च शास्त्रस्य पक्षत्वेनैतेषां च हेतूनां च तत्रासत्त्वेन साध्यवैयधिकरण्यापत्त्या बाधकवशात् श्रुतपरित्यागेन अश्रुतकल्पनायामपि न दोषः । यद्यपि व्याप्तिसत्त्वे वैय्यधिकरण्यं न दोषस्तथाऽपि समानाधिकरणयोरेव यत्र व्याप्तिग्रहस्तत्र वैय्यधिकरण्यस्य व्याप्त्यभावसम्पादकत्वाद्दोषत्वमेवेत्यतः स्यादेतदेवं यद्यत्र गुरुर्गुरूणामित्याद्येव श्रूयेत तदुदितमिति च श्रवणात् । तस्य च तेन बादरायणेनोदितमिति तृतीयातत्पुरुषत्वात्तेन तृतीयान्तबादरायणपद- विशेषणतया हेतुशरीरप्रविष्टानां गुरूणां गुरुरित्यादीनामपि विपरिणामसूचनात्तदुदितमित्यत्र तदित्यस्य भिन्नपदत्वे वा पूर्वार्धोक्तप्रथमान्तानां तृतीयान्ततया विपरिणामे उदितमित्यनेन सम्बन्धे तादृशबादरायणोदितं तच्छास्त्रं मानमिति सम्बन्धे सति गुरूणां गुरुणा बादरायणेनोदितत्वस्य शास्त्रप्रभवेन बादरायणेनोदितत्वस्य गुरुभ्योऽजादिभ्य उदितत्वस्य तदर्थत उदितत्वस्य च लाभात्तस्य च शास्त्रनिष्ठत्वसम्भवान्न व्यधिकरणता । यद्यप्यत्रापि श्रुताश्रुतपरित्यागकल्पने समाने तथाऽपि तत्र वाक्यार्थविषये ते अत्र तु विभक्तयर्थमात्रविषये ते इति विशेष इति वाऽत्र तदुदितमिति विभक्ति-विपरिणामज्ञापकस्येव तत्र ज्ञापकस्याभाव इति वा विशेष इति नानुपपत्तिरित्यभिप्रेत्याह ॥ यद्यपीति ॥

### परिमल

सन्न्यायरत्नावल्यादावयोजितं पारम्पर्यं किमिति योज्यत इत्याक्षिपति ॥ नन्वित्यादिना सत्यमित्यन्तेन ॥ विपरिणामेनेति ॥ यः गुरूणां गुरुः शास्त्राणां प्रभवश्च तेनैतादृग्गुणकेनोदितत्वाद् इत्येवं रूपविपरिणामेनेत्यर्थः ।

### यादुपत्यम्

॥ साध्यान्तराध्याहारेति ॥ वक्त्राद्यानुकूल्यरूपसाध्यान्तरेत्यर्थः ॥ यथाश्रुतानामेषाम् इति ॥ यतो यत्कारणं बादरायणो गुरूणां गुरुर्यतः शास्त्राणां प्रभवो यतश्च गुरूणां शास्त्राणां गुरुः प्रभवोऽतो मानमिति पूर्वोक्तयोजनायां पूर्वार्धोक्तानां गुरूणां गुरुत्वादीनां पक्षीभूतशास्त्रनिष्ठतया प्रामाण्यरूपसाध्यव्यधिकरणतेत्यर्थः ॥ तदुदितमिति ॥ वचनादिति ॥ अत्र तदिति भिन्नपदं शास्त्रपरम् । नन्वेवमुदितपदस्य तृतीयान्तकर्तृपदसापेक्षस्य गुरुर्गुरूणामित्यादि-प्रथमान्तैः कथमन्वय इत्यत उक्तम् ॥ विभक्तिविपरिणामेनेति ॥ तथा च गुरूणां गुरुणा शास्त्राणां प्रभवेन बादरायणेन यतस् तच्छास्त्रमुदितमतो मानमित्येकाधिकरणतोपपद्यत इत्यर्थः । न च तदुदितमित्यस्य समासत्वे यो बादरायणः पूर्वोक्तविशेषणविशिष्टस्तेनेदमुदितमित्यर्थलाभादुक्त-विभक्तिविपरिणामो नापेक्षित इति वाच्यम् । तथात्वे विशिष्टो बादरायणः परामृश्यते । उदितशब्दस्य भावप्रधानस्य पञ्चम्यन्ततया विपरिणामः । तेन सामानाधिकरण्यमित्याहुः ।

### वाक्यार्थरत्नमाला

इत्युक्तमुपपादयितुमिति । इत्यनेनोक्तं वक्त्राद्यानुकूल्यादीनां साक्षात्साध्यत्वं मानत्वस्य तु परमसाध्यत्वं विवक्षितमित्येतदुपपादयितुमित्यर्थः । शङ्कत इति । बाधकाभावाद्गुरु-गुरुत्वादिहेतूनां मानत्वं साक्षात्साध्यमित्येतत्परतयैव गुरुर्गुरूणामिति मूलं योजयितुं शक्यमिति शङ्कते इत्यर्थः । मध्ये साध्यान्तरेत्येतदंशस्य तत्तत्साध्यमिति प्रदर्शनेन विशदयति सार्वज्ञ्यमुखेनेत्यादि । साधकत्वसम्भवे इति सप्तमी । नाश्रुतेति । नेत्यस्योपपन्नमिति वक्ष्यमाणेनान्वयः । श्रुतमानत्व-साध्यकत्वसम्भवेऽश्रुतश्रोतृप्रसङ्गानुकूल्यसाध्यकत्वं नोपपन्नम् । उक्तसाध्यकत्वकल्पनं नोपपन्नमित्यर्थः। पक्षे सत्त्वेनेति । बादरायणादिरूपे पक्षे सत्त्वेनेत्यर्थः । प्रामाण्यसाधने चेति । प्रामाण्यस्य साध्यत्वे चेत्यर्थः । एतेषां च हेतूनां तत्रेति । यद्यपि गुरुर्गुरूणामित्यादिहेतूनामिति प्रागुक्तेर्गुरुर्गुरूणामित्या-दीनामित्येव चात्रोक्तेर्नोक्तरूपेण शास्त्रपक्षत्वे हेतुपर्यवसानं स्पष्टमायातीति तेषां व्यधिकरणत्वाशङ्कनं कथमित्याभाति । तथापि पूर्वयोजनायामिवैतद्योजनायामपि गुरुर्गुरुत्वादिरूपेणैव हेतुपर्यवसानं वाच्यम् । प्रकारान्तरविरहादित्याशयेन तदाशङ्कनोपपत्तिः । अत एव व्यधिकरणत्वशङ्कारहितहेत्वन्तरलाभं वर्णयिष्यतीति ज्ञेयम् । न दोष इति । ‘आश्रयव्याश्रयसिद्धिः साध्यासिद्धिश्च दूषणम् । केषाञ्चिन्न हि ते दोषा’ इति भक्तिपादीयानुव्याख्याने आश्रयसाध्यव्यधिकरणासिद्ध्योर् न दूषणमिति प्रमाणलक्षणे च तददोषतायाः प्रतिपादनादिति भावः । समुचितदेशसिद्धेरनुमानाङ्गतया स्वीकारेण धूमादाविव साध्याधिकरणस्यैव समुचिततया हेतोस्तत्राभावे व्याप्तिग्रह एव तत्रानुपपन्न इति व्याप्त्यभाव एव व्यधिकरणत्वे प्राप्तो भवतीत्याशयेनाह । तथापीति । श्रूयेते इत्यतः परं न चैवमिति शेषः । तेन विपर्ययपर्यवसानोपपत्तिः । तदुदितमित्यस्य चेति चशब्दबलान्न चैवमित्यस्य लाभ इत्यप्याहुः ।

तृतीयातत्पुरुषेण विग्रहप्रदर्शनम् । तेन बादरायणेनोदितमितीति । तेन तृतीयान्तेत्यत्र तेनेत्यस्य तृतीयातत्पुरुषसमासभूततदुदितमितिपदेनेत्यर्थः । बादरायणपदविशेषणतयेति । अत्र बादरायणस्य वाचकं पदं बादरायणपदमिति व्युत्पत्त्या विग्रहे तृतीयान्तं तेनेतिपदं संगृह्यते । गुरूणां गुरुरित्या-दीनामिति । हेतुशरीरप्रविष्टगुरूणां गुरुरित्यादौ विद्यमानगुरुः प्रभवो बादरायण इत्येतत्प्रथमान्तानाम-पीत्यर्थः । वक्ष्यति च । पूर्वार्धोक्तप्रथमान्तानामिति । सूचनादित्यस्य तादृशबादरायणेनोदितं तच्छास्त्रं मानमिति सम्बन्धे सतीति वक्ष्यमाणेनान्वयः । अत्र पक्षे पक्ष समर्पकशास्त्रपदमध्याहार्यं भवतीत्यतः प्रकारान्तरमाह । तदित्यस्य भिन्नपदत्वे वेति । प्रथमान्तानामिति हेतुशरीरप्रविष्टगुरुरित्यादि प्रथमान्तानामित्यर्थः । (उदितमित्यनेन च सम्बन्ध इति । केनेति प्रतिसम्बन्ध्याकाङ्क्षावारणायेति हेतुशरीर प्रविष्टगुरुरित्यादि प्रथमान्तानामित्यर्थः ।) उदितमित्यनेन सम्बन्ध इति । केनेति प्रतिसम्बन्ध्याकाङ्क्षावारणायेति शेषः । तच्छास्रं मानमित्यत्र तदित्येतदनूद्य शास्त्रमिति व्याकृतम् । ब्रह्ममीमांसाशास्त्रस्य प्रकृतत्वात्तदिति परामर्शोपपत्तिरिति भावः । उदितत्वस्य च लाभादिति । यतश्चेत्यनेनोक्तरूपोदितत्वस्य हेतुत्वसमर्पणमिति तु सिद्धमेवेति नोक्तम् । कल्पने समान इति । श्रुतप्रथमात्यागादश्रुततृतीयास्वीकाराच्चेत्यर्थः । वाक्यार्थविषय इति मध्ये साध्यान्तराध्याहारे स्वतन्त्रवाक्यार्थान्तर स्वीकार आयाति । अत्र तु ययाश्रुतमानत्वरूपसाध्यसम्बन्धमङ्गीकृत्य विभक्ति-विपरीणाममात्र स्वीकारान्न वाक्यार्थकल्पनापत्तिरित्यर्थः । नानुपपत्तिरिति । श्रुतत्यागादिरूपानु-पपत्तिर्नास्तीत्यर्थः ।

