+++
title = "०२ लक्षणपरतया व्याख्यानम्"

+++


## नारायणं निखिलपूर्णगुणैकदेहं..

**लक्षणपरतया व्याख्यानम्**

***नारायणं निखिलपूर्णगुणैकदेहं***

### सुधा

यद्वा । नानिर्धारितस्वरूपस्य प्रणामो युक्तः । नचान्तरेण लक्षणं वस्तुनिर्धारण-मित्यतो विभवादनेकानि नारायणस्य लक्षणान्यनेनोच्यन्ते । तत्र निखिलेत्यनेन निखिलगुणत्वं पूर्णगुणत्वं स्वतो गुणैकदेहत्वं चेति विवक्षाभेदेन त्रीणि लक्षणान्युदितानि । निर्दोषमित्यनेनैकम् । आप्यतममित्यनेन वेदादिमुख्यार्थत्वमखिलवेदाद्यर्थत्वं चेति द्वयम् । अस्येत्यनेनाष्टौ । अशेषेत्यनेन मुख्यवन्द्यत्वमुक्तमशेषाद्विशेषेण वन्द्यमिति । सदेत्यनेन परमप्रेमयोग्यत्वम् । तस्याननुभाविकत्वाद-सम्भवमाशङ्ख्य सदा ममेत्युक्तम् । अन्येषामपि ज्ञानोत्तरकालमिदमानुभाविकं मम तु सदेति । अपिशब्दो लक्षणसमुच्चये । अथवा । निखिलेत्याद्युक्तलक्षणोपपन्नतया नारायणः केन प्रमाणेन प्रतिपत्तव्य इत्यतः सुवाक्यैराप्यमित्युक्तम् । ननु वेदाद्यैकदेशेऽन्यथाऽप्युच्यते । न । तत्प्रतीतेरपरामर्श-पूर्वकत्वादित्याशयेनाखिलैरित्युदितम् । तर्हि धर्माद्यसिद्धिः स्यात् । तस्य प्रमाणान्तरागोचरत्वात् । मैवम् । अमुख्यया वृत्त्या धर्मादेरपि वेदादिवेद्यत्वादित्याशयवताऽऽप्यतममित्यभिहितम् । अपिशब्दो वक्ष्यमाणप्रमाणसमुच्चयार्थः । सकलजगन्निमित्तकारणत्वादिहेतुभिरप्युक्तलक्षणो नारायणः प्रत्येतव्य इत्यभिप्रेत्योक्तमस्येति ।

### वाक्यार्थचन्द्रिका

एवं नमामीति क्रियासमभिव्याहृतद्वितीयाविभक्तयर्थनम्यत्वोपपादकतया निखिलेत्यादीनि नारायणविशेषणानीति व्याख्याय प्रकृत्यर्थभूतनारायणस्वरूपनिर्धारणहेतुलक्षण-परतयाऽपि तानि व्याख्याति ॥ यद्वेति ॥ अत्र विशिष्टस्य लक्षणत्वे निखिलपूर्णपदयोरन्यतरवैयर्थ्या- पातात्तद्गर्भलक्षणद्वयपरत्वे गुणानां देहविशेषणत्वेन नारायणविशेषणत्वाभावेन देहपदवैयर्थ्यशङ्काऽनु-दयेऽप्येकपदवैयर्थ्यापाताद् गुणानां नारायणविशेषणत्वं गुणपदावृत्तिं तृतीयलक्षणे स्वातन्त्र्यं च विवक्षित्वा त्रीणि लक्षणानि ज्ञातव्यानीत्याह ॥ तत्रेति ॥ ममेत्यनेन स्वं प्रत्यनुभवसिद्धत्वोक्ताव‘प्येकस्य प्रतिभातं तु कृतकान्न विशिष्यत’ इत्युक्तरीत्या प्राप्तासम्भवशङ्कानिवृत्यर्थं सदापदाभिप्रायमाह ॥ अन्येषामिति ॥ प्रथमापिशब्दस्याभिव्याप्त्यर्थत्वमेवाङ्गीकृत्य द्वितीयोऽपिशब्द उक्तवक्ष्यमाणसमुच्चयार्थ इत्याह ॥ अपीति ॥ अपिशब्दो लक्षणसमुच्चय इति पाठे तूभयोरपि लक्षणसमुच्चयार्थत्वमेवेत्यर्थः । लक्षणेन व्यावृत्तस्वरूपस्य बुध्द्यारूढत्वेऽपि मानाधीनत्वान्मेयसिद्धेर्लक्षणोक्तिमात्रपरत्वादपि लक्षण-प्रमाणोभयपरत्वस्य ज्यायस्त्वादुभयपरतया श्लोकं योजयति ॥ अथवेति ॥ अन्यथाऽपीति ॥ निर्गुणत्वदोषित्वादिनेत्यर्थः ॥ तर्हीति ॥ निखिलवेदैरुक्तगुणविशिष्टनारायणस्यैव वचन इत्यर्थः ।

### परिमल

ननु नम्यत्वप्रयोजकवैशिष्ट्यस्याधिकृतत्वादेरिवैकेन विशेषणेनाप्युक्तिसम्भवा-द्विशेषणत्रयोक्तिर्निर्बीजेत्यत आह ॥ यद्वेति ॥ वैयर्थ्यनिरासायोक्तम् ॥ विभवादिति ॥ ऐश्वर्याधिक्यादित्यर्थः । अनेनाद्यपद्येन । स्वत इति श्रीमुक्तयोर्व्युदासाय ॥ अस्येत्यनेनेति ॥ अस्योद्भवादिदमित्यनेनेत्यर्थः ॥ सदेत्यनेनेति ॥ सदा प्रियतमं ममेत्यनेनेत्यर्थः । सदा ममेति-पदयोर्लक्षणासम्भवपरिहारः फलमित्याह ॥ तस्येति ॥ परमप्रेमयोग्यत्वस्येत्यर्थः । तर्हि ममेत्येक-मेवालमित्यत आह ॥ अन्येषामिति ॥ अन्येषां जीवानां ज्ञानिनां भगवदपरोक्षानन्तरं भगवतः परमप्रेमयोग्यत्वमनुभवसिद्धम् । मम त्वनाद्यनन्तकालम् । अतो यावद्द्रव्यभावीदं हरेर्लक्षणं न कदाचिदनेकलक्षणोक्तावप्येवं रूपेणैव लक्षणानि वाच्यानीत्यत्र न बीजमस्तीत्यतः सर्वस्योपयोगमाह ॥ अथवेत्यादिना दुःखादिदोषरहितश्चेत्यन्तेन ॥ तमपोऽग्रे पृथक्कृत्यं वक्तुमाप्यमिति प्रतीकोक्तिः । वक्ष्यमाणप्रमाणेत्युक्तम् । तद्य्वनक्ति ॥ सकलेति । आदिपदाज्जगत्पालकत्व संहर्तृत्वनियन्तृत्वाद्यष्टौ हेतवो ग्राह्याः । उक्तं हि भागवते ‘कर्तृत्वात्सगुणं ब्रह्मे’ति । वक्ष्यति च भाष्यकारोऽप्यानन्दमयनये । ‘जन्माद्यस्येतिसूत्रेण गुणसर्वस्वसिद्धये । ब्रह्मणो लक्षणं प्रोक्तमि’तीति भावः । नहि जगज्जन्मादि-कर्तुर्देषाः सम्भवन्तीति जगत्कर्तृत्वादिनैव गुणसर्वस्ववन्निर्दोषताऽपि सिध्द्यतीति भावेनोक्तलक्षण इत्युक्तम् ।

### यादुपत्यं

नारायणमिति द्वितीयाविभक्तयर्थभूतकर्मत्वरूपनम्यत्वोपपादकतापेक्षया नारायण-प्रातिपदिकार्थनिर्धारणार्थत्वमन्तरङ्गमित्याशयेनाह ॥ यद्वा नानिर्धारितेति ॥ ननु वस्तुनिर्धारणस्यैकेनैव लक्षणेन सम्भवात्किमनेकलक्षणोक्तयेत्यत आह ॥ विभवादिति ॥ ल्यब्लोपनिमित्तेयं पञ्चमी विभवमैश्वर्यमपेक्ष्येति । तज्ज्ञापनायेति यावत् । ततश्च प्रसङ्गान्नारायणस्यैश्वर्यमपि ज्ञापयितुमनेक-लक्षणोक्तिरियमिति भावः । सुवाक्यैराप्यतममस्योद्भवादिदमित्येतल्लक्षणपरतया व्याख्याय लक्षण-प्रतिपादकप्रमाणपरतयाऽपि व्याख्याति ॥ अथवेत्यादिना ॥

### श्रीनिवासतीर्थीया

तदेव प्रमाणं दर्शयति ॥ सकलेति ॥

### वाक्यार्थरत्नमाला

द्वितीयाविभक्तीति । कर्मत्वमात्रस्य द्वितीयाविभक्त्यर्थत्वेऽपि नमन-क्रियाकर्मत्वरूपनम्यत्वस्य न तदर्थत्वप्राप्तिरित्यत उक्तं नमामीति क्रियासमभिव्याहृतेति । विभक्ति-विशेषणं चैतत् । लक्षणपरतयापीति । तस्यान्तरङ्गतया पूर्वापेक्षया स्वरसत्वादिति भावः । अत एव प्राक् स्वरसमिति उतरत्र ज्यायस्त्वादित्यादितत्तत्पक्षेषु वचनमिति ज्ञेयम् । न चान्तरेणेति मूलम् । सजातीयविजातीयस्वेतरसमसमस्तवस्तुव्यावृत्ततया लक्ष्यावधारणस्य लक्षणज्ञानप्रयोजनतायाः सिद्धत्वादिति भावः । अनेकलक्षणवैयर्थ्यशङ्कानिरासायोक्तं मूले विभवादिति । विभवं च वस्तुविभवं वक्तृविभवं चेति द्वयम् । अनेनेति मूलस्य निखिलपूर्णगुणैकदेहमित्यादिविशेषणसमुदायेनेत्यर्थः । निखिलेत्यादीनां त्विति प्रागुक्तेः । अत्र विशिष्टस्येति । एतद्योजनायां निखिलेति प्रथमविशेषणोक्त-विशिष्टस्येत्यर्थः । यद्वा निखिलेति प्रथमविशेषणे लक्षणपरे विशिष्टस्येत्यर्थः । लक्षणद्वयेति । निखिलगुणैकदेहत्वं पूर्णगुणैकदेहत्वमिति लक्षणद्वयेत्यर्थः । देहपदवैयर्थ्येति । अनेनैव तद्वैयर्थ्यमपि लक्षणत्रयविवक्षाप्रयोजकत्वेन वर्णयन्तोऽपहस्तिताः । गुणानां नारायणेत्यतः प्राक् तदुभयपरत्वं परित्यज्येति शेषः । त्रीणि लक्षणानीत्युत्तरेण संबन्धः । तल्लाभप्रकारवर्णनाय विवक्षाभेदेनेति मूलोक्तस्य विवरणं गुणानामित्यादि । स्वातन्त्र्यमिति । गुणैकदेहमित्यनेन हि गुणदेहत्वविशिष्टप्राकृतादिराहित्यं विलक्षणमायाति तस्य लक्ष्म्यादावनतिप्रसक्त्यर्थं स्वातन्त्र्यं विवक्षणीयम् । तदपि न स्वातन्त्र्येण विशेषणम् । येन तावन्मात्रस्यानतिप्रसक्ततया विशेष्यवैयर्थ्यापत्तिः स्यात् । अपि तु स्वतो यद्गुणैक-देहत्वमिति स्वातन्त्र्यं गुणैकदेहत्वनिष्ठप्रकारः । तथा च स्वातन्त्र्यगुणैकदेहत्वयोर्भगवद्रूपैकधर्मिनिष्ठत्वं प्रतीयते धूमप्रागभावादित्यादाविव च यथोक्तविशेषणविशेष्यभावे वैयर्थ्यशङ्कानुदय इति गुरुचरणाः । कथं मुख्यवन्द्यत्वमनेन लभ्यत इत्यत उक्तं मूले अशेषादित्यादि । अनानुभाविकत्वादिति मूले प्रमाणान्तरविरहादनुभवरूपप्रमाणस्य चाभावेनाप्रामाणिकत्वात् तल्लक्षणस्यासम्भव इत्यर्थः । ममेत्युक्तमित्यस्य मास्तु प्रमाणान्तरं मदीयानुभव एव प्रमाणं स्यादित्याशयेनोक्तमित्यर्थः । इत्युक्तरीत्येति । अनेकानुभवसिद्धत्वाभावप्रयुक्तासंभवशङ्केत्यर्थः । अपिशब्द इत्येकवचनपाठे कोऽपिशब्द इति न ज्ञायते । सन्निधिपुरस्कारेऽपि प्रथमापिशब्दार्थाकथनप्रयुक्तं न्यूनतैवेत्यतोऽभिप्राय-माह प्रथमापिशब्दस्येति ।

मानाधीनत्वादिति । लक्षणविशिष्टे प्रमाणाकाङ्क्षायां तदनुक्तौ तदसिद्ध्यापत्त्या प्रमाणोक्ते-रावश्यकत्वादित्यर्थः । श्लोकं योजयतीति । सुवाक्यैराप्यतममस्योद्भवादिदमिति विशेषणद्वयं लक्षण-परत्वेन प्राग्योजितमेव प्रमाणपरत्वेनेदानीं योजयतीत्यर्थः । प्रमाणस्य सुवाक्यैराप्यतममित्यने-नैवाभिधानसिद्धेरखिलैरित्यस्य वैयर्थ्यमित्यतः प्रयोजनान्तरस्य विद्यमानत्वान्न वैयर्थ्यमित्याशयेन तद्व्यावर्त्याशङ्कामुत्थापयति ननु वेदादीति मूलम् । एकदेशे केवलो निर्गुणश्चेत्यादौ । ततश्चा-गमस्यैकदेशेन सत्प्रतिपक्ष इति भावः । आशयप्रदर्शनं तत्प्रतीतेरिति । अपरामर्शेति । निर्गुणत्वाभि-धायिवाक्ये साक्षी चेता इति गुणाभिधायकपूर्वभागविरोधापत्त्या सर्वथा गुणराहित्यस्य तदर्थत्वाङ्गीकारः पूर्वापरामर्शपूर्वकः, जनितोतविष्णोरित्यादिदोषाभिधायिवाक्येषु यथाश्रुतार्थो जन्माधिकरणे वक्ष्यमाण-प्रकारेण धर्मिणा हि प्रमाणविरोधाद्यपरामर्शपूर्वक इत्यर्थः । प्रमाणान्तरेति मूलम् । न हि धर्मादिसिद्धिः स्यान्नित्यवाक्यं विना क्वचिदिति वक्ष्यमाणत्वादिति भावः । आप्यतममित्यभिहितमिति मूले तमबभिहितमित्यर्थः । वक्ष्यमाणेति मूलम् । अस्योद्भवादिदमित्युक्तप्रमाणेत्यर्थः । उत्पत्तिकारणत्वरूपं लक्षणं कुलालादिसाधारण्यनिरासायोपादानकारणत्वनिरासाय च सकलजगन्निमित्तेति विशेषितम् । आदिपदेन सकलजगत्स्थित्यादिकारणत्वादिपरिग्रहः ।

