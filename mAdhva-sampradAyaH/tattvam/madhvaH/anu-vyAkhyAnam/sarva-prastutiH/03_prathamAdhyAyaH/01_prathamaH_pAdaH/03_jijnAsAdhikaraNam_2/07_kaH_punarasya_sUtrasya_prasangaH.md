+++
title = "०७ कः पुनरस्य सूत्रस्य प्रसङ्गः"

+++


## तत्र ताराथमूलत्वं..

**कः पुनरस्य सूत्रस्य प्रसङ्गः**

***तत्र ताराथमूलत्वं***..

### सुधा

कः पुनरस्य सूत्रस्य प्रसङ्गः । उच्यते । प्रारिप्सिततया हि बुद्धिसन्निहितं शास्त्रं सूत्रकारस्य । तत्र संशयः किमिदमारम्भणीयं न वेति । उपलभ्यन्ते खलूभयविधान्यपि वाक्यानि । वाक्यं चेदम् । न च विशेषो दृश्यते । येनान्यतरपक्षनिश्चयः स्यात् । ननु कस्यायं संशयः । न तावत्सूत्रकारस्य । अवगतविशेषत्वात् । अन्यथा निर्णायकसूत्रप्रणयनानुपपत्तेः । नापि परस्य । परेणाद्यापि शास्त्रस्यानुपलब्धत्वात् । अनुपलब्धे च समानधर्मदर्शनाद्ययोगेन संशयोत्पादानुपपत्तेः । मैवम् । यदीदं शास्त्रं परेणोपलभ्येत तदोक्तसन्देहकारणोपपत्तौ प्रयोजनार्थित्वेन विशेषस्मृतिमतैवं सन्दिह्येतेति सूत्रकृत एव परकीयसम्भावितसंशयाहरणोपपत्तेः ।

### वाक्यार्थचन्द्रिका

नन्वधिकरणस्य विषयसंशयपूर्वपक्षसिद्धान्तप्रयोजनरूपपञ्चाङ्गत्वा-दारम्भणीयतासिद्धये प्रक्षावतः प्रवर्तयितुमित्यादिपूर्वग्रन्थे शास्त्रारम्भणीयतासिद्धेः प्रयोजनत्वोक्तावपि शास्त्रस्य विषयत्वसम्भव एव तदारम्भणीयत्वसिद्धेः प्रयोजनत्वसम्भवात् सामान्यतो ज्ञातस्य विशेषतश्च सन्दिग्धस्यैव विषयत्वात् शास्त्रस्याद्याप्यनुत्पन्नत्वेन सामान्यतो ज्ञानासम्भवाद्धर्मिज्ञानाभावे-नारम्भणीयत्वादिकोटिप्रापकस्याप्यभावेन विशेषतः सन्देहासम्भवाद्विषयसंशययोः सतोरेव सन्दिग्धेऽर्थे न्यायः प्रवर्तत इति न्यायेन विपरीतयुक्तयनुसन्धानात्मकपूर्वपक्षप्रवृत्तेरवतारिकारूपपूर्वपक्षस्यैव च सिद्धान्तसूत्रप्रापकत्वादस्य च सिद्धान्तसूत्रत्वात् प्रसञ्जकाभावे कथमस्य सूत्रस्य प्रवृत्तिरित्याशङ्कते ॥ कः पुनरिति ॥ केचित्तु कः पुनरिति विवरणवाक्यस्य तत्त्वदीपनव्याख्यानमनुसृत्येदं वाक्यं व्याचक्षते । तत्तु विवरणपरिहारवाक्ये तादृगर्थप्रतीतेस् तद्य्वाख्यानसम्भवेऽपि प्रारिप्सिततयेत्यादि प्रकृतग्रन्थाननु-सारित्वाद्विचारणीयम् ॥ उच्यत इत्यादि ॥ अत्र प्रारिप्सिततया बुद्धिसन्निहितमिति विषयस्य सामान्यतो ज्ञानसमर्थनं सूत्रकारस्येति तदसम्भावनापरिहारः । उपलभ्यन्त इत्यादिना संशयप्रापकसमर्थनम् । नन्वित्यादिना च संशयानुपपत्तिपरिहार इति द्रष्टव्यम् ।

### परिमल

श्रौतस्य प्रयोजनादेर्न्यायेनोपपादनार्थमिदं सूत्रमित्युक्तमयुक्तम् । श्रौतस्यान्यथात्व-प्रसक्तावेव न्यायावतारावसरादिति भावेन पृच्छति ॥ कः पुनरिति ॥ अस्येति । श्रौतप्रयोजनादेर् न्यायेनोपपादनपरस्य संशयादिरूपप्रसञ्जकमित्यर्थः । यद्वा ‘जीवव्यतिरिक्तेश्वराभावात्तस्य च स्वप्रकाशत्वान्न जिज्ञास्यतेति प्राप्त’ इति न्यायविवरणोक्तमत्र वक्ष्यमाणदिशाऽनेकधा सौत्रपदार्थ-निरूपणाननुरूपमिति भावेन पृच्छति ॥ क इति ॥ संशयबीजमाह ॥ उपलभ्यन्त इति ॥ काकदन्त-परीक्षादिरूपवाक्यान्यनारभ्याणि इष्टगोष्ठिपरवाक्यान्यारभ्याण्युपलभ्यन्त इत्यनेन वाक्यत्वरूप-धर्मस्यारभ्यत्वानारभ्यत्वरूपकोटिद्वयसहचारो दर्शितः । पुरोवर्तिनिष्ठतामाह ॥ वाक्यं चेति ॥ उक्तेति ॥ धर्मिज्ञानविशेषादर्शनरूपसन्देहकारणेत्यर्थः ॥ विशेषेति ॥ आरम्भणीयत्वादिकोटिस्मृतिमतेत्यर्थः । तत्र हेतुः प्रयोजनेति । अस्मात्प्रयोजनं मया लब्धव्यमिति फलकामित्वेनेत्यर्थः ।

### यादुपत्यम्

॥ प्रसङ्ग इति ॥ अत्र प्रसङ्गशब्देन प्रसज्यतेऽनेनेति व्युत्पत्त्या प्रसञ्जकमुच्यते । तथा चैतत्सूत्रप्रवृत्तौ कीदृशं संशयपूर्वपक्षादिकं निमित्तमिति प्रश्नार्थः ।

### श्रीनिवासतीर्थीया

अनुपलब्धे शास्त्ररूपे धर्मिणि ।

### वाक्यार्थरत्नमाला

प्रयोजनरूपपञ्चाङ्गत्वादिति । एतच्च प्रयोजनस्य विषयादिपञ्चकान्तर्भाव इति मीमांसकैकदेशिमतमाश्रित्य प्रयोजनमेलनेन पञ्चाङ्गाभिधानम् । प्रयोजनस्याधिकरणफलत्वेन तदवयवत्वा-भावात् पञ्चकान्तर्गतं सन्देहबीजमेवेति स्वसम्मततन्मुख्यमतानुसारेण तु सन्देहबीजमेव पञ्चकान्तर्गततया ग्राह्यम् । अत एव तत्त्वप्रकाशिकायां प्रत्यधिकरणं सन्देहबीजमेवोपन्यस्तम् । तदेतदभिप्रेत्यैव तात्पर्य-चन्द्रिकायां सन्देहबीजपूर्वस्येति पञ्चकान्तर्गततया सन्देहबीजमेवोक्तम् । अन्यथा विषयादेरिति वक्तव्यं स्यात् । एवमेव न्यायामृतेऽखण्डार्थत्वभङ्गे परमते विषयादिपञ्चकाभावादिति प्रतिज्ञातविषयाद्यभावो-पपादनावसरे चन्द्रिकायां च समन्वयाधिकरणीयपरमतनिरासावसरे प्रयोजनाभावाभिधान-मप्येक-देशिमतानुसारेणेति व्याख्येयम् । अत एव तन्त्रचूडामण्यादिषूक्तरूपमेकदेशिमतं प्रयोजनस्याधिकरण-फलतया तदङ्गत्वाभावादिति प्रदूष्य सन्देहबीजान्तर्भावेन पञ्चकमतं मुख्यमित्यभिहितम् । एवमेव चोपपादितं चन्द्रिकाटीकायां गुरुचरणैरिति द्रष्टव्यम् । एवमानन्दमयाधिकरणटीकायामपि ज्ञेयम् । प्रयोजनरूपपञ्चाङ्गत्वादिति बहुव्रीहिः । अस्य प्रसञ्जकाभाव इत्युत्तरत्र सम्बन्धः । प्रयोजनत्वोक्तावपीति । तेनैव शास्त्रस्य विषयत्वलाभेऽपीत्यस्योपलक्षणम् । अत एव विषयत्वसम्भव एवेत्येवोच्यते । न तु विषयसद्भाव एवेति । तथा च आरम्भणीयतेत्यादि पूर्वग्रन्थेन विषयप्रयोजनयोरुक्तावपि तयोर्मध्ये प्रयोजनस्य शास्त्रीयविषयत्वसिद्ध्यधीनत्वाद् विषयत्वायोगे विषयाभाववद् विषयत्वापेक्षप्रयोजनत्वायोगेन प्रयोजनाभावोऽपि सिद्ध इति भावः । अस्तु तर्हि विषयत्वसम्भवोऽपीत्यतस्तदसम्भवमुपपादयति सामान्यत इति । सन्देहासम्भवादिति । तथाच शास्त्रस्य विषयत्वानुपपत्तेरुक्तरीत्या विषयप्रयोजन-योरभावः सिद्ध इति भावः । उक्तसन्देहाद्यसम्भवेनैव पूर्वपक्षायोगमुपपादयति विषयसंशययोरिति । पूर्वपक्षप्रवृत्तेरिति । प्रकृते च तयोरभावेन पूर्वपक्षप्रवृत्त्ययोगादिति पूरणीयम् । प्रापकत्वादिति । प्रकृते च पूर्वपक्षाप्रवृत्त्या प्रापकाभावादिति पूरणीयम् । अवतारिकारूपेत्यनेनैव तत्तत्सूत्रव्यावर्त्यशङ्कारूपोऽवतार एव पूर्वपक्षशब्दार्थ इति सूचितम् । उक्तप्रापकाभावे सिद्धान्तसूत्राप्रवृत्तिरस्तु । प्रकृतसूत्रप्रवृत्तिस्तु तदभावेऽपि किं न स्यादित्यत उक्तम् अस्य च सिद्धान्तेति । एतेनैव पूर्वमीमांसायामर्थवादचरणे आम्नायस्य क्रियार्थत्वादिति पादादिसूत्रस्य तदुत्तरसूत्राणां च पूर्वपक्षसूत्रत्वसत्त्वाद् अन्यत्रापि बहुस्थलेषु तत्तत्सूत्राणां तथात्वदर्शनाद् ‘‘भावं तु, पूर्वं तु बादरायण’’ इत्याद्युत्तरमीमांसास्थसूत्रेभ्यः पूर्वसूत्राणामपि तथात्व-दर्शनादथात इति प्रथमसूत्रस्यापि पूर्वपक्षसूत्रत्वप्रसक्तिरित्यपि निराकृतम् । प्रसञ्जकाभाव इत्यनेन प्रसज्यतेऽनेनेति प्रसङ्ग इति व्युत्पत्त्या प्रसङ्गपदेन अधिकरणप्रवृत्तिरूपप्रसक्तिहेतुभूतविषयादिकं विवक्षित्वा कः प्रसङ्गः किं प्रसञ्जकं न किमपीति मूलं योज्यमिति सूचितं भवति । प्रसञ्जकाक्षेपफलमाह कथमस्येति । यद्वा मूले कथं प्रसङ्ग इत्यावर्तते । प्रथमस्योक्त एवार्थः । द्वितीयस्य तु प्रसङ्गपदं प्रवृत्त्यर्थकमाश्रित्य कथं प्रवृत्तिरित्यर्थः । पूर्वार्थस्य प्रयोजकत्वं च विवक्षितमित्याशयेन प्रसञ्जकाभावे कथमस्येत्याद्युक्तमिति द्रष्टव्यम् । एतदुपपादनायैव प्रागधिकरणस्येत्याद्यङ्गत्वादित्यन्तमुक्तम् । यदधिकरणमारभ्यते तदुक्तपञ्चाङ्ग-मिति तेन लभ्यते । ततश्चाधिकरणस्य पञ्चाङ्गत्वादस्य च तदभावान्नारम्भणीयाधिकरणत्वमस्य युक्तमिति समुदायार्थः ।

विवरणवाक्यस्येति । अनेन विवरणरीत्येवाक्षेपवाक्यविन्याससम्भवे किमपूर्ववाक्यविन्यासे-नेत्याशयेन तद्वाक्यमेवोपन्यस्तं मूल इति सूचितम् । इदं वाक्यं विवरणवाक्यानुवादरूपं कः पुनरिति-वाक्यमित्यर्थः । तत्त्वदीपनकृता हि कः प्रसङ्ग इत्येतच्चतुर्विधासङ्गतिपरत्वेन योजितम् । तथाहि । जिज्ञासितं हि सूत्रणीयं जिज्ञासा च ज्ञाते ज्ञानं च पाठकादिष्वदृष्टे शास्त्रश्रवणमन्तरेण न सम्भवतीत्यसङ्गतिरेका । प्रसज्यतेऽनेनेति प्रसङ्गपदोक्तप्रसञ्जकमनुग्राह्यं वाक्यम् । तच्चोक्तविचाररूपजिज्ञासाकर्तव्यत्वस्य मानान्तरा-गोचरत्वेन श्रोतव्य इत्यादिरूपमेव वाच्यम् । तस्य चाकरणे प्रत्यवायाश्रवणेन नित्यत्वपक्षायोगाद् गृहदाहादिष्विव निमित्ताश्रवणेन नैमित्तिकत्वस्याप्ययोगात् ‘‘ब्रह्मचार्यवकीर्णी नैर्ऋतं गर्दभमालभेत’’ इतिवद्दोषसंयोगे सत्यचोदिततया प्रायश्चित्तरूपत्वस्याप्ययोगात् । विध्युपदेशे फलाश्रवणेन काम्यत्वस्याप्य-योगाच्चतुर्विधं विधिरूपं न सम्भवतीत्येतदनुग्राह्यप्रमाणाभावात्तदभावे च प्रमाणापेक्षितन्यायसूचक-सूत्रस्येवासङ्गतिरित्यपरा । समन्वयादिप्रतिपादकशास्त्रे समन्वयाद्यन्यतमस्याप्यप्रतिपादकं यदेतत्सूत्रं प्रतिपादकैतत्सूत्रस्यासङ्गतिश्चान्या । आदावेव सूत्रणे सङ्गत्यभावादसङ्गतिश्चेतरेति । तदनुसृत्येदमुक्ता-सङ्गतिपरत्वेन व्याचक्षत इत्यर्थः ।

विवरणपरिहारवाक्य इत्यादि । उच्यते । नित्येनैव अध्ययनविधिनाऽधीतस्वाध्यायो वेदान्तवाक्ये-ष्वापातदर्शनेनेदमवगच्छतीत्यादिवाक्यसमुदाये साङ्गाध्ययनादेव विचारं विनोत्पन्नापातदर्शनरूपावगतेः सम्भवाच्छास्त्रस्य च निश्चयार्थत्वेन वैयर्थ्यानापत्तेस्तज्ज्ञानादेव जिज्ञासाद्युपपत्त्या आद्या सङ्गति-र्नास्तीत्यस्य साधनचतुष्टयसम्पन्नस्य मोक्षसाधनब्रह्मज्ञानाय वेदान्तवाक्यविचारं विदधत इत्यादि वाक्य-समुदाये च विध्युद्देश्ये फलाश्रवणेऽपि ‘‘आत्मनस्तु कामाय सर्वं प्रियम्’’ इत्युपक्रम्य ‘‘आत्मनि विज्ञाते सर्वमिदं विज्ञातमेतावदरे खल्वमृतत्वम्’’ इत्युपसंहारान्तार्थवादोक्तफलमादायामृतत्वसाधनदर्शनकामो वेदान्तवाक्यं विचारयेदिति विधिविपरिणामस्य रात्रिसत्रन्यायेन सिद्ध्या द्वितीयासङ्गतिर्नास्तीत्यस्य; स च कर्तव्यो विचारो जन्मादिसूत्रमारभ्य प्रवर्तिष्यत इति वाक्ये चोत्तरविचारस्य शास्त्रारम्भकर्तव्यत्वसिद्ध्युत्तर-कालीनतयारम्भकर्तव्यत्वविचारस्याद्यत्वं युक्तम् । ‘‘चिन्तां प्रकृतसिद्ध्यर्थाम्’’ इत्युक्तेरुपोद्घातत्वेन शास्त्रसङ्गतिश्चेत्यस्य सिद्ध्या चतुर्थतृतीयासङ्गती न स्त इत्यस्य च प्रतीतिरित्येवं तद्ग्रन्थीयपरिहारवाक्ये चतुर्विधासङ्गतिपरिहाररूपार्थप्रतीतेरित्यर्थः । प्रकृतग्रन्थेति । एतद्ग्रन्थीयपरिहारवाक्ये उक्तचतुर्विधासङ्गति-परिहारस्याप्रतीत्या तन्मूलकशङ्काशयस्य कल्पनायोगात्त्त् तदीयं व्याख्यानं प्रकृतग्रन्थाननुसारि-त्वेनाकर्तव्यत्वाद्विचारणीयमित्यर्थः । उपलक्षणमेतत् । अधिगतस्वाध्यायस्य निगमनिरुक्तादिना व्युत्पन्न-पदपदार्थस्य भगवानेव सर्वशब्दार्थ इति ज्ञातवतः सात्त्विकप्रकृतेरित्यादिपरिहाराशयवर्णनं विवरणादि-ग्रन्थानुसारेण यत्क्रियते तदुदक्षरमिति न सङ्गतमित्यपि ज्ञेयम् । किञ्च ननु ब्रह्मज्ञानस्य मोक्षहेतु-तेत्याद्याशङ्क्य नेदं प्रयोजनाद्युपदेशमात्रमित्यादिना अत एवास्य न शास्त्रबहिर्भाव इत्यन्तेन शास्त्रो-पोद्घातत्वादिप्रतिपादनेनासङ्गतिनिरासस्यात्यव्यवहितपूर्वग्रन्थ एव सिद्धत्वेनात्र पुनराशङ्कायास्तत्परिहारस्य चाभिप्रायत्वेन वर्णने पूर्वापरामर्शविवरणतत्त्वदीपनग्रन्थदर्शनरूपोभयातिरिक्तनिमित्ताभाव इत्यलम् ।

प्रारिप्सिततयेत्येतद्ग्रन्थेनैव विषयादिपञ्चकोपपादनमिति भ्रान्तिवारणाय तत्र तावज्जिज्ञासेत्यादिना पूर्वपक्षप्रवृत्तिवर्णनस्य करिष्यमाणत्वात्तावत्पर्यन्तग्रन्थस्य विषयं विवेकेनाह अत्र प्रारिप्सिततयेत्यादिना । अनेनैवमेतानि मूलवाक्यानि योजनीयानीति सूचितम् । तथाहि । सिद्धे धर्मिणि धर्मचिन्तेति न्यायेना-रम्भणीयत्वानारम्भणीयत्वकोटिकसंशयार्थं धर्मिभूतशास्त्रज्ञानस्यापेक्षितत्वात् प्रकृते च शास्त्रस्यासिद्ध्या विषयत्वानुपपत्तिरित्यतो विषयत्वप्रयोजकं सामान्यतो ज्ञातत्वमुपपादयति बुद्धिसन्निहितमिति । तत्रापि हेतुकथनं प्रारिप्सिततयेति । प्रारिप्सिततया बुद्धिसन्निधानमप्यन्यस्यासम्भावितमित्यत उक्तं सूत्रकार-स्येति । कोटिद्वयसाहचर्यादिप्रतिपादनमुपलभ्यन्त इत्यादिना कृतम् ।
निर्णायकाभावस्य संशयाङ्गत्वा-त्तदुपपादनं न चेति । धर्मिज्ञानवतः सूत्रकारस्य संशयायोगो निश्चितविशेषत्वात् । अन्यस्य च धर्मिज्ञान शून्यतया तदयोग इत्याशङ्कते ननु कस्येति । अवगतविशेषत्वेन सूत्रकारस्य संशयानुपपत्तावपि परस्यैवायं संशयः धर्मिज्ञानाभावेऽपि शास्त्रोत्पत्त्यनन्तरं तदुपलम्भे सति तत्र संशयसम्भवात् । न च परसंशयस्य सूत्रकारं प्रत्यप्रबिन्धकत्वात्तन्निरासाय यत्नायोग इति वाच्यम् । तस्य स्वस्मिन्नाहरणेन तन्निरासाय यत्नोपपत्तेरित्याह मैवमित्यादिनेति ।

