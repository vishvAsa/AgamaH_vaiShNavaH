+++
title = "२० गायत्र्यर्थः नारायण एव"

+++


## स एव भर्गशब्दार्थो..

**गायत्र्यर्थः नारायण एव**

***स एव भर्गशब्दार्थो***..

### सुधा

किमतो न हि व्याहृतय एव वेद इति चेत् । व्याहृत्यर्थतया तावत्परमेश्वरस्य गायत्रीप्रतिपाद्यताऽवगम्यते । त्रिपदाया गायत्र्या व्याहृतित्रयव्याख्यानत्वस्यागमसिद्धत्वात् । ननु गायत्र्यां यो भर्गो नोऽस्माकं धियः प्रचोदयात्प्रेरयेत्तस्य सवितुर्देवस्य तद्वरेण्यं रूपं धीमहि चिन्तयाम इति भर्गनामकः सविता प्रतिपाद्यो दृश्यते । तत्कथं भगवत्परत्वमित्यत आह ॥ स एव भर्गशब्दार्थ इति ॥ भरणगमनयोगादिति शेषः । उपलक्षणं चैतत् । जगत्प्रसवहेतुत्वात्सवितेत्यपि द्रष्टव्यम् । न तु सूर्यः । तथात्वे गायत्र्या व्याहृत्यर्थत्वानुपपत्तेः । ‘ध्येयः सदा सवितृमण्डलमध्यवर्ती नारायण’ इत्याद्यागमविरोधाच्चेत्येवार्थः । अस्तु गायत्र्यर्थो नारायणः किमेतावताऽपि । गायत्र्यर्थत्वात्पुरुष-सूक्तार्थोऽपि स एवेति सिध्द्यति । वर्गत्रयात्मकस्य तस्य त्रिपदागायत्रीव्याख्यानत्वेन ‘तद्भेदः पौरुषं सूक्तमि’त्याद्यागमसिद्धत्वात् । ननु पुरुषसूक्ते पुरुषस्य पशोर्हिरण्यगर्भस्य वा प्रतिपादनात्कथं नारायणः प्रतिपाद्यत इत्यत आह ॥ सोऽयमिति ॥ पूर्णत्वादिनेति शेषः । तथा च श्रुतिः । ‘स वा अयं पुरुषः सर्वासु पूर्षु पुरिशयो नैनेन किञ्चनानावृतं नैनेन किञ्चनासंवृतम्’ इति । अन्यथोक्तयुक्तिविरोधः । वक्ष्यते चैतत् । सिद्धे च पुरुषसूक्तार्थत्वे विष्णोः किं स्यात् । सर्ववेदार्थत्वमेव सिद्धम् ।

### वाक्यार्थचन्द्रिका

स एव गायत्र्यर्थ इति वक्तव्ये स एव भर्गशब्दार्थ इत्युक्तमयुक्तमित्यतो नेदं व्याहृतीनां चेत्यादिरिव साक्षाद्गायत्र्यर्थत्वप्रतिपादकमपि तु व्याहृत्यर्थत्वेन साधनीयतया बहिरेवाभिप्रेते गायत्र्यर्थत्वे प्राप्तानुपपत्तिपरिहारकमित्यभिप्रेत्य तदभिप्रेतं वक्तुं शङ्कामुत्थापयति ॥ किमत इति ॥ भरणेति ॥ डुभृञ् भरणे गम्लृ गतौ आभ्यामसुन्प्रत्ययो डिच्च । उणादयो बहुलमित्युक्तत्वात् । ऋग्भाष्ये ‘भारतिज्ञानरूपत्वादिति व्याख्यानेऽप्यन्यथाशेषपूरणम् ऋग्भाष्यापेक्षया प्रकारान्तरेण व्याख्यानस्य व्याहृतीनां चेत्यादौ प्रस्तुतत्वात्तत्प्रायपाठेनात एव ‘सुपूर्णत्वात्पुमान्नामे’ति ऋग्भाष्योक्तावपि स्वयं पूर्णत्वादिनेत्यादिशब्दं प्रयुज्यानेकार्थप्रतिपादकश्रुतिमेवोदाजहारेति द्रष्टव्यम् । अस्त्वित्यादेः पूर्ववत् सङ्गतिर्द्रद्रष्टव्या । (पूर्ववत् सङ्गतिरिति) स एव पुरुषसूक्तार्थ इति वक्तव्ये सोऽयं पुरुष इत्यपीत्युक्त-मयुक्तमित्यतो नेदं व्याहृती चेत्यादिरिव साक्षात्पुरुषसूक्तार्थत्वप्रतिपादकमपि तु गायत्र्यर्थत्वेन साधनीयतया बहिरेवाभिप्रेते पुरुषसूक्तार्थत्वे प्राप्तानुपपत्तिपरिहारकमित्यभिप्रेत्य तदभिप्रेतं वक्तुं शङ्कामुत्थापयति । अस्त्वित्यादिनेति पूर्ववद्गमनिका द्रष्टव्येत्यर्थः ॥ पूर्णत्वादिनेति ॥ पॄ पालनपूरण-योरित्यतः ‘पुरः कुषन्नि’ति कुषन्प्रत्ययः । (पॄ उष इति स्थिते उदोष्ठ्यपूर्वस्य । अङ्गावयवौष्ठ्यपूर्वो यर्ऋत् तदन्ताङ्गस्य उत्स्यात् । रपरत्वं पुरुषः) पुरीशय इति व्याख्याने तूपपदस्य सप्तम्या अलुक् तस्य चेकारस्योकारो धातुशकारस्य षकारो निर्वचनत्वात् । अधिकरणे शेतेरन्येष्वपि दृश्यत इति डः ॥ उक्तयुक्तीति ॥ व्याख्यानव्याख्येयभावानुपपत्तिप्रसङ्गरूपोक्तयुक्तीत्यर्थः । ननु पुरुषशब्दस्य पशुविषयत्वे पशोर्देहयोगवशाद्भूतत्वादेरुपपत्त्या पुरुष एवेदमित्युक्तसर्वात्मकत्वस्याबाधकत्वेऽपि भगवत्पक्षे तस्य बाधकत्वात्तद्भेद इत्यागमस्यान्यथाव्याख्येयतया नोक्तयुक्तिविरोध इत्यत आह ॥ वक्ष्यते चैतदिति ॥ ‘मुक्तामुक्तपरेशत्वमिति तस्याह सा श्रुतिः’ इत्याद्यनुव्याख्यान इति शेषः । स एव सर्ववेदार्थ इत्यस्य पूर्ववन्न बाधकपरिहारात्मकत्वं किन्तु साक्षाद्विवक्षितार्थप्रतिपादकत्वमेवेत्यभिप्रेत्य तदुपपादयति ॥ सिद्धे चेति ॥

### परिमल

॥ त्रिपदा गायत्र्या इति ॥ ऋग्वाचिनस्त्रिपदा इत्यस्य टाबृचीति टाबन्तस्याभाषित-पुंस्कत्वान्न पुंवद्भावः । क्वचित् त्रिपदाया इति पाठः ॥ आगमेति ॥ ‘नारायणाष्टाक्षराच्च व्याहृति-त्रिगुणात्पुनः । वेदमाता तु गायत्री’ति तन्त्रसारोक्तेरित्येके । तच्चिन्त्यम् । तत्र व्याहृतिशब्दस्य व्याहरणार्थत्वात् । किन्तु पञ्चरात्रागमसिद्धत्वादित्यर्थ इत्यन्ये । तस्य स्पष्टमाचार्यैः क्वाप्यनुक्त-त्वादिहाप्यनुक्तिरिति ॥ यो भर्ग इति ॥ ऋग्भाष्यटीकायां तु सकारान्तनपुंसकमुपेत्य भर्गोरूप-मित्युक्तम् । तच्चाद्युदात्तत्वसिध्द्यर्थमिति ज्ञेयम् । यस्य भर्गाख्या तच्चिन्तयामीति मैत्रायणीयश्रुत्यादा-वकारान्तताश्रवणादत्राकारान्त उक्तः । तथात्वे रूढ्या रुद्रः स्यादिति न शङ्क्यम् । आगमविरोधात् । चुद प्रेरण इत्यस्माल्लेटि रूपमित्युपेत्याह ॥ प्रेरयेदिति ॥ ध्यै चिन्तायामित्यस्य संप्रसारणं विकरणलोप आत्मनेपदं च छान्दसम् । व्यत्ययो बहुलमिति वचनादित्युपेत्यार्थमाह ॥ चिन्तयाम इति ॥ भरणेति ॥ भृञ् भरणे गम्लृ गतौ धातुद्वयादौणादिको डन्प्रत्ययः । ‘अदिभूभ्यां डुतजि’तिवत् । भृञो गुणो गमेष्टिलोप इति भावः । तेन डनो नित्वात् ञ्नित्यादिर्नित्यमित्याद्युदात्तत्वं सिद्धं ज्ञेयम् । षूञ्प्राणिप्रसव इत्यस्मात्तृजित्युपेत्याह ॥ जगदिति ॥ आगमेति ॥ ऐतरेयभाष्योक्तादित्यपुराणरूपागमेत्यर्थः । एतेन मूले स एव भर्गशब्दार्थ इति व्याहृतिव्याख्यानात्पूर्वं गायत्र्यर्थोक्तेर्बीजं प्रकटितं भवति । शङ्कोत्तरमाह ॥ गायत्र्यर्थत्वादिति ॥ इत्याद्यागमेति ॥ ‘तद्भेदः पौरुषं सूक्तं वेदाः पुरुषसूक्तगा’ इति तन्त्र-सारोक्तागमसिद्धत्वादित्यर्थः । ‘स पूर्णत्वात्पुमान्नामे’ति ऋग्भाष्योक्तेराह ॥ पूर्णत्वादिनेति ॥ पॄ पालनपूरणयोरित्यस्मात् ‘पुरः कुषन्’ इति कुषन्प्रत्यये ‘उदोष्ठ्य पूर्वस्ये’त्युत्वम् । अत्र विवक्षित-बहिरन्तर्व्याप्तत्वरूपपूर्णत्वाख्यनिमित्ते आदिपदोपात्तनिमित्तान्तरे च काण्वश्रुतिमाह ॥ तथा चेति ॥ सर्वासु पूर्षु वर्तमान इत्यनुवादेन ‘स वा अयं पुरुष’ इति पुरुषशब्दवाच्यत्वविधानं पुरिशय इति तस्य व्याख्यानम् । आवरणमन्तर्व्याप्तिः । संवरणं बहिराच्छादनमिति व्याख्यातैषा श्रुतिरष्टमे गीताभाष्य-व्याख्यायाम् ॥ उक्तेति ॥ आगमसिद्धव्याख्यानत्वरूपयुक्तिविरोध इत्यर्थः ॥ वक्ष्यते चैतदिति ॥ विष्णोः पुरुषसूक्तप्रतिपाद्यत्वं ‘सूक्तेन पौरुषेणैनं यजन्त्यध्यात्मकोविदा इति पैङ्गिश्रुतिश्चाह’ इत्यानन्दमयनये । तथोपासनापादे ‘विद्यैव तु निर्धारणात्’ इत्यत्र ‘नान्यः पन्था इति ह्युक्तं पुरुषज्ञानतः श्रुतौ’ इत्यादौ च वक्ष्यत इत्यर्थः । उत्तरमाह ॥ सर्ववेदार्थत्वमेवेति ॥

### यादुपत्यम्

॥ आगमसिद्धत्वादिति ॥ ‘व्याहृतित्रिगृणात्पुनर्वेदमाता तु गायत्री’ इत्याद्यागमसिद्धत्वादित्यर्थः ॥ भरणगमनयोगादिति ॥ डुभृञ् भरणे, गम्लृ गतौ आभ्याम् असुन् प्रत्ययो डिच्च । तथा च भरणगमनकर्तृ भर्ग इत्यर्थः ॥ पुरुषस्य पशोरिति ॥ ‘अबध्नन्पुरुषं पशुमि’त्युक्तत्वादिति भावः । ‘स वा अयं पुरुष’ इति वाक्यस्य सर्वासु पृर्षु वर्तमान इति स्वरूपानु-वादेन पुरुष इति विधेयम् । तस्य व्याख्यानं पुरिशय इत्यादि । आवरणन्तर्व्याप्तिः संवरण बहिराच्छाद-नमिति गीताभाष्यटीकानुसारेणार्थो द्रष्टव्यः ॥ अन्यथोक्तयुक्तीति ॥ व्याख्यानव्याख्येयभावरूपयुक्ति-विरोध इत्यर्थः । नन्वस्त्वेवं पुरुषशब्दस्य कथञ्चिद्यौगिकत्वम् । तथाऽपि न पुरुषसूक्तं तत्परम् । अत्र पुरुषशब्दस्य पशौ रूढत्वात् । रूढिबाधकस्य विष्णुपरताप्रापकस्याभावाच्च । विष्णुपरत्वे ‘पुरुष एवेदं सर्वम्’ इत्युक्तसर्वात्मकत्वायोगाच्च । न हि विष्णुः सर्वात्मकः । पशोस्तु देहयोगवशाद्भूतत्वादिकं युज्यते । एतद्भलात्पुरुषसूक्तस्य गायत्रीव्याख्यानत्वं तु कयाचिद्विवक्षया नेयमित्यत आह ॥ वक्ष्यते चैतदिति ॥ ‘सर्वे निमेषा जज्ञिरे विद्युतः पुरुषादधी’त्यादिनोपासनापादे विष्णौ विद्वद्रूढ््या निरवकाशलिङ्गादिना चोक्तबाधकपरिहारेण विष्णुपरत्वं वक्ष्यत इत्यर्थः ।

### वाक्यार्थरत्नमाला

व्याहृतित्रयव्याख्यानत्वस्यागमेति मूलम् । प्रणवार्था व्याहृतय इत्यतः परं तैत्तिरीयभाष्ये व्याहृत्यर्था ऋगादय इत्युदाहरणेऽपि ‘व्याहृतित्रिगुणात् पुनः । वेदमाता तु गायत्री’ इति तन्त्रसारसङ्ग्रहे गायत्र्या व्याहृतिव्याख्यानत्वस्योक्तत्वादिति भावः । ‘‘प्रणवार्था व्याहृतयो व्याहृत्यर्था ऋगादयः’’ इति तैत्तिरीयभाष्ये तन्त्रसारसङ्ग्रहे चोदाहरणेऽपि प्रणवार्था व्याहृतयो व्याहृतित्रिगुणात्पुनः । वेदमाता च गायत्री’ति स्मृत्यन्तरसत्त्वात्तदनुरोधेन आगमसिद्धत्वोक्तिरिति ज्ञेयम् । व्याहृतीनां चेत्यादिरिवेति । इत्यादेर्यथा साक्षाद्व्याहृत्यर्थत्वप्रतिपादकत्वमेवं स एव भर्गेत्यस्य न साक्षाद्गायत्र्यर्थत्व-प्रतिपादकत्वमिति योज्यम् । व्याहृत्यर्थत्वप्रतिपादकव्याहृतीनां चेत्यादिकं यथा साक्षादेव तत्प्रतिपादकमेवं स एव भर्गेत्येतन्न साक्षाद्गायत्र्यर्थत्वप्रतिपादकमिति यावत् । इत्यादेरिति इत्यादिकमिति प्रथमार्थे षष्ठीत्यप्याहुः । असुन् प्रत्यय इति सर्वधातुभ्योऽसुन्विधायकेनासुनिति सूत्रेणासुनित्यर्थः । कथं धातुद्वया-दसुन् । परश्चेत्युक्तेरित्यत उक्तमुणादय इति । ‘सञ्ज्ञासु धातुरूपाणि प्रत्ययाश्च ततः पर’ इत्यादि-भाष्यवचनादिति भावः । उपलक्षणं चैतत् । मायामात्रमित्येतदुपपादनपरप्रकृत्यधिकरणीयमूलोक्तरीत्या अदि भूभ्यां डुतच्प्रत्ययो दृष्ट इति ज्ञेयम् । प्रत्ययसन्नियोगेन बिभर्तेर्गुणो गमेश्च टिलोप इति ज्ञेयम् । धातुद्वयादेकप्रत्ययोपपादनं मायामात्रपदव्युत्पादनावसरे उक्तस्थलीयमूलटीकायां तत्प्रपञ्चे च भविष्यति । ननु मूलादौ भर्ग इति असुन्प्रत्ययान्तं चेद्भर्गः शब्दार्थ इत्यापत्त्या भर्गशब्दार्थ इति भाष्यप्रयोगादिकं कथम् । ऋग्भाष्यटीकायामसुनुक्तावपि भर्ग इत्यस्य वरेण्यं भर्गो रूपमिति नपुंसकविशेषणतया योजना-न्नानुपपत्तिः । परन्तु भर्गो ध्येय इत्यत्र पुल्लिङ्गप्रायपाठानुपपत्तिरस्त्येवेति चेन्न । उणादयो बहुलमिति सूत्रगतबहुलवचनस्य बहुविषयत्वेन तेन टीकोक्तधातुद्वयात् प्रत्ययादिसिद्धिवत्सकारलोपस्यापि विकल्पेन सिद्ध्या ग्रन्थद्वयस्यापि सुघटत्वादिति भाति । ततश्च बिभर्ति गच्छतीति व्युत्पत्त्या भरणगमनकर्तृत्वाद् भर्गशब्दार्थ इति मूलाशय इति सूचितम् ।

उक्तदोषपूरणसूचितव्याख्यानम् ऋग्भाष्याननुमतमित्याशङ्काम् ऋग्भाष्योक्तप्रकारापेक्षया अस्य प्रकारान्तरत्वान्न तदनुसरणमत्रेति परिहरन् प्रकारान्तरस्यात्राभिधानमित्यत्र साधकं दर्शयति ऋग्भाष्य इति । प्रायपाठेन शेषपूरणमिति सम्बन्धः । प्रकारान्तरतामाश्रित्य प्रवृत्तेर्मूलेऽभिप्रेतत्वे ज्ञापकमाह अत एवेति । सवितृशब्दस्यापि विरोधिनः सत्त्वान्न गायत्र्यर्थत्वोपपत्तिरित्यत आह उपलक्षणं चैतदिति मूलम् । पूर्ववत्सङ्गतिरिति । स एव गायत्र्यर्थ इति वक्तव्य इत्यादि पूर्वोक्तप्रकारेण स एव पुरुषसूक्तार्थ इति वक्तव्य इत्यादिरूपेण सङ्गतिरित्यर्थः ।

पुरः कुषन्निति । विदिपुरोः कुषन्निति सूत्रपाठेऽपि प्रकृतोपयोगाभिप्रायाद्वा तथैव पाठान्तराद्वा गीता-भाष्यटीकायां विदिपुरोरित्युक्तावपि ऋग्भाष्यटीकायां पुरःकुषन्नित्येवोक्तत्वात्तदनुसारेणोक्तिः । अत एव पॄ पालनेति धातोः पुरः कुषन्निति धातुवृत्तौ पुरुषशब्द उक्तः । कुषन्प्रत्यये कित्वाद्गुणनिषेधे उदोष्ठ्यपूर्वस्येति ॠत उत्वे रपरत्वे च पुरुष इति भवतीति भावः । पूर्णत्वादिनेत्यादिपदेन पुरिशयत्वादि-निमित्तान्तरस्याभिप्रेतत्वात् पुरिशय इत्येतद्व्याख्यानपक्षे पुरुषशब्दनिष्पत्तिं गीताभाष्यटीकोक्तप्रकारेणाह पुरिशय इतीति । गिरिश इतिवत् शकारश्रवणप्रसङ्गं वारयितुमाह धातुशकारस्येति । श इत्येतद्रूपं साधयति । अधिकरण इति । एतत्प्रकरणे ऋग्भाष्यगीताभाष्यटीकाव्याख्यानानुसारेणाधिकं प्रमेयं बोध्यम् । भूतत्वादेरिति । भव्यत्वमादिपदार्थः । यद्युक्तबाधकान्न पुरुषसूक्तस्य गायत्र्यर्थता तर्हि तद्भेदः पौरुषमिति पुरुषसूक्तस्य गायत्रीव्याख्यानत्वप्रतिपादकप्रमाणविरोध इत्यत उक्तं तद्भेद इत्यागमस्येति । तस्माद् भेदो विषयादिकृतो यस्येत्येवंरूपेण व्याख्येयतयेत्यर्थः । अनुव्याख्यान इति । तृतीयाध्यायतृतीयपाद इति शेषः । पूर्ववदिति । स एव भर्गेत्यनेन गायत्र्यर्थत्वे सोऽयं पुरुष इत्यनेन च पुरुषसूक्तार्थत्वे बाधक-परिहारात्तदुभयवत्सर्ववेदार्थ इत्यनेन कस्मिंश्चिदर्थेऽभिप्रेते प्राप्तानुपपत्तिपरिहाराय सर्ववेदार्थत्वकथनमिति नेत्यर्थः । साक्षादिति । व्याहृतीनाम् एवार्थ इत्यस्येवेति शेषः ।

