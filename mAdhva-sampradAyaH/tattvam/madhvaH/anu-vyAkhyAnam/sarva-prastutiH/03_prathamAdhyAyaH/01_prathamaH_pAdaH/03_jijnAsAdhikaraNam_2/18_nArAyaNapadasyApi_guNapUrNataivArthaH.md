+++
title = "१८ नारायणपदस्यापि गुणपूर्णतैवार्थः"

+++


## स एव ब्रह्मशब्दार्थो नारायणपदोदितः

**नारायणपदस्यापि गुणपूर्णतैवार्थः**

## अनुव्याख्यानम्

***स एव ब्रह्मशब्दार्थो नारायणपदोदितः ॥ ९ ॥***

### सुधा

अस्तु वोङ्कारब्रह्मशब्दाभ्यां जीवजडातिरिक्तस्य जिज्ञास्यस्य सिद्धिः । तथापि ईश्वरस्य किमायातमित्यत आह ॥ नारायणेति ॥ स एवेत्यनुवर्तते । न हि नामि्न विप्रतिपत्तिरित्याशयः । अथवा सूत्रकारोक्तावोङ्कारब्रह्मशब्दावुपलक्षणमात्रम् । ‘नारायणं महाज्ञेयं’ इत्यादिश्रुतौ जिज्ञास्ये नारायणशब्दोऽपि श्रूयते । नारायणपदोदितश्चार्थः स एव यो गुणपूर्णत्वाख्यः । अतो नारायण-शब्देनापि जिज्ञास्यं जीवादिव्यतिरिक्तं सिध्द्यतीत्यनेनोच्यते । एतदप्युपलक्षणम् । आत्मानन्तेश्वरादि शब्दा अपि ज्ञातव्याः । तेषामपि ‘आत्मानमेव लोकमुपासीत’ इत्यादौ जिज्ञास्ये श्रवणात् । गुणपूर्णत्वाभिधायित्वाच्च । न चालौकिकार्थकल्पने गौरवप्रसङ्गाद्वरं कथञ्चिदेषां शब्दानां जीवादि विषयाङ्गीकरणमिति वाच्यम् । यौगिकशब्दप्रयोगान्यथाऽनुपपत्तेरुक्तत्वेन कल्पनाभावात् । अन्यथा वाक्यादप्यलौकिकार्थप्रत्ययो न स्यात् । लौकिकार्थ एव कथञ्चिदर्थानुगमस्य वक्तुं शक्यत्वात् । किञ्च क्वचिन्मुख्यार्थ एव शब्दोऽनुपपत्त्या क्वचिदमुख्यार्थोऽनुगम्यते । न पुनरमुख्यार्थ एव । तथा च श्रौतं ब्रह्मादिशब्दं जीवादिविषयमङ्गीकुर्वाणेनाऽपि निरवग्रहपूर्णतायुक्तं किञ्चिदभिधेयं मुख्यमङ्गीकरणीयमेव । ततश्चानेन किं कृतं स्यात् । जीव एवैते मुख्यार्थास्तदनुपलब्धिस्त्व-विद्यावरणनिमित्तेति चेन्न । यतोऽत्राचार्यः स्वयमेव प्रतिवक्ष्यतीति ।

### वाक्यार्थचन्द्रिका

नन्वीश्वरस्य जिज्ञास्यत्वं प्रतिज्ञाय तदभावे शङ्किते जीवजडव्यतिरिक्त-जिज्ञास्यब्रह्मसाधनं व्यधिकरणमित्याशङ्कते ॥ अस्त्विति ॥ एवं सति वस्तुसिद्धिमङ्गीकृत्य तस्य परमेश्वरनामार्थत्वं नास्तीति शङ्कितं स्यात् । तच्चायुक्तमिति पदशब्दप्रयोगलब्धमाशयमाह ॥ न हीति ॥ अस्मिन्पक्षे जीवजडातिरिक्तजिज्ञास्यसिद्धिमात्रेण प्रकृतसिद्धेर्नारायणपदेति भाष्यस्य प्रयोजनविशेषा भावं मन्वानो जिज्ञास्यस्य जीवजडातिरिक्तत्वसाधकसमर्पणपरतयैव तद्भाष्यमवतारयति ॥ अथवेति ॥ अस्मिन्पक्षे नारायणशब्दस्यैव विशिष्योपादाने न किमपि कारणमतो नायं भाष्यकाराभिप्राय इत्यत आह ॥ एतदपीति ॥ उपलक्षणे नियामकन्यायसाम्यमाह ॥ तेषामपीत्यादि ॥ जीवजडव्यतिरिक्त- जिज्ञास्यसाधकत्वेनोक्तयौगिकशब्दप्रयोगान्यथाऽनुपपत्तिरूपयुक्तेर्विपक्षे बाधकमुखेनोपपादनपुरःसरं तां युक्तिं पूर्वपक्ष्युक्तायां साधकान्यथासिद्धावपि व्यापारयितुं किञ्चेत्यादिना तत्रैव दूषणान्तरं वक्तुं तेषां कथञ्चिज्जीवविषयत्वोपपत्तेरिति पूर्वपक्ष्युक्तमनुवदति ॥ न चालौकिकेति ॥

यद्वा नन्वेतावतोमादिपदानां योगमात्रोक्तावप्यलौकिकार्थे प्रमाणानुक्तेस्तत्कल्पनैव स्यात् । न च यौगिकशब्दप्रयोगान्यथाऽनुपपत्तिरेव प्रमाणत्वेनात्राभिमतेति वाच्यम् । ओमादिशब्दानां क्लृप्तजीव-विषयत्वेनोपपत्तौ तदन्यथाऽनुपपत्तेरेव अभावादिति शङ्कते ॥ न चेति ॥ अभिमतं प्रमाणं तावदाह ॥ यौगिकेति ॥ अन्यथोपपत्तिं प्रतिबन्द्या विघटयति ॥ अन्यथेति ॥ यन्न दुःखेनेत्यादिवाक्यबलादपि स्वर्गादिशब्देभ्योऽपूर्वार्थप्रत्ययो न स्यादित्यर्थः ॥ यद्वा वाक्यमात्रादप्यपूर्वप्रत्ययो न स्यादर्थवादादिवत् क्लृप्ते पदार्थमात्रे तात्पर्यस्य वक्तुं शक्यत्वादित्यर्थः । प्रतिबन्द्या विघटितामन्यथोपपत्तिं स्वरूपेण विघटयति ॥ किञ्चेति ॥ कथञ्चिदेषां शब्दानां जीवादिविषयत्वमङ्गीकुर्वाणेन सर्वत्रैतेषाममुख्यार्थत्वमेव न कुत्रापि मुख्यार्थत्वममुख्यार्थश्च जीवादिरिति वा जीवव्यतिरिक्तमुख्यार्थसद्भावेऽपि जिज्ञास्ये श्रुतब्रह्मादिशब्दानाममुख्यार्थजीवादिपरत्वमेवेति वा जीव एव मुख्यार्थस्तद्विषयत्वमेवैषां शब्दानामिति वाऽङ्गीकरणीयम् । प्रकारान्तराभावात् । तत्राद्यं प्रतिक्षिपति ॥ क्वचिदिति ॥ द्वितीयं प्रतिक्षिपति ॥ तथा चेति ॥ ततश्चेति ॥ अलौकिकार्थकल्पनागौरवभयाच्छ्रौतब्रह्मादिशब्दानां जीवादिविषयकता-मङ्गीकुर्वताऽपि सर्वथाऽमुख्यार्थशब्दाभावेन अप्रसिद्धमुख्यार्थेऽवश्यमङ्गीकार्येऽलौकिकार्थकल्पना-गौरवस्यापरिहरादेषां शब्दानां जीवविषयत्वाङ्गीकारेण किं कृतं न किमपीत्यर्थः । तृतीयं शङ्कते ॥ जीव एवेति ॥ इदं च समुदायैक्यवादिनः शङ्केत्यवधेयम् । तर्हि कथं कथञ्चिदित्युक्तिरित्यत आह ॥ तदनुपलब्धिस्त्विति ॥ यतोऽत्रेति ॥ ‘अशेषशक्तियुक्तिश्चेत्स्वातन्त्र्याद्दोषवान्कथम्’ इत्यनु-व्याख्यानेनेत्यर्थः ।

### परिमल

॥ इत्यादाविति ॥ ‘‘स एष परोवरीयानुद्गीथः स एषोऽनन्त’ इत्यादावनन्तशब्दः । ‘मायां तु प्रकृतिं विद्यान्मायिनं तु महेश्वरम्’ इत्यादावीश्वरशब्दः ‘त्वं बन्धदो मुक्तिदोऽतो मतो नस्त्वं ज्ञानदोऽज्ञानदश्चासि विष्णो’ इत्यादौ विष्णुशब्दः । एतेन ब्रह्मपदेनैव विषयसिद्धौ ओमादि-पदानर्थक्यमिति निरस्तम् । न केवलं ब्रह्मपदात्किन्त्वोमादिपदादपीति युक्तयन्तरसूचनार्थत्वेन सार्थक्यात् ॥ अनेनेति ॥ जीवे गौणार्थाङ्गीकारेण किं कृतं स्यान्मुख्यार्थभूतापूर्वार्थ- स्यावश्यमङ्गीकृतत्वादिति भावः ॥ प्रतिवक्ष्यतीति ॥ ‘निर्विशेषे स्वयं भाते किमज्ञानावृतं भवेदि’त्यादिनेत्यर्थः । यद्वैतदधिकरणान्ते हरेरेव ब्रह्मादिपदमुख्यार्थत्वकथनेनेत्यर्थः ।

### यादुपत्यम्

॥ कथञ्चिदिति ॥ लक्षणादिरूपामुख्यवृत्त्येत्यर्थः ॥ निरवग्रहेति ॥ निष्परिपन्थी-त्यर्थः । यतोऽत्र आचार्य इति ‘निर्विशेषे स्वयं भाते किमज्ञानावृतं भवेत्’ इत्यावरणखण्डन इत्यर्थः ॥

### श्रीनिवासतीर्थीया

॥ इत्यादाविति ॥ ‘स एव परो वरीयानुद्गीथः स एषोऽनन्त’ इत्यादावनन्तशब्दः । ‘मायां तु प्रकृतिं विद्यान्मायिनं तु महेश्वरम्’ इत्यादावीश्वरशब्दः । ‘त्वं मुक्तिदो बन्धदोऽतो मतो नस्त्वं ज्ञानदोऽज्ञानदश्चासि विष्णो’ इत्यादौ विष्णुशब्दः ॥

### वाक्यार्थरत्नमाला

तदभावे शङ्कित इति । परेणेति शेषः । साधनमोङ्कारब्रह्मशब्दाभ्यामिति शेषः । व्यधिकरणमिति । जीवजडव्यतिरिक्तजिज्ञास्येश्वरसाधनस्यैव प्रतिज्ञया समानविषयत्वादिति भावः । इत्याशङ्कत इति । (इत्याशङ्कानिवर्तकतयोत्तरमूलमवतारयतीत्यर्थः । स एवेत्यनुवर्तत इति मूलम् । अनेन यो जीवादिव्यतिरिक्तः पदार्थः सिद्धः स नारायणनामक इत्यर्थः सूत्रितः । अत एवानाम्नीति वक्ष्यतीति ज्ञेयम् । उत्तरयोजनायां स एवार्थ इत्यनुवर्तत इति भावः ।) वस्तुसिद्धिमिति । जीवादिव्यतिरिक्तब्रह्मशब्दाभिहित-पदार्थस्यैवास्मदभिलषितेश्वरत्वेनेश्वरस्य ततो भेदानङ्गीकारादीश्वरमेवोक्तरूपमङ्गीकृत्य तस्य किमायातमिति शङ्कानुदयादीश्वरमुक्तब्रह्मणः सकाशाद् भिन्नत्वेन आग्रहात् स्वीकुर्वताऽपि जीवादिव्यावृत्तजिज्ञास्यब्रह्म-रूपास्मदभिलषितवस्तुनस्तावदङ्गीकारात् । नाममात्रे च विवादायोगात् । विवादे च मूर्खकलहप्रसङ्ग इत्येतावन्तं पदशब्दप्रयोगलब्धमाशयमित्यर्थः । ईश्वरस्य किमिति शङ्कानुसारेण नारायणेत्यस्य परमेश्वरे-त्यनुवाद इति ज्ञेयम् ।

प्रयोजनविशेषेति । अभाव इति मन्वान इत्यर्थः । प्रयोजनविशेषाभावमित्यनेन नाममात्रविवादशङ्का-निराकरणातिरिक्तप्रयोजनाभावः प्रतिपाद्यते । तत्र किं तदतिरिक्तप्रयोजनेनोक्तमेव प्रयोजनं किं न स्यादित्यत उक्तम् । जीवजडातिरिक्तजिज्ञास्यसिद्धिमात्रेणेति । नाममात्रविवादस्य अयुक्तताया बहिरेव प्रत्येतुं शक्यतया तत्प्रयोजनत्वाङ्गीकारस्य सति प्रयोजनान्तरे आश्रयणायोगादिति भावः । प्राग्विषयत्वेनोक्त-स्येश्वरस्य जिज्ञास्यभेदप्रतिपादनायेदं भाष्यमित्यप्यत एव निरस्तम् । तदभेदप्रतिपादनाय शब्दान्तर-प्रयोगसम्भवे जिज्ञासावाक्यस्थनारायणपदोपादानवैयर्थ्यात् ।

साधकेति । ओंब्रह्मशब्दतुल्यनारायणपदरूपेत्यर्थः । विपक्षे बाधकेनेति । अन्यथा वाक्यादपीत्यनेन तदभिधानम् । साधकान्यथेति । ईश्वरपदादिरूपसाधकस्येश्वरेणाङ्गीकृतेन विनाऽपि शरीरादीशत्वे जीवमादायाप्युपपत्त्या अन्यथासिद्धिरित्यर्थः । अन्यथासिद्धिपदं तन्निरासोपलक्षणम् । व्यापारयितुमिति । अन्यथासिद्धिनिरासार्थतयाऽपि योजयितुमित्यर्थः । किञ्चेत्यादिना चेति निर्देशार्थचशब्दप्रयोगेण योज्यम् । प्रागुक्तयुक्तौ जागरूकायामन्यथासिद्धिशङ्कायाः पुनरुत्थानासम्भवं मन्वानस्तद्युक्तयुपन्यासोत्तरमपि प्राप्तानु-पपत्तिकथनपरत्वेनोत्तरग्रन्थमवतारयति यद्वेति । तावदाहेति । अन्यथोपपत्तिनिरासापेक्षया तावच्छब्दः । उक्तत्वेनेति मूले किं नाम निगमनिरुक्तेत्यादिनेति शेषः । वाक्यशब्दस्य वाक्यान्तरेत्यर्थकत्वम् अलौकि-कार्थेत्यस्य स्वर्गकामो यजेतेत्यादिवाक्यविशेषगतस्वर्गादिपदजन्यापूर्वार्थपरत्वमिति मनसि कृत्वाह यन्न दुःखेनेत्यादीति । उक्तरीत्या वाक्यादिपदानां विशेषार्थनिष्ठत्वं कल्पनीयमत्र पक्षे भवतीत्यपरितोषा-त्पक्षान्तरमाह यद्वा वाक्येति । तर्हि तद्वैयर्थ्यमित्यतस्तद्वाक्यसार्थक्यं पूर्वपक्ष्युक्तरीत्या आपादनमुखेनाह लौकिकार्थ एवेति मूलम् । जीवा एवेति बहुवचनेन विकल्पस्य जीव एवैत इति मूलाननुसारित्वमिति शङ्कावारणाय मूलाशयमाह इयं चेति । समुदायैक्येति । इदं च मतं जीवेशभेददृष्ट्यैवेति भक्तिपादीयानु-व्याख्यानमूले स्पष्टीभविष्यति ।

