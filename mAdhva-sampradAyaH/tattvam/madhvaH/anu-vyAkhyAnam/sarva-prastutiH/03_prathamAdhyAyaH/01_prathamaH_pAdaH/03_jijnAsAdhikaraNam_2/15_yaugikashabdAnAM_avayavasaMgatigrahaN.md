+++
title = "१५ यौगिकशब्दानाम् अवयवसंगतिग्रहणापेक्षा आवश्यकी"

+++


## ॐ अथातो ब्रह्मजिज्ञासा ॐ

**यौगिकशब्दानाम् अवयवसंगतिग्रहणापेक्षा आवश्यकी**

# ॐ अथातो ब्रह्मजिज्ञासा ॐ

### सुधा

एतदुक्तं भवति । यौगिका हि शब्दा नावश्यमर्थप्रत्यायने सङ्गतिग्रहणमपेक्षन्ते । किं नाम निगमनिरुक्तव्याकरणबलेनावयवार्थावगमे सति तत्संसर्गसम्भावनायां प्रसिद्धमन्यथाऽपूर्व-मेवार्थमवगमयन्ति । वाक्यरूपत्वात्तेषाम् । यथाऽऽह ‘श्रोत्रियंश्छन्दोऽधीते’ ‘वाक्यार्थे पदप्रयोग’ इति । न च वाक्यं सङ्गतिग्रहणापेक्षमर्थमवबोधयति । अधिगतार्थत्वप्रसङ्गादशक्यत्वाच्च ।

### वाक्यार्थचन्द्रिका

नन्वेवं निर्वचनकथनेन भाष्यकारेणोंब्रह्मशब्दयोर्यौगिकत्वसूचनेऽपि न प्राप्तशङ्कापरिहारः । अलौकिकार्थे तच्छब्दसङ्गतिग्रहणप्रकारानिरूपणादित्यतः सङ्गतिग्रहणप्रकारा-निरूपणेऽपि यौगिकत्वेन सङ्गतिग्रहणानपेक्षासूचनान्नासङ्गतं भाष्यमित्यभिप्रेत्य कुतो यौगिकत्वेऽपि सङ्गतिग्रहणानपेक्षत्वमित्यतस्तदभिप्रायमाह ॥ एतदुक्तं भवतीति ॥ अवश्यपदप्रयोगस्तु रूढानां यथा सङ्गतिग्रहणानपेक्षावश्यकी न तथैतेषामिति रूढेष्वावश्यकत्वं सूचयितुं वैतेषामपि समुदायसङ्गति-ग्रहणानपेक्षायामपि वक्ष्यमाणरीत्याऽवयवसङ्गतिग्रहणापेक्षावश्यकत्वं सूचयितुं वेति द्रष्टव्यम् । तर्हि यौगिकशब्दानां श्रवणमात्रेणापूर्वार्थप्रत्ययापत्तिः प्रसिद्धार्थप्रत्ययानापत्तिश्चेति शङ्कते ॥ किं नामेति ॥ एवं वदतामस्माकं यौगिकेष्ववयवार्थसङ्गतिग्रहणापेक्षा न निषेध्या न वा तत्संसर्गसम्भावनायां प्रसिद्धार्थबोधकत्वमपि निषेध्यमपि तु तेषु समुदायशक्तिग्रहापेक्षैव निषिध्यतेऽवयवार्थसंसर्ग-सम्भावनायामपूर्वार्थपरत्वं च अभ्युपगम्यत इति न विरोध इत्यभिप्रेत्य समाधत्ते ॥ निगमेति ॥ निगमो नाम प्रसिद्धार्थतदवयवतद्गुणान्परित्यज्यार्थान्तरे वृत्तिः । यथा देहात्मादिशब्दानामुपचितवस्तुसन्तत-गमनवत्पदार्थादावेकदेशानुगमेन वृत्तिः । प्रसिद्धार्थोपादानेनार्थान्तरवृत्तावजहल्लक्षणा स्यात्तद-वयवोपादानेनार्थान्तरे वृत्तौ जहदजहल्लक्षणा तद्गुणोपादानेनार्थान्तरे वृत्तौ तु गौणीति तद्य्वावर्तकं विशेषणत्रयमिति ज्ञेयम् । निरुक्तं नाम सर्वावयवार्थानुगमेन प्रसिद्धादर्थान्तरे वृत्तिः । यथा सोमशब्दस्य पार्वतीसहितमहेश्वरे वृत्तिः । व्याकरणं नामास्मिन्नर्थेऽयं प्रत्ययो भवतीति विधिसामर्थ्यादर्थनिश्चयः । यथा वादीति ताच्छील्ये णिनिप्रत्ययविधानसामर्थ्याद् वदनशीलो गम्यते । एवं च यत्र निगमादि-बलादवगतावयवार्थसंसर्गः प्रसिद्धानेकेषु तत्र सन्निहितपदान्तरसमभिव्याहारोऽर्थविशेषग्रहण-नियामकोऽन्यत्र तु तत एव अपूर्वार्थलाभ इति द्रष्टव्यम् । (सुप्यजातौ णिनिस्ताच्छील्ये । अजात्यर्थे सुपि धातोर्णिनिस्ताच्छील्ये द्योत्ये । उष्णभोजी । शीतभोजा । अजातौ किं ब्राह्मणानामन्त्रयिता । ताच्छील्यस्य विवक्षितत्वात्तृन् । अत एव ब्राह्मणानिति कर्मणि षष्ठी न कृता । ताच्छील्ये किमुष्णं भुङ्क्ते कदाचित् । इह वृत्तिकारेणोपसर्गभिन्न एव सुपि णिनिरिति व्याख्यायोत्प्रतिभ्यामाङि सर्तेरुपसङ्ख्या-नमिति पठितम् । हरदत्तमाधवादिभिश्च तदेवानुसृतम् । एतच्च भाष्यविरोधादुपेक्ष्यम् । उक्तं हि भाष्ये । सुपीति वर्तमाने पुनः सुप्ग्रहणं किमर्थम् । अनुपसर्ग इत्येवं तदभूत् । इदं सुम्मात्रे यथा स्यात् । उदासारिण्यः प्रत्यासारिण्य इति । आक्वेस्तच्छीलतद्धर्मतत्साधुकारिषु । क्विपमभिव्याप्य वक्ष्यमाणाः प्रत्ययास्तच्छीलादिषु कर्तृषु बोध्याः शीलादीनां त्रयाणां विशेषणं समर्पयितुं निर्दिष्टैस्त्रिभिस्तच्छब्दैः प्रकृतिभूतधात्वर्थो निर्दिश्यते । तृन् । कर्ता कटान्) ।

न हि पदं चक्षुरादिवदित्यादिना पूर्वपक्ष्युक्तपदत्वहेतुमन्यथयति ॥ वाक्यरूपत्वादिति ॥ रूपशब्दः सदृशार्थः । यौगिकशब्दस्य वाक्यत्वाभावात् । अत एव चन्द्रिकायां वाक्यतुल्यत्वादित्युक्तम् ॥ यथाऽऽहेति ॥ यद्यपि वाक्यार्थे पदवचनमित्यत्र वाक्यार्थशब्देन तदाश्रयछन्दोऽध्यायी लक्ष्यते । अविद्यमानप्रकृतिप्रत्ययविभागः श्रोत्रियशब्दश्च तस्मिन्नेवाभिधेये निपात्यते क्रियारूपस्य सम्बन्धरूपस्य वा मुख्यस्य वाक्यार्थस्य सत्त्वभूतार्थाभिधायिश्रोत्रियशब्दबोध्यत्वासम्भवात् । तथाऽपि तादृशवाक्यार्थ-विशिष्टतया तदाश्रयसमर्पणं श्रोत्रियपदस्य वाक्यतुल्यत्वाभावे नोपपद्यत इत्यभिप्रेत्य इदमुदाहृतमिति द्रष्टव्यम् । यद्यपि च यौगिकदे प्रकृतिप्रत्ययविभागः श्रोत्रियपदे च तदभाव इति वैषम्यं तथाऽपि वाक्यार्थसमर्पणेन वाक्यतुल्यत्वेन साम्यमाश्रित्येदमुदाहरणम् । यद्यपि च वाक्यार्थे पदवचनमिति वृत्तिभाष्यादौ पाठो दृश्यते तथाऽपि वचनप्रयोगशब्दयोरैकार्थ्याद्वा तथैव पाठदर्शनाद्वा प्रयोग इत्युक्तम् । इदं च छन्दसः श्रोत्रभावो घंश्चेत्येतदपेक्षया सूत्रस्यार्थान्तरं प्रकृतोपयोगादिहोदाहृतं न तु द्वितीयं तस्य प्रकृतानुपयोगादिति द्रष्टव्यम् ॥ अशक्यत्वाच्चेति ॥ अनन्तपुरुषप्रयुक्तस्वस्वाभिप्रेतार्थप्रतिपादक-तत्तत्पदावापोद्वापप्रयुक्तानन्तवाक्यानां तत्तदर्थानां च पदादिवदनुगतत्वाभावेनोपस्थित्यसम्भवेन शक्तिग्रहस्याशक्यत्वमित्यर्थः ।

### परिमल

तदयुक्तमिवाभातीति कृतचोद्यस्य त्रिपाद्या कः समाधिरुक्त इत्यत उपोद्घातमाह ॥ एतदुक्तमित्यादिना तदेतावितिपर्यन्तेन ॥ सङ्गतीति ॥ अवयवसङ्गतिग्रहणं विना पृथक्समुदायस्य सङ्गतिग्रहणं नापेक्षन्त इत्यर्थः । ‘इदं तच्छिर एष ह्यर्वाग्बिलश्चमस ऊर्ध्वबुध्न’ इत्यादिसङ्केतग्राहकवाक्यं निगमः । अग्य्रत्वमग्रनेतृत्वमित्यादिवैदिकाग्न्यादिशब्दनिरुक्तिपरवेदाङ्गरूपनिरुक्तसंज्ञग्रन्थः । प्रसिद्धमर्थ मवगमयन्तीत्यन्वयः ॥ अन्यथेति ॥ प्रसिद्धेऽर्थेऽवयवार्थसंसर्गसम्भावनाया अभावे इत्यर्थः । तेषां यौगिकशब्दानां वाक्यरूपत्वाद्वाक्यतुल्यत्वादित्यर्थः । यौगिकस्य वाक्यरूपत्वे पञ्चमाध्यायद्वितीयपाद पाणिनीयसूत्रसम्मतिमाह ॥ यथाऽऽहेति ॥ छन्दोधीते वेदाध्ययनकर्तरि श्रोत्रियन्निति नकारान्तः शब्दो निपात्यते । नकारः ‘ञ्नित्यादिर्नित्यमि’त्याद्युदात्तस्वरार्थः । श्रोतृशब्दाद्धप्रत्यये तस्येयादेशे यणादेशे श्रोत्रिय इति रूपम् । कथमस्य वाक्यरूपतेत्यतो वृत्तिकारादिवचनमाह ॥ वाक्यार्थ इति ॥ छन्दोऽध्ययनकर्तृरूपवाक्यार्थे श्रोत्रियपदप्रयोग इति । वाक्यरूपत्वेऽपि यौगिकस्य कुतो न सङ्गतिग्रहणापेक्षेत्यत आह ॥ न चेति ॥ अधिगतेति ॥ सङ्गतिग्रहणस्य सम्बन्धिज्ञानाधीनत्वेन प्रागेव वाक्यार्थरूपसम्बन्धिनो ज्ञातत्वादिति भावः ॥ अशक्यत्वाच्चेति ॥ वाक्ये शक्तेरभावेन तन्निष्ठशक्तयविषयत्वाच्चेत्यर्थः ।

### यादुपत्यं

यौगिकानामेव रूढत्वे सङ्गतिग्रहणापेक्षा नास्तीत्यत उक्तम् ॥ अवश्यमिति ॥ तथा च लोके योगरूढेषु तथाभावेऽपि न केवलं यौगिकेषु तदपेक्षा । अतो नियमेन यौगिकेषु सङ्गतिगहणापेक्षेति भावः ॥ निगमनिरुक्तेति ॥ यथा सत्यादिशब्दानां ‘तस्य वा एतस्य ब्रह्मणो नाम सत्यमिति तानि ह वा एतानि त्रीण्यक्षराणि सन्ति । सत् ति यमिति तद्यत्सत् तदमृतम् अथ यत्ति तन्मर्त्यम् अथ यद्यं तेनोभे यच्छती’त्यादि निगमबलेनावयवार्थावगमो दृश्यते । क्वचित्तु निरुक्तबलेन ‘यथा आपो वा अर्क इत्यादौ अर्कादिशब्दानां ‘उदकं सुखहेतुत्वात्कमित्येवाभिधीयते । तदेव ह्यर्चतो जातमतोऽर्क-मिति कीर्तितम्’ इत्यादिव्यासकृतनिरुक्तबलेनार्चतो जातं सुखसाधनं चेत्यर्क इत्याद्यवयवार्थावगमः । क्वचिद्य्वाकरणबलेन । यथा पङ्कजादिशब्दानां ‘सप्तम्यां जनेर्ड’ इत्यादिव्याकरणबलेन पङ्के जायत इति अवयवार्थावगम इत्यर्थः । एवं च निगमशब्दो वेदविशेषे रूढः । निरुक्तव्याकरणशब्दावपि रूढ्या ग्रन्थविशेषपरावित्यवगन्तव्यम् ।

अन्ये तु निगमो नाम प्रसिद्धार्थतदवयवौ परित्यज्य शब्दस्य शब्दैकदेशानुगमेनार्थान्तरे वृत्तिः । अत्र तदवयवशब्देन तद्गुणोऽपि विवक्षितः । शब्दैकदेशानुगमेनेत्यस्य प्रकृतिलक्षणशब्दैकदेशान्तरेऽनु-गमेनेत्यर्थः । अत्र शब्दस्यार्थान्तरे वृत्तिरित्येवोक्तौ प्रसिद्धार्थोपादानेन अर्थान्तरे वृत्तिरजहल्लक्षणा स्यात्तदेवावयवोपादानेन वृत्तौ जहदजहल्लक्षणा च स्यात् । तद्गुणोपादानेन अर्थान्तरे वृत्तिर्गौणी स्यादतः प्रसिद्धार्थतदवयवौ परित्यज्येत्युक्तम् । जहल्लक्षणत्वपरिहाराय शब्दैकदेशानुगमेनेत्युक्तमित्यवधेयम् । यथा देहात्मादिशब्दानामुपचितवस्तुसन्ततगमनतत्पदार्थादावेकदेशानुगमेन अनुवृत्तिः । निरुक्तं नाम शब्दस्य सर्वावयवार्थानुगमेन प्रसिद्धार्थादर्थान्तरे वृत्तिः । यथा सोमशब्दस्य पार्वतीसहितेश्वरे वृत्तिः । व्याकरणं नाम प्रत्ययविधानसामर्थ्यादर्थनिश्चयः । यथा वादीति ताच्छील्ये प्रत्ययविधानसामर्थ्याद्वदन-शीलो गम्यत इत्याहुः ॥

॥ तत्संसर्गसम्भावनायामपि ॥ तत्संसर्गस्य स्वावगतसंसर्गेष्वन्यतमत्वसम्भावनायामित्यर्थः । ननु पदानां कथमपूर्वार्थगमकत्वमित्यत आह ॥ वाक्यरूपत्वादिति ॥ वाक्यस्येव रूपं येषां ते वाक्यरूपास् तेषां भावो वाक्यरूपत्वं तस्मादिति व्याख्यानमत्र विवक्षितम् । तेन वाक्यतुल्यत्वादित्यर्थः प्राप्नोति । अत एव चन्द्रिकायां ‘वाक्यतुल्यत्वादि’त्येवोक्तम् । तेन विभक्तयन्ता वर्णाः पदं पदसमूहो वाक्यं न च यौगिकानां सर्वेषामुक्तपदसमूहरूपत्वमिति शङ्काऽनवकाश इति ध्येयम् । यौगिकानां शब्दानां वाक्यार्थप्रतिपादकत्वेन वाक्यतुल्यत्वेऽभियुक्तसमूहरूपत्वमिति शङ्काऽनवकाश इति ध्येयम् । यौगिकानां शब्दानां वाक्यार्थप्रतिपादकत्वेन वाक्यतुल्यत्वेऽभियुक्तसम्मतिमाह ॥ यथाऽऽहेति ॥ ‘श्रोत्रियंश्छन्दोऽधीत’ इति सूत्रे ‘वाक्यार्थं पदवचनम्’ इति यद्वार्तिकं तस्यायमर्थानुवाद इति ज्ञेयम् । अत्र वाक्यार्थशब्देन तदाश्रयछन्दोऽध्यायी लक्ष्यते । पदार्थसंसर्गरूपवाक्यार्थस्य सत्त्वभूतार्थाभिधायि-श्रोत्रियशब्दबोध्यत्वासम्भवात् । तथाच छन्दोधीत इत्यस्य वाक्यस्यार्थो यश् छन्दःकर्मकाध्ययनक्रियाकः संसर्गः कर्तृतया तदाश्रयो यस्तस्मिन्नभिधेये श्रोत्रियशब्दो निपात्यत इति वार्तिकवाक्यार्थः पर्यवस्यति । ततश्च श्रोत्रियपदस्य छन्दोधीत इति वाक्यप्रतिपादकत्वोक्तया तत्तुल्यत्वं तस्य अभिप्रेतमिति ज्ञातव्यम् । नन्वत्र विद्यमानप्रकृतिप्रत्ययविभागस्य रूढस्यैव श्रोत्रियशब्दस्योक्तवाक्यार्थे निपातोऽभिप्रेतः । अन्यथा ‘छन्दसो वा श्रोत्रभावस्तदधीत इत्यर्थे घश्च’ इत्युत्तरवार्तिकवैयर्थ्यप्रसङ्गात् । अतः कथं यौगिकानां शब्दानां वाक्यतुल्यत्वे इदमुदाहरणमिति चेन्न । उदाहृतोत्तरवार्तिकानुसारेण श्रोत्रियशब्दस्य वस्तुतो यौगिकत्वमप्यस्तीत्यभिप्रेतत्वात् । न च तदेव वार्तिकमत्र कुतो नोदाहृतमिति वाच्यम् । तेन यौगिकत्वलाभेऽपि स्पष्टवाक्यतुल्यत्वप्रतिपादनालाभात् । पदानामेव वाक्यतुल्यत्वे इदमुदाहरणं न तु यौगिकत्वांशेऽपीत्यप्याहुः । श्रोत्रियन्नित्यत नकारः स्वरार्थ इत्याहुः ॥ अशक्यत्वाच्चेति ॥ वाक्यार्थस्य प्रथममनुपस्थित्या तत्र शक्तिग्रहस्याशक्यत्वादित्यर्थः ।

### वाक्यार्थरत्नमाला

शङ्कापरिहाराभावे हेतुत्वेन शङ्काबीजानुद्धारं दर्शयति अलौकिकार्थ इति । अवश्यं सङ्गतिग्रहणं नापेक्षन्त इत्युक्ते तदपेक्षानियमो नास्तीति प्रतिपादनमुखेन सङ्गतिग्रहणापेक्षा तु वर्तत इति प्रतिपादितं भवतीति प्रतीत्या प्रकृतोपयोगिसङ्गतिग्रहणानपेक्षत्वालाभ इत्यतस्तत्पदप्रयोगाभिप्रायमाह अवश्येति । यथा राज्ञो गमने गजतुरगादिकमावश्यकं तथा भिक्षुकस्य नावश्यकमित्यत्र वाक्यान्तरसमभि-व्याहारेणावश्यकत्वविशिष्टापेक्षाभावप्रतिपादनप्रतीतिर्भिक्षोर्गत्यर्थं गजादि नावश्यकमित्येवोक्तेऽपि यथा राज्ञ अवश्यमपेक्षितं तथा नैतस्येति प्रतीत्या गत्यादेरप्रसक्तया तदपेक्षाभावस्थले तन्नियमाभावप्रतिपादने अप्रसक्तनिषेधापत्त्या च भिक्षोरपेक्षाभाव एव । राज्ञस्त्ववश्यापेक्षेत्यवश्यपदफलस्यान्यत्र स्वीकार्यतया सर्वसिद्ध-त्वात्प्रकृतेऽपि रूढेषु सङ्गतिग्रहणावश्यकत्वरूपमवश्यपदप्रयोगफलं योगस्थले तदनपेक्षाया बुद्धावारोहाय प्रतिपादितमिति भावः । अपेक्षासद्भावमङ्गीकृत्यापि समाधत्ते एतेषामपीति । वक्ष्यमाणेति । प्रयोगमात्रबाहुल्यं रूढिरित्यादिव्याख्यावसरे अन्ततः प्रकृतिप्रत्यययोस्तदर्थे रूढेराश्रयणीयत्वादित्यादिनेति शेषः । तत्संसर्गसम्भावनायामिति मूलपाठानुसारेणानुवादः । सम्भावना चोत्कटैककोटिकज्ञानं संसर्गा-नन्तपाठे तु तथैव टीकापाठोऽपि । संसर्गसम्भावनायामित्यस्यापि संसर्गविषयकोत्कटैककोटिकज्ञान इत्यर्थः। अत्रापीनन्तपाठान्तरम् । अन्यथेत्येतदर्थतोऽनूदितमनेन । तत्र निगमनिरुक्तव्याकरणमेवेति चतुर्थवर्णक-पञ्चपादिकाविवरणगतनिगमो नामेत्यादिनोक्तनिगमादिलक्षणानुसारेण स्वयं तल्लक्षणान्याह निगमो नामेत्यादिना । विवरणे प्रसिद्धार्थतदवयवौ परित्यज्येत्येवोक्तावपि कृत्यकथनावसरे लक्षणागुणवृत्ति-प्रसङ्गादित्युक्तत्वादत्र गुणवृत्तिव्यावर्तनाय तद्गुणानित्यधिकं प्रयुक्तम् । तत्त्वदीपनेऽपि लक्षणापदेन जहल्लक्षणा जहदजहल्लक्षणा चेति द्वयं गृहीत्वा प्रसिद्धार्थतदवयवपदयोः कृत्यं वर्णयित्वा लक्षणाया एव मुख्यवृत्त्यन्यत्वेन गुणवृत्तित्वोक्तिरित्येकं समाधिमभिधाय तदवयवस्य तद्गुणस्योपादानेनान्यत्र वृत्तौ गुणवृत्तिरित्यर्थ इति प्रकारान्तरेण गुणवृत्तिव्युत्पादनकृतं तद्गुणवृत्तिपदानुसारेणावयवावित्युपलक्षणं तद्गुणावित्यपि द्रष्टव्यमिति व्याख्यानमात्रेण पूर्तौ प्रकारद्वयस्याप्ययोगादयुक्तमिति सूचनाय तद्गुणानिति स्वयं प्रथमतः वेदान्तपरिभाषानुसारेण पूरयित्वोत्तरत्र गुणवृत्तेर्व्यावर्त्यतयोक्तिः । शब्दैकदेशानुगमेनेत्यपि योज्यम् । उदाहरणे वक्ष्यमाणत्वात् । प्रकृतिलक्षणशब्दैकदेशस्यार्थान्तरेऽनुगमेनेत्यर्थः । शब्दस्येत्यपि योज्यम् । शब्दानामित्यादेर्वक्ष्यमाणत्वात् । प्रत्ययविधानसामर्थ्यादित्यस्य तत्त्वदीपनोक्तमर्थम् अनुवदन् व्याकरणलक्षणमाह व्याकरणं नामेति । वाक्यतात्पर्यमाह एवं च यत्रेत्यादिना । पदत्वहेतुमिति । सङ्गतिग्रहणसापेक्षार्थबोधकत्वरूपचक्षुरादिवैलक्षण्यसमर्पकतया पदत्वस्य प्रागभिधानादेवमुक्तम् । सदृशार्थ इति । इति सदृशे प्रयोगादिति भावः । नत्वभेदार्थ इत्यर्थः । तदर्थत्वे बाधकमाह यौगिकेति । तुल्यत्वादि-त्युक्तमिति । ईक्षत्यधिकरण इति शेषः । वाक्यतुल्यत्वेनेति । तृतीयान्तस्यार्थानुवादोऽयमित्यदोषः । श्रोत्रियंश्छन्दोऽधीत इत्येतत्सूत्रीयभाष्ये किन् निपात्यते श्रोत्रियंश्छन्दोऽधीत इति । वाक्यार्थे पदवचनम् । छन्दो ऽधीत इत्यस्य वाक्यस्यार्थे श्रोत्रियन्नित्येतत्पदं निपात्यत इति प्रतिपादनेऽपि कैयटमञ्जर्युक्तविशेष-वचनमुखेन प्रकृतानुपयोगमाशङ्क्य परिहरति यद्यपि वाक्यार्थ इति । इत्यत्र इति भाष्यादिवाक्ये । छन्दोऽध्यायी उपचारादुच्यत इत्यस्य अनुवादो लक्ष्यत इति । तथाच वाक्यार्थे पदवचनमित्यस्य वाक्यार्थाश्रये पदवचनमित्यायाति । नत्वपूर्ववाक्यार्थ एव पदवचनमिति । येन प्रकृतोपयोगः स्यादिति भावः। कुतो वाक्यार्थपदस्य तदाश्रये लक्षणाश्रयणीया श्रोत्रियपदेन मुख्यवाक्यार्थस्यैवाभिधानोपपत्तेरित्यतोऽ-भिधायकाभिधेययोर्विरुद्धस्वभावत्वाभिधानेन मुख्यवाक्यार्थाभिधानासम्भवं वाक्यार्थस्य सम्बन्धरूपस्य क्रियारूपस्य वेत्यादिकैयटाद्यनुसारेणाह क्रियारूपस्येति । वाक्यार्थस्येत्यनन्तरमसत्त्वभूतस्येति शेषः । स चासत्त्वभूत इति कैयटाद्युक्तेः । यद्वा सत्त्वभूतार्थाभिधायिश्रोत्रियशब्देति प्रयोगबलादेव मुख्यवाक्यार्थोऽ-सत्त्वभूत इति लभ्यते । सत्त्वं च द्रव्यम् । तथाच वाक्यार्थः क्रियादिरूपतया द्रव्यरूपो न भवति । श्रोत्रियशब्दश्च द्रव्याभिधायी तत्कथं तेन पदेनोक्तवाक्यार्थाभिधानमित्यर्थः । तस्मादेतदुदाहरणं प्रकृता-सङ्गतमिति शङ्काशेषः । न वयं मुख्यवाक्यार्थवाचकं पदमित्यर्थे एतदुदाहरणमिति ब्रूमः । येन तदभाव-प्रयुक्तासङ्गतिः शङ्क्येत किन्तु तर्हि प्रागनवगतस्याप्यर्थस्य पदेन ज्ञायमानत्वादपूर्वार्थबोधकं पदमित्येतदर्थे एतदुदाहरणमित्येव ब्रूमः । नचैतदुदाहृते नास्ति लक्षणया वाक्यार्थाश्रयबोधकतायास्त्वयैवोक्तत्वात् । तावतैव च प्रकृतोपयोगादित्याह तथापि तादृशेति । नोपपद्यत इति । वाक्यातिरिक्तपदमात्रस्य सङ्गति-ग्रहणसापेक्षतया तदनपेक्षाया वाक्यरूपत्वाश्रयणेनैवोपपाद्यत्वादित्यर्थः ।

अस्त्वेवं श्रोत्रियशब्दस्यापूर्वार्थबोधकता । तथापि यौगिकपदानां तथात्वे तच्छब्ददृष्टान्तीकरणानु-पपत्तिः । यौगिकपदे प्रकृतिप्रत्ययविभागसत्त्वात् । श्रोत्रियशब्दे चाविद्यमानप्रकृतीत्यादिना तदभावस्य प्रागभिधानात् । ततो वैषम्याद् दृष्टान्तदार्ष्टान्तिकभावायोग इति शङ्कते यद्यपि च यौगिकेति । येन रूपेण साम्यं विवक्षितं तत्साम्यमस्त्येव । अपूर्वार्थबोधकत्वेन साम्यस्य विवक्षितस्य भवताऽप्यङ्गीकारात् । येन च रूपेण वैषम्यं शङ्क्यते तेन साम्यं न विवक्षितम् । तादृशसाम्यस्य सर्वरूपेण साम्यरूपतया दृष्टान्तमात्रोच्छेदकत्वेनाविवक्षणीयत्वादित्याशयेन समाधत्ते तथाऽपि वाक्यार्थेति । पाठदर्शनाद्वेति । भाष्यादावपि पुस्तकान्तरे तथैव पाठादिति भावः । इत्येतदपेक्षयेति । उक्तं च भाष्यादौ । छन्दसो वा श्रोत्रभावः । तदधीत इत्यस्मिन्नर्थे घंश्च प्रत्यय इति । अत्र भाष्याद्यनुसारेण श्रोत्रेति पाठः । युक्तश्च हायनान्तयुवादिभ्योऽणित्येतत् पञ्चममञ्जर्यां यदा श्रोत्रियंश्छन्दोऽधीत इत्यत्र छन्दसः श्रोतृभाव इत्यादे-र्निरूपणात् तदनुसारेण टीकायां श्रोत्रिति पाठोऽपि । अत्र च श्रोत्रशब्दाच्छ्रोतृशब्दाद्वा परस्य घन्प्रत्यय-स्थस्यायनेयीनीयिय इत्यनेनेयादेशे श्रौत्रशब्दे यस्येति चेत्यकारलोपे श्रोतृशब्दे यणि श्रोत्रियन्निति नकारान्तप्रातिपदिकनिपातने उक्तेऽपि नित्करणसामर्थ्येनात्र स्वरप्राप्त्यर्थं नकारस्य प्रयोग इति व्याख्यान-द्वयेऽपि प्रमेयान्तरमस्ति । तस्य वृत्त्याद्युक्तरीत्या सिद्धत्वादनुक्तिरिति ज्ञेयम् । इदं चार्थान्तरमिति सम्बन्धः । अविद्यमानप्रकृतिप्रत्ययविभागश्रोत्रियपदं छन्दोऽध्यायिबोधकमिति व्याख्यानानन्तरमेव छन्दसो वा श्रोत्रभाव इति व्याख्यानान्तरप्रवृत्तेरुक्तव्याख्यानद्वयस्य प्रथमत्वद्वितीयत्वे इति ज्ञेयम् । प्रकृतोपयोगात् । सङ्गतिग्रहणमनपेक्ष्यार्थप्रत्यायकत्वे श्रोत्रियशब्ददृष्टान्तलाभादित्यर्थः । प्रकृतानुपयोगादिति । यद्यपि समुदायसङ्गतिग्रहणापेक्षत्वमेतद्व्याख्यानेऽपि नास्त्येव । तथापि अवयवसङ्गति-ग्रहणापेक्षत्वमत्र आयातीति सङ्गतिग्रहणसापेक्षमर्थबोधकत्वसामान्यमस्त्येवेति तदभावाभावात् प्रकृतानुपयोग इति भावेनेदमिति ज्ञातव्यम् । जिज्ञासाशब्दे वक्ष्यमाणरीत्या श्रोत्रियेति वाक्यतुल्ययौगिकपदे लक्षणादिविचारो ज्ञेयः । श्रोत्रियंश्छन्द इत्यादि मूलमुपलक्षणम् । क्षेत्रियच् परक्षेत्रे चिकित्स्य इत्येतत्सूत्रेऽपि परक्षेत्रे चिकित्स्य इत्यर्थे क्षेत्रियजिति निपातः । वाक्यार्थे पदवचनमित्यपि ज्ञेयम् । एवं वाक्यरूपत्वं सिद्धवत्कृत्य सङ्गतिग्रहणानपेक्षत्व-मुपपादयति नच वाक्यमिति मूलम् । अधिगतेति । तथाच वाक्यवैयर्थ्यमिति भावः । अशक्यत्वमित्यर्थ इति । उपलक्षणं चेदम् । तदुपस्थितौ शक्तिग्रहः । तद्ग्रहे चोपस्थितिः । उपस्थापकान्तराभावादेवं चान्योन्याश्रय इत्यपि द्रष्टव्यम् ।

