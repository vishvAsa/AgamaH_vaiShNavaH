+++
title = "१६ ओंकारब्रह्मशब्दयोर् न अभेदोऽर्थः"

+++


## ॐ अथातो ब्रह्मजिज्ञासा ॐ

**ओंकारब्रह्मशब्दयोर् न अभेदोऽर्थः**

# ॐ अथातो ब्रह्मजिज्ञासा ॐ

### सुधा

तदेतावोङ्कारब्रह्मशब्दावपि यौगिकौ जिज्ञास्यमनन्तगुणपरिपूर्णं प्रतिपादयन्तौ जीवजडयोस्तदयोगात्तद्य्वतिरिक्तमेव किञ्चिद्गमयतस् तच्चाविदितत्वात्सम्भवति जिज्ञासाविषयः । न च तत्रापि गुणपूर्णता विरुद्धा । प्राक् प्रतीतेर्निराश्रयस्य विरोधिप्रत्ययस्यानुत्थानात् । प्रतीत्या चैवमेव सिद्धत्वादिति । यत्पुनरकारवाच्येन तत्पदार्थेनोकारवाच्यस्य त्वंपदार्थस्याभेदो मकारेणोच्यते ब्रह्मशब्देन च सकलवस्त्वात्मकत्वलक्षणपूर्णताऽभिधीयत इति व्याख्यानम् । तदप्रामाणिकं प्रमाणविरुद्धं च । यत्त्वाप्तेरादिमत्त्वाद्वेत्याद्योङ्कारस्य नित्यशुद्धबुद्धमुक्तस्वभावं सर्वज्ञं सर्वशक्तिसमन्वितमित्यादि ब्रह्मशब्दस्य व्याख्यानं तज्जीवादिव्यतिरिक्तवस्तुसाधनाविरोधीति स्फुटमेवेत्याशयवता न व्याख्यानान्तरं दूषितमनुमतं च ।

### वाक्यार्थचन्द्रिका

नन्वस्तु यौगिकानां सङ्गतिहणानपेक्षार्थबोधकत्वम् । तथाऽपि निगमादि-बलादवगतोङ्कारादिशब्दावयवार्थसंसर्गस्य प्रसिद्धे सम्भावनायां प्रसिद्धत्वादेव तस्याजिज्ञास्यत्वप्राप्ता-वोङ्कारब्रह्मशब्दोपादानेऽपि न विषयरूपविवक्षितार्थसिद्धिरित्याशङ्कां परिहरन्नुपपादितप्रमेयस्य प्रकृतोप-योगमाह ॥ तदेतौ इति ॥ अन्यत्रासम्भावितगुणपूर्णता प्रसिद्धवदप्रसिद्धेऽपि नाङ्गीकर्तुं शक्येत्याशङ्कते ॥ न चेति ॥ तथात्वे वाक्यादप्यपूर्वार्थप्रतीतिर्न स्यादिति बाधकमुत्तरत्र वक्ष्याम इत्यभिप्रेत्योपपादकमेवाह ॥ प्रागित्यादिना ॥ ननु साङ्करीयस्याप्योंब्रह्मशब्दव्याख्यानस्य सत्त्वान्न भवदभिप्रेतार्थसिद्धिः । न चाप्रामाणिकत्वात्प्रमाणविरुद्धत्वाच्च न तद्विरोध इति वाच्यम् । तथा सति तस्य दूष्यत्वप्रसङ्गात् । किञ्चाप्तेरादिमत्त्वाद्वेत्याद्योङ्कारब्रह्मशब्दव्याख्यानान्तरस्यापि सत्त्वात्तद्विरोधः । न च जीव-व्यतिरिक्तेश्वरसाधनाविरोधित्त्वात्तस्य न तद्विरोध इति वाच्यम् । तथा सति तद्य्वाख्यानस्यानुमन्तव्यत्व-प्रसङ्गादित्यत आह ॥ यत्पुनरित्यादिना ॥ स्फुटमेवेत्यस्य प्रमाणविरुद्धं चेत्यनेनापि सम्बन्धः । नेत्यस्योभयत्रापि सम्बन्धः । दूषितमनुमतं चेत्यनयोर्यथायोग्यं सम्बन्ध इति द्रष्टव्यम् ।

### परिमल

ततश्च किमित्यत आह ॥ तदेताविति ॥ ‘ॐ इत्येतदक्षरम्’ इत्यत्र श्रुतोपासनाया अपि जिज्ञासारूपत्वाज्जिज्ञास्यमित्येवोक्तम् । तावता पूर्वपक्ष्युक्तविषयाभावशङ्का कथं निरस्तेत्यत आह ॥ तच्चेति ॥ तत्रापीति ॥ अपूर्वेऽप्यर्थे । इति व्याख्यानं मायिनामिति योज्यम् ॥ प्रमाणविरुद्धमिति ॥ ओतं जगद्यत्रेति पूर्वोक्तश्रुतिस्मृतिरूपप्रमाणविरुद्धमोङ्कारव्याख्यानम् । अथ कस्मादुच्यत इत्यादि-प्रमाणविरुद्धं ब्रह्मपदव्याख्यानमित्यर्थः । प्रमाणविरुद्धं चेत्यस्येति स्फुटमेवेत्याशयवता न व्याख्यानान्तरं दूषितमित्यन्वयः ॥ आप्तेरिति ॥ ‘अकारः प्रथमा मात्रा आप्तेरादिमत्वाद्वा उकारो द्वितीया मात्रा उत्कर्षादुभयत्वाद्वे’ति माण्डूकोपनिषद्योंकारस्य व्याख्यानमित सम्बन्धः । आप्तेः कामितावाप्तेर्हेतुत्वात् । प्राज्ञतैजसाख्यरूपद्वयादिमत्वाच्च इत्यर्थः । नित्येत्यादिरामानुजभाष्योक्तमविरोधीति स्फुटमेवेत्याशयवता द्वितीयव्याख्यानं न दूषितमनुमतं चेत्यर्थः ।

### परिमल

ततश्च किमित्यत आह ॥ तदेताविति ॥ ‘ओमित्येतदक्षरम्’ इत्यत्र श्रुतोपासनाया अपि जिज्ञासारूपत्वाज्जिज्ञास्यमित्येवोक्तम् । तावता पूर्वपक्ष्युक्तविषयाभावशङ्का कथं निरस्तेत्यत आह ॥ तच्चेति ॥ तत्रापीति ॥ अपूर्वेऽप्यर्थे । इति व्याख्यानं मायिनामिति योज्यम् ॥ प्रमाणविरुद्धमिति ॥ ओतं जगद्यत्रेति पूर्वोक्तश्रुतिस्मृतिरूपप्रमाणविरुद्धमोङ्कारव्याख्यानम् । अथ कस्मादुच्यत इत्यादि-प्रमाणविरुद्धं ब्रह्मपदव्याख्यानमित्यर्थः । प्रमाणविरुद्धं चेत्यस्येति स्फुटमेवेत्याशयवता न व्याख्यानान्तरं दूषितमित्यन्वयः ॥ आप्तेरिति ॥ ‘अकारः प्रथमा मात्रा आप्तेरादिमत्वाद्वा उकारो द्वितीया मात्रा उत्कर्षादुभयत्वाद्वे’ति माण्डूकोपनिषद्योंङ्कारस्य व्याख्यानमिति सम्बन्धः । आप्तेः कामितावाप्ते-र्हेतुत्वात् । प्राज्ञतैजसाख्यरूपद्वयादिमत्वाच्च इत्यर्थः । नित्येत्यादिरामानुजभाष्योक्तमविरोधीति स्फुटमेवेत्याशयवता द्वितीयव्याख्यानं न दूषितमनुमतं चेत्यर्थः ।

### यादुपत्यम्

॥ आप्तेरादिमत्त्वाद्वेति ॥ आदिपदेनोत्कर्षादुभयत्वाद्वा मितेरपीतेर्वेत्यस्य ग्रहणम् । तदप्रामाणिकं प्रमाणविरुद्धं चेत्यस्यापीति स्फुटमेवेत्यग्रिमग्रन्थेनान्वयः । तथा च स्फुटदूषणत्वादाद्य व्याख्यानं न दूषितम् । जीवादिव्यतिरिक्तवस्तुसाधनाविरोधित्वस्य द्वितीयव्याख्याने स्फुटत्वात्तदनु-मतमिति नोक्तमित्यर्थः ॥

### श्रीनिवासतीर्थीया

॥ विरुद्धेति ॥ तथाच जीवजडातिरिक्तं यत्किञ्चिद्वस्तु तद्गुणपूर्णं न भवति चेतनत्वाज् जीववदित्यनुमानविरुद्धेत्यर्थः । विरोधिप्रत्ययस्य विरुद्धत्वानुमानस्य । आश्रयाज्ञाना-सिद्धेरित्याशयः ॥ एवमेवेति ॥ एवं च याभ्यामोङ्कारब्रह्मशब्दाभ्यां तद्वस्तु प्रतीतं ताभ्यां गुणपूर्णत्वेनैव प्रतीतमिति धर्मिग्राहकमानविरोध इति भावः । इति यद्य्वाख्यानं तदप्रामाणिकं प्रमाणविरुद्धं चेति स्फुटमेवेत्याशयवता न दूषितम् । नन्वोतत्ववाचीतिवदाप्तेरदिमत्त्वाद्वेति माण्डूकोपनिषत्कृतमोङ्कार- व्याख्यानं कस्मादत्र न कृतमित्यत उक्तम् ॥ यत्त्वित्यादि ॥ यत्त्वाप्तेरित्यादि यदोङ्कारब्रह्मशब्द-व्याख्यानान्तरं तज्जीवादिव्यतिरिक्तवस्तुसाधनाविरोधीति स्फुटमेवेति हेतोस्तदस्माकमनुमतं सम्मत-मतस्तदत्र नोक्तमित्यर्थः ।

### वाक्यार्थरत्नमाला

न भवदभिप्रेतेति । तस्य भवद्व्याख्यानविरुद्धतया तत्स्वीकारायोगादस्वीकारे च भेदसाधकभवद्व्याख्यानमभेदसाधकव्याख्यानान्तरे विरोधिनि जागरूके सति न बुद्धौ स्थिरं भवतीति न भवदभिप्रेतजीवादिव्यावृत्त्यादिसिद्धि-रित्यर्थः । इति स्फुटमित्येतद्व्यावर्त्यं वक्तुमाशङ्कते न चेति । न तद्विरोधः । तद्विरोधोऽकिञ्चित्करोऽतस्तस्मिन् सत्यपि अस्मद्व्याख्यानस्थैर्यमेवेत्याशयः । दूष्यत्व-प्रसङ्गादिति । अप्रामाणिकत्वादिव्युत्पादनेनेति शेषः । तथाच तद्दूषणाभावे तद्व्याख्यानस्य विरोधकतया प्राप्तिः स्यादेवेति भावः । व्याख्यानान्तरस्यापीति । अत्राप्तेरादिमत्त्वाद्वेत्योङ्कारव्याख्यानान्तरम् आप्तेरादि-मत्त्वाद्वा उत्कर्षादुभयत्वाद्वा मितेरपीतेर्वेति माण्डूकोपनिषदुक्तरीत्या केनचित्कृतम् । नित्यं शुद्धं बुद्धेत्यादि-ब्रह्मशब्दव्याख्यानं पञ्चपादिकाकारस्य तथा भामतीकारस्यापीति विवेकः । अत्रापि इति स्फुटमित्येतद्व्या-वर्त्यं वक्तुमाशङ्कते न च जीवेति । तस्येत्यस्य जीवेत्यादि पूर्वान्वयः । अनुमन्तव्यत्वेति । तत्प्रकारेणापि व्याख्यानस्य कर्तव्यत्वप्रसङ्गादित्यर्थः । सम्बन्ध इति । प्रमाणविरुद्धं चेति । स्फुटमेवेति सम्बन्ध इत्यर्थः । उभयत्रापीति । न दूषितं नानुमतमित्येवमुभयत्रापीत्यर्थः । यथायोग्यमिति । मूले इत्याशयवता व्याख्यानान्तरमिति व्याख्यानद्वयं व्याख्यानान्तरत्वरूपेण क्रोडीकृत्य तत्र दूषितत्वानुमतत्वाभावयोः प्रतिपादनात् तयोर् व्याख्यानद्वयेऽप्यविशेष इति भाति । व्याख्यानद्वयमित्यादेरनुक्ततया यथाक्रमं सम्बन्ध-व्याख्यानस्य कर्तुमशक्यत्वात् । एतेन क्रमेण सम्बन्धं वदन्तोऽपि निरस्ताः । अतो व्याख्यानान्तरपदगृहीत-व्याख्याद्वयदूषितत्वादेरुभयस्याप्येकैकत्र सम्बन्धं व्यावर्तयितुं व्यत्ययेन सम्बन्धं वा निरसितुं योग्यतया सम्बन्ध एव व्याख्येय इत्यतस्तथोक्तम् । एतेन व्याख्यानद्वये क्रमेणानयोः सम्बन्धावगमोपपत्तेर्यथायोग्य-मित्ययुक्तमिति शङ्का गर्भस्रावपराकृता । व्याख्यानान्तरमिति विशेष्यपदेनैकीकृततया विवेकस्य प्रत्येतु-मशक्यतया योग्यताश्रयणस्यावश्यकत्वात् । तथा चाकारवाच्येन तत्पदार्थेनेत्यादिव्याख्यानमप्रामाणिकं प्रमाणविरुद्धं चेति स्फुटमेवेति न दूषितम् । आप्तेरादिमत्वाद्वेत्यादिव्याख्यानं तु जीवादिव्यतिरिक्त-वस्तुसाधनाविरोधीति स्फुटमेवेति नानुमतमिति योजना सूचिता ज्ञेया । तत्र नानुमतमित्यस्य तत्प्रकारेण स्वयमपि न व्याख्यातमित्यर्थः । नानुमतमित्यस्यानुमततया नोक्तमित्यर्थ इत्यन्यथाख्यातौ ।

