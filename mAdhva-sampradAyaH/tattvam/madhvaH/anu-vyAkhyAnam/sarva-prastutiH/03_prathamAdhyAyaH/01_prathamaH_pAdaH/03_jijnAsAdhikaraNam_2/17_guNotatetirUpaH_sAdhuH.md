+++
title = "१७ गुणोततेतिरूपः साधुः"

+++


## ॐ अथातो ब्रह्मजिज्ञासा ॐ

**गुणोततेतिरूपः साधुः**

# ॐ अथातो ब्रह्मजिज्ञासा ॐ

### सुधा

ननु गणोततामिति कथम् । वृद्धिरेचीति भवितव्यम् । मैवम् । ओमाङोश्च इति च शब्देनान्यत्रापि पररूपत्वानुशासनात् । अथवा ऊयते रूपमेतत् । नन्वसौ तन्तुसन्ताने पठ्यते । अनेकार्थत्वाद्धातूनामित्यदोषः । कथं तर्ह्योतत्ववाचीति गुणः । तत्रावतिरूपाङ्गीकारात् । वैचित्र्यं तु धातुद्वयजत्वसूचनार्थम् । अथवाऽऽकारोपसर्गपूर्वकोऽसावित्यदोषः ।

### वाक्यार्थचन्द्रिका

नन्वत्रावतेः क्तप्रत्यये छान्दसत्वादिडभावे च सति ज्वरत्वरेत्यनेन वकारस्य तदुपधाकारस्य चोठि सवर्णदीर्घे च सति तस्य कित्त्वेऽप्योमास इत्यादाववतेर्मनीऽविसिविसुषीत्यादिना कित्त्वेऽपि बाहुलकाद्गुणवदोतं प्रोतमित्यादिबहुलमुपलम्भाद्बाहुलकाद्गुणसम्भवेनोतशब्दे निष्पन्ने तस्मिन्परतो गुणशब्दस्यावर्णान्ततया ‘वृद्धिरेची’ति वृद्धौ गुणौततामिति स्यान्न तु गुणोततामित्याशङ्कते ॥ नन्विति ॥ अद्य आ ऊढा अद्योढेत्यादौ ‘धातूपसर्गयोः कार्यमन्तरङ्गमि’ति पूर्वमाद्गुणे पश्चादद्य-शब्देन सम्यन्धे वृद्धिरेचीति प्राप्ताया वृद्धेराङ्नाङोरेकादेशयोः कार्यमाङ्ग्रहणेन गृह्यत इति ओमाङोश्चेति पररूपस्य मध्येऽपवादन्यायेन (मध्येऽपवादाः पूर्वान्विधीन्बाधन्ते नोत्तरानिति न्यायेनेत्यर्थः) बाधकत्वेऽपि अद्य आ ऋश्यादद्यर्शादित्यादौ प्राप्तसवर्णदीर्घत्वस्य परत्वेन पररूपस्य तद्बाधकत्वायोगेन कथमद्यर्श्यादिकमित्याशङ्किते ‘ओमाङोश्चे’त्यत्रत्यचकारस्याधिकविधानार्थत्वाद्युक्तं दीर्घत्वबाधकत्व-मिति समाधानेन चकारस्यान्यत्रापि प्रयोगानुसारेण पररूपाभ्यनुज्ञापकत्वादस्याप्यभियुक्तप्रयोगत्वेन पररूपे युक्तं गुणोततामित्यपीत्यभिप्रायेण समाधत्ते ॥ ओमाङोश्चेतीति ॥ अस्मिन्पक्षे चशब्दार्थ-प्रतिपत्तिगौरवं हृदि निधाय लघुभूतं पक्षान्तरमाह ॥ अथवेति ॥ ऊयतेः क्तप्रत्यये ‘लोपो व्योर्वली’ति यलोपे ऊतमिति रूपं द्रष्टव्यम् । अवतेः कित्यपि गुणे सति प्रयोगदर्शनेन बाहुलककल्पनेऽप्यूयतेः किति गुणे सति प्रयोगादर्शनेन न बाहुलककल्पक इत्याशयेन शङ्कते ॥ कथं तर्हीति ॥ अत एव तथैव समाधत्ते ॥ तत्रेति ॥ तर्हि सकृत्प्रयुक्तस्यौतशब्दस्यानेकधातुजत्वमन्याय्यं स्यादित्यतः प्रयोजनाभाव एव तत, सति प्रयोजने न दोष इत्याह ॥ वैचित्र्यं त्विति ॥ व्याख्येयोङ्कारस्य धातुद्वयजत्वसूचनार्थं तद्य्वाख्याने प्रयोगवैचित्र्यमिति भावः । धातुद्वयजत्वसूचनस्यापि प्रयोजनविशेषाभावं मन्वान ओतत्ववाचीत्यत्रापि ऊयतिरूपत्वमङ्गीकृत्याकारोपसर्गपूर्वकत्वाद्गुणोऽपि युक्त इत्यभिप्रेत्याह ॥ आकारेति ॥

ननु वयत्यादि (वेञ् सन्ताने वयति) धात्वन्तरनिष्पन्नोतशब्दाभिप्रायेणानुभाष्यकारैः प्रयुक्ते गुणोततामित्यत्र वृद्धिशङ्कैव नोदेतीति कथमेतदिति चेत् । अवतिधातुवृत्तोङ्कारव्याख्यानस्य तद्वृत्तोत-शब्देनैव सम्भवेन धात्वन्तराभिप्रायो भाष्यकृतामिति तादृशशङ्कोदयोपपत्तेः । न चैवं निष्ठान्तस्यावतेः किन्निष्ठानिमित्तगुणप्रतिषेधे ओतत्ववाचीत्यत्रौकारो न श्रूयतेति वाच्यम् । निष्ठायाः कित्वेऽपि ऊठ्पक्षे बाहुलकाद्गुणेन ‘बहुलमेतन्निदर्शनमि’त्येतद्बलेन यजादिषु पाठाश्रयणात्सम्प्रसारणेन वा ओकारश्रवणो-पपत्तेः । न चोठ्पक्षे ऊठ्निमित्तवृद्धेरेव प्राप्त्या ‘वृद्धिरेची’ति प्रश्नासङ्गतिः । (वृद्धिरेचि । आदेचिपरे वृद्धिरेकादेशः स्यात् । गुणापवादः । कृष्णैकत्वम् । गङ्गौघः । देवैश्वर्यम् । कृष्णौत्कण्ठ््यम्) । ऊठ्निमित्तवृद्धेः पररूपापवादकत्वेन तत्परिहारासङ्गतिश्चेति वाच्यम् । ऊठ्पक्षेऽपि ‘एत्येधत्यूठ्-स्वि’त्यत्र रूपग्रहणेनात्र च गुणेनोठो विकृतत्वात्तन्निमित्तवृद्धेरेङि पररूपापवादकत्वेऽपि पुरस्तादिति न्यायेनोमाङोश्चेति पररूपानपवादकतया प्रश्नपरिहारयोः सङ्गतत्वात् । (एत्येधत्यूठ्सु अवर्णादेजा-द्योरेत्येधत्योरूठि च परे वृद्धिरेकादेशः स्यात् । पररूपगुणापवादः । उपैति । उपैधत्ते । प्रष्ठौहः । एजाद्योः किम् । उपेतः । मा भवान् प्रेदिधत् । ‘पुरस्तादपवादा अनन्तरान्विधीन् बाधन्ते नोत्तरानि’ति न्यायेनेयं वृद्धिरेङिपररूपस्यैव बाधिका न त्वोमाङोश्चेत्यस्य । तेनावैहीति वृद्धिरसाधुरेव । एत्येधत्यूठ्-स्वित्यत्र एचीत्यनुवर्तते । तच्च एत्येधत्योर् विशेषणम् । नाप्यूठः । असम्भवात् । न च मा भवान् प्रेदिधदित्यत्र णौ ण्यन्तात्कर्तरि लुङि परे च्लेर् णिश्रीति चङि ‘णौ चङ्युपधाया ह्रस्व’ इति ह्रस्वे कृते नायमेधतिरिति वाच्यम् । एकदेशविकृतस्यानन्यत्वात् । चङीति सूत्रेणाजादेर्द्वितीयस्येति धिशब्दस्य द्वित्वे चर्त्वे ‘णेरनिटी’ति णिलोपे च सति प्रेदिधदिति रूपम् । चङ्परे णौ यदङ्गं तस्योपधाया ह्रस्वः स्यादिति सूत्रार्थः । चङि परेऽनभ्यासधात्ववयवस्यैकाचः प्रथमस्य द्वे स्त अजादेर्द्वितीयस्येति च माङ्योगादङभावः । प्रष्ठौह इत्यत्र वाह ऊठ् । भस्य वाहः सम्प्रसारणम् ऊठ् स्यात् । सम्प्रसारणाच्चेति पूर्वरूपम्) । सम्प्रसारणपक्षे एतद्दोषाप्रसराच्च । न च बाहुलकं कल्पकशून्यं नापि ग्रन्थकृदभिमतमिति वाच्यम् । मनः कित्वेऽप्योमास इत्यादौ गुणाश्रयणस्यैव तत्कल्पकत्वात् । ओतिरोतमवतेः क्तिरित्युत्तरग्रन्थानुसन्धाने ग्रन्थकृतोऽप्येवमभिप्रायस्य सुज्ञानत्वाच्च । एवं चैतद्दोषपरिजिहीर्षया भूवादिषु तन्तुसन्तानार्थस्योयतेरौणादिकतच्प्रत्ययान्तस्योतशब्द इत्याश्रित्य शङ्कापरिहारौ वयतिपक्षाश्रयणेन चाग्रिमपक्ष इति केषाञ्चिद्य्वाख्यानं तद्यथास्थितपाठे परिहारादर्शनेन पाठान्तरं कल्पनीयमित्यनादरणीय-मित्यास्तां तावत् ।

### परिमल

ओतत्ववाचीत्यत्रेवात्राप्योतशब्दं मत्वा आक्षिपति ॥ ननु गुणोततामिति कथमिति ॥ वृद्धिरेचीति भवितव्यमिति ॥ एजित्येकारौकारैकारौकाराणां नाम । अवर्णादेचि परतः पूर्वपरयो-रेकादेशतया वृद्धिसंज्ञकादैचामन्यतमो वर्णो भवतीति पाणिनिसूत्रोक्तयाऽत्रौकारे कृते गुणौततामिति स्यादिति भावः ॥ चशब्देनेति ॥ षष्ठस्याद्यपादे ओमाङोश्चेति सूत्रम् । अस्यार्थः । ओमि आङि च परतः पररूपमेकादेशः स्यादिति का ओमित्याह कोमित्याहेति । आ ऊढा ओढा अद्य ओढा अद्योढेति उदाहरणम् । अत्र महाभाष्ये । आ ऋश्यादित्यत्राङो ऋश्यशब्दे परतो गुणे कृते अर्श्यादिति रूपम् । एतस्मिन्परतो ऽद्यशब्दस्य पररूपनिवृत्त्या अद्यार्श्यादिति सवर्णदिति सवर्णदीर्धार्थं ‘एङि पररूपम्’ इति सूत्रादेङ्रूपे आङि परत इत्यर्थलाभायैङीत्यस्यानुवृत्त्यर्थश्चकार इत्यापाततः प्रयोजनमुक्तवा नैतदस्ति चकारस्य प्रयोजनम् अद्यर्श्यादित्यत्र पररूपस्यैवेष्टत्वेनानर्थकश्चकारोऽनधिकारादेङीत्यस्येति चकारः प्रत्याख्यातः । स च व्यर्थः सन्नोतशब्देऽपि परतः पररूपसमुच्चयार्थो ज्ञायत इत्यत्रापि पररूपता भविष्यति । सा च वृद्धेरपवाद इति भावः । ननु मञ्जर्यां मध्येऽपवादाः पूर्वान्विधीन्बाधन्ते नोत्तरानिति पररूपं न सवर्णदीर्घस्य बाधकम् । अतोऽद्यर्श्यादित्यत्र पररूपस्येष्टत्वेऽपि न सवर्णधीन्बाधन्ते नोत्तरानिति पररूपं न सवर्णदीर्घस्य बाधकम् । अतोऽद्यर्श्यादित्यत्र पररूपस्येष्टत्वेऽपि न सवर्ण-दीर्घापवादकत्वमतश्चकारः पुनर्विधानार्थस्सन्नुत्तरस्यापि सवर्णदीर्घस्यापवादनार्थो भविष्यतीति चकार-स्यान्यदेव प्रयोजनमुक्तमिति चेत् । मैवम् । प्रतिपदविधेर्बलवत्त्वात्परोऽपि सवर्णदीर्घ ओमाङोश्चेत्यनेन बाध्यत इति कैयटोक्तदिशा सवर्णदीर्घबाधसम्भवेन चकारस्य मञ्जर्युक्तप्रयोजनत्त्वात्सिद्धेश् चकारोऽधिक विधानार्थः । तेन शकन्ध्वादिषु पररूपं सिध्द्यतीति न्यासोक्तेश्चेत्यास्तां तावत् ॥ ऊयतेरिति ॥

अत्रैके चोदयन्ति । यदि वेञ् तन्तुसन्तान इत्यस्येत्यर्थस्तदा वयतेरिति निर्देशः स्यात् । यदि च विशेष्यनिघ्नवर्गे ‘ऊतं स्यूतमुतं चेति त्रितयं तन्तुसन्ततावि’त्यमरोक्तया ऊयी तन्तुसन्तान इत्यस्य रूपमित्यमरव्याख्यानबन्दिघटीयाद्युक्तया च ईकारेत्संज्ञकयकारान्तधातोर् निर्देशस्तदा तस्यात्मनेपदवर्ग एव भीमसेनधातुपाठे पठितत्वात् । तथैव धातुवृत्तौ व्याख्यातत्वात् । ऊयीङ् सेवन इति कविकल्पद्रुमे ङकारानुबन्धकरणाच्चात्मनेपदित्वेन तिपा निर्देशायोगः । तिपोऽत्र कर्त्रर्थकलादेशत्वाभावतया कर्तृवाचित्वाभावेन कर्तरि शबिति सूत्रविहितशब्विकरणयुक्तत्वेन निर्देशायोगश्चेति । अत्राहुः । अस्तु वेञ् तन्तुसन्तान इत्यस्य रूपमित्यर्थः । न चोयतेरिति निर्देशायोगः । तृतयाध्यायतृतीयपादे ‘रोगाख्यायां ण्वुल्बहुलम्’ इति सूत्रे ‘इक्श्तिपौ धातुनिर्देश’ इति वार्तिके इक्तिपावित्यनुक्तवा श्तिपाविति शित्वेन निर्देशस्य कर्तृकर्मादिवाचित्वाभावेऽपि तन्निबन्धनशबादिप्रत्ययादिरूपकार्यसिद्धिप्रयोजनार्थ-त्वोक्तेः । अत्रापि वेञः श्तिपानिर्देशे तस्य भावकर्मवाचित्वाभावेऽपि भावकर्मणोरित्यधिकारे ‘सार्वधातुके यगि’ति सूत्रोक्तयक्प्रत्ययेन सह तिपा निर्देशे तस्य कित्वाद्वचि स्वपि यजादीनां कितीति सूत्रेण ‘यजिर्वपिवहिश्चैव वेञ् व्येञौ श्वयतिस्तथा । वद्वसौ ह्वयतिश्चैव स्मृता नव यजादय’ इति यजादित्वाद्वकारस्य सम्प्रसारणे ‘सम्प्रसारणाच्च’ इति एकारस्य पूर्वरूपत्वेऽकृत्सार्वधातुकयोरिति दीर्घे च ऊयतेरिति निर्देशोपपत्तेः । अत एव लीङ् श्लेषणे ली श्लेषण इत्यनयोः क्रमात् श्यन् श्नाविकरण-योर्धात्वोर् विलायविलीयेत्यादिरूपसिध्द्यर्थं ल्यबादावात्वविधायके ‘विभाषा लीयतेः’ इति षष्ठाद्य-पादीयसूत्रे महाभाष्ये लीयतेरिति लीयति लीनात्योर्यका निर्देश इत्युक्तम् । कैयटे मञ्जर्यां च श्तिपः शित्करणसामर्थ्याद् भावकर्मवाचित्वाभावेऽपि यग्भवति । यथा कर्तृवाचित्वाभावेऽपि शबादयो ‘भवते र’ इत्यादिसौत्रनिर्देशेषु दृश्यन्त इत्युक्तम् । ऊयी तन्तुसन्तान इत्यस्य वा अयं निर्देशः । न चोक्तदोषः। लीङादेवात्मनेपदिनोऽपि ‘विभाषा लीयतेरुपसर्गस्यायतौ नित्यं स्मयतेः’ इत्यादौ तिपा निर्देशदर्शनादत्र शास्त्रेऽपीक्षतिकर्मेत्यादिनिर्देशदर्शनाच्च तिपः कर्तृवाचित्वाभावेऽपि शपा निर्देशस्योक्तदिशोपपन्नत्वा-च्चेति । नचाद्यपक्षे वयतेरित्येव कुतो नोक्तम् । मैवम् । वय गताविति भ्रान्तिनिरासाय वाऽन्यत्रापि तिपा निर्देशस्थले द्योतनाय वा वयतेरित्येव नोक्तम् । तथा च ‘ईक्षतेर्नाशब्दम्’ इत्यादिनिर्देशोपपत्तिरिति । एवं च वेञ् इत्यस्य क्तप्रत्यये यजादित्वात्सम्प्रसारणे पूर्वरूपे कित्वेन गुणाभावे च उतेति भवति । ऊयी इत्यस्य वा क्तप्रत्यये श्वीदितो निष्ठायामितीडभावे ‘लोपो व्योर्वलि’ इति यकारलोपे ऊतेति भवति । एवं च गुण उतेति वा गुण ऊतेति वा स्थिते आद्गुण इति गुणे गुणोततामिति स्यादिति भावः ॥

॥ अनेकार्थत्वाद्धातूनामिति ॥ ‘क्रियावाचित्वसिध्द्यर्थमेकैकोऽर्थः प्रदर्श्यते । प्रयोगतोऽनुगन्तव्या अनेकार्था हि धातव’ इत्युक्तेर्गत्यर्थोऽपि भविष्यतीति भावः ॥ कथं तर्हीति ॥ वेञ् तन्तुसन्तान इत्यस्य रूपत्वे उतत्ववाचीति स्यात् । ऊयी तन्तुसन्तान इत्येतद्रूपत्वे तु ऊतत्वेति स्यात् । उकारस्य ऊकारस्य वा गुणप्राप्तेः प्रत्ययकित्वेन ‘क्ङिति च’ इति बाधादिति भावः । अवतिरूपेति । ननु कथमेतत् । अवतेः क्तप्रत्यये इडागमे खलादित्वाभावात् । औणादिके तप्रत्यये च कित्वाभावादूठोप्राप्तेरिति चेत् । सत्यम् । बहुलग्रहणेन ऊठ्सवर्णदीर्घगुणानां सम्भव इत्येके । छ्वोः शूडिति सूत्रवृत्तौ केचिदत्र क्ङितीति नानुवर्तयन्तीत्युक्तत्वेन तत्पक्षे ज्वरेत्यत्रापि क्ङितीत्यस्याननुवृत्तेर् अवतेरौणादिके तप्रत्यये ‘तितुत्रतथ-सिसुसरकसेषु चे’ति इडभावे खलादौ प्रत्यये ज्वरत्वरेति ऊठि सवर्णदीर्घे गुणे च ओतेति रूपम् । अत एव धातुवृत्तौ उणादिवृत्तौ काशिकावृत्तौ चावतेरौणादिकतुन्प्रत्ययान्तस्य ओतुरिति रूपं प्रदर्शित-मित्यन्ये । एतेन गुणोततामिति कथम् । वृद्धिरेचीति भाव्यमिति पूर्वतनशङ्काग्रन्थोऽपि समर्थितो ध्येयः । अवतेरोतेतिरूपस्योक्तदिशा सम्भवेन वृद्धिरेचीति भाव्यमिति पूर्वशङ्कोपपन्ना । ननु गुणोततामिति वेञो वा ऊयीति धातोर्वा रूपम् ओतत्ववाचीत्यत्रावते रूपं कुत उपात्तं भाष्यकृतेत्यत आह ॥ वैचित्र्यमिति ॥ ॐकारस्यावधातुजत्वमिव वेञ् तन्तुसन्तान इत्यादिधातुजत्वमप्यस्तीति सूचनार्थमित्यर्थः । ‘उणादयो बहुलम्’ इति बहुलग्रहणाद्वेञः कर्मणि क्मन्प्रत्यये यजादित्वात्सम्प्रसारणे बहुलग्रहणादेव गुणे च सति ॐ इति रूपस्य सम्भवात् । तथा च ओतमस्मिञ्जगत्सर्वम्’ इत्यादिव्याख्यानं युक्तमिति भावः । ऐकरूप्यमेवाह ॥ अथवेति ॥ आकारेति ॥ ओतत्ववाचीत्यत्र वेञो वा ऊयीत्यस्य वा रूपम् । आङ्पूर्वकत्वेन आ उतेति ऊतेति वा स्थिते गुणे च ओतत्ववाचीतिरूपमित्यप्रसिद्धतप्रत्ययकल्पनदोषो वैचित्र्यदोषो वा वृद्धिरेचीति भाव्यमिति दोषो वा नेत्यर्थः ।

### यादुपत्यम्

॥ वृद्धिरेचीति ॥ आदेचि परे वृद्धिरेकादेश; स्यादिति सूत्रार्थः । उदाहरणं तु कृष्णैकत्वमित्यादि ॥ ओमाङोश्चेति ॥ ओमि आङि च पररूपमेकादेशः स्यादिति सूत्रार्थः । उदाहरणं तु शिवायोन्नम इत्यादि । अत्र ओमाङोः परत्वाभावात्कथमनेन पररूपत्वमित्यत उक्तम् । चशब्देन इति । चकारोऽधिकविधानार्थः । तेन शकन्ध्वादिषु पररूपं भविष्यतीति न्यासकारेणोक्तत्वादिति भावः ॥ ऊयते रूपमिति ॥ उञि तन्तुसन्ताने इत्यस्येदं रूपं न तु वेञः । तथा सति वयतेरिति वक्तव्यत्वात् । एवं चोयतेः क्तप्रत्यये ‘लोपो‘ व्योर्वली’ति यलोपे ऊतमिति रूपं सिध्द्यति । ततश्चाद्गुण इति गुणे गुणोततामिति भविष्यतीति भावः ॥ कथं तर्ह्योतत्वेति ॥ उक्तरीत्या तत्रापि ऊयतिरूपाङ्गीकारे तत्पूर्वमकाराभावेन कथं गुणप्राप्तिः । तथा चोतत्ववाचीति स्यादिति भावः ॥ तत्रावतिरूपेति ॥ नन्विदमनुपपन्नमिवाभाति । अवतेः क्तप्रत्यये ज्वरत्वरेत्यादिनोपधाकारवकारयोरूठि कृते सवर्णदीर्घे गुणे च सति खल्वोतमिति भवेत् । न चात्रोठः प्राप्तिरस्ति । अवतेः सेट्कत्वेन खलादेः कितोऽभावात् । नापि गुणस्य क्ङिति निषेधादिति चेन्न । औणादिकस्य क्तप्रत्ययस्यात्र विवक्षितत्वात् । न चैवं गुणप्राप्तावप्यूठोऽप्राप्तिः । उणादयो बहुलमिति बहुलग्रहणात् खलादेः कितोऽभावेऽपि ऊठ्सम्भवात् तितुत्रेति सूत्रेणेठो निषेधात् खलादित्वोपपत्तेश्च । अत एवोतुरित्यत्रावतेः सितनीत्यनेन तुन्प्रत्यये बहुलग्रहणादकित्यपि ऊठ् भवतीत्युणादिवृत्तावुक्तमिति न किञ्चिदत्रानुपपन्नमिति ॥ धातुद्वयजत्वेति ॥ ओंकारस्येति शेषः ॥ अथवा आकारेति ॥ ओतत्ववाचीत्यत्रत्योतशब्द इत्यर्थः । तथा च तत्रापि ऊयतिरूपत्वमेव । आकारोपसर्गस्य तत्पूर्वं विवक्षितत्वाद्गुणोपपत्तिरिति भावः ।

### वाक्यार्थरत्नमाला

गुणोततामित्यत्र वृद्धिरेचीति वृद्धिप्राप्त्या गुणानुपपत्तिरिति शङ्कोपपत्तये ऊतशब्दस्य परत्वे एचः परत्वाभावादेव वृद्ध्यप्राप्तेरोतशब्दस्यैव परत्वमस्तीति प्रतिपादयन्नोतशब्दे प्रकृति-प्रत्ययविभागकथनेन गुणोपपत्तिं चोपपादयन् सूत्रे विवक्षितवृद्धिप्रापकसद्भावोक्तया वृद्धिः स्यादित्याक्षेप-परतया नन्वित्युत्तरग्रन्थमवतारयति नन्वत्रावतेरिति । क्तप्रत्यय इति । गत्यर्थाकर्मकश्लिषशीङ्स्था-सवसजनरुहजीर्यतिभ्यश्चेति सूत्रे क्तः कर्तरि चेत्यनुवृत्तेस्तेन गत्यर्थकेभ्यो धातुभ्यः कर्तरि यथाप्राप्तं भावकर्मणोश्च क्तप्रत्ययविधानाद् गतो देवदत्तो ग्रामं, गतो देवदत्तेन ग्राम इत्यादाविव गत्यर्थकादवतेः कर्तरि कर्मणि वा क्तप्रत्यय इत्यर्थः । वलादेरार्धधातुकस्य परतः सत्त्वादार्धधातुकस्येड्वलादेरित्यनेन सिद्धावतेरिटः प्राप्ताववितेति रूपापत्त्यौतेति रूपाप्रसङ्गः । इटः परतया खलादेः कितः परत्वाभावेन ऊठ एव प्राप्त्यनुपपत्तिश्चेत्यत ऊठमुपपादयितुमुक्तं छान्दसत्वादिडभावे चेति । बाहुलकादित्यर्थः । त्वोतासोन्यर्वता । इन्द्र त्वोता स इत्यादौ वक्ष्यमाणरीत्या बाहुलकादेवेडभावस्य कप्तत्वेनेहापि बाहुलकात्तदभावे ओतेति रूपोपपत्तेः । इटा व्यवधानाद् खलादेः कितः परत्वं नेति शङ्कायाश्चानवकाश इति भावः । यद्यप्यौणादिक-तत्प्रत्ययाश्रयणे कित्परत्वाभावेन गुणनिषेधाप्रसक्तया वक्ष्यमाणबाहुलककल्पनाश्रयणाभावस्तथापि तत्र पक्षे कितः परत्वाभावेन ज्वरत्वरेत्यनेनोठ एव प्राप्त्ययोगप्रसङ्गात्तदुपपत्त्यर्थं निष्ठाक्तप्रत्ययाश्रयणं स्वीकृत्योत्तरत्र बाहुलकेन गुणाश्रयणम् । विशदं चैतदग्रे करिष्यामः । ज्वरत्वरेत्यनेनेति । स्रिव्यविमवामुपधायाश्चेति सूत्रशेषः । क्तस्य कित्वेऽपि बाहुलकाद्गुणसम्भवेनेति सम्बन्धः । अनुक्तबाहुलककल्पनामूलं प्रयोगमाह ओतं प्रोतमित्यादीति । ओतमित्यत्रापि प्रशब्दमात्राधिक्यम् । बाहुलकाश्रयणेन सार्वधातुकार्धधातुकयोरिति गुण इतीयं कल्पना न स्वमात्रस्येत्याह ओमास इत्यादाविति । अत्र वेदापभाष्यकारोक्तेति शेषः । तेनैवोमास इत्यत्र तथाभिधानात् । स्वपक्षे आसमन्तात् स्वीकृता मा इत्यादिभाष्योक्तरीत्या ओमास इत्यत्र मन आश्रयणाद्यभावाद् वक्ष्यति चोत्तरग्रन्थानुसङ्घाते ग्रन्थकृतोऽप्येवमभिप्रायस्येति टीकान्तरयोजनादूषणा-वसरे । तेन मनः कित्वाश्रयणसमाधानस्यान्यदीयत्वप्रतीतेः । अत्रावतेर्बाहुलकाद्गुणवदिति सम्बन्धः । यथास्थितगुणासम्भवप्रदर्शनायोक्तं मनोऽवीत्यादि । अवतेरित्यावर्तनीयम् । तथा चावतेरुत्तरस्य मन्प्रत्ययस्याविसिविसिशुषिभ्यः किदिति सूत्रेण मन्विधानपूर्वकं तस्य कित्वस्यापि विधानात् तेन सूत्रेण प्राप्तस्य कित्वेऽपीत्यर्थः । मनोविसिवीत्यादिनेति पाठः । अविसिविशुषिभ्य इत्येव सूत्रपाठवत् सिविसीत्येव पाठोऽपि क्वचित् । ऊमः स्यूमः सोमः (सेमः) शुष्ममित्युदाहरणात् । मनोविसुषीति लेखकपाठः । अवर्णान्ततयेति वृद्धिप्रापकाभिधानं स्पष्टत्वार्थम् । चशब्देनान्यत्रापि पररूपानुशासनं कुतो वैयाकरणैः कार्यम् । येन भवत्साधकं तत्स्यादित्यतश्च शब्दस्य तदर्थकत्वनिमित्तप्रदर्शनपूर्वकं तदर्थकत्वोक्तिमभिधाय तावता तन्निमित्तस्थलेऽस्तु पररूपं प्रकृते तु कुत इत्याशङ्कापरिहाराय अभियुक्तप्रयोगसंरक्षणायैवाधिक-विधानस्य चशब्देनाभिधानस्य व्याख्यायमानत्वात् प्रकृतस्याप्यभियुक्तप्रयोगत्वात् प्रकृतेऽपि पररूपं युक्तमित्याह अद्य आ ऊठेत्यादिना । धातूपसर्गयोरिति । पूर्वं धातुरुपसर्गेण संयुज्यते पश्चात् साधनेनेति मते धातूपसर्गयोः कार्यस्यान्तरङ्गत्वाश्रयणादिति भावः । एतच्च पूर्वं धातुः साधनेन युज्यते पश्चादन्येनेति मत इव धातूपसर्गकार्यं प्रथमतो नाङ्गीकृत्याद्य आ इत्येतयोः सवर्णदीर्घमेव प्रथमतः प्रवर्त्य ततो गुणे कृते सति अद्योढेति रूपं सिद्ध्यति । ततः किमनेन पररूपानुशासनेनेति शङ्कावारणायोक्तम् । मञ्जर्यामप्युक्तशङ्का-निरासायैवमेवोक्तमिति ज्ञेयम् । पश्चादिति । आद्गुणानान्तरमोढेति निष्पत्तौ सत्यामित्यर्थः । सम्बन्धे । सन्धौ कर्तव्ये प्राप्ताया वृद्धेरिति । तस्या गुणबाधकतया तत्रापि प्राप्तं गुणं बाधित्वा प्राप्ताया वृद्धेरित्यर्थः । वृद्धेरिति कर्मणि षष्ठी पररूपस्येति कर्तरि । ओमाङोश्चेति पररूपस्य वृद्धिबाधकत्वे विद्यमानेऽपीत्यर्थः ।

नन्वोढेति गुणे सति आङो निवृत्तत्वात् कथमाङ्परत्वनिमित्तकपररूपप्रसङ्ग इत्यत उक्तम् आङ्-नाङोरिति । अत्रैक आदेशो ययोस्तावेकादेशौ । तादृशयोराङनाङोर्ज्ञायमानं यत् कार्यमेकादेशाख्यमेव तदाङ्रग्रहणेन गृह्यत इत्यर्थः । यो ह्युभयोः स्थान इति न्यायेनैकादेशस्य चान्तादिवच्चेति सूत्रेण यथा पूर्वान्त उत्तरादिर्वा तदन्तर्भूतस्तद्ग्रहणेन गृह्यते एवमेकादेशोऽपि तदुभयग्रहणेन गृह्यते इत्येवंरूपान्तवद्भावादि-वद्भावयोर्विधानादोङ्कारस्य पूर्वान्तवत्त्वाच्चाङ्ग्रहणेन ग्रहणमुपपन्नमिति भावः । आङ्माङोरेकादेश आङ्-ग्रहणेनेति मञ्जर्यनुसारेण वक्तव्ये वास्तवमेकादेशत्वमुभयोः स्थानिनोरेकादेशत्वेन विधानाभावेऽपि तिष्ठत्येवेति तथाविधैकदेशोपादानप्रसङ्गवारणाय यस्तदुभयोरेकादेशत्वेन विहित इत्यर्थं सूचयितुमेकादेशयोः कार्यमिति कीर्तनमित्यदोषः । अत एव संहितैकपदे नित्या नित्या धातूपसर्गयोरित्युक्तत्वात् संहिताया नित्यत्वेऽपि आङ्प्रश्लेषाभिव्यक्तये अद्य आ ऊढेति प्रकृते । शिव आ इहि ब्रह्म आ उतमित्यादौ चान्यत्रा-लौकिकं प्रक्रियावाक्यं प्रदर्श्यत इति ज्ञेयम् । गृह्यत इतीत्यनन्तरं सिद्धत्वेनाङः परतया प्राप्तस्येति पूरणीयम् । मध्येऽपवादेति । मध्येऽपवादाः पूर्वानेव विधीन् बाधन्ते नोत्तरानिति न्यायेनेत्यर्थः । पररूपस्य वृद्धिबाधकत्वेऽपि सवर्णदीर्घबाधकत्वायोगेनेति विशिष्टार्थे मध्येऽपवादन्यायोपयोगाभिप्रायाद्वृद्धिबाधकस्य परत्वादेवोपपत्तेर्न न्यायापेक्षेति शङ्कानवकाशः । अत्रायं क्रमः । अद्योढेत्यत्र ओमाङोश्चेति वृद्धिबाधेन पररूपेऽपि अद्यर्श्यादित्यत्र सवर्णदीर्घप्राप्तावद्यार्श्यादित्येव प्राप्नोति । नचात्रापि सवर्णदीर्घबाधेन पररूपं स्यादिति युक्तमद्यर्श्यादिति रूपमिति वाच्यम् । सवर्णदीर्घस्य पररूपात् परत्वेन मध्येऽपवादस्य पररूपस्य मध्येऽपवादन्यायेन पूर्वभूतवृद्धिबाधकत्वेऽपि परभूतसवर्णदीर्घबाधकत्वायोग इति । कथमद्यर्श्यादि-त्यादिकमित्याशङ्कित इति । आ ऋश्याद् अर्श्यादिति गुणानन्तरमद्यशब्देन सम्बन्धे अकःसवर्णे दीर्घप्राप्तावुक्तरीत्या पररूपेण बाधायोगादद्यार्श्यादित्येव भवितव्यम् । एवं हि सौनागाः पठन्तीति भाष्योक्तेर् आद्यार्श्यादिति सवर्णदीर्घपाठ एवेति वक्तुमशक्यत्वेन सवर्णदीर्घं विना अद्यर्श्यादिति रूपं कथमित्यर्थः । आदिपदेन राजर्षिरित्यादेः सङ्ग्रहः । अत एव सवर्णदीर्घपाठमङ्गीकृत्य तत्र पररूपप्रसङ्गवारणाय सौत्रच-शब्दस्यैङीत्यनुकर्षणार्थत्वमाश्रित्य चशब्दसार्थकतावादिनां मतं नैतदस्ति प्रयोजनम् अद्यर्श्यादित्येव भवितव्यमित्यादिना भाष्ये निराकृतमिति भावः । अधिकेति । यत्रेदं पररूपमोमाङोः परत्वाभावेन वा परत्वेऽपि मध्येऽपवादन्यायेन प्राप्त्ययोगेन वा नायाति तत्रापि पररूपं भवतीति विधानार्थत्वादित्यर्थः । समाधानेनेति । अकः सवर्णदीर्घोऽपि बाध्यत इत्येतत्काशिकां व्याकुर्वता मञ्जरीकृता नैष दोषः । चकारोऽत्र क्रियते । स पुनर्विधानार्थो भविष्यतीत्युक्तत्वात् । चशब्दोऽधिकविधानार्थः । तेन शकन्ध्वादिषु पररूपं भविष्यतीति न्यासकारेणाप्युक्तत्वादिति भावः । चकारस्यान्यत्रापीति । राजर्षिरित्यादावपीत्यर्थः । अतिप्रसङ्गवारणाय सङ्ग्राहकमाह अभियुक्तेति । इत्यपीत्यपिपदेनाद्यर्श्यादित्यादिवदिति सङ्गृह्यते । चशब्दस्यैङीत्यनुकर्षणार्थत्वान्नान्यत्र पररूपाभ्यनुज्ञापकत्वमित्येतच्छङ्काऽपि प्रागुक्तरीत्या भाष्य एव
परिहृतेति चानेन सूचितम् ।

प्रतिपत्तिगौरवमिति । चकार एङीत्यनुकर्षणार्थो न भवति । किन्तु व्यर्थ एवेति भाष्यमर्यादया प्राप्नोति । वृत्त्यादिरीत्या तु अधिकविधानार्थत्वं तस्यास्तीति प्राप्नोतीत्येवं प्रतिपत्तौ गौरवमित्यर्थः । रूपमेतदिति मूलम् । गुणोततामित्यत्र हि गुणशब्दादुत्तरं किञ्चित् पदमस्ति । तच्चेदूतेत्येवंरूपं तदा वृद्ध्यप्राप्त्या तत्प्राप्तिशङ्काकारिणा तत्पदमोतेति निष्पादितम् । तथाविधत्वमाश्रित्यैव च वृद्ध्यभाव उक्तः । वक्ष्यति च तत्रावतीति । तदेतदुत्तरपदमूयते रूपमिति योजनाश्रयणादेतत्पदपराम्रष्टव्यमत्र किमिति शङ्कानुदय इति ज्ञेयम् । गुणपदादुत्तरपदत्वेनाभिमतस्य ऊयी तन्तुसन्ताने इत्येतद्धातुजत्वाङ्गीकारे कथं तर्हीत्युत्तरमूलावतारटीकोक्तप्रकारस्योयतिरूपत्वोपपादकत्वस्यापि तन्त्रेण सत्त्वात् तत्प्रकारेण किति परतोऽपि गुणस्य कल्पकाभावेनाकल्प्यत्वादूतेत्येव रूपसिद्ध्या तस्मिन् परतो गुणशब्दस्थावर्णस्याद्गुणे विवक्षितरूपसिद्धिरिति भावेन यकारश्रवणप्रसङ्गवारणायाह ऊयतेः क्तेति । अनेकार्थत्वादिति मूलम् । कुर्दखुर्द क्रीडायामेवेति धातुपाठे एवकारेण कुर्दखुर्दान्यधातूनामर्थान्तरमस्तीति ज्ञापितम् । तथा मृषस्तिति-क्षायामिति सूत्रे तितिक्षाग्रहणेन तितिक्षारूपार्थविवक्षायामिति प्रतिपादनेनार्थान्तरमस्तीति ज्ञापितम् । तथाच कस्यचिद् धातोरनेकार्थत्वाभावेऽपि प्रायः सर्वधातूनामनेकार्थत्वमिति सिद्ध्यति । अत एवोक्तम् ‘क्रियावाचित्वमाख्यातुमेकैकोऽर्थः प्रदर्शितः । प्रयोगतोऽवगन्तव्या अनेकार्था हि धातव’ इतीति भावः । कथं तर्हीति शङ्का न युक्ता । गुणोततामित्यत्रोपपत्तिरूपतां स्वीकुर्वता ओतत्वेत्यत्राप्यूयतिरूपतैवाङ्गी-क्रियते । न चैवमूतत्वेतिप्रसङ्गः । यथावतिरूपत्वाङ्गीकारे बाहुलकाद्गुणोपपादनमेवमूयतिरूपाङ्गीकारेऽपि बाहु-लकादेव गुणोपपत्तेरित्यतस् तथाविधबाहुलककल्पकप्रयोगसद्भावात्तत्कल्पनयावतिरूपत्वे गुणोपपत्ता-वप्युक्ततत्कल्पकाभावादूयतिरूपत्वे बाहुलककल्पनया गुणाप्राप्तिरित्येवं शङ्कोत्थापनमुपपादयति अवतेः कित्यपीति । प्रयोगदर्शनेन । ओतं प्रोतमिति प्रयोगदर्शनेन । तथैवेति । यद्रूपत्वाङ्गीकारे गुणोपपत्ति-स्तथैवेत्यर्थः । सकृत् प्रयुक्तस्येति । एकस्मिन्नेव वाक्ये पर्यायेण प्रयुक्तस्येत्यर्थः । ओतशब्दस्येति । यद्यप्योतशब्दस्यैकत्र प्रयोगाङ्गीकारेऽप्यूतशब्दस्यैवान्यत्रप्रयोगाङ्गीकारेण नैकस्यैव प्रयोग इति तत्रान्याय-शङ्कानवकाशः । तथाप्योतत्वगुणौतेति प्रयोगेणौत्सर्गिकशब्दैकत्वप्रत्यभिज्ञानात् तत्प्रत्यभिज्ञामनादृत्य सगुणनिर्गुणशब्दभेदाश्रयणमेवानुपपन्नमिति तदुपपादकतया धातुद्वयजत्वकल्पनमन्याय्यमित्यत्र तात्पर्याद-दोषः । अत एवं प्रयोगवैचित्र्यमिति वक्ष्यति । अथवा सगुणत्वनिर्गुणत्वविशेषमविवक्षित्वा उतशब्दत्वेन विवक्षायामेकस्यैव प्रयोगद्वयमायातीति ज्ञेयम् । तदिति । कल्पनमन्याय्यमित्यर्थः । दोष इति यावत् । दोष इति वक्ष्यमाणत्वात् । सति प्रयोजन इति । तदिति वर्तते । अनेकधातुजत्वकल्पनं प्रयोजने सति न दोष इत्यर्थः । व्याख्येयोङ्कारस्येति । नन्वोङ्कारस्यावतिरूपत्वाङ्गीकारेऽवतेष्टिलोपश्चेति सूत्रेण मनादिसम्भवे-ऽप्यूयतिरूपत्वाङ्गीकारे मनःप्रापकाभावेनाप्रवृत्त्या तट्टिलोपस्यापि कल्पनानवकाशेनोमिति रूपप्रसङ्ग इति चेन्मैवम् । धातुद्वयजत्वेति वदता मूलकृतैव पूर्वोपात्तधातोरिवैतद्धातोरप्युक्तप्रत्यये ओमिति रूपमित्यस्याभ्यनुज्ञातत्वात् । एतावानेव विशेषो यत् पूर्वत्र मन्विधायकप्राप्त उत्तरपक्षे तु बाहुलकप्राप्त इति । विहितमनन्तावतिरूपतां परित्यज्य बाहुलकलब्धमनन्तोयतिरूपत्वं कुतः स्वीकार्यमिति शङ्का नोदेति । अवतेरेव रूपमोतत्वगुणोततेत्येतदुभयमित्यङ्गीकारे वृद्ध्यभावाद्यनुपपत्तिभयेन प्रयोगवैचित्र्याश्रयणस्य प्रक्रमप्राप्त्यनन्तरमुक्तवैचित्र्यप्रयोजनाभावशङ्कायां व्याख्येयोङ्कारस्य धातुद्वयजत्वसूचनरूपप्रयोजने उक्ते तदुपपादकत्वेन बाहुलकान्मनःकल्पनायाः कृतत्वेनोंशब्दसाधनमात्रप्रसङ्गाभावेन शङ्काया असङ्गतत्वा-पातात् । धातुद्वयजत्वसूचनप्रयोजनाभावे तद्व्यर्थमित्याशयस्तु टीकाकृतैव पूर्वास्वरसतया वक्ष्यते । अवतेष्टिलोपादिकं व्युत्पाद्याप्यथवोयतेरिति वदता स्वव्युत्पादनस्य क्वाचित्कभाष्यानुसारित्वस्वीकारे-ऽप्यथवा आकारेति पक्षे सर्वथा भाष्याननुसारित्वं स्वव्युत्पादनस्याङ्गीकृतं भवतीति महतो दोषा-दबिभ्यतोऽवतिरूपत्वं स्वीकृत्याप्यूयतिरूपत्वास्वीकारे भयाभाववद् ओङ्कारस्योयतिरूपत्वमङ्गीकृत्य बाहुलकमनोऽङ्गीकारे भयाभावेन
सुखेनाङ्गीकर्तुं शक्यत्वाच्चेत्यलम् ।

अथवेतीति प्रतीकोपादाने कर्तव्ये आकारेतीति प्रतीकोपादानं पूर्वाथवेत्यनेन सङ्करपरिहारार्थम् । तथा चाकारेतीत्यस्याथवा आकारेतीत्यर्थान्न कश्चिद्दोषः । तरङ्गिणीकारादिभिराशङ्काविशेषपरिहाराय तदा-शङ्काविषयमभ्युपगम्य पाठान्तरं च परिकल्प्य समाधानान्तरमाचरितम् । तच्छङ्काया एवासङ्गतिः । आदिपदेनोयी तन्तुसन्तान इति तन्तुसन्तानार्थ ऊयतिर्गृह्यते । वयतेः क्तप्रत्यये ‘वचि स्वपियजादीनां किती’ति सूत्रेण वेञो यजादिपाठात् सम्प्रसारणे सम्प्रसारणाच्चेति पूर्वरूपत्वे उत इति ह्रस्वादिरूपम् । ऊयी तन्तुसन्तान इत्यस्य तु पूर्वटीकोक्तरीत्या दीर्घोकाराद् ऊत इति रूपम् । ततश्च धात्वन्तरनिष्पन्नौ यावुतशब्दौ तदभिप्रायेणेति योज्यम् । उतशब्दावित्यत्र च ह्रस्वदीर्घाद्युतशब्दद्वयमुत शब्दत्वसामान्येन विवक्षित्वैकशेषेण व्यवहृतमित्यदोषः । शङ्कैव नोदेतीति । एचः परत्वाभावादिति भावः । न ह्यवतिधातु-वृत्तोङ्कारार्थोऽवतिवृत्तौतशब्देनैव व्याख्यातव्य इति नियमोऽस्तीति व्याख्यात्रन्तरप्रयुक्तमेव समाधिं तद्दूषणं परिहरन्नाह अवतिधात्विति । शब्देनैव सम्भवे धात्वन्तराभिप्रायो न भाष्यकृतामिति सम्बन्धः । इतीत्यस्येत्याशयेनेत्यर्थः । नियमाङ्गीकारे अन्यथानिष्ठान्तस्येत्यादितदुक्तदूषणं परिहर्तुमाशङ्कते नचैवं निष्ठान्तस्येति । एतेनावतिधातुवृत्तौ तेतिवृध्युपपादकगुणमङ्गीकृत्य नियमो नास्तीति प्राक्प्रतिपादना-दन्यथेति गुणनिषेधादिप्रतिपादनमेतच्छङ्कानुसारेण परकृतं व्याहतमिति दूषणं सूचितम् । स्वयं तु तदुक्तप्रधानदूषणोद्धारेण क्तप्रत्ययपक्षमेव समर्थयमान उपयुक्तमेवोक्तवान् । ओतत्ववाचीत्यत्रेति । यद्यपि गुणोततामित्यस्यैव विचार्यतया प्रसक्तत्वात् । तत्रैवोङ्कारश्रवणाभाव आपादयितुमुचितः, नच तत्र तच्छ्रवणमङ्गीकारार्हम् । वृद्धिप्रसङ्गस्य दुर्वारत्वात् । न त्वोतत्ववाचीत्यत्र तस्याप्रकृतत्वात् तथाऽपि परोक्तदूषणपरिहारमात्रे भरेण टीकाकृतः प्रवृत्त्या तत्साधुत्वादिविचारमुपेक्ष्य यथास्थिततद्ग्रन्थानुवाद एव कृतः । यद्वा गुणोततामित्यत्रोकारो न श्रूयेतेति सत्येव दोषे दोषान्तरम् । तद्दोषोपलक्षणं वेति न दोषः । यद्यपि च आङुपसृष्टस्योतशब्दस्य गुणैकादेशे ओकारः श्रूयत इत्याशङ्क्य ज्वरत्वरेत्यादिना अवतेर्वो-पधयोरूठि सवर्णदीर्घे एत्येधत्यूठ्निमित्तवृद्धौ सत्यामोकारश्रवणं स्यादित्यपि परेणोक्तम् । तथाऽप्य-स्मदनभिमतपक्षनिराकरणं परकीयं यथा तथाऽस्तु । स्वाभिमतपक्षदूषणं यथा नायाति तथा शङ्का-समाधानव्याजेन निरूपयामीति टीकाभिप्रायाददोषः । एवमुत्तरत्रापि ज्ञेयम् । बाहुलकाद्गुणेनेति । ओतं प्रोतमित्यादाविवेति भावः ।

बहुलमेतदिति । एतत्सूत्रस्य परस्मैपदादिविषयत्वेन व्याख्यातत्वादुक्तं बलेनेति । अभियुक्तप्रयोग-निर्वाहाय आकृतिगणत्वं स्वीकार्यमित्यर्थान्तरबललभ्यम् । तथाचावतेरपि यजादिषु पाठात् सम्प्रसारणो-पपत्तिरित्यर्थः । ओकारेति । अकारोकारयोर्गुणे च सति ओकारेत्यर्थः । अत एव वृद्धिरेचीति वृद्ध्या भवितव्यमित्यसङ्गतम् । अवतिशब्दाश्रयणे ऊठ्निमित्तवृद्धेरेव प्राप्तत्वात् । ओमाङोश्चेत्यादिपरिहारोऽप्य-सङ्गत इत्यादि परोक्तं निराकर्तुं स्वयमभिहिताद्यपक्षे अनुपपत्तिमाशङ्कते नचोठ्पक्ष इति ।
पररूपापवादक-त्वेनेति । परानुक्तमपि शङ्काविषयतया वापरग्रन्थे उपलक्षणया अभिप्रेतत्वाद्वैतदाशङ्का । परग्रन्थे तु आङुपसृष्टत्वपक्षक्रमानुसारेणाङ्परत्वादेव पररूपसम्भवाच्चकारबलोपन्यासायोग इत्यादिकमुक्तमप्य-नभिमतपक्षनिराकरणत्वान्नाशङ्क्य निराकृतमिति प्रागेवोक्तं रूपग्रहणेनेति । एकदेशविकृतमनन्य-वद्भवतीत्यङ्गीकृत्याप्योमाङोश्चेत्याद्युदाहरणे एहीत्यादावेकारादेराङ्रत्वाद्याश्रयणवदत्रोठो न विकृतरूपेणापि ग्रहणमभिमतमपि तु स्वरूपेणैव । अत एव वृद्धिरेचीत्यनुवृत्तावपि ऊठो न विशेषणमसम्भवादित्यादि काशिकादावुक्तम् । तथा ऊठि आद्गुणापवादो वृद्धिरेत्येधत्योरेङि पररूपापवाद इत्यादिकाशिकाद्युक्तिश्चेति भावः । परिहारासङ्गतिं निरस्यति ऊठ्निमित्तेति । ओमाङोश्चेत्येतत्पररूपं न बाध्यत इत्यादेः काशिकादावुक्तेरिति भावः । पुरस्तादिति न्यायेनेति । पुरस्तादपवादा अनन्तरान् विधीन् बाधन्ते नोत्तरानिति न्यायेनेत्यर्थः । अनपवादकतयेति । अनन्तरस्य बाधे निर्ज्ञाते तद्बाधया चरितार्थत्वादुत्तरेण सह स्पर्धायां परत्वात्तदेव भवतीति मञ्जर्युक्तेरूठ्निमित्तवृद्धिबाधया पररूपप्रवृत्तिसम्भव इति भावः । एवमूठ्पक्षे प्रसक्तदोषनिरासं प्रदर्श्य स्वाभिहितयजादिसंप्रसारणपक्षस्य दोषप्रसक्तिशून्यत्वान्न तत्र तदभावोपपादन-प्रयासोऽपीत्याह सम्प्रसारणेति । आश्रयणस्यैवेति । वेदभाष्यकारीयस्येति शेषः । तथाच अभियुक्ता-श्रयणमेव कल्पकमित्युक्तं भवति । नापि ग्रन्थकृदित्युक्तं दोषमुद्धरति ओतिरोतमित्यादि । उत्तरग्रन्थेति । ज्योतिरुपक्रमेत्येतदधिकरणीयेत्यर्थः । उपलक्षणं चैतत् । ‘ओंनामा भगवान् विष्णुस्तेन वा निर्मिता’ इत्यादिव्याख्यानानुसारेणोमास इत्येतदुपपादयता ग्रन्थकृता ओंशब्दसमानार्थ ओशब्दः । ओंशब्द ओतवाची । अवतिरूपत्वात् । ‘ओताः प्रविष्टा मानेषु ओता मा एष्वि’त्यादिप्रतिपादनादोशब्दे मन् । ओशब्दे तु सञ्ज्ञासु धातुरूपाणीति वचनादौणादिकोऽधिकरणेऽपि क्विप् कित्परत्वादूठ् सवर्णदीर्घगुणाः समा एव । नान्ततयोंशब्देऽव्ययत्वमधिकमित्यस्य सिद्धेस्तदनुसन्धानेऽपीत्यपि द्रष्टव्यम् । एवं व्याख्यात्रन्तरपरिकल्पितशङ्कां स्वयं निराकृत्य व्याख्यातृसमाधिं दूषयितुं तच्छङ्कानिरासे तत्समाधेरसङ्गतत्वं प्रतिपादयन्नुपसंहरति एवं चेति । उक्तरीत्या क्तप्रत्ययान्तावतिरूपतयौतशब्दाङ्गीकाराद्युपपत्त्येत्यर्थः । एतद्दोषेति । गुणानुपपत्तिर्वृद्धिशङ्कापरिहारयोरनुपपत्तिश्चेत्युक्तदोषेत्यर्थः । औणादिकेति । तत्प्रत्ययान्त-स्योत्पत्तेरिति सम्बन्धः । ओतशब्द इति । ओतेतिशब्द ऊतरूपोयतेर्निष्पन्न इत्याश्रित्येत्यर्थः । शङ्का-परिहारौ । वृद्ध्या भवितव्यत्वशङ्कापररूपेणापवादरूपपरिहारश्चेत्यर्थः । तच्प्रत्यये तितुत्रसिसुसरकसेषु चेत्यनेनेट्निषेधे कित्परत्वाभावेन ते परत इव गुणनिषेधाप्रसक्तेर्गुणे च सति मलोपे चोतेति रूपे वृद्धिरेचीत्यस्यैव प्राप्त्युपपत्तेस्तद्वृद्धेरोमाङोश्चेति पररूपेण वादोपपत्तेश्चेति भावः । वयतिपक्षाश्रयणेना-ग्रिमेति । एवं वयतिधात्वङ्गीकरणरूपाग्रिमपक्षोऽपि सङ्गत इति ऊयतिपक्षाश्रयणेन शङ्कापरिहारयोर-सङ्गतिमाशङ्क्यानुभाष्ये अवतिवृत्तौतशब्दस्यासम्भवेन धात्वन्तरवृत्त एव स व्याख्यातव्य इत्यभिप्रायेण वयतिपक्षाश्रयणस्याग्रे वक्तव्यत्वेन प्रथममूयतिपक्षमाश्रित्य व्याचिख्यासुर्निरपवादां वृद्धिरेचीति वृद्धि-माशङ्क्य चकाराकृष्टपररूपेण परिजहारेति च तदुक्तेस्तैरथवा वयतेरूपमेतदिति पाठाश्रयणादिति भावः । यथास्थितपाठ इति । अवतिवृत्तौतशब्दाभिप्रायेण वृद्धिशङ्कापरिहारावथवोयतेरूपमिति पाठ इत्यर्थः । परिहारादर्शनेन । बाहुलकाद् गुणोपपत्तिरित्यादिपरिहारेत्यर्थः । कल्पनयेत्यतः परं चशब्दस् ततः परं प्रवृत्तमिति च पूरणीयम् ।

उपलक्षणं चैतत् । अवतेः क्तप्रत्यये सेट्कतयार्धधातुकस्येतीटि खलादेः कितः परत्वं नायाति । कित्परत्वादेव गुणोऽपि नेत्यनुपपत्तिद्वयपरिहारायावतेरौणादिकतन्प्रत्ययान्तत्वमाश्रित्य गुणमुपपाद्योणादयो बहुलमिति बहुलग्रहणात् खलादेः कितः परत्वाभावेऽप्यूठ्सम्भवं चाश्रित्य तितुत्रेति सूत्रेणेण्निषेधात् खलादित्वसम्भवः । ओतुरित्यत्रावतेः सितनिगमिमसीत्यनेन तुन्प्रत्यये बाहुलकादकित्यपि ऊठ् भवतीत्युणादिवृत्तावुक्तेरिति व्याख्यानमपि क्तप्रत्ययाश्रयणे परिहारादर्शनमूलकमित्यपि द्रष्टव्यम् । उक्तरीत्या छान्दसत्वादिडभावे खलादिकित्परत्वोपपत्तेर् बाहुलकादेव गुणोपपत्तेश्च । कित्यपि गुणस्य बाहुलकादुपपादनस्यान्यसङ्गतेर्ग्रन्थकृत्सम्मतेश्चेति दूषणसाम्यात् । उक्तप्रकारेणान्यथाख्यातिपक्षो वाक्यार्थविनोदे विशदतया निराकृतोऽस्तीति न तदर्थं प्रयतामहे । ननूक्तप्रत्ययाश्रयणे सेट्कतयेति खलादेः कितःपरत्वाभावेनेडभावोपपादकमेकं बाहुलकं गुणोपपत्त्यर्थमपरमिति तद्द्वयाश्रयणाद्वरमौणादिकतन् प्रत्ययाश्रयणेन बाहुलकात् कित्यपि गुणोपपादनमिति चेन्न । हसिमृग्रिण्वामिदमिलूपूधुर्विभ्यस्तनिति तन्विधायकसूत्रेण हस्तः मर्तः गर्त इत्यादाविव तनोऽत्राप्राप्त्या बाहुलकात्तुसेर्दीर्घश्च । तूस्तं पापमित्यादि वैयाकरणोक्तयनुसारेणावतेरपि बाहुलकादेव तन आश्रयणीयतया तन् प्रत्ययपक्षेऽपि बाहुलकद्वयसाम्यात् । भावकर्मणोरेव क्तप्रत्ययस्य तयोरेवेति नियमात्प्रकृते कर्तरि क्ताश्रयणे तृतीयं बाहुलकमायातीत्यपि तन्प्रत्ययस्य कृत्प्रत्ययतया कर्तरि कृदिति नियमानुसारेण कर्तर्येव कृत्प्रत्ययप्राप्तेः कर्मणि तदप्राप्त्याऽवतेः कर्मणि औणादिक तन् प्रत्ययाश्रयणेऽपि तत्त्रयसाम्यादयुक्तमेव । यदि च ताभ्यामन्यत्रोणादय इत्यनेन सम्प्रदानापादाने विहाय अन्यत्रोणादिविधानाङ्गीकारात् कर्मणि तदङ्गीकारे बाहुलकानपेक्षणान्न तत्त्रयमिति मन्यसे तर्हि तयोरेवेति नियमितस्यापि क्तस्य गत्यर्थाकर्मकश्लिषशीङिति प्रागुदाहृतसूत्रेण गत्यर्थादवतेः कर्तरि प्राप्त्युपपत्त्या तदर्थं बाहुलकस्यानाश्रयणीयतया तत्त्रयभावसाम्यमेव । यदि च तुन्प्रत्ययान्तौतुरिति शब्दे बाहुलकादकित्यपि ऊठ्दृष्ट इति तद्बाहुलकं कल्पकयुक्तमित्यभिप्रायस्तर्हि किति गुणबाहुलकमपि मनः कित्त्वेऽपीत्यादिनान्यसम्मतं ग्रन्थकृत्सम्मतं चेति कल्पकयुक्तमेवेति प्रागेवोक्तम् । प्रत्युतैतद्ग्रन्थकार-सम्मतत्वाद्गुण एव बाहुलकबलादाश्रयितुमुचित इत्याद्याशयेनाह इत्यास्तां तावदिति ।

इदमत्र निर्गलितं प्रमेयम् । ओंशब्दस्तावदवतिधातुवृत्त इत्यङ्गीकृतम् । तद्वदेवोयतेरपि बाहुलकान्मनि यलोपे गुणे चोयीधातुवृत्तोऽपि भवतीत्यपि वक्तुं शक्यम् । तथा वेञोऽपि बाहुलकान्मनिवचिस्वपीति सम्प्रसारणे पूर्वरूपे गुणे चोमिति तद्धातुवृत्तोऽपीति । तथाऽवतिपक्षेऽपि मनिज्वरत्वरेत्यनेनोठमनङ्गीकृत्य बाहुलकाद्वचिस्वपीति सम्प्रसारणे धात्वन्तर्गतकार्यतया अन्तरङ्गत्वात् सार्वधातुकेति गुणात्पूर्वमाद्गुणस्यैव प्राप्त्या गुणे चावतिवृत्त इत्यपि वक्तुं शक्यते । एवमोतशब्दोऽपि प्रागुक्तरीत्या क्तान्तावतेरूपम् । ऊयतेरपि क्तप्रत्यये बाहुलकाद्गुणे चोयतेरूपम् । वेञोऽपि क्तप्रत्यये सम्प्रसारणे पूर्वरूपत्वे बाहुलकादेव गुणे च वेञोऽपि रूपमिति स्वीकर्तुं शक्यते । सर्वेऽप्येते ओमोतशब्दयोः पक्षविशेषा भाष्यमूलटीकासम्मततया प्रत्येतुं शक्यन्ते । ऊयतेरित्यस्योपलक्षणतामाश्रित्य वयतेरित्यपि ज्ञातुं शक्यत्वात् । तथापि मूलकारस्यावतिधातुवृत्तौ ओमोतशब्दावित्येव स्वरसतया सम्मतमिति स्पष्टप्रतिभासवत् पक्षान्तरस्य तथा प्रतिभासाभावादवतेः क्तिरिति अवतिरूपत्वादित्यादिस्थलान्तरीयग्रन्थानुसाराच्चावतिधातुवृत्तत्व एव भारष्टीकाकारस्येति ॥

ओमोतशब्दसम्बन्धिटीकैवं व्याकृता मया ।

ततो बुधानां प्रीतिः स्यात् तया प्रीतोऽस्तु मद्गुरुः ॥

