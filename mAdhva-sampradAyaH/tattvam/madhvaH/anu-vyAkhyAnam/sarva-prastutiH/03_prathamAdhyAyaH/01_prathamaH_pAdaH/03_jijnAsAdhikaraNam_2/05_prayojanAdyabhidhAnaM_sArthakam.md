+++
title = "०५ प्रयोजनाद्यभिधानं सार्थकम्"

+++


## तत्र ताराथमूलत्वं..

**प्रयोजनाद्यभिधानं सार्थकम्**

***तत्र ताराथमूलत्वं***..

### सुधा

ननु ब्रह्मज्ञानस्य मोक्षहेतुता यदि शास्त्रप्रवृत्तेः प्रागेव प्रमाणान्तरसिद्धा व्यर्थं तदा तदभिधानं शास्त्रे । प्रमाणान्तरसिद्धे क्वचिदुपदेशानपेक्षणात् । अथेहैव तन्निश्चयस्तदा प्रवृत्तौ प्रयोजनादिनिश्चयो निश्चिते च प्रयोजनादौ प्रवृत्तिरित्यन्योन्याश्रयत्वम् । अथ प्रथमसूत्रात्तन्निश्चयः । तत्रैव कथं प्रवृत्तिः । तदर्थं च प्रयोजनान्तराभिधानेऽनवस्था । एवमेव तत्र प्रवृत्तावुत्तरत्रापि तथात्वप्रसङ्गादनर्थकं सूत्रे प्रयोजनाद्यभिधानमिति । उच्यते । त्रिविधा हि पुंसां चित्तवृत्तिः । अनुभव इच्छा प्रयत्नश्च । तत्र साधनगोचराविच्छाप्रयत्नौ प्रवृत्तिरिति उच्येते । न त्वनुभवो नापि फलगोचरेच्छा । येन तयोरपि प्रयोजननिश्चयापेक्षा स्यात् । न हि उपेक्षणीयं निष्प्रयोजनमिति नानुभूयते । नापि सुखं प्रयोजनान्तररहितमिति नेष्यते । न च मुमुक्षुणा अनपेक्षिते स्वर्गे यागादिकं तत्साधनतया नानुभूयते । पुरुषार्थसाधने तु इच्छालक्षणा प्रयत्नलक्षणा वा प्रवृत्तिस्तथा न स्वरससिद्धा । न हि कश्चित्क्षुत्प्रहाणादिकमननुसन्धाय भोक्तुमिच्छति प्रयतते वा । तस्माद्यो यत्र प्रवर्तनीयः स तत्प्रयोजनादिकं दर्शयित्वैव इति सार्थकं सूत्रे प्रयोजनाद्यभिधानम् ।

### वाक्यार्थचन्द्रिका

ननु प्रथमसूत्रस्य शास्त्रप्रवृत्तिप्रयोजकप्रयोजनादिप्रतिपादकत्वं वदता तस्य शास्त्रान्तर्भावो ऽङ्गीक्रियते न वा । आद्येऽपि तस्य प्रमाणान्तरसिद्धब्रह्मज्ञानमोक्षसाध्यसाधनभाव-बोधकत्वं तदनवगततद्बोधकत्वं वा । आद्ये वाक्यप्रामाण्यस्य फलनियतत्वेनावगतार्थबोधकत्वे प्रयोजनान्तरस्याप्यभावेन अप्रामाण्यापत्तेः । द्वितीयेऽपि फलाद्यध्यायैस्तन्निश्चयः प्रथमसूत्रं तु तत्प्रतिज्ञारूपमिति वा शास्त्रैकदेशप्रथमसूत्रेणैव तन्निश्चयो वा । आद्ये शास्त्रप्रवृत्तिप्रयोजकप्रयोजनादि- निश्चयस्य शास्त्रप्रवृत्तिसाध्यत्वेन अन्योन्याश्रयतापत्तेः । शास्त्रान्तर्भावो नेत्याद्यद्वितीये शास्त्रैकदेश-प्रथमसूत्रेणैव तन्निश्चय इति । अव्यवहितद्वितीयेऽपि प्रथमसूत्रे प्रवृत्तिः प्रयोजनादिनिश्चयसाध्या न वा । आद्ये तत्र प्रयोजनादिनिश्चायकस्य अभावे प्रवृत्त्यनुपपत्त्या तत्प्रवृत्तिप्रयोजकप्रयोजनादि-निश्चायकान्तराभिधाने तत्प्रवृत्तिप्रयोजकप्रयोजनादिनिश्चायकान्तरपरम्परयाऽनवस्थापत्तेः । नेति पक्षे न्यायसाम्येन शास्त्रप्रवृत्तेरपि तन्निश्चयाभावेऽप्युपपत्त्या प्रथमसूत्रे तदभिधानं व्यर्थं स्यादित्याशङ्कते ॥ नन्विति ॥ अत्र शास्त्रस्य प्रयोजनहेतुतेति वक्तव्ये न्यायग्रन्थनात्मकशास्त्रस्य न्यायानुसन्धानफलकत्वस्य न्यायानुसन्धानरूपविचारस्य च विचार्यज्ञानहेतुताया लोकसिद्धत्वाल्लोकतोऽसिद्धब्रह्मज्ञानमोक्षसाध्य-साधनभावस्यैव सूत्रप्रमेयत्वमित्यभिप्रेत्य ब्रह्मज्ञानस्य मोक्षहेतुता इत्युक्तम् । प्रमाणान्तरसिद्धता च विचारस्य ज्ञानहेतुतयैव प्रत्यक्षादिसिद्धता वा । अलौकिकत्वादस्यार्थस्य श्रुतिसिद्धता वेति द्रष्टव्यम् । सूत्रे प्रकृते शास्त्र इत्युक्तिः प्रथमसूत्रस्य शास्त्रान्तर्भावपक्षे दूषणत्वं सूचयितुं तथा चेहैवेति शास्त्रपरमर्शादन्योन्याश्रयतोपपादनसौकर्यम् । प्रमाणान्तरसिद्धे क्वचिदुपदेशानपेक्षणादिति च श्रौतप्रयोजनादेर्न्यायेनोपपादनार्थमिति वक्ष्यमाणव्यावर्त्यत्वेनेति द्रष्टव्यम् । विमता शास्त्रे प्रवृत्तिः प्रयोजनादिज्ञानसाध्या प्रवृत्तित्वाद्बालस्य स्तनपानप्रवृत्तिवदित्यनुमानेन प्रवृत्तेः प्रयोजनादिज्ञान-साध्यत्वसिद्धेः सूत्रकारेण शास्त्रे प्रवर्तनीयं प्रति प्रयोजनादि दर्शनीयमेवेति युक्तं सूत्रे तदभिधानमिति वक्तुं यत्किञ्चिदनुभवे फलेच्छायां स्वानपेक्षितप्रयोजनसाधनानुभवे च प्रवृत्तित्वहेतोर्व्यभिचारादनुमानमेव अयुक्तमित्यतः साधनगोचरेच्छाप्रयत्नयोरेव प्रवृत्तित्वेनोभयविधानुभवफलेच्छयोश्चित्तवृत्तित्वेऽपि प्रवृत्तित्वाभावान्न व्यभिचार इत्याह ॥ उच्यत इति ॥ स्यादिति ॥ अन्यथा व्यभिचारापत्तेरिति भावः । ननु साध्यसत्त्वमेवाभ्युपगम्य व्यभिचारपरिहारसम्भवे एवं वैलक्षण्यमङ्गीकृत्य हेत्वभावव्युत्पादन-मनुचितमित्यतस्तत्र साध्याभ्युपगमस्यायुक्ततामाह ॥ न हीत्यादिना ॥ उपेक्षणीयस्य स्वस्य प्रयोजनत्वाभावे सति प्रयोजनान्तरशून्यत्वं सुखस्य तु प्रयोजनान्तरशून्यत्वमात्रं यागादेस्त्वनपेक्षित-प्रयोजनत्वमिति विशेषः (भेदः) । ननु पक्षीभूतप्रवृत्तेरप्यनुभवादिवत्प्रयोजनादिनिरपेक्षत्वे बाधः स्यादित्यत आह ॥ पुरुषार्थेति ॥ अत्रार्थसाधन इत्यंशेन सुखोपेक्षणीययोः पुरुषार्थेत्यंशेनानपेक्षित-प्रयोजनस्य व्यावृत्तिरिति द्रष्टव्यम् । तदेव उपपादयति ॥ न हीति ॥

एवमाभासोद्धारे सिद्धमनुमानमित्यभिप्रेत्योपसंहरति ॥ तस्मादिति । यद्वा । यदि पक्षीभूतप्रवृत्तेः प्रयोजनादिनिश्चयसाध्यत्वं तर्हि ज्ञानफलेच्छयोरपि प्रवृत्तित्वाविशेषात् प्रयोजनादिनिश्चयसाध्यता स्यात् । अन्यथा पक्षीकृतप्रवृत्तेरपि न स्यादिति पूर्वोक्तानुमाने तर्कपराहतौ प्राप्तायां ज्ञानेच्छाप्रयत्नानां चित्तवृत्तित्वाविशेषेऽपि प्रवृत्तित्वाविशेषोऽसिद्धः । साधनेच्छाप्रयत्नयोरेव प्रवृत्तित्वेन ज्ञानफलेच्छयोः प्रवृत्तित्वाभावात् । तदभावे तत्प्रयोज्यप्रयोजनादिनिश्चयसापेक्षताया अपि अभावात् पक्षीभूतप्रवृत्तेश्च प्रयोजकवत्वात् प्रयोज्यवत्त्वमिति व्याप्तिविकलोऽयं तर्काभास इत्यभिप्रेत्याह ॥ उच्यत इति ॥ ननु ज्ञानफलेच्छयोरपि प्रयोजकप्रयोज्ययोः प्रवृत्तित्वप्रयोजनादिनिश्चयसापेक्षत्वयोः स्वीकारेणैव तर्कस्येष्टा-पादनत्वे वक्तुं शक्ये व्याप्तिवैकल्योक्तौ किं बीजमित्यतः प्रयोजनादिनिश्चयसापेक्षत्वस्य तत्रा-सम्भवित्वाद् युक्तं व्याप्तिवैकल्यकथनमित्यभिप्रेत्याह ॥ न हीत्यादिना ॥ पक्षीकृतप्रवृत्तावपि प्रयोजनादिनिश्चयसाध्यत्वस्यासम्भवित्वे तत्साधनमशक्यमित्यत आह ॥ पुरुषार्थेति ॥ एवं च तर्क-पराहतेरभावाद् युक्तमनुमानमित्यभिप्रेत्य तत्फलमुपसंहारव्याजेनाह ॥ तस्मादिति ॥ अथवा प्रथम-सूत्रप्रवृत्तेः प्रयोजनान्तराभिधानेऽनवस्थां प्रसञ्जयन्प्रष्टव्यः । ज्योतिष्टोमेन स्वर्गकाम इत्यादिवाक्य-जनितमुमुक्ष्वनभिमतस्वर्गादिसाधनतानुभवस्येव प्रथमसूत्राज्जायमानफलसाधनतानुभवमात्रस्य प्रवृत्ति-शब्दार्थत्वमित्यभिप्रेत्य तदर्थं प्रयोजनान्तराभिधानेऽनवस्थाप्रसङ्गं ब्रूषे आहोस्वित्प्रथमसूत्रसाध्य-जिज्ञासावाक्यविचाररूपपुरुषार्थसाधनेच्छाप्रयत्नरूपप्रथमसूत्रप्रवृत्तेः प्रयोजनादिनिश्चयसाध्यत्वेऽन-वस्थाप्रसङ्गं ब्रूषे । नाद्यः । दृष्टान्तदार्ष्टान्तिकानुभवद्वयस्यापि प्रयोजनादिनिश्चयसाध्यत्वानभ्युपगमात् । न च तर्ह्येवमेव प्रवृत्तवित्युक्तदूषणप्रसङ्गः । अनुभवद्वयस्य चित्तवृत्तित्वेऽपि प्रवृत्तित्वाभावेन तद्दूषणा-प्रवृत्तेरित्यभिप्रेत्य चित्तवृत्तिप्रवृत्तिस्वरूपं विवेचयति ॥ उच्यत इति ॥ न केवलं प्रवृत्तित्वा-भावादनुभवादेः प्रयोजनादिनिश्चयसापेक्षत्वाभावोऽपि त्वसम्भावितत्वाच्चेत्याह ॥ न हीत्यादिना ॥ अत्र पक्षे उपेक्षणीयानुभवफलेच्छयोर्दृष्टान्ततयोपादानमिति मन्तव्यम् । द्वितीये तु प्रथमसूत्रप्रवृत्तेः प्रयोजनादिनिश्चयसापेक्षत्वमनुमतमेव । अनवस्थां च परिहरिष्याम इत्यभिप्रेत्यानुभवादेरिव प्रवृत्तेः प्रयोजनादिनिश्चयसापेक्षत्वं नासम्भावितमित्याह ॥ पुरुषार्थेति ॥ फलितमाह ॥ तस्मादिति ॥

### परिमल

प्रयोजनाद्यभिसम्बन्धज्ञानं प्रवृत्तिहेतुरित्युक्तम् । तत्किं मानान्तरेणाथैतच्छास्त्रैणो-ताद्यसूत्रेणेति विकल्पान्क्रमेण निराह ॥ नन्वित्यादिना ॥ ब्रह्मज्ञानस्य मोक्षहेतुतेति । ब्रह्मज्ञानद्वारा शास्त्रस्य मोक्षहेतुतेत्यर्थः । यद्यपि प्रयोजनाद्यभिसम्बन्धं प्रतिपादयतः प्रथमसूत्रस्येत्युक्तत्वान्न कोट्यन्तरशङ्काऽवकाशः । शास्त्रे प्रवृत्त्यर्थं तस्य प्रयोजनाद्यभिसम्बन्धाभिधानमाद्यसूत्रे चेत्तत्रैव कथं प्रवृत्तिरित्येव शङ्कनीयम् । तथापि यदि कश्चिदन्यत एव तज्ज्ञानमिति ब्रूयात्तदा तं प्रत्युत्तरं वक्तुं परिशेषादाद्यसूत्रादेव तदिति दृढीकर्तुं प्रमाणान्तरसिद्धेत्यादिकोटेरप्युपन्यास इत्यदोषः ॥ कथमिति ॥ आद्यसूत्रजन्योक्तरूपनिश्चयस्यापि फलान्तरहेतुत्वानिश्चये तज्जनक आद्यसूत्रेऽपि प्रवृत्त्ययोगादिति भावः ॥ तदर्थमिति ॥ यथा जन्माद्यस्येत्यादिशास्त्रप्रवृत्तिहेतुतया तज्जन्यब्रह्मज्ञानद्वारा तस्य प्रयोजनाद्यभि-सम्बन्धज्ञानजननाय आद्यसूत्रमित्युच्यते । तथाऽऽद्यसूत्रेऽपि प्रवृत्त्यर्थमाद्यसूत्रस्यापि तज्जन्योक्त-रूपज्ञानद्वारा तस्य प्रयोजनाद्यभिसम्बन्धं ज्ञापयितुं सूत्रान्तरं तत्राप्येवमित्यर्थः ॥ एवमेवेति ॥ प्रयोजनहेतुत्वाननुसन्धानेनैवाद्यसूत्रे प्रवृत्तावित्यर्थः । तत्रैव कथं प्रवृत्तिरित्यादिनोक्तामनवस्थां निरसितुं प्रवृत्तिशब्दार्थं तावन्निर्धारयति ॥ त्रिविधा हीत्यादिना ॥ प्रयत्नश्चेत्यनन्तरमिति शब्दोऽध्याहार्यः । इच्छा च द्वेधा । साधनगोचरा फलगोचरा चेत्यपि योज्यम् ॥ नत्वनुभव इति ॥ पुमर्थसाधनत्व-प्रकारकसाधनगोचरानुभव इत्यर्थः । फलगोचरेच्छाऽपि न प्रवृत्तिरित्युच्यत इत्यन्वयः ॥ येनेति ॥ प्रवृत्तिशरीरप्रवेशेन निमित्तेन साधनत्वप्रकारकसाधनगोचरनिश्चयफलेच्छयोरपि स्वस्वविषयस्य स्वस्य वा फलहेतुत्वनिश्चयापेक्षा स्यात्तथा तन्निमित्तानवस्था च स्यादित्यपि ध्येयम् । प्रयोजननिश्चयापेक्षेत्यस्य प्रयोजनहेतुत्वनिश्चयापेक्षेत्यर्थः । साधनानुभवफलेच्छयोः प्रयोजनापेक्षा नेत्येतत्क्रमेण व्यनक्ति ॥ न हीति ॥ ननूक्तरूपानुभवस्य फलान्तरानपेक्षत्वेऽपि इच्छाप्रयत्नयोरेव फलेच्छापेक्षत्वं तु स्यादित्यत-स्तदपि नेत्याह ॥ न चेति ॥ अनपेक्षितत्वे हेतुर् मुमुक्षुणेति । ‘ज्योतिष्टीमेन स्वर्गकामो यजेते’त्यादि- वाक्यश्रवणे सति स्वर्गादौ विरागिणोऽपि व्युत्पन्नस्य वाक्यार्थबोधोदयानुभवादिति भावः । ननु यथाऽऽद्यसूत्राच्छास्त्रस्य पुमर्थहेतुत्वानुभवस्तस्य फलहेतुत्वज्ञानानपेक्षस्तथेच्छाप्रयत्नावपि तदनपेक्षौ स्याताम् । एवं चाद्यसूत्रं व्यर्थमित्यत आह ॥ पुरुषार्थसाधने त्विति ॥ शास्त्ररूप इति भावः । इच्छा प्रारम्भेच्छा ॥ प्रयत्नेति । श्रवणाद्यनुकूलप्रयत्नेत्यर्थः ॥ न स्वरससिद्धेति ॥ पुरुषार्थहेतुत्वज्ञानं विना फलेच्छां च विना न सिद्धेत्यर्थः । तद्य्वनक्ति ॥ न हीति ॥ क्षुत्प्रहाणादिकं भोजनसाध्यत्वेनाननु-सन्धायेत्यर्थः ॥ सार्थकमिति ॥ एतेन आद्यपक्षे भाष्यकारीयं प्रयोजनाभिधेयसम्बन्धव्युत्पादनमपि समर्थितं ध्येयम् ।

### यादुपत्यम्

प्रथमसूत्रादेव ब्रह्मज्ञानस्य मोक्षहेतुत्वनिश्चयः । न च प्रयोजनाद्यनिश्चये तत्रैव कथं प्रवृत्तिरिति वाच्यम् । तत्राप्रवृत्तस्यापि घनगर्जितन्यायेन प्रथमसूत्रश्रवणे व्युत्पन्नस्य मुमुक्षोर्ब्रह्मज्ञानं मोक्षहेतुरित्यनुभवोपपत्तेरित्यभिप्रेत्य समाधानमाह ॥ उच्यत इति ॥ नन्वनुभवेच्छाप्रयत्नानां प्रवृत्तित्वात् प्रवृत्तित्वावच्छिन्ने च प्रयोजनादिनिश्चयस्यापेक्षितत्वात्तदभावे कथं ब्रह्मज्ञानं मोक्षहेतुरियत्यनुभवरूपा प्रवृत्तिः प्रथमसूत्रात्स्यात् । कथं वा प्रयोजनाद्यनिश्चये मोक्षे इच्छारूपा प्रवृत्तिर्येन स पूर्वं मुमुक्षुः स्यादित्यत आह ॥ त्रिविधा हीति ॥ ब्रह्मज्ञानं मोक्षहेतुरित्यनुभवस्य वा मोक्षरूपफलेच्छाया वा प्रवृत्तिशब्दावाच्यत्वेनाप्रवृत्तित्वेन विवक्षितत्वात् । प्रयोजनाद्यनिश्चयेऽप्युक्तरीत्या तयोः सम्भवान्न कोऽपि दोष इति भावः । अनुभवस्य प्रयोजननिश्चयानपेक्षत्वं दर्शयति ॥ न हि उपेक्षणीयमिति ॥ फलगोचरेच्छायास् तदनपेक्षत्वं दर्शयति ॥ नापि सुखमिति ॥ ननूपेक्षणीयानुभवस्य प्रयोजन-निश्चयानपेक्षत्वेऽपि साधनानुभवस्य प्रयोजननिश्चयापेक्षानियमादुक्तदोषस्तदवस्थ एवेत्यत आह ॥ न च मुमुक्षुणेति ॥ तथा च न कोऽप्यनुभवः प्रयोजननिश्चयापेक्षः किन्तु स्वकारणापेक्ष एवेति भावः । नन्वेवं पुरुषार्थसाधने ब्रह्मज्ञाने इच्छाप्रयत्नरूपप्रवृत्त्योरपि स्वकारणाधीनत्वसम्भवेन तदर्थं सूत्रे प्रयोज-नाद्यभिधानं व्यर्थमापन्नमित्यत आह ॥ पुरुषार्थसाधने त्विति ॥ तथा च न स्वरससिद्धा यथाऽनु-भवफलेच्छे प्रयोजनानिश्चयेऽपि स्वकारणादेव भवतस्तथेत्यर्थः । नन्वेवं व्युत्पन्नस्य मुमुक्षोः प्रथमसूत्र इवाग्रेऽपि प्रयत्नाद्यभावेऽपि कथञ्चित् श्रवणेन तदर्थानुभवसम्भवात्तदर्थकोक्तरूपप्रवृत्तिप्रयोजकं प्रयोजनाद्यभिधानं व्यर्थमापन्नमिति चेत् । न । आद्यसूत्रमात्रे कथञ्चित् श्रवणस्योक्तन्यायेन सम्भावितत्वेऽप्यशेषशास्त्रे तथा श्रवणसम्भावनाया अनुभवबाधितत्वान् मोक्षोपयोगिनो विमर्श-साध्यस्येदमित्थमित्येवेत्यवधारणरूपशास्त्रसाध्यानुभवस्योक्तरूपप्रवृत्त्यभावे कथञ्चित् श्रवणमात्रेणा-सम्भवाच्च ॥ प्रवर्तनीय इति ॥ साधनगोचरेच्छाप्रयत्नवान्करणीय इत्यर्थः । केचित्तु विमता प्रवृत्तिः प्रयोजनादिज्ञानपूर्विका प्रवृत्तित्वाद् भोजनादिप्रवृत्तिवदिति शास्त्रविषयप्रवृत्तेः प्रयोजनादिपूर्वकत्व-नियमात् । नैवमेव प्रवृत्तिर्युक्तेत्याह ॥ उच्यत इति ॥ इच्छाप्रयत्नानुभवानामेव प्रवृत्तित्वात्सुखादि-विषयेच्छानुभवयोः प्रयोजनान्तराभावात् प्रवृत्तित्वहेतोर्व्यभिचार इत्यत आह ॥ त्रिविधा हीति ॥ तत्र तेषां मध्ये सुखादिविषयेच्छानुभवयोः प्रवृत्तिशब्दवाच्यत्वाभावान्न व्यभिचार इत्यर्थ इत्याहुः ।

### श्रीनिवासतीर्थीया

॥ प्रयोजनान्तरेति ॥ प्रथमसूत्रे प्रवृत्त्यर्थं सूत्रान्तरं कृत्वा तेन प्रयोजनान्तराभिधान इत्यर्थः । एवमेव प्रयोजनाद्यनभिधानेऽपि । तत्र प्रथमसूत्रे । उत्तरत्रापि शास्त्रेऽपि । अनुभवः साधनगोचरानुभवः ॥ नानुभूयत इति ॥ किन्त्वनुभूयत एवेति अनुभवस्य प्रयोजन-निश्चयापेक्षत्वं नास्तीति भावः । सुखं सुखरूपं फलम् ॥ नेष्यत इति ॥ किन्त्विष्यत एवेति फलगोचरेच्छायाः प्रयोजननिश्चयापेक्षत्वं नास्तीति भावः ॥ नानुभूयत इति ॥ मुमुक्षुत्वादेव स्वर्गेच्छा न हि । तस्यापि ज्योतिष्टोमेनेत्यादिवाक्यश्रवणानन्तरं यागः स्वर्गसाधनमित्यनुभवस्य जायमानत्वेन साधनगोचरानुभवस्यापि न प्रयोजननिश्चयापेक्षत्वमिति न कोऽप्यनुभवः प्रयोजननिश्चयापेक्ष इति भावः। नन्वनुभवफलगोचरेच्छयोरिव प्रवृत्तित्वेनाभिमतयोः साधनगोचरेच्छाप्रयत्नयोरपि प्रयोजननिश्चया-धीनत्वाभावोपपत्तेः पुरुषार्थसाधनभूतब्रह्मज्ञानगोचरेच्छाप्रयत्नरूपपुरुषप्रवृत्त्यर्थं सूत्रे प्रयोजनाभिधानं व्यर्थमेवेत्यत आह ॥ पुरुषार्थेति ॥ तथेति ॥ अनुभवफलगोचरेच्छयोरिवेत्यर्थः ॥ स्वरसेति ॥ प्रयोजनानिश्चयेऽपीत्यर्थः । ननु पुरुषार्थसाधनेऽपीच्छाप्रयत्नलक्षणप्रवृत्त्योः प्रयोजननिश्चयानपेक्षत्वमेव किं न स्यादित्यत आह ॥ न हीति ॥ क्षुत्प्रहाणादिकं तद्रूपं पुरुषार्थं प्रयोजनमिति यावत् ॥ भोक्तुमिति ॥ क्षुत्प्रहाणसाधनीभूतभोजनेच्छावान् भवति भोजने प्रयतते वा । न हीत्यर्थः ।

### वाक्यार्थरत्नमाला

ननु ब्रह्मज्ञानस्येत्यादि मूले व्यर्थं तदभिधानम् । शास्त्रे शास्त्रपदप्रयोगः कथम् । प्रथमसूत्रे एव तदभिधानसत्त्वे प्रथमसूत्रे इत्येव वक्तव्यत्वात् । अत एव इह एव इत्युत्तरवाक्येऽपि शास्त्र एवेत्यर्थस्वीकारोऽपि न युक्तः । शास्त्रपदस्य तदेकदेशसूत्रलक्षकत्वाङ्गीकारेऽथ प्रथमसूत्रादिति वक्ष्यमाणशङ्कायोगः । अन्योन्याश्रयेण दूषिते सति पुनः शङ्कायोगादिति इत्याद्यनुपपत्तिप्रतीतेर् दुर्घटमिदं मूलमिति शङ्कावारणायात्र मूले विकल्पदोषाश्रयणेन दूषणप्रवृत्तेरभिप्रेतत्वान् न दौर्घट्यमित्याशयेन मूलाभिप्रेतविकल्पप्रदर्शनपूर्वकं तद्दूषणपरतया तत्रतत्रोपयुक्तं कथयन् उपन्यासमुखेनैवैतन् मूलं विवृण्वन् अवतारयति । ननु प्रथमसूत्रेत्यादिना । प्राक्सूत्रप्रतिपाद्यस्योपलक्षणया भाष्येऽभिधानाश्रयणात् तदुपर्ये-वायमाक्षेप इति दर्शयितुं वदतेत्यन्तम् । वक्ष्यमाणरीत्या शास्त्रपदप्रयोगसूचितशास्त्रान्तर्भावपक्षावलम्बनेनाथ प्रथमेत्यतः प्राक्ग्रन्थस्य प्रवृत्तिरित्यभ्युपेयम् । अर्थेत्यादेस्तदनन्तर्भावेन प्रवृत्त्यङ्गीकारपक्ष एवानवस्था-प्रसङ्गोद्भावनसङ्गतेः । अन्यथाप्ताश्रयस्य प्रथमोपस्थितस्य त्यागायोग इत्याशयेन प्रथमविकल्पाभिधानं पूरितम् । प्रमाणान्तरसिद्धेति । सिद्धो यः ब्रह्मज्ञानमोक्षयोः साध्यसाधनभावस् तद्बोधकत्वमित्यर्थः । तदनवगतेति । प्रमाणान्तरानवगतेत्यर्थः । आद्ये वाक्यप्रामाण्यस्येति । अनेन मूले प्रयोजनाभिधान-वैयर्थ्योक्तिरसङ्गता । व्यर्थत्वेऽपि यथार्थज्ञानजनकत्वरूपप्रामाण्यस्याविधानात् । प्रयोजनाभिधानस्यात्र प्रयोजनावगमप्रयोजनकत्वायोगेऽपि प्रयोजनार्थान्तरार्थताया एव सम्भवेन व्यर्थत्वाभावाच्चेति शङ्काऽपह-स्तिता भवति । इतरप्रमाणप्रामाण्यस्य फलवत्त्वाघटितत्वेऽपि वाक्यप्रामाण्यस्य याथार्थ्यमिव मानत्वमपि वाक्यप्रयोजकम् । मानत्वमेति इति युक्तिपादे वक्ष्यमाणरीत्या फलवत्त्वघटिततयाऽवगतार्थबोधकत्वेऽ-प्रामाण्यापत्तेः । ब्रह्मज्ञानमोक्षसाधनतावगमातिरिक्तफलसत्त्वे तद्घटितस्यापि प्रामाण्यस्य वक्तुं शक्यत्वेऽपि तदतिरिक्तफलाभावेन विशिष्टप्रामाण्यानुपपत्तेर् इति योजना । इहैव तन्निश्चय इत्यस्य व्याख्यानं फलाध्यायैरिति । आदिपदेन साधनाद्यध्यायपरिग्रहः फलाध्यायसाधनाध्यायादौ प्रयोजनप्रतिपादनबाहुल्य-क्रमेण फलाध्यायादिक्रमपरिग्रहस् ततश्च जन्मादिसूत्रादिसमस्तशास्त्रेणैवेत्यर्थः फलतीति ज्ञेयम् । शास्त्रेण ज्ञानमोक्षसाधनसाध्यमानप्रतिपादनं तु जन्मादिसूत्रे तन्निष्ठस्य अस्मिन्नस्य च इत्यादौ न कर्माविभागादि-त्यादौ पुरुषार्थाधिकरणादिषु चेति तत्र तत्र स्पष्टम् । ननु उक्तसाध्यसाधनभावस्य शास्त्रगम्यत्वविकल्पे प्रथमसूत्रवैयर्थ्यपरिहारः कथमित्यत आह प्रथमसूत्रं त्विति । ततश्चेहैव तन्निश्चय इत्यनन्तरं प्रथमसूत्रं तु तत्प्रतिज्ञारूपमिति शेष इति सूचितं भवति । शास्त्रैकदेशेतिवदता शास्त्रप्रवृत्तेः प्रयोजनादिनिश्चयसाध्यत्वेऽपि सप्रयोजनादिनिश्चयो न शास्त्रेणैव । येनान्योन्याश्रयत्वमपि तु तदेकदेशेन शास्त्राद् बुद्ध्या विवेकेन पृथक्कृतेनेत्युक्तं भवति । वक्ष्यमाणमूलेऽस्य सूत्रस्य शास्त्रान्तर्भावाभ्युपगमात् तदनुसारेणात्र वस्तुगत्या एकदेशत्वकीर्तनमित्याहुः । शास्त्रप्रवृत्तीति । अनेन मूले प्रवृत्तेतिपदं शास्त्रप्रवृत्तिपरमिति सूचितम् । अन्योन्याश्रयेति । शास्त्रप्रवृत्तिप्रयोजक इत्युक्तत्वात् प्रयोजनादिनिश्चये शास्त्रप्रवृत्तिर् इति लाभादिति भावः । शास्त्रान्तर्भावेनेत्याद्यद्वितीयदूषणसाम्यात् पक्षद्वयं सङ्गृहीतम् । आद्ये तत्रेति । अनेन प्रथमसूत्रप्रवृत्ति-प्रयोजकप्रयोजनादिनिश्चायकाभावेन तन्निश्चयस्याभावात् तत्र प्रवृत्तिर् न सम्भवतीति कथं प्रवृत्तिर् इत्येतन् मूलम् आक्षेपपरतया व्याख्यातं भवति । आत्माश्रयापत्त्या स्वस्यैव स्वप्रयोजनादिनिश्चायकत्वं युक्तमित्या-शयः । तदर्थं चेति मूलं व्याख्याति तत्प्रवृत्तिप्रयोजक इति । अनेन तदर्थस्य सूत्रप्रवृत्त्यर्थमिति प्रयोजनान्त-रेत्यस्य प्रयोजनादिनिश्चायकान्तरेति व्याख्येयमिति सूचयति । अभिधाने इत्यस्याङ्गीकारे इत्यर्थो ज्ञेयः ।

शास्त्रप्रवृत्तिः सूत्रात् सूत्रप्रवृत्तिश्चान्यस्माद् इत्येतावन्मात्रेण अविश्रान्तपरम्परास्वीकाराप्रतीतेः कथमनवस्थाभिधानमित्यत उपयुक्तमाह तत्प्रवृत्तीति । सूत्रप्रवृत्तिप्रयोजकप्रयोजनादिनिश्चायकेऽपि प्रवृत्त्यन्यथानुपपत्त्या तन्निश्चायकगतप्रवृत्तिप्रयोजकप्रयोजनार्थं प्रयोजनादिनिश्चायकान्तरापेक्षेत्येवं परम्पर-येत्यर्थः । नेतीति । प्रथमसूत्रप्रवृत्तिः प्रयोजननिश्चयसाध्या नेति पक्षे इत्युक्तया एवमेवेति मूलं प्रयोजनादिनिश्चयाभावेऽपि इति विवृतं भवति । उत्तरत्रापि तथात्वेत्यत्राप्रयोजकताशङ्कानिरासाय उक्तं न्यायसाम्येति । शास्त्रप्रवृत्तेरिति वदतोत्तरत्र इत्येतत् शास्त्र इति निवृत्तम् । मूले अनर्थकमिति । प्रयोजनान्तरं तु नास्त्येवेति भावः । इति वक्तव्य इति । सिद्धे शास्त्रस्य इत्यादि पूर्वमूलानुसारादिति भावः । शास्त्रं हि न्यायग्रथनात्मकम् । न्यायग्रथनस्यापि न्यायानुसन्धानं प्रयोजनं प्रसिद्धमेवेति न तत्सूत्रप्रतिपाद्यम् । अथ न्यायानुसन्धानस्य प्रयोजनं विवक्षित्वा शास्त्रप्रयोजनं सूत्रप्रतिपाद्यमुच्यत इति चेत् । न तस्यापि विचार्यज्ञानरूपप्रयोजनवद् या प्रसिद्धिस् तत्प्रयोजनस्य सूत्रप्रतिपाद्यत्वायोगात् । किन्तु शास्त्रसाध्यानु-सन्धानसाध्यज्ञानस्य प्रयोजनवत्ताया अप्रसिद्धत्वात् तत्प्रयोजनमेव सूत्रप्रतिपाद्यम् । तदभिप्रायेणैव शास्त्रस्य प्रयोजनाद्यभिसम्बन्ध इत्याद्युक्तिरिति भावः । विचारस्य ज्ञानहेतुताया इति वेति पाठः, हेतुतेवेति तु लेखकागतः । श्रौतस्य प्रयोजनादेरिति वक्ष्यमाणमूलानुसारेणाह अलौकिकत्वादिति । सूत्रे प्रकृत इति । प्रथमसूत्रस्येत्यनेन । दूषणत्वमिति । प्रयोजनाभिधानव्यर्थताया इति शेषः । उत्तरत्र तदनन्तर्भाव-पक्षदूषणस्यावश्यकतया तथात्वस्यावश्यकत्वादित्यर्थः । अनेन प्रयोजनान्तरमपि सिद्धमित्याह तथा चेति । पक्षापरिग्रहफलकतया शास्त्रपदोपादानस्य आवश्यकत्वात् तदुपादाने च इहैवेत्यनेन शास्त्रपदमुख्यार्थ-मङ्गीकृत्य परामर्शे सति शास्त्रान्तर्भावेनान्योन्याश्रयोपपादनं सुकरमित्यर्थः । अनपेक्षणाद्
इति चेति । इति उक्तिश्चेदित्यर्थः । उच्यते त्रिविधा हि इत्यादिग्रन्थे तस्माद् यो यत्र प्रवर्तनीय इत्युपसंहार-वाक्योक्तानुमानोपपादनमात्रप्रतीत्यनुसारेण शास्त्रीयप्रवृत्तेः प्रयोजनादिनिश्चयसाध्यत्वात् तदर्थं सूत्रे प्रयोजनाभिधानं सार्थकमित्येवार्थः प्रतिपाद्यतया प्रतीयते । अतस्तदनुसारेणोच्यते इत्येतद् ग्रन्थतात्पर्यं वदन् अवतारयति विमता शास्त्रेत्यादिना । प्रयोजनादिज्ञानेत्यादौ ज्ञानपदं निश्चयपरम् । यद्यपि ब्रह्मज्ञानस्य मोक्षेति मूलानुसारेण ब्रह्मज्ञानमोक्षसाध्यसाधनभावेतिशङ्कोपक्रमटीकानुसारेण च प्रयोजनज्ञानसाध्येत्येव वक्तुमुचितम् । न तु आदिपदम् । तथा सत्येवं निष्प्रयोजनं प्रयोजनान्तरेत्यादि वक्ष्यमाणमूलमुपपद्यते । तथापि अत्रोपलक्षणया विषयादिकमप्यभिप्रेतमेव । अत एवोत्तरवाक्ये तस्मादित्यादिमूले च प्रयोजनादिक-मित्यादिवचनम् । उत्तरत्रापि श्रौतस्य प्रयोजनादेरिति । निष्प्रयोजन इत्यादिवचनं तु तत्र विषयराहित्या-भावात् प्रयोजनमात्रप्रतिपादनविवक्षया प्रयुक्तमिति न दोषः । वक्तुमिति । तस्माद् यो यत्र इत्यनेनेति शेषः।

यत्किञ्चिदनुभव इति । स्वपरसाधारण्येनानपेक्षिताख्योपेक्षणीयं यत्किञ्चित्तस्यानुभवेत्यर्थः । स्वा-नपेक्षितेति । स्वानपेक्षितं यत् प्रयोजनं तस्य यत्साधनं तदनुभवो नाम तत्साधनतयाऽनुभवः प्रयोजनादि-ज्ञानसाध्यत्वाभावः । तत्साध्यप्रयोजनस्यैवाभावेऽपि तस्यानपेक्षितत्वाद्द्वेधा वेति भावेनेेदम् । प्रवृत्तित्वे-नेति । प्रवृत्तिशब्दवाच्यत्वेनेत्यर्थः । उभयविधेति । यत्किञ्चिद्विषयको ऽनपेक्षितप्रयोजनसाधनविषयक-श्चेत्येवम् उभयविधेत्यर्थः । अत्रोभयविधेति अनुभवद्वयमेकीकृत्य व्यवहरता व्यक्तिद्वयाभिप्रायेण एव मूलम्, न त्वनुभव इत्येकवचनम् । तयोरपीति द्वयोरेव ग्रहणं च कृत्वा न हीत्यादौ व्यक्तिद्वयं पृथक् निर्दिष्टम् इति न दोष इत्युपपादितं भवति । मूले प्रयोजननिश्चयापेक्षा इत्यनन्तरम् अङ्गीकर्तव्या इत्युपस्कर्तव्यमित्या-शयेनानङ्गीकारे बाधकमाह अन्यथेति । साध्यसत्त्वमेवेति । तत्रेति शेषः । वक्ष्यमाणस्याकर्षणं वा । अनुचितमिति । उक्तपरिहारासम्भव एव तदौचित्यादिति भावः । निष्प्रयोजनत्वसाम्ये वाक्यत्रयेण विभागेन प्रतिपादनं व्यर्थमित्यतस् तत्रावान्तरविशेषसत्त्वात् तत्सूचनाय पृथगभिधानमित्याह उपेक्ष-णीयस्येति । स्वस्य प्रयोजनत्वेत्यनेन सुखव्यावृत्तिर् मात्रमित्यनेनोपेक्षणीयत्वव्यावृत्तिः । अनपेक्षितेति । अनपेक्षितं प्रयोजनं यस्य तस्य भावः । तत्त्वम् अनपेक्षितप्रयोजनकत्वमित्यर्थः । इति भेद इत्येतद् विशेषसूचना पृथगभिधानमित्यर्थः । प्रयोजनादिनिरपेक्षत्व इति । प्रयोजनादिज्ञानसाध्यत्वाभावेत्यर्थः । सुखोपेक्षणीययोरित्यादि । सुखादिव्यावृत्तिर्नाम तद्व्यावृत्ततयाभिधानम् । नहीतीति । पुरुषार्थ-साधनभोजने इच्छाप्रयत्ने भोजनसाध्यक्षुत्प्रहाणादिप्रयोजननिश्चयाभावेन भवत इति न तयोः स्वरस-सिद्धता । किन्तु प्रयोजनादिनिश्चयसाध्यतैवेत्यर्थः । मूले भोक्तुमित्युपलक्षणम् । पातुमित्याद्यपि ज्ञेयम् । आभासेति । व्यभिचारबाधरूपेत्यर्थः । सिद्धमिति । व्याप्त्या बाधितविषयत्वरूपाङ्गप्राप्तौ अनुमान-सिद्धिरिति भावः । उपसंहरतीति । तत्फलम् उपसंहारव्याजेनाहेत्यर्थः । वक्ष्यति च उत्तरत्र योजनायां तथैव टीकाकृदिति विज्ञेयम् । एवं येन तयोरपि प्रयोजननिश्चयापेक्षा स्याद् इत्यस्य प्रतीयमानव्यभिचारपरत्वेन योजना कृता । अथ यदि पक्षीकृतप्रवृत्तेर् इत्याद्युत्तरटीकोक्तरीत्या स्यादित्यस्य तर्कपराहतिसूचकत्वं स्वीकृत्य तत्सूचिततर्कपराहतिशङ्कावारकतया उच्यते इत्यादिकं योजयति यद्वेति । अत्र यद्वेत्यनन्तरं विमता शास्त्रे प्रवृत्तिर् इत्यादि तदभिधानमिति वक्तुमित्यन्तमनुवर्तते । तेन यदि पक्षीकृतेत्यादेः प्रवृत्तिरिति न दोषः । अत एव वक्ष्यति पूर्वोक्तानुमान इति । तेन तदनुमानाभिधानानन्तरमेतच्छङ्कावकाश इति सूचनात् । ज्ञानफलेत्यत्र ज्ञानपदेन उक्तानुभवद्वयग्रहणम् । प्रवृत्तित्वाविशेषादिति । अनेन विशेषव्याप्त्यभावेऽपि अविशेषलक्षणा सामान्यव्याप्तिरत्रेति सूचितम् । ज्ञानेच्छेति । अनुभवेच्छेत्यर्थः । अनुभवान्य-ज्ञानव्यावृत्त्यभिप्रायलक्षणभाव इति सूचनाय ज्ञानेति प्रयोगः ।

त्रिविधा हीति मूलार्थप्रतिपादनलाभाय चित्तवृत्तित्वाविशेषेऽपीत्युक्तम् । अवान्तरभेदभिन्नज्ञानादीनां सर्वेषामपि चित्तवृत्तित्वमात्रेण अविशेषेऽपि प्रवृत्तित्वरूपेणाविशेषो नास्तीत्यर्थः । प्रवृत्तित्वेनेति । तच्छब्दवाच्यत्वेनेत्यर्थः । एवं प्रवृत्तित्वाभावाद् इत्यादावपि । तत्प्रयोज्येति । हेतुर्हि साध्यं प्रयोजयति इति प्रवृत्तित्वहेतुप्रयोज्येत्यर्थः । इतीति । इति विशेषादित्यर्थः । व्याप्तिविकल इति । अविशेषलक्षणव्याप्ति-विकलेत्यर्थः । स्वीकारेणैव तर्कस्येति । स्वीकारेण तर्कस्येष्टापादनत्व एवेति सम्बन्धः । असम्भवित्वा-दिति । तथाच तदङ्गीकारायोगेनेष्टापत्तिर्न वक्तुं शक्येत्यर्थः । नहीत्यादिनेति । पृथक् निर्देशनिमित्तं तु प्रागुक्तमेवावसेयमिति भावः । तत्फलमिति । सूत्रे प्रयोजनाद्यभिधानस्य सार्थक्यरूपमित्यर्थः । उक्तरीत्या त्रिविधा हीत्येतद्ग्रन्थस्य शास्त्रप्रवृत्तिपक्षकानुमाने व्यभिचारशङ्कानिरासकत्वेन वा प्रतिकूलतर्कपराहति-शङ्कानिरासपरत्वेन वा योजनायां मूलवाक्यानां सङ्गतिमात्रलाभेऽपि ननु ब्रह्मज्ञानस्येत्यादिना विकल्प्य निराकृतपक्षेषु कस्यचित् पक्षस्याङ्गीकारपूर्वकं तत्पक्षोक्तदोषोद्धाराय अयं ग्रन्थ इत्येवं पक्षविशेषसमर्थन-परतया त्रिविधा हीत्यादिग्रन्थयोजनाया नतु इत्यादिग्रन्थसङ्गततया अवश्यं करणीयाया अकरणाद् असङ्गतिः शङ्का स्यादेवेति अपरितोषं मन्वान उक्तपक्षेष्वभिप्रेतपक्षमङ्गीकृत्य तत्समर्थनपरतयापि योजयति अथवा प्रथमेति । अनेन प्राग्विकल्पितपक्षेषु शास्त्रैकदेशप्रथमसूत्रादुक्तसाध्यसाधनभावावगम इति पक्ष-मङ्गीकृत्य उच्यते इत्यादि परिहारग्रन्थप्रवृत्तिरिति सूचितं भवति । वाक्यजनितेति । अनुभवस्येवेत्यत्र-त्यानुभवविशेषणं चेदम् । अनुभवस्येवेति प्रवृत्तिशब्दार्थत्वमित्यनेन सम्बध्यते । तेन स्वर्गादिसाधन-तानुभवस्य यथा प्रवृत्तिशब्दार्थत्व एव प्रथमेत्यादि योजना लब्धा । अन्यथा तदनुभववज् जायमानस्येति जायमानत्वविशेषणता प्रतीयेत । तथा सति दृष्टान्तदार्ष्टान्तिकेत्याद्युत्तरविरोधः प्रसज्येतेति ज्ञातव्यम् । प्रथमसूत्रसाध्येति । जिज्ञासावाक्यविचारस्य न्यायानुसन्धानरूपतया न्यायग्रथनात्मकसूत्रसाध्यत्वमुक्तमिति ज्ञेयम् । अनेन एवमुक्तं भवति— प्रथमसूत्रेण हि शास्त्रे प्रयोजनादिकमस्तीति जायमानैकानुभवरूपा चित्तवृत्तिरेका । एतत्सूत्रसाध्यन्यायानुसन्धानविषयकेच्छाप्रयत्नरूपा चित्तवृत्तिरपरा । एतद्विचारमुखेनैव फलतः शास्त्रप्रयोजनसाधनतानुभवस्य जायमानत्वात् । तत्राद्यायाश् चित्तवृत्तेर् अनपेक्षितप्रयोजनसाधनतानु-भवस्येव प्रवृत्तिशब्दार्थत्वमङ्गीकृत्य तद्वदेव च प्रयोजनादिनिश्चयसापेक्षतां चाङ्गीकृत्य तत्प्रयोजनादि-निश्चयार्थप्रयोजनान्तराभिधानपरम्पराश्रयणेऽनवस्थेत्युच्यते । आहोस्विद् अपरस्याश्चित्तवृत्तेस् तदर्थत्व-मङ्गीकृत्येति । अत्र च न हि कश्चिद् इति वक्ष्यमाणत्वात् ‘क्षुधार्त्त अन्नं भुंक्ष्व’ इत्येतद्वाक्यसाध्य-पुरुषार्थसाधनभोजनेच्छाप्रयत्नरूपतद्वाक्यप्रवृत्तिवदिति शेषो द्रष्टव्यतया लभ्यते ।

दृष्टान्तदार्ष्टान्तिकेति । अयमर्थः । मुमुक्ष्वभिमतप्रयोजनसाधनानुभवस्य प्रयोजनादिनिश्चय-सापेक्षत्ववत् प्रथमसूत्राज् जायमानानुभवमात्रस्य प्रयोजनादिनिश्चयसापेक्षत्वमस्तीत्यङ्गीकारे ह्यनवस्था वाच्या । न चास्माभिरनपेक्षितसाधनानुभवस्य वा प्रथमसूत्राज् जायमानानुभवस्य वा तत्सापेक्षत्व-मङ्गीक्रियते । एवं चेद् दृष्टान्तदार्ष्टान्तिकयोरुभयोरपि तत्सापेक्षत्वानभ्युपगमात् । तद्दृष्टान्तेन तत्सापेक्ष-त्वाङ्गीकारमस्मदीयमाश्रित्यानवस्थापादनमसङ्गतमिति । यदि प्रयोजनादिनिश्चयानपेक्षमेतत्प्रवृत्तिद्वयं तर्हि प्रथमसूत्रवदेव शास्त्रेऽपि तन्निश्चयाभावेऽपि प्रवृत्तिरिति प्रयोजनाभिधानं प्रथमसूत्रेऽनर्थकमिति शङ्का परिहृता स्याद् इति शङ्कते न च तर्हीति । अनुभवद्वयस्येतीति । अनेन न त्वनुभव इति मूले उक्त-द्विविधानुभव इत्यर्थ उक्तो भवति । तद्दूषणेऽतिप्रवृत्तेरेव हि तन्निश्चयसाध्यता उच्यते । न च एतद् अनुभव-द्वयं प्रवृत्तिः । तथा च चित्तवृत्तिमात्ररूपैतदनुभवद्वये प्रयोजनादिनिश्चयानपेक्षत्वेऽपि प्रवृत्तिभूतशास्त्रीय-चित्तवृत्तेस् तदपेक्षत्वसम्भवेन तदभावस्योक्तानुभवदृष्टान्तेनाप्रसङ्गात् सूत्रे प्रयोजनाभिधानसार्थक्य-तदानर्थक्यरूपदूषणाप्रवृत्तेरित्यर्थः । एतद्योजनायां नापि फलगोचरेच्छेति दृष्टान्ततया मूलेऽभिधानमित्यभि-प्रेतम् । अत्र पक्षे उपेक्षणीयेत्यादि वक्ष्यमाणन्यायेनास्यापि सूचनादिति ज्ञेयम् । वृत्तिप्रवृत्तिस्वरूपमिति । अनेन मूले विभागकथनमुक्तविकल्पकोटिद्वयोत्थापकतयेति सूचितं भवति । प्रवृत्तित्वाभावादिति । प्रवृत्तेरेव च प्रयोजनादिनिश्चयापेक्षत्वाभ्युपगमादिति भावः । असम्भावितत्वाच्चेति वदता युक्त्यन्तर-प्रतिपादकत्वान् न हीत्यादेर् न वैयर्थ्यमित्युक्तं भवति । पूर्वयोजनाद्वये व्यभिचारस्थलतया वा प्रतितर्क-धर्मितयापि वोपेक्षणीयानुभवफलेच्छयोः प्रसङ्गेन तदुभयस्य प्रवृत्तित्वानिवारणोपपादनमनर्थवद् भवति । एतद्योजनायां तु अनपेक्षितसाधनानुभवप्रवृत्तित्वाभावस्यैवोपपादनेन दृष्टान्तासिद्धौ प्रथमसूत्रजन्यानु-भवस्यापि न तत्सापेक्षताप्रसङ्ग इत्यभिप्रेततया तदर्थं न च मुमुक्षुणेत्येतद्वचनस्यैवापेक्षिततया न हि उपेक्षणीयमित्यादि व्यर्थमित्यत आह अत्र पक्ष इति । द्वितीये त्विति । प्रथमसूत्रसाध्यजिज्ञासावाक्यविचाररूपेत्युक्तद्वितीयेत्यर्थः । प्रथमसूत्रप्रवृत्तेरिति । उक्तरूपप्रवृत्तेरित्यर्थः । न च तर्हि अनवस्था इत्यत आह अनवस्थां चेति । अत एवास्य न शास्त्राद् बहिर्भाव इत्यनेनेति शेषः । पूर्वयोजनाद्वय इव एतद्योजनायामुक्तानुमानेन प्रवृत्तेः प्रयोजनादिनिश्चयसाध्यत्वसाधनानाश्रयणात् त्रिविधानुमानोपदर्शनपूर्वकतत्फलोपदर्शकत्वेन योजनायोगादाह फलितमाहेति । प्रेक्षावतः प्रवर्तयितुं प्रयोजनाद्यभिसम्बन्धं प्रतिपादयत इत्युक्तप्रवृत्तेः प्रयोजनादिनिश्चयसाध्यत्वाभ्युपगमनानन्तरं हि सूत्रे प्रवृत्तेरपि प्रवृत्तित्वात् तन्निश्चयसाध्यता वाच्या । तत्र च तन्निश्चायकान्तरं वाच्यमित्यनवस्था शङ्किता । प्रवृत्तिपदार्थकथनेनानवस्थाया वक्ष्यमाणरीत्या परिहाराङ्गीकारेण चोपपादने सति प्रागुक्ताभ्युपगमे बाधकाभावात् शास्त्रे प्रवर्तनीयं प्रति प्रयोजनादिकमवश्यं प्रदर्शनीयमेवेति तदभिधानं प्रथमसूत्रे युक्तमिति फलितमिति भावः । चित्तवृत्तिमात्रपरित्यागेन साधनगोचरेच्छाप्रयत्नयोरेव प्रवृत्तिपदार्थतायां यत्रेत्यादिरूपा प्रवृत्तिघटिता व्याप्तिः फलिता भवति तामाह इत्यर्थ इत्यप्याहुः ।

प्रथमसूत्राज्जायमानानुभवमात्रस्य प्रयोजनादिनिश्चयानपेक्षत्वाङ्गीकारे शास्त्रेणाप्यनुभवस्य जायमानतया तस्य प्रयोजनादिनिश्चयानपेक्षतापत्त्या प्रथमसूत्रवैयर्थ्यमिति शङ्का प्रसज्यते । प्रागुक्तपक्षत्रयेऽपि न त्वनुभव इत्यनुभवप्रकृतित्वनिराकरणायोग इति शङ्का च । शास्त्रे महायाससाध्यानुभवस्यापि प्रकृतित्वाङ्गी-कारादित्यतस्तद्दोषप्रसक्तिशून्यं प्रकारान्तरमाह अथवा प्रवृत्तेरिति । तस्माद् यो यत्रेति वक्ष्यमाणोप-संहारोपपत्तये प्रतिज्ञां तावदाह प्रवृत्तेः प्रयोजनेति । प्रयोजनादिनिश्चयेत्यर्थः । न चैवमिति । उक्त-नियमाङ्गीकार इत्यर्थः । तदनङ्गीकारे प्रथमसूत्र इवोत्तरत्रापीति दूषणं प्रसङ्गाभावेऽपीत्यप्यनेन सूचितम् । प्रवृत्तेः प्रयोजननिश्चयसापेक्षत्वनियमादित्यस्याभिप्रायस्फोरणेन परिहरति पुरुषार्थेति । प्रवृत्तित्वेन प्रवृत्तिशब्दार्थत्वेन साधनगोचरेच्छाप्रयत्नयोरेव प्रवृत्तिपदार्थत्वादुक्तप्रवृत्तेरेव तन्निश्चयसापेक्षत्वनियमाभ्युप-गमादुक्तचित्तवृत्तेश्च शास्त्रविषयाया भोजनविषयाया वा प्रवृत्तिपदेन ग्रहणोपपत्त्या तस्याः प्रयोजनादि-निश्चयसापेक्षत्वमपि प्राप्यत एव । यत्किञ्चिदनुभवादीनां तूक्तरूपप्रवृत्तित्वाभावात्तत एव प्रयोजन-निश्चयानपेक्षत्वात् प्रथमसूत्रेण चानुभवमात्रस्यैव जायमानतयोक्तरूपप्रवृत्तेस्तत्राभावेनानुभवमात्रस्य च प्रवृत्तित्वाभावेन प्रयोजनादिनिश्चयानपेक्षतया तन्निश्चयाय वाक्यान्तराननुसरणेन निश्चायकपरम्परा-प्रयुक्तानवस्थाभावादित्यर्थः । न च तर्हीति । यद्यनुभवस्य प्रवृत्तिशब्दवाच्यत्वाभावमङ्गीकृत्य प्रवृत्ति-शब्दवाच्यसाधनेच्छा-प्रयत्नयोरेवोक्तनिश्चयसापेक्षतानियम इत्यङ्गीक्रियते तर्हीत्यर्थः । न त्वनुभव इत्यनुभव-मात्रस्य प्रवृत्तित्वनिषेधानुसारेण सर्वानुभवानां प्रयोजननिश्चयानपेक्षत्वे उपपादनीयेऽनुभवद्वयस्यैव तदुप-पादनेनान्यानुभवविशेषस्य प्रयोजनादिनिश्चयापेक्षत्वस्यानुमतत्वसूचनात् तदपेक्षत्वादेव प्रवृत्तित्वस्यापि वाच्यत्वान्नानुभवविशेषेऽपि तदुभयनिराकरणमेतन्मूलाभिप्रेतमिति दर्शयितुमनुभवविशेषान्तरे तन्निश्चया-पेक्षाप्रदर्शनस्य प्रकृतानुपयोगात् प्रकृतशास्त्रजन्यानुभव एव तदपेक्षां व्युत्पादयितुं तदनपेक्षत्वोक्तिमालम्ब्य सूत्रवैयर्थ्यशङ्कनमेतदिति ज्ञातव्यम् । अनुभवस्यैवेति । उत्तरोत्तरे षाम् । शास्त्रार्थानुभवस्यैवेत्यर्थः । तदर्थेति । सूत्रेण हि शास्त्रे प्रवृत्तिसिद्ध्यर्थं प्रयोजनादिकमभिधेयम् । यदा तु शास्त्रस्योत्तरपुरुषाणामर्थानुभव एव फलं तदानुभवरूपप्रवृत्त्यर्थप्रयोजनाद्यभिधानमित्युक्तं स्यात्तथा चानुभवस्य प्रवृत्तित्वाभावे उक्तप्रयोजनाद्यभिधानं प्रथमसूत्रेऽनर्थकमित्यर्थः । प्रथमसूत्राज्जायमानानुभवस्य प्रयोजनादिनिश्चयानपेक्षत्वप्रतिबन्द्या खलु शास्त्रजन्यानुभवरूपचित्तवृत्तेरपि तन्निश्चयानपेक्षत्वप्रसङ्गोऽभिधेयः । न चात्र प्रतिबन्द्यवकाशः । सूत्रजन्यानुभवस्य प्रयत्नसाध्यत्वाभावेन तन्निश्चयानपेक्षत्वेऽपि शास्त्रजन्यानुभवस्य प्रयत्नसाध्यतया तनिश्चयापेक्षत्वोपपत्तेरिति परिहरति प्रथमसूत्रत इति । वर्धमाने द्विविधं ज्ञानमेकं प्रयत्नसाध्यमन्यच्च प्रयत्नाधीनं तत्र प्रथमसूत्रार्थानुभवो न यत्नापेक्षी तं विनापि विदितपदपदार्थसङ्गतेः श्रुतादिसूत्रस्य तदर्थज्ञानोदयादिति प्रतिपादनादयत्नसाध्यत्वमुक्तरीत्योपपाद्यमिति भावः । अयत्नसाध्यत्वेनेत्यनन्तरं तत्र प्रयोजननिश्चयस्यापेक्षितत्वेऽपीति पूरणीयम् । पुरुषार्थसाधनेत्युक्तया पुरुषार्थसाधनगोचरेच्छाप्रयत्नयोरिव तत्साधनानुभवोऽपि प्रवृत्तिरिति सूचनादस्य जन्मादिसूत्रार्थाकलनादेः प्रवृत्तित्वमप्यस्तीति सूचितम् । शास्त्रार्थाकलनं त्वित्येव वर्धमाने उक्तत्वेऽपि तद्विवरणाय द्वितीयसूत्रादीत्युक्तम् । शास्त्रार्थेत्यर्थपदपाठः ।

अतिप्रयत्नेति । शास्त्रार्थाकलनस्य प्रयत्नसाध्यतया पूर्वापरपरामर्शतत्तदविरोधावगमस्य चातिप्रयत्न-साध्यतयेति योजना प्रयत्नसाध्यत्वेनोक्तप्रथमसूत्रजानुभववैलक्षण्यस्य प्रयत्नसाध्यत्वोक्तिक्रमेणैव वाच्यत्वात् । वर्धमानानुसाराच्च । अवश्यापेक्षितत्वादिति पुरुषार्थसाधनगोचरेच्छाप्रयत्नेति पूर्वग्रन्थस्तु यथाश्रुतमूलानुसारी । उपेक्षणीयाद्यनुभवविशेषस्य प्रयोजनाद्यनपेक्षत्वोक्तयादिलभ्यमूलतात्पर्यविषय-प्रदर्शकतयेत्येतद्ग्रन्थस्तु तात्पर्यानुसारीति न पूर्वोत्तरविरोध इत्युक्तप्रायम् । गायत्रीनिर्णयोऽवश्यापेक्षित इति तत्त्वप्रकाशिकावाक्ये यदुपपादनं तदत्रापि ज्ञेयम् । आद्यसूत्रेति । तदर्थेत्यर्थः । उपलक्षणमेतत् । आद्यसूत्र-जानुभवविषयस्य साध्यसाधनभावमात्रस्य द्वितीयादिसूत्रार्थस्येव पुरुषार्थसाधनत्वाभाववत्तदनुभवस्य पुरुषार्थसाधनानुभवत्वाभावादित्यपि ज्ञेयम् । शास्त्रावधारणादिकमित्यत्र शास्त्रपदेन शास्त्रार्थो ग्राह्यः । लोकोत्तरमतेरित्यनेन सर्वेषामभावेऽपि कस्यचित्प्रज्ञाविशेषवतः सम्भवतीति प्रतिपादयति । ततश्च तत्पुरुषीयशास्त्रार्थावधारणस्य प्रयत्नानपेक्षतया न तदपेक्षत्वप्रयुक्तं प्रयोजनादिनिश्चयापेक्षत्वमङ्गीकार्यमिति भावः । सर्वस्यातथात्वेनेति । प्रयत्नानपेक्षायामित्येतदर्थस्यानपेक्षितप्रयत्नत्वस्य तथापदेन परामर्शादन-पेक्षितप्रयत्नत्वाभावेनेत्यर्थः । तदर्थमेव तथाविधपुरुषप्रवृत्त्यर्थमेवेत्यर्थः । पुरुषार्थसाधनेच्छाप्रयत्नयोश्चेति । प्रयत्नसाध्यपुरुषार्थसाधनानुभवस्येत्यपि द्रष्टव्यम् । या प्रवृत्तिरिति । शास्त्रे पुरुषार्थसाधनब्रह्मज्ञान-गोचरेच्छाप्रयत्नरूपा वा प्रयत्नसाध्यपुरुषार्थसाधनानुभवरूपा वा प्रवृत्तिरित्यर्थः । यस्याश्चेति । प्रथमसूत्र-जन्यानुभवमात्ररूपाया इत्यर्थः । अत्र या प्रवृत्तिरित्यादिप्रमेयद्वयस्य युक्तं प्रथमसूत्र इत्याद्युक्तप्रमेयद्वये क्रमेण हेतुत्वमिति बोध्यम् । अनेन यः प्रवर्तनीयः प्रवृत्तिशब्दवाच्यार्थेन युक्तः करणीयः स प्रयोजनादिकं दर्शयित्वैवेति मूले प्रवृत्तिशब्दावाच्येनानुभवेन युक्ततया प्रथमसूत्रेण क्रियमाणस्तु न प्रयोजनादिकं दर्शयित्वैव तथा करणीय इत्यपि लक्ष्यत इति सूचितं भवति ।



