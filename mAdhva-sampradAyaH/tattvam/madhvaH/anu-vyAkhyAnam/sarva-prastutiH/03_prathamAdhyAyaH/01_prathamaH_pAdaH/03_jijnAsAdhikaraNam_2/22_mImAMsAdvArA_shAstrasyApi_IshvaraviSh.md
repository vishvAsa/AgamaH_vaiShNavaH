+++
title = "२२ मीमांसाद्वारा शास्त्रस्यापि ईश्वरविषयकत्वम्"

+++


## स एव सर्ववेदार्थो जिज्ञास्योऽयं विधीयते

**मीमांसाद्वारा शास्त्रस्यापि ईश्वरविषयकत्वम्**

***स एव सर्ववेदार्थो जिज्ञास्योऽयं विधीयते***

### सुधा

ननु वेदानामीश्वरप्रतिपत्तिजनकत्वाद्भवतु तद्विषयत्वम् । शास्त्रं तु तेषामीश्वर-प्रतिपादनानुसरणोपायन्यायविषयं कथमीश्वरपरमुच्यते । मैवम् । वेदानामीश्वरमवबोधयतामिति-कर्तव्यता हि मीमांसा । तेनोपकारकत्वाद्भवति तद्विषया तद्द्वारा शास्त्रमपि । न हि बीजस्याङ्कुरं जनयतः सहकारिणो जलादेरङ्कुरो न कार्यम् । ननु मीमांसाऽपि सम्भावनादिविषया कथमीश्वरविषया भवति । मैवम् । द्विविधं खलु कर्म कारकं भवति । किञ्चिदव्यवधानेन व्यापारजन्यातिशययोगि । यथोद्यमननिपतनव्यापारजन्योर्ध्वाधोदेशसंयोगविभागातिशयविशिष्टः कुठारः कर्तृव्यापारस्याव्यवधानेन कर्म भवति । किञ्चिदुद्देश्यफलसम्बन्धितया करणव्यापार-व्यवधानेन । यथा द्वैधीभाववान्वृक्षः । तत्र कर्तृव्यापारस्य करणव्यापारव्यवधानेन वृक्षकर्मतेव मीमांसाव्यापारस्यापि प्रमाणादिसम्भवनाद्वारेणेश्वरावबोध एवोद्देश्य इति भवति तत्कर्मता । स्यादेतदेवम् । यदि वेदेतिकर्तव्यता विचारः स्यात् । न चैवम् । विनाऽपि विचारेण शब्दोपलब्धि-समयग्रहणतत्स्मरणसहकृताच्छब्दादेवार्थावगमदर्शनात् । न च मन्तव्यं शक्तितात्पर्याज्ञानविपर्य-यदोषाञ्छब्दः संशयविपर्ययावुत्पादयति । तत्र दोषापनयनेन संशयादिव्युदासाय शक्तितात्पर्य-विचारोऽङ्गं भवतीति । यतस्तत्रापि शब्दो विना विचारेण तत्त्वज्ञानस्येष्टे । किं नाम प्रतिबन्धमात्रं विचारेणापनीयते । न हीतिकर्तव्यतैवम् । तत्कथं वेदेतिकर्तव्यता जिज्ञासा । कथन्तरां चेश्वरविषया । कथन्तमां च शास्त्रस्य तद्विषयतेति ।

### वाक्यार्थचन्द्रिका

अत्र जिज्ञासाया विषयसम्बन्धसिद्धौ शास्त्रस्यापि तत्सम्बन्धसिद्धिरित्या-शयेन जिज्ञास्योऽयमिति ब्रुवता भाष्यकारेण शास्त्रस्य न स्वातन्त्र्येण ब्रह्मरूपविषयसम्बन्धोऽपि तु जिज्ञासाद्वारैवेत्यर्थसूचनात्तन्निवर्त्यां शङ्कां दर्शयति ॥ नन्विति ॥ नन्वनेन सूत्रेणैव शास्त्रस्यापि ब्रह्मविषयकत्वमेवोक्तमित्यतोऽप्रतिभासात्तदुक्तमप्ययुक्तमित्यभिप्रेत्याह ॥ शास्त्रं त्विति ॥ तुशब्दो विचारशास्त्रत्वरूपविशेषद्योतकः । करणेतिकर्तव्यतयोरेकप्रयोजनकत्वनियमादर्थकर्मरूपप्रयाजाद्यङ्गानां संस्कारकर्मरूपप्रोक्षणाद्यङ्गानां च षड्यागजन्यप्रधानापूर्वजन्यपरमापूर्वद्वारेण स्वर्गसिद्धिरूपैक-प्रयोजनत्ववच्छब्दशक्तितात्पर्यविचारस्य संस्कारकर्मवच्छब्दप्रमाणस्वरूपोपकारितयाऽर्थस्वरूपब्रह्म-विचारस्य च प्रयाजादिवद्ब्रह्मावगमफलोपकारितया कारणीभूतवेदादिनैकप्रयोजनकत्वादवगम्यमानब्रह्म-विषयकत्वमुभयविधविचारस्य युज्यत इति तद्द्वारा शास्त्रस्यापि तद्विषयत्वोपपत्तेर्नानुपपत्तिरित्याशयेन समाधत्ते ॥ मैवमिति ॥ उपकार्योपकारकयोरेक प्रयोजनकत्वं लोकसिद्धं चेत्याह ॥ न हीति ॥ अत्र जिज्ञास्योऽयमिति जिज्ञासाया ब्रह्मरूपविषयसम्बन्धोक्तया सूचितं तत्रत्यानुपपत्तिपरिहारं वक्तुं जिज्ञासाया ब्रह्मविषयकत्वेऽनुपपत्तिं शङ्कते ॥ नन्विति ॥ प्रमाणप्रमेयसम्भावनाबुद्धिहेतुतया तद्विषयकोभयविधविचारस्य ब्रह्मावगमजनकतया तद्विषयत्वेऽन्यविषयकव्यापारस्याप्यन्यविषयकता-पत्तिरित्यर्थः । दृष्टत्वान्नेदमनिष्टापादनमित्याशयेन समाधत्ते ॥ द्विविधं हीति ॥ कर्तृव्यापारस्येति ॥ उद्यमनिपतनलक्षणस्येत्यर्थः ॥ मीमांसाव्यापारस्येति ॥ मीमांसारूपव्यापारस्य इत्यर्थः । प्रमाणा-दीत्यादिपदेन प्रमेयग्रहणम् । नन्वागमान्वयव्यतिरेकयोरितिकर्तव्यताप्रमाणतया प्रयाजादीनामागमात् षड्यागाङ्गत्वेऽपि मृज्जलादीनां कर्तृव्यापारस्य चान्वयव्यतिरेकाभ्यामङ्कुरद्वैधीभावाङ्गत्वेऽपि विचारस्य ब्रह्मावगमाङ्गत्वे आगमाभावादन्वयव्यतिरेकयोश्च व्यतिरेकव्यभिचारेणासम्भवेन प्रमाणाभावान्नाङ्गत्व-सम्भव इति शङ्कते ॥ स्यादेतदेवमिति ॥ पूर्वोक्तमुपकारकत्वं विवृण्वन्नेव व्यतिरेकव्यभिचारपरिहारं शङ्कते ॥ न चेति ॥ एवं विचारस्याङ्गत्वं वदतः किं दोषसहितशब्दस्यान्यथाज्ञानजनकत्वं विचारस्य च दोषनिरासेन प्रमितिजनकत्वमभिमतमुत सम्यग्ज्ञानजनकत्वं शब्दस्वभावो दोषाच्च अन्यथाज्ञाने समुत्पन्ने विचारेण च निवृत्ते शब्दादेव निर्णय इत्यभिमतम् । नाद्यः । शब्दस्य विचारसापेक्षस्य प्रमितिहेतुत्वे प्रामाण्यस्य स्वतस्त्वभङ्ग इत्याशयेनाह ॥ यतस्तत्राऽपीति ॥ तर्हि द्वितीयो अङ्गीकार्यः किमित्याशङ्कते ॥ किं नामेति ॥ अङ्गीकारेण समाधत्ते ॥ प्रतिबन्धेति ॥ ननु तावतैव विचारस्याङ्गत्वसिद्धिरित्यतोऽवगमप्रतिबन्धकनिवर्तकस्य नावगमहेतुत्वं येनावगमहेतोरवगम्यमान-विषयकता स्यात् । लोके प्रतिबन्धकनिवर्तकस्य हेतुत्वादर्शनादित्याह ॥ न हीति ॥

### परिमल

सूत्रसन्दर्भरूपशास्त्रस्येश्वरविषयकत्वमाक्षिप्य समाधत्ते ॥ नन्वित्यादिना ॥ न्यायविषयं न्यायप्रतिपादकम् ॥ इतिकर्तव्यता हि मीमांसेति ॥ सहकारिरूपं हि न्यायानुसन्धान-मित्यर्थः ॥ सम्भावनादीति ॥ प्रमाणतद्विषयगोचरासम्भावनाविपरीतसम्भवनानिरासेनैतदर्थप्रतिपादने इदं योग्यम् इदं चैतत्प्रमाणवेद्यमित्येवं योग्यत्वादिविषयिकेत्यर्थः । मीमांसायास्तर्कानुसन्धानरूपत्त्वा-त्तर्कस्य सम्भावनाविषयकत्वादिति भावः । विवरिष्यते चैतद्भक्तिपादे सन्ध्ये सृष्टिरित्यधिकरणे ‘स्वन्यायैस्साधनं कार्यं परन्यायैश्च दूषणम्’ इत्येतदवतारिकायाम् ॥ करणव्यापारेति ॥ कुठारदारु-संयोगादिरूपेत्यर्थः ॥ मीमांसेति ॥ कर्तृभूतेति योज्यम् ॥ शक्तितात्पर्याज्ञानेति ॥ युक्तयाद्याभास-निमित्तेति योज्यम् ॥ तत्राऽपीति ॥ दोषोपनिपातस्थलेऽपि स्वगतशक्तयैवेष्ट इत्यर्थः । अन्यथा प्रामाण्यस्य परतस्त्वापत्तेरिति भावः ॥ न हीति ॥ किन्तु कार्योत्पादिकैवेति योज्यम् ।

### यादुपत्यम्

॥ न्यायविषयमिति ॥ न्यायग्रथनात्मकत्वादिति भावः ॥ सम्भावनादिविषयेति ॥ प्रमाणविषयेऽसम्भावनाशङ्काविच्छेदकत्वेन सम्भावितत्वं सम्पादयतीत्यर्थः । विषये प्रमाणप्रवृत्त्यनु-ज्ञापकत्वमादिशब्दार्थः ॥ न हीतिकर्तव्यतैवमिति ॥ स्वातन्त्र्येण सहकारिण एवेति कर्तव्यतारूपत्वाद् इति भावः ॥

### श्रीनिवासतीर्थीया

॥ संयोगविभागातिशयेति ॥ तद्रूपफलेत्यर्थः । कर्तृव्यापारस्य उद्यमन-निपतनरूपस्य । व्यवधानेन कर्तृव्यापारस्य कर्म भवतीति वर्तते ॥ यथेति ॥ देवदत्तः कुठारेण दारु छिनत्तीत्यत्रोद्देश्यफलं द्वैधीभावस्तत्सम्बन्धी वृक्षः कुठाररूपकरणस्य यो व्यापारः कुठारदारुसंयोग-स्तद्य्ववधानेन उद्यमननिपतनरूपकर्तृव्यापारस्य कर्म भवति । एवमुद्देश्यं यत्फलमवबोधः । विषयतया तत्सम्बन्धीश्वरः । विचारापरपर्यायमीमांसारूपकर्तृव्यापारस्य । प्रमाणं प्रमाकरणभूतो वेदः । वेदेन करणात्मनेति वचनात् । तद्य्वापारोऽसम्भावनाविपरीतभावनाशङ्कापरिहारेण सम्भावनादिः प्रमाण-विषयाभ्यनुज्ञानं तद्द्वारा विषयः । मीमांसाया असम्भावनाशङ्कानिरासे सति वेदादिप्रमाणेनेश्वरज्ञानं जायत इति यावदित्याह ॥ तत्रेति ॥ प्रमाणादिसम्भावनाद्वारेण करणव्यापारव्यवधानेन ॥ ईश्वरेति ॥ उद्देश्यफलसम्बन्धित्वेनेश्वरः कर्मेत्यर्थः ॥ भवतीति ॥ मीमांसायास्तत्कर्मकता ईश्वरकर्मकता परम्परया भवतीत्यर्थः । विचारो मीमांसा ॥ विचारोऽङ्गमिति ॥ तथा च मीमांसारूपो विचारो वेदेतिकर्तव्यता भवत्येवेत्यर्थः । तर्हि विचारस्य वैयर्थ्यमेव स्यादित्याशङ्क्य परिहरति ॥ किं नामेत्यादिना ॥

### वाक्यार्थरत्नमाला

तन्निवर्त्याशङ्कामिति । परमाख्यविद्येत्येतद्व्याख्यानावसरे वेदादीति-कर्तव्यतारूपस्यास्य पृथक्प्रामाण्यानभ्युपगमादित्युक्तमुपपादयितुमिति पूरणीयम् । अनेन सूत्रेणैवेति । अनेनोच्यत इति मूले अनेन सूत्रेणेति शेषः पूरणीय इति सूचितम् । तथाच सूत्रकारोक्तिं मूलीकृत्य शङ्केयमिति सूचयता शास्त्रस्येश्वरविषयत्वसामान्याक्षेपो न भवति । किन्तु सूत्रकारोक्तमपि तस्य तद्विषयत्वं न युक्तमिति विशिष्टाक्षेप इति प्रतिपादितं भवति । एतेनैव शास्त्रोपस्थितेरेवाभावान् नन्वनेनेति टीकास्थावतारायोग इति शङ्का चानवकाशहता । शास्त्रस्य सूत्रेणेश्वरविषयकत्वमुक्तमस्तीति तदङ्गीकार इति तु न युक्तमिति विशिष्टाक्षेपस्येह प्रवृत्तेः स्पष्टतया मध्ये सूत्रेणोक्तिशङ्काया अनवकाशत्वात् । आवश्यकत्वे वैतद्विशिष्टाक्षेपान्यथानुपपत्त्या मध्ये ज्ञातुं शक्यत्वाच्चेत्यवधेयम् । न्यायविषयमित्यनेन न्यायानामेव विषयताप्रतिभासोऽस्ति न तु ब्रह्मण इत्युक्तं, तदेतदाह अप्रतिभासादिति । विचारशास्त्रत्वेति । वेदादिशास्त्रासाम्यनिरासार्थमिति शेषः । तेषामीश्वरेत्यादि मूलम् । तेषामिति कर्तरि षष्ठी । तैर्वेदैः क्रियमाणे ईश्वरप्रतिपादने अनुसरणमुपायतया येषां न्यायानामिति विग्रहः । यद्वाऽन्यपरत्वेन प्रतीयमानानामीश्वर-प्रतिपादनस्य यदनुसरणं तत्रोपाया ये न्याया इति योज्यम् । तद्विषयम् । तद्ग्रथनात्मकं वेदार्थनिर्णायकन्याय-ग्रथनात्मकमिति यावत् । तथाविधस्य चेश्वरप्रतिपत्तिहेतुत्वाभावात्प्रतिपत्तिद्वारैव विषयतानिर्वाह्यत्वादिति भावः । करणेतिकर्तव्यतयोरिति । इदमत्र अभिप्रेतम् । करणेतिकर्तव्यतयोरेकं प्रयोजनमिति हि नियमः । काष्ठैः पचतीत्यादावधिश्रयणफूत्कारादीतिकर्तव्यतायाः करणभूतकाष्ठादिप्रयोजनभूतपाकादिलक्षणप्रयोजन- वत्त्वदर्शनात् । तथा च तद्बलेन ये आग्नेयोऽष्टाकपाल इत्याद्युक्ताः षड्यागास्ते दर्शपूर्णमासाभ्यामिति तृतीया श्रुतिसंयोगात् करणीभूतास् तेषां च करणीभूतषड्यागानां प्रयाजादीनि प्रोक्षणादीनि च यान्यङ्गानि तेषामङ्गानां पृथक्फलाश्रवणात् क्वाचित्कतच्छ्रवणस्य चार्थवादत्वात् सर्वथा नैष्फल्ये च विधानानर्थक्या-त्करणीभूताग्नेयादियागजन्यस्वर्गरूपैकप्रयोजनकत्वमिति कल्प्यते । कथं विरूपाणामङ्गानामेककार्य-निर्वाहकत्वमुपपाद्यमित्यत उक्तम् अर्थकर्मरूपेत्यादि ।

अयमर्थः । अङ्गानि द्विविधानि । अर्थकर्माणि संस्कारकर्माणि च । तत्र द्रव्यद्वारं विनावान्तरापूर्वद्वारा फलोपकारीणि आरादुपकारीणीत्युक्तानि प्रयाजादीनि अर्थकर्माणीत्युच्यन्ते । यानि च द्रव्यद्वारेण यागोपकारितया सन्निपत्योपकारिशब्दितानि प्रोक्षणादीनि तानि संस्कारकर्माणीत्युच्यन्ते । तदेवमुभय-विधाङ्गानां षड्यागजन्यप्रधानापूर्वजन्मपरमापूर्वसिद्धिद्वारा स्वर्गार्थत्वम् । प्रधानयागेन प्रधानापूर्वे जननीये प्रोक्षणादेर्द्रव्यद्वारा यागस्वरूपोपकारितयोपयोगेन तद्द्वारा परमापूर्वेऽप्युपयोगात् । प्रयाजादिजन्यावान्तरा-पूर्वाणां प्रधानापूर्वेण परमापूर्वजनने उपयोगेन तद्द्वारा प्रयाजादेरपि परमापूर्वे उपयोगात् । तथा चोभयविधाङ्गानां परमापूर्वद्वारेण स्वर्गसिद्धिरूपैकप्रयोजनकत्वमितीति । एवं करणेतिकर्तव्यतयोरेक-प्रयोजनकत्वे दृष्टान्तमभिधाय तद्दृष्टान्तेन प्रकृतेऽपि तयोरेकप्रयोजनकत्वमुपपादयति शब्दशक्तितात्पर्येति । अनेनेदमुक्तं भवति । मीमांसा हि द्विविधा । प्रमाणमीमांसा प्रमेयमीमांसा चेति । तत्र निर्णीतशक्ति-तात्पर्यविशिष्टशब्दस्यैव करणत्वेन शक्तितात्पर्यनिर्णयस्य च तद्विचाराधीनत्वेन तद्विचाररूपाद्य-मीमांसायाः संस्कारकर्मप्रोक्षणादेर्यागस्वरूपनिष्पादकतया यागं प्रतीव प्रमाणस्वरूपोपकारकतया प्रमाण-जन्यब्रह्मावगमाङ्गत्वम् ।
प्रमेयमीमांसायाश्च सम्भावनाविपरीतभावनानिवृत्तिद्वारेण ब्रह्मावगमरूप-फलोपकारितया तादृशप्रयाजाद्यर्थकर्माङ्गस्य प्रधानापूर्वोपकारकतया यागं प्रतीव प्रमाणजन्यब्रह्मावगम-रूपफलोपकारकतया वेदादिजन्यावगमाङ्गत्वम् । तथाच ब्रह्मावगमरूपैकप्रयोजनकत्वं वेदादिना द्विविधमीमांसाया अपि युक्तमिति । एतत्प्रमेयमूलस्य विवरणग्रन्थानुसारित्वात् । ननु करणेतिकर्तव्य-तयोरित्यादिविवरणग्रन्थानुसारेणोपयोगात् स्वीकृतम् । लोकसिद्धं चेति । बीजस्याङ्कुरजननसामर्थ्य-सम्पादकस्यापि जलस्य तादृशबीजद्वारा अङ्कुरसाधनत्वादिति भावः । अनेन न हीत्यादेः प्रकृते उपयोग उक्तो भवति ।

प्रमाणेति । अनेन सम्भावनेति सम्मुग्धं विवृतम् । विषयत्वोपपादनं बुद्धिहेतुतयेति । मूले सम्भावनादीत्यादिपदेन विपरीतभावनानिवृत्तिपरिग्रहः । सम्भावनाद्वारेणेत्युत्तरमूले आदिपदं ग्राह्यम् । अन्यविषयकव्यापारस्येति । प्रमाणादिविषयकमीमांसारूपव्यापारस्य ब्रह्मविषयकत्वे किञ्चिद्विषयकस्य तदन्यविषयकत्वप्राप्तेरिति भावः । दृष्टत्वादिति । अन्यविषयकस्य साक्षात्तदन्यविषयकत्वाभावेऽपि परम्परया तद्विषयकत्वं सम्भवत्येव तथा दर्शनादिति भावः । कर्तृव्यापारस्येतीति स्थलद्वयमपि तन्त्रेणोपात्तम् । ईश्वरावबोध एवेति मूलम् । तथा चावगमहेतोरवगम्यविषयतानियमाद्ब्रह्मविषयकत्व-मुपपन्नमिति भावः ।

स्यादेतदेवमिति मूले विचारस्य वेदेतिकर्तव्यतायामन्वयव्यतिरेकाख्यप्रमाणदूषणाय व्यतिरेक-व्यभिचारप्रतिपादनं क्रियते । तदसङ्गतम् । प्रमाणान्तरेणापि वेदेतिकर्तव्यतासिद्धिसम्भवेनान्वयव्यतिरेक-मात्रप्रमाणकत्वं सिद्धवत्कृत्य तदसम्भवप्रतिपादनायोगादित्यत इतिकर्तव्यतात्वे प्रमाणसङ्ख्यां सोदाहरणं प्रदर्शयन् प्रमाणान्तरस्यात्रासम्भवः स्पष्टत्वान्मूलकृतोपेक्षित इति च सूचयन् स्वयं तं दर्शयन्नेवान्वयव्यतिरेक प्रमाणकत्वपक्षमात्रनिरासकतया स्यादेतदिति ग्रन्थप्रवृत्तिरिति दर्शयति नन्वागमान्वयव्यतिरेकयोरिति । आगमश्चान्वयव्यतिरेकौ च तयोरेवेत्यर्थः । (अत्र अन्वयेन सहितो व्यतिरेकोऽन्वयव्यतिरेक इति मध्यम-पदलोपिसमासं विधाय आगमश्चान्वयव्यतिरेकश्च तयोरित्यर्थो ज्ञातव्यः । अन्यथा बहुवचनापत्तेरिति ध्येयम् ।) अन्वयव्यतिरेकयोरितिकर्तव्यतात्वगमकत्वोदाहरणद्वयं मृज्जलादीनामित्यादि । कर्तृव्यापारस्य उद्यमननिपतनरूपव्यापारस्य । अङ्कुरद्वैधीभावेति । मृज्जलादीनामङ्कुराङ्गत्वेऽपि कर्तृव्यापारस्य वृक्षद्वैधी-भावाङ्गत्वेऽपीति योज्यम् । ननु विचारेण विना कथमवगमसम्भवः । शब्दस्य करणतया यत्किञ्चित्सह-कार्यपेक्षत्वावश्यम्भावादित्यतोऽस्त्यत्रापि विचारातिरिक्तसहकार्यन्तरमित्युक्तशब्दोपलब्धीत्यादि मूलम् । शक्तितात्पर्यज्ञानेति मूलम् । शक्तितात्पर्ययोरज्ञानं विपर्ययश्च । तल्लक्षणदोषात् । शक्तितात्पर्या-ज्ञानतन्मिथ्याज्ञानाख्यदोषादिति यावत् । अज्ञानादेः स्वाभाविकत्वात्तन्निरासायोग इत्यत उक्तं तत्र दोषेति मूलम् । शक्तितात्पर्यविचारजनितविज्ञानस्य तदज्ञानादिविरोधित्वात् तन्निवृत्तौ तन्मूलसंशयविपर्ययोरपि निरासो युक्त इति भावः । इतीत्यस्य न च वक्तव्यमिति पूर्वेणान्वयः । दोषनिरासेन प्रमितीति । विचारस्य चेति पाठे शब्दसहकारितयेति शेषः । शब्दस्य विचारसापेक्षस्येत्येतत्पक्षदूषणावसरे वक्ष्यमाणत्वात् । शब्दस्वभाव इत्युत्तरविकल्पानुसारेण प्रतीतेश्च । विचारसहितस्येति पाठस्तु सुगम एवेति ज्ञेयम् । विना विचारेणेति मूले कुतो नेष्ट इति प्राप्तामाशङ्कामाशयकथनेन निवर्तयन्नवतारयति शब्दस्य विचारेति । तावतैवेति । प्रतिबन्धनिरासकत्वमात्रेणेत्यर्थः । अङ्गत्वेति । प्रमितिजनकत्वेत्यर्थः । तथाच ब्रह्मावगम-जनकतया ब्रह्मविषयकत्वं प्रागुक्तं स्यादेवेति भावः । नहीतीति । स्वातन्त्र्येण सहकारिण एवेतिकर्तव्य-तात्वादिति भावः । हेतुत्वाभावेऽपि निर्णयप्रयोजकत्वादिति हेतुत्वस्यानन्यथासिद्धनियतपूर्वभावित्व-रूपत्वेऽपि प्रयोजकत्वस्य कारणतत्कारणसाधारणतत्प्रागभावव्याप्यप्रागभावप्रतियोगित्वरूपत्वेन तदङ्गीकारोपपत्तेरित्याशयः ।

