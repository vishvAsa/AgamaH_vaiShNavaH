+++
title = "०८ जिज्ञासायाः कर्तव्यत्वचिन्तनम्"

+++


## तत्र ताराथमूलत्वं..

**जिज्ञासायाः कर्तव्यत्वचिन्तनम्**

***तत्र ताराथमूलत्वं***..

### सुधा

नन्विदं युक्तयनुसन्धानात्मकविचारमीमांसामननापरनामकजिज्ञासाङ्गभूतन्याय-निबन्धनं जिज्ञासायाः कर्तव्यतायामारम्भणीयं भविष्यति । न हि विचारः कर्तव्यस् तद्द्वार-भूतन्यायनिबन्धनं च नारम्भणीयमिति सम्भवति । निःसाधनस्य विचारस्यैवानुत्थानात् । अन्यथा तु नेति जिज्ञासैव विचारणीया । सत्यम् । एतच्छास्त्रव्युत्पादनीयन्यायकरणिकायां जिज्ञासायाम् उभयविधव्यापारदर्शनाद्विशेषादर्शनाच्च संशयः किं कर्तव्या न वेति । ननु च तद्विजिज्ञासस्व इति जिज्ञासायाः श्रुतिविहितत्वात् कथं विशेषादर्शनम् । मैवम् । विना विचारेण श्रुत्यर्थस्य अद्याप्य-निर्णीतत्वेन संशयास्पदत्वात् । तत्र तावज्जिज्ञासा न कर्तव्येति प्राप्तम् । कुतः । विषयप्रयोजन-सम्बन्धाधिकारिलक्षणानुबन्धविधुरत्वात् । कर्तव्यता खलु विषयादिमत्तया व्याप्ता । कृष्यादिकं हि सति विषयभूते भूम्यादौ प्रयोजने च सस्याधिगमादावधिकारिणि च कृषीवलादौ कर्तव्यमुपलब्धम् । सा च व्यापिका व्यावर्तमानेतो व्याप्यामपि कर्तव्यतां व्यावर्तयतीति प्रतिबन्धसिद्धिः । विषय-शून्यत्वाद्धि समनस्केन्द्रियसन्निकृष्टस्य स्फीतालोकमध्यवर्तिनो घटस्य न जिज्ञासा क्रियते । प्रयोजनविकलत्वात्खलु सन्दिग्धमपि वायसदशनादिकं न जिज्ञास्यते । सम्बन्धवैधुर्याद्धि सप्रयोजनं सविषयमपि शब्दज्ञानमर्थयमानो न वैद्यके प्रवर्तते । अधिकारविरहाच्च न मुमुक्षोर्वात्स्यायने प्रवृत्तिः ।

### वाक्यार्थचन्द्रिका

एवं सविषयचिन्तामुपपाद्य सूत्रोक्तकर्तव्यत्वकोटिकां सविषयां तदर्थ-चिन्तामुपपादयितुं तस्यास्तादर्थ्यं शङ्कामुखेनोपपादयति ॥ नन्विति ॥ यद्वा शास्त्रारम्भणीयत्वा-नारम्भणीयत्वयोर्जिज्ञासाकर्तव्यत्वाकर्तव्यत्वे विहाय हेत्वन्तरेण प्राप्त्यभावात्तत्कर्तव्यत्वादौ च स्वत एव तत्सिद्धेः सूत्रकारेण युक्तिभिर्जिज्ञासाकर्तव्यताया एव प्रतिपादनीयतया जिज्ञासाया एव विचारविषयत्वात्तद्धर्मिक एव संशये वक्तव्ये शास्त्रधर्मिकतत्कथनमयुक्तमित्याशङ्कते ॥ नन्विति ॥ अत्र शास्त्रजिज्ञासयोः स्वरूपकथनं जिज्ञासाकर्तव्यत्वादेरारम्भणीयत्वादिसाधकत्वमुपपादयितुमिति द्रष्टव्यम् । अत्र मननापरनामकेत्युक्तया जिज्ञासासूत्रस्य मननविधिमूलत्वमेव न तु श्रवणविधिमूलत्व-मित्यर्थम् । मीमांसापरनामिकेत्युक्तया च विचारार्थकमान्धातोर्मान्बधेति स्वार्थसन्नन्तान्निष्पन्नस्य मीमांसाशब्दस्य विचाररूढेः सर्वसिद्धत्वाज् जिज्ञासाशब्दस्यापि विचाररूढिं युक्तयनुसन्धानात्मकेति विचारशब्दव्याख्यानपूर्वं विचारशब्दपर्यायत्वोक्तया च तर्हि मान्धातोर्विचारार्थत्वेऽपि विचारस्य श्रवण-रूपत्वान्मीमांसापरनामकत्वं मननापरनामकत्वं च विरुद्धमिति शङ्कापरिहारं च सूचयति ॥ विचारणीयेति ॥ (‘गुप्तिज्किद्भ्यः सन्’ । ‘मान्बधदान्शान्भ्यो दीर्घश्चाऽभ्यासस्य’ । सूत्र-द्वयोक्तेभ्यः सन्स्यान्मानादीनामभ्यासस्येकारस्य दीर्घश्च । मानोर् जिज्ञासायाम् । अभ्यासस्य विकार आभ्यासः स चेत्वमेव । तथा हि दीर्घश्रुत्याऽच इत्युपस्थितम् । न च मानादीनामभ्यासस्य विकारभूतोऽच् इकारादन्यः सम्भवति । यदि तु ह्रस्व इत्येव गृह्येत तर्हि तद्धितनिर्देशो व्यर्थः स्यात् ।
सह्यभ्यासे ईकारश्रवणार्थं क्रियते । अन्यथाऽजन्तस्याभ्यासस्य विधीयमानो दीर्घो हलादिशेषमात्रं प्रतीक्षतां न तु सन्वदित्वमपि । तदेवाह ॥ इकारस्येति ॥ सनाद्यन्ता इति धातुत्वम् । ‘सन्यङोः’ । सन्नन्तस्य यङन्तस्य च प्रथमस्यैकाचो द्वौ स्तोऽजादेस्तु द्वितीयस्य । ‘अः प्रत्ययात्’ । प्रत्ययान्तेभ्यो धातुभ्यः स्त्रियामकारप्रत्ययः स्यात् । मीमांसा । कर्मण्यनीयर् कर्मण्यनीयरिति । ‘तव्यत्तव्यानीयरः’ । धातोरेते प्रत्यया भावकर्मणोः स्युः । तकाररेफौ स्वरार्थौ । एधितव्यम् । एधनीयं त्वया भावे औत्सर्गिकमेकवचनं क्लीबत्वं च । चेतव्यश्चयनीयो वा धर्मस्त्वयेत्याद्युदाहरणानि) । तथा च तद्धर्मिक एव संशयः प्रदर्शनीय इति वाक्यशेषः ।

चिन्तासाफल्याय शास्त्रधर्मिकानारम्भणीयत्वादिकोटिकसंशयप्रदर्शनेऽपि विचार्यत्वाज्जिज्ञासाया-स्तद्धर्मिक एव संशयः प्रदर्श्यत इत्याह ॥ सत्यमिति । एतच्छास्त्रेत्यादिना जिज्ञासाया विषयत्वाय बुद्धिसन्निहितत्वोक्तिः । तद्विजिज्ञासस्वेति श्रुत्या जिज्ञासायाः कर्तव्यत्वे प्रतिपादितेऽपि ज्ञानेच्छयोश्च विधेयत्वासम्भवेन विचारविधानस्य च वस्तुतः सम्भवेऽपि प्रकृतब्रह्मविचारकर्तव्यत्वं श्रुत्युक्तमपि तस्य विषयादिमत्त्वे युक्तं तदभावे चायुक्तमिति सूत्रे वर्तिष्यमाणविषयादिमत्त्वविचारसाध्यस्य श्रुत्यर्थभूत-विचारकर्तव्यताया युक्तत्वस्य सूत्रप्रवृत्तेः पूर्वं विषयादिसंशयदशायामनिश्चितत्वेन युक्ततयाऽ-निश्चितत्वेन । अनेनास्मिन्नधिकरणेऽस्य विषयवाक्यत्वं सूचितमुपपादितं भवति । न चैवं तद्ब्रह्मेत्यादिब्रह्मशब्द इत्याद्युत्तराधिकरणादाविव तद्विजिज्ञासस्वेति श्रुत्युक्तजिज्ञासा कर्तव्या न वेति सन्देह इति साक्षादेव तस्य विषयवाक्यत्वसूचनसम्भवे सन्देहहेतुविशेषादर्शनोपपादनमुखेन तस्य विषयवाक्यत्वसूचनोपपादने कुत इति वाच्यम् । तद्विजिज्ञासस्वेति वाक्यार्थविचारपरस्याप्यस्य न तेन रूपेण प्रवृत्तिरपि तु शास्त्रव्यापारविचारकर्तव्यतासमर्थनद्वारेण शास्त्रारम्भणीयताप्रतिपादकत्वमुखेनेति दर्शयितुं तथा सूचनमिति द्रष्टव्यम् । तत्रोक्तरीत्या विषयसंशयसिद्धौ तस्यां न्यायविरोधाभावाद्युक्ता पूर्वपक्षप्राप्तिरित्याह ॥ तत्रेति ॥ तद्विध्याप्रामाण्यशास्त्रानारम्भणीयत्वप्राप्त्यपेक्षया तावच्छब्दः । यद्वा सिद्धान्तापेक्षया तावच्छब्द इति ध्येयम् ॥ विषयेति ॥ तत्र विषयादीनां वैधुर्यं प्रत्येकमेव हेतुर्न तु मिलितम् । प्रत्येकं व्यभिचाराभावादिति द्रष्टव्यम् । अनुबन्धग्रहणं च यत्र कर्तव्यता तत्र विषयादिक-मनुबध्द्यत एवेति व्युत्पत्त्याऽनुबन्धशब्दस्य तत्र प्रसिद्धिसूचनद्वारा विषयादिमत्त्वस्य कर्तव्यता-व्यापकत्वसूचनेन विपक्षे बाधकत्वं सूचयितुं न तु हेत्वन्तर्गतम् । अनुबन्धशब्दार्थमेव विशदयन् कृष्यादिकमत्र व्यतिरेकदृष्टान्त इति सूचयति ॥ कर्तव्यतेत्यादिना ॥ स्यादेतदेवं यदि विषयादि-मत्त्वस्याकारणत्वेऽपि कर्तव्यजिज्ञासां प्रति तत्कारणत्वस्यान्वयव्यतिरेकाभ्यां निश्चितत्वाद्विषयाद्य-भावेऽपि कर्तव्यताऽङ्गीकारे कर्तव्यजिज्ञासायास् तदभावेऽपि प्रसक्तयाऽकारणकार्योत्पत्तिप्रसङ्गस्यैव विपक्षबाधकत्वाद्य्वाप्तिसिद्धिरित्यभिप्रेत्याह ॥ विषयादीति ॥ अत्र कर्तव्यतामात्रस्य विषयादिप्राप्तावपि प्रकृतत्वाद् दृष्टान्तसौलभ्याच्च जिज्ञासाग्रहणम् । अन्वयस्य सौलभ्यात् कृष्यादिग्रहणेन सूचितत्वाच्च व्यतिरेकमेव कारणतोन्नाहकत्वेन दर्शयति ॥ विषयाभावादिति ॥ अत्र पूर्वद्वये स्वरूपेण न जिज्ञास्यत्वमुत्तरद्वये तु स्वरूपेण जिज्ञास्यत्वेऽपि पुरुषविशेषेणाजिज्ञास्यत्वमिति विशेषसूचनाय पूर्वत्र न जिज्ञास्यत इत्युक्तवोत्तरत्र न प्रवर्तत इत्याद्याह ।

### परिमल

शास्त्रधर्मिकसंशयस्य जिज्ञासाकर्तव्यत्वोक्तिपरसूत्राननुरूपत्वभ्रमनिरासाय सौत्र-जिज्ञासाकर्तव्यत्वाकर्तव्यत्वयोः शास्त्रारम्भानारम्भौ फले इति शङ्कामुखेन दर्शयति ॥ नन्वित्यादिना ॥ शास्त्रमिदंशब्दार्थः । शब्दानां भिन्नार्थत्वभ्रमनिरासायोक्तं युक्तयनुसन्धानात्मकेत्यादि । श्रवणाद्यात्मकत्वे शास्त्रारम्भेण हेतुहेतुमद्भावायोगादुक्तं युक्तयनुसन्धानेति । भाष्यटीकायां श्रवणादिरूपत्वोक्तेर्भावश् चन्द्रिकायां व्यक्तः । इच्छायां सन्विधानात्कथमेतदित्यतो रूढोऽयं जिज्ञासाशब्द इति भावेन उक्तं मीमांसेत्यादि । जिज्ञासायाः कर्तव्यतायामारम्भणीयं भविष्यतीत्यस्यान्यथा तु नेतीत्यनेनान्वयः । मध्ये हेतुहेतुमद्भावं व्यनक्ति ॥ न हीति ॥ न्यायेति ॥ न्यायाः करणानि यस्याः सा न्यायकरणिका तस्या-मित्यर्थः ॥ विना विचारेणेति । विषयप्रयोजनादिमत्वरूपन्यायानुसन्धानेन विना जिज्ञासाकर्तव्यत्व-रूपश्रुत्यर्थस्येत्यर्थः ॥ अनुबन्धेति ॥ अनुबध्यते प्रवर्त्यतेऽनेन प्रणेता श्रोता चेत्यनुबन्धः प्रवर्तकस्त-द्विधुरादित्यर्थः । व्यतिरेकमुखेन व्याप्तिमाह ॥ कर्तव्यतेति ॥ प्रतिबन्धेति ॥ व्याप्तिसिद्धिर् इत्यर्थः । हेतोरप्रयोजकत्वं निराह ॥ विषयादीति । विषयादिवैधुर्यं प्रत्येकं हेतुरिति भावेन हेतुचतुष्टये अन्वयव्याप्तिं दृष्टान्तोक्तया व्यनक्ति ॥ विषयशून्यत्वाद्धीति ॥ सन्दिग्धस्यैव विषयत्वेन निश्चितस्य अविषयत्वादिति भावः । विषयाभावनिमित्तमजिज्ञास्यत्वमत्रेति शङ्काव्युदासायोक्तं सन्दिग्धमपीति । शब्दज्ञानम्, सुशब्दापशब्दविवेकेन साधुशब्दज्ञानम् । वात्स्यायने कामतन्त्रे ।

### यादुपत्यं

ननु जिज्ञासायाः कर्तव्यत्वमेव विचारणीयं न शास्त्रारम्भणीयत्वम् । तस्य तदन्वय-व्यतिरेकानुविधायित्वादित्यभिप्रेत्य शङ्कते ॥ नन्विदमिति ॥ ननु सन्नन्तजिज्ञासाशब्दवाच्येच्छायां कथं न्यायोऽङ्गभूत इत्यत उक्तम् ॥ विचारमीमांसामननापरपर्यायनामकेति ॥ ततश्च जिज्ञासाशब्दस्य विचारादिशब्दापरपर्यायत्वान्नेच्छापरत्वमत्रेति भावः । सूत्रनिबद्धन्यायानां क्वचिद्विचाराङ्गत्वं क्वचिन् मीमांसाङ्गत्वं क्वचिन्मननाङ्गत्वं शास्त्रे व्यवहृतम् । अतस्तस्य सर्वस्य सङ्ग्रहाय विचारेत्याद्युक्तम् । ननु विचारादिरपि न्याय एवातस्तत्र कथं न्यायोऽङ्गभूत आत्माश्रयत्वप्रसङ्गादित्यत उक्तम् ॥ युक्तयनुसन्धानात्मकेति ॥ युक्तिभिरनुसन्धानं पूर्वोतरपक्षबलाबलचिन्तनं तदात्मकेत्यर्थः । यथा आहुः । पूर्वोत्तरपक्षबलाबलचिन्ता विचार इति । तथा च विचारशब्दोऽत्र न न्यायपर इति भावः । अस्माभिरपि जिज्ञासाकर्तव्यतैव विचार्यते । आरम्भणीयत्वविचारस्तु तत्फलभूतोऽतः पूर्वं प्रदर्शित इत्याशयवानाह ॥ सत्यमिति ॥ संशयास्पदत्वादिति ॥ वक्ष्यमाणरीत्या विषयाद्यभावेनोपपत्तिविरोधात् । तद्विजिज्ञास-स्वेत्यादिकं न प्रमाणतया निश्चेतुं शक्यमित्याशयः । निश्चितकार्यकारणाभावसूचकत्वान्नात्राप्रयोजकता शङ्केत्याह ॥ विषयादिसद्भाव इति ॥ विषयादिसद्भावस्य जिज्ञासाकारणत्वमुपपादयति ॥ विषयशून्यत्वाद्धीत्यादिना ॥ वात्स्यायने कोकशास्त्रे ।

### श्रीनिवासतीर्थीया

॥ उक्तसन्देहकारणतोपपत्ताविति ॥ आरम्भणीयानारम्भणीयोभयविध- वाक्यरूपोक्तसन्देहकारणप्राप्तावित्यर्थः ॥ अङ्गभूतेति ॥ तत्करणीभूतेत्यर्थः ॥ न्यायनिबन्धनमिति ॥ तद्ग्रथनात्मकं शास्त्रमित्यर्थः । भविष्यत्यन्यथा तु नेत्यन्वयः । तत्रारम्भणीयत्वमुपपादयति ॥ न हीति ॥ तद्द्वारभूतेति । तत्करणीभूतेत्यर्थः ॥ अन्यथा तु नेतीति ॥ जिज्ञासाया अकर्तव्यत्वे त्वारम्भणीयं न भविष्यतीत्यर्थः ।

### वाक्यार्थरत्नमाला

एवं सविषयेति । शास्त्ररूपविषयसहितां फलचिन्ताम् । सामान्यतो धर्मिज्ञानादिसमर्थनेन विषयत्वोप-पादनद्वारा फलीभूतारम्भणीयत्वचिन्तायाः सविषयत्वमुपपाद्येत्यर्थः । एवं सविषयां तदर्थेत्यत्र तदर्थचिन्तायाः सविषयत्वमुपपादयितुमित्यर्थः । जिज्ञासारूपविषयोपेतत्वस्य प्रतिपादयिष्यमाणत्वादेवमुक्तम् । सविषयत्वोपपादनेन चिन्तामुपपादयिष्यन्निति यावत् । तस्याः । तदर्थचिन्तात्वेनाभिमतायाः कर्तव्यत्वकोटिकचिन्तायाः । तादर्थ्यं फलीभूतचिन्तार्थत्वम् । अत्र पक्षे फलचिन्ताया एव प्राधान्यप्राप्त्या सूत्रोक्तकर्तव्यत्वकोटिकचिन्तायाः प्राधान्यप्रतीतिविरोध इत्यतस् तदर्थचिन्तात्वेनोक्ताया एव प्राधान्यप्रधानार्थविषयकत्वात् । तस्यां च सिद्धायामारम्भणीयत्वा-नारम्भणीयत्वकोटिका फलीभूतचिन्ता स्वत एव सिद्ध्यतीत्येवं तत्प्राधान्यं शङ्कामुखेन वदन्नवतारयति यद्वा शास्त्रेति । जिज्ञासाकर्तव्यत्वादेरिति । जिज्ञासाकर्तव्यत्वस्य शास्त्रारम्भणीयत्वसाधकत्वं तदकर्तव्यत्वस्य च तदनारम्भणीयत्वसाधकत्वमुपपादयितुं न्यायानुसन्धानत्वादिरूपेण जिज्ञासादिस्वरूपकथन-मित्यर्थः । न हि विचार इत्याद्युत्तरमूले तत्स्पष्टमिति भावः । मननविधिमूलत्वमेवेति । श्रुतिसूत्रयोर्युक्तयनु-सन्धानात्मकविचाररूपैकविषयत्वोपपत्त्या समानविषयत्वलाभादिति भावः । न तु श्रवणेति । न्यायग्रथना-त्मकशास्त्रारम्भसिद्धये विचारकर्तव्यत्वोक्तयन्यथानुपपत्त्या सूत्रोक्तविचारस्य तत्त्वनिर्णायकन्यायानु-सन्धानरूपत्वात् श्रवणस्य चोक्तानुसन्धानरूपत्वस्य मननाभेदप्राप्त्याऽयोगेन श्रवणविधिमूलत्वं नेत्यर्थः । यथा चैतत्तथा न्यायामृततृतीयपरिच्छेदीयश्रवणविधेर्विचारविधायकत्वभङ्गे स्पष्टमिति भावः । इत्यर्थम् इत्यस्य रूढिमित्यस्य च सूचयतीत्युत्तरेण सम्बन्धः । विचारार्थकमानधातोरित्यकारान्तमानेः पाठः । मान् बधेतीति । ‘मान्बध्दान्शान्भ्यो दीर्घश्चाभ्यासस्ये’ति सूत्रेणेत्यर्थः । स्वार्थसन्नन्तादिति । यद्यपि मान्बधेत्येतत्सूत्रीयमानेर्जिज्ञासायामित्यादि काशिकाव्याख्यावसरे अर्थविशेषे मानधातोः समभ्यनुज्ञान-मनर्थकम् । ज्ञानार्थवृत्तेर्मानेर्धातोः कर्मण इत्युत्तरसूत्रेणैव सनः सिद्धत्वादित्याशङ्क्य दीर्घस्येडभावस्य च सिद्ध्यर्थमेतत्सूत्रमिति मञ्जर्यामुक्तेरिच्छार्थ एव सन्नयं विहित इति ज्ञायते । अत एव मान्बधेत्यादिना मीमांसाशब्दस्यानिच्छार्थे सति व्युत्पादनम् । इच्छार्थे उत्तरत्र सन् विधानादिति भामतीकल्पतरूक्तमपि निरस्तम् । उक्तमञ्जरीविरोधात् । तथापि भाष्यस्थ-‘शैषिकान्मतुबर्थीयाच्छैषिको मतुबर्थकः । सरूपः प्रत्ययो नेष्टः सन्नन्तान्न सनिष्यत’ इति श्लोकव्याख्यावसरे भवार्थप्रत्ययान्तात्तदर्थकसरूपप्रत्ययो न भवति । मतुबन्तान्न मतुप् । विरूपस्त्वाहिच्छत्रीयः दण्डिमतीति भवति । सन्नन्तात्तु सरूपोऽपि सनर्थभेदे भवति । यथा जुगुप्सितेत्यादौ गुप्तिज्किद्भ्यः सन् । मान्बध्दान्शान्भ्य इत्यादिना स्वार्थे सन्नन्तादपि इच्छार्थे सन्नित्यादिप्रतिपादनात् सन्नन्तान्न सनिष्यत इत्यस्य सङ्कोचरूपेच्छासन्नन्तात्प्रतिषेधो वक्तव्य इत्यादि काशिकायां विशेषणं किं जुगुप्सिषते मीमांसिषत इत्याद्युदाहरणादनिच्छार्थेऽपि सन्नयमित्यस्य तेन लब्धत्वात् स्वार्थसन्नन्तात् स्यादेवेति मीमांसिषत इत्याद्युपपादनाय कौमुदीद्वयेऽपि प्रतिपादनात् स्वार्थ-सन्नन्तादिति मान्बधेत्यनेनेति । उक्तं च शेष्याम् । ‘‘योऽपि निन्दादिषु गुपादिभ्यः सन् सोऽपि स्वार्थिक एवेति भावः । जुगुप्सिषत इति । गुप्तिज्किद्भ्यः सन् । ततः परस्य सन आर्धधातुकत्वादिट् अतो लोपः। मीमांसिषते’’ इति । मान् बधेत्यादिना सन् इति । तट्टीकासु व्याख्यातत्वाच्च मान् बधेति सूत्रस्य स्वार्थेऽपि सन् विधायकता अस्त्येव । अधिकं तत्सूत्रीयग्रन्थेषु ज्ञेयमिति मनसि कृत्वा स्वार्थसन्नन्तादित्युक्तमिति न दोष इति द्रष्टव्यम् । निष्पन्नस्येति । सन्प्रत्ययान्तमीमांसशब्दादःप्रत्ययादित्यनेन चिकीर्षेत्यादाविव अकारप्रत्यये स्त्रीत्वाट्टापि च निष्पन्नस्येत्यर्थः । जिज्ञासाशब्दस्यापीति । एतेन विचारपर्यायेषु मीमांसा-शब्दगणनेऽपि जिज्ञासाशब्दगणनाभावान्न तस्य विचारार्थतेति निरस्तम् । अपरनामकेत्युक्तिबलेन तस्याप्युपसङ्ख्याने तात्पर्यात् । वक्ष्यति च मूलकारः । यदि च जिज्ञासाशब्दो मीमांसाशब्दवद्विचार एवोपसङ्ख्यायत इति । अधिकं जिज्ञासाशब्दविचारावसरे टीकायां ज्ञातं भविष्यति । विरुद्धमिति शङ्कापरिहारं चेति । मानधात्वर्थस्य विचारस्य मननरूपतया श्रवणरूपतानङ्गीकारादिति भावः । अनुमानविचारापरपर्यायजिज्ञासेति स्वप्नाधिकरणमूले वक्ष्यमाणत्वादनुमानेत्यप्युपलक्षणया ग्राह्यम् । ‘तव्यत्तव्यानीयर’ इति सूत्रेण भावकर्मणोस् तव्यत् तव्य अनीयर् इत्येतत्प्रत्ययविधानाद्भावस्यैकत्वे-नौत्सर्गिकैकवचनस्य क्लीबतायाश्च विधानादेधितव्यमेधनीयं त्वयेत्यादाविव नपुंसकत्वापत्तिवारणायाह कर्मण्यनीयरिति । सत्यमित्यङ्गीकारो न युक्तः । तर्हि शास्त्रधर्मिकसंशयस्य प्राक् प्रदर्शनमयुक्तं स्यादित्यतस्तद्ग्रन्थतात्पर्यमाह चिन्तासाफल्यायेति ।

विचारस्य कर्तव्यतायामपि कुतः शास्त्रस्यारम्भणीयत्वमित्यत आह न हीति मूलम् । निःसाधन-स्येति । न्यायग्रथनातिरेकेण न्यायानुसन्धानसाधनान्तरस्यानिरूपणादिति भावः । अन्यथा तु नेति मूलम् । विचारस्याकर्तव्यत्वे शास्त्रं नारम्भणीयमित्यर्थः । जिज्ञासायां संशय
इत्यन्वयः । एतच्छास्त्रेति मूलम् । एतच्छास्त्रव्युत्पादनीया न्यायाः करणं यस्या इति विग्रहः । व्यापारत्वं साधारणो धर्म इत्यभिप्रेत्याह उभयेति मूलम् । ज्ञानेच्छयोश्चेत्यादि टीका । अनेन श्रुत्यर्थस्य ज्ञानेच्छाविधानस्य असम्भवादेव तद्विशेष-दर्शनत्वाभावः कुतो नाश्रित इति शङ्का निराकृता भवति । सूत्रे वर्तिष्यमाणेति । सूत्रे वर्तिष्यमाणो यो विषयादिमत्त्वविचारस्तत्साध्यस्येत्यर्थः । विचारस्वरूपप्रदर्शनं प्रकृतब्रह्मेत्यादिसूत्रितमुपपादितं च भवतीति मूलकोशानुसारी पाठः । सूचनपूर्वकमुपपादितमिति यावत् । वक्ष्यति च सूचनोपपादने इति । तद्ब्रह्मेत्ययं ब्रह्मशब्द इत्याद्युत्तरेति पाठः । आदिपदेन तैत्तिरीयके स वा एष पुरुषोऽन्नरसमय इत्यादिनेत्यानन्द-मयाधिकरणाद्युक्तिर्ग्राह्या । सूचनोपपादने कुत इति प्रयोजनप्रश्नानुसारेण प्रयोजनमाह तद्विजिज्ञास-स्वेतीति । अत्र सूचनादिति पञ्चम्यन्तपाठः । सूचनमिति पाठे यत इति शेषः । इतीत्यस्यावृत्तिर्वा । उपलक्षणं चेदमुपपादनं चेत्यपि ज्ञेयम् ।

एवं विषयसंशयतद्बीजान्युक्तवा पूर्वपक्षार्थं प्रवृत्तं तत्र तावदिति मूलगतं तत्रेत्येतदनूद्य व्याकुर्वन्नुत्तर-वाक्यतात्पर्यमाह तत्रोक्तरीत्येति । विषयसंशययोः सतोरेव सन्दिग्धेऽर्थे न्यायः प्रवर्तत इति न्यायेन विपरीतयुक्तयनुसन्धानात्मकपूर्वपक्षप्रवृत्तेः प्रकृते च विषयाद्यभावात्तदभावेऽपि पूर्वपक्षप्रवर्तने उक्तन्याय-विरोध इति किल शङ्कनीयम् । न चात्र तथास्ति । एतच्छास्त्रेत्याद्युक्तरीत्या तयोः सम्भवेन न्यायविषयस्य प्राप्त्या तत्प्रवृत्तिसम्भवेन तद्विरोधाप्रसक्तेस्तन्न्यायेन विपरीतयुक्तयनुसन्धानरूपपूर्वपक्षप्रवृत्त्युपपत्तेरित्या-हेत्यर्थः । टीकायां संशयपदं संशयबीजस्याप्युपलक्षणम् । युक्तिस्तु प्रागुक्तैवेति ज्ञेयम् । तद्विध्यप्रामाण्या-देर्जिज्ञासाकर्तव्यत्वाभावे स्वतःसिद्धतया पृथक्प्रमेयान्तरत्वाभावं मन्वानः पक्षान्तरमाह यद्वेति । विषय-प्रयोजनेत्यादिना चतुष्टयशून्यत्वरूपो विशिष्टो हेतुरिति भ्रान्तिपरिहाराय निर्विषयत्वादिहेतुभ्य इति चन्द्रिकां मनसि कृत्वाह अत्र विषयादीनामिति । तत्र प्रसिद्धीति । विषयादिमत्त्वस्य कर्तव्यताव्यापकत्वे प्रसिद्धीत्यर्थः । कथमनुबन्धशब्दस्य तत्र प्रसिद्धिसूचनमित्यतो यत्रेत्यादिव्युत्पत्त्येत्यन्तम् । विपक्षे बाधकमिति । विषयाद्यभावेऽपि कर्तव्यत्वमस्त्विति प्राप्ताप्रयोजकत्वशङ्कायाः परिहाररूपं यदि कर्तव्यत्व-व्यापकाभावेऽपि कर्तव्यत्वाङ्गीकारस्तर्हि प्रसिद्धतद्व्याप्यव्यापकभावभङ्ग इत्येवं बाधकं सूचयितुमित्यर्थः । नन्विति । येन व्यभिचारवारणप्रयोजनाभावेन तदर्थताशङ्का स्यादिति भावः । विशदयन्निति । व्यापकाभावलिङ्गकानुमानमेतदिति दर्शयितुं कर्तव्यत्वविषयादिमत्त्वयोर्व्याप्यव्यापकभावोऽस्तीति स्पष्ट-यन्नित्यर्थः । कृष्यादिकमत्र व्यतिरेकेति । व्यापकाभावलिङ्गकव्याप्याभावानुमानीयव्याप्तिसिद्ध्यर्थक-व्यतिरेकव्याप्तौ दृष्टान्तः कृष्यादिकमिति सूचयतीत्यर्थः । कृष्यादिदृष्टान्तेन कर्तव्यत्वविषयादिमत्त्वयोर्व्याप्ति-मुपपाद्य व्यापकाभावलिङ्गकमेतदनुमानमिति दर्शयितुमेव सा च व्यापिका व्यावर्तमानेत्यादेर्मूले उक्तत्वात् । इति प्रतिबन्धसिद्धिरिति मूलम् ।
इत्येवं व्यापकाभावेन व्याप्याभावानुमानाङ्गीकारा-देतदनुमानीयसाध्यसाधनयोरभावरूपे ये कर्तव्यत्वविषयादिमत्त्वे; तयोर्यत्र कर्तव्यता तत्र विषयादिमत्त्वं यथा कृष्यादावित्येवंरूपा या व्याप्तिस्तद्रूपा या व्यतिरेकव्याप्तिस्तत्सिद्धिरित्यर्थः । केचित्त्वेवं व्यापका-भावेन व्याप्याभावानुमानाङ्गीकारादेतदनुमानीयहेतुसाध्ययोर् यत्र व्यापकाभावस्तत्र व्याप्याभाव इत्येवंरूपेण सामान्यव्याप्तिसिद्धिरित्यर्थ इत्याहुः । अपरे त्वेवं व्यतिरेकयोर्व्याप्तिं मूलीकृत्य साधनाङ्गीकारात् तदभाव-व्यापकाभावप्रतियोगित्वेन हेतोः साध्येनान्वयव्याप्तिसिद्धिरित्यर्थ इति वदन्ति । व्यापकत्वं स्यादिति । कृष्यादौ दृष्टसामानाधिकरण्यमात्रस्य साधकत्वायोगादिति भावः । तथा चास्या व्यापकाभावलिङ्गकत्वमेव नास्तीति नैतदनुमानीयव्याप्तिसिद्धिरित्याशयः ।

शङ्काया व्याघातावधित्वाद्व्याघातेन शङ्कानिराकरणाय तं प्रतिपादयितुं कार्यकारणभावं विवेचयति कर्तव्यतायामिति । कार्यविशेषानवच्छिन्नकर्तव्यत्वमात्र इत्यर्थः । यद्वा जिज्ञासातिरिक्तयत्किञ्चित्कर्तव्य-तायामित्यर्थः । कर्तव्यजिज्ञासामिति । अत्र कर्तव्यत्वरूपव्याप्यानुगमप्रदर्शनाय कर्तव्यजिज्ञासामित्यनु-वादः । जिज्ञासाकर्तव्यत्व इति तु लभ्यते । जिज्ञासा न क्रियत इत्युत्तरमूलानुसारी जिज्ञासाकृतिं प्रतीति यावत् । तथा च विषयाद्यभावेऽपि कर्तव्यत्वमस्त्वित्येतज्जिज्ञासाकर्तव्यत्वं विषयाद्यभावेऽपि भवत्वित्येवं पर्यवस्यति । न च तद्युक्तम् । वक्ष्यमाणरीत्या विषयाद्यभावे कर्तव्यजिज्ञासाया अभावदर्शनेन तत्राकारण-कार्योत्पत्तिप्रसङ्गरूपबाधकसत्त्वादित्यर्थः । व्याप्तिरिति । यत्र कर्तव्यजिज्ञासात्वं तत्र विषयादिमत्त्वमिति व्याप्तिरित्यर्थः । जिज्ञासाविशिष्टकर्तव्यत्वं प्रतीव यत्किञ्चित्कर्तव्यत्वं प्रत्यपि विषयादेर्व्यापकतासद्भावाद् अप्रयोजकतानिरासाय विशेषयोः कार्यकारणभावोपपादनमनर्थकमित्यस्वरसं दृष्ट्वा जिज्ञासापदसत्त्व-मभ्युपगम्य प्राचीनं व्युत्पादनम् । वस्तुतस्तु तदनावश्यकमेव । तथाविधस्याप्युपादाने तु निमित्तान्तर-मस्तीत्याह अत्रेति । अन्वयस्येति । यत्र विषयादिमत्त्वं तत्र कर्तव्यजिज्ञासात्वमिति कारणताग्राहकान्वय-स्येत्यर्थः । कृष्यादेरेव दृष्टान्तत्वायोगात् सूचितत्वादित्युक्तम् । ब्रह्मादिजिज्ञासायामुक्तान्वयस्य सत्त्वादिति भावः । व्यतिरेकमेवेति । यत्र विषयाद्यभावस्तत्र कर्तव्यजिज्ञासात्वाभाव इति व्यतिरेकमेवेत्यर्थः । मूले विषयशून्यत्वादिति पाठवद् विषयाभावादित्यपि बहुपुस्तकेषु पाठदर्शनाद्विषयाभावादितीति प्रतीको-पादानम् । अर्थानुवाद इति वा । सन्दिग्धस्यैव विषयत्वात्तदभाव इति भावः । पूर्वं प्रकृतजिज्ञासा न कर्तव्या विषयादिशून्यत्वादित्यनुमानस्य व्यापकाभावलिङ्गकानुमानत्वप्रदर्शनाय कृष्यादिदृष्टान्तेन व्याप्तिसिद्धि-प्रतिपादनद्वारोक्तव्यापकाभावेऽपि व्याप्याङ्गीकारे प्रसिद्धिसिद्धव्याप्यव्यापकभावभङ्ग इति विपक्षे बाधक-प्रदर्शनमभिमतम् । अत्र तु कृष्यादिदर्शनस्य सामानाधिकरण्यसिद्धिमात्रफलकत्वेन व्याप्त्यनिश्चयाद-प्रयोजकताशङ्कातादवस्थ्यमित्याशङ्कापरिहाराय अकारणकार्योत्पत्तिप्रसङ्गरूपविपक्षे बाधकप्रदर्शनेन अप्रयोजकताशङ्कानिराकरणमिति भेदः । अत एव तदनिश्चयादिति टीकाकृता कर्तव्यत्वं प्रति विषयादि-मत्त्वस्य यद्व्यापकत्वं तन्निश्चयाभाव एवोक्त इति ज्ञातव्यम् । पूर्वद्वय इति । विषयशून्यस्थले प्रयोजनाभावस्थले चेत्यर्थः । उत्तरद्वय इति । सम्बन्धाभावस्थले अधिकाराभावस्थले चेत्यर्थः । न जिज्ञास्यत इत्युक्तवेति । इत्याद्युक्तवेत्यर्थः । आदिपदेन जिज्ञासा न क्रियत इत्यस्य परिग्रहः । अव्यया-नामनेकार्थत्वादितीत्यस्य आवृत्तस्य आद्यर्थत्वमिति वा । वस्तुतस्तु जिज्ञासा न क्रियते न जिज्ञास्यत इत्युक्तिभेदमात्रमर्थस्त्वेक एवेत्याशयेनोभयकीर्तनमेतदेवेति मन्तव्यम् । तथा च जिज्ञासैव स्थलचतुष्टयेऽपि विवक्षितेति जिज्ञासात्वे सति कर्तव्यत्वाभावः सर्वत्राविकल इति भावः ।

सम्बन्धवैधुर्यादिति मूलम् । ननु यत्र विषयप्रयोजनयोरभावस्तत्र विषयजिज्ञासयोः प्रयोजन-कामस्याधिकारिणोऽप्यभावः सिद्धः । यत्रापि विषयप्रयोजनयोः सत्त्वेऽपि तत्प्रयोजनस्य पुरुष-विशेषेणार्थ्यत्वाभावस्तत्राप्युक्तरूपाधिकारिणोऽभावः सिद्धः । सम्बन्धस्तु त्रिषु सत्सु अवश्यम्भावी । त्रितयान्यतमाभावे स्वत एव नास्तीति तद्वैधुर्यं न पृथङ्निमित्तमाश्रयितुं युक्तम् । तथा च प्रकृतेऽधिकार्य-भावमुखेनैव सम्बन्धाभावस्य वाच्यतया अधिकार्यभावमनादृत्य केवलसम्बन्धाभावेन अकर्तव्यत्वोपपादनाय एतदुदाहरणायोगः । न हि वैद्यके सप्रयोजने सविषयकेऽपि शब्दज्ञानार्थिनोऽधिकारित्वेऽपि विषय-प्रयोजनादेः सम्बन्ध एव केवलं नास्तीति शक्यते वक्तुम् । वैद्यकसाध्यप्रयोजनापेक्षत्वतद्व्याप्य-विषयजिज्ञासुत्वरूपाधिकारित्वे वैद्यकेन च स्वविषये आरोग्योपायरूपे ज्ञापिते तेन च तदनुष्ठानद्वारा आरोग्यादिसिद्धिरूपप्रयोजने च सति सम्बन्धाभावस्यैवासम्भवात् । किन्तु सतोर्विषयप्रयोजनयोः प्रयोजनान्तरार्थितया वैद्यकसाध्यप्रयोजनानपेक्षत्वेन अनधिकारित्वमित्येव वाच्यम् । तथा च वात्स्यायने भोगसाधनविषयादिप्रतिपादके कोकशास्त्रमिति प्रसिद्धे मुमुक्षोर्विषयविरक्तस्य तत्साध्यप्रयोजना-नपेक्षतयाऽनधिकारे सति तत एव सम्बन्धाभाववत्प्रकृतेऽपि सम्बन्धाभावोऽन्यसम्बन्धिविरहलभ्य इति न केवलतदभावाभिधानं युक्तम् । ततश्चेदमुदाहरणं वात्स्यायनैकरूपमेवेति क्वचित्सम्बन्धाभावादिति क्वचिदधिकारिविरहादिति विचित्रोक्तिरयुक्तेति चेत्सत्यम् । अधिकार्यभावस्यैव प्रकारद्वयेन प्रतिपादना-योदाहरणद्वयोपपत्तिः । तथाहि । सर्वत्रापि प्रवृत्तिस्तावदिष्टसाधनताज्ञानसाध्या । ततोऽन्येषां प्रवृत्तावपि यत्र यस्यकस्यचित् प्रवृत्त्यभावस्तस्य तत्रेष्टसाधनत्वाभावज्ञानेनैव स इत्यङ्गीकर्तव्यतयेष्टसाधनत्वाभावस्य चाधिकारिणो यदिष्टं तत्साधनतायाः साधनत्वाभिमतेऽभावेन वा साधनत्वाभिमततत्तत्साध्यप्रयोजनस्या-न्येनेष्टत्वेऽप्यधिकारि-त्वादिमता तेनेष्टत्वाभावेन वेति द्विरूपतया प्रकृते च सम्बन्धवैधुर्येण वैद्यके प्रवृत्त्यभावप्रतिपादकवाक्ये शब्दज्ञानमर्थयमानो वैद्यके न प्रवर्तत इत्युक्तया वैद्यकस्य तत्साधनत्वं नास्तीत्यस्य लाभादधिकारीष्टसाधनत्वाभावरूपेणेष्टसाधनत्वाभावस्य अधिकारिवैधुर्येण प्रवृत्त्यभाव-प्रतिपादकवाक्ये च मुमुक्षोर्न वात्स्यायने प्रवृत्तिरित्युक्तया मुमुक्षुतया वात्स्यायनसाध्यप्रयोजनेच्छा नास्तीत्यस्य लाभात्तच्छास्त्रेण यत् साध्यं तत्राधिकार्यभिमतेनेष्टत्वाभावरूपेणेष्टसाधनत्वाभावस्य च ज्ञातुं शक्यतया प्रकारद्वयेनाप्यधिकार्यभावस्यैव लाभसम्भवात् । यद्यपि स्थलद्वयोक्तप्रकारस्योभयत्रापि बोद्धुं शक्यत्वम् । तथाऽप्येकैकरूपेणैव तदभावप्रतिपादकत्वविवक्षयोदाहरणभेदोपपत्तिः । एवमधिकार्यभाव एव पर्यवसानमित्यभिप्रेत्यैव टीकायामुत्तरद्वये स्वरूपेण जिज्ञास्यत्वेऽपि पुरुषविशेषेणाजिज्ञास्यत्वमित्यधि-कारित्वाभावपर्यन्तमेव धावनं कृतमिति भाति । वस्तुतस्त्वत्र विषयाभावमात्रोदाहरणादिष्वपि प्रयोजनाद्य-भावः शक्योपपादन एवेति न सङ्करेणोदाहरणे तात्पर्यमपि तु पुरस्फूर्त्यनुसारेण तत्तदभावोक्तिरिति न दोषः। उदाहृतटीकाप्येतदभिप्रायेण प्रवृत्तेति ज्ञेयम् । ननु तथाऽपि सप्रयोजनं सविषयमिति शब्दज्ञान-विशेषणस्यायोगोऽनुपयोगश्च । तथा हि शब्दज्ञानमर्थयमान इत्युक्तया हि शब्दज्ञानं प्रयोजनमिति लभ्यते प्रयोजनस्य च प्रयोजनवत्ताया अवाच्यत्वाद् अस्यावान्तरप्रयोजनतया मुख्यप्रयोजनान्तरवत्त्वं च युक्तमित्यस्य च विषयसमकक्ष्यतयाऽत्र प्रयोजनस्य प्रवृत्त्युपपादकतयाऽभिधानेनाविवक्षणीयतया प्रयोजनीय विषयस्य च सर्वथाऽभावेन तदुभयवत्ताप्रतिपादकविशेषणद्वयस्यायोगः । शास्त्रस्य प्रवृत्तिविषयतया तत्रैव विषयप्रयोजनयोः सद्भावप्रतिपादनाय सप्रयोजने सविषयके वैद्यक इत्येव वक्तव्यतया शब्दज्ञानविशेषण-त्वेनाभिधानानुपयोगश्चेति चेदत्र वदन्ति । सविषयकमपीत्यपिशब्दो यद्यपि तथापीत्यर्थे वर्तते । विभक्तिविपरिणामेन वैद्यकं विशेष्यतया अत्रापि सम्बध्यते । तथाच यद्यपि वैद्यकं सप्रयोजनं सविषयं च । तथापि शब्दज्ञानमर्थयमानो वैद्यके न प्रवर्तत इत्यर्थाङ्गीकारेणायोगानुपयोगाविति । अपरे तु सप्रयोजनसविषयपदयोर्विभक्तिविपरिणामेन वैद्यकेन सम्बन्धान् नोक्तदोष इत्याहुः । वस्तुतस्तु शब्दज्ञान-मर्थयमानः सप्रयोजनकं सविषयं यथा स्यात्तथा न प्रवर्तत इति क्रियाविशेषणमेवोभयम् । अपिशब्दो वैद्यक इत्यनेनान्वेति । स च व्याकरणरूपव्यतिरेकदृष्टान्तार्थः । प्रयोजनविषयवतीत्यर्थको वा । तथाच शब्दज्ञान-मर्थयमानोऽधिकारी स्वज्ञेयविषयज्ञापकतया स्वेष्टप्रयोजनसाधनतया यथा व्याकरणे प्रवर्तते तथा न वैद्यके प्रवर्तते । अन्याभिमतप्रयोजनादिमत्यपि वैद्यकेन प्रवर्तत इति वा योजनान्नायोगानुपयोगाविति बोध्यम् ॥

एवं सम्बन्धविरहात् प्रवृत्तेर्नास्तितावचः ।

व्याकृतं गुरुपत्स्मृत्या सन्तस्तच्छोधयन्त्वलम् ॥

