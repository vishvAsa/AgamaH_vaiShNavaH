+++
title = "११ न चेश्वरविषया जिज्ञासा"

+++


## तत्र ताराथमूलत्वं..

**न चेश्वरविषया जिज्ञासा**

***तत्र ताराथमूलत्वं***..

### सुधा

किं चेश्वरः प्रमितो न वा । नोभयथाऽपि जिज्ञासा सम्भवति । नेति पक्षे अनुग्राह्य-प्रमाणाभावेन जिज्ञासायास्तर्कत्वव्याघातात् । कारणोपपत्तित इति हि उक्तम् । प्रमाकरणस्य प्रमाणस्योपपत्तिरनुग्रहस्तत्करणेनेत्यर्थः । न च बुद्धावनारूढं शक्यं जिज्ञासितुम् । प्रमितत्वे तु निश्चितत्वादेव । न चैवं सकलतर्कानुपपत्तिप्रसङ्गेन व्याघातः । सामान्यतः प्रतीतौ विशेषे तदवकाशात् । न चात्र तथात्वं पश्यामः । किञ्चेश्वरे प्रमाणं भवन्न तावत्प्रत्यक्षम् । तस्यापातत-स्तदभावावेदकत्वात् । नाप्यनुमानम् । तत्प्रतिबद्धलिङ्गाभावात् । आगमस्तु कार्यनिष्ठो न निष्पन्न-स्वरूपमीश्वरं शक्नोत्यवगमयितुम् । न चान्यत्प्रमाणमस्ति यन्मीमांसया अनुगृह्येत । किञ्चागमोऽपि भवन्वेद एव वक्तव्यः । अन्यस्यानाशङ्कनीयत्वात्पारतन्त्र्याच्च । वेदस्य पौरुषेयत्वापौरुषेयत्वयोः कारणाभावेन प्रामाण्यमेव दुर्लभम् । स्वतः प्रामाण्याङ्गीकारे तु वेदविरुद्धानामपि शाक्यादिवचसां तथात्वापातेन पुनर्वेदाप्रामाण्यतादवस्थ्यम् । किञ्च शब्दस्यैव प्रामाण्यं दुर्घटमर्थसंस्पर्शशून्यत्वात् । वाक्यार्थप्रत्यायनप्रकारानिरूपणाच्च । कुतस्तद्विशेषस्य वेदस्य ।

### वाक्यार्थचन्द्रिका

एवमोङ्कारब्रह्मशब्दाभ्यां साक्षान्निवर्त्यं विषयाभावप्रयुक्तजिज्ञासाऽसम्भव-पक्षमभिधाय ननु यौगिकोङ्कारब्रह्मशब्दप्रयोगान्यथाऽनुपपत्तिप्रमाणकत्वेनापूर्वार्थकल्पनाभावात्क्व-चिन्मुख्यस्यैव शब्दस्य क्वचिदमुख्यत्वेन सर्वथाऽमुख्यार्थशब्दाभावान्मुख्यार्थे च तादृशे वस्तुनि स्वीकृते तच्छब्दानां तद्विषयत्वाङ्गीकारे गौरवाख्यबाधकाभावाच्च नेयमनुपपत्तिरित्यतो व्याहृतीनां चेत्याद्यनु-व्याख्यानोपपादितोङ्कारप्रयोक्तृसूत्रकृदभिप्रेतार्थनिवर्त्यं तथाऽपि न जिज्ञासासम्भवोऽनुग्राह्यप्रमाणाभावेन शास्त्रस्य विषयसम्बन्धाभावादित्येवंरूपं पूर्वपक्षं दर्शयति ॥ किञ्चेति ॥ इत्यर्थ इति ॥ इदं च पूर्वोक्तात्सूत्रस्यार्थान्तरमिति द्रष्टव्यम् । प्रमितत्वाप्रमितत्वयोरीश्वरस्य बाधकतया त्वयोच्यमानस्यापि तर्कत्वात्तद्विषयस्याप्रमितत्वे बुद्ध्यनारूढविषयकत्वेन प्रमितत्वे तु निश्चितविषयकत्वेन तर्कत्वानुपपत्ति-रूपतर्कसामान्यदूषणस्य तत्रापि आपत्त्या तर्कसामान्यं तर्केण निराकुर्वतो व्याघात इत्याशङ्क्य निषेधति ॥ न चैवमिति ॥ न चात्रेति ॥ सामान्यतः प्रत्यायकस्य विशेषतोऽप्रत्यायकस्येश्वरे प्रमाणस्याभावेन सामान्यतः प्रमितत्वे सति विशेषतोऽप्रमितत्वरूपतर्कविषयता प्रयोजकस्य तर्कान्तर इवात्राभावान्न व्याघात इति भावः । एवं सामान्यतोऽनुग्राह्यप्रमाणनिराकरणमुखेन शास्त्रविषयसम्बन्धानुपपत्तिरूप-पूर्वपक्षमोङ्कारप्रयोगसूचिताभिप्रायनिवर्त्यम् उपपाद्य ननु प्रत्यक्षादीनामेव तथात्वेन नानुग्राह्यप्रमाणा-भावो येन बुद्ध्यनारूढविषयकत्वेन जिज्ञासाया अशक्यत्वं स्यान् नापि निश्चितविषयकत्वं विप्रति-पत्त्यादिप्रतिबन्धकनिरासार्थत्वसम्भवादित्यतो विशेषतो ऽनुग्राह्यप्रमाणनिराकरणेनापि शास्त्रविषय-सम्बन्धानुपपत्तिरूपं कार्यता चेत्याद्यनुव्याख्याने सिद्धव्युत्पत्तिसमर्पकतया व्याख्यातातः शब्दनिवर्त्यं पूर्वपक्षमाह ॥ किञ्चेति ॥ योग्यप्रतियोगित्वेनाभावस्य योग्यतया प्रत्यक्षस्येश्वराभावावेदकतयाऽवक्त-व्यत्वेऽपीश्वरस्य प्रत्यक्षत्ववादिनाऽयोग्यताया वक्तुमशक्यत्वेन तं प्रति तदभावे प्रत्यक्षोक्तिर्युक्ते-त्यभिप्रेत्यापातत इत्युक्तम् ॥ नापीति ॥ कार्यत्वादेः प्रतिपक्षग्रस्तत्वादिति भावः ॥ अर्थापत्त्यादेरनु-मानानतिरेकादुपमानाभावयोर्नियतविषयकत्वाच्च न प्रमाणान्तरसम्भावनेत्याह ॥ न चेति ॥ एवं सामान्यत आगमनिराकरणमुखेनानुप्रमाणाभावपूर्वपक्षमुपपाद्य ननु नागमस्य कार्यनिष्ठत्वं व्युत्पत्ति-ग्राहकव्यवहारादेः सिद्धविषयत्वादित्यतः ‘स्वत एवागमस्य हि मिथ्याज्ञप्ति’ इत्याद्यनुव्याख्याव्याख्यान-प्रतिपादितार्थकातः शब्दनिवर्त्यं विशेषतोऽप्यागमनिराकरणेनानुग्राह्यप्रमाणाभावपूर्वपक्षं दर्शयति ॥ किञ्चेति ॥ अन्यस्योदासीनलौकिकवाक्यस्य भिन्नविषयत्वेन विरोधिपाशुपतादेर्विपरीतविषयत्वेनैतदनु-ग्राह्यत्वेनानाशङ्कनीयत्वात्समानविषयकपञ्चरात्रादेस्तु मूलभूतवेदपरतन्त्रत्वेन स्वतोऽनुग्राह्यत्वा-सम्भवान्नान्यसम्भावनेत्याह ॥ अन्यस्येति ॥ कारणाभावेनेति ॥ पौरुषेयत्वे निश्चायकाभावेनाप्ति-रूपविशेषणाभावेन अपौरुषेयत्वे च विशेष्याभावेनाप्तवक्तृकत्वगुणरूपकारणाभावेनेत्यर्थः । ननु प्रामाण्यस्य स्वतस्त्वेन गुणाजन्यत्वात्तदभावेऽपि प्रामाण्यं युक्तमित्यतो विशिष्य प्रामाण्यस्वतस्त्व-प्रतिपादकातःशब्दसूचिता प्रामाण्यस्वतस्त्ववदतः शब्देन साक्षादभिहिता वा ‘अप्रामाण्यं तथाऽन्यत’ इत्यनुव्याख्यानप्रतिपादिता वा अप्रामाण्यपरतस्त्वरूपा या युक्तिस्तन्निवर्त्यामाह ॥ स्वत इति ॥ ननु शाक्यादिवचसां प्रामाण्येऽपि वेदस्यानुग्राह्यप्रमाणत्वाभावरूपप्रकृतस्य न सिद्धिरित्यतः शाक्यादि-वाक्यप्रामाण्यस्य वेदप्रामाण्यविघातकत्वात्प्रकृतसिद्धिरित्याह ॥ तथात्वापातेन पुनरिति ॥ ननु प्रामाण्यस्य स्वतस्त्वादप्रामाण्यस्य च परतस्त्वान्नेदं दूषणं युक्तमित्यतो माऽस्त्वनेन प्रकारेण वेदस्यानुग्राह्यप्रमाणत्वाभावसिद्धिः कैमुत्येन तु स सिध्द्यत्येवेत्यभिप्रेत्य ‘प्रत्यक्षवच्च प्रामाण्यं’ ‘शक्तिश्चैवान्विते स्वार्थ’ इत्यनुव्याख्याव्युत्पादितार्थकातः शब्दनिवर्त्यं पूर्वपक्षमाह ॥ किञ्चेति ॥ अत्र यद्यपि प्रथमभाविप्रत्यक्षवच्चेत्यनुव्याख्याननिरसनीयैतत्पूर्वपक्षानन्तरभावित्वं स्वत एवागमस्य हि मिथ्याज्ञप्तीत्युत्तरानुव्याख्यानिरसनीयपूर्वपक्षस्य युक्तम् । तथाऽपि शक्तिश्चैवान्विते स्वार्थ इति पूर्वोत्तरभाव्यनुव्याख्यानेनापि निरसनीयत्वाद्धेतुद्वयसिद्धत्वेन प्रबलत्वाच्चास्य पूर्वपक्षस्य सर्वान्तिमतेति द्रष्टव्यम् ॥ अर्थसंस्पर्शशून्यत्वादिति ॥ अत्रार्थशून्यत्वात्संस्पर्शशून्यत्वाद् इति हेतुद्वयं विवक्षितम् । संस्पर्शश्च सन्निधानादर्थेन एव । एवं च वक्ष्यमाणो विषयाभावरूपो हेतुरप्यनेन सङ्गृहीतो भवति । उपलक्षणं चैतत् । अविज्ञानात्मकत्वादीनामपरोक्षविषयस्य प्रत्यक्षसिद्धत्वात्परोक्षस्य अनुमानवेद्यत्वा-च्छब्दार्थयोर्वक्ष्यमाणरीत्या तादात्म्यसंयोगसमवायानामसम्भवाद्धेतुद्वयसिद्धिरिति द्रष्टव्यम् ॥ वाक्यार्थेति ॥ वर्णपदपदार्थतदनुभवस्मृतीनां प्रत्येकं चोपायत्वासम्भवादिति भावः ।

### परिमल

ब्रह्मणि वेदरूपप्रमाणोक्तिपरतयोङ्कारस्य व्याख्यानपरं ‘स एव भर्गशब्दार्थ’ इत्यादि । तद्य्वावर्त्यं व्यनक्ति ॥ किञ्चेति ॥ तत्करणेनेति ॥ अनुग्रहकरणेनेत्यर्थः ॥ निश्चितत्वादेवेति ॥ न जिज्ञासितुं शक्यमित्यन्वयः ॥ न चात्रेति ॥ ईश्वरविषये सामान्यतः प्रमितत्वं विशेषेणाप्रमितत्वं च न पश्याम इत्यर्थः । अतो नेश्वरोऽपि विषय इति भावः । एवम् ओंब्रह्मपदव्याख्यानपरौतत्ववाचीत्यादि- सपादश्लोकद्वयव्यावर्त्यं प्रमेयारोपितान्यथाकारमूलचोद्यमुक्तवा अधुना यदतः पदस्य वेदानां सिद्धार्थ-परत्वाद् इति व्याख्यानं कार्यता चेत्यादिना क्रियते, यच्च वेदस्य प्रामाण्यमात्रस्य स्वतस्त्वादिति व्याख्यानं ‘प्रत्यक्षवच्च प्रामाण्यमि’त्यादिना क्रियते तदुभयव्यावर्त्यं प्रमाणे आरोपितान्यथाकारमूलचोद्यं क्रमेणाह ॥ किञ्चेश्वर इत्यादिना ॥ तत्प्रतिबद्धलिङ्गेति । कार्यत्वादिकं शास्त्रयोनिसूत्रे निरसिष्यत इति भावः ॥ कार्येति ॥ प्राभाकररीत्या यागादिजन्यापूर्वलक्षणकार्यपर इत्यर्थः । तत्परत्वप्रकारश्च कार्यता चेत्येतदवतारिकायामग्रे स्फुटीकरिष्यत इति भावः । न चान्यत्प्रमाणमिति पाशुपतादिकं तु न प्रमाण-मिति भावः ॥ पारतन्त्र्याच्चेति ॥ वेदमूलपञ्चरात्रादेर्वेदप्रामाण्यपरतन्त्रत्वादित्यर्थः ॥ कारणेति ॥ आप्तोक्तत्वलक्षणगुणरूपप्रामाण्यकारणाभावेनेत्यर्थः । पौरुषेयत्वे‘ऽविप्रलम्भस्तज्ज्ञानमि’ति वक्ष्य-माणदिशाऽऽप्त्यसम्भवाद् इति भावः । ‘अप्रामाण्यं तथाऽन्यत’ इत्येतद्य्वावर्त्यमाह ॥ स्वत इति ॥ गुणमनपेक्ष्य ज्ञानजनकादेव प्रामाण्यजन्माङ्गीकार इत्यर्थः ॥ अर्थसंस्पर्शशून्यत्वादिति ॥ एतच्च प्रत्यक्षवच्चेत्यत्र व्यक्तीकरिष्याम इति भावः । ‘शक्तिश्चैवान्विते स्वार्थे’ इत्यादिना अतःपदस्यान्विताभि- धायकत्वादिति व्याख्या क्रियते । तद्य्वावर्त्यमाह ॥ वाक्यार्थेति ॥ एतदपि शक्तिश्चैवान्विते स्वार्थ इत्येतदवतारिकायां व्यक्तीभविष्यति ।

### यादुपत्यम्

॥ निश्चितत्वादिति ॥ तथा च नेश्वरजिज्ञासयोर्विषयविषयिभावः सम्बन्धः सम्भवतीति भावः ॥ न चैवं सकलेति ॥ यद्यग्निर्न स्यादित्यादावपि विषयीभूताग्निमत्त्वादिना पर्वतादिनिश्चये निश्चितत्वादेवानिश्चये च बुद्धावनारूढं न शक्यं जिज्ञासितुमिति उक्तरीत्या तर्कावतारानु- पपत्तिप्रसङ्गेन इत्यर्थः ॥ व्याघात इति ॥ निश्चितत्वेऽनिश्चितत्वे वा जिज्ञास्यत्वं न स्यादिति प्रकृततर्कविषयेऽपि प्रमितत्वाप्रमितत्वविकल्पतद्दूषणयोः प्रसङ्गेनेत्यर्थः ॥ सामान्यत इति ॥ पर्वत-त्वादिना सामान्यरूपेण धर्मिणो निश्चितत्वं न तु तर्कविषयीभूतत्वेन वह्निमत्पर्वतत्वादिविशेषरूपेणापि येन तर्कानवतार इति भावः ॥ न च तत्रेति ॥ वक्ष्यमाणरीत्या ईश्वराख्यधर्मिणः सामान्यतोऽप्युप-स्थापकप्रमाणाभावादिति भावः । ननु प्रत्यक्षेण कथमीश्वराभावज्ञानं तस्यातीन्द्रियत्वेन तदयोग्य-त्वादित्यत आह ॥ आपातत इति । तस्यातीन्द्रियत्वादिविचाराभावदशायामित्यर्थः । तद्विचारानन्तरं तु न प्रत्यक्षं तत्रोपन्यासार्हमित्यभिसन्धिः ॥ पारतन्त्र्याच्चेति ॥ वेदसंवादाधीनप्रामाण्यनिश्चाय-कत्वादित्यर्थः ॥ प्रौरुषेयत्वापौरुषेयत्वयोरिति ॥ पौरुषेयत्वे आप्तिनिश्चायकत्वाभावेन अपौरुषेयत्वे आप्तस्यैवाभावेनाप्तोक्तत्वरूपगुणलक्षणकारणाभावेनेत्यर्थः । शाक्यादिवचसां बौद्धादिवचसाम् । संस्पर्शः सम्बन्धः । शब्दस्यार्थेन संयोगसमवाययोरसम्भवादन्यस्य चासम्बद्धत्वादिति भावः ॥ वाक्यार्थेति ॥ पदानामर्थ इव वाक्यार्थेऽपि शक्तयाद्यभावादिति भावः ।

### श्रीनिवासतीर्थीया

॥ अनुग्राह्यप्रमाणाभावेनेति ॥ मीमांसानुग्राह्येत्यर्थः । ईश्वरस्याप्रमितत्वे तत्प्रमापकप्रमाणाभावप्राप्तेरित्याशयः ॥ अनुग्रहस्तत्करणेनेति ॥ प्रमाणानामनुग्रहस्तर्कसाध्यव्यापार इत्यर्थः । यथाहुः । ‘प्रत्यक्षादेः प्रमाणस्य तर्कोऽनुग्राहको भवेदि’ति ॥ बुद्धावनारूढमिति ॥ आश्रयासिध्द्यापत्तेर् इत्यर्थः ॥ न चात्रेति ॥ सामान्यतोऽपीश्वरप्रमापकप्रमाणाभावादिति भावः ॥ तत्प्रतिबद्ध इति ॥ तद्य्वाप्तेत्यर्थः । अनुग्राह्यप्रमाणाभावे जिज्ञासाया अकर्तव्यत्वे युक्तिं चाह ॥ बुद्धावनारूढमिति ॥ वेदातिरिक्तमप्यनुग्राह्यं प्रमाणं भवत्तद्विरोधिशैवपुराणादिकं वा (तदनुकूल-पञ्चरात्रादिकं वा) । नाद्य इति आह ॥ अन्यस्यानाशङ्कनीयत्वादिति ॥ द्वितीये त्वाह ॥ पारतन्त्र्याच्चेति ॥ तस्य वेदमूलकप्रमाणकत्वादिति भावः ।

### वाक्यार्थरत्नमाला

एवमोङ्कारब्रह्मशब्दाभ्यामिति । वक्ष्यमाणमोङ्कारप्रयोक्तृसूत्रकृदभिप्रेतार्थ-निवर्त्यपूर्वपक्षं व्यावर्तयितुं साक्षादित्युक्तम् । योगेन गुणपूर्तिप्रतिपादकतच्छब्दाभ्यां वचनवृत्तिलब्धार्थेनैव जीवाभेदपूर्वपक्षस्य निरासान्न तत्राभिप्रायापेक्षेति भावः । ईश्वरविषयैव जिज्ञासाऽस्तु । न चापूर्वार्थ-कल्पनापातादिदूषणमुक्तमिति वाच्यम् । तस्य परिहर्तुं शक्यत्वादित्याशयेन नारायणपदोदित इत्ये-तद्व्याख्यानमूलोक्तप्रकारेण तद्दूषणपरिहारकरणेन पूर्वास्वरसं शङ्कामुखेन सूचयन्नुत्तरग्रन्थतात्पर्यं च वदन्नवतारयति ननु यौगिकोङ्कारब्रह्मशब्देत्यादिना । क्वचिदिति । गङ्गायां घोष इत्यादौ दृष्टत्वादिति भावः। स्वीकृत इति । स्वीकर्तव्यत्वप्रयोजके सति तदस्वीकारायोगादिति भावः । नेयमिति । ईश्वरविषया जिज्ञासेति पक्षे प्रतीतार्थत्वोपपत्तावित्यनेनोक्तानुपपत्तिर्नेत्यर्थः । उपपादितोङ्कारेति । उपपादितो योऽभिप्रेतार्थ इति सम्बन्धः । मूलेऽभावप्रतीतेर्भावप्रत्ययाधीनत्वनिमित्तेन प्रमितत्वादिक्रमेण विकल्प करणेऽप्यल्पदूषणत्वादिनिमित्तेनाप्रमितत्वादिक्रमेण निराकरणमिति ज्ञेयम् । इत्यर्थ इति मूलमित्यप्यर्थ इति व्याख्येयमिति व्यञ्जयन् पूर्वविरोधं परिहरति इदं च पूर्वोक्तादिति । कारणं प्रमाणं चोपपत्तिश्चेत्युक्तार्था-दर्थान्तरमित्यर्थः । एतच्चार्थान्तरमेतत्सूत्रीयकारणोपपत्त्याऽनुजानाति । सम्भवत्यस्मिन् कारणं हेतुः प्रमाणस्योपपत्त्येतिकर्तव्यतयेत्यादिभाष्यतद्वार्तिकतद्वाचस्पतिग्रन्थानुसारेणेति ज्ञेयम् । शिष्टं प्रागेवोक्तम् । अनुग्राह्यापेक्षामुपपादयति न च बुद्धाविति मूलम् । सकलतर्कानुपपत्तिप्रसङ्गेन व्याघाताभिधानमयुक्तम् । सकलतर्काणां परेणाभिधानेनोक्तदूषणसाम्येन तावतामनुपपन्नत्वाप्रसक्तया व्याघाताभावादित्यतो बुद्ध्या विवेकेन व्याघातमुपपादयति प्रमितत्वाप्रमितत्वयोरीश्वरस्येत्यादिना । ईश्वरस्य प्रमितत्वेति सम्बन्धः । प्रमितत्वाप्रमितत्वयोरङ्गीकार इत्यर्थः । तर्कत्वात् तर्कसामान्यदूषणस्य तत्राप्यापत्त्येति सम्बन्धः । दूषण-स्वरूपप्रदर्शनं तद्विषयस्येत्यादि । तर्कसामान्यं तर्कत्वावच्छिन्नं तर्केण निराकुर्वत इत्यनेन त्वयोच्य-मानस्येत्यनेन च तर्केण क्रियमाणं तर्कदूषणं सर्वतर्केषु सममित्यतस्त्वदीयतर्केऽपि सर्वान्तर्गतस्त्वया दूषितो भवतीति व्याघात इति योजना सूचिता भवति । तर्कान्तर इवेति । सर्वतर्केष्विवेत्यर्थः । ततश्च सर्वतर्काणां तर्कविषयताप्रयोजकरूपवद्विषयोपेतत्वेन तन्निराकरणप्रसङ्गान्न तदन्तर्गतमदीयतर्कनिराकरणप्रसङ्गप्रयुक्तो व्याघात आयातीत्यर्थः । ननु सर्वतर्केषु तत्तद्विषयाणां सामान्यत इत्युक्ततर्कविषयत्वप्रयोजकवद्विषयोपेतत्व सत्त्वेऽपि न तदीये तर्के तथाविधविषयसत्त्वं तत्तर्कस्य दूष्यतर्कसमानविषयतया प्रयोजकस्य दूष्यतर्क इव दूषणतर्केऽप्ययोगात् । अन्यथा दूष्येऽपि तत्प्रयोजकसत्त्वापातोऽविशेषादिति चेन्न । दूषणतर्को हि दूष्यतर्क-सम्पादितविषयप्रसिद्धिमानिति सामान्यतः प्रसिद्धत्वरूपतर्कविषयताप्रयोजकं दूषणतर्कविषयेऽ-स्तीति तत्प्रवृत्तिरपि सकलतर्कवत् सम्भवत्येवेत्यभिमानेनास्य प्रवृत्तेरित्याशयात् । नचैवं सकलतर्केति मूलान्यथाख्यातिस्तु सकलेत्युक्तार्थस्य व्याघातोपपादकत्वाश्रयणाद् व्याघात इत्यस्य पृथगेव योजनाद् वाक्यभेदाश्रयणसूचिका । व्याघात इति प्रतीकमुपादाय प्रसङ्गेनेत्यर्थ इति
चायुक्तम् ।

विषयसम्बन्धानुपपत्तीति । बुद्ध्यनारूढे वक्ष्यमाणतदनुपपत्तीत्यर्थः । तथात्वेनेति । अनुग्राह्य-प्रमाणत्वेनेत्यर्थः । तर्हि निश्चितार्थकतापात इत्यत आह नापीति । निश्चितार्थोऽपि विप्रतिपत्त्यादि-प्रतिबन्धकनिरासाय प्रवृत्ते तज्जिज्ञासाया न व्यर्थतेत्याह विप्रतिपत्त्यादीति । विशेषतोऽनुग्राह्येति । प्रत्यक्षत्वादिरूपेणेत्यर्थः । अनुपपत्तिरूपं पूर्वपक्षमिति सम्बन्धः । सिद्धे या व्युत्पत्तिरिति विग्रहः । योग्यप्रतियोगिकत्वेनेति । अभावस्य प्रत्यक्षेण सिद्धिं वदता प्रत्यक्षयोग्यता वाच्या । योग्यार्थस्यैव प्रत्यक्षेण ग्रहणात् । अभावयोग्यत्वं च तत्प्रतियोगिनो योग्यतया योग्यप्रतियोगिकत्वमेव । ईश्वररूपप्रतियोगी चायोग्य इति न तदभावस्य योग्यप्रतियोगिकत्वम् । अत एवातिप्रसङ्गपरिहाराय योग्यानुपलब्धिसहकृतप्रत्यक्षमेवा- भावग्राहकमिति सर्वसम्मतमतस्तस्य प्रत्यक्षेण ग्रहणानुपपत्तेरीश्वराभावे प्रत्यक्षप्रमाणतया वक्तुमयोग्य-मित्यर्थः । प्रत्यक्षत्ववादिनेति । प्रसक्तिपूर्वको निषेध इति सिद्धेः प्रत्यक्ष एवेश्वर इति केनचिदङ्गीकृते तं प्रति प्रत्यक्षस्य तदभावावेदकत्वोपन्यासाददोष इत्यर्थः । ननु क्षित्यादिकमित्यादिकेऽनुमाने कार्यत्वादि-लिङ्गोक्तेस्तदेवेह लिङ्गमित्यत आह कार्यत्वादेरिति । प्रतिपक्षेति । उपाधिप्रतिरोधौ त्वित्याद्युक्तेरिति

भावः । आदिना सिद्ध्यादिसङ्ग्रहः । नियतेति । सादृश्याभावरूपनियतेत्यर्थः ।

अन्यस्य अनाशङ्कनीयत्वादित्यत्रत्यान्यस्येति पारतन्त्र्याच्चेत्यत्रापि सम्बध्यते । तथाच अन्यस्येति द्वयं लभ्यते । तच्च भिन्नविषयमिति दर्शयन् प्रथमान्यपदार्थं च दुरागमास्तदन्ये ये इत्येतत् तत्त्वनिर्णय-टीकायामन्ये तद्विरुद्धास्तदुदासीनाश्चेत्युक्तिं सर्वशाखाधिकरणस्थततः परमित्यनुव्याख्यानमूलगततद्विरुद्धं तदुदासीनं चेत्युक्तिं च मनसि कृत्वा द्वेधा दर्शयन्नेव व्याख्याति अन्यस्य उदासीनेति । अन्यशब्दस्यास्य राज्ञोऽयमन्य इत्यादौ समानेऽपि प्रयोगमाश्रित्य समानविषयकेति व्याख्यातम् । सम्भावनेत्यनेन प्रमाणत्वेन निषेधो न क्रियते । उत्कटैककोटिकसंशयरूपसम्भावनापदार्थानङ्गीकारात् । अपि तु सम्भावितः प्रतिज्ञाया इत्यादाविव भवितुं युक्तत्वमात्रम् । असम्भावनया अपवादानर्हत्वमिति यावदिति सूचयति । विशेष्या-भावेनेति । वक्त्रुपेतत्वरूपविशेष्याभावेन इत्यर्थः । गुणरूपेति । मूलस्थं कारणपदं प्रामाण्यकारण-गुणपरमिति व्याख्यातमनेन । सूचितेत्यादेर्या युक्तिरिति वक्ष्यमाणेनान्वयः । अत्र प्रकरणे उत्तरानु-व्याख्यानकीर्तनस्थले तद्व्याख्यानपरोत्तरमूलानुसारेण तदर्थो ज्ञातव्यः । प्रकृतस्य न सिद्धिरिति । तथा चेष्टापादनमेतदिति सूचितं मूले । पुनर्वेदेत्युक्तया प्रामाण्यकारणाभावेऽपि स्वतः प्रामाण्यसिद्ध्यङ्गीकारे वेदविरुद्धशाक्यादिवचनानामपि प्रामाण्यापत्त्या विरुद्धयोर्द्वयोरपि च तदयोगेन तथात्वे वा शाक्यादि-विरोधेन वेदस्याप्रामाण्यमायातीति स्वतः प्रामाण्यग्रहस्य अनङ्गीकर्तव्यत्वात् । वेदप्रामाण्याभावे चानुग्राह्य-प्रमाणाभावरूपप्रकृतसिद्धिर्भवत्येवेति सूचितमित्याह शाक्यादिवाक्येति । बौद्धादिवाक्येत्यर्थः । प्रामाण्यस्य च परतस्त्वादिति पाठः । चशब्दाभावे वा तदर्थान्तर्भावेन व्याख्येयम् । नेदमिति । स्वतः प्रामाण्येन वेदप्रामाण्यसिद्धावपि शाक्यादिवाक्ये बाधकादप्रामाण्यं युक्तमिति भावः । कुतस्तद्विशेषस्येति वक्ष्यमाण-मभिप्रेत्योक्तं कैमुत्येनेति । स सिद्ध्यत्येवेति । प्रमाणत्वाभावसिद्धिरित्यत्रत्यप्रमाणत्वाभावः । बुद्ध्या विवेकेन स इति परामृश्यत इति ज्ञेयम् । निरसनीयपूर्वपक्षस्येति । किञ्चागमोऽपि भवन्नित्युक्त-पूर्वपक्षस्येत्यर्थः । हेतुद्वयेति । संस्पर्शशून्यत्वादितीति । शून्यत्वाच्चेतीति चशब्दार्थो योज्यः । वक्ष्यमाण इति । प्रत्यक्षवच्चेत्युत्तरानुव्याख्यानावतारे वक्ष्यमाण इत्यर्थः । हेतुद्वयानङ्गीकारे अर्थसम्बन्धशून्यत्व-रूपवक्ष्यमाणहेतोरेवाभिधानं कृतमिति सङ्कोचो विज्ञायेत । न चार्थलाभसम्भवे तदाश्रयणमुचितमिति भावः । वक्ष्यमाणहेत्वन्तरसङ्ग्रहायाह उपलक्षणं चैतदिति । धूमज्ञानादेर्विज्ञानात्मकस्यैव प्रमाण-तादृष्टेरित्याद्याशयः । अर्थशून्यत्वादिति हेतुद्वयासिद्धिं वक्ष्यमाणरीत्या सङ्क्षेपेण परिहरति अपरोक्षेति । कर्मधारयोऽयम् । अनुमानेति । अन्यस्य च विषयस्याभावादित्यपि ज्ञेयम् । वक्ष्यमाणरीत्येति । शब्दार्थयोस्तादात्म्याभ्युपगमे वह्न्यादिशब्दोच्चारणे मुखदाहादिप्रसङ्गाद् वर्तमानशब्दस्यातीतार्थाद्य-भेदेनातीतत्वाद्यापत्तेश्चेत्यादिकमुपपादयिष्यत इति भावः । असम्भवादित्येतत्तदसम्भवाच्चेति योज्यम् । ननु परोक्षमेव विषयं स्वीकृत्यानुमानेन तत्सिद्ध्या निराकरणस्य च शब्देन तत्सिद्ध्या अनुमाननिरासा-पादकत्वेनायोगं चाश्रित्य शक्तेरेव च सम्बन्धतामाश्रित्य दोषद्वयपरिहारः सम्भवतीत्यरुचेराह वाक्यार्थेति मूलम् । तदभिप्रायमाह वर्णपदेत्यादि । वक्ष्यमाणरीत्येति शेषः । शब्दमात्रप्रामाण्यानुपपत्तिकथनफलमाह कुतस्तदिति मूलम् ।

