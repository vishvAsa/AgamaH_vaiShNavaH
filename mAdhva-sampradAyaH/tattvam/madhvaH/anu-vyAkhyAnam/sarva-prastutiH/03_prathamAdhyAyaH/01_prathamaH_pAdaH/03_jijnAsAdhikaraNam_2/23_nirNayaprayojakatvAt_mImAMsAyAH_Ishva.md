+++
title = "२३ निर्णयप्रयोजकत्वान् मीमांसाया ईश्वरविषयत्वम्"

+++


## स एव सर्ववेदार्थो जिज्ञास्योऽयं विधीयते

**निर्णयप्रयोजकत्वान् मीमांसाया ईश्वरविषयत्वम्**

***स एव सर्ववेदार्थो जिज्ञास्योऽयं विधीयते***

### सुधा

अत्रोच्यते । सत्यमेवम् । तथाऽपि प्रतिबन्धनिवृत्तौ सत्यामेव निर्णय इति प्रतिबन्धकनिरासहेतोरपि विचारस्योपचारेण निर्णयहेतुत्वादुपपन्नमीश्वरविषयत्वम् । एतेनैतदपि निरस्तम् । ईश्वरस्य वेदप्रमाणकत्वे तत एव निश्चितत्वात्किं मीमांसयेति । युक्तिवाक्याभास- जनितविप्रतिपत्तिप्रतिबन्धस्योक्तत्वात् । तथा हि । वेदप्रामाण्यमेवानङ्गीकुर्वाणाः केचिदीश्वर एव नास्तीति प्रतिपन्नाः । अपरे तु तदङ्गीकृत्यापि तद्वाचिनां पदानां जीवादिविषयतां व्याकुर्वन्त-स्तदभावमास्थिताः । अन्ये तु पुनरस्तीश्वरः किन्तु परमार्थतो निर्गुण एवेति सङ्गिरन्ते । एके तु सगुणोऽपि न जगतः कारणमपि तूदासीन एवेत्यातिष्ठन्ते । केचित्कारणत्वेऽप्युपादान-मित्यभ्युपयन्ति । निमित्तमात्रत्वेऽपि कतिपयगुणं गुणेभ्यो भिन्नमन्ये मन्यन्ते । इतरे तु भिन्ना-भिन्नमुपगतवन्तः । केचिद्विग्रहवन्तमित्येवमाद्यास्वनेकासु विप्रतिपत्तिषु सतीषु तत्त्वज्ञानकरणादपि वेदात्तदनुत्पत्तौ तदपनोदनद्वारेण वेदेतिकर्तव्यतारूपा जिज्ञासा कर्तव्येति ।

### वाक्यार्थचन्द्रिका

प्रतिबन्धकनिरासहेतोर्निर्णयहेतुत्वाभावेऽपि निर्णयप्रयोजकत्वान्निर्णय-प्रयोजकत्वरूपस्यैव निर्णयोपकारकत्वस्य प्रकृते विवक्षितत्वात्तावतैव निर्णेयविषयत्वं युक्तमित्याशयेन समाधत्ते ॥ अत्रोच्यत इति ॥ अत्र निर्णयप्रतिबन्धकनिरासहेतुत्वरूपं निर्णयप्रयोजकत्वमेव तद्धेतुत्व-मभिप्रेत्य जिज्ञासाया ब्रह्मविषयकत्वं वदता जिज्ञास्योऽयमिति वाक्येन वेदेन स्वार्थनिर्णये प्रतिबन्धस्य जिज्ञासया तन्निवृत्तेश्च सूचनात्प्रमितत्वपक्षोक्तदोषः परिहृतो भवतीत्यभिप्रेत्य तत्पक्षदोषश्च परिहरिष्यत इत्युक्तं वक्तुमाह ॥ एतेनेति ॥ युक्तिवाक्यानीवाभासन्त इत्याभासपदमुभयेन सम्बध्यते । एतासु विप्रतिपत्तिष्वतिविरोधित्वक्रमेण निर्देशोऽयम् । वेदप्रामाण्यमेवेत्यनेन प्रमाणाभावरूपयुक्तयाभास-सूचनपूर्वं ‘न विलक्षणत्वा’धिकरणव्यावर्त्यस्यापरे त्वित्यनेन वेदस्येश्वरे प्रमाणत्वाभावेन प्रमाणा-भावरूपतत्सूचनपूर्वकमोङ्कारादिव्यावर्त्यस्यान्य इत्यनेन केवलो निर्गुणश्चेति वाक्याभासबलात्परमेश्वर-गुणेषु वेदस्य तत्त्वावेदकप्रमाणत्वाभावसूचनपूर्वकमोङ्कारादिसमन्वयाध्यायव्यावर्त्यस्यैक इत्यनेन वेदस्य सगुणत्वे तत्त्वावेदकप्रमाणत्वेऽपि कूटस्थत्वबोधकवाक्याभासबलाज्जगत्कारणत्वे प्रमाणत्वाभावसूचन-पूर्वमन्यत्राभावाच्चेत्याद्यधिकरणव्यावर्त्यस्य केचिदित्यनेन वेदस्य जगत्कारणत्वे तादृशप्रमाणत्वेऽपि ‘येनाश्रुतं’ ‘बहु स्याम्’ इत्यादिवाक्याभासबलान्निमित्तमात्रत्वे प्रमाणत्वाभाव इति ‘अधिकं तु भेद-निर्देशात्’ इत्यादिसूत्रव्यावर्त्यस्य निमित्तमात्रत्वेऽपीत्यनेन वेदस्य निमित्तमात्रत्वे प्रमाणत्वेऽपि गुणकतिपयत्वादियुक्तयाभासाश्रयणेनानन्तगुणत्वे गुणाभेदे च प्रमाणत्वाभाव इति ‘उभयव्यपदेशात्’ इत्याद्यधिकरणव्यावर्त्यस्येतरे त्वित्यादिना च तद्य्वावर्त्यस्यैव पुनः केचिदित्यनेनारूपवदित्याद्यधिकरण-व्यावर्त्यस्य विप्रतिपत्तिविशेषस्य कथनमिति द्रष्टव्यम् ।

### परिमल

॥ युक्तिवाक्याभासेति ॥ युक्तयाभासवाक्याभासेत्यर्थः ॥

### श्रीनिवासतीर्थीया

विग्रहवन्तं प्राकृतदेहवन्तम् ।

### वाक्यार्थरत्नमाला

तावतैवेत्यादि । निर्णेयविषयकत्वे निर्णयप्रयोजकत्वातिरिक्ततद्धेतुत्व-स्यावश्यकत्वाभावादिति भावः । अत्र निर्णयेत्यत्र अत्रेत्यस्य अनुव्याख्यान इत्यर्थः । प्रयोजकत्वमेव तद्धेतुत्वमिति । प्रयोजकत्वरूपमेवेत्यर्थः । नत्वनन्यथासिद्धत्वगर्भमिति भावः । प्रतिबन्धस्येति । सूचनादिति सम्बन्धः । इत्युक्तं वक्तुमिति । इत्यनेन दोषपरिहारस्योत्तरत्र कर्तव्यत्वमुक्तम् । तमिदानीं कर्तुं तद्व्यावर्त्यां शङ्कां स्मारयतीत्यर्थः । युक्तिवाक्याभासजनितेत्यत्र युक्तिश्च वाक्याभासश्चेति प्रतीतिनिरासं कुर्वन् युक्तयाभासवाक्याभासलाभायाह युक्तिवाक्यानीवेति । युक्तिश्च वाक्यानि च युक्तिवाक्यानि । तानीवाभासन्तेति युक्तिवाक्याभासा युक्तयाभासा वाक्याभासाश्चेत्युभयसम्बन्धलाभादिति भावः । तत्पुनर्ब्रह्म प्रसिद्धमप्रसिद्धं वेत्यादिशङ्कानिरासकतया स्वरीत्या विशेषविप्रतिपत्तिनिरूपणावसरे शङ्करेण युक्तिवाक्यतदाभासाश्रया इति व्यवहारात्तद्व्याख्यावसरे युक्तियुक्तयाभासवाक्यवाक्याभासेति भामत्यां योजनेऽपि तत्रैव वचनयुक्तयाभासेति पाठ इति परिमलोक्तेर्मूले युक्तयाद्याभासमात्रमुक्तमिति ज्ञातव्यम् । एतासु विप्रतिपत्तिष्वित्यतः प्राक् तामेव विप्रतिपत्तिं दर्शयति तथा हीत्यादिनेति । पूरणीयमिति सूचयन् निमित्तमाह एतास्विति । वेदप्रामाण्यमेवानङ्गीकुर्वाणा इत्यादिविप्रतिपत्तिष्वित्यर्थः । तेनैतास्विति प्रकृतपरामर्शोपपत्तिः । यद्वा बुद्धिसन्निहितपरामर्शादेतासु वक्ष्यमाणास्वयं बुद्धिनिर्देशः । एतत्क्रमेण सङ्कीर्तनमिति यावत् । अतिविरोधित्वक्रमेण कृतमित्यर्थः । एतासु विप्रतिपत्तिषु का विप्रतिपत्तिः किंमूला किंनिवर्त्येति तत्तत्स्वरूपजिज्ञासायामाह वेदप्रामाण्यमेवेत्यादिना । अत्रैतासु विप्रतिपत्तिष्विति वर्तते । तत्र वेदेति पाठश्चेत्तत्रेत्यस्य विप्रतिपत्तिष्वित्यर्थः । आद्यमतद्वये ईश्वराभावस्य साम्यं वेदप्रामाण्याभाव-तद्भावाभ्यां तु विशेष इति प्रतिपादनेऽपि ईश्वरविषये तत्प्रामाण्यानङ्गीकारः पूर्वमत इवोत्तरमतेऽपि समान इति कथमयं विशेष इत्यतो वेदप्रामाण्यस्यैवाभावान्नेश्वरे किञ्चित्प्रमाणमित्यस्मात्पक्षात् प्रमाणमपि वेदो नेश्वरे प्रमाणं किन्तु जीव इति पक्षे भेदावगमस्य स्पष्टत्वादित्याद्याशयेन पक्षभेदप्रदर्शनं प्रमाणाभाव-रूपेत्यादि । अत एवोभयत्रैकैव पूर्वपक्षयुक्तिः कथिता । अत्र प्रकरणे तत्तत्सूत्रीयानुव्याख्यानमूलानुसारेण शङ्कायास्तद्व्यावृत्तेश्च स्पष्टत्वात्तत एव तदुभयं ज्ञातव्यम् । ओङ्कारादीति । ओङ्कारमारभ्य समस्त-समन्वयाध्यायेत्यर्थः । सगुणत्व इति । तद्विषय इत्यर्थः । कूटस्थत्वेति । ईश्वरस्येति शेषः । तादृशेति । तत्त्वावेदकेत्यर्थः । निमित्तमात्रत्व इत्यादौ ब्रह्मण इति शेषः । व्यावर्त्यस्येति पूर्वशब्दस्य विप्रति-पत्तिविशेषस्य कथनमित्यनेन सम्बन्धः । तेन धर्मजिज्ञासेत्यस्य सङ्ग्रह इति वा ।

