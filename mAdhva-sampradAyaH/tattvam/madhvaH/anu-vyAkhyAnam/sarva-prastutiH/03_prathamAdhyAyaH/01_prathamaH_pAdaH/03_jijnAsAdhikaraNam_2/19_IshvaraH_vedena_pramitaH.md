+++
title = "१९ ईश्वरः वेदेन प्रमितः"

+++


## स एव भर्गशब्दार्थो..

**ईश्वरः वेदेन प्रमितः**

## अनुव्याख्यानम्

***स एव भर्गशब्दार्थो व्याहृतीनां च भूमतः ।***

***भावनाच्चैव सुत्वाच्च सोऽयं पुरुष इत्यपि ॥ १० ॥***

### सुधा

यदत्रोक्तमीश्वरः प्रमितो न वेति । तत्र प्रमित इत्युत्तरम् । तत्पक्षदोषश्च परिहरिष्यते । तथा च शास्त्रस्य विषयसम्बन्धः समाहितो भवति । यत्पुनरत्रोक्तं केन प्रमाणेनेति । तत्र वेदेनेति वदामः । वेदस्येश्वरविषयता कुत इत्यतोऽप्योङ्कारः सूत्रकृता ब्रह्मणि प्रयुक्तः । तत्कथमस्यार्थस्यो-पपादकमित्याशङ्क्येदमत्राकूतं सूत्रकारस्येत्याह ॥ व्याहृतीनां चेति ॥ स एवार्थ इति सम्बन्धः । ओंकारस्तावद्भगवत ईश्वरस्य वाचकः । ‘ओमिति ब्रह्म’ इत्यादिश्रुतेः । अतः स एव व्याहृतीनां च भूरादीनामर्थ इति गम्यते ‘प्रणवार्था व्याहृतय’ इत्याद्यागमेन तिसॄणां व्याहृतीनां वर्णत्रयात्म-कोङ्कारव्याख्यानतयाऽवगतत्वात् । व्याख्यानव्याख्येययोश्चैकविषयता सुप्रसिद्धेति । एवकारो व्याहृतीनामग्निवायुसूर्यदेवताकत्वप्रसिध्द्या तत्प्रतिपादकत्वभ्रमं निवारयति । अग्न्यादीनामधिदेव-तात्वेनापि प्रसिद्ध्युपपत्तेः । अन्यथोक्तव्याख्यानव्याख्येयभावानुपपत्तिप्रसङ्गः । केन निमित्तेन व्याहृतीनां च स एवार्थ इत्यत आह ॥ भूमत इति । भूमा पूर्णत्वं ततो भूः । भवतेर्बहुत्वार्थस्य क्विपि रूपमेतत् । भावनाज्जगत उत्पादनाद्भुवः । भवतेरेवान्तर्णींतप्यर्थस्य कप्रत्यये रूपम् । सुत्वात्सुख-त्वात्स्वः । स्वशब्दो हि सुखवाची प्रसिद्धः । चकारौ निमित्तान्तरसमुच्चये । यथोक्तम् । ‘पूर्णो भूतिवरोऽनन्तसुखो यद्य्वाहृतीरित’ इति । एतैरेव निमित्तैर्व्याहृतीनामर्थो न पुनर्लोकत्रयात्मकत्वेन । तस्य प्रमाणविरुद्धत्वात् । ‘भूरिति वा अयं लोक’ इत्यादिश्रुतिरपि लोकत्रयान्तर्गतभगवद्विषयै-वेत्येवशब्दार्थः ।

### वाक्यार्थचन्द्रिका

ननु स एव भर्गशब्दार्थ इत्यारभ्य स एव सर्ववेदार्थ इत्यन्तेन सूत्रोपात्तस्य तदुपलक्षितस्य वा पदस्याव्याख्यानादभाष्यत्वमित्यतो वेदस्येश्वरविषयतोपपादनायापि सूत्रकृतोङ्कारे प्रयुक्ते सूत्रकृदभिप्रेतं तदुपपादनप्रकारं प्रतिपादयतस्तस्य नाभाष्यत्वमित्यभिप्रेत्य सूत्रकृतो वेदस्येश्वर-विषयतोपपादनमप्रयोजनं विषयस्य सन्दिग्धत्वोपपादनेनैव सिद्धेरित्यत ईश्वरस्य प्रमितत्वसिद्धिर्वेदस्य तत्र प्रमाणत्वसिद्धिश्च तत्प्रयोजनमित्यभिप्रेत्य प्रमितत्वसिध्द्यादेरपि प्रयोजनं दर्शयन्प्रमितत्वोक्तिमात्रेण पूर्वपक्ष्युक्तदोषानुद्धृतिरित्याशङ्कां परिहरन्नेव तदुभयोक्तिनिवर्त्यपूर्वपक्ष्युक्तशङ्कां दर्शयति ॥ यदत्रेति ॥ तत्पक्ष इति ॥ ‘जिज्ञास्योऽयं विधीयत’ इत्येतद्भाष्याभिप्रायकथनावसरे एतेनैतदपि निरस्तमित्यादि-नेत्यर्थः । अत्र स एव भर्गशब्दार्थ इत्यस्य पूर्वपठितस्याप्याकाङ्क्षाक्रमेण निवेशो युक्त इति पश्चान्निवेशः। नन्वत्राभिप्रायकथनावसरे ओंकारस्य न कोऽपि सम्बन्धः प्रतीयतेऽतो न तस्य तदुपपादकत्वमित्यतो व्याहृत्यर्थत्वे ओंकारार्थत्वस्य हेतुतया सम्बन्धमभिप्रेत्योतत्ववाचीत्युक्तप्रकारेण तस्येश्वरवाचकत्वे सिद्धेऽपि श्रुत्या स्पष्टं तद्दर्शयन् हेतुं साधयति ॥ ओंकार इति ॥ व्याहृतीनां तिसॄणां वर्णत्रयात्मकोङ्कार-व्याख्यानत्वं च यथायोग्यं द्रष्टव्यम् । ‘बहोर्लोपो भू च बहोरि’ति बहुशब्दनिष्पन्नस्यापि भूमशब्दस्य ‘बहुः पूर्णतायाम्’ इति वचनानुसारेणार्थमाह ॥ भूमेति ॥ बहुत्वार्थस्येति ॥ भू जहाविति धातोरिति भावः । (बहोर् लोपो भू च बहोः । बहोः परयोरि मेयसोर्लोपः स्याद्बहोश्च भूरादेशो भूमा । भूयान् । उगित्वान्नुम् । अत्रादेः परस्येति इमनिच इकारस्येयसुन ईकारस्य च लोपो बोध्यः । अञ्चञ्जि-युजिभृज्जिभ्यः कुश्च । एभ्योऽसुन्कवर्गश्चान्तादेशः । अङ्कश्चिन्हशरीरयोः । अङ्को ऽङ्कसी अङ्कांसि । एवमुत्तरत्रापि रूपाणि । अङ्गः पक्षी । योगः समाधिः । भ्रस्ज पाके । ‘भ्रस्जोरोपधयोरमन्यतरस्याम्’ । ‘भस्जेरेफस्योपधायाः । स्थाने रमागमो वा स्याद् आर्धधातुके मित्वादन्त्यादचः परः । स्थानषष्ठी-निर्देशाद् रोपधयोर्निवृत्तिश्च भर्गस्तेज इत्यौणादिके चतुर्थे पाद उक्तम्) । ननु भूर्भुव इति च क्विपि केप्रत्यये च रूपे तर्हि भूरिति भुवर्लोक इति चान्यत्र भूरादीनामित्यत्र च कथं व्यवहार इति चेत् । ऊकाराकारान्तयो रेफान्तयोश्च पर्यायत्वव्युत्पादनमेतदित्यदोषः । सुशब्दस्य शोभनार्थत्वात्सुखस्यैव मुख्यशोभनत्वाद्वैकदेशग्रहणन्यायेन वा सुशब्दस्य सुखनामत्वमेवाभिप्रेत्य वा सुखत्वादिति व्याख्यानम् । भूर्भुवःशब्दयोगमाश्रित्य स्वःशब्दे तु रूढिमाश्रित्यैतद्य्वाख्यानमित्यभिप्रेत्याह ॥ स्वःशब्द इति ॥ समुच्चयावधारणयोरेकत्र विरुद्धत्वादेवकारमनभिमतव्यावर्तकतया व्याख्यातुं चकारसङ्ग्राह्यम् ऋग्भाष्यीयव्याख्यानं वक्तुमाह ॥ चकाराविति ॥

### परिमल

॥ तत्पक्षदोषश्चेति ॥ निश्चितत्वान्न जिज्ञासितुं शक्यम् । सामान्यतो ज्ञातत्वस्य विशेषतोऽज्ञातत्वस्याभावादित्युक्तदोषो जिज्ञास्योऽयं विधीयत इत्येतद्य्वाख्यानावसरे निरसिष्यत इत्यर्थः ॥ विषयसम्बन्ध इति ॥ तन्निर्णयजनकत्वरूप इत्यर्थः ॥ इदमत्राकूतमिति ॥ व्याहृतिगायत्री-पुरुषसूक्तद्वारा सर्ववेदानाम् ओंकारव्याख्यानत्वादोङ्कारार्थस्य ब्रह्मण ओंकारार्थत्वोक्तया सर्ववेदार्थत्वं तस्य सिध्द्यतीत्यभिप्राय इत्याहेत्यर्थः । शब्दक्रमादर्थक्रमो बलीयानिति न्यायेन स एव भर्गशब्दार्थ इत्येतत्पश्चाद्य्वाकुर्वन्व्याहृतीनां चेति प्रतीकग्रहणं कृतवान् । तैत्तिरीयभाष्योक्तस्मृतिमाह ॥ प्रणवार्था इति ॥ एवकार इति ॥ स एवेत्येवकार इत्यर्थः ॥ अग्नीति ॥ ‘भूरिति वा अग्निः । भुव इति वायुः । भुवरित्यादित्य’ इति तैत्तिरीयश्रुत्युक्तदिशा अग्न्यादिदेवताकत्वप्रसिद्धेरित्यर्थः ॥ अधिदेवतात्वेनेति ॥ अभिमानिदेवतात्वेनापीत्यर्थः ॥ भूमा पूर्णत्वमिति ॥ ‘बहोर्लोपो भू च बहोः’ इति सूत्रे बहुशब्दस्य भावार्थे मन्नन्तस्य रूपत्वादिति भावः ॥ बहुत्वार्थस्येति ॥ धातूनामनेकार्थत्वस्य प्रागुक्तत्वादिति भावः । यद्वा भू बहाविति छन्दोग्यभाष्यादावुक्तेरेवमुक्तिः ॥ कप्रत्यय इति ॥ ‘उणादयो बहुलम्’ इति बहुलग्रहणात्कप्रत्यये कित्वाद्गुणनिषेधे उवङादेशे रूपमित्यर्थः ॥ निमित्तान्तरेति ॥ भूतिवरत्वानन्त-सुखत्वरूपयोः क्रमाद्भुवरादिशब्दद्वयनिमित्तान्तरयोरित्यर्थः ॥ यथोक्तमिति ॥ ऋग्भाष्योपक्रमे उक्तमित्यर्थः ॥ भूत्या ऐश्वर्येण वरो महैश्वर्यवानिति भुवः । भवतेरौणादिको डुप्रत्ययः । वरशब्द-स्यान्तलोपो निरुक्तत्वात् । यथोक्तम् । ‘पृषोदरादीनि यथोपदिष्टमि’त्यत्र वृत्तौ ‘वर्णागमो वर्णविपर्ययश्च द्वौ चापरौ वर्णविकारनाशौ । धातोस्तदर्थातिशयेन योगस्तदुच्यते पञ्चविधं निरुक्तमि’ति । एवमग्रेऽपि ज्ञेयम् । शोभनं वः सुखं यस्य स्व उकारलोपः ॥ एतैरेवेति ॥ उक्तनिर्वचनलभ्यनिमित्तैरेव इत्यर्थः ॥ प्रमाणेति ॥ ‘पुरुषेणेदं सर्वं व्याप्तम्’ । ‘मया ततमिदं विश्वम्’ । ‘इदं हि विश्वं भगवानिवेतर’ इत्यादिप्रमाणविरुद्धत्वादित्यर्थः ॥

### यादुपत्यम्

॥ तत्पक्षदोषश्चेति ॥ ईश्वरस्य प्रमितत्वे निश्चितत्वात्किं मीमांसयेति दोषः मीमांसाया युक्तिवाक्याभासजनितविप्रतिपत्तिप्रतिबन्धनिरासरूपप्रयोजनकथनेनाग्रे परिहरिप्यत इत्यर्थः ॥ ब्रह्मणि प्रयुक्त इति ॥ ब्रह्मशब्दोक्तस्य विष्णोर्विषयत्वसमर्थनार्थं प्रयुक्त इत्यर्थः ॥ अस्यार्थस्येति ॥ विषयत्वसमर्थनार्थस्येत्यर्थः ॥ अधिदेवतात्वेनापीति ॥ अभिमानिदेवतात्वेनापीत्यर्थः ॥ भवते-र्बहुत्वार्थस्येति ॥ भू बहाविति धातोः क्विबित्यर्थः । बहुः पूर्णतायामित्यप्युक्तेरिति भावः ॥ भवतेरेवेति ॥ कप्रत्ययान्तरम् अचिश्नुधात्वित्युवङादेशे चेत्यपि ग्राह्यम् ॥

### श्रीनिवासतीर्थीया

॥ अग्निवायुसूर्यदेवताकत्वप्रसिद्धेति ॥ ‘भूरिति वा अग्निः । भुव इति वायुः । सुवरित्यादित्य’ इति तैत्तिरीयश्रुतिप्रसिद्ध्येत्यर्थः ॥

### वाक्यार्थरत्नमाला

सूत्रोपात्तस्येति । ओतत्ववाचीत्यनेनेवेति भावः । तदुपलक्षितस्य वेति । नारायणपदोदित इत्यनेनेवेति भावः । विषयस्य सन्दिग्धेति । तदेतौ ओङ्कारेत्युक्तरीत्या ओङ्कार-ब्रह्मशब्दाभ्यामेव तदुपपादनादिति भावः । प्रयोजनं दर्शयन्निति । प्रयोजनाभावशङ्कावारणायेति शेषः । इत्याशङ्कामिति । इत्याशङ्का चेत्यर्थः । उभयोक्तीति । ईश्वरस्य प्रमितत्वोक्तिर् वेदस्य तत्र प्रमाणत्वोक्ति-श्चेत्येतदुभयेत्यर्थः । मूले दोष इति । प्रमितत्वादेव । जिज्ञास्यत्वमित्येवंरूप इत्यर्थः । इत्यादिनेत्यर्थ इति । तत्र युक्तिवाक्याभासजनितविप्रतिपत्तिप्रतिबन्धनिरासार्थत्वकथनादिति भावः । तथा चेति । प्रमितत्वेन बुद्धावारोहादिसम्भवादिति भावः । व्याहृतीनामित्यादि सुत्वाच्चेत्यन्तव्याख्यानानन्तरं स एव भर्गशब्दार्थ इत्येतद्व्याख्यानकरणाद् भाष्यपाठक्रमस्य चातथात्वाद् भाष्यमूलयोर्विसंवाद इत्याशङ्कायां भाष्यकृता क्रमान्तरेणाभिधानेऽपि तत्क्रमस्याभिप्रायगतत्वाभावादोङ्कारार्थत्वादिप्रणाडिकोपपादकतया मध्ये गायत्र्यर्थत्वस्य वक्तव्यतयाऽभिप्रेतस्योपपादकतया क्रममविवक्षित्वा भाष्यकारेणाभिधानं स एव भर्गशब्दार्थ इत्यस्येति मनसि निधाय पाठक्रमव्यत्यासेन उपयोगक्रम इत्याह अत्र स एवेति । ईश्वरविषयता कुत इति मूलम् । प्राभाकररीत्या कार्यपरस्य वेदस्येश्वरविषयता कुतो मानादवसेयेत्यर्थः । तत्कथमिति । ओङ्कार-रूपसाधकस्य सर्ववेदार्थत्वाभावेऽप्युपपत्त्याऽप्रयोजकत्वेन सर्ववेदार्थतारूपार्थोपपादकत्वं तस्य न युक्त-मित्याशयः । इदमत्राकूतमिति । परम्परया तदुपपादकत्वमभिप्रेतमित्यर्थः । स एवार्थ इतीति मूलम् । बुद्ध्या विवेकमाश्रित्य सम्बन्धप्रदर्शनमेतदिति प्रागेवोक्तम् । ज्ञापकश्चायमर्थो न कारक इत्याशयेनाह इति गम्यत इति मूलम् । एवमुत्तरत्रापि ज्ञेयम् । अभिप्रायकथनेति । अनेन मौलमाकूतपदमभिप्रायार्थतया व्याख्यातं भवति । ओङ्कारस्य न कोऽपीति । ओङ्कारः सूत्रकृता ब्रह्मणि प्रयुक्त इत्यनेनोङ्कारादीश्वरो व्याहृत्यर्थ इति प्रयोगो वाच्यः, तत्रेश्वरस्योङ्कारेण सम्बन्धो न प्रतीयत इति हेतोः पक्षधर्मत्वायोग इति भावः। तथा हेतुत्वसमर्पकाभावादोङ्कारार्थत्वस्य हेतुतया सम्बन्धो न प्रतीयत इत्यप्यर्थः । ओङ्कारार्थत्वस्येति । प्रतिपाद्यत्वरूपार्थत्वमेव सम्बन्ध इति सूचितमनेन । हेतुतया सम्बन्धमभिप्रेत्येत्यनेनात इत्यध्याहारेण हेतुत्वसमर्पकतया योजितमिति सूचयता न कोऽपीत्यस्य द्वितीयार्थोऽपि निराकृत इति ज्ञेयम् ।

वाचकत्वे सिद्धेऽपीति । अनेन श्रुत्युपन्यासवैयर्थ्यं न शङ्कनीयमिति प्रतिपादितं भवति । यथायोग्य-मिति अकारोकारमकारा हि वर्णत्रयम् । तदर्थाश्च ‘‘अकारेणाधिकं प्रोक्तमुकारेणोच्चमुच्यते । तथामितं सर्ववेदैर्मकारेणाभिधीयते । अधिकोच्चमिति ज्ञातमोमित्यस्यार्थ ईरितः’’ इति छान्दोग्यभाष्ये । ‘‘प्रणवोेऽपि त्रयात्मकम् । हरिमेव सदा वक्ति नैवान्यं कञ्चन क्वचित् । सृष्टिकर्ता ब्रह्मनामा योऽसृजच्चतुराननम् । अन्तर्यामी विरिञ्चस्य सोऽङ्कारार्थो जनार्दनः । वैकुंठलोके आस्ते स द्वितीयवपुषा हरिः । उकारवाच्यः स विभुर्नृसिंहो रुद्रनामकः । रौद्रत्वात् स शिवस्यापि स्रष्टा संहारकारकः । अन्तर्यामी शिवस्यापि मकारार्थः प्रकीर्तितः । एवं त्रयात्मकं विष्णुं प्रणवोऽयं त्रयात्मकः । एकं पृथगिवाचष्ट’’ इत्यैतरेये चोक्ताः । भूरादि-व्याहृत्यर्थास्तु भूमतो भावनाच्चैव सुत्वाच्चेत्यत्र ‘‘भूर्नाम स्फूर्तिरूपत्वाद् भूरिवीर्यत्वतो भुवः । सुवः सुबल-रूपत्वादि’’ति तैत्तिरीये । ‘‘पूर्णो भूतिवरोऽनन्तसुख’’ इति ऋग्भाष्ये चोक्ताः । तत्र यद्व्याहृतेरोङ्कार-गतयद्वर्णव्याख्यानता युक्ता तस्यास्तदर्थकत्वं स्वीकृत्योङ्कारव्याख्यानत्वमुपपाद्यमित्यर्थ इत्याहुः । वस्तुतस्तु वर्णत्रयात्मकेत्यत्र न भारः । टीकायां मूलानुवादमात्रस्यैव करणात् । तथा च व्याख्येयोङ्कारस्य पूर्णत्वाभि-धायितया निरवधिकपूर्णत्वस्य तत्प्रतिपाद्यस्य भूरिति प्रथमव्याहृतिप्रतिपाद्यत्वेऽपि द्वितीयव्याहृत्या जगदुत्पादकत्वप्रतिपादनमुखेन सृष्ट्यादिकर्तृत्वपूर्णत्वस्य तृतीयव्याहृत्या च सुखत्वप्रतिपादनमुखेन सुख-पूर्णत्वमात्रस्य प्रतीत्या सर्वपूर्णतायाः प्रतिपाद्यत्वाभावेन कथमोङ्कारार्थव्याख्यानतेत्यतः सत्यं नैकप्रकारेण व्याहृतित्रयस्य पूर्णत्वप्रतिपादकत्वमिति । किन्तु प्रथमादिषु भवदुक्तप्रकारेण यत्र यथा पूर्णत्वप्रतिपादकत्वं सम्भवति तथैव । समग्रपूर्णतायाः प्रथमव्याहृत्यैव प्रतिपादनेऽपि उत्तरयोर्द्वयोः पूर्णतैकदेशप्रतिपादकत्वेऽपि च पूर्णत्वप्रतिपादकत्वसामान्यरूपेणोङ्कारव्याख्यानतायास्त्रिष्वपि साम्यादिति यथायोग्यमित्यर्थः । अप्रयोजकत्वं परिहरति व्याख्यानेति मूलम् । ननु प्रसिद्धिप्राप्तत्यागे प्रसिद्धिविरोध इत्यतस्तस्या अन्यथोपपत्तिमाह अग्न्यादीनामिति मूलम् । अधिदेवतात्वं नाम अधिकृतदेवतात्वम् । अधिकृतत्वं च त्वमेतदधितिष्ठस्वेति दत्तस्वाम्यकत्वमिति ज्ञेयम् । नन्वधिदेवतात्वेन प्रसिद्धिमन्यथोपपाद्य किं भगवतो व्याहृत्यर्थत्वाग्रहेण; प्रसिद्ध्यनुसारेणाग्न्यादेरेव मुख्यार्थत्वं किं नाश्रीयत इत्यत आह अन्यथेति मूलम् । अग्न्यादीनामेव मुख्यप्रतिपाद्यत्व इत्यर्थः । भिन्नविषयत्वादिति भावः । केन निमित्तेनेति मूलम् । ‘भूरिति वा अयं लोक’ इत्यादिना लोकाभिधायित्वेन भूरादिव्याहृतिप्रतिपादनाद् भगवतश्च लोकत्रयात्मकत्वा-योगान्निमित्तान्तरस्य चाप्रतिभासादिति भावः । अत आहेति मूलम् । निमित्तान्तरेणैव तदर्थ इत्याहेत्यर्थः । बहुशब्दादिति । अनेन बहोर्लोपो भू च बहोरिति सूत्रेण बहुशब्दात् परयोरिमन् ईयसुनोः प्रत्यययोरिकारस्य लोपः बहोर्भूरादेशश्चेति विधानाद्भावे पृथ्वादिभ्य इमनिज्वा इत्यनेनेमनिच्प्रत्ययान्तभूमशब्देन बहुत्वरूप एवार्थ आयाति । अत एव बहुत्वार्थस्येति वक्ष्यति । तत् कथं भूमा पूर्णत्वमिति व्याख्यानं युक्तमिति शङ्कां सूचयति । अस्तु बहुत्वार्थत्वं भूमशब्दस्य तथापि बहुः पूर्णतायामिति ऋग्भाष्यटीकोक्तवैयाकरणवाक्यादस्य पूर्णत्वार्थत्वं युक्तमिति समाधिं वदन्नवतारयति बहुः पूर्णतायामितीति । भूर्भुव इति चेति । भू इति क्विपि प्रत्यये रूपे भुव इति केप्रत्यये च रूपम् इति सम्बन्धः । रूपे तर्हीति । रूपे इति यद्यङ्गीक्रियेते तर्हीत्यर्थः । अन्यत्रेति । भूरिति वा अयं लोक इत्यादि तैत्तिरीयोपनिषदादौ तत्त्वप्रकाशिकादौ बहुस्थले चेत्यन्यत्रेत्यर्थः । व्यवहारः कथमिति सम्बन्धः ।

भूरादीनामित्यत्र चेति । अत्र च मूले व्याहृतीनां चेत्येतद्व्याख्यावसरे भूरादीनामिति व्यवहारः कथमिति योज्यम् । ऊकाराकारान्तयोरिति । ऊकारान्तभूशब्दस्य रेफान्तभूशब्दस्य च पर्यायत्वेति योज्यम् । एवमकारान्तभुवशब्दस्य रेफान्ततच्छब्दस्य च पर्यायत्वेति योज्यम् । मूले भूमत इत्यादिहेतूनां सम्बन्धोऽध्याहृतसाध्येनेत्याशयेन तत इत्यनेन भूमत इत्यनूद्य भूरिति पूरितमेवमुत्तरत्रापि भुव इत्यादि पूरितमिति ज्ञेयम् । भवतेः क्विपीति मूलम् । सर्वधातुभ्यः सोपपदेभ्यो निरुपपदेभ्यश्च छन्दसि भाषायां च क्विप्विधायकेन क्विप् चेति सूत्रेण भवतेरपि कर्तरि क्विपीत्यर्थः । केप्रत्यय इति मूलम् । कित्वाद् गुणाभावे अचि श्नुधात्वित्यनेनोवङि सतीत्यपि ज्ञेयम् । कप्रत्ययश्च अन्तर्णीतण्यर्थस्येति मूलम् । चतुर्थप्रथम-भूतटीकायामनेकार्थत्वाद्धातूनां लक्षणया वा जनिरेव ण्यर्थमप्यन्तर्भावयतीत्युक्ते प्रकृते लक्षणया ण्यर्थप्रति-पादकस्येत्यर्थः । एवमन्यत्रापि लक्षणया ण्यर्थो लभ्यत इत्यादिरूपेणैव तत्र तत्र गुरुपादैरेव विवृतं भविष्यति । मित्रं हुवे पूतदक्षमित्येतद् ऋग्भाष्यटीकाव्याख्याने च विवृतं तद्विवरणं चास्माभिः कृत-मस्ति । सुत्वादित्यनेन उक्तार्थस्याप्रतीत्या स्वरित्येतद्व्याख्यानत्वायोग इत्याशङ्कापरिहाराय सुत्वादित्यनेन सुखवत्त्वादीत्यर्थलाभं द्वेधा दर्शयति सुशब्दस्येति । समुच्चयावधारणयोरिति । भावनाच्चैवेत्यत्र चैवशब्दयोः पाठात्तयोश्च समुच्चयावधारणरूपार्थकत्वादेकत्रैवान्येन समुच्चयस्यान्यव्यावृत्तिफलकावधारणस्य च विरोधाद योगेनोभयोरप्येकत्र सम्बन्धायोगात्तदुपपत्तये चशब्दस्य समुच्चयार्थतामेवाश्रित्यैवकारस्याव्यवस्थयेतर-व्यावर्तकतामनाश्रित्य नरं च नारायणमेव चादावित्यादाविवानभिमतव्यावृत्त्यर्थकतया तं व्याख्यातुमित्यर्थः । व्याख्यातुम् एतैरेवेत्यादिनैवशब्दार्थ इत्यन्तेनेत्यर्थः । ऋग्भाष्यीयेत्यनेन यथोक्तमित्यत्र ऋग्भाष्य इति शेषः पूरणीय इति सूचितम् । मूले पूर्णो भूतिवरोऽनन्तेति वाक्यात्ते इति पाठः स्वरसः । आदिपदाभावे वा तदर्थपूरणेन व्याख्येयम् । तेन भावनाच्चेत्यादावर्थद्वये चशब्दद्वयस्य निमित्तान्तरं समुच्चयार्थतया व्याख्यानात् पूर्ण इत्यादि ऋग्भाष्ये च सुव इति पाठानुसारेण शोभनत्वार्थक सुशब्दस्य वशब्दोक्तसुखेन सम्बन्धेऽनन्त-सुखलाभवर्णनानुसारेणैव प्रकृतेऽपि यो वै भूमा तत्सुखं नाल्पे सुखमस्तीत्युक्तत्वादनन्तसुखस्यैव लाभोपपत्त्याऽनन्तसुखत्वं च न सुखत्वापेक्षया निमित्तान्तरमिति सिद्धेर्भूतिवरत्वमात्रांश एव भुवःशब्दार्थे समुच्चये वाच्ये तत्रत्यचशब्दसार्थक्यलाभेऽपि द्वितीयचकारस्य वैयर्थ्यं निमित्तान्तरेति त्रितयसाधारण्ये-नोक्तेरयोगश्चेति शङ्का नोदेति । आदिपदोक्तभूर्नामा स्फूर्तिरूपत्वादित्यादितैत्तिरीयभाष्योक्तस्फूर्तिरूपत्व-भूरिवीर्यत्वसुबलत्वरूपनिमित्तत्रयस्य
शब्दत्रये ज्ञातुं शक्यत्वादिति ज्ञेयम् ।

