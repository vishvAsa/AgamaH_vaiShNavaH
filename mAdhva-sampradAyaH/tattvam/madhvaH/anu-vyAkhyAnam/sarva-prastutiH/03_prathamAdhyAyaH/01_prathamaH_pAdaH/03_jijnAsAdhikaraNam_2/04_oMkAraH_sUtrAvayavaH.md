+++
title = "०४ ओंकारः सूत्रावयवः"

+++


## तत्र ताराथमूलत्वं..

**ओंकारः सूत्रावयवः**

***तत्र ताराथमूलत्वं***..

### सुधा

एतदुक्तं भवति । सर्वाणि हि सूत्राणि प्रत्येकमनेकवेदवाक्यविचारपरत्वा-दवान्तरब्रह्मविद्याः । ‘स्रवत्यनोङ्कृतं ब्रह्म परस्ताच्च विशीर्यत’ इति श्रौतार्थवादसामर्थ्यात्सर्वास्वपि ब्रह्मविद्यास्वाद्यन्तयोरोङ्कारस्योहः कर्तव्य इति गम्यते । न चोह्यमानं वाक्यात्पृथगिति शक्यते वक्तुम् । मन्त्रेष्वप्यूह्यमानस्यामन्त्रावयवत्वप्रसङ्गात् । ततश्च प्रतिसूत्रमाद्यन्तयोरुच्चारणे गौरवं स्यादित्यादावेवोङ्कारोऽधिकृतत्वेनोच्चार्यते । तस्य संहिततया निर्देशे प्रथमसूत्रावयव एवायं विज्ञायेत । तन्मा विज्ञायीति शिष्टैः पृथगोङ्क्रियते । न च व्याख्यानतोऽप्यधिकारो ज्ञायत इति व्यर्थं पृथक्करणमिति वाच्यम् । अन्तरङ्गज्ञापकाभाव एव बहिरङ्गस्यान्वेषणीयत्वादिति । तदनेनासंहिततया निर्देशे निमित्तान्तरं वदता हेतोरन्यथासिद्धिरुक्ता भवति ।

### वाक्यार्थचन्द्रिका

ननु सर्वसूत्रेष्वोङ्कारानुगतिरेव कुतो येनासंहिततया निर्देशं प्रति सा निमित्तं स्यात् । अस्तु वा सा तथाऽपि निमित्तान्तरेणासंहिततया निर्देशोपपत्तौ न तस्या निमित्तत्वमित्यत आह ॥ एतदुक्तं भवतीति ॥ अवयवत्वोपपादकोहसाधकवाक्ये बह्मपदप्रयोगादस्तु वेदविद्यायामाद्यन्तयो-रूहाद् ओंकारस्य तदवयवत्वम् । सूत्रेषु किमायातम् । तथात्वे वा सर्वसूत्राणां भिन्नविद्यात्वे वाक्यभेदापत्त्यैकविद्यात्वात्किं सर्वसूत्रानुगमेनेत्याशङ्कां परिहर्तुमनेकवेदवाक्यविचाररूपत्वात्सूत्राणामपि प्रत्येकं ब्रह्मविद्यात्वम् उपोद्घातेनाह ॥ सर्वाणि हीति ॥ अत्राद्यन्तयोरूह इति स्थानिरहिताद्यन्तप्रदेश ऊहोक्तया नात्रोहशब्दः कर्मव्युत्पत्त्या प्राकृतस्थानपतितेत्याद्युक्तविकृतप्रयोगपरोऽपि तु भावव्युत्पत्त्या-ध्याहारपर इति सूचनेन सूर्यायेत्यूहं प्रत्यग्नय इत्यादेरिव प्रकृते स्थानिनोऽभावान्नोहः सम्भवतीत्याशङ्का गर्भस्नावेणैव निरस्ता भवति । (प्राकृतस्थानपतितपदार्थान्तरकार्यतः । ऊहः प्रयोगो विकृत ऊह्यमानतयोदितः) । श्रौतार्थवादेत्येतदूहस्यार्थवादप्रमाणकत्वोक्तया सप्रमाणकत्वमेवोहे नियामकं न तु लौकिकाकाङ्क्षैवेत्यर्थसूचनात् संयज्ञपतिराशिषा इषेत्वेत्यादाविव साकाङ्क्षत्वाभावान्नाध्याहारोऽप्यूह-शब्दार्थ इत्यपि शङ्काऽसङ्गतेति द्रष्टव्यम् । अर्थवादे ब्रह्मविद्यास्वाद्यन्तयोरोङ्कारानुच्चारणेऽनिष्ट-कथनेऽप्यूहः कर्तव्य इत्यर्थस्य ततः शाब्दमर्यादयाऽभानात्सामर्थ्यादित्युक्तम् । अत्र स्रवत्यनोङ्कृत-मित्यर्थवादस्वरूपविशेषोपादानेन स्रवणविशरणपरिहाररूपादृष्टफलार्थत्वबोधनादर्थप्रतीतेरादावेव प्रयोगेन चरितार्थत्वादन्ते प्रयोगवैयर्थ्यमनुषक्तस्योत्तरसूत्रानन्वयदोषश्चेति दोषद्वयमसङ्गतमिति द्रष्टव्यम् । अत्रोह्यमानस्य वाक्याद्बहिर्भूतत्वे श्रौतार्थवादसामर्थ्यात्प्रतिसूत्रमाद्यन्तयोरूहसिद्धावपि तस्य तदवय-वत्वेन संहिततया निर्देशप्रसक्तेरेवाभावेनासंहिततया निर्देशस्य नाधिकारज्ञापकत्वमिति न स्वाभिमतान्यथासिद्धिसम्भव इत्यत ऊह्यमानत्वस्यावयवत्वाविनाभावम् उपपादयति ॥ न चेति ॥ यद्वा श्रौतार्थवादसामर्थ्येनाद्यन्तयोरोङ्कारोहसिद्धावपि तस्याध्ययननियमादिवद् बहिर्भूतस्य सकृदध्याहृतस्यैव सर्वसूत्रोपकारित्वसम्भवेन प्रतिसूत्रमुच्चारणासिध्द्या न प्रकृतसिद्धिरित्यतो अध्याहृतस्य वाक्या-वयवत्वेनाध्ययननियमादिवैषम्यादर्थवादबलेन प्रतिसूत्रमध्याहारे सिद्धे तद्बलादेव अवयवत्वसिद्धा-वरयवानां च प्रतिसूत्रमुच्चारणस्यापि नियतत्वात्प्रकृतसिद्धिरित्याशयेनाह ॥ न चेति ॥ अत्रावयवत्वस्य प्रसङ्गेऽप्यमन्त्रत्वप्रसङ्गादिति वा मन्त्रानन्तर्गतत्वप्रसङ्गादिति चोक्तया मन्त्रानवयवत्वलाभे अपि तथाऽनुक्तया मन्त्रानवयवत्वप्रसङ्गादित्युक्तया च ‘‘यद्यप्यनाम्नातेष्वमन्त्रत्वमाम्नातेषु हि विभागः स्यादित्युक्तरीत्या मन्त्र इत्यभियुक्तप्रयोगविषयस्यैव’’ मन्त्रत्वान्मन्त्रेषूह्यमानस्य न मन्त्रत्वम् । ‘आम्नायमानं ह्यनुषज्यमानमन्तर्गतं मन्त्रविचारणायामि’त्युक्तरीत्या न वा मन्त्रान्तर्भूतत्वं न वा मन्त्रवाक्येन सहैककार्यकारित्वेन मन्त्रवाक्यावयवत्वम् । रथघोषादेरपि महेन्द्रस्तोत्रावयवत्वप्रसङ्गात् । तथाऽप्यवदानादिविधौ द्रवादिपदवद्विश्वजिदादौ फलपदवदूहादेरपि श्रुतार्थापत्त्यादिकल्प्यस्यार्थाद्वा कल्पनैकदेशत्वादिति वेदैकदेशत्वोक्तेर्वेदत्वाभ्युपगम इति तदभियुक्तैरुक्तत्वेनोह्यमानस्यापि वेदत्व-स्वीकाराद्वेदत्वे सति मन्त्रवाक्येन सहैककार्यकारित्वं वा वाक्यत्वे सति मन्त्रेण सहैककार्यकारित्वं वा मन्त्रावयवत्त्वं तेषामपीष्टमेव । प्रकृते च वाक्यत्वे सति ब्रह्मविद्ययैककार्यकारित्वरूपमेव तदवयवत्वं विवक्षितम् । तावतैवोङ्कारस्य मङ्गलार्थतया सूत्रादावुपनिबन्धनरूपस्वप्रयोजनसिद्धेरित्यर्थसूचनेन ऊहप्रवरनामधेयानाममन्त्रत्वस्य द्वितीये सिद्धान्तितत्वान्मन्त्रेष्वप्यूह्यमानस्य तदनवयवत्वापादनमिष्ट-मेवेति शङ्काऽसङ्गतेति ज्ञेयम् । नन्वेवमध्याहारस्यावश्यकत्वेऽध्याहृतस्य छिनद्मीत्यादेः प्रयोगदशाया-मुच्चारणनियमवत्प्रतिसूत्रमोङ्कारस्य नियतोच्चारणापत्त्योत्तरत्राधिकाराभावेनासंहिततया निर्देशस्य तत्सूचकत्वं न सिध्द्येदिति नान्यथासिद्धिरुक्ता स्यादित्यत आह ॥ ततश्चेति ॥ अत्र ततश्च गौरवं स्यादित्यधिकृतत्वेनोच्चार्यत इति लाघवतर्कसहकृतोहस्यानुषङ्गरूपाधिकृतत्वेनोच्चारणे प्रयोजकत्वोक्तया न ह्यनुगतिरूहः । आम्नायमानं ह्यनुषज्यमानमित्यनुषज्यमानस्य मन्त्रत्वोक्तयाऽम्नातेष्वमन्त्रत्वमित्यूहस्या-मन्त्रत्वोक्तया चानुषङ्गोहयोर्भेदेन व्यवहारात्तद्विरोध इति कस्यचित् प्रलपनमज्ञानमूलमिति सूचितं भवति । यदर्थमेतावदुक्तं तदिदानीमाह ॥ तस्येति ॥ अधिकारे ज्ञापकान्तरं शङ्कते ॥ न चेति ॥ अन्तरङ्गेति ॥ वाक्यस्य निर्देशापेक्षया व्याख्यानस्य बहिरङ्गत्वादिति भावः । अस्त्वयं वाक्याभि-प्रायस्तावताऽप्यनुमाने दूषणं किमुक्तं भवतीत्यत आह ॥ तदनेनेति ॥

### परिमल

ननु सूत्रादावोङ्कार एव नेति वदन्तं प्रति पृथगुच्चारणस्य गत्युक्तिरयुक्ता । अध्येतृपरम्परयोच्चार्यमाणत्वस्यापि निर्मूलत्वेनान्धपरम्परात्वानिवारणाच्चेत्यत आह ॥ एतदुक्तमिति ॥ सप्तदशगीतातात्पर्योक्तश्रुतिमाह ॥ स्रवतीति ॥ ब्रह्मेति मन्त्र उच्यते ॥ अनोङ्कृतम् आदावोङ्कारशून्य-तयोच्चारितं चेद् आमघटजलवत्स्रवति सुकृतजनकं नेत्यर्थः । परस्तादनोङ्कृतं चेद्विशीर्यते हिंस्यते फलजनकं नेत्यर्थः ॥ श्रौतेति ॥ श्रुत्युक्तनिन्दारूपार्थवादबलेन मन्त्रस्य स्रवणविशरणाभावकाम आद्यन्तयोरोङ्कुर्यादिति कल्पितविधिवाक्येन सर्वास्वपि सूत्रादिरूपब्रह्मविद्यास्वाद्यन्तयोरोङ्कारस्योहोऽ-ध्याहारः कार्य इत्यर्थः । ‘अध्याहारस्तर्क ऊह’ इत्यमरोक्तेः । न तु मीमांसकाभिमत ऊहः । तथैव चन्द्रिकोक्तेः । ननु यद्वव्याहार एवोहशब्दार्थस् तर्हि यदयमोङ्काराथशब्दावादितः कृतवानित्यादिपूर्वतन-सुधावाक्यविरोधः । प्रयुज्यमानस्याध्याह्रियमाणत्वायोगात् । अन्यथाऽथादिपदस्याध्याहार इति स्यादिति चेत् । अत्राहुः । आदितः कृतवानित्यादिपूर्वतनसुधावाक्यानामादितः द्वयोरपि सत्त्वादित्यर्थः । अथशब्दस्यादौ कृतत्वमस्तीति वा श्रुतिप्राप्तत्वेन सूत्रकृदभिमततया कृतप्रायत्वाद्वा तदभिप्रायेण कृतवानित्यादिकृतनिवेशितादिशब्दप्रयोगः । एवमग्रे प्रयुक्तत्वादितिशब्दप्रयोगोऽपि ध्येयः । सूत्रकृताऽथातो ब्रह्मजिज्ञासेत्येवोक्तावपि स्रवतीत्यादिनिन्दार्थवादबलेनाद्यन्तयोरोङ्कारमध्याहृत्याग्नि-मी इत्यादाविवाध्येतारो अधीयन्ते तदभिप्रायेण । अत एव श्रीमद्भाष्येऽप्यथादिपदादेरेवार्थोक्तिः । ‘अथातः शब्दपूर्वाणि सूत्राणि निखिलान्यपि’ इति ‘तावेवादौ प्रयुञ्जत’ इति चोपक्रमोप-संहारोपेतप्रमाणोदाहरणं चेति ।

यद्वा चन्द्रिकोक्तदिशाऽथादिपदतुल्यतया ‘ओंकारश्चाथशब्दश्च तस्मात्प्राथमिकौ क्रमात्’ इति स्मृतिसिद्धोङ्कारपरोऽयं ग्रन्थः । न तु स्रवतीति श्रुतिप्राप्तसाधारणोङ्कारपरः । स्रवतीति श्रुत्युक्ति-स्तूपलक्षणं ध्येयमिति । केचित्तु सूत्रकृतोङ्कारोऽप्यादौ कृत एव । ऊह इत्युक्तिस्तु निन्दार्थवाद-रूपश्रुतिमूलत्वाभिप्राया । वस्तुतस्तूच्चारितोऽपि सूत्रकृताथादिशब्दवन्न सूत्रोपनिबद्ध इति । यत्तु ‘ब्रह्मणः प्रवणं कुर्यादादावन्ते च सर्वदा’ इत्यादि शिक्षावचनमित्युक्तत्वाच्चेति तन्न । तत्र शिक्षावचनस्य स्रवतीति निन्दार्थवादमूलत्वेन स्पष्टार्थतया सावधिकतया शिक्षाग्रन्थकर्तृकृतत्वेनोपपत्तेः । नन्व-स्त्वोङ्कारस्य सूत्रादौ वेदाध्ययनोपक्रमसाधारण्येन सत्त्वं निन्दार्थवादसिद्धम् । तावता कथमवयवत्व-मित्यत आह ॥ न चेति ॥ ऊह्यमानमध्याह्रियमाणम् ॥ पृथगिति ॥ वाक्यार्थतयाऽन्वयप्रतियोग्यसमर्पकम् इत्यर्थः ॥ अमन्त्रावयवत्वेति ॥ मन्त्रावयवत्वाभावप्रसङ्गादित्यर्थः । क्वचिन्मन्त्रानवयवत्वेति पाठः । संयज्ञपतिराशिषेत्यत्र गच्छतामित्यस्य इषेत्वेत्यादौछिनत्तीत्यादेरध्याहृतस्यान्वयप्रतियोगिसमर्पकत्व-रूपावयवत्वाभावप्रसङ्गात् । तथात्वे ‘व्यवायान्नानुषज्यत’ इत्यादिजैमिनिसूत्रकृतः ‘व्यतिहारो विशिषन्ति हि’ इति ब्रह्मसूत्रकृतश्च तत्रतत्राध्याहारोक्तिरयुक्ता स्याद् इति भावः । अनवयवत्वसाधक-प्रागुक्तहेतोः का गतिरित्यतोऽन्यथोपपत्तिमाह ॥ ततश्चेति ॥ प्रथमसूत्रावयवे सतीत्यर्थः । यद्वा प्रतिसूत्रमाद्यन्तयोरोङ्कर्तव्यत्वस्यावश्यकत्वे सतीत्यर्थः ॥ प्रतिसूत्रमिति ॥ द्वितीयादिसर्वसूत्रेष्वित्यर्थः ॥ आदावेवेति ॥ प्रथमसूत्र एवेत्यर्थः । ओंकार इत्येकवचनेन प्रथमसूत्रे अपि आदावेवोच्चार्यमाणः न त्वन्तेऽप्युच्चार्यमाण इत्यवगम्यते । अन्तिमस्य सूत्रानवयवत्वेनादृष्टमात्रार्थतया पृथक्करणाभावेऽपि एतत्सूत्रमात्रसम्बन्धत्वशङ्कानुदयेनादिमोङ्कारस्यैव तथात्वे शङ्कोदयात् । यद्वोङ्कार इति आद्यन्तयो-रप्युच्चार्यमाणो गृह्यते । केचित्तु प्रथमसूत्रेऽप्येक एवोङ्कार आदावुच्चार्यमाणः । अन्तिमस्तु सर्वसूत्र-पारायणानन्तरमनावृत्तिः । शब्दादिति सूत्रसमाप्त्यनन्तरमुच्चार्यमाण एव वेदाध्ययनवदेवेत्याहुः ॥ अधिकृतत्वेनेति ॥ द्वितीयादिसूत्रेऽप्यनुवर्तमानत्वेनेत्यर्थः । इदं सर्वत्र द्वितीयादावप्यनुवर्त्यतामिति बुध्द्योच्चार्यत इति यावत् ।

अस्त्वेवं पृथक्पाठस्तु कुत इत्यत आह ॥ तस्येति ॥ संहिततया संश्लिष्टतया निवेशेऽध्ययने कृते सतीत्यर्थः । प्रथमसूत्रावयव एवेत्यत्रावयवशब्द उपकारमात्रपरः नत्वन्वयप्रतियोगिसमर्पकरूपा-वयवपरः । तथात्वे सति तन्मा विज्ञायीत्युत्तरवाक्ये प्रथमसूत्रावयवत्वमात्रं विज्ञातं मा भूत् किन्तु द्वितीयादिसूत्रावयवत्वमपि व्यज्ञायीत्यर्थस्य वाच्यत्वेन द्वितीयादावदृष्टमात्रोपकारकतया अन्वय-प्रतियोगिसमर्पकत्वस्य बाधात् । यद्वा प्रथमसूत्रावयव एव विज्ञायेतेति द्वितीयादावदृष्टमात्रोपकारकत्वेन अनुवृत्तिर्न ज्ञायेतेत्येवं व्याख्येयम् ॥ पृथगोङ्क्रियत इति ॥ यथा पाणिनीये । ‘प्रत्ययः’ ‘परश्च’ ‘धातोः’ ‘अङ्गस्ये’त्यादीन्यनेकसूत्रेष्वनुवृत्त्यर्थं पृथक्कृत्य निर्दिश्यन्ते न तूपरितनसूत्रसंश्लिष्टतया तथा इहापीति भावः । ‘ढ्रलोपे पूर्वस्य दीर्घोऽण’ इत्यादौ पाणिनीये संहितया निर्दिष्टस्यापि दीर्घादिपदस्य अनेक-सूत्रेष्वनुवृत्तिर्भाष्यवृत्तिकारादिव्याख्यानाद्यथाऽवसीयते तथेहापि भाष्यकारादिव्याख्यानादनुवृत्त्यवगम-सम्भवादनुवृत्त्यर्थं शिष्टानां पृथक्पाठ इत्ययुक्तम् । किंत्वनवयवत्वादेवेत्यत आह ॥ न चेति ॥ अधिकार उत्तरसूत्रेष्वनुषज्यमानत्वमित्यर्थः ॥ अन्तरङ्गेति ॥ असंहितापाठोऽन्तरङ्गम् । व्याख्यानं बहिरङ्गमिति भावः । इतिपदस्यैतदुक्तमिति पूर्वेणान्वयः । तावताऽनवयवत्वसाधकहेतोः का गतिरुक्ता इत्यत आह ॥ तदनेनेति ॥ सर्वत्र इत्यर्धेन ।

### यादुपत्यम्

अर्थवादो निन्दारूपः ॥ ऊहः कर्तव्य इति ॥ यद्यप्यत्र मन्त्रसामसंस्कारोह इत्यादाविवोहशब्दो न कर्मव्युत्पत्त्योह्यमानपरः सूर्यायेत्याद्यूहं प्रति अग्नय इत्यादेरिव प्रकृते स्थानिनोऽभावेन ‘प्राकृतस्थानपतितपदार्थान्तरकार्यतः । ऊहः प्रयोगो विकृत ऊह्यमानतयोदित’ इति तदूहलक्षणाभावात् । तथाऽप्यध्याहारस्तर्क ऊह इति प्रसिद्धेर्भावव्युत्पत्त्याऽध्याहारपरो विवक्षितः । न चेषेत्वेत्यादाविव वस्त्वाकाङ्क्षाभावादध्याहारो व्यर्थ इति वाच्यम् । दृष्टार्थाभावेप्युदाहृतश्रुत्या स्रवण-विशरणभावरूपादृष्टार्थसम्पादकतया सार्थकत्वात् ॥ अमन्त्रावयवत्वप्रसङ्गादिति ॥ अत्रापाद्यमानं मन्त्रानवयवत्वं मन्त्रेण सहैककार्यकारित्वाभावरूपं विवक्षितम् । तेनोहप्रवरनामधेयानाममन्त्रत्वस्य द्वितीये सिद्धान्तितत्वादिष्टापादनमेतदिति दूषणानवकाश इति ध्येयम् ॥ अधिकृतत्वेनेति ॥ ‘ङ््याप् प्रातिपदिकात्’ इत्यादाविवोत्तरत्रानुषङ्गार्थत्वेनेत्यर्थः । न चैवमोङ्कारस्य तद्वदेवोत्तरसूत्रेष्वप्यन्वयप्रसङ्गः। अनन्वयेऽप्यदृष्टार्थमेवानुषङ्गस्योक्तश्रुतिसिद्धत्वात् ॥ न च व्याख्यानत इति ॥ श्रौतार्थवादानुसारि-व्याख्यानत इत्यर्थः ॥ अन्तरङ्गेति ॥ पृथक्करणमेवात्रान्तरङ्गज्ञापकमिति भावः ।

### श्रीनिवासतीर्थीया

॥ अधिकृतत्वेनेति ॥ सर्वत्रानुगत्यर्थत्वेनेत्यर्थः ॥ व्याख्यानत इति ॥ ओमथात इति संहिततया निर्देशेऽपीत्यर्थः । वाक्यान्तर्गतं पृथगुच्चारणमन्तरङ्गम् । व्याख्यातृ-पुरुषव्याख्यानं बहिरङ्गम् ॥ अन्यथासिद्धिरिति ॥ लक्षणान्तराभावे सत्यसंहिततया सम्पाठेऽखिलैः पठ्यमानत्वहेतोर् अनवयवरूपसाध्यं विना सर्वत्रानुगतिज्ञापनार्थत्वेनान्यथासिद्धिरित्यर्थः ।

### वाक्यार्थरत्नमाला

सर्वसूत्रेष्विति । उत्तरसूत्रेष्वित्यर्थः । अवयवत्वोपपादकेति । न चोह्यमान-मित्युत्तरमूलटीकायां स्पष्टमिदम् । अस्तु वेदेति । वेदानां ब्रह्मशब्दवाच्यत्वस्य ब्रह्मवेदस्तप इत्यादि-प्रमाणसिद्धत्वादिति भावः । सूत्रेष्विति । सूत्रेषु त्विति योज्यम् । तेषां ब्रह्मशब्दवाच्यत्वे प्रमाण-स्यादर्शनादिति भावः । वेदाख्यब्रह्मविचारपरतया एतेषामपि ब्रह्मविद्यात्वं भविष्यतीत्यत आह तथात्वे वेति । ब्रह्मविद्यात्वमिति । ब्रह्मविद्यात्वमुपेति योज्यम् । स्रवतीत्यादिवाक्येनोहप्रतिपादनस्य ब्रह्मविद्यात्व-सिद्धिसापेक्षत्वात् तत्प्रतिपादनायात्र ब्रह्मविद्यात्वकथनादस्योपोद्घातत्वमित्यवधेयम् । प्रत्येकमनेकेति मूलम् । बहुशाखानिर्णायकत्वस्यैव सूत्रलक्षणत्वादिति भावः । ब्रह्मसूत्राणां प्रत्येकं विद्यात्वे वाक्य-भेदापत्तिरित्याशङ्कापरिहाराय अवान्तरेति मूले उक्तम् । महावाक्यभेदो नास्त्येव अवान्तरवाक्यभेदस्तु न दोष इति तदाशयः । तदर्थमुपोद्घातेन ब्रह्मसूत्राणां प्रत्येकं ब्रह्मविद्यात्वमुक्तं तदिदानीमाह स्रवतीत्यादि मूलम् । चन्द्रिकायाम् । नन्वत्रानुव्याख्यान इत्यादिना ओङ्कारस्यादिसूत्रावयवत्वादिकं सुधोक्तमनूद्य तत्कथं सूर्यायेत्यूऽहं प्रतीत्यादिना तदाक्षिप्योच्यते । नात्रोहशब्दः कर्मव्युत्पत्त्येत्यादिना तत्समाधानं च कृतम् । ते एते आक्षेपसमाधाने नोत्सुधे । अपि तु सुधास्थोहः कर्तव्य इत्येवंजातीयकोक्तिव्यावर्त्यशङ्कारूप आक्षेपः । तदुक्तिसूचितं च समाधानमितीमं विशेषं सूचयन् चन्द्रिकानुसारेणैवोहः कर्तव्य इत्यादि मूलाभि-प्रायकथनपूर्वकं तेन मूलोपरि प्राप्तशङ्कानिराससिद्धिरित्याह । आद्यन्तयोरूह इतीत्यादिना । स्थानिरहितौ स्थान्युक्तिरहितौ यावाद्यन्तौ तद्रूपप्रदेशयोरिति योज्यम् । कर्मव्युत्पत्त्येति । ऊह्यते इत्यूह इति कर्मव्युत्पत्त्येत्यर्थः । मन्त्रसामसंस्कारोह इत्यादिमीमांसकव्यवहारे मन्त्राणाम् अग्नये जुष्टम् इत्यादीनां सूर्याय जुष्टम् इत्यादिविकृत प्रयोगः मन्त्रोहः । ‘एवं साम्ना योनिभूतासु ऋक्षु आम्नातानां यद्योन्यां तदुत्तरयोर्गायति’ इत्यादिना उत्तरादिषु ऋक्षु तत्तदानुगुण्येनान्यथागानं सामोहः । (एवं साम्नाये) व्रीहिषु श्रुतानामवहननादीनां वैकृतेषु नीवारादिषु औचित्येनानुष्ठानं संस्कारोहः । इत्येवम् ऊहशब्दो विकृतप्रयोगपरो यथा तथा विकृतप्रयोगपरो नेत्यभिप्रायः । प्राकृतस्थानपतितेत्यादीति । आदिपदेन ‘पदार्थान्तरकार्यतः ‘ऊहः प्रयोगो विकृत ऊह्यमानतयोदित’ इति शेषस्य परिग्रहः । प्राकृतेति कारिकार्थस्तु प्राकृतः प्रकृतियागे श्रुतो यः पदार्थः व्रीह्यग्निलक्षणद्रव्यदेवतारूपस्तस्य स्थाने पतितं यत् पदार्थान्तरं विकृतियागसम्बन्धिनीवारसूर्यलक्षणं द्रव्यदेवतारूपं तद्विषयकं होमादिरूपं यत्कार्यं तेन निमित्तेण योऽयं विकृतप्रयोगो मन्त्रस्य सूर्यायेत्यादिरूपः स ऊह उच्यते । कुत इत्यत उक्तम् ऊह्यमानतयेति । ऊहविषयत्वादित्यर्थ इति गुरुराजीयचन्द्रिकाटीकोक्तो ज्ञेयः । स्थानिविरहेऽप्यूहाङ्गीकारे ऊहलक्षणविरोधापत्तिरित्याशयेन तल्लक्षणकारिकोक्तेति विकृतप्रयोग-विशेषणमिति ध्येयम् । भावव्युत्पत्त्येति । ऊहनम् ऊह इति भावव्युत्पत्तिः । ‘अध्याहारस्तर्क ऊह’ इति प्रसिद्धेः । विकृतप्रयोगस्यैव स्थानिसापेक्षतयाऽध्याहारस्य स्थान्यनपेक्षत्वेन च तदभावेऽप्यध्याहारो-पपत्तिरिति भावः । इति सूचनेन इत्यनेन सूर्यायेत्यादि वक्ष्यमाणशङ्कानिरासः । स्थानिरहितप्रदेशे ऊहोक्तया लब्ध इति न तन्निरासार्थं पृथग्यत्नापेक्षा चन्द्रिकाकाराणामपि लब्धार्थप्रदर्शन एव तात्पर्यम् । न तु स्वातन्त्र्येणाशङ्कापरिहारकरण इत्युक्तं भवति । एवम् उत्तरत्रापि ज्ञेयम् ।

इत्यूहमिति । इत्याद्यूहमित्यर्थः । अत एवाग्नय इत्यादेरिति वक्ष्यति । चन्द्रिकानुसारीय यथाश्रुतानुवाद इत्यदोषः । ऊहलक्षणे प्रकृतौ यथोत्पत्तिवचनम् अर्थानामिति तृतीयपादीयाद्याधिकरणे दर्शपूर्णमासयोः श्रुतौ ‘अग्नये जुष्टं निर्वपामि’ ‘व्रीहीणां मेध सुमनस्यमान’ इति मन्त्रैः ‘सौर्यं चरुं निर्वपेद् बार्हस्पत्यो नैवारश्च-रुरि’ति विहितविकृतियागे किं सूर्यनीवारादिपदप्रक्षेपेणाग्निव्रीहिपदस्थाने ऊहितव्यौ उत नेति संशये यथा-स्थितयोरेव मन्त्रयोश्चोदकप्राप्तत्वाद् अग्निव्रीहिपदाभ्याम् ऐन्द्रीयागार्हपत्यमुपतिष्ठते इति विधानबलात् कदाचन ‘स्तरीरसि’ इति ऐन्द्य्रा ऋचा गार्हपत्यप्रकाशनवद् गुणवृत्त्या सूर्यनीवारप्रकाशोपपत्तेनोह इति पूर्वपक्षे च प्राप्ते प्रकृतावग्निव्रीहिशब्दौ न स्वरूपविवक्षयाऽऽम्नातौ अदृष्टार्थत्वापातात् । किन्तु कर्मसमवेतद्रव्य-प्रकाशत्वेन दृष्टार्थत्वलाभात्तदर्थावेव । अतस् तेनैव रूपेण विकृतौ चोदकेन प्रापणाद् अग्निव्रीहिपदयोर् वैकृतद्रव्यदेवतापदत्वाभावात् । तदुद्धारेण सूर्यनीवारादिपदप्रक्षेपेण ‘अग्नये’त्यादिकौ पूर्वोक्तमन्त्रौ ऊहितव्यावेव । ऐन्द्री तु स्वरूपेणैव गार्हपत्ये विनियुक्तेति न तत्रोह इति सिद्धान्तितम् । अधिकं (च) चन्द्रिकाटीकातोऽवगन्तव्यम् । एवं च यथा सौर्यादियागे चोदकप्राप्तं देवस्य त्वेत्वादिमन्त्रगत अग्नय इत्यादिपदस्थानि रूपं विद्यते तथा प्रतिसूत्रम् ओङ्कारस्य स्थानिनोऽभावादित्यर्थः । एतदूहस्येति । ओङ्कारस्याद्यन्तयोरूहस्येत्यर्थः । अर्थवादप्रमाणकत्वेति । स्रवतीत्यर्थवादस्य निन्दारूपार्थवादतया तथाविद्यर्थवादप्रमाणकत्वेत्यर्थः । अर्थवादप्रमाणकत्वं च निन्दारूपार्थवादश्रवणान्यथानुपपत्त्या परिकल्पित विधिप्रमाणकत्वमिति मूलस्थसामर्थ्यापदप्रयोजनकथनपदोत्तरटीकातोऽवगतं भविष्यति इति ज्ञेयम् ।

लौकिकाकाङ्क्षैवेति । अत्रैवकारस्य पूर्वपक्ष्युक्तानुवादतया प्रयोगाद् लौकिकाकाङ्क्षैव प्रयोजिकेति । यत्तन्नेत्यर्थलाभेनापि पदापेक्षाभावान् न तु लौकिकाकाङ्क्षापीति वक्तव्यमिति शङ्कानवकाश इति ध्येयम् । इषेत्वेत्यादाविवेति । आदिपदेनेत्यादेः परिग्रहः । अयं च व्यतिरेकदृष्टान्तः । इत्यादौ यथा साकाङ्क्षत्वमस्ति तथा । साकाङ्क्षत्वाभावादिति । भेदलक्षणे व्यवायान्नानुषज्यतेत्याद्यपादीयान्तिमाधिकरणे चिन्तितम् । ‘स ते वायुर्वा तेन गच्छतां संयजत्रैर् अङ्गानि संयज्ञपतिराशिषे’ति मन्त्रेषु अग्नीषोमीये पशौ श्रुतेषु ‘संयज्ञपति-राशिषे’ति तृतीयमन्त्रे समित्युपसर्गश्रवणात् तस्य च क्रियासापेक्षत्वात् क्रियापदमावश्यकम् । तच्च प्रथममन्त्रे श्रुतं गच्छतामित्येतदनुषज्यते । वा उत यथोचितमन्यदेवाध्याहार्यमिति सन्देहे द्वितीयमन्त्रे गच्छतामित्येकवचनान्तस्य यजत्रैरङ्गानीति बहुवचनान्तेन वचनभेदादन्वयायोग्यत्वेनानन्वयोऽपि तृतीयमन्त्रे एकवचनान्तत्वेनान्वययोग्यत्वाद् बुद्धौ परिवर्तमानस्य प्रथममन्त्रे श्रुतस्य गच्छतामित्यस्यानुषङ्ग एवेति पूर्वपक्षे प्राप्ते संयजत्रैरङ्गानीत्यत्र गच्छतामित्यस्यासम्बन्धेन बुद्धिपरिवृत्तिभङ्गादनुषङ्गासम्भवात् साकाङ्क्षत्वेन चाध्याहारेण तत् पूरणमिति सिद्धान्तितमिति । तथा तदध्यायएवाद्यपादे समेषु वाक्यभेदः स्यादिति षोडशाधिकरणे चिन्तितम् । ‘इषेत्वोर्जेत्वे’त्यादिषु किमेकमन्त्रत्वमुत मन्त्रभेदमिति संशये अनुष्ठेयार्थाप्रकाशनाददृष्टार्थत्वे चानेकादृष्टकल्पनापत्तेर् मन्त्रैक्यमिति पूर्वपक्षे प्राप्तेऽदृष्टार्थत्वेऽपि स्वरूपतः परस्परं नैराकांक्ष्यावधारणादन्यानादरेण नैव प्रयोजनापेक्षत्वात् समिदादिवदनेकादृष्टकल्पनस्य न्यायत्वान् नैकमन्त्रत्वम् । वस्तुतस्तु इषे त्वेति छिनत्ति ऊर्जेत्वेत्यनुमार्ष्टि इत्यादिना शाखाछेदनादिषु करणत्वेन विनियोगादर्थप्रकाशनरूपक्रियानिर्वर्तनेनैव करणत्वस्य निर्वाह्यत्वेन छेदनादिकं प्रति साकाङ्क्षत्वाच् छिनत्तीत्याद्यध्याहारेण वाक्यं पूरणीयमिति मन्त्रभेद इति सिद्धान्त इति ‘संयज्ञपतिराशिषे’त्यत्र ‘सन्ते वायुरि’ति प्रथममन्त्रे श्रुतस्य एकवचनान्तस्य गच्छतामित्यस्य संयजत्रैर् इति मध्यवाक्ये वचनभेदे-नान्वयायोगादनुषङ्गो न सम्भवतीति श्रुताध्याहारः । इषे त्वेत्यादौ तुछेदनादावस्य मन्त्रस्य विनियोगा-दनुश्रुतस्यैव छिनतीत्यादेर् अध्याहार इति अश्रुताध्याहारः । तत्र प्रथमदृष्टान्तोऽध्याहारमात्रे । इषेत्वेत्यादिर् द्वितीयस्तु प्रस्तुतेऽश्रुताध्याहार इति चन्द्रिकाटीकोक्तमत्रावधेयम् । तथा चोभयविधाध्याहारस्थलेऽपि क्रियायां साकाङ्क्षत्ववत् सूत्रेष्वाकाङ्क्षाविरहान् नाध्याहारो युक्त इत्याशयः । अध्याहारोऽपीत्यपिशब्दः पूर्वनिराकृतविकृतप्रयोगसमुच्चये । असङ्गतेत्यत्र निरस्तेत्यर्थः । ऊहः कर्तव्य इति । आद्यन्तयोरिति वर्तते । ततो ऽर्थवादात् । सामर्थ्यादित्युक्तमिति । अनेन निन्दारूपार्थवादत्वादनेनार्थवादेन विधिपरिकल्पनोपपत्तेस् तद्विधेश्चाद्यन्तयोर् ऊहः कार्य इत्याकारतया शब्दमर्यादयैवोहः कर्तव्य इत्यर्थस्य भानोपपत्तिरित्याशयः । एतदनुसारेणैव प्रागुक्तमर्थवादप्रमाणकत्वमप्यर्थवादोन्नीतविधिप्रमाणकत्वं व्याख्येयमिति प्रागेवोक्तम् । स्वरूपविशेषोपपादनेनेति । दोषद्वयमसङ्गतमित्यनेन सम्बन्धः । कथं तदुपपादनेन तन्निरास इत्यत उक्तं स्रवणविशरणेत्यादि । अर्थवादेनेति शेषः । ततश्चार्थवादस्यादृष्टफलार्थबोधकत्वेन तद्बलाददृष्टफलार्थत्वम् ओङ्कारस्य यद्यपि लब्धं तथापि दृष्टफलार्थत्वं न लभ्यते । तथा चार्थप्रतीतिरूपदृष्टफलार्थत्वा-नङ्गीकारादोङ्कारस्य । अर्थप्रतीत्यर्थत्वाङ्गीकारपक्षे यत् प्राप्तमर्थप्रतीतेरादावेव प्रयोगेणेति योजना । असङ्गतमित्यस्य निरस्तमित्यर्थः ।

चरितार्थत्वादिति । ओतं ब्रह्मेत्यन्वयबोधस्य प्रथमोपात्तोङ्काकारादेव सिद्धेर् अन्ते तत्प्रयोग-वैयर्थ्यमित्यर्थः । अनुषक्तस्येति । अनुषङ्गोऽनुवृत्तिः । प्रथमसूत्रादनुवृत्तस्योङ्कारस्य जन्मादिसूत्रेष्वन्वयो न सम्भवति तदर्थस्योतत्वस्य जन्मादिपदार्थविशेषणत्वायोगात् । यच्चानुषक्तं प्रातिपदिकादित्यादिकं तस्य स्वौजसमौट् इत्यादिसूत्रेष्वर्थानुगमो दृश्यते । तथा द्वितीयाद्यपादीयसर्वशेषत इत्युपान्त्याधिकरणोक्तरीत्या ‘अच्छिद्रेण पवित्रेण वसोः सूर्यस्य रश्मिभिरि’ति वाक्यस्य ‘देवस्त्वा सविता पुनातु’ इति मन्त्रशेषभूतस्यापि ‘चित् पतिस्त्वा पुनातु वाक्पतिस्त्वा पुनातु’ इति मन्त्रद्वयशेषताऽप्यनुषङ्गमाश्रित्य स्वीकृताऽस्ति । तत्र च तयोर्मन्त्रयोस् तच्छेषभूतवाक्यार्थान्वयो दृश्यते । तथोक्तपदीयानुषङ्गो वाक्यसमाप्तिः। सर्वेषु तुल्ययोगित्वादिति सप्तदशाधिकरणोक्तरीत्या ‘याते अग्ने या शपातनूः’ ‘वर्षिष्ठागं ह्वरेष्टोग्रं वचोऽपा-वधी त्वेष वचोऽपावधी स्वाहा’ ‘याते अग्नेरजाशयाहराशये’ति मन्त्रत्रये ज्योतिष्टोमे उपसद्धोमेष्वाम्नाते पूर्वमन्त्रशेषभूततनुर्वर्षिष्ठ इत्यादेर्याते अग्नेरजाशयेत्यादिमन्त्रद्वयेऽनुषक्तस्य तत्रार्थान्वयो दृश्यते इति चन्द्रिकोक्तरीत्याऽभिप्रायो द्रष्टव्यः । आद्यन्तयोर् उच्चार्यमाणोङ्कारस्यार्थप्रतीत्यर्थत्वाभ्युपगमे जन्मादि-सूत्रेष्वपि तदन्वयस्यावश्यकत्वप्राप्तावप्यदृष्टफलार्थत्वस्याभ्युपगमे जन्मादिसूत्रेष्वप्यदृष्टफलसम्भवेन तदर्थोङ्कारस्यान्वयोपपत्तेर् इत्यनुषङ्गपक्षे प्राप्तदूषणपरिहारोऽपि स्वरूपविशेषोपादानेन इत्यादिनैव सिद्धो ज्ञेयः । आद्यन्तयोरोङ्कारस्योहं प्रतिपाद्य न चोह्यमानं वाक्यात् पृथक् इति मूले ऊह्यमानसामान्यस्य वाक्यात् पृथक् भावाभाववर्णनमसङ्गतमित्याशङ्कापरिहाराय तद्वाक्यव्यावर्त्यशङ्कां दर्शयन् तत्तात्पर्यमाह अत्रोह्य-मानस्येत्यादिना । अत्रेत्यस्योहस्थलसामान्ये इत्यर्थः । बहिर्भूतत्व इत्यस्य तदनवयवत्वेनेत्यनेन सम्बन्धः । न च श्रौतार्थवादादेवावयवत्वसिद्धिः स्यादित्यत उक्तम् । श्रौतार्थेत्यादि सिद्धावपीत्यन्तम् । तत्सामर्थ्यस्य तावत्येव समर्थत्वादिति भावः । तस्येत्यस्योह्यमानोङ्कारस्येत्यर्थः । तदवयवत्वेन सूत्ररूपवाक्या-नवयवत्वेनेत्यर्थः । अवयवभूतार्थशब्दादेरेव संहिततया निर्देशविषयत्वादिति भावः । नाधिकारेति । संहिततया निर्देशविषये योऽसंहिततया निर्देशः कृतस् तस्योत्तरसूत्रानुगतिरूपाधिकारत्वज्ञापकत्वमिति वक्तुं शक्यते । ओङ्कारस्य संहिततया निर्देशविषयो नेति तदसंहिततया निर्देशो नाधिकारकज्ञापक इति । स्वाभिमतेति । तदनेनेत्युत्तरमूले सर्वत्रेति भाष्याभिप्रेतान्यथासिद्धेर्वक्ष्यमाणायाः स्वाभिमतत्वम् । ऊह्यमानत्वस्येति । यत्र यत्र यदूह्यमानं तत् तत्तदवयव इत्यविनाभाव इत्यर्थः । मन्त्रत्वमन्त्रान्तर्गतत्व-मन्त्रावयवत्वानां भेदादापाद्यमानममन्त्रत्वं वा मन्त्रानन्तर्भूतत्वं वा न भवति । किन्तु मन्त्रावयवत्वाभाव एव । सोऽपि विवक्षित एव न तु साधारण इति युक्तं तदापादनमिति वक्तुं मन्त्रानवयवत्वप्रसङ्गादित्य-वयवत्वाभावपर्यन्तधावनमित्याह अत्रावयवत्वस्येति । न सूत्रावयवः वेदवाक्यानवयवताया इति प्रागुक्तेरिति भावः । इत्युक्तया चेत्यस्य इति सूचनेनेति शङ्काऽसङ्गमितेति सम्बन्धः ।

कुतोऽमन्त्रत्वादेर् आपादनायोग इत्यतस् तमुपपादयति यद्यपीत्यादिना । एतच्च द्वितीयाद्यपादे दशमाधिकरणमित्युक्तरीत्या न मन्त्रत्वमिति सम्बन्धः । तत्र हि ऊहप्रवरनामधेयानां मन्त्रत्वमस्ति न वेति सन्देहमत्रैकवाक्यत्वमन्त्रमध्ये निवेशमन्त्रकार्यकरत्वरूपहेतुत्रयेण मन्त्रत्वे प्राप्ते अनुष्ठेयार्थप्रकाशनरूप-मन्त्रकार्यकरत्वस्य मन्त्रैकवाक्यत्वरूपत्वेन तस्य चेष्टतेत्यत्र छिनत्तीत्यध्याहारे सत्त्वे न मन्त्रत्वव्यभिचारि-तया तत्त्वरूपस्यानुष्ठेयार्थेत्युक्तस्यापि व्यभिचारापातेन मन्त्रैकवाक्यताभेदसिद्ध्यर्थं मन्त्रकार्यनियमादृष्ठानु-विद्धमनुष्ठेयप्रकाशनमत्र विवक्षित्वात् कारित्वविवक्षायां च दशमे महाव्रते रथघोषेण माहेन्द्रस्य स्तोत्रमुपा-करोतीति स्तोत्रोपाकरणस्मारकरथघोषस्य स्तोत्रोपाकरणसाधनार्थकप्राकृतोपावर्तध्वमिति मन्त्रस्य तादृशदर्भयोश्च बाधक इति वक्ष्यमाणतया तादृशरथघोषादेर् नियमादृष्टानुविद्धानुष्ठेयप्रकाशनरूपमन्त्रकार्य-करतासत्त्वेन व्यभिचारापत्त्या मन्त्रमध्यनिवेशस्य च ऐरं कृत्वा उद्गेयमिति विहितस्य इरापदस्य मन्त्रे संपाठाभावेऽपि विधौ पाठात् तद्धेतुकमन्त्रत्वोपपत्तावपि प्रकृतेऽन्यत्र पाठाभावेनाप्रयोजकत्वान् न मन्त्रत्वं हेतुत्वं किन्तु मन्त्र इत्यभियुक्तप्रयोगविषय एव मन्त्राख्येत्यूहादीनामभियुक्तप्रयोगविषयत्वान् न मन्त्रत्व-प्राप्तिरिति प्रतिपादितत्वेन तदनुसारेण मन्त्रत्वसाधकस्याभियुक्तप्रयोगस्याभावादूह्यमानस्य मन्त्रमध्ये प्रवेशस्यापि आम्नायमानं ह्यनुषज्यमानमन्तर्गतं मन्त्रविचारणायामिति रीत्याविशेषरूपत्वाभावेन विशेष-रूपस्य मध्ये प्रवेशस्योहेऽभावेन मन्त्रवाक्येन सह एककार्यकारित्वेन मन्त्रवाक्यावयवत्वे साधकत्वे तस्य ऊहे सत्त्वेऽपि रथघोषादौ व्यभिचारेण हेतुत्वायोगादित्यर्थः । एवं मन्त्रत्वाभावादेर् आपादनानुपपत्तिं प्रतिपाद्यानवयवत्वप्रसङ्गादित्युक्तसूचितार्थाभिधानेन मन्त्रावयवत्व एव कश्चिद् विशेषोऽस्ति । यो रथघोषादिव्यावृत्तस् तेन च मन्त्रत्वसाधनं नाभिप्रेतं किन्तु मन्त्रावयवत्वमात्रमेवाङ्गीक्रियतेऽभियुक्त-प्रयोगविषयत्वेन एव मन्त्रतायाः सिद्धत्वेन प्रकृते तदभावादित्यभिप्रेत्य रथघोषादिव्यावृत्तः कोऽसौ विशेषः किं चात्र ज्ञापकं कथं च तस्योहे सद्भावे न तदभावापादनोपपत्तावपि तन्न्यायेन प्राप्तं प्रकृते ओङ्कारस्य सूत्रत्वेऽपि सूत्रावयवत्वमित्येतदङ्गीकर्तव्यमित्यतो मीमांसकसाधकादिकमाह तथापीत्यादिना । ऊहप्रवरेति । सौर्यादियागे अतिदेशप्राप्तानाम् अग्नये जुष्टम् इत्यादिमन्त्राणामर्थसमन्वयसिद्ध्यर्थमग्न्यादि-पदस्थाने सूर्यादिपदप्रक्षेप ऊहः । यजमानस्य वासिष्ठमैत्रावरुणकौण्डिन्य इत्यार्षेयसंकीर्तनं प्रवरः । अदीक्षिष्टायं ब्राह्मण इति मन्त्रप्रयोगकाले नारायणशर्मा नारायणशर्मणः पुत्रो नारायणशर्मणः पौत्रः भास्करशर्मणो नप्तेत्यादि यजमानपित्रादि नामसङ्कीर्तनं नामधेयम् । तेषामित्यर्थः । यद्यपि ऊहादेर् मन्त्र इत्यभियुक्तप्रयोगविषयत्वाभावेन मन्त्रत्वाभावे मन्त्रनियतस्यानुष्ठानप्रकाशने विनियोगस्याभावेन विनियोगैकप्रमाणस्य नियमाद् दृष्टानुविद्धमन्त्रकार्यकरत्वस्याभावाद् वेदत्वादिविशिष्टमपि मन्त्रकार्यकरत्वं न मन्त्रावयवत्वसाधकं सम्भवति । तथाप्यर्थद्वारकल्पनैकदेशत्वादित्युक्त न्यायेन सिद्धान्ते वेदत्वस्याभ्युप-गमात् । अनुष्ठानप्रकाशने विनियोगादेर् मन्त्रनियतत्वाद्यङ्गीकारेण मन्त्रत्वाभावे तदभावाङ्गीकारस्य वेदत्वाभावाङ्गीकार एव पर्यवसानापत्त्या सिद्धान्तविरोधः स्यात् । तत्सिद्धान्तसंरक्षणायानुष्ठेयप्रकाशने विनियोगादेर् मन्त्र इव ऊहादावपि अङ्गीकर्तव्यत्वाद् युक्तं मन्त्रकार्यकरत्वम् । अत एव रथघोषादौ मन्त्रकार्यकरत्वस्य सम्भवात् तत्र व्यभिचाराभिधानं शास्त्रदीपिकादौ युक्तम् । अन्यथोक्तरीत्या तत्र मन्त्रकार्यकरत्वाभावेन तदभिधानानुपपत्तिप्रसङ्गात् । अत एव वेदत्वे सति इत्यादिविवक्षया रथघोषादौ व्यभिचारपरिहारशङ्कनं तट्टीकायां युक्तम् । तदेतदभिप्रेत्योक्तं तेषामपीष्टमेवेतीति ज्ञेयम् । असङ्गमित इति पाठः स्वरसः । असङ्गतेति पाठेऽपि अयमेवार्थः । न चोङ्कारस्य उत्तरसूत्रेष्वनुगतिरूहः । देवस्य त्वेत्यादिमन्त्रेषु सूर्यादिशब्दोहेऽग्निशब्दादेरिव कस्यचित् स्थानिनः शब्दस्याभावादित्यप्पय्यभट्टोजिभ्याम् उक्तम् । तदूहशब्दस्य विकृतप्रयोगपरत्वानङ्गीकारेणापहस्तितम् । यदपि भट्टोजीकेनानुषङ्गस्य ऊहाद् भेदेन व्यवहाराच्च । यथाहुः । आम्नायमानं ह्यनुषज्यमानमन्तर्गतं मन्त्रनिरूपणायामित्यानाम्नातेषु मन्त्रत्वमाम्नातेषु हि विभागे ऊहः स्यादिति चेति ।

ऊहानुषङ्गयोर् भेदेन प्रतिपादनादुत्तरसूत्रेष्वनुगतेरूहत्वं नोपपद्यते इत्युक्तम् । तद्दूषणपरिहारोऽपि मूलसूचित इत्याह अत्र ततश्चेति । अनुषङ्गरूपाधिकृतत्वेनेति । अत्रानुषङ्गो नाम तन्त्रेणाम्नानं विवक्षितम् । अनुषज्यत इति अनुषङ्ग इति व्युत्पत्त्या अनुषज्यमानवाचकानुषङ्गपदस्यानुषज्यमानाम्नानेऽपि प्रयोगेण वाऽनुगतिरूपानुषङ्गतन्त्रेणाम्नानयोर् अनुषज्यमानरूपैकार्थसमवायेन वा लक्षणायास् तद्ग्रहणोपपत्तेः । ततश्चानुषङ्गरूपं यदधिकृतत्वेनोच्चारात् तत्रेत्यर्थ उपपन्नो भवति । यद्वा अनुषङ्गं रूपयतीति व्युत्पत्त्या अनुषङ्गप्रयोजकतैवोक्ता । अयमर्थः । श्रौतार्थवादबलादध्याहाररूप ऊहस्तावत् कार्यः प्रथमसूत्रे । स चाध्याहृतोङ्कार उत्तरसूत्रेष्वनुषज्यमानो भवति । तस्य चोत्तरसूत्रेष्वनुषङ्गरूपं यदधिकृतत्वेनोच्चारण-मुत्तरसूत्रेष्वनुगतिहेतुभूतं यदधिकृतत्वेनोच्चारणमिति यावत् । तत्र प्रयोजको हि श्रौतार्थवादलब्ध ऊह एव । अर्थवादेनोत्तरसूत्रेष्वप्यूहाभिधानेऽपि तस्य लाघवसहकारे उत्तरसूत्रेषु प्राप्तस्य ऊहस्य निवृत्त्या प्रथमसूत्रे एव ऊहं कृत्वा तल्लब्धोच्चारणं तन्त्रेणाभिधानमङ्गीकृत्योङ्कारस्य उत्तरसूत्रेष्वनुगतिरूपोऽनुषङ्गः कार्य इत्यस्य सिद्धत्वात् । न चैवं सत्यनुगत्यूहयोरभेदोऽङ्गीकृतः । येन भेदाभिधानविरोधोद्भावनं युक्तं स्यादिति यद्यपि तेन विकृतप्रयोगरूपोहानुषङ्गयोर्भेदनियामकोक्तया तदभेदस्य च कर्मव्युत्पत्त्यनाश्रयणेनाध्याहारपरत्व-मात्राङ्गीकारपराहततया तत्पक्षोक्तदूषणपरिहाराय ग्रन्थाभिप्रायवर्णनानर्थक्यमित्याभाति । तथाप्युक्तरीत्या अध्याहाररूपोहस्य नानुषङ्गाभेद इति सुज्ञेयमेव । वस्तुतोऽध्याहाररूपस्यासिद्ध एवानुषङ्गाद् भेद इति प्रतिपादनाय अभ्युच्चयेन एतद्ग्रन्थप्रवृत्त्या तद्वर्णनानर्थक्यानापत्तिरिति ज्ञेयम् । अज्ञानमूलमिति सूचितं भवतीति । यद्यप्यस्य दूषणस्य पश्चात्तनत्वान् न तदलग्नकतासूचनं पूर्वग्रन्थेन कार्यम् । तथा चेत्यभि-प्रायप्रतीतेस् तस्यालग्नकत्वमित्येव वाच्यम् । तथापि पश्चात्तनमपि ग्रन्थकृता दूषणत्वेन सम्भाव्यते इति तत्परिहारायाधिकाभिधानं युक्तमेव । ततश्च तेन सूचनेन परकीयं दूषणम् । उद्भावितं वा मा वा परिह्रियत एव । पश्चात्तनं तदुद्भावनं तु ग्रन्थकर्तृभिः संहितस्य स्पष्टीकरणार्थमेवेत्यनुकूलमेवेत्यभिप्रायेण तथोक्तमिति ज्ञेयम् । एवमुत्तरत्रापि परिहार ऊह्यः । ज्ञापकान्तरमिति । व्याख्यानतो विशेषप्रतिपत्तिर् न हि सन्देहाद-लक्षणमिति महाभाष्योक्तज्ञापकान्तरमित्यर्थः । महाभाष्यकृता हि सिद्धे शब्दार्थसम्बन्धे (लोकतोऽर्थप्रयुक्ते शब्दप्रयोगे शास्त्रेण धर्मनियमो यथा लौकिकवैदिकेष्विति) शास्त्रारम्भ वार्तिकस्थसिद्धशब्दस्य सिद्धमाकाशमित्यादाविव नित्यार्थकत्वं प्रतिज्ञाय तदुपपादनाय सिद्धः कार्यो वेति कार्यप्रतिद्वन्द्वितया सिद्धशब्दोपादानान् नित्यार्थकत्वावधारणम् । सिद्धे शब्दार्थसम्बन्धे वार्तिकमपक्ष इत्यादाविव अवधारण-कल्पनया सिद्ध एवेत्यर्थप्राप्तौव नित्यार्थकत्वावधारणं युक्तम् । अत्यन्तसिद्धः सिद्ध इति पूर्वपदलोपो वाऽत्र ज्ञेयः । तथा च नित्यार्थकत्वमित्येवं समाधित्रयमभिधाय व्याख्यानतो विशेषेति परिभाषारूपेणोक्तवा नित्यपर्यायवाचिनो ग्रहणमिति व्याख्यास्याम इति चतुर्थेऽपि समाधिरभिहितः । सोऽयं समाधिरत्रज्ञा-पकतया विवक्षितस् तेनैव ज्ञातुं शक्यः । अयमोङ्कार उत्तरसर्वसूत्रेष्वनुगत इति । तथा च व्याख्याने-नैवोत्तरत्रानुवृत्तिसिद्धेरनुगतिसूचनार्थमोङ्कारस्य पृथगुच्चारणं न कर्तव्यमिति मूलार्थः । अत एवाकर्तरि च कारके इत्यादितो अकर्तरीत्यादेः संहिततया निर्दिष्टस्यापि कृत्यल्युटो बहुलमित्येतत्पर्यन्तानुवृत्तिर् व्याख्यातृ-व्याख्यानादेव सिद्ध्यतीति स्वीकृतं सिद्धमिति भावः । एतत्परिभाषार्थस्पष्टीकरणं तु आनन्दमयनयेऽन्न-मयादिशब्दानां चैकार्थत्वप्रतिपादनपरमूलव्याख्यावसरे भविष्यतीति ज्ञेयम् । वाक्याभिप्राय इति । सर्वत्रानुगतत्वेनेति वाक्यस्य सर्वाणि हि सूत्राणीत्यादिनोक्ताभिप्रायोऽस्तु इत्यर्थः । यद्यप्येतदुक्तं भवतीत्या-रभ्य गवेषणीयत्वादित्यन्तेनोक्तं वाक्यबललभ्यमेवेति प्राप्तम् । अन्यथाऽयमभिप्राय इति प्रतिज्ञां कुर्यात् । तथाप्यभिप्रायतः प्राप्तमपि वाक्यबलादेवेति भावेनोक्तं भवतीति प्रतिज्ञातमिति मूलाभिप्रायं विशदयितु-मभिप्राय इति व्यवहार इति ज्ञेयम् । अनुमान इति । अयमोङ्कारो न सूत्रावयव इत्यनुमान इत्यर्थः । व्यभिचारादिदोषस्याप्रतीतेरिति भावः ।

