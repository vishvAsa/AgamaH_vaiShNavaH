+++
title = "१४ गुणपूर्णतैव ओंकारस्यार्थः"

+++


## ॐ अथातो ब्रह्मजिज्ञासा ॐ

**गुणपूर्णतैव ओंकारस्यार्थः**

# ॐ अथातो ब्रह्मजिज्ञासा ॐ

### सुधा

हिशब्दो हेत्वर्थे । ओंकारस्तावदोतत्वस्य गतत्वस्य प्रविष्टत्वस्य वा वाचकः । गत्याद्यर्थस्यावतेः खलु रूपमेतत्, ‘अवतेष्टिलोपश्चे’ति सूत्रात् । ‘ॐ इति पुनः कस्य वक्ते’ति प्रश्नपूर्वक‘मवतिर्नामाऽयं धातुर्गतिकर्मा प्रवेशनकर्मा चे’त्यन्यत्राप्येवमेव निरुक्तत्वात् । तथा च यद्यसौ कर्मणि तदा कर्तुर्यदि वा कर्तरि तदा कर्मणोऽपेक्षायामुपपदाद्यभावेऽपि योग्यतया श्रुत्यन्तरादिबलाद्वाऽसावोङ्क्रारस्तस्य जिज्ञास्यस्य गुणैरानन्दाद्यनन्तकल्याणगुणैर्गुणान्वोततां वक्ति । पक्षद्वयेऽप्यनन्तानवद्यकल्याणगुणपूर्णतैवोङ्कारस्यार्थः । ब्रह्मशब्दस्यापि स एवार्थः । बृहतेर्वृध्द्यर्थस्य खल्वेतद्रूपम् । तथा च पूर्ववद्योग्यतया ‘अथ कस्मादुच्यते ब्रह्मेति बृहन्तो ह्यस्मिन् गुणा’ इत्यादिश्रुत्यन्तरबलाद्वा गुणानां सम्बन्धः ।

### वाक्यार्थचन्द्रिका

‘ओतत्ववाची’ति ‘वक्तयसौ तद्गुणोततामि’ति चोङ्कारस्य वाच्यद्वयकथन-परमिति भ्रान्तिं निवारयति ॥ हिशब्द इति ॥ ओतत्ववाचीत्यस्य तद्गुणोततामित्यस्य च हिशब्दसूचित-हेतुहेतुमद्भावं तथा चेत्यादिना स्पष्टयितुं हेतुसिद्धिं तावदाह ॥ ओङ्कार इति ॥ वक्ष्यमाणसाध्य-प्रतिपादनापेक्षया तावच्छब्दः ॥ सूत्रादिति ॥ अर्तिस्तुसुहुसृधृक्षिक्षुभायावापदियक्षिनीभ्यो मनित्यतोऽत्र मनित्यनुवृत्तेरवतेर्मन् तस्य च टेर्लोप इति सूत्रार्थः । (अवतेष्टिलोपश्च । मन्प्रत्ययस्यायं टिलोपो न प्रकृतेः । अन्यथा डिदित्येव ब्रूयात् । ज्वरत्वरेत्यूठौ । तयोदीर्घे कृते गुणः । चादिपाठादव्ययत्व-मित्युज्वलदत्तः । तन्न । तेषामसत्त्वार्थत्वात् । वस्तुतस्तु स्वरादिपाठादव्ययत्वम् । अवतीत्योम् । ॐ प्रश्नेङ्गीकृतौ रोर् इति विश्वः) । (ज्वरत्वरस्रिव्यविमवामुपधायाश्च । ज्वरादीनामुपधावकारयोरूठ् क्वौ खलादावनुनासिकादौ च प्रत्यये । च्छ्वोः शूडनुनासिके च । सतुक्कस्य छस्य वस्य च क्रमात् श ऊठ् एतावादेशौ स्तोनुनासिके क्वौ खलादौ च क्ङिति । अर्तीति सूत्रोदाहणानि तु अर्मश् चक्षूरोगः । स्तोमः सङ्घातः । सोमः । होमः । सर्मो गमनम् । धर्मः । क्षेमम् । क्षोमम् प्रज्ञाद्यणि क्षौमं च । भामः क्रोधे रवौ दीप्तौ । यामः । वामः शोभनदुष्टयोः । पद्यम् । यक्ष पूजायां यक्ष्मो रोगराजः । नेमः कीलेऽवधौ गर्ते प्राकारे कैतवेऽपि चेति मेदिनी । नेमस्त्वर्धे प्राकारगर्तयोः । अवधौ कैतवे चेति हेमचन्द्र इति द्रष्टव्यानि) । एवं च ज्वरत्वरेत्यत्र पूर्वसूत्रादनुनासिक इत्यस्यानुवृत्तेर्धातुवृत्तिकारादिभिर्व्याख्यातत्वाद् उपधावकारयोरूठि गुणे च तद्रूपनिष्पत्तिरिति भावः । गतिकर्मेत्यादौ कर्मशब्दोऽर्थपर्यायविषयसमर्पक इति प्रसिद्धमेव ॥ यद्यसौ कर्मणीति ॥ ‘कर्तरि कृदि’त्युक्तावपि ‘उणादयो बहुलमि’त्युक्तबाहुलकाभि-प्रायेणेदमुक्तमिति ध्येयम् । अत्र प्रविष्टत्वार्थानुसारेण कर्मणीति गत्यर्थानुसारेण कर्तरीति व्यवस्थ-योक्तम् । यद्वोभयार्थत्वेऽप्युभयम् । प्रवेशो हि सम्बन्धविशेष इति गुणान्विशतीत्यपि युज्यत इति द्रष्टव्यम् । श्रुत्यादौ सतात्पर्यं गुणपूर्णत्वप्रतिपादनाद्दोषादेश्च निषिद्धत्वाद्देशकालौतत्ववद्गुणौतत्वस्यापीति प्रतिपादनयोग्यत्वमित्याह ॥ योग्यतयेति ॥ ‘बृहन्तो ह्यस्मिन् गुणा इती’त्यादिवदत्रापि श्रुत्यन्तर-मुन्नेयमिति भावः । आदिपदेन स्मृतिसङ्ग्रहः । योग्यतयेत्युक्तत्वादानन्दादिग्रहणम् । सङ्कोचे कारणा-भावाभिप्रायेणानन्तेत्युक्तम् । कर्मकर्त्रोः प्रत्ययोत्पत्तिपक्षद्वये प्रवेशार्थकत्वगतिरूपपक्षद्वयेऽप्यर्थे न कोऽपि विशेष इत्याह ॥ पक्षेति ॥ ब्रह्मेति । या तद्गुणोततेति शेषः । ‘उद्दिश्यमानप्रतिनिर्दिश्यमान-योरैक्यमापादयन्ति सर्वनामानि पर्यायेण तल्लिङ्गभाञ्जि भवन्ती’त्युक्तत्वादर्थशब्दाभिप्रायेण स एवेति पुल्लिङ्गम् ॥ बृहतेरिति ॥ यद्यपि बृहेर्नोऽच्चेति बृहेर्मनिनि नकारस्याकारे च (नकारस्येति बृहेर्नकार-स्येत्यर्थः) ब्रह्मशब्दो व्युत्पादितस्तथाऽपि बृहबृहिवृद्धाविति बृहतेरपि पाठादन्येभ्योऽपि दृश्यत इति मनिनि दृशिग्रहणसामर्थ्यादमागमेन तस्यैवैतद्रूपमित्यभिसन्धायैवमुक्तमिति ध्येयम् । (सर्वधातुभ्यो मनिन् । क्रियत इति कर्म । चर्म भस्म । शर्मेत्यादि । बृहेर्नोच्च । नः । नकारस्याकारः । ब्रह्म तत्त्वं तपो वेदो ब्रह्मा विप्रः प्रजापतिः । ब्रह्म तत्त्वं तपो वेदे ना द्वयोः पुंसि वेधसि । ऋत्विग्योगभिदोर् विप्रे इति मेदिनीत्यौणादिके चतुर्थपादे) । यद्यपि इदिद् बृहे रूपाश्रयणेन दृशिग्रहणसामर्थ्यमाश्रयणीयं तथाऽपि बृहजातिजीवेति धात्वन्तरादप्येतद्रूपनिष्पत्तिरिति सूचनायैवमुक्तमिति द्रष्टव्यम् ।

### परिमल

॥ गत्याद्यर्थस्येति ॥ अव रक्षणगतिकान्तिप्रीतितृप्त्यवगमप्रवेशश्रवणस्वाम्यर्थयाचन- क्रियेच्छादीप्त्यवाप्त्यालिङ्गनहिंसादानभागवृद्धिष्विति भीमसेनधातुपाठेऽवतेरनेकार्थत्वोक्तेर्गत्याद्यर्थ-स्येत्युक्तम् । कथं रूपमित्यत आह ॥ अवतेरिति ॥ उणादावाद्यपादे ‘अर्तिस्तुसुहुसृधृक्षिक्षुभायावापदि-यक्षिनीभ्यो मन्’ इत्यव्यवहितसूत्रान्मन्प्रत्ययमनुवर्त्य ‘अवतेष्टिलोपश्च’ इति सूत्रे अवतेर्मन्प्रत्ययष् टिलोपश्च भवतीति सूत्रार्थ उक्त उणादिवृत्तौ । टिलोपश्चेति सामान्योक्तावपि मन्प्रत्ययस्यैव टिलोपो भवति । टिग्रहणसामर्थ्यात् । अवतिधातोरेव टिलोपे टिग्रहणमनर्थकम् । लोप इत्युक्तावप्यवधातोर्लोपो भविष्यति । न च ‘अलोन्त्यस्य’ इति परिभाषयाऽवधातोर्वकारमात्रलोपनिवृत्त्यर्थं टिग्रहणमिति शङ्क्यम् । षष्ठीनिर्दिष्टस्याल एवालोन्त्यपरिभाषावतारात् । इह च मन्प्रत्ययविधानार्थमवतेरित्यस्य पञ्चम्यन्तत्वात् । ‘अलोन्त्यस्य’ इति वकारमात्रस्य लोपेऽप्यतो लोप इत्यकारस्य लोपः स्यादेवेत्यनर्थकं टिग्रहणम् । ननु चातो लोप इत्यस्याकारान्तस्य लोप इत्यर्थ इति चेत्सत्यम् । आद्यन्तवदेकस्मि-न्नित्याद्यन्तवद्भावसम्भवात् । केचित्तु यदि धातोष्टिलोपस्तर्हि ‘अवतेर्डिच्च’ इति सूत्रकरणेनैवावते-र्मन्प्रत्ययो डिच्चेत्युक्तावपि धातोस्सर्वस्य लोपः सिद्ध इति टिलोप इति न वक्तव्यम् । तेन ज्ञायते प्रत्ययस्यैव टिलोप इति टिग्रहणसामर्थ्यं प्रकारान्तरेणाहुः । तथाच अवम् इति स्थिते ‘ज्वरत्वरस्रिव्य-विमवामुपधायाश्च’ इत्यकारवकारयोर्द्वयोरपि ऊठि कृते सवर्णदीर्घे ‘सार्वधातुकार्धधातुकयोरि’ति गुणे ‘नेड्वशि कृति’ इतीडागमाभावे चोमिति रूपमित्यर्थः । यद्यप्यङ्गपादे ज्वरत्वरेति सूत्रवृत्तौ क्वौ खलादौ किति परत ऊठ् भवतीत्येवोक्तं नत्वनुनासिके परत इत्यपि तथाप्युणादिवृत्तौ ज्वरत्वरेत्यूठ् इत्युक्तवोमिति रूपसिद्धेरुक्तत्वात् । ‘छ्वोः शूडनुनासिके च’ इति पूर्वसूत्रादनुनासिके चेत्येतज् ज्यरत्वरेत्यत्राप्यनुवर्तत इति ज्ञायत इत्यदोषः ।

धातृवृत्तावप्येवमुक्तेश्च औणादिकानामर्थानुगत्यदृष्टेरोंपदेऽप्येवमिति शङ्कानिरासायाह ॥ ओमितीति ॥ गतिकर्मेति बहुव्रीहिः । गतिक्रियावाचीत्यर्थः । एवमग्रेऽपि । अन्यत्रेति महाभाष्य इत्येके । निरुक्तग्रन्थ इत्यन्ये ॥ कर्मणीति ॥ यद्यप्युणादीनामपि धात्वधिकारविहितत्वेन ‘कृदतिङ्’ इति कृत्संज्ञकत्वात् ‘कर्तरि कृद्’ इति कर्तर्येवोणादिर् विहितः । तथाऽपि ‘उणादयो बहुलम्’ इति बहुलग्रहणात् कर्मणीत्युक्तम् । निष्पन्न इति योज्यम् ॥ श्रुत्यन्तरादीति ॥ ‘ओतं जगद्यत्र स्वयं च पूर्णो वेदोक्तरूपोऽनुपचारतश्च । सर्वैः शुभैश्चाभिहितो न चान्यैरों तत्सदित्येनमतो वदन्ति’ इति सप्तदश-गीताभाष्योक्तश्रुतिबलात् ‘ओमिति’ इति श्रुतिबलाच्च ‘ओंनामा भगवान्विष्णुरधिकोच्चगुणत्वत’ इत्यादि तैत्तिरीयभाष्योक्तस्मृतिबलात् ‘ओतमस्मिन् जगत्सर्वमत्युच्चश्च अखिलैर्गुणैः’ इत्यादिछान्दोग्य-भाष्योक्तस्मृतिबलाच्चेत्यर्थः । कर्मसाधनत्वेऽर्थमाह ॥ गुणैरिति ॥ कर्तरि निष्पन्नत्वेऽर्थमाह ॥ गुणान्वेति ॥ पक्षद्वयेऽपीति ॥ गतिप्रवेशरूपार्थद्वयपक्षेऽपीति वा कर्तृकर्मणोरन्यतरार्थनिष्पन्नत्वपक्षेऽपि इति वाऽर्थः ॥ बृहतेरिति ॥ बृहबृहिवृद्धाविति भीमसेनाधातुषु शब्विकरणेषु पठितस्य बृहधातोस् तृतीयाध्यायद्वितीयपादे ‘आयो मनिन् क्वनिब्वनिपश्च’ इति सूत्रानन्तरेण ‘अन्येभ्योऽपि दृश्यत’ इति सूत्रेण ‘मनिन्प्रत्यये दृशिग्रहणसामर्थ्याद्धातोरमागमश्च’ इति चतुर्थाध्यायाद्यपादे ‘ब्रह्मदृष्टिरुत्कर्षात्’ इत्यत्र सुधायां वक्ष्यमाणदिशा रूपमित्यर्थः । यद्यपि बृहिवृद्धावित्यस्मात् ‘बृंहेरम्नलोपश्च’ इत्यादि चतुर्थपादीयौणादिकसूत्रेण ‘मनिन्सर्वधातुभ्य’ इति पूर्वसूत्रादनुवृत्तमनिन्प्रत्यये नलोपेऽमागमे यणादेशे च ब्रह्मेति रूपं सिध्द्यति । न च बृहिधातुरेव नास्ति भीमसेनाधातुष्वपाठादिति शङ्क्यम् । अङ्गपादेऽनिदितां हल उपधायाः ‘क्ङिति’ इति सूत्रे बृंहेरच्चानिटीति वार्तिके भाष्ये च बृंहेरुक्तत्वात् । तथाप्यौणादिकसूत्रानुशिष्टानामव्युत्पन्नप्रातिपदिकत्वस्य ‘अतः कृकमिकंसकुम्भपात्र’ इत्यादिसूत्रे कंसग्रहणेन ज्ञापितत्वाद् ब्रह्मशब्दस्य यौगिकत्वासिद्धेरष्टाध्यायीगतसूत्रेणैव रूपादिसिद्धिर्ध्येयेति भावः । अत एवानुमानिकपादे योगादिवृत्तिलक्षणोक्तिप्रस्तावे सुधायामौणादिकानामर्थानुगमादर्शना-दित्युक्तम् । नन्वेवं शब्विकरणस्य तिपानिर्देशे बर्हते रूपमेतदिति निर्देशापत्त्या बृहतेरिति कथं निर्देशः ‘पुगन्तलघूपधस्य च’ इति गुणेन भाव्यत्वादिति चेत्सत्यम् । अनुक्रियमाणरूपविनाशप्रसङ्गेनाकृत-गुणस्यानुकरणात् ‘न लोकाव्ययनिष्ठा खलर्थतृनाम्’ इत्यत्र तृनो णत्वाभावेन निर्देशो यथा तथेत्येके । ‘संज्ञापूर्वको विधिरनित्य’ इत्यगुणेन निर्देश इत्यपरे । ‘अथ कस्मादुच्यते ब्रह्मेति बृहति बृंहयति चे’त्यादि श्रुत्यनुरोधात् शविकरणेऽप्यस्ति बृहधातुरित्यन्ये । अत एव दशमगीताभाष्यटीकायां ‘अथ कस्मात्’ इति श्रुतिव्याख्यानावसर एव बृहतेर्मनिन्नमागमश्चेति उक्तमित्याहुः ।

### यादुपत्यम्

॥ गत्याद्यर्थस्यावतेरिति ॥ अव रक्षणगतिकान्तिप्रीतितृप्त्यवगमप्रवेशश्रवण-स्वाम्यर्थयाचनक्रियेच्छादीप्त्यवाप्त्यालिङ्गनहिंसादानभागवृद्धिष्विति धातुव्याख्यानादिति भावः ॥ अवतेष्टिलोपश्चेति ॥ अवतेर्मन्प्रत्ययः । प्रत्ययस्य टेर्लोपश्चेत्युणादिसूत्रार्थः । एवं च अव्म् इति स्थिते ज्वरत्वरेत्यादिनोपधाऽकारस्य वकारस्य चोठिकृते सवर्णदीर्घे सार्वधातुकार्धधातुकयोरिति गुणे च सति ओमिति सिध्द्यतीति भावः । नन्वत्र न ज्वरत्वरेति सूत्रेणोठः प्राप्तिः । तत्र क्वौ खलादौ किति परतस्तद्विधानादत्र तदभावादिति चेत् । उच्यते । ‘च्छ्वोः शूडनुनासिके च’ इति पूर्वसूत्रादनुनासिके चेत्यनुवर्तते । एवं चानुनासिकस्य मकारस्यात्र परतो विद्यमानत्वादूठ् स्यादेव । यद्वा ओतुरित्यादि-शब्दानामकित्यपि बाहुलिकत्वेनोठमङ्गीकृत्य वैयाकरणैः साधितत्वेन प्रकृतेऽकित्यप्यूठ्प्राप्तिरिति ध्येयम् । वस्तुतस्तु ‘च्छ्वोः शूडनुनासिके च’ इत्यनेनैवात्र धातुवकारस्योठि आद्गुण इति गुणे च कृते ओमिति रूपम् । अत्र ‘एधेत्यूठ्सु’ छान्दसत्वान्न भवति । अत्र चोङ्कारस्य वर्णत्रयात्मकत्व-प्रसिद्धिरप्यनुकूला भवतीति ज्ञेयम् । अन्ये तु अवतेर्मन् प्रत्यये बाहुलिकेन वकारस्य सम्प्रसारणे गुणे च सति ॐ इति सिध्द्यतीत्याहुः ॥ उपपादद्यभाव इति ॥ कर्त्रादिवाचकोपपदाभावेऽपीत्यर्थः । आदिपदेन तत्प्रापकवाक्यसमभिव्याहारोऽपि नेति ग्राह्यम् ॥ योग्यतयेति ॥ प्रमाणबाधेनेत्यर्थः । गुणानां कर्त्रादिभावेनान्वये प्रमाणविरोधो नेति भावः ॥ बृहतेर्वृध्द्यर्थस्येति ॥ बृहवृद्धौ अस्मान् मन्प्रत्यये अमागमे ब्रह्मेति रूपमिति भावः ।

### श्रीनिवासतीर्थीया

॥ यद्यसौ कर्मणीति ॥ असाववधातुः । कर्मणि कर्तरि वा मन्प्रत्यये सति ॐ इति निष्पन्नश्चेदित्यर्थः ॥ कर्तरीति ॥ प्रविष्ट इत्यर्थे इत्यर्थः । कर्मसाधनत्वेऽर्थमाह ॥ गुणैरिति ॥ कर्तरि निष्पन्नत्वेऽर्थमाह ॥ गुणान्वेति ॥ पक्षद्वयेऽपि गतिप्रवेशार्थद्वयेऽपीति वा कर्तृकर्मणोर-न्यतरार्थनिष्पन्नत्वपक्षेऽपीति वेत्यर्थः ॥

### वाक्यार्थरत्नमाला

वक्ष्यमाणसाध्येति । गुणैर्गुणान्वोततां वक्तीति साध्येत्यर्थः । मूले ओतत्व-स्येत्यनूद्य गतत्वस्येत्यादिव्याख्यानद्वयम् । गतत्वादेरोतशब्दार्थतामुपपादयति गत्याद्यर्थस्येति । तथा धातुव्याख्यानादिति भावः । सूत्रार्थाप्रतीतेराह अर्तिस्तुसुहुसृभिक्षुभायावापदियक्षिनीभ्यो मन्नित्यत इत्यादि । अर्त्यादिधातुभ्यो मन्विधायकात् सूत्रादित्यर्थः । अर्मः स्तोमः सोमः होमः सर्मः धर्मः क्षेमं क्षोमं भामः यामः पद्मं यक्ष्मः नेम इत्युदाहरणानि । भायावापदीत्यौणादिकसूत्रपाठे तु वाम इत्युदाहरणं च ज्ञेयम् । प्रत्ययस्य डित्करणेनैव धातुटिलोपसिद्ध्या सूत्रे टिलोप इत्यस्य गुरुत्वापातादोमिति रूपसिद्धिविरोधित्वाच्च धातोष्टि-लोप इत्यर्थानुपपत्तिरित्यभिप्रेत्यार्थान्तरमुक्तं तस्य चेति । मन्प्रत्ययस्येत्यर्थः । तथाच गत्यर्थकात्प्रवेशार्थ-काद्वा अवतेर्मन्प्रत्यये मनश्च टिलोपे अव्म् इति स्थिते भवतीति सिद्धवत् कृत्या उपपादनसापेक्षत्वात् तमुपपादयितुमाह एवं चेति । पूर्वसूत्रादिति । छ्वोः शुडनुनासिके चेति पूर्वसूत्रादित्यर्थः । अनुनासिक इत्यस्येति । तत्र सूत्रे क्विखलोः क्ङितीत्यनुवृत्त्या क्वौ खलादौ च क्ङिति परे इत्यर्थलाभेन तस्मिन् परतो विद्यमान एव ज्वरत्वरेत्यनेनोठः प्राप्तावपि तदन्यत्र तदप्राप्त्या तस्मिन् परतस्तदतिरिक्तानुनासिके च परत ऊठ्भवतीत्यर्थसिद्ध्यर्थं पूर्वसूत्रादनुनासिक इत्यस्यानुवृत्तेः काशिकादौ व्याख्यातत्वादुक्ताशयेनैव धातुवृत्ति-कृतोठ आश्रयणेनोंशब्दव्युत्पादनादन्यत्रापि तथोदाहरणाच्चेत्यर्थः । उपधावकारयोरिति । ज्वरत्वरसि-व्यविमवामुपधायाश्चेति सूत्रेण ज्वरादिशब्दानां वकारस्य तदुपधायाश्चोठ्विधायकेनावतेर्वकारस्य तदुपधा-कारस्य च मकाररूपानुनासिके परत ऊठि सवर्णदीर्घे सार्वधातुकार्धधातुकयोरित्यनेन गुणे ओमिति-रूपमित्यर्थः । वक्ष्यति च वकारस्य तदुपधाकारस्य चेति । एतेनावतेर्मन्प्रत्यये बाहुलकेन वकारस्य सम्प्रसारणे आद्गुण इति गुणे च सति ओमिति रूपमिति वदन्तो निरस्ताः । धातुवृत्त्यादिव्याख्यानानुसारेण ज्वरत्वरेत्यनेनैवोठ्सम्भवे बाहुलकेन सम्प्रसारणस्यानाश्रयणीयत्वात् । यत्ववतेर्मन्प्रयये छ्वोः शुडनुनासिके चेत्यनेन वकारस्योठि ओमिति रूपमिति कैश्चिद् व्युत्पादितम् । तदसत् । एत्येधत्यूठ्स्वित्यूठ्परत्व-निमित्तकवृद्धेः प्राप्त्या औमितिरूपप्रसङ्गात् । न च अ उम् इति स्थिते उम् इत्यत्र प्रथमतः सार्वधातुकेति गुणो ऽ ओमिति च स्थितम् । तत्र ओमाङोश्चेति पररूपप्रसक्तया ओमितिरूपाप्रतिहतिरिति वाच्यम् । मन्प्रत्ययकार्यभूतसार्वधातुकगुणापेक्षया प्रकृत्यवयववकारस्थानिकोठ्निमित्तकैत्येधत्यूठ्स्विति सूत्रप्राप्तवृद्धे-रन्तरङ्गत्वेन अन्तरङ्गबहिरङ्गयोरन्तरङ्गं बलवदिति न्यायेन प्रथमत ऊठ्निमित्तकवृद्धेरेव प्राप्त्या औमिति-रूपापत्तेर् दुर्वारत्वादित्येवमयं पक्षो गुरुचरणैः पृथगेव पराकृतोऽस्ति ॥

यदप्यन्यैरवतेर्मन्प्रत्यये छ्वोः शूडनुनासिके चेति वकारस्योठि बाहुलकाद्वा ओमाङोश्चेति सौत्रप्रयोग-बलाद्वेत्येधत्यूठ्स्वित्यूठ्निमित्तकवृद्ध्यप्राप्त्युपपत्त्या आद्गुण इति गुणे ओमिति रूपनिष्पत्तिरिति प्रति-पादितम् । तदप्यसत् । वृत्त्याद्यनुसारेण ज्वरत्वरेत्यनेनैव ऊठोऽङ्गीकारे बाहुलकानाश्रयणोपपत्त्या ओमाङो-श्चेति सौत्रप्रयोगस्याप्युक्तरीत्योठमङ्गीकृत्यैवोपपादयितुं शक्यत्वेन च बाहुलकाश्रयणेन सौत्रयोगबलेन चोठि वृद्ध्यभावोपपादनायोगात् । एतेनान्यथाख्यातिरपि निरस्ता । निराकृता च गुरुचरणैर्विनोद इत्यलम् ॥

अन्यत्रापि निरुक्तत्वादिति मूलस्य यास्कनिर्मितनिरुक्ते गतिकर्मेत्यादेः प्रतिपादनादित्यर्थः । तत्र कर्मपदार्थं वक्तुं तदर्थस्य प्रसिद्धत्वमेवाह गतिकर्मेत्यादाविति । ततश्च गतिकर्मेत्यादेर्गत्यर्थः प्रवेशनार्थ इत्यर्थो गत्यादिविषय इति यावदित्युक्तं भवति । हिशब्दसूचितहेतुहेतुमद्भावोपपादनाय प्रवृत्ते तथा चेत्यादि-मूले यद्यसौ कर्मणीत्युक्तमुपपादयितुमाह यद्यसौ इत्यादि । बाहुलकात् कर्मण्यपि मन्प्रत्ययप्राप्तिरित्यर्थः । ताभ्यामन्यत्रोणादय इत्यनेन सम्प्रदानापादाने विहाय कर्मादावप्युणादीनां विधानात्कर्मण्यत्र कृदिति भाव इति गुरवः । असौ ओङ्कारो यदि कर्मणि प्रत्यये निष्पन्न इति योज्यम् । एवं कर्तरीत्यत्रापि । उपपदशब्द उपोच्चारितं पदमिति व्युत्पत्त्या ततः पूर्वमुच्चार्यमाणकर्त्रादिवाचिशब्दपरोऽत्र विवक्षितः । तेन तत्रोपपदं सप्तमीस्थमिति तृतीयधात्वधिकारे सप्तम्या निर्दिष्टस्यैवोपपदत्वात्कथमत्रोपपदत्वप्रसक्तिरिति शङ्का-नवकाशः । अन्तरधिकरणादावधिकं निरूपयिष्यत इति ज्ञेयम् । गतत्वस्य प्रविष्टत्वस्येति पूर्वग्रन्थानुसारेण कर्मणि कर्तरीत्यत्र गुणैरानन्दाद्यनन्तकल्याणगुणान्वोततामित्यत्रत्यगुणैरोततां गुणान्वोततामित्येतयोश्च गतत्वप्रविष्टत्वरूपार्थद्वयं क्रमेणेति प्रतीयते
। न च तत्सम्भवति । गुणानां भगवत्प्रवेशेऽपि भगवतस्त-त्प्रवेशायोगादित्यतोऽत्र यथाक्रमं सम्बन्धो नाभिमतः । किन्तु यथायोग्यमेव । तथाच गुणैः प्रविष्टतां गुणान् गततामित्येवार्थ इत्याशयेनाह अत्र प्रविष्टत्वार्थेति । अत्र पक्षे क्रमपरित्यागः कार्यः । भगवतो गुणान् प्रति प्रवेशस्यायोग इव तान् प्रति गतत्वस्याप्ययोग एवेत्यतो गतिर्नाम सम्बन्धविशेष इत्याश्रयणीयम् । तच्च प्रवेशार्थेऽपि समानमित्यनुशयं द्योतयन् यथा क्रमपक्षेऽपि विशेषान्तरं वदन् पक्षान्तरमाह यद्वोभयेति । इत्यपि युज्यत इति । उपलक्षणं चैतत् । गुणान् गत इत्यपि युज्यत इत्यपि द्रष्टव्यम् । गुणैः प्रविष्ट इत्यादेः सङ्ग्रहायेत्यपीत्यपिशब्दः । मूले कर्तुरपेक्षायां कर्मणोऽपेक्षायामित्येतयोरोङ्कारो वक्तीत्यन्तेनैवान्वयो वाच्यः । तत्र चोङ्कारेण गुणैर्गुणान्वोतताया वचने योग्यता श्रुत्यन्तरादिबलं चोदाहृतम् । तेन चोङ्कारेण गुणैरोतत्वादि प्रतिपादनं योग्यतयेति सम्बन्धसिद्ध्या गुणौतत्वस्य प्रतिपादनयोग्यत्वमिति लाभ इत्यभिप्रेत्य कथं तस्य प्रतिपादनायोग्यत्वमित्यतस्तत्र साधकबाधकभावाभावौ वदन् दृष्टान्तं चाह श्रुत्यादाविति । अत्र च प्रतिपादनयोग्यतापर्यन्तं धावनमुक्तरीत्या अपेक्षायामित्यनेन सम्बन्धोपपत्तये एकवाक्यत्वोपपत्तये च कृतमपि फलतो गुणानां योग्यतावत्त्वमभिप्रैति । तत एव तेषां कर्तृत्वेन कर्मत्वेन वा सम्बन्धो युक्त इति च सूचितम् । अत एव योग्यतयेत्युक्तत्वादिति वक्ष्यति । अन्यथैकवाक्यत्वानाश्रयणेऽपेक्षायामित्यनेन सम्बन्धार्थं योग्यतया श्रुत्यन्तरादिबलाद्वेत्यनन्तरं गुणानां सम्बन्धे प्राप्त इति शेषपूरणं कर्तव्यं स्यात् । न चोक्तरीत्यैकवाक्यत्वोपपत्तौ गुणानां चार्थतो योग्यताया लाभे सति प्रयोजनान्तराभावे च सति वृथा शेषपूरणं कल्पनार्हम् । एतेनैव गुणानां कर्त्रादिभावेनान्वये प्रमाणविरोधो नेति भाव इति योग्यतयेत्येतद् भाववर्णनमप्यन्यथाख्यातिस्थं परास्तम् । योग्यतयेत्यनन्तरमन्वयोपपत्त्यर्थं गुणानां सम्बन्ध इत्यध्याहार-कल्पनापातात् । तच्चानावश्यकमिति प्रागेवोक्तमिति ज्ञेयम् ।

पक्षद्वय इत्यस्य द्वेधा अर्थं वदन्नवतारयति कर्मकर्त्रोरिति । ब्रह्मशब्दस्यापि स एवार्थ इति बुद्ध्या विवेकमाश्रित्य स एवेति भाष्ययोजनाया मूले गुणपूर्णतैवोङ्कार-स्यार्थ इति पूर्वमूलप्रकृतोङ्कारार्थस्य स इत्यनेन परामर्श इति भ्रान्तिवारणायाह या तद्गुणोततेति शेष इति । तद्गुणोततामिति पूर्वानुव्याख्याने द्वितीयान्तप्रकृतगुणोतताया एव स इत्यनेन परामर्शः । तथा चोङ्कारोक्ता या तद्गुणोतता स एवार्थ इति योज्यमिति भावः । नारायणपदोदित इत्युक्तभाष्यमूले तु ब्रह्मशब्दार्थ इति प्रकृतानुसारेणार्थं पुरस्कृत्य यो गुणपूर्णत्वाख्य इति वक्ष्यतीति न दोषः । ननु ब्रह्मशब्दस्य योऽर्थः या तद्गुणोततेति योजनापि न युक्ता । यत्तच्छब्दयोः समानविषयतया स्त्रीलिङ्गयच्छब्दानुसारेण तच्छब्दस्यापि स्त्रीलिङ्गस्यैव प्रयोक्तव्यत्वादित्यत आह उद्दिश्यमानेति । उक्तत्वादिति । अथ गौरित्यत्र कः शब्दः किं यत् सास्नालाङ्गूलककुदखुर-विषाणार्थरूपं स शब्दो नेत्याहेति प्रथमभाष्यव्याख्यावसरे यत्तच्छब्दयोः समानविषयत्वादित्युक्तानुपपत्ति-परिहारायोपदिश्यमानेत्यादेः कैयटे परिभाषेयं नाधिकार इति इको गुणवृद्धी इत्येतत्सूत्रीयकाशिकामञ्जर्यां चोक्तत्वादित्यर्थः । सिद्धवत् कीर्तनमुद्देशः । प्रतिपाद्यतयाऽभिधानं प्रतिनिर्देश इति प्रदीपविवरणे व्याख्यातम् । एतदेव गूढार्थदीपिकायां विवृतम् । किञ्चित्कार्यं विधातुं कीर्त्यमानमुद्दिश्यमानम्, प्रतिपाद्यार्थप्रतिपादकं प्रतिनिर्दिश्यमानमिति । अनूद्यमानविधीयमानेति कुसुमविकासे चोक्तम् । तथा चोद्दिश्यमानप्रतिनिर्दिश्यमानयोः किञ्चित्कार्यं विधातुं कीर्त्यमानतत्रप्रतिपाद्यमानरूपार्थपरत्वात् तयोश्चोद्देश्य विधेययोरैक्यस्य यस्ते पिता स एव मे गुरुरित्यादौ सर्वनामभ्यां प्रतिपादनदर्शनात्तदैक्यप्रतिपादक-सर्वनाम्नामुद्देश्यविधेयवाचिपदक्रमेण तत्तद्विशेषणत्वप्रयुक्ततत्तल्लिङ्गभाक्तवमिति सिद्धत्वाद् या तद्गुणो-ततेत्यादौ गुणोततारूपोद्दिश्यमानस्यार्थरूपप्रतिनिर्दिश्यमानस्य चैक्यमापादयतोर्यत्तच्छब्दयोर्वाक्यक्रमेण यच्छब्दे स्त्रीलिङ्गता तच्छब्दे तु पुल्लिङ्गम् । तद्विशेष्यभूतप्रतिनिर्दिश्यमानभूतार्थस्य पुल्लिङ्गत्वादित्यर्थः । वृत्तिविचारस्थलीयान्यार्थो लक्ष्यते यत्सेत्यादिकाव्यसूत्रार्थकथनटीकायामाधारोऽधिकरणमित्यत्रत्यं य आधारस्तदधिकरणमिति व्याख्यानं निदर्शितं ज्योतिरधिकरणे । तत्रापि इदमेवोपपादनमभिप्रेतम् ।

बृहतेर्विध्यर्थस्येति मूले बृहधातोरेव मनिन्प्रत्ययाश्रयणमाश्रितम् । तत्प्रकारान्तरसम्भवे निर्निबन्धन-मित्याक्षिपति । यद्यपि बृंहेर्नोच्चेतीति । बृहि वृद्धावितीदितः बृहिधातोरिदित्वादिदितो नुन्धातोरित्यनेन नुमि सति इका निर्देशे बृहेरिति प्राप्नोति । अत्र च सूत्रे पूर्वसूत्रान्मनिनिति वर्तते । एतत्पूर्वं हि मनिनित्येव सर्वधातुभ्यो मनिन्विधायकं सूत्रम् । पाठान्तरे मनिन् सर्वधातुभ्य इति सूत्रम् । सिद्धान्तकौमुद्यां तु सर्वधातुभ्यो मनिनित्येव पठितम् । कथमपि मनिन्विधानमिति सिद्ध्यति । अत एवात्र बृंहेर्मनिन् इति नकारद्वयपाठ एव स्वरसः । तथाच बृंहेर्धातोर्मनिन् । नः नकारस्य चाकारो भवतीति सूत्रार्थात् प्रकृतेऽपि बृंहिधात्वाश्रयणे ब्रह्मेति रूपमौणादिकप्रत्ययाश्रयणेनैव सम्भवतीति तत्परित्यागेन प्रकारान्तराश्रयणेन बृहतेरूपाश्रयणं किमर्थमित्याशयः । सत्यमुक्तप्रकारेण बृंहिधात्वन्तरादपि ब्रह्मेति सिद्ध्यतीति । तथापि बृंहेरिव बृहतेरपि वृद्ध्यर्थतया पाठात् तद्धातोरप्युक्तप्रत्यये ब्रह्मेति रूपं सिद्ध्यतीति दर्शयितुं बृहधातूपादान-मिति प्रयोजनं दर्शयति । तथापि बृहवृहिवृद्धावितीति । चतुर्थे ब्रह्मदृष्टिरुत्कर्षादित्येतत्सूत्रीयोत्कृष्टो ब्रह्मशब्दार्थः पूर्णत्वं ब्रह्मता यत इति अनुव्याख्यानमूले वृद्ध्यर्थाद् बृहतेरित्यादिकमुक्तम् । तदे-तत्प्रकारान्तरमत्राभिप्रेत्य खल्वेतद्रूपमित्युक्तमित्यतस् तत्प्रकारस्य स्वयं स्पष्टीकरणमन्येभ्योऽपीत्यादि । अमागम इति । मित्वादृकारात् परत्वेमनिचि सतीति ज्ञेयम् । ननूक्तप्रकारद्वयमध्ये बृहिधात्वाश्रयणपक्षस्य बृहतिधात्वाश्रयणापेक्षया स्वरसत्वेन साम्याभावात् स्वरसबृहेराश्रयणमेव व्याख्येयम् । नतूपपादन-सापेक्षबृहतेर् वृध्यर्थलाभस्याविशेषादिति शङ्कापि । उदितेति पाठः । ब्रह्मदृष्टिरुत्कर्षा-दितीत्यत्रत्यटीकायां तथैव पाठात् । यद्यपि इदित्बृहेरिति बृहेराश्रयणेन इदित्वादेव नुमि नकारस्याकारेणैव विवक्षितसिद्धिरिति सूचनायोदितेति विशेषणम् । न प्रकृताभिप्रायेणैवैतद्धातुप्रत्ययोपादानमपि तूक्तप्रकारेण प्रकृते वृद्ध्यर्थक-ब्रह्मशब्दनिष्पत्त्युपपादनसम्भवेऽपि बृहजातीति धात्वन्तरादपि मनिन्प्रत्यये ब्रह्मेतिरूपसद्भावात् तत्र

चामागमं विना निर्वाहायोगात् तदर्थं च दृशिग्रहणं सामर्थ्याश्रयणस्यावश्यकत्वात् तन्न्यायेनात्राप्युपपादन-सम्भवात् । सार्वत्रिकोऽयं प्रकार इति वस्तुस्थितिकथनायैतत्प्राकाराश्रयणमिति भावेन समाधत्ते तथापि बृहजातीति । उपलक्षणं चैतत् । यद्यपि च बृंहेर्न लोपश्चेति सूत्रेण बृंहेर्नलोपश् चशब्दादमागमश्चेति विधानमाश्रित्य ब्रह्मेति रूपसिद्धिस्तथाऽपि बृहजातीत्यादीत्येवं शङ्कान्तरतन्निरासावपि कर्तव्यौ । बृंहेर्नलोपश्चेति सूत्रस्येति प्रकरणे पाठमाश्रित्य बृहेरिति प्रत्यये बर्हिरिति रूपमित्याश्रित्याप्येतत्सूत्रस्यैव मनिन्प्रकरणे पाठमाश्रित्यापि काशीस्थयाजुषस्वरमञ्जरीकृतनलोपामागमौ व्याख्याय
ब्रह्मेतिरूपसिद्ध्यर्थ-तायाः स्वीकृतत्वात् । ब्रह्मणे ब्राह्मणमालभते । सत्यं ज्ञानमनन्तं ब्रह्मेत्याद्युदाहरणाच्चेति ज्ञेयम् ।

