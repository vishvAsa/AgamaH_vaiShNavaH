+++
title = "१३ ईश्वर एव शास्त्रस्य विषयः"

+++


## ॐ ॐ अथातो ब्रह्मजिज्ञासा ॐ (१-१-१)

**ईश्वर एव शास्त्रस्य विषयः**

# ॐ ॐ अथातो ब्रह्मजिज्ञासा ॐ (१-१-१)

## अनुव्याख्याम्

***ओतत्ववाची ह्योङ्कारो वक्तयसौ तद्गुणोतताम् ।***

### सुधा

यत्तावदुक्तं विषयाभावान्न जिज्ञासा कर्तव्येति तदनुपपन्नम् । अनात्मजीवात्मनो-र्विषयत्वानुपपत्तावपीश्वरस्य तदुपपत्तेः । अत्र यदुक्तं जीवव्यतिरिक्त ईश्वर एव नास्तीति तत्परिहाराय सूत्रकृतोङ्कारब्रह्मशब्दौ प्रयुक्तौ । तेनायमर्थः सूचितः । ‘ॐ इत्येतदक्षरमुद्गीथमुपासीत’, ‘तद्विजिज्ञासस्व तद्ब्रह्मे’त्यादिश्रुतावोङ्कारब्रह्मशब्दौ जिज्ञास्ये वस्तुनि श्रूयेते । ताभ्यां च तत्सकलजीवजडात्मकात्प्रपञ्चाद्विलक्षणमवगम्यत इति । तदयुक्तमिवाभाति । ओमादिपदस्य अलौकिकार्थेऽनवगतसङ्गतित्वात् । न हि पदं चक्षुरादिवदप्रतीत एवार्थे प्रतीतिं जनयति येनापूर्वमर्थं पदप्रयोगादेव प्रतीमः । स्वर्गापूर्वदेवताद्यर्थोऽपि न पदप्रयोगादेव सिद्धः । किन्तु सन्निहितानेक-वाक्यार्थसामर्थ्याल्लभ्यत इत्यत आह भाष्यकारः ॥ ओतत्ववाचीति ।

### वाक्यार्थचन्द्रिका

ननु भर्गादिशब्दतुल्यतयोङ्कारशब्दनिर्वचनमात्रपरौतत्ववाचीत्यादि-सिद्धान्तानुव्याख्याने पूर्वपक्षनिराकृतविषयत्वेषु अनात्मजीवात्मपरमात्मस्वन्यतरपक्षपरिग्रहस्य तत्पक्षोक्तदोषपरिहारस्य वाऽदर्शनाद्वैय्यर्थ्यमित्यतः स्पष्टत्वादीश्वरविषयत्वपक्षपरिग्रहस्य तत्पक्षोक्त-दूषणपरिहारस्य सूत्रकारेणैव सूचनात्सूत्रसूचितपक्षविशेषदूषणपरिहारे प्राप्तानुपपत्तिपरिहारेण स्वयमपि पक्षपरिग्रहादेः सूचनात्साक्षात्तदनुक्तावपि सूत्रसूचितपरिहारे प्राप्तानुपपत्तिपरिहारार्थत्वान्न तदनु-व्याख्यानवैयर्थ्यमित्यभिप्रेत्य बहिरेव साध्यनिर्देशपूर्वकं पक्षविशेषपरिग्रहप्रकारं सूत्रसूचिततत्पक्षोक्त-दूषणपरिहारप्रकारं च दर्शयन्नेव तत्र प्राप्तानुपपत्तिनिवर्तकतया भाष्यमवतारयति ॥ यत्तावदित्यादिना ॥ सूचित इति ॥ जिज्ञास्यस्य जीवादिवैलक्षण्यासूचनेऽवैलक्षण्यासूचनेऽवैलक्षण्यपूर्वपक्षप्रतिक्षेपकत्वा-योगात्ताभ्यां तत्सूचनमिति भावः ॥ चक्षुरादिवदिति ॥ अत्र चक्षुरितीन्द्रियान्तरोपलक्षणम् । आदिपदेन चानुमानग्रहणम् । सङ्गतिग्रहणसापेक्षार्थबोधकत्वात्पदस्य तदुभयवैलक्षण्यमिति भावः ॥ सन्निहितेति ॥ ‘स्वर्गकामो यजेत’ इत्यादिश्रुतिस्थस्वर्गशब्दशक्तिग्राहिकायां ‘यन्न दुःखेने’त्यादिश्रुतौ ‘न हि दुःखेन सम्भिन्नं न च ग्रस्तमि’त्याद्यनेकवाक्यार्थभूतदुःखासम्भिन्नत्वाग्रस्तत्वादीनां प्रतिद्धसुखेऽनुपपत्ति-रूपसामर्थ्येन ‘तानि धर्माणि प्रथमानि’ ‘पुण्येन पुण्यं लोकं नयति पापेन पापमुभाभ्यामेव मनुष्य-लोकमि’त्यादौ ‘स्वर्गकामो यजेत’ इत्यादौ च सन्निहितवाक्यार्थलोकान्तरप्राप्तिसाधनत्वकालान्तर-भाविफलसाधनत्वादीनां प्रसिद्धयागादिसाधनेऽनुपपत्तिरूपसामर्थ्येन ‘न कदाचन स्तरीरसि नेन्द्र दाशुषे सश्चसि,’ ‘मृदब्रवीदि’त्यादिवाक्यार्थानां प्रसिद्धपरत्वेऽनुपपत्तिरूपसामर्थ्येन स्वर्गापूर्वदेवतालाभः । देवतादीत्यत्रादिपदेन यूपाहवनीयादिसङ्ग्रहः । तदर्थतया ‘यूपं तक्षती’त्यादिवाक्यार्थसामर्थ्यमुदाहार्यम् ।

### परिमल

तदयुक्तमित्यादिना भाष्यमवतारयितुं विषयाभावशङ्कानिरासकत्वप्रकारमोंब्रह्मपदयोर् व्यनक्ति ॥ यत्तावदित्यादिना ॥ तदिति जिज्ञास्यं वस्तु । इतीत्यस्येत्ययमर्थः सूचित इति पूर्वेणान्वयः । अत्र ब्रह्मपदेनैव जीवादिविलक्षणविषयसम्भवेऽप्योमित्युक्तेः कृत्यं नारायणपदोदित इत्यत्राग्रे व्यक्तं भविष्यति । स्वर्गाद्यलौकिकार्थावबोधादित्यत आह ॥ स्वर्गेति ॥ सन्निहितेति ॥ ‘यन्न दुःखेन सम्भिन्नं न च ग्रस्तमनन्तरम् । अभिलाषोपनीतं च सुखं स्वर्गपदास्पदमि’त्यनेकवाक्यार्थलभ्यः स्वर्गपदार्थः । ‘ज्योतिष्टोमेन स्वर्गकामो यजेते’ति यागस्य स्वर्गसाधनत्वरूपवाक्यार्थसामर्थ्यलभ्योऽपूर्वाख्योऽर्थः । ‘वज्रहस्तस्सहस्राक्ष’ इत्यनेकवाक्यार्थसामर्थ्यलभ्येन्द्रादिदेवतारूपोऽर्थ इत्यर्थः । सामर्थ्यमन्यथाऽनु-पपत्तिः ।

### यादुपत्यं

नन्वेवं स्वर्गापूर्वदेवतादिरूपोऽर्थोऽपि सङ्गतिग्रहणासम्भवेनागमसिद्धो न स्यादित्यत आह ॥ स्वर्गापूर्वदेवतादीति ॥ किन्तु सन्निहितानेकेति ॥ यथा ‘यन्न दुःखेन सम्भिन्नं न च ग्रस्तमनन्तरम् । अभिलाषोपनीतं च तत्सुखं स्वःपदास्पदम्’ इत्यनेकवाक्यार्थसामर्थ्येनोपस्थिते सुखविशेषे स्वःपदशक्तिग्रहः पश्चादेवेति भावः । यथा ‘स्वर्गकामो यजेत’ इत्यादौ स्वर्गकामपद-समभिव्याहाराल्लिङादेरपूर्वपरत्वमेवं देवताशब्दस्यापि तदर्थपरत्वं द्रष्टव्यम् ।

### श्रीनिवासतीर्थीया

॥ ॐ अथातो ब्रह्मजिज्ञासेति ॥ ननु पूर्वं सङ्गतिग्रहणाभावेऽपि चक्षुरादिवत्पदमप्यप्रतीतार्थज्ञानजनकमेव किं न स्यादित्यत आह ॥ न हीति ॥

### वाक्यार्थरत्नमाला

भर्गादीति । इदं च स एव भर्गशब्दार्थ इत्येतद्व्याख्यावसरे उपपादयिष्यते । पूर्वपक्षनिराकृतेति । पूर्वपक्षे निराकृतं विषयत्वं येष्विति व्यधिकरणो बहुव्रीहिः । अन्यतरपक्षेति । अन्यतमेत्यर्थः । वस्तुतस्तु अनात्मजीवात्मशब्दे द्वन्द्वानन्तरं परमात्मशब्देन द्वन्द्वाश्रयणादभ्यर्हितत्वेन परमात्मपक्षस्यैवानात्मजीवात्मरूपानभिप्रेतपक्षात् पृथक्करणोपपत्तेरन्यतरेति साध्विति ज्ञेयम् । साक्षात् तदित्यतः पूर्वम् अनुव्याख्याने इत्यनुवृत्तेरनुव्याख्यानस्येति शेषपूरणं सूत्रसूचितेत्यतः प्राक् ज्ञेयम् । अत्र वैयर्थ्यमित्यतः साक्षात्तदनुक्तावपि सूत्रसूचितपरिहारे प्राप्तानुपपत्तिपरिहारार्थत्वान्न तदनुव्याख्यानवैयर्थ्य-मित्यभिप्रेत्य बहिरेवेत्यादिसम्बन्धः । कथं तत्परिहारार्थत्वमात्रेणोक्तशङ्कापरिहारो येनावैयर्थ्यमित्यत उक्तं सूत्रसूचितपक्षविशेषदूषणपरिहारे प्राप्तानुपपत्तिपरिहारेणेत्यादि । सूत्रकारीयपक्षविशेषपरिग्रहादि-कथनाभावशङ्कापरिहारव्याजेन भाष्यकारीयपक्षविशेषपरिग्रहादिसूचनोपयुक्तं सूत्रसूचितपक्षविशेषेत्येतदुप-पादितं स्पष्टत्वादित्यादि । ईश्वरविषयत्वपक्षपरिग्रहस्य स्पष्टत्वात् तमनभिधाय तत्पक्षोक्तदूषणपरिहारस्यैव सूत्रकारेण सूचनं कृतम् । सूत्रकारेणैव तत्सूचनाद् भाष्यकारेणापि स्वयं तत्परिहारमनभिधाय सूत्रसूचित-परिहारे प्राप्तानुपपत्तिपरिहार एव कृतस्तेनैव पक्षपरिग्रहादिकमपि भाष्यकारेण सूचितमित्यर्थः ।

सकलजीवजडेति मूलम् । यद्यपि जीवाभेदपूर्वपक्षनिराकरणाय प्रयुक्तोङ्कारब्रह्मशब्दाभिहितगुण-पूर्णत्वेन जीवव्यावृत्तिरेवाभिधेया । तथाऽपीदं ब्रह्मणो लक्षणं तच्च सजातीयमिव विजातीयमपि व्यवच्छि-नत्तीति वस्तुस्थितिकथनाय जडस्यापि ग्रहणम् । एवं जीवजडयोरित्यत्रापि ज्ञेयम् । अनवगतेति मूलम् । अगृहीतसङ्गतिकत्वादित्यर्थः । सङ्गतेः ससम्बन्धिकपदार्थत्वेन तद्ग्रहणस्य सम्बन्धितावच्छेदकप्रकारक-सम्बन्धिधीसाध्यत्वेन प्रकृते च सम्बन्धिभूतब्रह्मण औपनिषदत्वेन प्रत्यक्षादिना तदनवगमाद् वेदेन तदवगमस्य चान्योन्याश्रयग्रस्तत्वादिति भावः । ननु सम्बन्धाप्रतीतावपि चक्षुरादिनेव शब्देनाप्यर्थ-प्रत्ययोऽस्त्वित्यत आह नहीति । अक्षवत् पदं बोधकं लिङ्गवद्वा वाक्यवद्वा इत्यर्थक चक्षुरादिवदिति मूले अन्यदपि सङ्ग्राह्यमाह अत्र चक्षुरितीति । चक्षुरादीत्यत्रादिपदेनेन्द्रियान्तरग्रहणव्याख्यानपक्षे चक्षुर्घ्राणा-दीन्द्रियवदित्येव बोधापत्तेरनुमानोपस्थितिनिमित्ताभावः प्राप्नोति । अतो ऽन्तरङ्गतया चक्षुःपदेने-न्द्रियान्तरोपलक्षणोक्तिरिति ज्ञेयम् । अनुमानग्रहणमिति । वाक्यस्याप्युपलक्षणमेतत् । अप्रतीत एवार्थ इति मूले विषयसप्तमी । सङ्गतिग्रहणसापेक्षार्थबोधकत्वादिति । अयमर्थः । प्रमाणत्वाविशेषेऽपि प्रमाणान्तरेणार्थमधिगम्य तस्मिन् गृहीतसङ्गतिकस्य
पदस्यार्थस्मारकत्वान्नाधिगतविषयत्वं युक्तम् । तदेतदुक्तं पदमिति प्रयोगेण । तथा चागृहीतसङ्गतिकस्य शब्दस्यार्थबोधकत्वे अतिप्रसङ्गेनावगत-सङ्गतिकस्यैव तस्य तद्बोधकत्वात् प्रत्यक्षादेश्च सङ्गतिग्रहणानपेक्षत्वाद्युक्तं प्रत्यक्षादिवैलक्षण्यमिति । ननु सङ्गतिग्रहणसापेक्षस्य पदस्य बोधकत्वनियमो न युक्तः । तथा सति स्वर्गापूर्वाद्यर्थस्यालौकिकतया तथाशब्दस्य तत्रानवगतसङ्गतिकत्वेन पदमात्रेण तस्याप्यसिद्धिप्रसङ्गादित्यत आह मूले स्वर्गापूर्वेति । पदप्रयोगादेवेति । तथा चेष्टापादनमेतदिति भावः । केन तर्हि तत्सिद्धिरिति शङ्कते किन्त्विति । उत्तरमाह सन्निहितेति मूलम् । तत्र सन्निहितं यद्वाक्यं तदर्थसामर्थ्यम् अनेकानि यानि वाक्यानि तदर्थसामर्थ्यं चेति । सम्बन्धमाश्रित्य द्वितीयं तावदुदाहरणमिष्टतयोपपादयति स्वर्गकाम इति । यन्न दुःखेनेत्यादिश्रुताविति । यद्यपि यन्न दुःखेनेति वाक्यमेेकमेव । तथाऽपि वाक्यार्थानामनेकत्वात् तत्प्रतिपादकतया वाक्यानेकत्व-विवक्षया तादृशवाक्यसमुदायरूपा श्रुतिरित्यङ्गीकारेणैतदिति न दोषः । यन्न दुःखेन सम्भिन्नमित्यादि-वाक्यानि वने चूत इत्यादिप्रत्ययदर्शनाच्छतिस्थानि भवन्तीति वक्तुं शक्यतया श्रुताविति सप्तम्यन्तस्यानेक-वाक्येत्यनेन सम्बन्धोपपत्तिश्च । यद्वोक्तसप्तम्या प्रतिपादितत्वमर्थः । दुःखासम्भिन्नत्वादि विशेषणं चैतत् । तच्छतिस्थानेकवाक्यप्रतिपाद्यतया च परम्परया तत्प्रतिपादितत्वं द्रष्टव्यम् । एवमनेकवाक्यार्थसामर्थ्य-मुदाहृत्य सन्निहितवाक्यार्थसामर्थ्यमुदाहरति तानि धर्माणीत्यादिना । (धर्मशब्दोऽपूर्वे पुल्लिङ्गस् तत्साधने तु नपुंसकस् तानि धर्माणि प्रथमानीति काशिकानुसारेण) तानि धर्माणीत्येतद्व्याख्यानरूपग्रन्थानुसारेण धर्मशब्दोक्तानां पुण्येनेत्यादिवाक्यगतपुण्यादिशब्दस्य च शुभाशुभकर्मपरत्वेन तद्वाक्यैकदेशरूपसन्निहित-वाक्यस्य ते ह नाकं; स च तं पुण्यं लोकं नयतीत्यादिरूपस्य योऽर्थो लोकान्तरप्राप्तिसाधनत्वरूपः । स्वर्गकाम इत्यत्र च यजेतेति सन्निहितवाक्यार्थ भूतयागनिष्ठकालान्तरभाविफलसाधनत्वादिरूप इति विवेकः । कदाचन स्तरीरसीति मन्त्रे एकस्यैव नञः श्रवणादावृत्तिमभिप्रेत्यान्वयमुखेनाह न कदाचने-त्यादि । प्र्रत्यक्षस्य जात्या प्राबल्यप्रतिपादनपरन्यायामृतस्थैन्द्रेतिवाक्यव्याख्यानरूपकण्टकोद्धारे तु न स्तरीरसि घातको न भवसि किन्तु सश्चसि प्रीयसे इति वर्णकान्तरमुक्तमिति न दोषः । सन्निहितस्थलं स्पष्टनीयमस्ति । सामर्थ्येनेति । त्रयस्य स्वर्गादित्रितयलाभे क्रमेणान्वयः । तदर्थतयेति । यूपाहवनीयादि-लाभार्थतयेत्यर्थः । कार्यतावादीयतत्त्वप्रकाशिकायां तदेवमलौकिकत्वेऽपि नियोगस्य यूपाहवनीयादिवत् पदान्तरसमभिव्याहाराल्लिङादीनां तत्र सम्बन्धेत्याद्युक्तम् । तन्नयनप्रसादिन्यां ‘यथा खलु यूपाहवनीयादौ यूपं तक्षति यूपमष्टाश्रीकरोति । यूपमनक्ति । अर्धोदिते सूर्ये आहवनीयमादधाती’त्यादिवाक्यपर्यालोचनया ‘संस्कृतौ कौचन दार्वग्निविशेषौ यूपे पशुं बध्नाति आहवनीये जुहोती’त्यत्र यूपाहवनीयशब्दार्थाविति निर्णीयत इत्युक्तेर्यूपादिलाभस्तेन प्रकारेण ज्ञेयः । आदिपदेन यववराहादिशब्दा ग्राह्याः । यदान्या ओषधय इत्यादिवाक्यपर्यालोचनया दीर्घशूकादिपरत्वात्तेषाम् । वाक्याधिकरणशास्त्रदीपिकायां ‘यन्न दुःखेने’त्यादि । उक्तं च लोकवेदाधिकरणे— ‘पदावधारणोपायान् बहूनिच्छन्ति सूरय’ इति च तत्रैवम् । एतत्प्रमेयं किञ्चिन्न्यायवाचस्पत्यादिषु शब्दपरीक्षायां किञ्चिच्च चतुर्थवर्णकविवरणे द्रष्टव्यम् । प्रकृते तु नार्थविशेष-ज्ञापकपदसमभिव्याहारोऽस्तीति न तत्सामर्थ्यादप्यलौकिकार्थलाभ
इति भावः ।

