+++
title = "०९ न अनात्मविषयेयं जिज्ञासा"

+++


## तत्र ताराथमूलत्वं..

न अनात्मविषयेयं जिज्ञासा

***तत्र ताराथमूलत्वं***..

### सुधा

विषयादिवैधुर्यमेवात्र कथमिति चेदित्थम् । न तावदनात्मविषयेयं जिज्ञासा । तस्य तृणादिलक्षणस्य प्रत्यक्षादिनैव निश्चितत्वात् । सन्दिग्धश्चार्थो न्यायविषयो भवति । यथोक्तम् । ‘अविज्ञाततत्त्वेऽर्थे कारणोपपत्तितस्तत्त्वज्ञानार्थमूहस्तर्क’ इति । निष्पादितक्रिये च कर्मण्य-विशेषाधायिनः साधनस्य साधनन्यायातिपातः । नाप्यसौ जिज्ञासितः कस्मैचन प्रयोजनाय कल्पते । एवंविधे चाधिकारी दूरोत्सारितः । यतोऽर्थी समर्थो विद्वानधिक्रियते । न चैतादृशेऽर्थेऽर्थिता सम्भवति । धर्मादिलक्षणस्त्वनात्मा शास्त्रान्तरादिनैव निर्णीतः । आत्मा च शरीरेन्द्रियादिसङ्घातव्यतिरिक्तो नास्त्येव । शरीरादिकं च यथायथं प्रत्यक्षादिनैव निश्चितम् । नन्वात्मा शरीरादिव्यतिरिक्तोऽहमित्यसन्दिग्धाविपर्यस्तसाक्षात्प्रतीत्यैव निश्चीयत इति चेत् । एवं तर्हि तत एव न जिज्ञास्यः । अत एवानादितस्तदीयतत्त्वज्ञाने विद्यमानेऽपि इष्टानिष्टप्राप्ति-परिहारयोरदर्शनान्नासौ जिज्ञासितः कस्यचित्प्रयोजनस्येष्टे ।

### वाक्यार्थचन्द्रिका

एवं हेतोर्व्याप्तिमुपपाद्यासिद्धिं परिहर्तुं शङ्कते ॥ विषयादीति ॥ सूत्रेऽधिकारिसमर्पकाथशब्दस्य विषयसमर्पकब्रह्मशब्दापेक्षयाऽऽदित्वेन तन्निवर्त्यपूर्वपक्षस्य प्रथमतः कथनीयत्वेऽपि विषयसमर्पकोंशब्दस्य ततोऽप्यादित्वाद्विषयाभावोक्तयाऽधिकार्यभावसिद्धिवदधिकार्य-भावोक्तया विषयाभावसिद्धेरभावेन लाघवाच्च सूत्रे ओंब्रह्मशब्दाभ्यां तदर्थकथनपरौतत्ववाची ह्योङ्कार इत्यनुव्याख्यानेन च सूचितपूर्वपक्ष एव प्रथमतो वक्तव्य इत्यभिप्रेत्य विषयोऽस्य शास्त्रस्य भवन्ननात्माऽऽत्मा वा । आद्येऽप्युपेक्षणीयत्वेन सर्वसिद्धस्तृणादिर्वा । अतथाविधो धर्मादिर्वा । द्वितीयेऽपि जीव ईश्वरो वा । आद्येऽपि स्वात्मापरात्मा वेति विकल्पान्मनसि निधायाद्यं तावन्निराकरोति ॥ न तावदिति ॥ अत्राभ्यर्हितत्वादात्मपक्षस्य प्रथमं निराकर्तव्यत्वेऽपि सूचीकटाहन्यायेना-नात्मपक्षनिराकरणमादौ कृतमिति मन्तव्यम् । प्रत्यक्षादिनेत्यादिपदेन लोकसिद्धानुमानवाक्ययोः सङ्ग्रहः ॥ अविज्ञातेति ॥ कारणं प्रमाणं चोपपत्तिश्च ताभ्यामित्यस्याविज्ञाततत्त्व इत्यनेन सम्बन्धः । अत्र न विशेषतो ज्ञातं तत्त्वमस्येति विशेषज्ञानरहितत्वोक्तया संशयकारणीभूतधर्मिज्ञानरूपसामान्यज्ञानलाभेन सन्दिग्धत्वसूचनात्प्रकृतोपयोग इति ज्ञेयम् । निश्चितस्य ज्ञानविषयत्वं युक्तिविरुद्धं चेत्याह ॥ निष्पादितेति ॥ निष्पादिता क्रिया यस्मिंस्तस्मिन्कर्मकारके क्रियारूपं तदुपकारकं वा विशेषमकुर्वतः क्रियासाधकत्वरूपं साधनत्वं न स्यादित्यर्थः । निष्पादिता प्रमितिलक्षणा क्रिया यस्य कर्मणो विषयस्य स इह तथोक्त इति कल्पतरुः ॥ असाविति ॥ उपेक्षणीय इत्यर्थः ॥ एवंविधे चेति ॥ उपेक्षणीय-विषयक इत्यर्थः । सामान्यविवक्षया नपुंसकनिर्देशोऽयमिति ज्ञातव्यम् । तेन जिज्ञासाया विशेष्यत्वे स्त्रीलिङ्गापत्तिस्तृणादेरर्थस्य विशेष्यत्वे तु विषयस्य कुत्रापि साधिकारित्वाभावादप्रसक्तप्रतिषेधापत्तिरिति दूषणमपास्तं भवति ॥

॥ न चैतादृश इति ॥ अर्थी समर्थ इत्यत्रार्यत इत्यर्थ्यत इति व्युत्पत्तिभ्यां क्रमेण विषयः प्रयोजनं चार्थौ ज्ञेयत्वेन विषयवत्ता काम्यत्वेन प्रयोजनवत्ता चार्थिता विवक्षिता । ततश्चैतादृशे निश्चितेऽर्थे विषयेऽर्थिता । जिज्ञास्यत्वेन तद्वत्तैतादृशे अविद्यमानेऽर्थे प्रयोजनेऽर्थिता काम्यत्वेन तद्वत्ता पुरुषस्य न हि सम्भवतीत्यर्थः । यद्वा न चैतादृशेऽर्थ इति वक्ष्यमाणमर्थ इत्येवं विधे चेत्यनेनापि सम्बध्यते । एवंविधे एतादृश इत्यनयोर् निश्चिते निष्प्रयोजने चेत्युभयमप्यर्थः । सतिसप्तम्यौ चेमे । सप्तम्यन्तोऽर्थशब्दो विषयमात्रपरः । अर्थिशब्दश्चोक्तरीत्या उभयपरः । एवं च निष्प्रयोजने निश्चिते च विषये सत्यधिकारी दूरोत्सारितो यतोऽर्थी समर्थो विद्वानधिक्रियते । न च निष्प्रयोजने निश्चिते च विषये सत्युक्तोभयविधार्थिता सम्भवतीत्यर्थः । धर्मादीत्यादिपदेन देवादिस्वरूपमश्वलक्षणादिकं च गृह्यते । शास्त्रान्तरं मीमांसान्तरम् । आदिपदेनाश्वविद्यादिसङ्ग्रहः ।

आत्मपक्षं दूषयति ॥ आत्मा चेति ॥ यथा गोशब्दस्य व्यक्तयाकृतिजातिसन्निधौ प्रयुज्यमानस्य वाच्यं कैश्चिज्जातिरिति कैश्चिद्य्वक्तिरिति कैश्चिदाकृतिरिति कैश्चित्त्रितयमपीति प्रतिपन्नं तथा चैतन्यकार्यकारणसङ्घातसन्निधावुत्पद्यमानाहंप्रत्ययस्यालम्बनं कैश्चिद्देहादिष्वेकैकमेव प्रतिपन्नं कैश्चिच्च सङ्घात एवेति प्रतिपन्नमिति पक्षद्वयमत्राभिप्रेतम् । अत एव गीताभाष्यटीकायां पक्षद्वयमप्युदाहृत्य निराकृतम् । एवं च शरीरेन्द्रियादिश्च सङ्घातश्चेति विग्रहः । सङ्घातश्च प्रकृतत्वात्तेषामेव । आदिपदेन च मनोबुध्द्योर्ग्रहणम् । अत्रात्मा नास्त्येवेत्येवं विशेषणपरित्यागेनान्वयस्याभिप्रेतत्वाच्छून्यपक्षोऽप्यत्र शङ्कितः । एवं चोत्तरवाक्ये शून्यस्यासत्वादेव न विषयत्वमित्यपि द्रष्टव्यम् । शरीरादीनां प्रत्येकं सङ्घातस्य वा आत्मत्ववादिनामहंप्रत्ययविषयत्वेन शरीरादीनां प्रत्यक्षत्वस्य सम्मतत्वेऽप्यादि-पदेनानुमानादिग्रहणं यथायथमित्युक्तिश्च विषयत्वाभावप्रयोजकनिश्चितत्वमुपपादयतामस्माकं परेण प्रमाणान्तरसिद्धत्वेऽङ्गीकृतेऽपि न क्षतिरिति प्रदर्शयितुमिति द्रष्टव्यम् । तत्र देहस्य तावदात्मत्वमहं मनुष्य इत्याद्यनुभवसिद्धमिति कश्चित् । अत एव गीताभाष्यटीकायां न केवलमित्यादिनैतदेवोक्तम् । सत्यपि शरीरे विषयज्ञानानामिन्द्रियैरन्वयव्यतिरेकवत्त्वात्कारणतया अन्वयव्यतिरेककल्पनादाश्रयतया अन्वयव्यतिरेककल्पनस्याभ्यर्हितत्वाच्छरीरमहमिति प्रत्ययाभावेऽपि मनुष्यत्वादिधर्मविशिष्टस्याहं प्रत्ययालम्बनत्ववत्काणोऽहं मूकोऽहमिति धर्मविशिष्टेन्द्रियाणामहन्त्वेन सामानाधिकरण्यस्य सत्त्वात् । शरीरस्याहंप्रत्ययालम्बनत्वविज्ञानान्वयव्यतिरेकयोरिन्द्रियात्मनामाश्रयत्वेनाप्युपपत्त्येन्द्रियाणामेव व्यस्तानामात्मत्वमित्यपरः । एतेनेन्द्रियचैतन्यपक्षोऽपि निरस्त इति गीताभाष्यटीकायामियमेव तत्पक्षप्रसक्तिरभिमता । तत्सन्निधौ ईक्षणदर्शनस्य शरीरादिसर्वसाधारणत्वेनास्यैव विशिष्यप्रसञ्ज-कत्वात् । तत्रैव पूर्वत्र शरीरप्राणजठरानलेन्द्रियमनोविषयसन्निधावीक्षणदर्शनादेषामन्यतमः किं न स्यादित्युक्तिस्तु साधारणत्वहेतोस्तत्तत्प्रापकत्वमभिप्रेत्य न तु तस्यैव विशेषप्रापकत्वमित्यभिप्रेत्या-सम्भवादिति द्रष्टव्यम् । स्वप्ने चक्षुराद्यभावेऽपि केवले मनसि विज्ञानालम्बनत्वाहंप्रत्ययविषयत्व- योरबाधितयोर्दर्शनाद्रूपादिविज्ञानानां चक्षुराद्याश्रयत्वे तदभावे केवलं मनसि स्मृत्यनुपपत्तेराश्रयान्तरे च सिद्धे चक्षुरादीनां ज्ञानान्वयव्यतिरेकयोः करणविषयतयाऽपि उपपत्तेः । अहंप्रत्ययस्य च देह इव करणे कर्तृत्वोपचारात्सिद्धेश्चक्षुरादिकरणं शरीराधारं मन एवात्मेत्यन्यः । पूर्ववदिदमेव मनःपक्षविशेषप्रसञ्जकं टीकाभिमतं द्रष्टव्यम् । शरीरादीनां विज्ञेयतया घटादिवज्ज्ञानव्यतिरिक्तत्वेनानात्मत्वान्मनसश्च समनन्तरप्रत्ययव्यतिरेकिणोऽभावाच्च विज्ञानमेवाहंप्रत्ययालम्बनमात्मेत्यपरः । सङ्घातावलम्बनोऽहमिति प्रत्ययः सङ्घातसन्निधावहमिति प्रत्ययदर्शनादित्यन्य इत्युक्तमेव । विज्ञानव्यतिरिक्तानामात्मत्वस्य विज्ञेयत्वेन प्रत्याख्यानात्सुषुप्ते च विज्ञानलेशस्याप्यभावेन समनन्तरप्रत्ययरूपकारणाभावात्स्वोचित-कारणाभावे च सुप्तोत्थितस्याकस्माज्जायमानाहंप्रत्ययस्य सदवलम्बनत्वानुपपत्त्या शून्यालम्बनत्व-मेवेत्यपि कश्चित् । नन्वित्युत्तरवाक्येन च सर्व एते पक्षा निराक्रियन्ते । तत्र चात्माऽसन्दिग्धा-विपर्यस्तसाक्षात्प्रतीत्यैव निश्चीयत इत्येतावन्मात्रेण शून्यपक्षनिराकरणम् । अत्र च य एवाहं पूर्वेद्युर्हस्तिनमद्राक्षं स एवाहं सम्प्रति तुरगमुपलभ इत्येवमादिप्रत्यभिज्ञा साक्षात्प्रतीतिरभिप्रेता । तद्वशाच्च सुप्तावात्मनः सत्त्वमास्थेयमिति । विशिष्टेन वाक्येन तु पक्षान्तरनिराकरणम् । तस्य च स्वप्ने शरीरानवभासेऽपि चक्षुरादिव्यापाराभावेऽपि चाहमिति साक्षात्प्रतीतेः सुप्ते च शरीरेन्द्रियाणां मनोबुध्द्योश्च व्यापाराभावेऽप्येतावन्तं कालं सुखमस्वाप्समित्युत्थितपरामर्शानुरोधेनाहमिति प्रतीतेः सुप्तिदशायामपि सिद्धेस्तस्याः शरीरादिभिन्नविषयत्वमिति । शरीरादेर्ममेतिप्रतीतिविषयस्याहमिति प्रतीतिविषयत्वासम्भवाद् अहमितिप्रतीतेः शरीरादिव्यतिरिक्तविषयकत्वमित्यप्यर्थः । एवं चानेन सर्वपक्षनिराकरणम् । गीताभाष्ये तु प्रकारान्तरेणैषां पक्षाणां निराकरणमिति द्रष्टव्यम् । एवं तर्हि नात्माभावे तस्य शरीराद्यभेदे वा अस्माकं तात्पर्यं किन्तु तस्य निश्चितत्वे । तदर्थं च तस्य शरीराभेदाद्युक्तिः । एवं च शरीराद्यतिरिक्ततयाऽप्यात्मनो निश्चयाङ्गीकारे तावतैवाजिज्ञास्यत्वरूपा-स्मदभिमतसिद्धिरित्याह ॥ एवं तर्हीति ॥

### परिमल

सौत्रब्रह्मादिपदार्थोक्तिपरस्योतत्ववाचीत्यादेर्व्यावर्त्यं निर्विषयत्वं तावद्य्वक्तीकुर्व-न्नैन्द्रियकानैन्द्रियकरूपेण वा श्रेयोऽहेतुतद्धेतुरूपेण वा द्विविधानात्मनां स्वात्मपरात्मपरमात्मनां च विषयत्वं क्रमेण निराह ॥ अनात्मेत्यादिना प्रयोजनं चेश्वरजिज्ञासाया इत्यतः प्राक्तनग्रन्थेन । तार्किकोक्तमाह ॥ यथोक्तमिति ॥ कारणोपपत्तित इति ॥ कारणस्य प्रमाकारणस्य प्रमाणस्येति यावत् । उपपत्तिर् अनुग्रहः । ततः प्रमाणानुग्रहकरणेन तत्वज्ञानसम्पादको य ऊहः स तर्क इति न्यायसूत्रार्थः । निश्चितार्थकत्वेऽप्यस्तु जिज्ञासायास्तृणादिविषयत्वमित्यत आह ॥ निष्पादितक्रिये चेति बहुव्रीहिः । कर्मणि कर्मकारके । साधनन्यायोऽतिशयाधायकत्वं तस्यापगम इत्यर्थः ॥ नाप्यसाविति ॥ तृणादिर् इत्यर्थः ॥ कस्मैचनेति ॥ चनशब्दोऽप्यर्थे निपातः । अर्थी फले तत्साधने वा कामनावान् । समर्थः पटुकरणः । विद्वान् कर्तव्योपयुक्तज्ञानी ॥ एतादृश इति ॥ निष्फले तृणादौ । ऐन्द्रियकस्या-विषयत्वमुपपाद्यातीन्द्रियस्यापि तदुपपादयति ॥ धर्मादीति ॥ यद्वा निष्फलस्याविषयत्वमुपपाद्य सफलस्यानात्मनस्तदाह ॥ धर्मादीति ॥ शास्त्रान्तरादिनेति ॥ कर्ममीमांसया धर्मादिस्वरूपस्य, दैवीमीमांसया देवतादिस्वरूपस्य, कालादिस्वरूपस्य ज्योतिःशास्त्रादिना सिद्धत्वादिति भावः ॥ तत एवेति ॥ साक्षात्प्रतीतिसिद्धत्वादेवेत्यर्थः । सन्दिग्धार्थ एव न्यायविषय इति प्रागुक्तत्वादिति भावः । अत एव इत्यस्य विवृतिर् अदर्शनादित्यन्तेन । प्रयोजनस्येत्यधीगर्थदयेशां कर्मणीति षष्ठी ।

### यादुपत्यम्

॥ अविज्ञाततत्त्वेऽर्थ इति ॥ अविज्ञाततत्त्वेऽनिश्चितस्वरूपे सन्दिग्ध इति यावत् । अनेन तर्कविषयो दर्शितः । उत्तरेण पञ्चम्यन्तेन कारणं कारणस्याहार्यलिङ्गस्योपपत्तिः सद्भाव-स्तस्मादिति । इत्थम्भावलक्षणतृतीयान्तत्वमङ्गीकृत्य तर्कव्यापारनिर्देश इति केचित् । कारणस्य प्रमाणस्योपपत्तिः सम्भावना प्रमाणविषयाभ्यनुज्ञानमिति यावत् ॥ तदुपलक्षितमिति ॥ तत्त्वज्ञानार्थमिति प्रयोजनम् । ऊह इति लक्षणम् । ऊहशब्देन प्रसङ्गाभिधानादिति गौतमसूत्रार्थः । तृणादिरूपे कर्मणि जिज्ञासारूपसाधनस्य प्रमारूपक्रियायाः प्रत्यक्षादिसाधनान्तरसाध्यत्वेनाफलतया अन्यस्य कर्तव्यस्य क्रियाविशेषणस्य अनुपलम्भेन साधनत्वमेवापगतमित्याह ॥ निष्पादितक्रिये चेति । निष्पादिता प्रमितिलक्षणा क्रिया यस्य कर्मणो विषयस्य स इह तथोक्तः । साधनन्यायः साधनरीतिः । अतिपातोऽतिक्रमः । साधनत्वेन अभिमते तस्मिन्फलाभावात्साधनरीतिरपगतेति भावः ।

### श्रीनिवासतीर्थीया

॥ अविज्ञातत्त्वेऽर्थ इति ॥ विशेषेण ज्ञातं निश्चितं विज्ञातम् । विज्ञातं न भवतीति अविज्ञातं सन्दिग्धं तत्त्वं यस्यार्थस्य विषयस्यासावविज्ञाततत्त्वोऽर्थस्तस्मिन्नित्यर्थः । यथोक्तं वरदराजीयमूले अस्याविज्ञाततत्त्वोऽर्थ इत्यनूद्य सन्दिग्धो विषयो मत इति व्याख्यातम् । तत एव निश्चितत्वादेव ॥ अत एवानादित इति ॥ अहमित्यसन्दिग्धाविपर्यस्तसाक्षात्प्रतीतेः सकाशादेवेत्यर्थः ।

### वाक्यार्थरत्नमाला

व्याप्तिमिति । उक्तरीत्या यत्र कर्तव्यतेति वा यत्र कर्तव्यजिज्ञासात्वमिति वा तत्र विषयादीति व्यतिरेकव्याप्तिम् । तथा यत्र विषयाद्यभावस्तत्र कर्तव्यजिज्ञासात्वाभाव इति तदनुमानीयान्वयव्याप्तिमित्यर्थः । ततोऽप्यादित्वादिति । अस्य च सूत्रे ॐ ब्रह्मेत्यादि प्रतिज्ञयाऽन्वयः । तर्हि प्रयोजनार्थकातःशब्दनिवर्त्यपूर्वपक्षापेक्षया अथशब्दनिवर्त्यपूर्वपक्षस्य प्राथम्यापत्तिः स्यादित्यतो हेत्वन्तरमाह विषयाभावोक्तयेति । अनेनैव समानन्यायतया प्रयोजनपूर्वपक्षस्य प्राथम्यमपि सूचितं ज्ञेयम् । एवं विषयाभावपूर्वपक्षस्य प्राथम्यमुपपाद्य मूलाभिप्रेतविकल्पक्रमं शिष्यान् ग्राहयितुं संगृह्य दर्शयन्नुत्तर-मूलमवतारयति विषयोऽस्येति । अनात्मा आत्मा वेति ।

ननु तद्विजिज्ञासस्व तद्ब्रह्मेत्यादिश्रुतौ जिज्ञासाकर्मत्वेन ब्रह्मादिपदाभिधेयस्य श्रुतत्वाद्ब्रह्मविषयां जिज्ञासां कुर्वित्युक्ते जिज्ञासाविषयत्वेनेश्वरस्यैव प्राप्त्या अनात्मादेराशङ्क्यतायोगः । न हि घटानयनं कार्यमित्युक्तेऽपि आनयनकर्म पटो वा गौर्वा घटो वेत्यादि विकल्पो युज्यते । तत्कथं मूलादावुक्त-विकल्पप्रवृत्तिस्तन्निराकरणं चेति चेत्सत्यम् । अयमभिप्रायः पूर्वपक्षिणः । ब्रह्मादिपदाच्छादनेन सम्भावितत्वमात्रेण चेतनादिपक्षे मया निराकृते यदि सिद्धान्ती श्रौतब्रह्मादिपदानुसारेणेश्वरविषयेति पक्षमुपादद्यात् तदापि जिज्ञास्यं यद्ब्रह्मादिपदार्थभूतं वस्तु विषयतया वाच्यं तदेव प्रमाणाभावान्नास्ति । यदि च ब्रह्मादिपदनिरर्थकत्वपरिहाराय कश्चन तदर्थो वाच्यस्तर्हि सोऽर्थः जडं वा जीवो वाऽङ्गीकर्तुं शक्यत इति न जीवजडातिरिक्तजिज्ञास्यब्रह्मादिपदार्थप्राप्तिः प्रतीतार्थपरित्यागेनाप्रतीतार्थकल्पने कल्पनागौरव-प्रसङ्गादिति वदिष्यामीति । ततश्च फलतः ब्रह्मादिपदार्थतया जडादेः प्राप्तिसद्भावाद्युक्त एवानात्मादि-विकल्प इति ज्ञेयम् । ननु तथापि जीवव्यतिरिक्तेश्वराभावात् तस्य चेति न्यायविवरणे ईश्वरजीवरूपेणात्मन एव विषयत्वनिराकरणेऽप्यनात्मनो विषयत्वानिराकरणात्कथं तत्पक्षविकल्पोत्थानम् । एतेन मूले न तावदनात्मविषयेति निराकरणादनात्मपक्षानुवाद इति निरस्तम् । मूलकृतोऽपि बीजाभावेनानात्मपक्ष-निराकरणस्य असङ्गतत्वादिति चेन्मैवम् । जीवव्यतिरिक्तेश्वरेति न्यायविवरणमुपलक्षणयाऽनात्मविषयत्व-पक्षस्यापि निराकरणपरमित्यवश्यं वाच्यम् । अन्यथा न्यूनतापातादित्येवं न्यायविवरणाभिप्रायमाविष्कर्तुमत्र मूले न तावदित्यनात्मविषयेति न्यायविवरणे उपलक्षणया अभिप्रेतं पक्षान्तरमुपन्यस्तम् । तदनुसारेण च टीकायामनुवाद इत्यदोषात् । अत एवोपलक्षणयाऽनात्मपक्षनिराकरणं सिद्धं कृत्वेश्वरपक्षनिराकरणं न्याय-विवरण इति स्पष्टयितुमेव तट्टीकायामीश्वरो हि विचारविषयतयाऽभिमत इति पक्षविशेषे पर्यवसानमुक्तम् । तत्त्वप्रकाशिकायामपि न तावद्ब्रह्मेत्यनेनोपलक्षणासूचनात् तदनुसारेणात्मपक्षनिराकरणान्तेऽनात्मपक्ष-स्याप्युपलक्षणया व्याख्येयत्वात् । अत एव सिद्धान्ते मूले ताभ्यां च तत्सकलजीवजडात्मकात्प्रपञ्चा-द्विलक्षणमवगम्यत इति जिज्ञास्यमनन्तगुणं प्रतिपादयन्तौ जीवजडयोस्तदयोगात् तद्व्यतिरिक्तमेव किञ्चिद्गमयत इति जीवादिव्यतिरिक्तवस्तुसाधनाविरोधीति जीवजडातिरिक्तस्य जिज्ञास्यस्येति जीवादि-व्यतिरिक्तमिति जीवादिविषयतेति जीवादिविषयमिति जीवजडात्मकात्प्रपञ्चादत्यन्तविविक्तत्वेनेति च तत्र तत्र ओङ्कारब्रह्मशब्दोक्तगुणपूर्णत्वरूपसिद्धान्तन्यायव्यावर्त्यता जीवस्येव जडस्यापि बहुधा व्यवहरिष्यते । बन्धमिथ्यात्वं नैव मुक्तिरित्यस्यान्त्ययोजनायां समस्तजीवजडात्मकात्प्रपञ्चादत्यन्तव्यावृत्तं ब्रह्मैवाशेषवेद-प्रतिपाद्यमित्येवं तत्तु समन्वयादित्युक्तिश्च । उक्तग्रन्थानुसारेणैव कथञ्चिज्जीवविषयत्वोपपत्तेरिति पूर्वपक्षमूलेऽपि कारणेषु स्थितं कार्यं व्याप्तं कार्येषु कारणमित्यादिपञ्चदशाध्यायीयगीतातात्पर्यनिर्णयवचनाद् यत्किञ्चिन्नियामकत्वमादाय जडस्याप्युपलक्षणा अभिप्रेतेति वक्तुं शक्यतयेश्वरविषयत्वपक्षनिराकरणा-वसरेऽपि जडस्य जीववत्प्रसक्तिसत्त्वाच्च । एवं न्यायविवरणे जडस्योपलक्षणयाऽभिप्रेतत्वस्य सिद्धत्वादेव यदुक्तं जीवव्यतिरिक्त ईश्वर एव नास्तीत्युत्तरमूलेऽपि जडस्योपलक्षणया ग्रहणं सिद्धं कृत्वा जीवेत्येवोक्तजीवजडव्यतिरिक्त ईश्वर इत्यर्थप्राप्तिः । सकलजीवजडेत्यादितदुत्तरमूलस्य तथा सत्येव सङ्गतिः सम्भवति । कथञ्चिदेषां शब्दानां जीवादिविषयताङ्गीकरणं श्रौतं ब्रह्मादिशब्दं जीवादिविषयमित्याद्युत्तरग्रन्थे स्पष्टमेव जीवसमकक्षतया जडस्येश्वरत्वपूर्वपक्षप्रतीतेश्च । एवमन्यत्रापि व्याख्यानं कार्यमित्यलम् ॥ छ ॥

एवं न्यायविवरणे उपलक्षणयाऽभिप्रेतं जडविषयतानिराकरणपूर्वपक्षं प्रदर्श्य जीवव्यतिरिक्तेति मुखत उक्तमीश्वरविषयतानिराकरणपूर्वपक्षं दर्शयितुं तद्विषयत्वपक्षमाशङ्कते ईश्वरविषयेति मूलम् । तस्यैवेति मूलम् । ईश्वरसञ्ज्ञकस्य कस्यचित्पदार्थस्यैवेत्यर्थः । मीमांसानुग्राह्यप्रमाणाभावव्युत्पादनपरं किञ्चेश्वरे प्रमाणं भवन्न तावत्प्रत्यक्षमित्याद्युत्तरग्रन्थोक्तरीत्या प्रमाणाभावेनेश्वराख्यपदार्थस्यैवाभाव इत्याशयः । अनेन जीवव्यतिरिक्तेश्वराभावादिति न्यायविवरणगतेश्वराभावादित्यंशस्येश्वरस्यैवाभावादिति व्याख्यानं सूचितम् । जीवविषयत्वोपपत्तेरिति मूलम् । अनेनेश्वराख्यः पदार्थ एव नास्ति । यदि तु जिज्ञासावाक्यगतेश्वर-ब्रह्मादिपदानामानर्थक्यपरिहाराय कश्चनार्थोऽङ्गीकार्यतया प्राप्नोति, तथापि जिज्ञास्योऽर्थो जीवव्यतिरिक्तो नास्ति किन्तु जीवाख्य एव । ईश्वरादिपदानामर्थोऽपि जीव एव । न तु तदतिरिक्तः कश्चनार्थो भवदभिमतोऽस्तीति यावत् । येन तस्य विषयता वक्तुं शक्या स्यादित्येवं जीवव्यतिरिक्तेति न्यायविवरणे व्याख्यातं भवति । अत एव पूर्वत्रात्मा तु शरीरेन्द्रियादिसङ्घातव्यतिरिक्तो नास्त्येवेति वाक्ये शरीरादिक-मेवात्मा न तु तदतिरिक्तः कश्चनात्माऽस्तीति प्रतिपादितम् । अन्यथा तत्राप्यर्थान्तरस्वीकारप्रसङ्गः । एवं तत्पदानां जडविषयत्वोपपत्तेरित्यप्युपलक्षणयाऽभिप्रेतमिति तु प्रागुक्तमेव । न त्वत्र जीवब्रह्मणो-रभेदाभिप्रायः कल्प्यः । जीवब्रह्मणोरेकत्वस्य शारीरकमीमांसाविषयत्वं परोक्तं निराकर्तुं प्रवृत्तेन

सत्यत्वात्तेन दुःखादेरित्याद्यनुव्याख्यानेनैवाभेदनिराकरणेनेह जीवेशाभेदस्य सूत्रकृता निराकरणाय ब्रह्मादिशब्दप्रयोगः कृत इत्यादेरकल्पनीयतया तदभेदावष्टम्भेन पूर्वपक्षप्रवृत्त्ययोगात् । सकलजीव-जडात्मकात्प्रपञ्चाद्विलक्षणं जिज्ञास्यं वस्त्ववगम्यत इति जिज्ञास्यमनन्तगुणपूर्णं प्रतिपादयन्तौ जीवजड-योस्तदयोगात् तद्व्यतिरिक्तमेव किञ्चिद्गमयत इत्युत्तरमूले जीव एवेश्वरादिपदार्थोऽतो न तदतिरिक्तः कश्चन भवदभिमत ईश्वरोऽस्तीत्येतत्पूर्वपक्षस्यैव निराकरण-प्रतीतावपि सत्यं ज्ञानमित्यादिवाक्यप्रतिपादितं ब्रह्म योऽयं विज्ञानमय इत्यादिवाक्यप्रतिपाद्यं जीवं चाङ्गीकृत्य तयोरभेद एवेति पूर्वपक्षस्य निराकरणाप्रतीत्या च तथा पूर्वपक्षायोगः । ईश्वरस्यैवाभावादित्यादिपूर्वपक्षग्रन्थायोगश्च । न हीश्वराभेदवादी ईश्वर एव नास्तीत्यादिवदिति । अपि तु तमङ्गीकृत्य योऽयं जीवो दुःखाज्ञानादिमान् प्रतीयते तस्य दुःखादिक-मुपाधिकृतं स्वभावतस्तु जीवो ब्रह्मवद् दुःखादिरहितस्तदभिन्न इत्यादि वदतीति प्रसिद्धम् । अस्त्वोङ्कार-ब्रह्मशब्दाभ्यां जीवजडातिरिक्तस्य जिज्ञास्यस्य सिद्धिस् तथापीश्वरस्य किमायातमित्याद्युत्तरमूलानुसारेण जिज्ञास्यस्यैव जीवाभेदेन पूर्वपक्षः । गुणपूर्णत्वेन जिज्ञास्ये श्रुतेन तस्यापूर्णजीवाद्व्यावृत्तिप्रतिपादनेन सिद्धान्त इत्यादेः स्पष्टत्वाच्चेत्यलम् । ईश्वरो हि विचारविषयतयाऽभिमतः न चासौ जीवव्यतिरिक्तोऽस्ति । प्रमाणाभावादिति न्यायविवरणटीकायामपि जीवव्यतिरिक्तः कश्चनेश्वराख्यः पदार्थोऽस्तीत्यत्र प्रमाणाभावात् स पदार्थो नास्तीत्येवार्थः । अत एव सिद्धपरत्वेऽपि तस्य जीवविषयत्वोपपत्तेरित्युत्तरवाक्ये आगमो य ईश्वरे प्रमाणतया वक्तव्यः स जीवविषय एव । तत्रोक्तधर्माणां कथञ्चिज्जीवेऽप्युपपत्तेरन्यथाऽप्रतीतार्थकल्पनापत्त्या कल्पनागौरवप्रसङ्गादित्येवमुक्तमूलानुसारेणैवार्थः । न तु जीवेनेश्वरस्यैकत्वमाश्रित्य तत्र पूर्वपक्ष इत्यपि स्पष्टम् । सोऽपि हीति मूले कारणेषु स्थितं कार्यमित्यादिवचनात्कारणभूतजडमपि कार्यस्येष्ट इत्यप्युपलक्षणया ज्ञेयम् । न तावद्ब्रह्मविषयः । असन्दिग्धत्वात् । प्रमाणाभावेन जीवव्यतिरिक्तस्य ब्रह्मणोऽभावादित्यादितत्त्वप्रकाशिकायामपि पूर्ववद् ब्रह्माख्यपदार्थस्यैव प्रमाणाभावेनाभावान्न तस्य जिज्ञास्यत्वम् । ब्रह्मपदनिरर्थकत्वपरिहाराय कस्यचिदर्थस्याङ्गीकारे वा सोऽर्थो जीव एव भविष्यति । न तु तदतिरिक्तं किञ्चिद्भवदभिमतब्रह्म तत्पदार्थः । प्रतीतार्थपरित्यागेत्युक्तेरित्येवमेवार्थः । अभेदपदार्थस्तु जिज्ञास्यस्य जीवातिरिक्तत्वाभाव एव विवक्षितः । सिद्धान्तावसरे भवेदेतदसन्दिग्धत्वं जिज्ञास्यस्य यदि तत्स्वप्रकाशजीवाभिन्नं स्यादिति वाक्येऽप्युक्त एवार्थः । जिज्ञास्ये ब्रह्मपदश्रवणात् । कथं तस्य जीवाभेद इत्याद्युत्तरवाक्येऽपि कथं जीवातिरिक्तत्वाभावः जीवमात्रत्वमेवेत्यर्थः । न तु जीवब्रह्मणोरभेद इत्यर्थः । जिज्ञास्यस्येत्याद्यनुसारेण जिज्ञास्यस्येव जीवातिरिक्तस्याभावेन पूर्वपक्षः । जिज्ञास्ये श्रौतयौगिकब्रह्म-पदोक्तपूर्णगुणत्वेनाल्पगुणत्वेनानुभवादिसिद्ध जडजीवातिरिक्तं जिज्ञास्यं वस्तु किञ्चिदस्तीति सिद्धे यदेव तद्वस्तु सिद्ध्यति तदेव नामि्न विवादायोगात्परं ब्रह्मैवेति सिद्ध्यतीति ब्रह्मशब्देन जीवातिरिक्तेश्वरसिद्धिरिति सिद्धान्त इति स्पष्टम् । उक्तं च चन्द्रिकायां ‘जिज्ञास्यं ब्रह्मशब्देन गुणपूर्त्यभिधायिना । अपूर्णत्वेनानु-भूताज्जीवाद्भिन्नं प्रतीयत’ इति । तेन जिज्ञास्यस्यैव जीवाद्भेदसाधनप्रतिपादनेन जीवातिरिक्तस्य कस्य-चिद्वस्तुनः साधनमेव प्रतीयते । अन्यथा जिज्ञास्यमित्यनुक्तवा ब्रह्मेत्येव ब्रूयाद् इति ज्ञेयम् । तदनुसारेणैवं विषयत्वेनाभिमतं हि ब्रह्म जीवचैतन्याद्भिन्नम् । मानाभावादित्यादिग्रन्थोऽपि तद्विजिज्ञासस्वेति वाक्ये यज्जिज्ञास्यमुक्तं तत्तावदनात्मा जीवात्मा वा न भवतीति ईश्वरपदाभिधेयं ब्रह्मैव वाच्यम् । तद्ब्रह्मेत्यनु-सारात् । तच्च नास्त्येव मानाभावात् । ब्रह्मपदनिरर्थकत्वपरिहाराय तदर्थे वाच्ये वा जीव एव तदर्थोऽस्तु इत्यादि पूर्वोक्तरीत्या व्याख्येयम् । केचित्तु न्यायविवरणटीकैतन्मूलयोरद्वैतिरीत्या पूर्वपक्षाप्रतीतावपि तत्त्वप्रकाशिकायां तद्रीत्यैव पूर्वपक्षाश्रयणं जीवव्यतिरिक्तेति न्यायविवरणस्य वर्णकान्तराश्रयणेन कृतमिति नोभयग्रन्थयोरेकप्रकारप्रवृत्त्युपपादन प्रयासप्रसक्तिरित्याहुः । तदेवं न्यायविवरणस्थजीवपदस्य जडोप-लक्षणत्वादनात्मविकल्पोपपत्तिः । अत एव सिद्धान्तेऽपि अनात्मजीवात्मनोर्विषयत्वानुपपत्तावपीत्यादि वक्ष्यति । यदुक्तं जीवव्यतिरिक्त ईश्वर एव नास्तीत्युत्तरमूलवाक्यस्यापि ईश्वर एव मानाभावान्नास्ति । ईश्वरादिपदनिरर्थकत्वपरिहाराय तदर्थवाच्यश्चेत्सोऽर्थो जीव एव भवति । न तु तदतिरिक्तः कश्चने-श्वरोऽस्तीति यदुक्तमित्यर्थान्न दोषः । एवमेव तत्रतत्रानुगुण्यं योज्यमित्यलम् । ततश्चायं मूलारूढः पूर्वपक्षसिद्धान्तयोः प्रवृत्तिप्रकारः । पूर्वोक्तं मूलतट्टीकान्तःप्राप्तं सङ्गृह्य लेख्यमस्ति । उपेक्षणीयत्वेनेति ।

अनेन घटादिपरित्यागेन तृणादिग्रहणे निमित्तमुक्तं भवति । तृणाद्यर्थिनां तृणादिकमुपादेयमेवेति नोपेक्षणीयतेत्यत उक्तं सर्वसिद्धेति । हेयोपादेयोपेक्षणीयविभागमाश्रित्य तृणादिकमुपेक्षणीयमिति सर्वैरुदाहरणात् । कादाचित्कतृणाद्यर्थितामनादृत्य सर्वेषां घटपटादाविवार्थिताविशेषस्याभावं चाश्रित्यो-पेक्षणीयत्वोक्तिसम्भवः । वस्तुतस्तु तृणादिपदं तृणविशेषादिकं कस्यापि नोपादेयं तत्परं घटादिकमपि तादृशं चेदादिपदसङ्ग्राह्यमेवेति ज्ञातव्यम् । अतथाविध इति । उपेक्षणीयत्वेन सर्वसिद्धो न भवतीत्येवंरूप इत्यर्थः । कथञ्चित् सन्दिग्ध इति यावत् । तावदित्यन्तेनोत्तरत्र धर्मादिपक्षो निराक्रियत इति वदता तत्र पृथगवतारो नेति सूचयति अभ्यर्हितत्वादित्यादि । आत्मपक्षस्य प्रथमं निराकर्तव्यत्वे हेतुरभ्यर्हितत्वादिति । निराकर्तव्यत्वं च विकल्प्य निराकर्तव्यत्वमिति विकल्पक्रमो दूषणक्रमयुक्त इति सूचितं भवति । लोकसिद्धेति । लोकसिद्धार्थविषयकानुमानवाक्ययोरित्यर्थः । धर्मादिविषयकानुमानादिव्यावृत्त्यर्थमेतद् विशेषणम् । अस्तु प्रत्यक्षादिनिश्चितस्यापि जिज्ञासाविषयत्वमित्यत आह सन्दिग्धश्चेति मूलम् । चशब्द एवार्थः, सन्दिग्ध एवार्थ इत्यर्थः ।

उक्तार्थे प्रथमाध्यायप्रथमाह्निकस्थं गौतमसूत्रं प्रमाणीकृतं मूले यथोक्तमविज्ञातेति । कारणमित्यनूद्य प्रमाणमिति व्याकुर्वन् विग्रहप्रदर्शनाय द्वन्द्वे विवक्षितचशब्दसम्बन्धं कुर्वन्नुपपत्तित इति च तृतीया-द्विवचनान्तात्तसिरिति सूचयंश्च तत्सूत्रं व्याचष्टे कारणं प्रमाणं चेति । उक्तं च वात्स्यायनभाष्ये । ‘‘कारणोपपत्त्या अनुजानाति । सम्भवत्यस्मिन् कारणं प्रमाणं हेतुः’’ इत्यादि । वार्तिकादावप्युक्ति-रेवंजातीयास्ति । उपपत्तिश्चेति । यद्यपि कारणोपपत्तित इत्येतदूहाख्यकार्येण सम्बन्धं सूचयति । तथाच कारणोपपत्तितो य ऊह इत्येवार्थादविज्ञातेत्यनेन सम्बन्धो नास्ति । नापि भाष्यादौ तथा सम्बन्ध आश्रितोऽस्ति । तथाऽप्यविज्ञाते तत्त्वज्ञानार्थमिति पदसमभिव्याहारात् कारणोपपत्तित अविज्ञाते इत्येव व्याख्येयतया प्राप्तं भवतीति मनसि कृत्वा सूत्रार्थतया भाष्याद्यभिमतं सन्दिग्धत्वविशेषं वक्तुं स्वयं भाष्याद्यनुक्तोऽपि सम्बन्धः कारणोपपत्तित इत्यस्य विज्ञाते इत्यनेन सम्बन्ध इत्यादिचतुर्थवर्णकतत्त्वदीपन-मनुसृत्याश्रितः । तथा सत्येवाज्ञातत्वोक्तिसार्थक्यम् अन्यथा येन केनचित् पुरुषेण विज्ञातत्वादिकमपि प्रतीयेत । यद्यपि च प्रमाणस्योपपत्त्येति कर्तव्यतयेति वाच्यस्येत्युक्तेः सम्भवत्यस्मिन् कारणमिति प्रमाणाभ्यनुज्ञा प्रमाणोपपत्तिरित्यादितात्पर्यशुद्ध्याद्युक्तेश्च कारणस्योपपत्तिरित्येव आयाति । वक्ष्यते चायमर्थ उत्तरमूलेऽपि । चतुर्थवर्णकतत्त्वदीपने तथा सम्बन्धप्रदर्शनमपि निवर्त्यमेव । तथाऽपि यावद-निष्टापत्त्या विपर्ययशङ्का नापनीयते तावत् प्रमाणं स्वविषये प्रवर्तितुमुद्यतमपि न प्रवर्तते । नचोपपत्तिरेवास्तु निश्चयहेतुः कृतं प्रमाणेनेति वक्तव्यम् । उपपत्तेः स्वतन्त्रताया आश्रयासिद्धतया ततो निश्चयायोगादि-त्यादिवाचस्पत्याद्यनुसारेणोपपत्तेरपि सहकारितया निर्णायकत्वप्राप्तेरुभयोः समकक्ष्यतया टीकायां व्याख्यानं युक्तम् । अत एव तात्पर्यशुद्धौ तदस्य विषयोऽविज्ञाततत्त्वः । स्वरूपमनिष्टप्रसङ्गः । कारणमाहार्य-लिङ्गारोपः । प्रमाणाभ्यनुज्ञा फलं प्रमाणपरतन्त्रस्य सतः फलवत् सन्निधावफलं तदङ्गमिति न्यायेन तत्त्वनिर्णय इति तर्कविषयादिप्रदर्शनं कृतम् । यद्येवं प्रमाणस्योपपत्त्येति व्याख्यानेऽपि सहकारित्वविवक्षया पृथक्करणमित्याशयो वर्ण्यते कथन्तर्हि प्रमितत्वाभावपक्षे दूषणपरोत्तरमूलव्याख्यावसरे प्रमाकरणस्य प्रमाणस्योपपत्तिरनुग्रह इत्येतन्मूलोक्तव्याख्यानं पूर्वव्याख्यानापेक्षया व्याख्यानान्तरमित्युक्तिष्टीकायामिति चेत्सत्यम् । कारणोपपत्तितोऽविज्ञाततत्त्व इत्यपि तत्सम्बन्धाश्रयणेन व्याख्यानेऽनुग्राहकत्वोक्ति-वैयर्थ्यादुपपत्तिः पृथगेव विवक्षिता । उत्तरत्र तु अनुग्राहकत्वोक्तिप्रयोजनसद्भावात् तस्यापि विवक्षा क्रियत इत्येवं कारणोपपत्तित इत्यस्य व्याख्यानद्वयं भवतीति वा सम्बन्धान्तराश्रयणवद् व्याख्यानान्तरमपि स्वयमेव मूले कृतमिति वा विचारमभिप्रेत्य भाष्याद्यनुसारी व्याख्यानान्तरपूर्वव्याख्यानापेक्षया व्याख्यानान्तरतयोक्तमिति न दोष इति ज्ञेयम् । सन्दिग्धत्वलाभाप्रतीत्या अस्योदाहरणमसङ्गतमित्यत आह अत्र न विशेषतो ज्ञातमित्यादि । इदं च विशब्दार्थबलेन विशेषतो नाधिगतत्वसामान्यताधिगतत्वयोः प्रतिपादनं वर्णकान्तरतया । वार्तिके तु कुतः पुनः सामान्यतोऽवगतमिति । अविज्ञाततत्त्वेऽर्थ इत्यभि-धानादित्युक्तवा यदि पुनः सामान्यमपि नाधिगतमिति । तन्न ब्रूयादविज्ञाततत्त्व इति । अविज्ञात इत्येव ब्रूयादिति तत्त्वपदप्रयोगबलेनैव सामान्यतोऽवगतत्वलाभादि वर्णितम् । परं तु विशेषाकारेण ज्ञातत्वे तत्त्वज्ञानस्यैव प्राप्तेरविज्ञातत्वोक्तौ सामान्यतोऽधिगतत्वे सति विशेषतो ज्ञाततत्त्वार्थप्रत्ययोपपत्त्या तत्त्वपदस्य वैयर्थ्यमेव प्राप्यत इत्याद्यरुचिं वार्तिकपक्षे सूचयितुं तत्परित्यागेन वर्णकान्तराभिधानमित्यलम् । प्रमेयतत्त्वबोधस्थसूत्रार्थविचारानुसारिपृथक् पत्रं गुरुलिखितं तदनुसारेण एतट्टीकाप्रवृत्तेरत्र तद्ग्रन्थानुसारेण तत्र तत्र व्याख्येयम् । अधिकं वक्ष्यामः ।

तत्सूत्रं पठति । अविज्ञाततत्त्व इति । न विज्ञातं विशेषतोऽज्ञातं तत्त्वं वास्तवं रूपं यस्यार्थस्येति विशेषज्ञाननिषेधात्सामान्यज्ञानलाभेन धर्मिज्ञानं सांशयिकं लभ्यते । कारणं व्याप्यं तदुपपत्तिराहार्यारोपस्तत एव ऊहो विपर्यये अनिष्टप्रसञ्जनरूपस्तर्क इत्यर्थः । तत्त्वज्ञानार्थमिति तत्त्वनिर्णयप्रयोजकत्वदर्शनम् । अत्र तर्क इति लक्ष्यनिर्देशः । अन्यस्तु लक्षणनिर्देशः । यद्यपि संशयजिज्ञासे अप्यविज्ञाततत्त्वे प्रवर्तेते तथाऽपि न कारणोपपत्तित इति तद्व्यवच्छेदः । न विज्ञातं तत्त्वं येनेति तृतीयाविग्रहेण बहुव्रीहौ ज्ञानमात्रे एवातिव्याप्तिरत उक्तमर्थ इति । तेन च तृतीयविग्रहानन्तरं बहुव्रीहिभ्रमनिरासान्न ज्ञानमात्रप्रसङ्गः । यद्यपि चात्र तत्त्वज्ञानार्थमित्यत एवाविज्ञाततत्त्व इति सिद्ध्यत्येवेत्यनर्थकमिव तदाभाति । तथाऽपि विज्ञात-तत्त्वेऽपि य ऊहः पूर्वानुभूतपरिच्छेदात्मा पुनस्तत्त्वज्ञानार्थः सोऽपि तर्कः स्यादिति तन्निरासार्थं तदावश्यकम् । न च कारणोपपत्तित इत्यत एव तद्व्यावृत्तिः । अविज्ञाततत्त्वग्रहणं विना कारणो-पपत्तेस्तद्व्यावृत्ताया अलाभाद् अधिगतपरिच्छेदात्मनोऽप्यूहस्य कारणस्योपपत्त्या सम्भवेन जायमानत्वा-त्कारणासम्भवे कार्यस्याभावान्न त्वसावविज्ञात इति भवत्यनेन ततो व्यवच्छेदः । यद्यपि चात्राविज्ञात-तत्त्वस्येति षष्ठीत्युक्ता, अर्थस्य कर्मत्वात् तत्र च षष्ठ्यनुशासनात् तथापि विभक्तिव्यत्ययेन सप्तमी-निर्देशोऽयमिति द्रष्टव्यम् । अत्र च तर्कणं तर्क इति भाव एव लक्ष्यः । तस्य साक्षान्निर्णायकत्वात् ।

न तु तर्क्यतेऽनेनेति करणं तर्कः । परम्परया तदनुकूलत्वाद् अस्य च तर्कस्याविज्ञातार्थो विषयः । स च विज्ञाततत्त्व इत्यनेन दर्शितः कारणमाहार्यलिङ्गारोपः स च कारणोपपत्तित इत्यनेनोक्तः । कारणं व्याप्यं तस्योपपत्तिराहार्यारोप इति । स्वरूपमनिष्टप्रसञ्जनं तच्च तर्क इत्यनेन सूचितम् ।

प्रमाणपरतन्त्रस्य स्वतः फलवत् सन्निधावफलं तदङ्गमिति न्यायेन तत्त्वनिर्णयः फलम् । तच्च तत्त्वज्ञानार्थमित्यनेन दर्शितम् । तत्त्वज्ञानानुकूलता चास्य प्रमाणाभ्यनुज्ञाद्वारा । प्रमाणाभ्यनुज्ञा च विरोधिकोट्यन्तरगोचरजिज्ञासानिरासद्वारा नियतकोटिजिज्ञासासंशयान्नानाकोट्युपस्थितौ संशयानुसारिण्या अव्यवस्थितनानाकोटिकजिज्ञासाया अपि ततो जननात् । तर्कश्चोक्तजिज्ञासां प्रत्यन्वयव्यतिरेकाभ्यां हेतुः । तेन विना विरोधिकोटिजिज्ञासाया अनिरासाद् इति । ततश्चायं सूत्रार्थः । प्रमाणविषयाभ्यनुज्ञाद्वारेण फलसिद्धौ व्याप्रियमाण ऊहस्तर्कः । स च सन्देहापन्न एव प्रवर्तत इत्यज्ञाततत्त्व इत्यनुक्तवाऽविज्ञाततत्त्व इत्युक्तमिति । तथाच सन्दिग्धस्यैव न्यायविषयत्वे सिद्धे निश्चितस्य तद्विषयत्वं न्यायसूत्रे विरुद्धमित्याशयः । इति प्रमेयतत्त्वबोधानुसारेण विज्ञाततत्त्वेऽर्थ इत्यादिसूत्रविचारो गुरुराजकृतोऽस्ति तत्रत्यमुपयुक्तं संशोध्य स्वामिलिखितप्रकारे योजनीयमस्ति सावकाशतादशायाम् ।

तत्पुनर्ब्रह्म प्रसिद्धमित्यादि शाङ्करभाष्यव्याख्यानावसरे निष्पादितक्रिये कर्मण्यविशेषाधायिनः साधनस्य साधनन्यायातिपातादिति दूषणं भामत्यामुक्तं तद्व्याख्यानरूपकल्पतर्वनुसारेणावयवस्थलीय-न्यायवाचस्पत्युक्तैतद्दूषणस्य निबन्धकृतव्याख्यानानुसारेण च व्याचष्टे निष्पादितक्रिये इति । क्रिया-साधकत्वरूपमिति । इदं च फलितार्थकथनम् । अक्षरार्थस्तु । साधनस्य न्यायः प्रवृत्तिप्रकारः स च नानुपलब्ध इत्यादिरूपस्तस्यातिपातोऽभाव इति । अतिपातादिति भामत्यनुसारेणात्मपरीक्षास्थ-निबन्धगतपञ्चम्यन्तपाठानुसारेण च स्यादिति योजितम् । न हि साध्यरहितं साधनमिति युक्तमिति भावः । साधनत्वं न स्यादित्यर्थ इत्यनन्तरं निष्पादिता प्रमितिलक्षणा क्रियेत्यादि कल्पतरुरिति वाक्यं टीकापुस्तकेऽस्ति । तत्तु स्वामिचरणै-रुक्तव्याख्यानं कल्पतरुसम्मतमिति दर्शयितुं हंसपदे प्रक्षेपं विनोपर्येव टीकावल्लिखितं मूलकोशे । तद् दृष्ट्वा लेखकैरिति कल्पतरुरित्यस्येति कल्पतरौ व्याख्यानादिति व्याख्यां कुर्वद्भिः सम्मतित्वेन ग्रन्थान्तर्गतता अस्य अस्तीत्याश्रित्य हंसपदप्रक्षेपणग्रन्थे निवेश आश्रितः । तदनुसारेण सर्वपुस्तकेषु तथैव पाठ इति ज्ञेयम् ।

सामान्यविवक्षयेति । जिज्ञासाया जिज्ञासात्वरूपविशेषं विहाय वस्तुत्वादिसाधारणाकारेण निर्देश-विवक्षयेत्यर्थः । एवं सामान्यविवक्षया नपुंसकत्वं च तच्चाविशेषमानेनेत्युत्तरभाष्यमूलटीकायां स्पष्टम् । तदुपपादनं च तत्रैव करिष्यत इति द्रष्टव्यम् । उक्तरीत्या नपुंसकत्वाश्रयणे निमित्तमाह तेनेति । जिज्ञासातृणाद्योरुभयोरपि प्रकृतत्वादुभयविशेष्यत्वप्रसक्तिरिति भावः । अर्थी समर्थ इत्यत्र हीति हिशब्दघटितः पाठः स्वरसः । न तु यथाकथञ्चिदर्थिता विवक्षिता । येन प्रयोजनवत्त्वमात्रस्यैवार्थितारूपत्वेन प्रयोजनशून्येऽर्थिता न सम्भवतीत्यस्य लाभेऽपि विषयशून्ये सा न सम्भवतीत्यस्य लाभायोगप्रसङ्ग इति भावः । अर्थितापदस्य विषयवत्त्वरूपत्वेन योजनानुसारेणैतादृश इत्याद्यनूद्य निश्चित इत्यादि व्याख्यानम् । प्रयोजनवत्त्वरूपत्वेन योजनानुसारेण त्वेतादृश इत्याद्यनूद्य विद्यमान इत्यादि व्याख्यानमिति विवेकः । अत्र पक्षे सामान्ये नपुंसकमित्याश्रित्यैवंविधे चेत्यनेन जिज्ञासापरामर्श आश्रयणीयो भवति । स न युज्यते । तृणादिलक्षणस्यानात्मन एवंविध इत्यनेन परामर्शसम्भवात् । क्रमेणाधिकारित्वार्थित्वाभावोपपादनाय प्रवृत्तैतद्वाक्यद्वये प्रथमवाक्येऽप्युत्तरवाक्यश्रुतार्थपदस्याकर्षणेनैवंविधेऽर्थ इति सम्बन्धाश्रयणसम्भवाच्च । न चैवमर्थस्य साधिकारिताया अभाव इति दोषः । एवंविध इत्येतत्सप्तम्याः सतिसप्तमीत्वाङ्गीकारो-पपत्तेरित्यपरितोषं सूचयन् पक्षान्तरं विवक्षुरेवंविध इत्यादिवाक्यद्वयगतशब्दद्वयस्यैकार्थत्वात् सकृदेवार्थं वदन् वाक्यद्वयं क्रमेण योजयति यद्वा न चेति । इमे इति । एतादृशेऽर्थे इत्यत्र सतिसप्तम्या-श्रयणेनार्थस्वार्थिताधिकरणत्वायोगान्नाधिकरणत्वं सप्तम्यर्थः । अर्थविषये अर्थवत्त्वमित्यर्थस्य चानन्विततया विषयत्वमपि न सप्तम्यर्थ इति दूषणं पराकृतं वेदितव्यमित्याशयेनोत्तरवाक्येऽपि सतिसप्तमीत्ववर्णनमिति ज्ञेयम् । सप्तम्यन्त इति । एवंविधेऽर्थे एतादृशेऽर्थ इति सप्तम्यन्त इत्यर्थः । अर्थी समर्थ इत्यत्रत्यार्थ-शब्दव्यवच्छेदाय सप्तम्यन्त इति विशेषणम् । अर्थिशब्दश्चेति । अर्थी समर्थ इत्यत्रार्थिशब्दोऽर्यत इति व्युत्पत्त्या अर्थशब्दवाच्यज्ञेयवताऽर्थ्यत इति व्युत्पत्त्या अर्थशब्दवाच्यप्रयोजनवत्ता चेत्युभयपर इत्यर्थः । मीमांसान्तरमिति । धर्मदेवमीमांसा इत्यर्थः । अश्वलक्षणादिकमित्यादिपदेन षड्जादिस्वरादिलक्षणादि-परिग्रहः । अश्वविद्यादीत्यादिपदेन गान्धर्वविद्यादिपरिग्रहः ।

आत्मपक्षं दूषयतीति । एवमनात्मपक्षं सप्रभेदं प्रदूष्यात्मपक्षं सप्रभेदं दूषयतीत्यर्थः । आत्मा चेतीत्यस्यात्मा चेत्यादिनेत्यर्थः । उत्तरत्र परात्मेश्वरात्मपक्षदूषणपरतया पृथगवताराभावादयमेवार्थः । यद्वा सप्रभेदमात्मपक्षं दूषयन् स्वात्मपक्षं तावद्दूषयतीत्यध्याहारेण योज्यम् । स्वात्मेति स्पष्टमेव वक्तव्ये तथाऽनुक्तवा सामान्येनात्मेति वचनमेतत्पक्षोक्तदूषणस्य परात्मपक्षे ईश्वरात्मपक्षे च समानतया सर्वात्मपक्ष-दूषणत्वमित्याशयेनेति परमार्थः । शरीरेन्द्रियादितत्सङ्घातानामात्मत्वपक्षाणां परस्परविरुद्धानां प्रापका-भावात् कथमुत्थानमित्यत-स्तत्तत्पक्षप्रापकं देहशब्दश्चेन्द्रियादिसहितशरीरवृत्तिरिति गीताभाष्यटीकोक्तिं मनसि कृत्वा वदन् शरीरेन्द्रियादिसम्बन्धीयः सङ्घात इति विग्रहाश्रयणेन सङ्घातस्यैवात्मत्वशङ्केति प्रतीतिं निराकुर्वन् देहमात्रमित्यादिशाङ्करभाष्यव्याख्यानरूप ‘‘ततद्यथा गोशब्दस्य व्यक्तयाकृतिजातिक्रियागुण-सास्नाद्यनेकार्थमात्रसन्निधौ प्रयुज्यमानस्य’’ इत्यादिपञ्चपादिकानुसारेण तत्र दृष्टान्तं च कथयन्नेतत्पक्षा-णामुत्थानं व्युत्पादयति यथा गोशब्दस्येत्यादिना । आकृतिरवयवसन्निवेशविशेषः । कैश्चिदिति । प्रथमस्य वैदिकैरिति । द्वितीयस्य तस्य साङ्ख्यादिभिरिति । तृतीयस्य आर्हतादिभिरिति । चतुर्थस्य तु नैयायिकादि-भिरित्यर्थो ज्ञेयः । कैश्चिदुभयमित्यपि ज्ञेयम् । वैयाकरणैस्तथाऽभ्युपगमात् । उक्तं च विवरणे वैयाकरणैरुभयमिति । क्रियागुणसास्नादयोऽपि यथादर्शनमिति विवरणानुसारेणाधिकं च ज्ञेयम् । कार्यकारणेति । कार्यादिपदेन शरीरेन्द्रियप्राणजाठरानलमनोबुद्धीनां ग्रहणम् । उपपत्तिस्तूत्तरग्रन्थादेव स्पष्टीभविष्यति । तथाच यथा गोशब्दप्रयोगे जात्यादीनामन्वयव्यतिरेकनियमादेकस्यापि व्यभिचाराभावाद् गोशब्दार्थत्वाशङ्का तथा शरीरादीनामप्यन्वयव्यतिरेकवत्त्वादात्मत्वाशङ्केति भावः । पक्षद्वयमिति । सङ्घातातिरिक्तपक्षाणामेकैकविषयत्वेन क्रोडीकृतानामेकत्वविवक्षया द्वित्वोक्तिरित्यवगन्तव्यम् । पक्षद्वय-मप्युदाहृत्येति । ईक्षिता हि तेन सिद्ध्यति । स च शरीरप्राणजाठरानलेन्द्रियमनोविषयसन्निधावीक्षण-दर्शनात् तेषामन्यतमः किं न स्यादित्यतः शरीरस्य तावदीक्षणं निषेधति । न हीतीत्यनेन । शरीरपक्ष-निराकरणपरतया भाष्ययोजनावसरे एतेन सङ्घातचैतन्यपक्षः प्राणादिचैतन्यपक्षश्च पराकृतो वेदितव्यः । मनस ईक्षितृत्वे तमतिदेशेन निराचष्टे । समश्चेतीत्याद्युक्तवा एतेनेन्द्रियचैतन्यपक्षोऽपि निरस्त इति । अतीतादिज्ञानदर्शनाद्विषयचैतन्यपक्षः स्फुटदूषण इति न निराकृत इत्यभिधानादिति भावः । मनोबुद्ध्यो-रिति । इन्द्रियग्रहणेन गृहीतयोरपि तयोर्विशेषविवक्षया पृथक्करणम् । अत एव वात्स्यायनभाष्ये तृतीयाध्याये ‘किं देहेन्द्रियमनोबुद्धिसङ्घातमात्रमात्मा आहोस्वित्ततोऽतिरिक्त इती’त्युक्तम् । मन आत्मेति बुद्धिशब्दोक्तं विज्ञानमात्मेति च पक्षोपपादनावसरेऽनुपपादनस्याधिकस्य सत्त्वाच्चेति ज्ञेयम् । शरीरेन्द्रियादिकमेवात्मेति मतानुसारेण पूर्वपक्षप्रवृत्तिवद् आत्मैव नास्तीति शून्यवादिमतानुसारेणापि पूर्वपक्षप्रवृत्तिरभिमतेति दर्शयन् तर्हि शरीरादिकं चेत्युत्तरवाक्ये पक्षान्तरस्यैवैतत्पक्षस्य दूषणस्याप्रतीतेः कथमेतदित्यत उपलक्षणया तदपि द्रष्टव्यमित्याह अत्रात्मा चेत्यादिना ।
विशेषणपरित्यागेनेत्यत्र शरीरेन्द्रियादिसङ्घातव्यतिरिक्त इति विशेषणं तत्परित्यागप्रदर्शनमात्मा च नास्त्येवेत्येवमिति । आत्माभावरूपशून्यपक्षे विशेषणानुपयोगादेव-मुक्तम् । शङ्कित इत्यस्य शङ्कितो भवतीत्यर्थः ।

यद्यपि विज्ञानव्यतिरिक्तानामित्यादिनाऽन्ते शून्यालम्बन एवाहं प्रत्यय इति शून्यवादः शङ्कितः । तथा चादौ शून्यपक्षशङ्कनस्य अन्ते तत्पक्षशङ्कनेन तस्य वा अनेन गतार्थत्वात्स्थलद्वये शून्यपक्षाशङ्कनं न युक्तमित्याभाति । तथापि तदुभयत्रावान्तरविशेषात्पृथगाशङ्का युक्ता । तथाहि । प्रथमतः शङ्कितः शून्यपक्षो हि । आत्मैव नास्तीत्येवमात्माभावरूपे शून्यमेवास्तीति पर्यवसन्नः । अयं च पक्षः सर्वो ह्यात्मास्तित्वं प्रत्येति न नाहमस्मीतीत्यादिशाङ्करभाष्यसम्बन्धि यदि नात्मास्तित्वप्रसिद्धिः स्यात् सर्वलोको नाहमस्मीति प्रतीयादिति पञ्चपादिकाया विवरणे ननु शून्य एवायमात्मा प्रकाशते तत्कथमात्मास्तित्वप्रसिद्धिरिति शून्यवादमाशङ्क्याहेति तत्पञ्चपादिकावाक्यावतारानुसारेणात्मनास्तित्वरूपशून्यविषयकः । तत्पक्षे आत्मा-भावरूपशून्यस्य चासत्त्वान्न जिज्ञासाविषयत्वमिति शरीरादिव्यावृत्तयुक्तिष्टीकायामुपलक्षणत्वेनोक्ता । अन्ते शङ्किष्यमाणशून्यपक्षस्त्वहं-प्रत्ययालम्बनं यत्तदात्मेति पक्षं स्वीकृत्य तदालम्बनं शरीरादिविज्ञानान्तमिति पक्षाणामुत्थानप्रकारनिरूपणव्याजेन पूर्वपूर्वपक्षास्वारस्यसूचनानन्तरं विज्ञानस्यापि सुषुप्तावभावेन शून्या-लम्बन एवायमहं प्रत्यय इति तत्प्रत्ययालम्बनं यदात्मेत्युच्यते तच्छून्यमेवेति शून्यमेवात्मेति प्राप्तमिति शङ्कायां पर्यवस्यति । तस्मिन् शून्ये तु विज्ञानादिवदहं प्रत्ययसिद्धत्वादेव न जिज्ञासाविषयत्वमिति शरीरादिसाधारण्येव युक्तिः । असत्त्वरूपाप्यभ्युच्चयेन भवति । अत एवास्ति देहादिव्यतिरिक्तसंसारी-त्यादिना देहादिशून्यान्तानामात्मत्वमिति तत्तत्पक्षाणां निराकरणं यत् पञ्चपादिकायां कृतं तदुपपादन-विवरणमध्ये तस्मादहमुल्लेखप्रत्यभिज्ञाभ्यां शून्यविज्ञानभेदव्यतिरिक्त आत्मेत्युपपाद्यान्ते तदेवमहमुल्लेख-प्रत्यभिज्ञाभ्यां शरीरेन्द्रियमनोबुद्धिशून्यव्यतिरिक्त आत्मा सिद्ध इत्युपसंहृतम् । तस्मादात्माभावरूप-शून्यपक्षो ऽहं प्रत्ययालम्बनमात्मेति स्वीकृत्य तदालम्बनं शून्यमेव न ततोऽतिरिक्त आत्मेति शून्यपक्षश्च भिन्नविषयावाद्यन्तयोष्टीकायामाशङ्किताविति नैकेनैकस्य गतार्थताशङ्कावकाशः । यत्पुनरुत्तरटीकायां नन्वित्युत्तरग्रन्थे च सर्वे एते पक्षा निराक्रियन्त इति प्रतिज्ञाय तत्र चात्माऽसन्दिग्धविपर्यस्तसाक्षात्प्रतीत्यैव निश्चीयत इत्येतावन्मात्रेण शून्यपक्षनिराकरणमिति विवेकपूर्वकं तदुपपादनं कृतम् । तत्रोभयविधशून्य-पक्षनिराकरणस्य तदंशेन सिद्धिरित्येवाभिप्रायेण सम्मुग्धतया शून्यपक्ष इत्येवोक्तम् । एतावता हि भोक्तृत्व-प्रत्यभिज्ञाबलान्नात्माभावोऽङ्गीकर्तुं युक्तः । तदन्यस्य भोक्तुरभावादित्याद्यशून्यपक्षस्य य एवाहमिति प्रत्यभिज्ञाबलादेव पूर्वोत्तरदिवसयोरेकस्यैव गजाद्यवगमसिद्धेः सुप्तिकालेऽप्यात्मनः सत्त्वसिद्ध्या सुप्तोत्थि-तस्य जायमानाहमिति परामर्शसिद्धाहमिति सुप्तिकालीनप्रत्ययस्य सदात्मविषयत्वस्यैवोपपत्त्या नासच्छून्या लम्बनत्वमिति च समाशङ्कितशून्यपक्षस्य च निराकरणसिद्धेः । एवं च तद्वशाच्चेति वाक्यं द्वितीयशून्य-पक्षनिराकरणशेषत्वेन नेयमिति स्पष्टम् । तस्मादुभयशून्यपक्षाशङ्कनं युक्तमिति सूरयोऽवगच्छन्तु । ननु शरीरेन्द्रियादीनामात्मत्वं वदद्भिरहंप्रत्ययविषयत्वाङ्गीकारेण प्रत्यक्षप्रमाणगम्यत्वस्यैव स्वीकारात्प्रत्यक्षेणैव निश्चितमित्येव वाच्यमितरद्व्यर्थमित्याशङ्कां सूचयन् परिहरति शरीरादीनामिति । वादिनां सम्मतत्वेऽपीति सम्बन्धः । यदादिपदेनेति या चोक्तिरिति यच्छब्दयोगो व्याख्येयः । तद्द्वयमिति पूरणीयम् । शरीरस्यात्मत्वे प्रत्यक्षं प्रमाणमाह तत्रेति । शरीरादिषु मध्य इत्यर्थः । इन्द्रियाद्यपेक्षया तावच्छब्दः न केवलमित्यादिनेति । अहं मनुष्य इत्यनुभवाच्च तत्सिद्धमिति भाष्यव्याख्यानरूपं न केवलमिदमाशङ्क्यते किन्त्वहं मनुष्य इत्याद्यनुभवादेतद्देहस्येक्षितृत्वं सिद्धं प्रमितं चेत्यर्थ इत्यनेनेत्यर्थः ।

शरीरस्यात्मत्वपक्षोपमर्देन इन्द्रियात्मत्वपक्षमुत्थापयति सत्यपि शरीर इति । इन्द्रियाणां चक्षुरादि-मनःपर्यन्तानामित्यादिपञ्चपादिकाव्याख्यानरूपोऽयमाशयः । सत्यपि शरीरविषयज्ञानानामिन्द्रियैरित्यादि-विवरणादिग्रन्थानुसारेणात्र ग्रन्थः । अस्तु नाम ज्ञानान्वयव्यतिरेकवत्त्वम् । न तावताप्यात्मत्वसिद्धिर् ज्ञानाश्रयत्वेन तद्वत्तयैवात्मत्वस्याङ्गीकार्यतयेन्द्रियाणां च करणतया तदन्वयव्यतिरेकवत्त्वेऽप्याश्रयतया तदभावादित्यत आह करणतयेति । मुख्ये सम्भवत्यमुख्यकल्पनायोगादिति भावः । अहं प्रत्यया-लम्बनस्यैवात्मत्वादिन्द्रियाण्यहमिति च प्रत्ययाभावात् कथमेतदित्यतस्तदभावमन्यथयति शरीरमह-मितीति । अहं प्रत्ययेति । अहं मनुष्य इत्याद्यहंप्रत्ययेत्यर्थः । अत्र काणोऽहमिति पूर्वं चक्षुरहमित्यादि-प्रत्ययाभावेऽपीति पूरणीयम् । केवलेऽहन्त्वसामानाधिकरण्याभावेऽपि धर्मविशिष्टे तदस्तीत्यत्र सर्वसिद्धमुपष्टम्भकमुक्तं शरीरमित्यादिवदित्यन्तेन । तर्हि इन्द्रियाणामिव शरीरस्याप्युक्तात्मत्वसाधकत्वात् कुतस्तत्परित्याग इत्यत आह शरीरस्येति । इन्द्रियात्मनामिति । इन्द्रियलक्षणात्मनामित्यर्थः । तथाच तत्र साधकद्वयमन्यथासिद्धमिति भावः । इन्द्रियाणामेवेति । मनोबुद्धिव्यतिरिक्तानामिन्द्रियाणामित्यर्थः । इन्द्रियाणां सङ्घातं व्यावर्तयितुं व्यस्तानामिति । प्रत्येकमित्यर्थः । इयमेव तत्पक्षप्रसक्तिरिति । आश्रयतया ज्ञानान्वयव्यतिरेकवत्त्वकल्पनादिरूपेन्द्रियचैतन्यपक्षप्रसक्तिरित्यर्थः । उक्तरूपतत्पक्षप्रसञ्जकमिति यावत् । प्रसञ्जकं च प्रसञ्जकविशेषः । उत्तरवाक्ये स्पष्टं चैतत् । तत्रैवेति । उक्तटीकायामेवेत्यर्थः । तत्सन्निधा-वीक्षणदर्शनस्य सर्वपक्षप्रसञ्जकतया प्रागुक्तिः साधारणप्रापकेन सर्वेषामपि प्राप्तिरिति सामान्यपूर्वपक्षानु-सारेणाविशेषपूर्वपक्षदशायां तु तस्येन्द्रियमात्रप्रापकत्वादेरयोगात् प्रापकान्तरमेव वाच्यमिति तदस्माभि-रुक्तमित्याशयः । यद्यपि तट्टीकायां मनःपक्षस्य निराकरणानन्तरमेव तत्पक्षदूषणभूतमनसा जानामीति करणत्वप्रतीतिन्यायेन चक्षुषा पश्यामीति करणत्वप्रतीतेरित्यतिदेशेनेन्द्रियचैतन्यपक्षनिराकरणं कृतमिति मनोनिराकरणानन्तरमेवेन्द्रियात्मत्वनिरासो वर्णनीय इति तत्पक्षोत्थापनमपि मनस आत्मत्व-पक्षोत्थापनानन्तरमेवोचिततया भाति । तथापि उक्तटीकायां मनोनिराकरणानन्तरमतिदेशेनेन्द्रिय-पक्षनिराकरणं नाधिकयुक्तया मनोपेक्षयेन्द्रियाणामात्मत्वप्राप्तिरिति भावेन । अपि तु भाष्यकृतमनःपक्ष-मात्रनिराकृत्या इन्द्रियपक्षनिराकरणं कुतो न कृतमित्याशङ्कायां मनोनिरासकतयाऽभिहितयुक्तिषु कयाचिद् युक्तयैव तन्निरासस्यापि समानन्यायतया सिद्धत्वान्न पृथङ्निराकरणमावश्यकमिति तत्परिहारसूचनाय । मनःपक्षदूषणायाभिहितयुक्तिष्वेकदेशेनैवेन्द्रियपक्षनिराकरणाभिधानेनैव मनःपक्षापेक्षया दुर्बलत्वसिद्धेः । टीकाकृता तु तट्टीकाभिप्रायमाविष्कुर्वतेन्द्रियचैतन्यपक्ष एव प्रथममुत्थापित इति न कश्चिद्दोष इति विज्ञातव्यम् । सुप्त्यादौ सत्यपि मनसि ज्ञानादर्शनादिति गीताभाष्यटीकोक्तन्यायेनाह स्वप्न इति । दृश्यते हि स्वप्न इति पञ्चपादिकाव्याख्यानरूपस्वप्ने चक्षुराद्यभावेऽपीत्यादिविवरणानुसारेण चायं ग्रन्थः । विज्ञाना-लम्बनत्वं रूपादिविज्ञानाश्रयत्वम् । ननु चक्षुरादीनामेवानुभवरूपतद्विज्ञानाश्रयत्वं स्वप्ने तु तत्स्मृतिमात्रमत आह रूपादीति । चक्षुरादीनां यद्यनुभवाश्रयत्वमङ्गीक्रियते तर्हि तेषामुपरमकाले केवलमनसि स्मृतिरनुभवसिद्धा न स्यात्, अनुभवितृस्मर्त्रो रेकत्वनियमात् । ततश्च मनसः स्मर्तृत्वे अनुभवितृत्वस्या-वर्जनीयत्वाच् चक्षुराद्यतिरिक्तमेव तदाश्रयतया स्वीकार्यमिति भावः । चक्षुरादीनां ज्ञानान्वयव्यतिरेकावन्य-थयति आश्रयान्तरे चेति । उक्तन्यायेनेति पूरणीयम् । तत्सिद्धिमूलकमेव करणत्वकल्पनमिति भावः । तेषां काणोऽहमित्यादिनाऽहं प्रत्ययविषयत्वमुक्तमप्यन्यथयति अहं प्रत्ययस्य चेति । चक्षुरादिकरण-मित्यादिर्बहुव्रीहिः । मनःपक्षे शरीरादिसन्निधावीक्षणदर्शनरूपा युक्तिः साधारणयुक्तिरेव विशेषप्रसञ्जकं त्विदमेव गीताभाष्यटीकायामभिमतम् । इन्द्रियपक्षे प्रागुक्तविशेषप्रसञ्जकवद् इत्याह पूर्ववदिति । अनात्म-त्वादिति । आत्मनश्च विज्ञानरूपत्वादिति भावः । समनन्तरप्रत्ययेति । बौद्धाधिकरणे प्रत्ययानन्तरभाविनी विज्ञानादिरूपप्रत्ययानां सम्बन्धिनी रागद्वेषमोहरूपा वासना समनन्तरप्रत्यय इत्युक्तो य अधिपतिसहकार्यवलम्बनसमनन्तरप्रत्ययाश्चत्वारो हि ज्ञानहेतव इत्येतन्मूले समनन्तरप्रत्ययपूर्वज्ञाना-द्बोधरूपतेत्युक्तेः पूर्वज्ञानरूपः समनन्तरप्रत्ययो व्याख्यातस्तद्व्यतिरिक्तस्येत्यर्थः । विज्ञानवादिरीत्याऽयं पूर्वपक्ष इति दर्शयितुं तत्प्रसिद्धशब्दानुवादः । विज्ञानमेव न तु तदाश्रयः । अहम्प्रत्ययालम्बनं तत्प्रत्ययविषयः । सङ्घातेति । इन्द्रियादीनां सङ्घातेत्यर्थः । सङ्घातसन्निधाविति । उक्तमेवेति । कैश्चिच्च सङ्घात एवेति प्रतिपन्नमित्यनेनेति शेषः । विशेषप्रतिपादनस्यावश्यकत्वेन तेन पक्षान्तराणामुप-पादनेऽप्येतत्पक्षे विशेषप्रतिपादनस्यावश्यकत्वात्प्रागुक्तिरेव स्मारिता । मनोनिराकरणयुक्तिमेव विज्ञान-निराकरणेऽप्यवतारयन् शून्यवादिरीत्याऽहंप्रत्ययस्य सदवलम्बनत्वमेव नास्ति किन्तु शून्यावलम्बनत्वमेव । ततश्चाहमिति प्रत्ययालम्बनं शून्यमेवात्मेति प्रागुपपादितं पक्षं सुषुप्ते विज्ञानलेशस्याप्यभावादित्यादि पञ्चपादिका-द्यनुसारेणोत्थापयति विज्ञानव्यतिरिक्तानामिति । विज्ञानमेव तर्हि भवत्वात्मेत्यत आह सुषुप्ते चेति । अयमर्थः । सुषुप्तौ तावन्न विज्ञानसत्त्वं, तद्धि सविषयं निर्विषयं वा । नाद्यस् तत्रापि विषया-भावाभ्युपगमे सुषुप्तित्वव्याघातात् । नान्त्यः निरालम्बनज्ञानायोगात् । साकारज्ञानानामेव सालम्बनत्वं न सौषुप्तिकानां तेषामित्यस्य च विशेषनियामकाभावेन कल्पयितुमशक्यत्वात् । शिष्टं विवरण इति । ततश्च सुप्तोत्थितस्याहमिति प्रत्ययो न विज्ञानविषयक इति भावः । तर्हि सुप्तोत्थितस्य कथमहमिति प्रत्ययोत्पत्ति-स्तदुत्पत्तौ च तद्विषयः सन्नात्मा सिद्ध इत्यत आह समनन्तर इति । पूर्वसमनन्तरप्रत्ययरूपकारणशून्यतया स्वोचितकारणाभावे सुप्तोत्थितस्य अहम्प्रत्ययरूपकार्यमेव नोदेतुमलम् । सत्यप्येवं यदेतत् कार्यं जायते तत्कारणं विना जायमानत्वात् कादाचित्कं परमार्थाऽसदेव स्वीकार्यां सामग्रीं विनोत्पद्यमानहस्त्यादेर-परमार्थस्यासत्त्वदर्शनात् । ततश्चाहमिति प्रत्ययस्योक्तरूपस्य सदन्वयालम्बनत्वायोगादसच्छून्यतदव-लम्बनत्वमेव स्वीकार्यमिति तत्प्रत्ययविषयरूप आत्मा शून्यरूपमसदेवेति प्राप्तमित्यर्थः । नन्वेवं शरीरेन्द्रियादिव्यतिरिक्त आत्मा नास्तीत्यस्यानेकपक्षपरत्वेन नन्वात्मा शरीरेत्युत्तरमूलवाक्ये एतावतामपि पक्षाणां निरासेन भाव्यम् । तन्निरासमुखेनात्मसद्भावप्रतिपादकत्वात् तद्वाक्यस्य । न चैतावतां पक्षाणामुत्तरवाक्यान्निरासः प्रतीयत इत्यतः सर्वैतत्पक्षनिरास उत्तरवाक्ये न भवतीति प्रतिज्ञापूर्वकं स्पष्टयति नन्वित्युत्तरेत्यादिना । शून्यपक्षनिराकरणमिति । आत्मैव नास्तीत्येवंरूपात्माभावलक्षणशून्यपक्ष-स्याहमिति प्रत्ययस्य विज्ञानाद्यालम्बनत्वानुपपत्त्या असद्यच्छून्यं तदवलम्बनत्वेऽहम्प्रत्ययालम्बनस्यैवात्म-त्वाङ्गीकाराच्छून्यमेवात्मेति शून्यपक्षस्य च निराकरणमित्यर्थः । एतच्च प्रागेव विवृतम् । एवमादीति । य एवाहं पूर्वेद्युर्गामद्राक्षं स एवाहं संप्रति गोवत्समुपलभ इत्यादि प्रत्यभिज्ञाया आदिना ग्रहः ।

चरमाशङ्कितशून्यपक्षे सुप्तौ विज्ञानादिसकलपदार्थानामभाववत् सदात्मनोऽप्यभावं स्वीकृत्याहम्प्रत्यय विषयः शून्यमेवात्मेति यदुक्तं तस्य प्रत्यभिज्ञाविरोधेनानुपपत्तौ दिवसद्वयेऽपि पदार्थज्ञानवान् सन्नात्मैवाहं प्रत्ययालम्बनः सिद्ध इति द्वितीयशून्यपक्षनिराकरणमुपसंहरति तद्वशाच्चेति । इति निराकरणमिति पूर्वेणान्वयः । पक्षान्तरेति । शरीरादिपक्षान्तराणां निराकरणमित्यर्थः । विज्ञानाश्रयत्वस्येवाहं-प्रत्ययालम्बनत्वस्यापि शरीरादिव्यावर्तकतया शाङ्करभाष्यादावुक्तेस्तदनुसारेणाह शरीरादेर्ममेति । मम शरीरमित्याद्येव हि प्रतीतिरिति भावः । व्यतिरिक्तेत्यस्य भिन्नेत्यर्थः । शरीरादिभिन्नेति पाठस्तु सुगम एव । सर्वपक्षनिराकरणमित्यनन्तरम् उपपन्नमित्यर्थः । प्रकारान्तरेणेति । न हि जडस्य शरीरस्य कौमाराद्यनुभवः सम्भवतीत्यादिप्रकारान्तरेणेत्यर्थः । उपायस्योपायान्तरादूषकत्वेन विरोधाभावादिति भावः। एवं तर्हीति वाक्ये शरीरादिभिन्नस्यात्मनः साक्षात् प्रतीतिसिद्धत्वं प्रतिवाद्युक्तं स्वीकृत्य जिज्ञास्यत्वाभाव उच्यते । तथा सति प्रागुक्तात्माभावादिकं विरुद्धमापद्यत इत्यतस्तद्वाक्यतात्पर्यमाह एवं तर्हीति । निश्चितत्व इत्यनन्तरं तात्पर्यमिति वर्तते । तर्हि किमर्थं शरीराद्यभेदोक्तिरित्यतः शरीरादिकं च यथायथमिति वाक्योक्तं न विस्मर्तव्यमित्याह तदर्थं चेति । तदर्थमेवेत्यर्थः । अत एवेत्यस्यैव विवरणम् अनादित इत्यादि मूले ।

