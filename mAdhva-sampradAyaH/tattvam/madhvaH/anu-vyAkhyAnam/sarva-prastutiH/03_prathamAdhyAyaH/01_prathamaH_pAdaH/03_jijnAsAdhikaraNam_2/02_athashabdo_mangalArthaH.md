+++
title = "०२ अथशब्दो मङ्गलार्थः"

+++


## तत्र ताराथमूलत्वं..

**अथशब्दो मङ्गलार्थः**

## अनुव्याख्यानम्

***तत्र ताराथमूलत्वं **सर्वशास्त्रस्य चेष्यते ।***

***सर्वत्रानुगतत्वेन पृथगोङ्क्रियतेऽखिलैः ॥ ८ ॥***

### सुधा

नन्वेतदनुपपन्नम् । तथा सत्येतयोर्विघ्नविघातादिहेतुत्वेन समस्तशास्त्राङ्गतया प्रथमसूत्रावयवत्वाभावप्रसङ्गात् । तथात्वे च प्रथमसूत्रं न्यूनमापद्येत । अधिकार्यादिप्रतिपादकस्य अन्यस्याभावात् । तत्प्रतिपादनस्य चावश्यकत्वात् । अन्यथाऽधिकारिविषयवैधुर्येण शास्त्रस्य अनारम्भणीयत्वशङ्का न निराकृता स्यादित्यनर्थकं सूत्रमापद्येतेत्यत आह ॥ तत्रेति । तरन्ति अनेन अनिष्टनिचयमित्योङ्कारस्तारः । तारश्चाथश्च तयोर्मूलत्वं क्रमेणादित्वम् । आदौ प्रयुक्तौ ओङ्काराथ-शब्दाविति यावत् । तत्र प्रथमसूत्रेऽवयवतया सर्वशास्त्रस्य चाङ्गतया चेष्यतेऽङ्गीक्रियते सूत्रकृतेति शेषः । एतदुक्तं भवति । प्रथमसूत्रेऽधिकार्यादिप्रतिपादनायोपात्तावोङ्काराथशब्दौ शङ्खवीणावेणु-ध्वनिवत् श्रुतितो माङ्गलिकत्वात्कृत्स्नशास्त्रस्यानन्तरायपरिसमाप्त्यादिकं कुर्वाते । अन्यार्थानीय-मानपूर्णकलशदर्शनवदिति । ताराथावित्येतावता पूर्णे यन्मूलत्वमित्याह तत्सूत्रकाराङ्गीकारलिङ्ग-सूचनम् । यत्पर्यायान्तरं विहायानयोरेव क्रमान्तरं विहायादावेवोपादानं तेन जानीमो ज्ञापक-तयाऽऽदिसूत्रस्य कारकतया समस्तशास्त्रस्य चोपयोगित्वेनैतौ सूत्रकृता विवक्षिताविति । न चैतद्यादृच्छिकम् । सकलसूत्रकारैरेवमेव प्रयुक्तत्वात् । न चानेकेषां प्रेक्षावतां यदृच्छयैकविधा प्रवृत्तिरुपलब्धेति । अनेनाथशब्दो मङ्गलार्थ इत्यादिभाष्यं विवृतं भवति ।

### वाक्यार्थचन्द्रिका

एवं तत्र ताराथेति वाक्ये सर्वशास्त्रस्येत्यंशप्रतिपादनीयसर्वशास्त्राङ्गत्व-प्रयोजकं ताराथयोर् माङ्गलिकत्वेन निवेशनमुपपाद्य तयोः सर्वशास्त्राङ्गत्वेऽनुपपत्तिस्तत्रैव वाक्ये तत्र चेत्यंशेनैव परिह्रियत इति अभिप्रायेण तामनुपपत्तिमाशङ्कते ॥ नन्विति ॥ अधिकार्यादीत्यादिशब्देन विषयग्रहणम् ॥ अन्यस्य अभावादिति ॥ यद्यप्योङ्कारस्य समग्रशास्त्राङ्गत्वेऽपि ब्रह्मशब्दस्य विषयप्रतिपादकस्य सत्त्वान्नान्यस्याभावस् तथाऽपि न केवलं जिज्ञास्ये ‘तद्विजिज्ञासस्व तद्ब्रह्मे’त्यादौ ब्रह्मपदश्रवणात्तस्य च जीवाद्भिन्नत्वेन जिज्ञास्यता किन्तु ‘ओमित्येतदक्षरमुद्गीथमुपासीते’त्यादौ जीवेष्वसम्भावितगुणपूर्तिवाचकोङ्कारादिश्रवणादपीति युक्तयन्तरसूचकत्वेन ब्रह्मशब्दसमकक्षतयोङ्कारस्य विषयोपपादकतया कथयिष्यमाणत्वात् प्रत्यक्षादेरसम्भवाद्वेदस्य चेश्वरविषयत्वाभावादनुग्राह्यप्रमाणा-भाव इत्याशङ्कापरिहारकविषयशास्त्रसम्बन्धोपपादनस्य ओङ्कारमात्रसाध्यताया वक्ष्यमाणत्वाच्च तथोक्त-मिति ध्येयम् । अथशब्दप्रायपठिततारशब्दस्य तारशब्दार्थकत्वे तस्य च सूत्रादावप्यभाव इत्यतो योग्यताबलात्तारशब्देन योगेन तत्पर्यायोङ्कारग्रहणमित्यभिप्रेत्य प्रकृतोपयोगितया तद्योगं दर्शयति ॥ तरन्तीति ॥ (तॄ प्लवनतरणयोरित्यस्मा‘दकर्तरि च कारके संज्ञायामि’ति करणे घञि ‘अचो ञ्णिती’ति ऋकारस्याकाररूपवृद्धौ तस्य ‘उरण्रपर’ इति रपरत्वे च तारशब्दो निष्पन्नः) । उभयोर् आदित्वस्यैकत्रासम्भवादाह ॥ क्रमेणेति ॥ यद्वा मूलत्वं नात्रादित्वमात्रमपि तु क्रमेणादित्वं विवक्षितं विवक्षाप्रयोजनं चोत्तरत्र प्रदर्शयिष्याम इत्यभिप्रेत्याह ॥ क्रमेणेति ॥ अत्रादित्वमादौ प्रयुक्तत्वम् । तस्य चावयवत्वाङ्गत्वाभ्यां प्रथमसूत्रशास्त्राभ्यां नान्वयः सम्भवतीत्यतस्तात्पर्यमाह ॥ आदाविति ॥ ताराथयोः सूत्रशास्त्राभ्यामेकप्रकारेण सम्बन्धभ्रान्तिं निवारयितुं विवक्षितशेषाध्याहारेण वाक्यार्थमाह ॥ तत्रेति ॥ सूत्रकृद्विवक्षां दर्शयितुं तथैव शेषं पूरयति ॥ सूत्रेति ॥

ननु यदि विघ्नविघातादिहेतुत्वेन शास्त्राङ्गत्वं तर्ह्यस्य तदुपयुक्तार्थप्रतिपादकत्वेनाधिकार्यादि- प्रतिपादकत्वाभावान्न प्रथमसूत्रावयवता । यदि च किञ्चिदर्थप्रतिपादकत्वेन नास्य शास्त्राङ्गता किन्तु श्रवणमात्रेण विघ्नविघातादिसम्पादकतया तथा चाधिकार्यादिप्रतिपादकत्वाद्युक्ताऽवयवतेति मतं तर्हि श्रवणमात्रस्य तद्धेतुताया अदर्शनादन्यार्थप्रयुक्तस्य प्रयोजनान्तरार्थताया अदर्शनाच्च शास्त्राङ्गत्वं परित्यक्तं स्यादित्यतोऽभिप्रायमाह ॥ एतदुक्तं भवतीति ॥ यद्वा । ननु कथमनेनोक्तशङ्कापरिहार इत्यतो विघ्नविघातादिहेतुत्वोक्तया न प्रथमसूत्रावयवत्वत्यागोऽपि त्वधिकार्यादिप्रतिपादकत्वेन प्रथमसूत्रो-पात्ताभ्यामेव ताभ्यां प्रयोजनान्तरस्यापि सिद्धिरित्येवाभिप्रेतमित्येतत् सहेतुकं दृष्टान्तपूर्वं विवृणोति ॥ एतदुक्तं भवतीति ॥ अधिकार्यादिप्रतिपादकत्वेनानयोः सूत्रावयत्वे सिद्धेऽप्येतत्पर्यायाभ्यामनयोरपि क्रमान्तरेणोपादानेन ब्रह्मशब्दवन्मध्ये ग्रहणेनाप्यधिकार्यादिलाभादनयोरेव अनेन क्रमेणैवादावेवोपादानं समस्तशास्त्राङ्गत्वस्य ज्ञापकमित्याह ॥ यदिति ॥ ज्ञापकतयाऽऽदिसूत्रस्येति दृष्टान्ततयोपात्तम् । यद्वा स्पष्टज्ञापकतयाऽऽदिसूत्राङ्गत्वस्य पूर्ववादिनाऽप्यङ्गीकार्यत्वात्तत्र सूत्रकाराङ्गीकारलिङ्गसूचनस्याकर्तव्य-त्वादिति भावः । मङ्गलवाचकमङ्गलपदं विहायेत्यप्यत्र द्रष्टव्यम् । यत्पर्यायान्तरं विहायेत्येतदेव वा स्पष्टमङ्गलवाचकशब्दं विहाय तत्प्रयोजकयोरनयोरुपादानमिति व्याख्येयम् । अत्र च पक्षद्वये ज्ञापकतयाऽऽदिसूत्रस्येत्युपपादनीयतयैवोपात्तमिति द्रष्टव्यम् । कयोश्चिच्छब्दयोः केनचित्क्रमेण क्वचिदुपादानं कर्तव्यमिति क्रियते । तथा चान्यथासिद्धिरित्याशङ्कते ॥ न चेति ॥ अनेनेति ॥ मङ्गलार्थत्वव्याख्यानेन मङ्गलार्थत्वे प्रथमसूत्रावयवत्वानुपपत्तिपरिहारेण चेत्यर्थः । (मङ्गलानन्तरारम्भ-प्रश्नकार्त्स्न्येष्वथोऽथेत्यमरः) ।

### परिमल

अधिकार्यादिप्रतिपादकस्यान्यस्येत्यत्रादिपदेन विचारशास्त्रानुग्राह्यविषयबोधकवेद-रूपप्रमाणप्रतिपादकस्यान्यस्याभावादिति ग्राह्यम् । ओंकारस्य तदर्पकत्वेनाग्रे व्याख्यानात्तस्य विषयार्पकपदत्वे अपीह न तदर्थग्रहणम् । तथात्वे ब्रह्मपदस्यापि विषयार्पकस्यात्र भावेनान्यस्या-भावादित्ययोगात् । अधिकारिविषयेत्युत्तरवाक्यस्थविषयपदेन विषयसमर्पकवेदरूपप्रमाणं ग्राह्यम् । ओंकारप्रयोगलब्धस्य व्याहृतिगायत्रीपुरुषसूक्तद्वारा तद्य्वाख्यानभूतसकलवेदरूपप्रमाणस्याभावे ब्रह्म-पदमात्रस्याविचार्यत्वेनानुग्राह्यप्रमाणाभावाभिप्रायेण विषयवैधुर्येणेत्येवोक्तम् । ब्रह्मपदेन विषय-लाभेऽप्युपर्योङ्कारस्य विषयार्पकत्वेनापि व्याख्यानं तु चन्द्रिकोक्तदिशा अत्रापि ‘नारायणपदोदित’ इत्यत्र वक्ष्यमाणदिशा च युक्तयन्तरसूचनायेति ध्येयम् ॥

तरन्त्यनेनेति ॥ तॄ प्लवनतरणयोरिति धातोः ‘अकर्तरि च कारके संज्ञायाम्’ इति करणे घञ्प्रत्यये ‘अचो ञ्णिति’ इति वृद्धौ रूपम् । यद्यपि तॄ प्लवनतरणयोरित्यस्य धातोर्दीर्घऋवर्णान्तत्वेन ‘ऋदोरबि’ति सूत्रेणाप्प्रत्यये तर इत्येव भाव्यम् । अप्प्रत्ययस्य घञपवादत्वात् । तथापि तृ प्लवनतरणयोरिति ह्रस्वऋवर्णान्ताद्धात्वन्तराद्घञ्प्रत्यये तार इति रूपं ध्येयम् । अन्यथा साम्पराये तर्तव्याभावादिति प्रयोगोऽसाधुः स्यादिति भावः । यद्वा तॄ प्लवनतरणयोरित्यस्येव ‘ऋदोरबिति’ अप्प्रत्यये तर इति रूपम् । तस्य ‘पज्ञादिभ्यश्चे’ति स्वार्थिकेऽण्प्रत्यये तार इति सिध्द्यति । अथवा तॄ धातोर्ण्यन्तस्य ‘एरजि’त्यच्प्रत्यये सति तार इति रूपम् । तारयति पुरुषाननिष्टनिचयमिति व्युत्पत्तिदर्शने कार्ये स्पष्टार्थत्वाय करणत्वव्यक्तीकरणेन तरन्त्यनेनेत्यर्थकथनमात्रमेतदिति ज्ञेयम् । अत एव ‘आसमन्ताद् गमयति धर्माधर्मौ परं पदम्’ इत्युपासनापादीयानुव्याख्यानसुधादौ करणे कर्तृत्वोपचारेण गमयतीत्युक्तिः । गमेः करणार्थ एवाप्प्रत्ययविधानादित्यादिना तत्र तत्र व्युत्पत्तिप्रकारापेक्षया अन्यथाप्यर्थकथनं दृश्यते । तथा चाथर्वशिरसि श्रुतिः ‘अथ कस्मादुच्यते तारं यस्मादुच्चार्यमाण एव गर्भजन्मजरामरणसंसारमहाभयात्तारयति’ इत्यादि । तत्रेत्यनुवादः प्रथमसूत्रे इति व्याख्या ॥ अवयवतयेति ॥ अन्वयप्रतियोगिसमर्पकतयेत्यर्थः । ब्रह्मपदार्थस्य विशेषणीभूतं यद्गुणपूर्णत्वरूपमोतत्वं तदर्थकत्वात्तारस्येति भावः । यद्वा जिज्ञासायां कर्मकारकार्पणतयेति भावः ॥ अङ्गतयेति ॥ अविघ्नपरिसमाप्तिप्रचयकारकत्वेनेत्यर्थः । तावता नन्वेतदनुपपन्नमिति कृतचोद्यस्य किमुत्तरमित्यत आह ॥ एतदुक्तमिति ॥ ज्ञापकतयेति ॥ अधिकार्यादिबोधकतयाऽऽद्यसूत्रस्योपयोगित्वेन निरन्तरायपरि-समाप्त्यादिजनकतया शास्त्रस्योपयोगित्वेन इत्यर्थः । अन्यथासिद्धिं निराह ॥ न चैतदिति ॥ ताराथ-मूलत्वमित्यर्थः ॥ सकलेति ॥ ‘अथातो धर्मजिज्ञासा’ । ‘अथातो दैवीमीमांसा’ । ‘अथातो दर्शपूर्ण-मासौ व्याख्यास्याम’ इत्यादि कर्मतन्त्रदेवतन्त्रकल्पसूत्रकारादिभिरित्यर्थः । न च तत्रोङ्कारो न श्रूयते इति वाच्यम् । ‘स्रवत्यनोंकृतं ब्रह्म’ इति वक्ष्यमाणदिशा तत्रापि तस्यावर्जनीयतया प्राप्तत्वात् । तद्भाष्यकारादिभिस्तस्याव्याख्यानं त्वनुपयोगादज्ञानाद्वा । अथशब्दमूलत्वस्य सर्वत्र प्रत्यक्षत्वेन तदभिप्रायाद्वा सकलेत्युक्तिः । एतेन सर्वशास्त्रस्य इत्येतत् सर्वेषां शास्त्रं सर्वशास्त्रं तस्येति प्रकारान्तरेण व्याख्यानं ध्येयम् ॥ अनेनेति ॥ तत्र तारेत्यर्धेन इत्यर्थः ॥

### यादुपत्यम्

॥ एवमग्रेऽपीति ॥ अधिकार्यादिप्रतिपादकस्येति ॥ यद्यपि ब्रह्मशब्दो विषय-प्रतिपादकोऽन्योऽस्ति तथाऽपि ओंकारस्य मीमांसानुग्राह्यप्रमाणप्रतिपादनाय वेदस्येश्वरविषयकत्व-समर्थनार्थत्वस्य वक्ष्यमाणत्वेन तदर्थकस्यान्यस्याभावादित्यभिप्रायात् ॥ विषयवैधुर्येणेति ॥ उक्तरीत्या वेदस्येश्वरविषयकत्वसमर्थकवैधुर्येणेत्यर्थः । अनारम्भणीयत्वशङ्केत्युपलक्षणम् । मीमांसानुग्राह्यप्रमाणा-भावशङ्का चेत्यपि द्रष्टव्यम् ॥ यन्मूलत्वमित्याहेति ॥ क्रमेणादित्वमित्याहेत्यर्थः । कथमेवमुक्तेः सूत्रकाराङ्गीकारलिङ्गसूचकत्वमित्यस्तद्दर्शयति ॥ यत्पर्यायान्तरमिति ॥ मङ्गलवाचिशब्दान्तरमित्यर्थः । क्रमान्तरमन्ते निवेशनम् । अयं भावः । यदि कारकतया समग्रशास्त्राङ्गत्वमेवैतयोः सूत्रकारस्य विवक्षितं स्यात्तदा स्पष्टं मङ्गलवाचि मङ्गलमित्यादि शब्दान्तरमेव वक्तव्यं किमनयोर्मङ्गलप्रयोजनकयोर्वचनेन । पर्यायान्तरं विहाय चानयोरेव यदोपादानं करोति तेन जानीमो मङ्गलप्रयोजनादन्यदप्यनयोरस्ति प्रयोजनं तज्ज्ञापकतया आदिसूत्राङ्गत्वमेवेति विवक्षितं सूत्रकारस्येति । एवं यदि ज्ञापकतया आदिसूत्राङ्गत्वमेव विवक्षितं स्यात्तदाऽन्ते निवेशनं किमर्थं न कृतं तद्विहायादावेव निवेशनं करोति । तेन जानीमः कारकतया समस्तशास्त्राङ्गत्वमप्यभिमतं तस्येतीति । यदा ज्ञापकतयाऽऽदिसूत्रोपयोगित्वं पूर्वपक्षिणाऽङ्गीकृतमेवेति न तत्र सूत्रकाराङ्गीकारलिङ्गं सूचनीयं किन्तु कारकतया समस्त-शास्त्रोपयोगित्वमेव । ततश्च पर्यायान्तरं विहाय इत्यस्याधिकार्यादिप्रतिपादकशब्दान्तरं विहायेत्यर्थः । क्रमान्तरमित्यस्य चान्ते निवेशनमित्यर्थः । तेन पर्यायान्तरपरित्यागोऽन्ते विहाय आदावेव निवेशनं चैतद्द्वयं मिलितं सत् कारकतया समस्तशास्त्राङ्गत्वं सूत्रकारेणाङ्गीकृतमित्यस्यैव सूचकं न तु ज्ञापकतयाऽऽदिसूत्राङ्गत्वस्यापि सूत्रकाराङ्गीकृतत्वस्य । ज्ञापकतया सूत्रस्येत्युक्तिस्तु दृष्टान्त-कथनायानुवाद एवेति ज्ञातव्यम् ॥ सकलसूत्रे एवमेवेति ॥ अनेन सर्वशास्त्रस्य इत्येतत्प्रकारान्तरेण योजितमिति द्रष्टव्यम् ।

### श्रीनिवासतीर्थीया

॥ ज्ञापकतयेति ॥ प्रथमसूत्रवाक्यार्थोपयुक्तार्थप्रतिपादकतयेत्यर्थः ॥ कारकतयेति ॥ निर्विघ्नपरिसमाप्त्यादिजनकतयेत्यर्थः ॥

### वाक्यार्थरत्नमाला

अंशप्रतिपादनीयेति । सर्वशास्त्रस्य ताराथमूलत्वमित्युक्तेर् माङ्गलिकौ ओङ्काराथशब्दौ आदितः प्रयुक्तौ सर्वशास्त्रस्यानन्तरायपरिसमाप्त्यादिकं कुर्वाते इत्यर्थप्राप्त्या सर्वशास्त्राङ्गता तयोर्माङ्गलिकत्वेन निवेशात् सिद्ध्यतीति भावः । प्रतिपादनीयं यत्सर्वशास्त्राङ्गत्वं तत्प्रयोजको यस्ताराथयोर् माङ्गलिकत्वेन निवेशस् तमुपपाद्येति योजना । उपपादनं च यथोक्तमित्यादिनेति ज्ञेयम् । सर्वशास्त्राङ्गत्व इति । सर्वशास्त्राङ्गत्वाङ्गीकारे याऽनुपपत्तिर् आदिसूत्रावयवत्वायोगरूपा सा तत्र ताराथेति वाक्ये एव विद्यमानेन तत्र चेत्यंशेनेति योज्यम् । यद्यपि उत्तरमूले सर्वशास्त्रस्य चेति च शब्दसम्बन्धं यथाश्रुत-मेवाङ्गीकृत्य योजना करिष्यते । तथापि पूर्वं सर्वशास्त्रस्येत्यंशस्य योजिततया तदुत्तरं त चेत्युर्वरितं योजयितुं शङ्केति प्राप्तं भवतीति भावेन तत्र चेत्यनुवाद इत्यदोषः । अधिकार्यादीत्युक्तदूषणेऽधिकारिप्रतिपादका-भावस्य वक्तुमुचितत्वेऽपि विषयप्रतिपादकस्याभावो वक्तुं न युक्त इति शङ्कते यद्यपीति । शास्त्राङ्गत्वेऽपि शास्त्राङ्गतया विषयसमर्पकत्वाभावेऽपि । नान्यस्येति । विषयप्रतिपादकतयेति वर्तते । विषय-प्रतिपादकस्यान्यस्याभावो नेत्यर्थः । ब्रह्मपदश्रवणादिति । ब्रह्मपदस्य चाथ कस्मादिति श्रुत्यनुसारेण गुणपूर्णवाचितया ब्रह्मशब्दाभिहितस्य वस्तुनो गुणपूर्णत्वप्रतिपादनेन अल्पगुणजीवाद् भिन्नत्वसिद्धौ विषयत्वोपपत्त्या जिज्ञास्यता सम्भवत्येवेत्यर्थः । इत्यादावित्यादि । प्रथमादिपदेन ‘नारायणं महाज्ञेयं, आत्मानमेव लोकमुपासीत’ इत्यादिवाक्यपरिग्रहः । द्वितीयादिपदेन नारायणात्मानन्तादिशब्दानां ग्रहणम् । ओङ्कारमात्रस्य प्रकृतत्वेऽपि आदिपदोपादानं नारायणपदोदित इत्यनेनुभाष्यमूले वक्ष्यमाणोपलक्षणता-ज्ञापनाय । कथयिष्यमाणत्वादित्यत्रापि नारायणपदोदित इत्युत्तरभाष्यसम्बन्धी मूले इति पूरणीयम् । ओङ्कारस्येति । प्रकृतानुसारेण । ओङ्कारादेर् इत्यर्थः । एवम् उदाहृतमूलानुसारेण एकं समाधिमभिधाय तत्पक्षे आत्मानन्तादि शब्देषु कस्यचित् प्रयोगमकृत्वा ओङ्कारस्यैव प्रयोगे निमित्तविशेषाभाव इति शङ्कां निराकर्तुम् ओङ्कारासाधारणमपि निमित्तमाह प्रत्यक्षादेरिति । एतच्च व्याहृतीनां च इत्येतद्व्यावर्त्यपूर्वपक्षे तदनुवादेन तद्भाष्यावतारे च स्पष्टम् । प्रत्यक्षादेरित्यादिपदेनानुमानवेदान्यवाक्ययोर् ग्रहणम् । उपलक्षणं चेदम् । आगमस्य कार्यनिष्ठत्वादित्यादिकमप्यूह्यम् । ततश्च ब्रह्मशब्दापेक्षयाऽप्योङ्कारस्य आवश्यकत्वोक्त्या विषयसमर्पकब्रह्मपदे विद्यमानेऽपि ओङ्काराभावे ब्रह्मपदोक्तविषयस्य शास्त्रसम्बन्धालाभेन (विषयत्वा-निर्वाहात्) विषयत्वनिर्वाहकोङ्कारोऽपि विषयसमर्पकतया पर्यवसन्न इति भावेन तदभावे विषयसमर्पकाभाव इति मूले उक्तमिति न दोष इति भावः ।

वक्ष्यमाणत्वादिति । व्याहृतीनां चेति भाष्यविवरणमूले इति शेषः। ओं ब्रह्मशब्दयोरुभयोरपि गुणपूर्तिवाचित्वेऽपि तयोर्मध्ये एकस्य विशेष्यसमर्पकत्वमपरस्य विशेषणसमर्पकत्वमित्याश्रयणेन चन्द्रिकाटीकोक्तरीत्याऽन्वयस्याप्युपपत्तिः । ‘परियदिन्द्रे’ति ऋचि पूर्वोत्तरार्धयोश् चतुर्थाष्टकस्य पञ्चमाध्यायस्थभरद्वाजेन ‘वतपा इन्द्रसूरीन् दिवि चस्मधिश्चार्येन इन्द्रेत्ये’कस्मिन्नेवार्थे च विद्यमानस्येन्द्रशब्दद्वयस्य विशेष्यविशेषणसमर्पकत्वाभ्यां सम्बन्धस्य दर्शनात् । उक्तं च । चादयोऽसत्व इत्येतत् सूत्रीयशेष्याम् । अथ कथं च ‘प्रोपाभ्यां (युजेरयज्ञपात्रेषु’) वेरित्यादौ न निपातता उच्यते । असत्त्वे इति प्रतिषेधात् । वैयाकरणानां हि शब्दोऽपि द्रव्यमेव । इदं तदिति व्यपदेशयोग्यं द्रव्यम् । तदुक्तम् । ‘वस्तूपलक्षणं यत्र सर्वनाम प्रयुज्यते । द्रव्यमित्युच्यते सोऽर्थः भेद्यत्वेन (वेद्यत्वे च) विवक्षित’ इति यस्मिन् शब्दे यद्विशेष्यं तत्र तद्द्रव्यमित्यर्थः । गौरित्यत्र गौः । जातिरित्यत्र सामान्यम् । ‘विश्वरूपो वै त्वाष्ट्रः (वायुः)’ इत्यादि यजुर्वेदद्वितीयाष्टक(षष्ठपन्न)दशमाध्याये ‘सावित्र्यादिज्योतिषेति चराहनसमध्ये अन्तो मुञ्चे विवेचयन्मानिन इन्द्रेन्द्रक्षत्रमिन्द्रियाणि शतक्रतोनुतेदायी’त्यत्रेन्द्रशब्दप्रयोगदर्शनाच्चेति ज्ञेयम् । अथशब्दप्रायेति । अयमर्थः । ‘ओङ्काराथशब्दौ हि माङ्गलिकत्वपक्षे प्रथमसूत्रावयवौ न सम्भवतः’ इत्याद्याशङ्कानुसारेणोङ्काराथमूलत्वमित्येव भाष्ये प्रयोक्तव्यम् । न चतार शब्देनोङ्कारग्रहणाददोष इति वाच्यम् । अथशब्दस्यैवात्र अथेत्यनेन ग्रहणात् तत्प्रायपठिततारशब्दस्य तारशब्दार्थकत्वस्यैव न्याय्यत्वेन ओङ्कारस्य तेन ग्रहणायोगात् । तारशब्दस्य सूत्रादित्वाभावाच्चेति । योग्यताबलादित्यादि । तारशब्द-स्यान्यत्र तारशब्दार्थकत्वेऽपि सूत्रादौ तदभावादेव प्रकृते तारशब्देन योग्यताबलाद् योगेन तत्पर्याय-स्योङ्कारस्य ग्रहणमभिप्रेतमित्यर्थः । मूलेऽथश्चेति आनन्तर्यार्थकाथशब्दस्याव्ययत्वेऽपि प्रकृतेऽथशब्दार्थ-कत्वेन द्रव्यवाचित्वेनानव्ययत्वादथशब्दात् स्वाद्युत्पत्तावथश्चेति युक्तमिति गुरवः । शुक्लगुण इति गुणः । पाक इति क्रिया च, ‘प्रोपाभ्यां’ इत्यादौ शब्दस्य स्वरूपं विशेष्यत्वाद् द्रव्यमित्यर्थ इति । एवमपिरभिव्याप्तावितित्याद्यपद्यव्याख्यानावसरे उक्तिश्चो यस्मादित्यर्थ इत्यादिरूपस्थलान्तरोक्ति-श्चोपपाद्या । आहेति । ‘तस्मात् प्राथमिकौ क्रमात्’ इति प्रमाणानुसारेण क्रमाश्रयणेन तत्सम्भवमाहेत्यर्थः । एवं मूलत्वं नामादित्वमित्यर्थं स्वीकृत्य तस्य एकत्रासम्भवशङ्कावारणाय क्रमेण तद्विवक्षितमित्युक्तम् । इदानीं मूलशब्दार्थान्तर्गतमेव क्रमेणेत्येतदिति विवक्षितम् । अतो नैकत्रादित्वमुभयोः सम्भवतीति न शङ्कनीयमिति प्रकारान्तरमाह यद्वेति । उत्तरत्रेति । ‘यत् क्रमान्तरं विहाय आदावेवोपादानं तेन जानीमः’ इत्यादिना उत्तरत्रेत्यर्थः । क्रमेण सत्त्वेऽपि आदित्वपदोक्तमादौ प्रयुक्तत्वं तु तदितरापेक्षया । अत एव ‘तृतीयोऽत उदाहृतः’ इति सूत्रभाष्ये प्राथमिकतयेति तट्टीकाकृता पूरणं कृतम् । तथा च ओमथातःशब्दानां तथाऽन्यशब्देभ्यः प्राथमिकत्वम् । तच्च क्रमेणाव्याकृत ब्राह्मणभाष्ये ‘तेजोऽभिमानवान् ब्रह्मे’त्यादिकमुक्तवा ‘विष्णोर्जाताः क्रमेणैव’ इत्यनेकेषां क्रमेण विष्णुजातत्वोक्तेः । एवमन्यत्रापीति ज्ञेयम् । तस्य चेति । आदौ प्रयुक्तत्वरूपधर्मस्येत्यर्थः । सर्वशास्त्रस्य चेत्यनेन सूत्रशास्त्राभ्यां तथान्वयोक्तेरिति भावः ।

सूत्रकृदिति । इष्यते इत्युक्तयङ्गीकारे कर्तृत्वेन विवक्षितः सूत्रकार
एवेति दर्शयितुमित्यर्थः । यदीति । अस्येति वक्ष्यमाणमत्रापि सम्बध्यते । अस्येति । ओङ्काराथशब्दरूपद्वयस्येत्यर्थः । आदौ प्रयुक्ताविति वाक्ये द्वित्वावच्छिन्नत्वेन तयोः प्रकृततया शब्दद्वयस्येति परामर्शोपपत्तेरिति ज्ञेयम् । तदुपयुक्तेति । विघ्नविघातादि हेतुत्वोपयुक्तार्थप्रतिपादकत्वेनेति शास्त्राङ्गत्वोपयुक्तार्थप्रतिपादकत्वेनेति वाऽर्थः । किञ्चिदर्थेति । शास्त्राङ्गता अस्य शब्दद्वयस्य तदुपयुक्तकिञ्चिदर्थप्रतिपादकत्वेन न भवतीति योज्यम् । अस्येत्युक्तार्थम् । यदीत्यस्येति मतमित्युत्तरेण सम्बन्धः । तद्धेतुताया विघ्नविघातादिहेतुतायाः । शास्त्राङ्गत्वमिति । शास्त्राङ्गत्वमङ्गी-कृत्याधिकार्यादिप्रतिपादकत्वमप्यस्तीति न युक्तम् । तत्त्वस्यादर्शनात् । तस्माद् विषयादिप्रतिपादकत्व-मङ्गीकृत्य शास्त्राङ्गत्वमेवेत्युक्तव्यं स्यादित्यर्थः । अस्मिन् पक्षे । विघ्नविघातादिहेतुत्वेन शास्त्राङ्गत्वपक्षे किञ्चिदर्थप्रतिपादकत्वमप्रसक्तमेवारोप्य दूषणीयं भवतीत्यपरितोषाद् वस्तुस्थितिकथनपरतयोक्तमूलं योजयति यद्वेति । सहेतुकमित्यादि । श्रुतितो माङ्गलिकत्वादित्यादिना हेतुदृष्टान्तयोः प्रतिपादनादिति भावः। मूले श्रुतित इति । श्रुत्येति श्रुतित इति इत्थंभूतलक्षणे तृतीयान्ताद् आद्यादिभ्य उपसङ्ख्यानात्तसिः । अनेन पुत्रेण पुत्रवानित्यादाविव श्रुत्येति तृतीयान्तात्तसिः । श्रवणलक्षणं यन्मङ्गलं तत्प्रयोजकत्वादिति फलितम् । मृदङ्गध्वन्यादिश्रवणरूपमङ्गलस्य मृदङ्गध्वन्यादिकार्यत्वेन मृदङ्गध्वन्यादेर् माङ्गलिकत्ववदथशब्दादिश्रवण-रूपमङ्गलस्याथशब्दादिकार्यत्वात् तन्निष्पादकत्वेनाथशब्दादेर् माङ्गलिकत्वमिति भावः । क्रमान्तरं विहायादावेवेत्यत्रापेक्षितशेषपूरणेन न्यूनतां परिहरन् यदित्युत्तरवाक्यार्थं वदन् तद्वाक्यमवतारयति अधिकार्यादीति । पर्यायान्तरं विहायेत्याद्युक्तहेतोः कारकतया समस्तशास्त्रोपयुक्तत्वसाधकत्वेऽप्यादि-सूत्रज्ञापकत्वसाधकत्वाभावात् । ज्ञापकतया आदिसूत्रस्येत्येतदसङ्गतमित्यत आह ज्ञापकतयेति । अस्मिन् पक्षे ज्ञापकतयेत्यादिकं दृष्टान्ततयोपात्तमिति कल्पनीयं भवतीत्यपरितोषात् कारकत्ववज् ज्ञापकत्वमप्युप-पादनीयतयैवोपात्तम् । न च तत्र हेत्वनुक्तिः । हेतूपस्कारोपपत्तेर् इत्याह यद्वेति । विहायेत्यस्याध्याहृतस्यान-योरेवोपादानमित्यनेन सम्बन्धः । अत्र पक्षे अध्याहारः कल्पनीय इत्यरुच्या पक्षान्तरमाह यत्पर्यायान्तर-मित्यादि । अनेनैवमुक्तं भवति । यदि कारकतया समस्तशास्त्राङ्गत्वमेव तयोः सूत्रकारस्य विवक्षितं स्यात् तदा स्पष्टमङ्गलवाचिशब्दान्तरमेव प्रयोक्तव्यं किमनयोर् मङ्गलप्रयोजनयोर् वचनेन । पर्यायान्तरं विहाया-नयोरेव यदुपादानं करोति सूत्रकारस् तेन जानीमोऽस्त्यत्रान्यदप्यनयोः प्रयोजनम् । तच्च ज्ञापकतयादि सूत्राङ्गत्वमेवेति विवक्षितं सूत्रकारस्येति । एवं यदि ज्ञापकतया समस्तसूत्राङ्गत्वमेव विवक्षितं स्यात् तदा मध्ये अन्ते वा निवेशनं क्रियेत । तद्विहाय यदादावेव निवेशनं करोति तेन जानीमः कारकतया समस्त-शास्त्राङ्गत्वमप्यभिमतं तस्येतीति । ज्ञापकतया तदर्थान्वितार्थप्रतिपादकतया (कारकतया) तत्प्रति-बन्धकविघ्ननिरासकतया वा तत्प्रयोजकयोरित्यत्र श्रुत्येति पूरणीयम् । यद्वेत्याद्युक्तपक्षद्वयस्य दृष्टान्ततयेति प्रथमोक्तपक्षाद् भेदं स्पष्टयति अत्र च पक्षद्वय इति ।

अन्यथासिद्धिरिति । पर्यायान्तरं विहायेत्याद्युक्तहेतोः सर्वशास्त्रकारकत्वं विनापि सिद्धिर्घटनेत्यर्थः । सकलसूत्रकारैरिति मूलम् । ननु अथातो धर्मजिज्ञासा, अथातो दैवीमीमांसा, अथ शब्दानुशासनं, अथ योगानुशासनं, अथातो दर्शपूर्णमासौ व्याख्यास्याम इत्यादि सूत्रकारैस् तत्र सूत्रेषु अथातःशब्दमात्रो-च्चारणेऽपि ओङ्कारो नोच्चार्यते । वृद्धिरादैच् इत्यादिसूत्रेषु तु नाथशब्दोऽपि । तत्कथं सकलेत्युक्तमिति चेत् । अत्र ब्रूमः । कथमेतदवगतम् । पूर्वमीमांसादिस्थले ओङ्कारो नोच्चारित इति इदानींतनपुरुषैर् उच्चारणा-भावादिति चेत् तेषां तदनुच्चारणस्य ओङ्कारस्यासंहिततया निर्दिश्यमानत्वस्यात्रेव प्राप्तत्वात् तदभिप्रायस्य चावगत्यभावेन तन्निमित्तका नवयवत्वबोध्योङ्कारं परित्यज्यैवाध्ययनकरणादध्येतृपरम्परयाऽनुच्चारणप्राप्त्या तट्टीकाकारैर् व्याख्यानसमये वेदार्थविचाररूपशास्त्रस्य ब्रह्मविद्यात्वेनाद्यन्तयोर् ओङ्कारपाठ आवश्यक इत्यादेः प्रमेयस्य ब्रह्मसूत्रव्याख्यातृभिरिव प्रतिपादनाभावेन चोङ्कारपाठाभावस्यान्यथासिद्धत्वेन तेन तत्सूत्रेषु ओङ्कारो नोच्चारित इति निश्चयानुपपत्तेः। अत एव ब्रह्मसूत्रे प्रथमत ओङ्कारोच्चारणमङ्गीकृत्य तस्यावयवत्वमेव विचार्यते । अत एव च पठ्यमानोऽप्योङ्कारो वेदाध्ययनादौ पठ्यमानोङ्कारवद् वाक्यभेदेनैव कैश्चित् पठ्यते । ग्रन्थे निवेश्यते च । श्रौतार्थवादबलेन प्राप्तस्य परित्यागायोगात् । तथोङ्कारोच्चारणं सर्वत्रादृष्टार्थम् । प्रथमसूत्रे एव च दृष्टार्थं च भवतीति किल ब्रह्मसूत्रारम्भे उच्चार्यमाणस्योङ्कारस्य स्थितिः । तत्र दृष्टार्थत्वेनापि आवश्यकत्वस्थले तद्विचारस्यावर्जनीयतया प्राप्तिवत् तदभावस्थले तद्विचारस्याप्रवृत्त्या वा पाठाभावप्रतीत्युपपत्तिः । मङ्गलाचरणस्यावश्यकत्वमभ्युपेत्य तत्परतया ओङ्कारव्याख्यानाभावोऽपि अथशब्दांशेऽपि समानः । अत एव परभाष्ये भामत्यादौ च अथशब्दस्य महता प्रबन्धेन विचारकरणेऽपि पूर्वमीमांसाभाष्यादौ तथा विचाराभावः । न हि एतावता अथशब्दो मङ्गलप्रयोजनकतया पूर्वमीमांसादिषु नोच्चारित इति शक्यते वक्तुम् । सर्वटीकाकाराणां समानप्रवृत्तेरभावस्य तत्र तत्र स्थितत्वात् । अत एव वृद्धिरादैच् इति सूत्रभाष्ये वृद्धीति सञ्ज्ञाशब्दस्य ओङ्गुण इत्यादाविव पश्चात् प्रयोगे कर्तव्ये व्यत्यासा-योग इत्याशङ्कावारणाय तदेकमाचार्यस्य मङ्गलार्थम् अन्विष्यताम् । माङ्गलिक आचार्य इत्यादिना सञ्ज्ञा-शब्दस्य प्रथमोच्चारणं मङ्गलाचरणसिद्ध्यर्थमित्यादि प्रतिपादितम् । शास्त्रदीपिकाटीकायामपि लक्ष्मी-कौस्तुभवक्षसमित्येतदाद्यपद्यगतलक्ष्मीत्यस्य प्रथमनिर्देशोपपादनावसरे लक्ष्मीशब्दोच्चारणं माङ्गलिकत्वे-नेत्युक्तम् । ब्रह्ममीमांसापरभाष्यभामत्याम् ओङ्कारश्चाथशब्दश्चेत्यादि प्रमाणविरोधो मङ्गलार्थत्वा-नङ्गीकारेऽथशब्दस्य उद्भाव्यते । यद्यपि च सूत्रभाष्ये उदाहृताथातःशब्दपूर्वाणि सूत्राणि इत्यादिगरुडपुराणे अथातःशब्दयोरेव पुरस्कारेण प्रश्नः । अथातःशब्दयोरेवं वीर्यमाज्ञाय इत्युपसंहारश्च तत्पुरस्कारेणैव तथापि मध्ये सिसृक्षोः परमाद् विष्णोः प्रथमं द्वौ विनिःसृतौ इत्यादौ ‘ओङ्कारस्याथशब्दापेक्षया प्रथमत्वेनोक्तत्वात् । अतश्च पूर्वमुच्चार्याः सर्व एते सतां मताः’ इत्यनेनोङ्काराथातःशब्दानां त्रयाणामपि क्रमेण प्रयुज्यमानानां प्रथमप्रयोगस्य सर्वसत्सम्मतत्वोक्तेश्चोङ्कारे प्राथमिकोच्चारणविषये सन्देहरहितस्य अथातःशब्दपुरस्कार इति गम्यते । अत एव तत्प्रमाणानुसारादेव पूर्वमीमांसादावपि ओङ्कारः प्रथमोच्चार्यमाणतया प्राप्त इति तदनु-च्चारणे पूर्वोक्तरीत्या संहिततया पाठादिकं निमित्तमेव कल्पनीयम् । सतां मता इत्युक्त्यैव सर्वत्रोङ्कारप्राप्तेः । एतावांस्तु विशेषः । यत्र दृष्टं प्रयोजनमप्यस्ति तत्र तदुच्चारणमस्तीति सर्वजनसिद्धम् । यथा वृद्धिपदस्य यत्र दृष्टार्थत्वाभावस् तत्र दृष्टार्थत्वश्रौतार्थवादप्राप्तमपि टीकाकृद्भिर् अनुसन्धीयमानत्वाभावान् न व्याख्यायत इति ओङ्कारस्य सत्त्वासत्त्वौदासीन्येनैव प्रवृत्तिः क्रियते । अत एव दृष्टान्तदूषणपरतया सर्वत्रानुगतत्वेनेति भाष्ययोजनास्थले सर्ववेदेषु प्रथमत ओङ्कार उच्चार्यते । स चासंहिततयोच्चारणादधिकृतत्वेनोच्चारित इत्यादि प्रमेयं वक्ष्यते । तस्मादथातो धर्मजिज्ञासेत्यादिसूत्रेष्वपि आदौ ओङ्कार उच्चार्यते इति सिद्धत्वात् सकल-सूत्रकारैर् इत्युक्तमिति सूरयो विदांकुर्वन्तु । प्रमाणतममिष्यते इत्यन्तानुव्याख्यानस्य भाष्यस्थाद्यपद्यादि-व्याख्यानादित्वं प्रागुक्तम् । तत्र ताराथेत्यनुव्याख्यानव्याख्येयं भाष्यं किमिति जिज्ञासानिवृत्त्यर्थं तद्व्याख्येयं दर्शयितुं प्रवृत्ते; अनेन अथ शब्द इति मूले अनेनेत्यस्य तत्र ताराथेत्यनेन इत्येवार्थप्रतीत्या व्याख्यानत्व-प्रकाराद्यप्रतीतेस् तत्प्रकारसमर्पकत्वेनानेनेत्येतद् व्याचष्टे मङ्गलार्थत्वेति । भाष्योक्तमङ्गलार्थत्वस्य मङ्गलम् अर्थ्यत इति व्युत्पत्त्याऽर्थः प्रयोजनं यस्येति मङ्गलार्थ इति मङ्गलप्रयोजनकत्वेन व्याख्यानेनेत्यर्थः । तेनार्यते इति व्युत्पत्त्या मङ्गलम् अर्थः प्रतिपाद्यं यस्येत्यर्थानङ्गीकारसूचनादिति भावः । मङ्गलार्थत्वे मङ्गल-प्रयोजनकत्वे ।



