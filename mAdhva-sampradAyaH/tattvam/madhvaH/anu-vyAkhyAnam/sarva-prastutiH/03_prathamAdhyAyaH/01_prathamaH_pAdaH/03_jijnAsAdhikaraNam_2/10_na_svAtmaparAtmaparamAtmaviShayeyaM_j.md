+++
title = "१० न स्वात्मपरात्मपरमात्मविषयेयं जिज्ञासा"

+++


## तत्र ताराथमूलत्वं..

**न स्वात्मपरात्मपरमात्मविषयेयं जिज्ञासा**

***तत्र ताराथमूलत्वं***..

### सुधा

नन्वयं कर्ता भोक्ता दोषसंसर्गी चाहंप्रत्यये प्रकाशते । तद्विपरीतस्तु श्रुतिप्रतिपादितः प्रतिपत्तव्योऽतो जिज्ञासेति चेत् । एवं तर्हि जरद्गवादिवाक्यवत्पावकशैत्यानुमानवच्च प्रतीतिविरोधेन श्रुतिजिज्ञासयोराभासतापातः । अत एव न परात्मा जिज्ञास्यः । तस्य प्राणादिलिङ्गैरवगतत्वात् । सैव जिज्ञासेति चेन्न । तस्या लौकिकप्रवेदनीयत्वेन शास्त्राव्युत्पादनीयत्वात् । न खलु बालकः स्तनपानेष्टसाधनत्वानुमाने शास्त्रव्युत्पादनमपेक्षते । यत्क्वचिच्छास्त्रेऽपि लौकिकप्रवेदनीयार्थ-व्युत्पादनमनुवादोऽसौ न पुनः स एव प्रधानव्यापारः । ईश्वरविषया जिज्ञासा भविष्यतीति चेन्न । तस्यैवाभावात् । न चैवमीश्वरादिपदानामानर्थक्येनापदत्वप्रसङ्ग इति वाच्यम् । तेषां कथञ्चिज्जीव-विषयतोपपत्तेः । सोऽपि हि स्वशरीरेन्द्रियादीनामीष्टे । प्रतीतार्थत्वोपपत्तावप्रतीतार्थत्वकल्पनायां गौरवप्रसङ्गात् । जीवस्य चाहमिति स्वप्रकाशतया स्वप्रकाशज्ञानाश्रयतया मानसप्रत्यक्षवेद्यतया वा सिद्धत्वेन न जिज्ञासाविषयत्वमित्युक्तम् ।

### वाक्यार्थचन्द्रिका

नन्वात्मनः शरीराद्यतिरिक्ततया असन्दिग्धाविपर्यस्तसाक्षात्प्रतीति-निश्चितत्वेऽपि तस्य जिज्ञास्यता न तेन रूपेणापि तु श्रुतिप्रतिपादितकर्तृत्वादिशून्यत्वरूपेणैव । फलार्थं तादृशस्यैव प्रतिपत्तव्यत्वात् । न च प्रत्यक्षं तद्रूपनिश्चायकं प्रत्युत विपरीतमिति तस्य जिज्ञास्यता-सिद्धिरित्याशङ्कते ॥ नन्विति ॥ एवं तर्हि माऽस्तु प्रत्यक्षनिश्चितत्वेनाविषयत्वादजिज्ञास्यता प्रत्यक्षविरुद्धताप्रयुक्ताविषयत्वादिनिमित्तिका तु सा भविष्यति । कथमपि जिज्ञासाप्रयोजकविषयाभावे ह्यस्माकं तात्पर्यं न तु निश्चितत्वेनाविषयत्व इत्याह ॥ एवं तर्हीति ॥ जरद्गवादिवाक्यवदिति । तद् वाक्यं च प्रतिद्धम् । आदिपदेन ‘शङ्खः कदल्यां कदली च भेर्यां भेर्यां महच्चाविरभूद्विमानमि’ति वाक्यमुच्यते । यथासङ्ख्यं च वाक्यानुमानयोः श्रुतिजिज्ञासे प्रति निदर्शनत्वम् । नन्वेवं बन्ध-सत्यत्वादेर्लोकप्रवेदनीयार्थस्यातःशब्दार्थतया भाष्यकारीयं व्युत्पादनमयुक्तं स्यादित्यत आह ॥ यत्क्वचिदिति ॥ अत एव प्रत्यक्षेक्षाक्षम इत्यनुव्याख्यानावसरे यो हि लौकिकप्रवेदनीयमित्यादिना बन्धस्य सत्यत्वादेर्लौकिकव्युत्पादनीयत्वं वक्ष्यति । नन्वेवं तत्पदानां मुख्यार्थपरित्याग एव दोष इत्यतो बाधके सति तस्यादोषत्वमाह ॥ प्रतीतेति ॥ एवं चेश्वरादिशब्दानामपूर्वार्थविषयकत्वाभावे ईश्वरविषया जिज्ञासेत्यनेन जीवविषयेत्युक्तं स्यात् । तस्य च सिद्धत्वान्न विषयत्वमित्यभिप्रेत्य विशेषं विवक्षन्नुक्तं स्मारयति ॥ जीवस्य चेति ॥ स्वप्रकाशत्वमानसवेद्यतापक्षयोरहमित्येतावन्मात्रमुल्लेखः स्वप्रकाश-ज्ञानाश्रयपक्षे त्वहमिदं जानामीति ज्ञानस्य एकदेशोल्लेखोऽयमिति ज्ञातव्यम् । अत्र चाहमिति प्रत्यक्षेण जीवसिद्धिं वदता पूर्वपक्षिणाहमिति सिद्धान्त्यभिप्रेतं जीवविषयकप्रकाशस्य जीवरूपत्वरूपं स्वप्रकाशत्वमेव वक्तव्यमिति न नियमः । अहम् इत्यस्य मानसवेदनत्वेन वा स्वप्रकाशज्ञानाश्रय-समर्पकत्वेन वाऽङ्गीकारेऽपि जीवसिद्धेरविघातात् । तथा च तस्य च स्वप्रकाशत्वादिति न्यायविवरण-मुपलक्षणमित्यभिप्रेत्य प्रभाकरवैशेषिकमतप्युपन्यस्तम् । अत एव न्यायविवरणटीकायां तदुपलक्षणत्व-मुक्तम् । तत्त्वप्रकाशिकायां तु सिद्धान्तरीत्यैव सिद्धिसम्भवे किं रीत्यन्तरगवेषणेनेत्यनुपलक्षणत्व-पक्षमाश्रित्य वोपलक्षणत्वेऽपि स्वशब्देनानुपादाने बीजत्वेन वा वस्तुस्थितिप्रदर्शनमित्यवधेयम् ।

### परिमल

मायावादिरीत्या विषयत्वसम्भवमाशङ्क्याक्षप्राबल्येन निराह ॥ नन्वयमिति ॥ अहंधीविषय इत्यर्थः ॥ श्रुतीति ॥ ‘निष्कलं निष्क्रियं’ ‘निरनिष्टो निरवद्य’ इत्यादिश्रुतीत्यर्थः ॥ प्रतिपत्तव्य इति ॥ जिज्ञासयेति योज्यम् ॥ जरद्गवेति ॥ ‘जरद्गवः पादुककम्बलाभ्यां द्वारि स्थितो गायति भद्रकाणी’ति वाक्यवदिति श्रुतेरयं दृष्टान्तः । जरद्गवो वृद्धबलीवर्दः । पावकशैत्यानुमानवदिति न्यायचिन्तारूपजिज्ञासाया दृष्टान्तः ॥ अत एवेति ॥ उपायान्तरसिद्धत्वादेवेत्यर्थः । परात्मा पर-शरीरस्थजीवः ॥ प्राणादीति ॥ हिताहितप्राप्तिपरिहारानुकूलचेष्टादिलिङ्गैरित्यर्थः । ‘चेष्टालिङ्गेन सात्मत्वे परदेहस्य साधित’ इत्युपाधिखण्डनोक्तेः । प्राणवाय्वादिमत्त्वलिङ्गेनेति वाऽर्थः ॥ लौकिक-प्रवेदनीयार्थेति ॥ धूमाग्न्यादिव्याप्त्यादिव्युत्पादनमित्यर्थः । अनुवादो दृष्टान्तार्थमिति भावः ॥ अपदत्वेति ॥ ‘अर्थवदधातुरप्रत्ययः प्रातिपदिकमि’त्यर्थवत्त्वेन प्रातिपदिकसंज्ञायां तत्र ‘प्रातिपदिकादि’ त्याधिकृत्य ‘स्वौजसमौडि’ति सूत्रोक्तसुप्प्रत्यये सति सुप्तिङन्तमिति पदसंज्ञाविधानादर्थवत्त्वाभावे प्रातिपदिकसंज्ञाऽभावेन सुप्प्रत्ययानुत्पत्त्या पदत्वं न स्यादित्यर्थः । ईष्टे ईशो भवति । ओंब्रह्मपदयोर् यौगिकत्वोक्तेर् व्यावर्त्यमाह ॥ प्रतीतेति ॥ जीवत्यागेनेश्वर रूपाप्रतीतार्थकत्वकल्पनायामित्यर्थः । तेषामित्यनुकर्षः । अस्तु जीव एव विषय इत्यत आह ॥ जीवस्य चेति ॥ न्यायविवरणरीत्याऽऽह ॥ स्वप्रकाशतयेति ॥ प्राभाकररीत्या आह ॥ स्वप्रकाशज्ञानेति ॥ तार्किकरीत्या आह ॥ मानसेति ॥ अत्र भाष्यटीकाद्यविरोधश्चन्द्रिकायां व्यक्तः ॥ उक्तमिति ॥ सन्दिग्धश्चार्थो न्यायविषय इत्यादिनोक्तमित्यर्थः।

### यादुपत्यं

जरद्गवादिवाक्यं श्रुत्याभासतायां निदर्शनं पावकशैत्यानुमानं च जिज्ञासा-भासतायामिति द्रष्टव्यम् । ‘जरद्गवः पादुककम्बलाभ्यां द्वारि स्थितो गायति भद्रकाणि । तं ब्राह्मणी पृच्छति पुत्रकामा राजन् रुमायां लशुनस्य कोऽर्घ’ इत्येतज्जरद्गववाक्यशब्देन गृह्यते । ‘शङ्खः कदल्यां कदली च भेर्यां भेर्यां महच्चाविरभूद्विमानमि’त्येतदादिशब्देनोच्यते ॥ यत्क्वचिदिति ॥ अग्निर्हिमस्य भेषजमित्यादौ । स्वप्रकाशतयेत्यादि क्रमाद्वेदान्तिप्राभाकरवैशेषिकादिमतमाश्रित्योक्तमित्यवगन्तव्यम् ।

### श्रीनिवासतीर्थीया

प्राणादिलिङ्गैश्चेष्टादिलिङ्गैः ॥ सैवेति ॥ चेष्टादिलिङ्गैरवगतिरेवेत्यर्थः ॥ तस्या इति । प्राणादिलिङ्गैरवगतिरूपजिज्ञासाया लोकदृष्टान्तसिद्धानुमानप्रवेदनीयत्वेनेत्यर्थः ॥ अपदत्वप्रसङ्ग इति ॥ ‘अर्थवदधातुः’ इति सूत्रेण प्रातिपदिकसंज्ञायां ‘ङ््याप् प्रातिपदिकात्’ इति सूत्रेण स्वाद्युत्पत्तौ ‘सुप्तिङन्तं पदम् इति’ पदत्वं भवति । अर्थराहित्ये तु प्रातिपदिकसंज्ञाऽभावेन स्वाद्यनुत्पत्तौ पदत्वं व्याहतमित्यर्थः । ईश्वरादिपदानां जीवे रूढ्यभावात्कथञ्चिदित्युक्तम् ॥ गौरवप्रसङ्गादिति ॥ धर्मिकल्पनातो धर्मकल्पना लघीयसीति न्यायादीश्वररूपधर्मिकल्पनापेक्षया ईश्वरादिपदानामहमिति प्रत्यक्षसिद्धजीववाचित्वकल्पने लाघवमित्यर्थः । न्यायविवरणरीत्योक्तं स्वयंप्रकाशेति । प्राभाकररीत्योक्तं स्वयंप्रकाशज्ञानेति तार्किकरीत्योक्तं मानसेति । उक्तं सन्दिग्धश्चार्थो न्यायविषय इत्यादिना ।

### वाक्यार्थरत्नमाला

तेन रूपेणेति । शरीराद्यतिरिक्तत्वरूपेणेत्यर्थः । रूपेणैव जिज्ञास्यतेति सम्बन्धः । कर्तृत्वादिशून्यरूपपुरस्कारे निमित्तमाह फलार्थमिति । मोक्षरूपफलार्थमित्यर्थः । प्रत्यक्ष-विरुद्धतेति । विरुद्धताप्रयुक्तं यदविषयत्वादि तन्निमित्तिकेति योज्यम् । तर्हि निश्चितत्वेनाविषयत्वमिति प्रागुक्तत्याग इत्यत आह कथमपीति । तदुक्तस्य प्रतिपन्नार्थ एव तात्पर्यादिति भावः । न तु निश्चितत्वेना-विषयत्व इति । निश्चितत्वेनैवाविषयत्व इत्यर्थः । तद्वाक्यं चेति । अत्र तच्छब्देन जरद्गवस्तदादिश्च न गृह्यते । किन्तु बुद्ध्या विवेकेन जरद्गव एव । तथा च जरद्गववाक्यं तद्धर्मप्रतिपादकं वाक्यं जरद्गवः कम्बलेत्यादिरूपेण प्रसिद्धमित्यर्थः । आदिपदेनेत्यनन्तरमुपात्तस्य शङ्खादेरिति शेषः । शङ्खादिस्थिति-प्रतिपादकं वाक्यमुच्यत इत्यर्थः । एतेन जरद्गववाक्यादिवदिति पाठाभावात्तद्वाक्यमित्यादिग्रन्थायोग इति निरस्तम् । यदादिवाक्यं दृष्टान्तस् तत्र तस्य जरद्गवस्य वाक्यमिति वर्तिपदार्थप्राधान्येनोपस्थिति-विशेषमाश्रित्य तद्वाक्यमिति निर्देशोपपत्तेः । एवमत्र ग्रन्थे अन्यथाख्यातिमूलभूतगुरुग्रन्थे च बुद्ध्या विवेकेन जरद्गववाक्यमित्युक्तौ इति वाक्यमिति इत्यादिवाक्येति चोक्तौ सत्यां नूतनटीकाकारंमन्येनान्यथाख्यातिकृता जरद्गववाक्यमिति यथा प्रतिव्यवहृत्य ‘शङ्खः कदल्यां कदली च’ इत्येतदादिपदेन गृह्यत इति वाक्यपदा-समभिव्याहारेण यद्व्याख्यातं तदपरामर्शमूलकमिति ज्ञेयम् । (अत एव पञ्चपादिकास्थजरद्गवादिवाक्य-वदित्यस्य योजनारूपतत्त्वदीपने ‘जरद्गवः......कोऽर्घ’ इति वाक्यं जरद्गवादिवाक्यशब्देन गृह्यते । ‘शङ्खः कदल्यामि’त्येतदादिपदेनेत्युक्तावपि टीकाकृता जरद्गववाक्यं शङ्खादिवाक्यं चेति विग्रहमभिप्रेत्य तद्वाक्यं चेति वाक्यमिति चाधिकमुक्तम् ।) वाक्यानुमानयोः प्रत्येकमुभयत्र निदर्शनत्वमिति भ्रान्तिनिरासायाह यथासङ्ख्यमिति । जरद्गवादिवाक्यं श्रुतेराभासतायां निदर्शनं पावकशैत्यानुमानं च जिज्ञासाया आभासत्वे निदर्शनमित्यर्थः। यथाक्रममिति वक्तव्ये यथासङ्ख्यमिति वचनं तथा क्रमेऽपि सङ्ख्यैव नियामकतया वाच्या । आद्यस्याद्यं द्वितीयस्य द्वितीयमिति क्रमशरीरेऽपि सङ्ख्योपस्थितेरनिवार्यत्वादित्यभिप्रायेणेति ज्ञेयम् ।

परात्मेति द्वितीयपक्षं दूषयति अत एवेतीत्यवतार आत्मपक्षं दूषयतीति पूर्वत्रात्मपक्षमित्यस्य सप्रभेदमिति पूरणेन बहुसङ्ग्राहकत्वमिति तत्रैव सिद्ध इति प्रागेवोक्तम् । अत एवेति परामृष्टमेव दर्शयति तस्यापीति मूलम् । सैवेति । प्राणादिलिङ्गैरवगतिरेवेत्यर्थः । लौकिकप्रवेदनीयार्थस्येति । हेतुगर्भं चेदं विशेषणं लोकप्रवेदनीयत्वादित्यर्थः । यद्यपीयं शङ्का न सिद्धान्तिना पूर्वपक्षिणं प्रति कर्तुं शक्या । भाष्यकारीयवक्ष्यमाणातःशब्दार्थव्याख्यानस्य तदभिप्रेतत्वाभावेन तेन तत्परिहारस्यापि कर्तव्यत्वेन च तं प्रति शङ्कानुपपत्तेः । तथाऽपि पूर्वपक्षिरीत्या लोकप्रवेदनीयस्य सिद्धान्ते व्युत्पादनायोग इति शङ्किते पूर्वपक्ष्युक्तमङ्गीकृत्य वास्तवस्तत्परिहारो मूलकृताऽभिहितः । अत एव बन्धसत्यत्वादेर्लोकप्रवेदनीयत्वं कुत इति शङ्कापरिहाराय सिद्धान्तग्रन्थमेवोदाहरति । अत एव प्रत्यक्षेतीति ज्ञेयम् । परन्तूभयसम्प्रतिपन्नस्य लोकप्रवेदनीयस्योत्तरत्र व्युत्पादनस्थलं निष्कास्यमस्ति । अन्यथाख्यातौ तु ‘अग्निर्हिमस्य भेषजमि’त्यादा-विति यत्क्वचिदित्यस्यार्थ उक्तः । स तु जिज्ञासाया विचारापरपर्यायायाः प्रस्तुतत्वाद् लोकप्रवेदनीयार्थे व्युत्पादनमिति मूले स्पष्टमुक्तेश्च तदननुसन्धानमूलः । न्यायेनोपपादनस्यैवेह व्युत्पादनपदार्थतायाः

सिद्धत्वात् ।

मूले आनर्थक्येनापदत्वेति । अर्थवदधातुरित्यादिना अर्थवत एव प्रतिपादिकसञ्ज्ञाविधानेन प्राति-पदिकत्वाधीनस्वाद्युत्पत्तावेव सुप्तिङन्तं पदमिति पदत्वोक्तेश्चेश्वरादिपदानामीश्वररूपार्थाभावे अर्थवत्त्वाधीन प्रातिपदिकसञ्ज्ञानुपपत्त्या स्वादेरप्रसङ्गात्सुबन्तत्वेन पदत्वमपि न सम्भवतीति भावः । यद्यपि शश-विषाणादिपदानामिवार्थाभावेऽपि पदत्वनिर्वाहः सम्भवति । यथा चैतत्तथा मिथ्याशब्दोऽनिर्वचनीयं वदतीत्यत्र चेत्येतत् तत्त्वोद्योतटीकाव्याख्यावसरे मिथ्याशब्दस्त्वभाववाचीति तत्त्वनिर्णयटीका-व्याख्यावसरे चास्माभिरुपपादितम् । तथाऽपि उदाहृतग्रन्थे निरर्थकत्वपरिहारायासदाद्यर्थकत्वे प्रतिपादन दर्शनात्तदनुसारेणैवेह निरर्थकत्वाशङ्कनं तत्परिहारश्च युज्यते । परन्तु शशविषाणादिपदैस्तदर्थस्य बुद्धावारोहमात्रमित्येवंरूपमर्थस्य सत्त्वमाश्रित्य तत्र प्रतिपादकत्वनिर्वाहवदीश्वरस्यापि तत्पदाद् बुद्धावारोहमात्रमित्यङ्गीकृत्य परिहारो न वक्तुं शक्यः । न हीश्वरं शशविषाणतुल्यतया किञ्चित्पदार्थ-त्वेनाङ्गीकारिणं प्रतीदमाशङ्कनम् । अपि तु सर्वथा तदभावं तत्पदानां च तदर्थत्वाभावमङ्गीकरोति यस्तं प्रति । तथा चेश्वररूपार्थाभावादर्थान्तराभावाच्च पदत्वानुपपत्तिरित्येवं शङ्किते अर्थस्य बुद्धावारोहादि-मात्रेणेत्युक्तं पदत्वमिति शङ्कायाः कथमवकाशः । अत एवार्थान्तरमादायार्थवत्त्वेन समाधानं तेषां कथञ्चिज्जीवेत्यादिना क्रियत इति ज्ञेयम् । मूले कथञ्चिदित्यनेन ईश्वरादिपदप्रवृत्तिनिमित्तनिरवधिकैश्वर्या-देर्मुख्यस्य जीवेऽभावेऽप्यमुख्यस्य तस्य सत्त्वाज्जीवविषयकत्वं युक्तमिति सूचयति । अमुख्यप्रवृत्ति-निमित्तसद्भावमेव दर्शयति सोऽपीति मूलम् । अधीगर्थेति षष्ठी ।

जीवस्य जिज्ञास्यत्वाभावो नन्वात्मेत्याशङ्कानिरासायैवं तर्हि तत एव न जिज्ञास्य इत्यनेन पूर्वमुक्तोऽतः पुनस्तदभिधानं व्यर्थमित्यतस्तदुद्घाटयति एवं चेश्वरेति । अपूर्वार्थत्वाभावे जीवरूपार्थव्यतिरिक्ता-प्रसिद्धार्थत्वाभावे । तस्य चेत्यनेन बुद्ध्या विविक्तजीवपरामर्शः । उक्तस्मारणमात्रं व्यर्थतापर्यवसायीत्यतो अधिकवचनस्य सद्भावान्न व्यर्थतेत्याशयेनोक्तं विशेषं विवक्षन्निति । वक्तुमिच्छन् विशेषं वक्तुमिति यावत् । अहमिति स्वप्रकाशतयेति मूले अहमित्याकारोल्लेख एव स्वप्रकाशतयेत्यादिपक्षत्रयेऽपीति प्रतीयते । तत्राहमिति स्वप्रकाशतया अहमिति मानसप्रत्यक्षवेद्यतया सिद्धत्वेनेति सम्बन्धसम्भवेऽपि नाहमिति स्वप्रकाशज्ञानाश्रयतया सिद्धत्वेनेति सम्बन्धः सम्भवति । स्वप्रकाशज्ञानाश्रयतया प्राभाकरसम्मत आत्म-प्रकाशोल्लेखो हीदमहं जानामि इत्येवंरूपः । न त्वहमित्येवातः कथमिदमित्यतो विवेकमाह स्वप्रकाशत्वेति । एकदेशेति वदतैकदेश्येकदेशभावलक्षणसम्बन्धेन लक्षणया सम्पूर्णज्ञानाकारस्य ग्रहणेन स्वप्रकाश-ज्ञानाश्रयतयेत्यत्र सम्बन्धः कर्तव्य इत्युक्तं भवति । ननु जीवस्य विषयत्वाभावसाधकसिद्धत्वमुपपादयितुं सिद्धान्त्यभिप्रेतस्य च स्वप्रकाशत्वादिति न्यायविवरणोक्तो हेतुरेव वाच्यः । तत् कथं सिद्धान्त्यनभिप्रेत-मानसवेदनत्वादेः कीर्तनमित्यतः पूर्वपक्षिणः जीवस्य सिद्धत्वसम्पादने तात्पर्येण सिद्धत्वस्य च सिद्धान्त-रीत्यैव प्राभाकरवैशेषिकरीत्याऽप्युपपत्तेस्तद्रीतेरप्यादरणं तस्य न दोषाय । न्यायविवरणेऽपि न तावन्मात्र-मभिप्रेतम् । तट्टीकायामुपलक्षणया अधिकस्याप्युक्तेरित्याह अत्र चाहमितीति । जीवविषयकेत्यादि-निर्वचनेनावेद्यत्वरूपं पूर्वपक्ष्यभिमतं स्वप्रकाशत्वं न सम्मतमिति सूचयति अनुपलक्षणत्वपक्षमिति । तत्र हि अहमिति स्वप्रकाशतया सिद्धिमुक्तवा न चायं मानसोऽनुभव इत्यादिना तस्य मानसत्वादिनिरासेन जीवस्य रीत्यन्तरेण वेद्यत्वाभावाङ्गीकारप्राप्तेरनुपलक्षणत्वपक्षाश्रयणं प्रतीयते । तथोपलक्षणाया न्यायविवरणटीकोक्तत्वेऽपि स्वशब्देनानुपादाननिमित्तत्वेन पक्षान्तरनिराकरणोपपत्त्योपलक्षणत्व-पक्षाङ्गीकारोऽपि तत्र ज्ञातुं शक्यते । उक्तप्रकारद्वयस्य वस्तुस्थितिकथनेन ज्ञापनादिति भावः ।

