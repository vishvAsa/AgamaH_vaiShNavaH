+++
title = "२५ कर्मप्राधान्यार्थं जिज्ञास्य इति प्रयोगः"

+++


## स एव सर्ववेदार्थो जिज्ञास्योऽयं विधीयते

**कर्मप्राधान्यार्थं जिज्ञास्य इति प्रयोगः**

***स एव सर्ववेदार्थो जिज्ञास्योऽयं विधीयते***

### सुधा

अथवा ब्रह्मणः कर्मत्वेनाप्राधान्यशङ्कां निवर्तयितुं जिज्ञास्य इति कर्मप्राधान्यं सूचितम् । ज्ञानविधौ हि ब्रह्मणोऽप्राधान्यं स्यात् । तज्ज्ञानोद्देशेन जिज्ञासाविधाने कुतो ऽप्राधान्यम् ।

### वाक्यार्थचन्द्रिका

ननु ब्रह्मणो विषयत्वोपपादनसूचनस्य कर्मषष्ठीपरिग्रहसूचनस्य च ब्रह्म-कर्मकजिज्ञासेत्येवमाकारकव्याख्यानेनापि सम्भवे सूत्रे जिज्ञासां प्रति गुणतया निर्दिष्टस्य ब्रह्मणो जिज्ञासाविशेष्यत्वेन निर्देशे न प्रयोजनं पश्याम इत्यतस्तन्निवर्त्यं शङ्काविशेषं तेन तत्परिहारप्रकारं च दर्शयितुं पक्षान्तरमन्वाचिनोति ॥ अथवेति ॥ कर्मत्वेनाप्राधान्यमिति अव्यवधानेन कर्तृव्यापारजन्याति-शययोगिकुठारवदव्यवधानेन जिज्ञासाव्यापारजन्यातिशययोगित्वरूपमप्रधानकर्मत्वमित्यर्थः ॥ शङ्का-मिति ॥ सूत्रे जिज्ञासाविशेषणतया निर्देशेन प्रसक्तामिति शेषः ॥ जिज्ञास्य इति ॥ जिज्ञासां प्रति विशेष्यतया निर्देशेनेत्यर्थः ॥ कर्मप्राधान्यमिति ॥ करणव्यापारव्यवधानेनोद्देश्यफलसम्बन्धिवृक्ष- वत्प्रमाणादिसम्भावनाद्वारेणोद्देश्यतया प्रधानभूतब्रह्मावबोधरूपफलसम्बन्धित्वरूपं प्रधानकर्मत्व-मित्यर्थः । नन्वस्त्वनेन तत्सूचनं तथाऽपि ब्रह्मणः कुठारवदप्रधानकर्मत्वमेव किं न स्यात् । वृक्षस्या-व्यवधानेन कर्तृव्यापारजन्यातिशययोगित्वरूपाप्रधानकर्मत्वासम्भवस्येव प्रकृते तदसम्भवाभावादित्यतो ब्रह्मज्ञानविधौ ब्रह्मणः साक्षात्कर्तृव्यापारजन्यातिशययोगित्वेनाप्रधानकर्मत्वेऽप्यव्यवधानेन जिज्ञासा-व्यापारजन्यातिशययोगित्वस्य प्रमाणादावेव सत्त्वेन ब्रह्मणस्तदभावादुद्देश्यब्रह्मज्ञानरूपफल-सम्बन्धित्वरूपमेव कर्मत्वं युक्तम् । अत एव धर्मज्ञानाय वेदवाक्यानि विचारयेदितिवद्ब्रह्मज्ञानाय वेदान्तवाक्यानि विचारयेदित्येव सूत्रार्थ इत्याशयेन आह ॥ ज्ञानविधौ हीत्यादिना ॥ एवं च सूत्रस्य ब्रह्मणः कर्मत्वमात्रे तात्पर्यं न तु तदुपसर्जनत्व इत्युक्तं भवति । अन्ये तु कर्मत्वेनेत्यावृत्त्या योज्यं जिज्ञासाया इति शेषः । तदन्वये च कर्मत्वेनेत्यस्य क्रियात्वेनेत्यर्थः । ब्रह्मान्वये च क्रियारूप-जिज्ञासोपसर्जनत्वेनेत्यर्थः । तथा च कर्तव्यपदोपस्थापितनियोगस्यैव प्राधान्याद्विधेयभूतजिज्ञासाया नियोगनिवर्तकतया नियोगोपसर्जनत्वेन तदुपसर्जनीभूतब्रह्मणोऽपि सुतरां गुणभूतत्वमित्याशङ्का सूत्रानुसारेण जिज्ञासाऽस्य विधीयत इति वक्तव्ये जिज्ञासां प्रति विशेष्यत्वेन निर्देशेन प्राधान्यसूचना-न्निरस्तेत्यर्थः । जिज्ञासाविधौ ब्रह्मणो गुणत्वाभावं दर्शयितुं युक्तिसूचनाय ज्ञानविधौ गुणत्वं तावदाह ॥ ज्ञानविधौ हीति ॥ ज्ञानविधौ हि ‘प्रकृतिप्रत्ययौ प्रत्ययार्थं सह ब्रूतस्तयोः प्रत्ययः प्राधान्येने’ति न्यायेन प्रत्ययार्थनियोगस्यैव प्राधान्यात्प्रकृत्यर्थस्य क्रियारूपस्य विधेयज्ञानस्य नियोगनिवर्तकतया तदुपसर्जन-त्वात्तदुपसर्जनब्रह्मणोऽपि सुतरामुपसर्जनत्वं स्यादित्यर्थः । जिज्ञासाविधावपि ब्रह्मणो दर्शनं प्रति गुणत्वं तुल्यमित्यत आह ॥ तज्ज्ञानोद्देशेनेति ॥ ब्रह्मज्ञानाय वेदवाक्यानि विचारयेदिति फलत्वेन प्रधानं ब्रह्मदर्शनमुद्दिश्य विचारविधौ न कोऽपि दोषः । स्वप्रधानभूतफलदर्शनं प्रति विषयभूतस्य ब्रह्मणो गुणत्वानापत्तेः । जिज्ञासाया वेदवाक्यविषयकत्वं ब्रह्मणश्च उद्देश्यफलसम्बन्धितया जिज्ञासाकर्मत्वं चोक्तमनुसन्धेयमिति भाव इत्याहुः ।

### परिमल

भाष्यनिर्देशस्य फलान्तरं चाह ॥ अथवेति ॥ राजपुरुष इत्यादौ षष्ठ्यन्तराजप-दनिर्दिष्टस्य राज्ञ इवेहाप्यप्राधान्यशङ्कायामित्यर्थः । स्वर्गाद्युद्देशेन यागादिविधिस्थले स्वर्गादेरुद्देश्यस्या प्राधान्येन विधीयमानयागादेरप्राधान्यवदिहापि मोक्षादिफलोद्देशेन विधीयमानजिज्ञासाया अप्रधानत्वेन तद्विशेषणस्यापि विधेयविशेषणत्वेनाप्राधान्यशङ्का स्यादतः जिज्ञास्योऽयमिति प्राधान्येन कर्मकारकभूतं ब्रह्म निर्दिष्टमिति भावः । तावता कथं सूत्रे प्रतीतविधेयविशेषणत्वप्राप्ताप्राधान्यशङ्कानिरास इत्यत आह ॥ ज्ञानविधाविति ॥ ब्रह्मज्ञाने सम्पाद्यमिति वा ब्रह्मजिज्ञासा कर्तव्येति वा न सूत्रवचनव्यक्तिः किन्तु ब्रह्मज्ञानाय सकलवेदार्थविषयकजिज्ञासा कर्तव्येत्येव वचनव्यक्तिः । उक्तं हि न्यायामृते तृतीयपरिच्छेदे । ‘ब्रह्मज्ञानाय ब्रह्मविचारः कर्तव्य इत्येव वचनव्यक्तिः’ इत्यादि । अत्रापि ग्रन्थेऽग्रे बन्धमिथ्यात्वमित्ये-तदवतारिकायां परमतानुवादप्रस्तावे स्पष्टीभविष्यति । तथा चोद्देश्यज्ञानविशेषणत्वेन ब्रह्मणोऽप्युद्देश्य-कोटिप्रवेशात्प्राधान्यलाभ इति भावः ।

### यादुपत्यम्

॥ कर्मत्वेनाप्राधान्यशङ्कामिति ॥ ब्रह्म तावज्जिज्ञासाकर्मतया प्रतीयते । जिज्ञासा च विधेयत्वेन गुणभूताऽतस्तद्विशेषणीभूतब्रह्मणोऽपि गुणत्वेनाप्राधान्यमेव प्राप्तमित्यर्थः । कर्मप्राधान्ये सूचितेऽपि कथमुक्तशङ्कापरिहार इत्यत आह ॥ ज्ञानविधौ हीति ॥ सत्यम् ब्रह्मजिज्ञासाशब्दार्थ-विशेषणमिति । तथाऽपि न विचाररूपे तदर्थे साक्षात्कर्मतया विशेषणं किन्तु प्रकृत्यर्थभूते ज्ञान एव । एवञ्च यदि जिज्ञासाशब्दलब्धोऽर्थः सर्वोऽपि विधेयतयात्र विवक्षितः स्यात् तदा ब्रह्मणो विधेयनिष्ठ-ज्ञानविशेषणतयाऽप्राधान्यशङ्का स्यात् । न ह्येवम् । किन्तु तत्र प्रकृत्यर्थभूतं यज्ज्ञानं ब्रह्मकर्मकं तदुद्देश्यमेव । विचारमात्रं तु प्रत्ययार्थभूतं विधेयमिति ह्यत्र विवक्षितम् । तथा चोद्देश्यस्य ज्ञानस्य फलतया प्राधान्यात्तद्विशेषणीभूतब्रह्मणोऽपि प्राधान्यमेव । विधेयभूतविचारस्य च साक्षात्कर्म वेद एव । उद्यमननिपतनादिरूपकर्तृव्यापारस्य कुठार इव । तथा च श्रुतिः । ‘तस्मादेनं सर्ववेदानधीत्य विचार्य च ज्ञातुमिच्छेत्’ इति । न चैवं कर्मणि षष्ठीपरिग्रहाय जिज्ञास्य इत्युक्तमित्यनेन विरोधस्तेन ब्रह्मणि जिज्ञासाकर्मताप्रतीतेरिति वाच्यम् । कर्तृव्यापारस्य करणव्यापारव्यवधानेन वृक्षकर्मतेव मीमांसा-व्यापारस्यापि प्रमाणादिसम्भावनाद्वारेणेश्वरावबोध एवोद्देश्य इति भवति तत्कर्मतेत्युक्तन्यायेन परम्परया ब्रह्मकर्मताया अपि सत्वात् । एवञ्च ब्रह्मज्ञानाय वेदान्त(वेद)विचारः कर्तव्य इति सूत्रवाक्यार्थः पर्यवस्यति । सति चैवं क्वाप्राधान्यशङ्का ब्रह्मण इति ।

यद्वा कर्मत्वेनाप्राधान्यशङ्कामित्यस्य जिज्ञासाविधायकेषु वाक्येष्विच्छाया अविधेयत्वेनेष्यमाणं ज्ञानमेव विधेयम् । एवञ्च विधेयस्य ज्ञानस्य क्रियारूपस्य नियोगनिवर्तकतयाऽप्राधान्यात्कर्मतया तद्विशेषणस्य ब्रह्मणोऽप्यप्राधान्यमित्यर्थः । अनेन कथमुक्तशङ्कापरिहार इत्यत आह ॥ ज्ञानविधौ हीति ॥ स्यादेवं ब्रह्मणोऽप्राधान्यशङ्का यद्युक्तविधया ज्ञानं विधेयं स्यात् । न चैवम् । इच्छाविषयत्वेनोद्देश्यस्य प्राधान्ये तद्विरोधिविधेयत्वासम्भवात् । न हि स्वर्गकामपदेनेच्छाविषयतया प्रतीतः स्वर्गो विधेयः । किन्तु विचार एव विधीयते । तस्य च साक्षात्कर्मतया विशेषणं वेद एव । तत्साध्यं ज्ञानं तूद्देश्यतया प्रधानमेवातस्तद्विशेषणं ब्रह्मापि प्रधानमेवेति नोक्तशङ्केत्यर्थः ।

### श्रीनिवासतीर्थीया

॥ अप्राधान्येति ॥ ब्रह्मजिज्ञासा नाम ब्रह्म ज्ञातुमिच्छा । तस्याः कर्तव्यत्वं न विधातुं युक्तम् । इच्छाया अविधेयत्वात् । अतो ज्ञानेच्छान्तर्णीतो विचारो लक्ष्यते इति वदिष्यति । इच्छया विचारे सति ज्ञानं सम्पद्यते । तथा च वेदान्तविचारेण ब्रह्मकर्मकं ज्ञानं सम्पाद्यमिति । तथा चात्र ब्रह्मज्ञानं विधेयम् । यदुद्देश्यं तत्प्रधानम् । यद्विधेयं तदन्यथा (तदप्रधानं) इति मीमांसकमतम् । एवं सति ब्रह्मजिज्ञासा कर्तव्येत्यस्य वेदान्तविचारेण ब्रह्मज्ञानं सम्पाद्यमित्यर्थः स्यात् । तथाच ज्ञानस्य विधेयतयाऽप्रधानत्वेन तद्विशेषणीभूतस्य ब्रह्मणोऽप्यप्राधान्यं प्राप्तमित्यर्थः । कथमनेनोक्तशङ्कापरिहार इत्यत आह ॥ ज्ञानविधौ हीति ॥ नात्र जिज्ञासाशब्दलब्धोऽर्थः सर्वोऽपि विधेयतयाऽभिप्रेतो येन विधेयनिष्ठज्ञानविशेषणतया ब्रह्मणोऽप्राधान्यशङ्का स्यात् । (न चैवम्) । किं नाम ज्ञातुमिच्छेत्यत्र ज्ञा अवबोधन इति धातोर्ज्ञाधात्वर्थभूतं यज्ज्ञानं ब्रह्मकर्मकं तदुद्देश्यमेव न विधेयम् । सन्प्रत्ययार्थभूतेच्छालक्ष्यविचारो विधेय इति ह्यत्र विवक्षितम् । तथा च ब्रह्मज्ञानाय वेदान्तविचारः कर्तव्य इति । तथा चोद्देश्यस्य ज्ञानस्य फलत्वेन प्राधान्यात्तद्विशेषणीभूतब्रह्मणोऽपि प्राधान्यमेवेत्याशयः । अत एवोक्तम् । आत्मा द्रष्टव्यस्तदर्थं श्रोतव्यो मन्तव्यो निदिध्यासितव्य इति ।

### वाक्यार्थरत्नमाला

विषयत्वोपपादनसूचनस्येति । ननु वेदानामीश्वरप्रतिपत्तीत्यादिशङ्कापरिहारेण विषयत्वोपपादनसूचनादिति भावः । उक्तं च वेदानामित्यादि ग्रन्थावतारे टीकायाम् । अत्र जिज्ञास्योऽय-मिति जिज्ञासाया ब्रह्मरूपविषयसम्बन्धोक्तया सूचितं तत्रत्यानुपपत्तिपरिहारं वक्तुमित्यादि । तत्र तावद्ब्रह्मणो जिज्ञासेत्येतदवतारे एवं ब्रह्मणो जिज्ञासाविषयत्वानुपपत्तिपरिहारसूचकत्वेनेत्यादि चोक्तमिति ज्ञेयम् । सम्भव इति । ब्रह्मकर्मकजिज्ञासेत्युक्तयैव ब्रह्मणः कर्मत्वस्यैव जिज्ञासाया विषयसम्बन्ध-स्याप्युक्तिलाभादिति भावः । गुणतयेति । ब्रह्मणो हि जिज्ञासायामन्यकर्मकत्वव्यावृत्त्यर्थकतया भेदकत्व-रूपविशेषणत्वेन गुणत्वप्राप्तेरिति भावः । विशेष्यत्वेनेति । तदा च कीदृशं ब्रह्मेत्याकाङ्क्षाव्यावृत्त्यर्थं जिज्ञास्यमिति ब्रह्मण्यजिज्ञास्यत्वव्यावर्तकजिज्ञासाया विशेषणत्वेन अप्राधान्यप्राप्तेरिति भावः । प्रयोजनं न पश्याम इति सम्बन्धः । इत्यत इति पूर्वपक्षेऽस्वरसं मत्त्वेति यावत् । तन्निवर्त्यः विशेष्यत्वेन ब्रह्मणो निर्देशव्यावर्त्यः । पक्षान्तरमन्वाचिनोतीति । जिज्ञास्य इति कर्मणि यत्प्रत्ययान्तपदप्रयोग-स्याभिप्रायान्तरमाहेत्यर्थः । कर्मत्वेनाप्राधान्ये शङ्किते सति कथं पुनः कर्मणः प्राधान्यसूचनमित्यतः द्विविधं खलु कर्म कारकमिति पूर्वमूलं मनसि कृत्वा कर्मण्यवान्तरविशेषाभिधानपूर्वकं कर्मत्वेनाप्राधान्यं तावद् दृष्टान्ते प्रदर्शयन् दार्ष्टान्तिकेऽपि निर्वक्ति अव्यवधानेनेति । उद्यमननिपतनादिरूपकर्तृव्यापारजन्यो-र्ध्वाधोदेशसम्योगविभागातिशयविशिष्टकुठारवदित्यर्थः । कर्मत्वेनाप्राधान्यमिति न यथाश्रुतमिति दर्शयितुं द्विविधकर्ममध्ये यदप्रधानं कर्म तस्य भावोऽप्रधानकर्मत्वेनैव तत्त्वेनाभिहितम् । अनेन पारिभाषिकमिदम-प्रधानकर्मत्वमिति सूचितम् । एवमुत्तरत्र पारिभाषिकमेव प्रधानकर्मत्वं निर्वक्ष्यति । तेन कर्मण्येव प्राधान्याप्राधान्ये कथमिति शङ्का च निराकृता भवतीति ज्ञेयम् । जिज्ञासाव्यापारेति । जिज्ञासारूप-कर्तृव्यापारजन्यज्ञानरूपातिशयेत्यर्थः । विशेषणतयेेति । विशेष्यस्यैव क्रियान्वयितया प्रधानत्वेन तद्विशेषणमप्रधानमिति सर्वसम्मतेरिति भावः । विशेष्यतयेति । विशेष्यस्योक्तरीत्या प्रधानत्वादिति भावः । करणव्यापारेति । उद्यमनादिकर्तृव्यापारं प्रति कुठारस्य कर्मत्वेऽपि तद्व्यवधानेन द्वैधीभाव-रूपोद्देश्यफलसम्बन्धिवृक्षस्य कर्तृव्यापारं प्रति कर्मताऽस्ति । वृक्षगतं द्वैधीभावरूपं फलमुद्दिश्यैव कुठारे उद्यमनादिव्यापारकरणात् । अत एव देवदत्तः कुठारेण वृक्षं छिनत्तीति वृक्षे द्वितीया युक्तेति भावः ।

प्रमाणादिसम्भावनाद्वारेणेति । जिज्ञासारूपस्य कर्तृव्यापारस्य प्रमाणादिरूपकरणे सम्भाव-नाजनकतया तद्व्यवधानेनोद्देश्यतया प्रधानभूतो यो ब्रह्मावबोधस्तद्रूपं यत्फलं तत्सम्बन्धित्वेत्यर्थः । ब्रह्मसम्बन्ध्यवगमरूपफलमुद्दिश्यैव प्रमाणादिसम्भावनार्थककर्तृव्यापाररूपजिज्ञासाकरणात् । अत एव प्रमाणतो ब्रह्मावगच्छतीति द्वितीया युक्तेति भावः । एवं च यत्राव्यवधानेन क्रियाकर्मैकमेव घटं जानातीत्यादिस्थले घटादिकम् । तत्र प्रधानाप्रधानभेदाभावेऽपि यत्र कुठारेण वृक्षं छिनत्तीत्यादिस्थले कर्मद्वयप्रसक्तिस्तत्र प्रधानाप्रधानभेदेन कर्मद्वैविध्यात् तत्रापि यत् साक्षात्कर्तृ व्यापारजन्यातिशययोगितद-प्रधानं कर्मेति कुठारादौ दृष्टत्वाद् ब्रह्मणोऽप्यत्र विशेषणतया निर्देशेन कुठारवदप्रधान-कर्मत्वमेवेति शङ्का स्यात् । तच्छङ्कापरिहाराय वृक्षवदुद्देश्यफलसम्बन्धित्वेन प्रधानकर्मत्वमेवेति सूचयितुं विशेष्यतया निर्देश इति फलितं भवतीति ज्ञेयम् । अनेनेति । विशेष्यतया ब्रह्मणो निर्देशेनेत्यर्थः । ननु वृक्षदृष्टान्तेन प्रधानकर्म-तोक्तेति कथमप्रधानकर्मकुठारदृष्टान्तेनाप्रधानकर्मत्वशङ्केत्यत आह वृक्षस्येति । तत्र कर्तृव्यापारभूतोद्यमना-दिनाऽतिशयस्य साक्षात् कुठार एवोत्पत्तावपि वृक्षे तदुत्पत्त्ययोगादिति भावः । प्रकृत इति । जिज्ञासारूपकर्तृव्यापारेण ब्रह्मणोऽन्यत्रातिशयस्योत्पत्तेरप्रमितत्वेन ब्रह्मण्येव तदुत्पत्तेः सम्भवेन तदसम्भवाभावादिति भावः । जिज्ञासाऽस्येति प्रयोगमकृत्वा जिज्ञास्य इति प्रयोगमात्रेण प्रधान-कर्मत्वसूचनेऽप्यप्रधानकर्मत्वासम्भव एव तस्याङ्गीकार्यतयाऽप्रधानकर्मणश्चान्यस्याप्रतीतेर्ब्रह्मणो जिज्ञासां प्रत्यप्रधानकर्मत्वमेवेति यदुक्तं तन्न युज्यते । उद्यमनादिव्यापारेण साक्षात् कुठार एवोर्ध्वाधोदेशसंयोगादि-रूपातिशयस्योत्पादवज् जिज्ञासारूपकर्तृव्यापारेण साक्षात् प्रमाणादावेव सम्भावनादिरूपातिशयो-त्पादनसत्त्वाद् ऊर्ध्वाधोदेशसंयोगादिरूपातिशयस्य वृक्षेऽनुत्पादवत् सम्भावनादेर्ब्रह्मण्यनुत्पादाच्च न साक्षात्कर्तृव्यापारजन्यातिशययोगित्वसम्भव इति वृक्षसाम्यमेव ब्रह्मणः । यस्तु ब्रह्मण्यवबोधरूपोऽतिशय उत्पद्यते स तु छेदनवत्करणव्यापारव्यवधानेनैव साध्यः । तथाच न साक्षात् कर्तृव्यापारभूत-जिज्ञासासाध्यातिशययोगित्वेनाप्रधानकर्मत्वं ब्रह्मण आयाति । अत एव तस्मादेनं सर्ववेदानधीत्य विचार्य च ज्ञातुमिच्छेन्मुमुक्षुरिति साक्षाद्विचारकर्मता वेदेष्वेवोक्ता । तर्हि ब्रह्मजिज्ञासाशब्दितस्तद्विचारः कर्तव्य इति सूत्रार्थायोग इत्यपि न शङ्क्यम् । यतो नैवं सूत्रार्थोऽत्राभिमतः । ब्रह्मणः साक्षाद्विचारकर्मत्वाभावात् । किन्तु ब्रह्मज्ञानाय वेदान्तवाक्यानि विचारयेदित्येव सूत्रार्था उक्तश्रुतेरेव । ततो नानुपपत्तिरिति समाधातुं भवेदेवं यदि प्रमाणविचार एव विधेयः । ब्रह्मावबोधस्तूद्देश्य एवातो ब्रह्म न साक्षात्कर्तृव्यापारविषय इति स्यान्न चैवम् । किन्तु ब्रह्म विज्ञातव्यमिति ब्रह्मावबोधस्यैव विधेयत्वे ब्रह्मणः साक्षादेवावबोधानुकूलप्रयत्न-विषयत्वोपपत्त्योक्तप्रयत्नरूपकर्तृव्यापारजन्यावबोधरूपातिशययोगित्वस्यापि प्राप्तेरिति शङ्कापरिहाराय तद्विध्यभावप्रतिपादनाभिप्रायेण प्रवृत्तं ज्ञानविधौ हीति मूलम् । तद्वाक्यतात्पर्यं तावदाह ब्रह्मज्ञान-विधावित्यादिना । अक्षरार्थस्तु । मूले ज्ञानविधावित्यत्र ब्रह्मेति प्रकृतत्वाद्वा शेषतया वा पूरणीयम् । तथाच ब्रह्मज्ञानविधौ तद्विधिसत्त्वे । यदि तद्विधिरपि विद्येतेति यावदिति । तदेतन्मूले हिशब्दः प्रतिपादयति । तद्विधिपक्षे कुतो प्रधानकर्मत्वमित्यतस्तदुपपादयति साक्षादिति । ब्रह्म विज्ञातव्यमिति प्रमाणं पुरस्कृत्य साक्षाज्ज्ञानस्यैव विधानं यदि स्यात्तदा किल ब्रह्मावबोधानुकूलप्रयत्नविशेषस्य ब्रह्मविषयस्यैवाङ्गीकार्य-तयोक्तप्रयत्नेन च साक्षादेव ब्रह्मण्यतिशयोत्पादप्राप्त्या कुठारवदप्रधानकर्मत्वं प्राप्येतेत्यर्थः ।

अत्र टीकायाम् अप्रधानकर्मत्वेऽपीत्यनन्तरं तज्ज्ञानोद्देशेनाजिज्ञासाविधावव्यवधानेनेत्यादिरूपः पाठः । तज्ज्ञानेत्यादिमूलोक्तपक्षपरिग्रहार्थकतज्ज्ञानोद्देशेन जिज्ञासाविधावित्यंशस्य शोधसमुदायपत्रे शोधितस्यात्र सत्त्वाज्ञानेन लेखकेन परित्यागकरणात् । एतेन ज्ञानविधावित्यादेरप्रधानकर्मत्वेऽपीत्यन्तस्या-व्यवधानेनेत्यारभ्य विचारयेदित्येव सूत्रार्थ इत्यन्तस्य च परस्परविरुद्धस्य ज्ञानविधिपक्षे कथनासङ्गतिरिति शङ्कानवकाशः । ज्ञानोद्देशेन विचारविधिपक्षे एवाव्यवधानेनेत्यादिमूलोपपादनस्य स्वीकारेण ज्ञानविधावप्य-स्योपपादनस्यानङ्गीकारात् । एवं योजनान्तरविवक्षया जिज्ञासाव्यापारजन्येत्येतत्पूर्ववाक्ये जिज्ञासेत्यतः प्राक् विधेयतयाऽप्रधानभूतेति ब्रह्मावबोधेत्यतः प्राक्तया प्रधानभूतेति च पूर्वं शोधितमभूत् । पश्चात्तदुभयघटित-योजनां परित्यज्य यथास्थितपांक्तयोजनामेव स्वीकृत्य शोधद्वयमपीत्युक्तवा लेखनीयमित्याज्ञप्तेन लेखकेन जिज्ञासेत्यतः प्राक्तनः शोधः परित्यक्तः । उद्देश्यतया प्रधानेति द्वितीयस्त्वनवधानाद् यथापङ्क्ति लिखितः । अतस्तच्छोधनावश्यकत्वशङ्कापि न कार्या । अत एवोपसंहारे उद्देश्यब्रह्मज्ञानरूपेत्येव पाठ इति ज्ञेयम् ।

ज्ञानविधौ हीति मूलेऽर्थतस्तद्विधिस्तु नास्तीति लाभाशयेन टीकायामपि तथैव व्यवहारात्तत्रापि तदाशयेनैव ज्ञानविधिस्तु नास्तीति मुखतो नोक्तमिति न दोषः । ततश्चाप्रधानकर्मत्वेऽपि तत्प्राप्तावपीति यावत् । तज्ज्ञानोद्देशेन जिज्ञासाविधौ तद्विधिपक्ष इति यावत् । जन्यातिशयेति । सम्भावनादि-रूपातिशयेत्यर्थः । तदभावादिति । जिज्ञासाव्यापारजन्यसम्भावनादिरूपातिशयस्याभावादित्यर्थः । ज्ञानरूपातिशयस्य च ब्रह्मगतत्वेऽपि न तस्य साक्षाज्जिज्ञासाव्यापारजन्यतेति भावः । उद्देश्येति । करण-व्यापारव्यवधानेनेति शेषः । धर्मेति । उक्तानुपपत्तिपरिहाराय पूर्वतन्त्रेऽप्युद्देश्यफलसम्बन्धितया कर्मत्वात् प्रधानकर्मत्वं धर्मस्येति प्रतिपादनाय तथा सूत्रार्थकथनादिति भावः । तर्हि ब्रह्मजिज्ञासा कर्तव्येति सूत्रस्य यथाश्रुतार्थायोगः प्राप्तस्तदर्थानुसारेण विशेषणत्वेनोपसर्जनत्वप्राप्तेरित्यत आह एवं चेति । कर्मत्वमात्र इति । साक्षात्परम्परासाधारणकर्मत्व एव तात्पर्यं नतु जिज्ञासां प्रति विशेषणत्वेनोपसर्जनत्व इत्यर्थः । अत्र पक्षे कर्मत्वेनाप्राधान्यमित्यत्र तृतीयार्थमविवक्षित्वाऽप्रधानकर्मत्वमिति कर्मणः प्राधान्यमित्यत्र च षष्ठ्यर्थ-मविवक्षित्वा प्रधानकर्मत्वमिति चार्थः स्वीकार्यो भवतीत्यपरितोषं मनसि कृत्वा तृतीयार्थषष्ठ्यर्थविवक्षा-मनुसृत्य प्रकारान्तरेण व्याकुर्वतां व्याख्यानप्रकारमनुवदति अन्ये त्विति । कर्तव्येत्युक्तप्रेरणापरपर्याय-नियोगस्य स्वर्गकामो यजेतेत्यादिस्थलीयनियोगस्य क्रियाविषयत्वदर्शनानुसारेण क्रियाविषयत्वमेव वाच्यमित्याशयेन जिज्ञासाया नियोगविषयभूतायाः क्रियात्वं वक्तुं कर्मत्वेनेत्यस्यावृत्तिमाह कर्मत्वे-नेत्यावृत्त्येति । आवर्तितस्य सम्बधित्वेन विवक्षितमाह जिज्ञासाया इति शेष इति । कर्मत्वेनेत्यस्य जिज्ञासान्वये प्रकृतोपयोग्यर्थमाह तदन्वये चेति । तस्य ब्रह्मान्वये विवक्षितमर्थमाह ब्रह्मान्वये चेति । ब्रह्मजिज्ञासाविशेषणम् । जिज्ञासाक्रियारूपा तद्विशेषणत्वं चैतदुपसर्जनत्वम् । ततश्च क्रियारूपेत्यादिरर्थो लब्ध इति ज्ञेयम् । जिज्ञासोपसर्जनत्वेनाप्राधान्यमित्युक्ते जिज्ञासैव प्रधानमिति भ्रान्तिः स्यात्तन्निवृत्त्यर्थं कर्तव्यपदाध्याहारेण सूत्रयोजनायाः सिद्धत्वात्कर्तव्येत्यनेनोक्तनियोगस्यैव च प्राधान्यात्कर्मत्वेनेत्यावृत्त्या-श्रयणलब्धविशेषणप्रणाड्या ब्रह्मणोऽप्राधान्यप्राप्तिरिति विशदयन् विशिष्टमूलतात्पर्यमाह तथा च कर्तव्येति । परम्पराश्रयणफलं सुतरामिति । अप्रधानत्वमित्येतद् गुणत्वमित्यनूदितम् । शङ्केत्यस्य निरस्तेत्युत्तरेणान्वयः । प्रकृते जिज्ञासाविधेरेव सत्त्वेन तत्र गुणत्वाभावस्यैवोपपादनाय तया ज्ञानविधौ गुणत्वप्राप्तिप्रतिपादनमसङ्गतमित्यतस्तत्सङ्गमयति जिज्ञासाविधाविति । युक्तीति । ज्ञानविधौ गुणत्व-प्राप्तिप्रकारस्य जिज्ञासाविधिपक्षे प्रसराभावरूपयुक्तीत्यर्थः । जिज्ञासाविधौ गुणत्वाभावप्रतिपादनापेक्षया तावच्छब्दः । प्रकृतिप्रत्ययाविति । क्रिया हि प्रधानं तच्छेषभूतं च कारकम् । गुणानां च परार्थत्वादै-सम्बन्धः । समत्वात् स्यादिति तृतीयस्य द्वितीयगतजैमिनिसूत्रे तथा निरूपणात् । तथा च प्रकृतिप्रत्ययौ प्रत्ययार्थक्रिया प्रधानं यथा स्यात्तथा प्रत्ययार्थं प्रकृत्यर्थेन सह ब्रूत इति न्यायार्थः । उदाहरणं तत्स्थलीयं प्रथमपद्यसम्बन्धि अत्र कार्यतावादे नियोगस्य प्रधानत्वे स्वर्गकामस्याप्रधानतागर्भदासस्वामिन्यायेन नायातीत्यादिप्रतिपादनं न्यायमकरन्दतट्टीकादावस्ति । स न्यायो स्वामिभूतब्रह्मविषये योज्यः । मूल-व्याख्यानोपपादनावसरे निष्कासितं ज्ञेयम् । तथा च प्रत्ययार्थस्य प्रधानत्वात् प्रकृतेऽपि तथाभूतनियोगस्यैव प्राधान्यात्तदुपसर्जनत्वं तन्निवर्तकज्ञानस्येत्यादि प्राप्तं भवतीत्यर्थः । जिज्ञासाविधावपीति । ब्रह्मज्ञानार्थ-ब्रह्मविचारविधावपीत्यर्थः । दर्शनं प्रतीति । ज्ञानोपसर्जनत्वं तु ब्रह्मणः प्राप्तमेवेत्यर्थः । ब्रह्मज्ञानोद्देशेन विचारविधानपक्षे नियोगनिर्वर्तकतया तदुपसर्जनत्वं वेदवाक्यानामेव प्राप्नोति । ज्ञानोपसर्जनत्वमात्रं तु न दोषाय । ज्ञानस्य स्वप्रधानतयोद्देश्यफलभूतस्य गुणत्वाभावेन तन्निमित्तकतद्विषयब्रह्मणोऽपि गुणत्वाप्राप्तेः । सुतरां गुणत्वस्यैव प्रागाशङ्कनात् । ज्ञानस्यैव विधेस्त्वनङ्गीकारादिति भावः । ननु ब्रह्मज्ञानाय वेदवाक्यानि विचारयेदित्यर्थाश्रयणेऽपि ब्रह्मणो विचारकर्मता यदि नाभ्युपेयते तर्हि ब्रह्मजिज्ञासा कर्तव्येति सूत्रासङ्गतिः स्यात् । ततो वेदवाक्यविषयकविचारं प्रत्यपि ब्रह्मणः कर्मत्वे स्वीकार्येऽप्राधान्यं प्राप्तमेव भवति । वेदवाक्यानां ब्रह्मणश्चेति द्वयोः कर्मता चैकत्रादृष्टा कल्पनीयेत्यत आह जिज्ञासाया वेदेति । उक्तमिति । द्विविधं खलु कर्म कारकमित्यत्रोक्तं कुठारवदव्यवधानेन कर्मत्वं वेदवाक्यानाम् । वृक्षवदुद्देश्यफल-सम्बन्धितया कर्तृव्यापारव्यवधानेन कर्मत्वं तु ब्रह्मण इत्यनुसन्धेयमित्यर्थः । एवं कर्मत्वेनेत्यस्यावृत्त्या-श्रयणेन कर्मत्वेनाप्राधान्यमिति यथाश्रुतार्थयुक्तत्वाभिप्रायेण व्याकुर्वताऽपि तज्ज्ञानोद्देशेनेति वाक्य-पर्यवसितार्थतया वेदवाक्यब्रह्मणोरुभयोरपि विचारकर्मत्वप्राप्तौ तन्निर्वाहायाप्रधानकर्मत्वं प्रधानकर्मत्व-मित्यत्रैव पर्यवसानाश्रयणादस्मदुक्तसमाधानमेवान्ते स्वीकृतमिति वृथा आवृत्त्याद्याश्रयणप्रयास

अत्र पत्रान्तरे प्रकारान्तरेण व्याख्यानद्वयं लिखितमस्ति ।

तत्रापि टीकोक्तपक्षपर्यवसाने प्रकारान्तराश्रयणं वृथेति भाति ॥

