+++
title = "०६ आदिमसूत्रस्य शास्त्रान्तर्भावः"

+++


## तत्र ताराथमूलत्वं..

**आदिमसूत्रस्य शास्त्रान्तर्भावः**

***तत्र ताराथमूलत्वं***..

### सुधा

उक्तं च प्रयोजनादिकं श्रोता कथं श्रद्दधीताश्रद्दधानश्च कथं प्रवर्तेतेति पुनरवशिष्यते । तत्रैके समाधानमाहुः । अवगतसूत्रकाराप्तभावस्तावत्तद्वचनादेव श्रद्धास्यति । यद्यपि आप्तत्वा-वधारणे प्रयोजनाद्यनभिधानेऽपि तत्सामान्यनिश्चयो भवत्येव प्रयोजनादिमदिदं शास्त्रम् आप्तोक्त-त्वादिति । तथाऽपि नासौ प्रवृत्त्यङ्गम् । न हि प्रयोजनादिमदित्येव प्रवर्तते । किं नामास्मदभिमत प्रयोजनादिमदिति । स च प्रयोजनादिविशेषो वचनादेवावसीयत इति सार्थकं तदभिधानम् । आप्तत्वानिश्चयेऽप्यर्थसन्देहादेव कृष्यादाविव प्रवृत्त्युपपत्तिः । ननु सन्देहः प्रयोजनाद्यवचनेऽपि साधकबाधकप्रमाणाभावे सति सुलभ एव । विशेषस्मृतिश्च तदर्थित्वविशेषाद्भविष्यति । मैवम् । यो हि यद्वचनात्प्रवर्तते स तद्वचनादेव विशेषस्मृतिमपेक्षते । न तु स्वातन्त्र्येण । न हि रोगार्तो ममेदं रोगनिवृत्तिसाधनं न वेति यत्र तत्रोच्छृङ्खलः स्वयम् उत्प्रेक्ष्य प्रवर्तते । किं नामानवधृताप्तभावस्यापि वैद्यस्यैव वचनात् । अन्यथा स्वयं प्रयोजनाभिधानमनधिगच्छन्ननर्थमप्याशङ्केत । किं निष्प्रयोजन-मिदं काकदन्तपरीक्षाग्रन्थवदुताशक्यसाधनप्रयोजनं मृतिहरहिममहीधरोत्तरसानुसिद्धसञ्जीवनी-कथनवत् । उत मदनभिमतप्रयोजनमार्यावर्तवासिनं प्रति दाक्षिणात्यस्य मातुलकन्यापरिणयन-प्रकारोपदेशवत् । अथवाऽभिमतस्यापि प्रयोजनस्य सत्यपि लघीयस्युपायान्तरे गरीयानयमुपायः । पिपासुं प्रति गीर्वाणतरङ्गिणीसमीपकूपखननोपदेशवदित्यादि । एतासु चानर्थसम्भावनासु न प्रवर्तेत । न च प्रयोजनाद्यभिधानेऽप्येतासामवकाशः । लोकव्यवहारोच्छेदप्रसङ्गात् । न हि कश्चिद्वैद्यवचनादावेवमाशङ्क्य निवर्तते । तस्मादुपपन्नमुभयथाऽपि प्रयोजनाद्यभिधानमिति ।

तदेतदनुपपन्नम् । तथा हि । यदि तावदाप्तवाक्यतया सूत्रमिदं प्रयोजनादेर्निश्चायकं स्यात्तदाऽऽ-गमतया न्यायसूत्रत्वहानिः । किञ्चाप्तत्वं सूत्रकृतो येन वेदादिना प्रमाणेनावगन्तव्यं तेनैव प्रयोजनाद्यभिसम्बन्धोऽपि शास्त्रस्यावगम्यत इति व्यर्थं तदभिधानमापद्येत । आप्तत्वानिश्चयेऽप्यर्थ-सन्देहात् प्रवृत्तिरिति चातिस्थवीयः । न हि कश्चित्प्रयोजनादिसन्देहेऽतिमहायाससाध्ये प्रवर्तते प्रागुक्तानर्थपरम्पराश्च कथं न शङ्केत । तस्मान्नेदं प्रयोजनाद्युपदेशमात्रं किन्तु श्रौतस्य प्रयोजनादेर् न्यायेनोपपादनार्थमित्येव परिहारः । आप्तत्वं तु न्यायस्योपोद्बलकमात्रमिति भाष्यकारीयं तद्य्वुत्पादनमपि नानर्थकम् । अत एवास्य सूत्रस्य न शास्त्रबहिर्भावः । अध्ययनविध्यादिवदस्याप्यत एवारम्भणीयत्वसिद्धेर्नानवस्थादिदोषोऽपीति ।

### वाक्यार्थचन्द्रिका

शास्त्रीयविषयप्रयोजनादिसमर्पकत्वेन शास्त्रारम्भहेतोरस्य सूत्रस्य वेदार्थ-निर्णायकन्यायग्रथनात्मकत्वाच्छास्त्रान्तर्भावोऽप्यस्तीति नानवस्थादोष इति वक्तुं कुतोऽस्य न्यायसूत्रत्वं येन नानवस्थेति आशङ्कायां न्यायसूत्रत्वाङ्गीकारनिवर्त्यं शङ्कां प्रकारान्तरेण केषाञ्चित्समाधानप्रकारं तद्दूषणप्रकारं च दर्शयति ॥ उक्तं चेत्यादिना । श्रौतस्य प्रयोजनादेर्न्यायेनोपपादनार्थमित्युक्तया प्रमाणान्तरसिद्धार्थप्रतिपादकत्वेऽपि नास्य वैयर्थ्यं पूर्वपक्षरीत्या श्रुतिप्रतिपादितेऽप्यर्थेऽनुपपत्तौ प्राप्तायां न्यायेन तदर्थोपपादकत्वेनोपदेशमात्रत्वाभावादिति सूचितं भवति ॥ आप्तत्वं त्विति ॥ न्यायस्वरूपे न्यायसाध्यप्रमेये वाऽन्यथात्वशङ्कानिरासेन न्यायोपोद्बलकमित्यर्थः ॥ अत एवेति ॥ वेदार्थनिर्णायक-न्यायग्रथनात्मकस्यैव शास्त्रत्वादस्य च तथात्वादित्यर्थः । एवं चास्य शास्त्रबहिर्भावे शास्त्रारम्भसमर्थने-नैतदारम्भासिद्धेरेतदारम्भोपपादकान्तरापेक्षायामनवस्थायामपि नेदानीं सा । एतदारम्भायोप-पादकान्तरानन्वेषणात् । नापि समन्वयाध्यायाद्यारम्भोपपादकैतदारम्भाय तदध्यायाद्यपेक्षा येनान्यो-न्याश्रयः स्यात् । नाप्येतदारम्भायैतदपेक्षयामात्माश्रयः । स्वाध्यायोऽध्येतव्य इति वाक्यत्वरूप-विशेषाकारेण सर्वस्वाध्यायाध्ययनविधायकस्य अप्यस्य वाक्यस्य स्वाध्यायत्वरूपसामान्याकारेण स्वविषयत्ववदेतत्सूत्रत्वेन शास्त्रारम्भहेतोरप्यस्य शास्त्रत्वेन स्वविषयत्वस्याप्युपपन्नत्वादित्याह ॥

अध्ययनेति ॥ अत्र तस्मादित्यारभ्य दोषोऽपीत्यन्तेनैव ननु ब्रह्मज्ञानस्येत्यादिना शङ्कितस्य सर्वस्य परिहार उच्यत इत्यादिपूर्वग्रन्थेन तु प्रसङ्गाच्छिप्यशिक्षायै प्रवृत्तेः प्रयोजनादिनिश्चयसापेक्षत्वं विविच्योपपादितमिति द्रष्टव्यम् । अथवा प्रवृत्तेः प्रयोजननिश्चयसापेक्षत्वनियमाच्छास्त्रप्रवृत्तिप्रयोजक-तयाऽऽद्यसूत्रेऽवश्यं प्रयोजनादिकमभिधेयम् । न चैवं प्रथमसूत्रप्रवृत्तिप्रयोजकप्रयोजनाद्यभिधायक-वाक्यान्तरानुसरणपरम्परयाऽनवस्थोक्तेति वाच्यम् । पुरुषार्थसाधनगोचरेच्छाप्रयत्नरूपचित्तवृत्तेः प्रवृत्तित्वेन प्रयोजननिश्चयसापेक्षत्वेऽपि यत्किञ्चिदनुभवफलेच्छापुरुषानपेक्षितसाध्यसाधनभावानुभवानां चित्तवृत्तित्वेऽपि प्रवृत्तित्वाभावात् । प्रथमसूत्रेण च साध्यसाधनभावानुभवमात्रस्य जायमानत्वेऽपि तस्य प्रयोजनादिनिश्चयानपेक्षतया वाक्यान्तराननुसरणेनानवस्थाऽभावात् । न च तर्ह्यनुभवस्यैव शास्त्रफलत्वेन तदर्थप्रयोजनाद्यभिधायकप्रथमसूत्रवैयर्थ्यमिति वाच्यम् । प्रथमसूत्रतः साध्यसाधन-भावानुभवस्य अयत्नसाध्यत्वेन पुरुषार्थसाधनस्य द्वितीयसूत्रादिशास्त्राकलनस्य पूर्वापरपरामर्शतत्तद-विरोधादवगमस्य च अतिप्रयत्नसाध्यतया प्रयत्नसाध्ये प्रयोजनादिनिश्चयस्यावश्यापेक्षितत्वात् । न च आद्यसूत्रावधारणेऽपि विरोधाशङ्का नियता येन तन्निरासाय यत्नो युज्येत । सम्भावनामात्रस्या-प्रयोजकत्वात् । न च शास्त्रावधारणादिकमपि लोकोत्तरमतेः कस्यचित्सम्भाव्यत इति न तदर्थमपि प्रयोजनाद्यभिधेयमिति वाच्यम् । कस्यचित्प्रयोजनानपेक्षायामपि सर्वस्यातथात्वेन तदर्थमेव प्रयोजनाद्यभिधानादित्याशयेन चित्तवृत्तिविभागं दर्शयन्नेव प्रवृत्त्यप्रवृत्ती विवेचयति ॥ त्रिविधा हीत्यादिना ॥ ननु किमनेनार्धजरतीयेन सर्वचित्तवृत्तेः प्रवृत्तित्वमेव स्वीकृत्य प्रयोजननिश्चयसापेक्षत्वस्य सर्वत्र तन्निरपेक्षत्वस्य वा स्वीकार्यत्वेन वैचित्र्ये नियामकाभावादित्यतो यत्किञ्चिदनुभवफलेच्छा-साध्यसाधनभावानुभवानां प्रयोजनादिनिश्चयसापेक्षत्वस्य बाधितत्वेन पुरुषार्थसाधनेच्छाप्रयत्नयोश्च प्रयोजनादिनिश्चयसापेक्षत्वस्यानुभवसिद्धतया वैचित्र्यकल्पनस्य आवश्यकत्वमित्याशयेनाह ॥ न हीत्यादिना ॥ तस्माद्या प्रवृत्तिस्तस्याः प्रयोजनादिनिश्चयसापेक्षत्वं यस्याश्च तन्नास्ति तस्याः प्रवृत्तित्वमेव नेति युक्तं प्रथमसूत्रे तदभिधानं नाप्यनवस्थेत्याशयेनाह ॥ तस्मादिति ॥ एवं प्रथमसूत्रस्य शास्त्रोपोद्घातत्वमभ्युपगम्यैवानवस्थां परिहृत्याधुना शास्त्रानन्तर्भावमङ्गीकृत्य अपि तां परिजिहीर्षुः शास्त्रान्तर्भावप्रयोजकं वक्तुं तन्निवर्त्यां शङ्कां प्रदर्श्य तत्र केषाञ्चित्प्रकारेण परिहारं दूषयितुमनुवदति ॥ उक्तं चेत्यादिना ॥ न चैतदुभयमेकत्र विरुद्धमिति वाच्यम् । शास्त्रप्रवृत्तिहेतुशास्त्रीयप्रयोजनादि प्रतिपादकत्वमात्रविवक्षयोपोद्घातत्वस्य न्यायेन श्रौतप्रयोजनादिनिश्चायकत्वविवक्षया च तदन्तर्भावस्य चोपपत्तेः । शास्त्रान्तर्भावे प्रयोजनादिनिश्चयसापेक्षतयाऽनवस्थातादवस्थ्यमित्यत आह ॥ अध्ययन-विध्यादिवदिति ॥

### परिमल

प्रयोजनाद्यभिधानस्यार्थवत्त्वमङ्गीकृत्यापि प्रवृत्त्यसम्भवं शङ्कते ॥ उक्तं चेति । अवशिष्यते शङ्केति शेषः । स्वयं किन्तु श्रौतस्येत्यादिना समाधिं विवक्षुः प्रकारान्तरेण समाधिद्वयं तदेतदनुपपन्नमित्यादिना निरसितुमनुवदति ॥ तत्रैक इत्यादिना ॥ तद्वचनादेवेति ॥ प्रथमसूत्ररूप-तद्वचनादेवेत्यर्थः । तथात्वे आद्यसूत्रानर्थक्यमित्याशङ्क्य निराह ॥ यद्यपीति ॥ असौ सामान्यनिश्चयः ॥ वचनादेवेति ॥ प्रथमसूत्रादित्यर्थः । मानान्तराभावादिति भावः ॥ तदभिधानमिति ॥ आद्यसूत्र इति योज्यम् । समाधानान्तरमाह ॥ आप्तत्वेति ॥ यथा कृष्यादाववश्यं फलं भवत्येवेत्यनिश्चयेऽपि फलोत्पत्तिसन्देहात्प्रवृत्तिरेवं शास्त्रेऽप्यस्तु प्रवृत्तिरित्यर्थः । अस्मिन्पक्षेऽप्याद्यसूत्रं व्यर्थमित्य•शङ्क्य समाधत्ते ॥ नन्वित्यादिना ॥ विशेषेति ॥ मोक्षफलकं भवति न वा स्वर्गफलकं भवति न वेत्यादिरूपेण मोक्षादिकोटिविशेषस्मृतिरित्यर्थः । तदर्थमप्याद्यसूत्रं व्यर्थमिति भावः ॥ अन्यथेति ॥ आद्यसूत्राभाव इत्यर्थः । अनर्थाशङ्कामेव व्यनक्ति ॥ किमित्यादिना ॥ गीर्वाणतरङ्गिणी गङ्गा ॥ येनेति ॥ ‘पाराशर्यश्च कपिलो वैकुण्ठो ऋषभस्तथा । यज्ञो धन्वन्तरिश्चैव स्त्रीरूपस्तापसो मनुः । नारायणो हरिः कृष्ण उपेन्द्रः सर्व एव च । एवमाद्या हरेस्साक्षात्प्रादुर्भावाः प्रकीर्तिता’ इति बृहद्भाष्योक्त-पैङ्गिश्रुत्यादिरूपवेदेन । ‘नारायणाद्विनिष्पन्नम्’ इत्यादिप्रागुक्तस्मृत्या चेत्यर्थः ॥ तेनैवेति ॥ ‘गुणोत्कर्षे देवदेवस्य विष्णोः’, ‘तमेवं विद्वानमृत इह भवति’ इत्यादिना तज्जातीयवाक्येनैवेत्यर्थः ॥ अतिस्थवीयः । अतिस्थूलतरं समाधानमित्यर्थः ॥ श्रौतस्येति ॥ तद्विजिज्ञासस्वेत्यत्र विशब्द-तच्छब्दाभ्यां यस्य प्रसादादित्यादौ मुच्यत इत्यादिशब्दैः श्रुतस्येत्यर्थः ॥ न्यायेनेति ॥ पूर्वपक्षिणा वक्ष्यमाणदिशा प्रयोजनाद्यभावशङ्कायां प्रयोजनस्य कर्माद्यजन्यत्वरूपन्यायेन । विषयब्रह्मणो जीवा-द्भिन्नत्वन्यायेनाधिकारिणः शूद्रादिव्यावृत्तत्वोपपादकाध्ययनादिमत्त्वरूपन्यायेनोपपादनार्थमित्यर्थः ॥ तद्य्वुत्पादनमपीति ॥ प्रादुर्भूत इत्यादिना कृतमिति भावः ॥ अत एवेति ॥ न्यायव्युत्पादकत्वादेव इत्यर्थः । प्रेक्षावतां शास्त्रारम्भसिद्धये यथैतत्सूत्रं तथैतदारम्भार्थमस्य प्रयोजनाद्यभिसम्बन्धबोधकस्या-न्यस्योक्तावनवस्थाऽऽत्माश्रयादिर्वा स्यादित्यत आह ॥ अध्ययनेति ॥ ‘स्वाध्यायोऽध्येतव्य’ इति वाक्यं स्वाध्यायमात्रस्याध्ययनं विदधदात्मनोऽपि तद्विधत्ते तद्वदित्यर्थः । आदिपदेन ‘सर्वे वेदा यत्पदमामनन्ति’ ‘वाचा विरूप नित्यया’ इत्यादेर्ग्रहः ॥ अत एवेति ॥ एतत्सूत्रादेवेत्यर्थः । न चैकस्य द्वैरूप्यविरोधः । अन्यसाहित्यकैवल्यरूपावच्छेदकधर्माभ्यामुपपत्तेरिति भावः । एतेन शास्त्रे प्रवृत्ति-हेतुप्रयोजनाद्यभिसम्बन्धज्ञानायाद्यसूत्रं चेत्तत्र प्रवृत्त्यर्थं तस्य प्रयोजनाद्यभिसम्बन्धबोधकस्या-न्यस्योक्तावनवस्थितिरिति निरस्तम् । स्वेनैव स्वस्यापि शास्त्रत्वेन रूपेण तद्बोधनादिति ।

### यादुपत्यम्

प्रयोजनाद्यभिधानस्यार्थवत्त्वमङ्गीकृत्यापि प्रवृत्त्यभावं शङ्कते ॥ उक्तं चेति ॥ वचनादेवावसीयत इति ॥ आप्तोक्तत्वहेतोः प्रयोजनविशेष्यव्यभिचारित्वेनानुमानासम्भवादिति भावः ॥ सुलभ एवेति ॥ तथा च सूत्रे प्रवृत्त्यर्थं प्रयोजनाद्यभिधानं व्यर्थमिति भावः । ननु सन्देह-जनककोटिकस्मृतिहेतुतया तदभिधानं सार्थकमेवेत्यत आह ॥ विशेषस्मृतिश्चेति ॥ कोटिस्मृतिश्चेत्यर्थः । आप्त्यनिश्चयदशायामपि प्रथमसूत्रश्रवणानन्तरं ब्रह्मज्ञानं मोक्षसाधनं न वेति जायमाने मानसे संशये विधिकोटिप्रापकेऽप्यन्यन्न सम्भवतीति तदर्थं सूत्रे प्रयोजनाद्यभिधानमित्यभिप्रेत्य समाधत्ते ॥ यो हीति ॥ यद्वचनात्प्रवर्तत इति ॥ यद्वचनश्रवणानन्तरभाविमानससंशयात्प्रवर्तत इत्यर्थः । वैद्यस्यैव वचना-दित्यनन्तरमिदं रोगनिवृत्तिसाधनमिति विधिकोटिमवगम्य मानसे संशये सतीति शेषः ॥ अन्यथेति ॥ औत्प्रेक्षिककोटिस्मृत्यधीनमानससंशयेन प्रवृत्तावित्यर्थः । दाक्षिणात्यस्येति कर्तरि षष्ठी । परिणयनं विवाहः ॥ उभयथाऽपीति ॥ आप्तत्वनिश्चयानिश्चयपक्षयोरित्यर्थः ॥ तदेतदिति ॥ परिहारद्वयमपि इत्यर्थः ॥ इत्येव परिहार इति ॥ अनेन ब्रह्मज्ञानस्य मोक्षहेतुता शास्त्रप्रवृत्तेः प्रागेव प्रमाणान्तर-सिद्धेत्येतत्पक्षः समाहितो भवति । प्रमाणान्तरसिद्धेऽपि विप्रतिपत्त्यादिनिरासकन्यायग्रथनात्मक-सूत्रोपदेशसार्थक्यादिति ज्ञातव्यम् ॥ अत एवास्य सूत्रस्येति ॥ श्रौतस्य प्रयोजनादेर्न्यायेनोपपादनार्थ-त्वादेव न श्रुत्त्यर्थनिर्णायकन्यायग्रथनात्मकशास्त्रबहिर्भाव इत्यर्थः । नन्वेवं यदि प्रथमसूत्रस्य विषयादिप्रतिपादनद्वारा शास्त्रारम्भोपपादकता तर्हि स्वस्यारम्भणीयता केनोपपादितव्या । न तावत्स्वेन । आत्माश्रयत्वप्रसङ्गात् । अन्येन चेत्तस्याप्यारम्भणीयता पुनरन्येनेत्यनवस्थापात इत्यत आह ॥ अध्ययनविध्यादिवदिति ॥ यथा ‘स्वाध्यायोऽध्येतव्य’ इति विधिवाक्यं स्वाध्यायत्वावच्छिन्न-स्याध्ययनं विदधत्स्वस्यापि तदवच्छिन्नत्वादध्ययनं विधत्ते । एवमिदं सूत्रं ब्रह्ममीमांसाशास्त्रत्वा-वच्छिन्नस्यारम्भणीयतोपपादकं सत् स्वस्यापि तदवच्छिन्नत्वाद् आरम्भोपपादकं भवति । आत्माश्रयत्वं तु प्रामाणिकम् । अत एव न कर्तृकर्मभावविरोधोऽपीति । आदिपदेनाभिधेयत्वावच्छेदेन प्रमेयत्व-विधायकं लौकिकं वाक्यं यथा प्रमेयस्याप्यभिधेयत्वावच्छिन्नत्वात्प्रमेयत्वविधायकं तथेत्यादिकं द्रष्टव्यम् ।

### श्रीनिवासतीर्थीया

॥ प्रयोजनाद्यभिधानेऽपीति ॥ तथा च तद्वचनादेव श्रद्धास्यतीत्य-युक्तमिति भावः ॥ अर्थसन्देहादेवेति ॥ घनगर्जितन्यायेन सूत्रश्रवणानन्तरमिति शेषः ॥ स्वातन्त्र्येणेति ॥ औत्प्रेक्षिककोटिस्मृत्यधीनमानससंशयेनेत्यर्थः ॥ दाक्षिणात्यस्येति ॥ कर्तरि षष्ठी । दाक्षिणात्यकर्तृकोपदेशवदित्यर्थः । तर्हि भाष्यकारीयं सूत्रकारस्याप्युपपादनं व्यर्थमापन्नमित्यत आह ॥ आप्तत्वं त्विति ॥

### वाक्यार्थरत्नमाला

इति वक्तुमिति । ‘अत एव अस्य न शास्त्रे’त्यनेन इति शेषः । न्यायसूत्रत्वाङ्गीकारेति । उक्तं च इत्यारभ्य अवशिष्यते इत्यन्तेन तन्निवर्त्यशङ्काप्रदर्शनम् । अनवस्थां परिहृत्येति । प्रयोजनादिनिश्चयानपेक्षत्वाभ्युपगमेनेति शेषः । परिजिहीर्षुरिति । अध्ययनविध्यादि-वदित्यादिनेति शेषः । प्रयोजकं न्यायसूत्रत्वम् । दूषयितुमनुवदतीति । अत्राशङ्कां प्रदर्श्य तत्र केषाञ्चित्प्रकारान्तरेण परिहारमनूद्य दूषयतीत्यर्थः ॥ उक्तयोजनासु उक्तं चेत्यादिनेत्यत्रेवात्र नादिपदेन ग्राह्यं तस्मान्नेदमित्येतत्पर्यन्तमपि तु अध्ययनेत्येतत्पर्यन्तमिति द्रष्टव्यम् । अनवस्थादितादवस्थ्यमिति पाठः । आदिपदाभावे वा तदर्थान्तर्भावेन व्याख्येयम् । अत्र मूले प्रमाणप्रमेयेति प्रथमसूत्रीयन्यायवाचस्पति-तत्तात्पर्यपरिशुद्धिमनुसृत्य ननु प्रमाणादिपदार्थतत्त्वज्ञानस्य यदि निःश्रेयसहेतुतेति ग्रन्थमर्यादया ननु ब्रह्मज्ञान-स्येत्यादिरुभयथापि प्रयोजनाद्यभिधानमित्यन्तो ग्रन्थः प्रवर्तितः । तन्मध्ये उक्तं चेत्यादिग्रन्थः स्पष्टार्थतया टीकाकृता न व्याख्यातः । तथाऽपि मन्दबोधाय किञ्चिद्व्याख्यायते श्रद्धधीतेति । श्रत्पूर्वो दधातिर्निश्चयार्थे वर्तते । निश्चिनुयादित्यर्थः । अश्रद्धधानोऽनिश्चिन्वानः ।

तत्र एके समाधानमित्यादि उभयथाऽपि प्रयोजनाद्यभिधानमुपपन्नमित्यन्तेन केषाञ्चित् समाधान-प्रदर्शनम् । एक इति । न्यायवाचस्पतिमिश्रा इत्यर्थः । श्रद्धास्यतीति । निश्चेष्यतीत्यर्थः । तत्सामान्यनिश्चय इति । प्रयोजनादिसामान्यनिश्चय इत्यर्थः । निश्चयप्रकारमेव दर्शयति प्रयोजनादिमदिदमिति । असाविति । सामान्यनिश्चय इत्यर्थः । प्रयोजनादिमदित्येवेति । प्रयोजनादिमत्त्वावधारणमात्रेण न प्रवर्तत इत्यर्थः । यदि यत्किञ्चिदभिमत-प्रयोजनादिमत्त्वमात्रेण स्वस्य प्रवृत्तिस् तर्हि पराभिमतप्रयोजनवति स्वस्य तत्प्रयोजना-नपेक्षत्वेऽपि प्रयोजनवत्त्वनिश्चयमात्रेण प्रवृत्तिः स्यादिति भावः । किं नामेति । अस्मदभिमतप्रयोजनादि-मदित्येवावधार्य प्रवर्तत इत्यर्थः । वचनादेवेति । आप्तोक्तत्वस्य सामान्यतः प्रयोजनादिमत्त्वसाधन एव सामर्थ्यस्य तवापि सम्मतत्वादित्याशयः ।

तथा च सूत्रकारे आप्तत्वावधारणानन्तरं तद्वाक्ये प्रयोजनादिविशेषनिश्चयस्य सूत्रकारवचनं विनाऽयोगात्तदर्थं तद्वचनमावश्यकमेवेति प्रतिपादितं भवति । सूत्रकारे आप्तत्वावधारणशून्यानां तु कथं तद्वचनात्प्रयोजनादिनिश्चय इत्यतस्तेषां तद्वचनात्तन्निश्चयाभावेऽपि सन्देहसम्भवात्तस्यैव च कृष्यादाविव प्रवर्तकत्वोपपत्तेर्नानुपपत्तिरित्याह आप्तत्वानिश्चयेऽपीति । अर्थसन्देहादिति । अर्थ्यत इत्यर्थः प्रयोजनं तत्सन्देहादित्यर्थः । आप्तत्वावधारणाभावे सूत्रकारवचनं प्रयोजनादिसन्देहरूपज्ञानजनकं सन्देहश्च प्रवृत्तिहेतुरित्युक्ते बाधकमाशङ्कते ननु सन्देह इति । ब्रह्मज्ञानं मोक्षसाधनत्वाद्युपेतं न वेति सन्देहः । प्रयोजनादीति । सूत्रकारेणेति शेषः । सूत्रकारीयप्रयोजनादिवचनाभावेऽपीति यावत् । ततश्च तदभावेऽपि भवतः सन्देहस्य प्रयोजनाद्यभिधानाकार्यत्वात्तदभिधानं सन्देहार्थं न कार्यं, व्यर्थतापत्तेरिति भावः । ननु तदभिधानस्य न व्यर्थता कोटिस्मृतेस्तदभिधानसाध्यत्वेन तद्द्वारा संशयं प्रति प्रयोजकतया तदभावे संशयस्यायोगादित्यत आह विशेषेति । कोटिस्मृतिरित्यर्थः । तदर्थित्वविशेषात् प्रयोजनेच्छाविशेषात् । प्रयोजनविशेषेच्छावत्त्वादित्यर्थः ।

यो यद्वचनादिति । ननु साधकाद्यभावे सत्यर्थित्वविशेषात् कोटिस्मृतौ च सत्यां संशयस्य प्रयोजना-द्यभिधानापेक्षोत्पत्तिर्नास्तीत्याक्षिप्ते यस्य यद्वचनात्प्रवृत्तिस् तस्य तद्वचनादेव विशेषस्मृतिर्नार्थित्वविशेषादिति प्रतिपादनमसङ्गतम् । प्रवृत्त्यर्थं परेण वाक्योपयोगानङ्गीकारात् । तत्कथमेतदिति चेन्मैवम् । नात्र यो यद्वचनादिति यथाश्रुतमेव व्याख्यायते । अपि तु यो यद्वचनादेव विशेषस्मृतिमान् स तद्वचनादेव संशयं लब्ध्वा प्रवर्तत इति व्याख्यायते । न चार्थित्वविशेषादेव कोटिस्मृतेरेतदपि नास्तीत्युक्तमिति वाच्यम् । वक्ष्यमाणरीत्या वैद्यवचनदृष्टान्तेन प्रयोजनाभिधानाधिगमाभावेऽपि सन्देहाङ्गीकारेऽनर्थशङ्काया अपि प्रसङ्गेन चात्रत्यविशेषस्मृतेर्वचनसाध्यताया एव स्वीकार्यतया अर्थित्वविशेषाधीनत्वाभावात् । तथाचान्य-त्रास्तु यथा तथा । प्रकृतकोटिस्मृतेर्वचनसाध्यतया संशयस्य वचनाभावेऽभावसिद्ध्या तत एव सन्देह-पूर्वकप्रवृत्त्यसिद्धेः प्रवृत्तिहेतुसंशयहेतुकोटिस्मृत्यर्थं प्रयोजनाभिधानमर्थवदित्यभिप्रायेणैतद्ग्रन्थप्रवृत्त्या दोषा-भावात् । एतेनाप्त्यनिश्चयदशायामपि प्रथमसूत्रश्रवणानन्तरं ब्रह्मज्ञानं मोक्षसाधनं न वेति जायमाने मानस-संशये विधिकोटिप्रापकमन्यन्न सम्भवतीति तदर्थं सूत्रे प्रयोजनाद्यभिधानमित्यभिप्रेत्य समाधत्त इत्यन्यथा-ख्यातिस्थावतारोऽपि निरस्तः । साधकाद्यभावादिनैव संशयोपपत्तेर्वचनानर्थक्यमित्याक्षिपन्तं प्रति वचनश्रवणानन्तरं जायमानत्वस्य संशये सिद्धवत्कारायोगात् । न हि परेण सूत्रश्रवणसमनन्तरभावितां संशयस्याङ्गीकृत्य तत्र कारणगवेषणायां साधकाभावादिकं कारणम् । न तु तत्संशयपूर्वभाव्यपि प्रयोजनाद्यभिधानमिति शङ्कितम् । येन श्रवणसमनन्तरभाविसंशये इत्याद्युक्तिः सङ्गता स्यात् । किञ्च मानससंशयेऽपि पुरुषान्तरवचनादिनैव विधिकोटिप्राप्तेः सम्भवात्तद्वचनादेवेत्ययुक्तमित्यलम् । न तु स्वातन्त्र्येणेति । प्रवर्तत इति वर्तते । यद्वाक्यात्कोटिस्मृतिमान् तद्वाक्यं विनैव न प्रवर्तत इत्यर्थः । स्वातन्त्र्येण यो विशेषस्मृतिमान् स न तद्वाक्यात्प्रवर्तत इत्यर्थ इत्यप्याहुः । कुत्रेदमुपलब्धम् । यद्यद्वचनादेव विशेषस्मृतिमत्त्वं तस्मादेव संशयमासाद्य प्रवर्तत इतीत्यतस्तदुभयं दृष्टान्ते दर्शयति न हि रोगार्त इति । स्वयमुत्प्रेक्षायाः कोट्यन्तरे आवश्यकत्वादुक्तम् उच्छृङ्खल इति । विधिकोटौ वाक्यप्रापितायां तदभाव-कोटावपि प्रतियोगिप्रापकमेव नियामकम् । न तु नियामकशून्यस्यैवोत्प्रेक्षा । प्रकृते चैककोटेरपि वाक्येन प्रापणाभावे नियामकरूपशृङ्खलाशून्यत्वमायातीति नियामकशून्यस्यैवोत्प्रेक्षेत्यर्थः । किं नामेति । अत्र किं नाम वैद्यस्यैव वचनात्प्रवर्तत इत्यस्य तद्वचनाद्विशेषस्मृतिं लब्ध्वा संशयं च प्राप्य प्रवर्तत इत्यर्थपर्यवसाना-त्तद्वाक्यात्संशयप्राप्तौ हेत्वभिधानमनवगताप्तभावस्यापीति । आप्तत्वावधारणे तु संशयप्रसक्तिरेव नेति भावः। वैद्यवचनात्प्रवृत्तिस्थले एवं दर्शनेऽपि प्रकृते कोटिस्मृतेरर्थितानिमित्तत्वस्यैवोपपत्त्या किमिति वचन-सापेक्षत्वम् । येन वचनप्रवर्तकतासिद्धिरित्यतः प्रकृते विशेषस्मृतेः प्रयोजनादिवचनानपेक्षत्वे बाधकमाह अन्यथेति । वर्धमाने तु यो यद्वचनादितीति प्रतीकमुपादाय यद्यपि सामान्यतो औषधमात्रोपदेशेऽप्यात्मानं प्रत्युपदेशपर्यालोचनयैव रोगार्तस्य विशेषस्मृत्युत्पत्तौ संशयेनाप्रवृत्तिदर्शनादन्यवचनादपि विशेषस्मृत्या सन्देहाच्च बहुशः प्रवृत्तिदर्शनान्नैतद्युक्तम् । तथापि यो यद्वाक्यात्प्रवर्तते तस्य ततो विशेषस्मृतेः संशय-विशेषस्यानुभवसिद्धस्य प्रवृत्तिविशेषहेतुताया अनुभवसिद्धत्वात् तत एव विशेषस्मृतिर्युक्ता । यद्वोपायान्तर-सद्भावः नोपेये दूषणमित्येवंपरोऽयं ग्रन्थ इति भाव इत्युक्तम् । तत्तु यथाश्रुतार्थानुसारेणेति स्पष्टम् । वाक्यानर्थक्यवादिनं प्रति वस्तुतो यत्र वाक्य प्रवृत्त्युत्तरकालीनविशेषस्मृतिसापेक्षसंशयविशेषात्प्रवृत्ति-विशेषोऽनुभवसिद्धस्तत्र वाक्यमावश्यकमिति प्रतिपादनस्य कथं सङ्गतिः । तथात्वे वा वाक्यादपि प्रवृत्तेः क्वचिदनुभवसिद्धत्वात्प्रकृतेऽपि तदङ्गीकारोऽनुभवादेवेति वाच्यतया तद्वचनादेव विशेषस्मृतिरिति प्रतिपादनानर्थक्यापात इत्याभाति ।

अशक्येत्यादि । न शक्यं साधनं यस्येत्यशक्यसाधनम् । तथाविधं प्रयोजनं यस्येति विग्रहः । यत् प्रयोजनम् । विद्यमानमपि साधयितुं न शक्यत इति यावत् । मृतिहरेति । मृतिहरा च सा हिमाचलस्योत्तरस्मिन्र सानुनि विद्यमाना सिद्धा च सा सञ्जीविनी च तत्कथनवदित्यर्थः । अयमुपाय इत्यत्रायमित्यस्योपदिश्यमान इत्यर्थः । प्रयोजनाद्यभिधाने त्वेतासामवकाशाभावात्तदभिधानं सार्थकमित्याह न च प्रयोजनादीति । कुतोऽवकाशो नेत्यत आह लोकव्यवहारेति । यद्यपि सर्वस्य सर्वत्र सर्वदानर्थक्यशङ्काविरहान्नैतदापादनं युक्तम् । तथाऽपि क्वचित् सा स्यादेवेति भावः । उच्छेदमेवोपपादयति न हीति । उभयथापीति । आप्तत्वनिश्चयपक्षे तदनिश्चयपक्षे चेत्यर्थः । तदेतदनुपपन्नम् इत्यारभ्य न शक्यन्त इत्यन्तेन तद्दूषणप्रकारप्रदर्शनम् । कुतोऽस्य न्यायसूत्रत्वमित्याशङ्कोत्थापनेन न्यायसूत्रत्वाङ्गीकारेत्युक्तत्वाच्च न्यायसूत्रत्वाङ्गीकारेण स्वाभिप्रेतं परिहारं च दर्शयतीति सूचनाय तथानुक्तिः । अतिस्थवीयः । अतिशयेन स्थूलम् । अत्यप्रामाणिकमित्यर्थः । कृष्यादाविवेति प्रागुक्तमन्यथयितुं महायाससाध्य इत्युक्तम् । कथं न शक्यन्त इति । न चानवधृताप्तभाववत्सूत्रकारवचनेऽनर्थपरम्पराशङ्कया ततो निवृत्तौ तादृशवैद्यवचनेऽपि तच्छङ्कया ततो निवृत्त्यापत्त्या लोकव्यवहारोच्छेदः स्यादिति वाच्यम् । अल्पायाससाध्यार्थबोधके अनवधृताप्तभाववैद्यवचने उक्तशङ्कानवकाशेन निवृत्त्यभावेऽपि महायाससाध्यार्थबोधके तस्मिन् प्रागुक्ता-नर्थपरम्पराशङ्कया
निवृत्तेरिष्टत्वेन तदुच्छेदाभावादिति भावः । तथा च तस्माद् इत्यारभ्य तद्व्युत्पादन-मपि नानर्थकम् इत्यन्तं स्वाभिप्रेतं परिहारकथनमिति विवेकः । न केवलं न्यायसूत्रत्वे शास्त्रान्तर्भावोपपत्त्या वक्ष्यमाणरीत्याऽनवस्थापरिहारोपपत्तिरित्येव । अपि तु प्राग्विकल्पितपक्षेषु प्रथमसूत्रस्य शास्त्रान्तर्भावपक्षे प्रमाणान्तरसिद्धब्रह्मज्ञानमोक्षसाध्यसाधनभावबोधकत्वमिति यः पक्षः सोऽप्यङ्गीकर्तुं शक्य एव । तत्रोक्तस्य अवगतार्थबोधकत्वेन प्रामाण्यप्रसङ्गस्य न्यायेनोपपादनार्थत्वोक्तयाऽवगतिमात्रबोधकत्वानभ्युपगमसूचनेन परिहारसिद्धेरित्यप्येतच्छङ्कापरिहारादेव सिद्ध्यतीति दर्शयति श्रौतप्रयोजनादेरित्यादिना । न्यायेनोपपादने निमित्तमाह पूर्वपक्षरीत्येति । आप्तत्वं त्विति । सूत्रप्रामाण्यसिद्ध्यर्थतयोक्तं सूत्रकारस्याप्तत्वं त्वित्यर्थः । शास्त्रान्तर्भावोऽप्यस्तीति नानवस्थादोष इति वक्तुमित्युक्तम् । तत्प्रकारप्रदर्शकतया दोषान्तरनिरासकतया चाध्ययनविध्यादिवदित्येतद्वाक्यमवतारयति एवं चास्येत्यादिना । शास्त्रबहिर्भावे । तदङ्गीकारपक्ष इत्यर्थः ।

इदानीमिति । अन्तर्भावाङ्गीकार इत्यर्थः । समन्वयाध्यायाद्यारम्भोपपादकेत्यनेन समन्वयाध्यायाद्या-रम्भस्यैतत्सूत्रापेक्षेति प्रतिपादितं भवति । मा भूतमेतत्पक्षेऽनवस्थान्योन्याश्रयैः । आत्माश्रयस्तु स्यादेव । स्वारम्भाय स्वापेक्षाङ्गीकारादित्यत अध्ययनविध्यादिवदित्यन्तामात्माश्रयपरिहारकतया योजयति स्वाध्यायोऽध्येतव्य इतीति । इति वाक्यत्वरूपविशेषाकारेणेत्यादिना विधायकतावच्छेदकविषयता-वच्छेदकरूपभेदाश्रयणेन आत्माश्रयपरिहारप्रतिपादनेनैव आत्माश्रयत्वमेतत्प्रामाणिकमिति न दोष इति वदन्तोऽपि निराकृताः । ननु प्रयोजनादिनिश्चयकथन्ताशङ्कापरिहाराय श्रौतस्य न्यायेनोपपादनमित्यादि परिहाराश्रयणे शास्त्रान्तर्भावाश्रयणेन चानवस्थादिदोषनिरासाभ्युपगमे च ननु ब्रह्मज्ञानस्येत्यादिशङ्का-ग्रन्थीयसमस्तविकल्पपूर्वकदूषणानामुद्धारः सिद्ध एव भवति शास्त्रान्तर्भावे वा तदनन्तर्भावे वा । ब्रह्मज्ञान-मोक्षसाध्यसाधनभावस्य प्रमाणान्तरसिद्धत्वाश्रयणेऽनवस्थादिदोषाप्रसङ्गात् । न्यायेनोपपादनार्थतया सूत्राप्रामाण्यस्य चाभावात् । शास्त्रान्तर्भावेऽपि स्वाध्यायाध्ययनविधिवत्स्वविषयत्वोपपत्त्याऽनवस्थाद्य-भावात् प्रयोजनादेर्न्यायेनोपपादक-तया तन्निश्चयोऽपि युज्यत एव । तदेवं शङ्कितसर्वदोषपरिहारस्य नेदं प्रयोजनाद्युद्देशमात्रमित्यादिना दोषोऽपीत्यन्तेन सम्भवादुच्यते नेदमित्यादिकमेव वक्तव्यम् । त्रिविधा हि पुंसामित्यादि शङ्क्यत इत्यन्तं तु व्यर्थमेवाभिधानमित्यन्तस्य तथापि नोक्तदोषनिराकरणार्थत्व-मेतस्याङ्गीक्रियते किन्तु प्रयोजनान्तरार्थमेव पूर्वग्रन्थ इत्याह अत्र तस्मादित्यारभ्येति । विविच्यो-पपादितमिति । उपलक्षणं चैतत् । उक्तं चेत्येतदवतार भूतशास्त्रीयविषयप्रयोजनेत्यादि दर्शयती-त्यन्तोक्तरीत्या विविच्योपपादनप्रसङ्गेन न्यायसूत्रत्वाङ्गीकारव्यावर्त्यशङ्कोत्थापनपूर्वकं कैश्चित्कृत-तत्परिहारमनूद्य तद्दूषणं च कृतमित्यपि ज्ञेयम् । अत एव तस्मादित्यारभ्येति तस्मादित्यस्याप्यनुवादः । तेनोक्तं चेत्यादेरप्युपयोगाङ्गीकारसूचनात् । तदङ्गीकारे एव तस्मादित्यस्य सार्थक्यात् । अन्यथा नेदं प्रयोजनाद्युपदेशेत्यारभ्येत्येव ब्रूयादिति ज्ञेयम् । अत्र पक्षे नापि फलगोचरेच्छा । न ह्युपेक्षणीयम्, नापि सुखमित्याद्युक्तिरनुपयुक्ता प्रसज्येत । एतदुभयमिति । शास्त्रोपोद्घातत्वं शास्त्रान्तर्भूतत्वं चेत्युभयमित्यर्थः ॥ कस्तर्हि परिहार इत्यत आह तस्मादिति । परिहारः । उक्तं च प्रयोजनादिकमिति शङ्काया इति पूरणीयम् । तर्हि भाष्यकारीयं शास्त्रस्याप्तवाक्यत्वोपपादनमसङ्गतमित्यत आह आप्तत्वं त्वितीति सकलमकलङ्कम् ॥

