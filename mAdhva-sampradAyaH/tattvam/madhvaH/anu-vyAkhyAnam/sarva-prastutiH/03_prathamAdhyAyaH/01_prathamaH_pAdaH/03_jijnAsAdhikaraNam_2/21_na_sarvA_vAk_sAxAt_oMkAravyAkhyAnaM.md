+++
title = "२१ न सर्वा वाक् साक्षाद् ओंकारव्याख्यानम्"

+++


## स एव सर्ववेदार्थो जिज्ञास्योऽयं विधीयते

**न सर्वा वाक् साक्षाद् ओंकारव्याख्यानं**

## अनुव्याख्यानम्

***स एव सर्ववेदार्थो जिज्ञास्योऽयं विधीयते ।***

### सुधा

‘वेदाः पुरुषसूक्तगा’ इत्यागमेन सर्ववेदानां पुरुषसूक्तार्थतयाऽवगतत्वादित्याह ॥ स एवेति ॥ एवशब्दः कार्यादिव्यावृत्त्यर्थः । ‘सर्वे वेदा यत्पदमामनन्ति’ इत्यादिश्रुतिसिद्धमपि भगवतः सर्ववेदार्थत्वं न्यायेनोपपादयितुमयं प्रयत्नः सूत्रकारस्य । स्यादेतत् । ईश्वरः सर्ववेदार्थ-स्तद्य्वाख्येयोङ्कारार्थत्वात् । यो यद्य्वाख्येयार्थः स तदर्थो यथा सम्प्रतिपन्न इति वा सर्वो वेद ईश्वरपरस्तत्परोङ्कारव्याख्यानत्वादिति वा साक्षादेवानुमानं किं न व्याख्यायते । ‘तद्यथा सर्वाणि पर्णानि शङ्कुना सन्तृण्णान्येवमोङ्कारेणैव सर्वा वाक् सन्तृण्णा’ इत्यादिश्रुत्या हेत्वर्थसमर्थनं भविष्यति किमनेन परम्पराव्याख्यानेन । सत्यम् । तथाऽपि वाक्यान्तरबलेन न सर्वा वागोङ्कारव्याख्यानं साक्षात्किं नामोक्तप्रकारेण परम्परयैवेति ज्ञापयितुमित्थं व्याख्यानमित्यदोषः । ननु चेश्वरे प्रमाणं पृष्टवत ओंकारब्रह्मशब्दावेव कस्मान्नोक्तौ किं वेदानुमानेन । न च पदस्या-प्रमाणतेति वाच्यम् । यौगिकपदप्रामाण्यस्य उक्तत्वात् । मैवम् । मीमांसानुग्राह्यप्रमाणस्य पृष्टत्वात् । न चोङ्कारादिमात्रं तथा विवक्षितम् । किं नाम समस्तो वेद एवेति । किमतो यद्येव-मीश्वरः सर्व वेदार्थ इति चेत् । विषयसम्बन्धसम्भवाज्जिज्ञासायाः कर्तव्यता शास्त्रस्य चारम्भणीयत्वं सिद्धमित्याशयवान् साकाङ्क्षस्य वाक्याभासस्याप्रतिपादकत्वादाकाङ्क्षिताध्याहारं सूचयन्सूत्र-वाक्यार्थमाह ॥ जिज्ञास्य इति ॥ अयमिति उक्तविधया जीवजडात्मकात्प्रपञ्चादत्यन्तविविक्तत्वेन निश्चिततया विषयभूतः सर्ववेदार्थतया शक्यप्रतिपादनश्चेत्यर्थः ।

### वाक्यार्थचन्द्रिका

कार्यादीत्यादिशब्देनाखण्डब्रह्मपरिग्रहः । नन्वेवं प्रयत्नं कुर्वतः सूत्रकारस्य सर्ववेदार्थत्वे श्रुतिसिद्धताऽभिमता न वा । आद्ये लघूपायेन सिध्द्यत्यर्थे प्रयत्नगौरवमाश्रयतः सूत्रकार-स्यानौचिती । (गुणवचनब्राह्मणादिभ्यः कर्मणि च । ष्यञ् । चाद्भावे । जडस्य कर्म भावो वा जाड्यम् । मौढ्यं ब्राह्मण्यम् । ब्राह्मणादेराकृतिगणत्वात् ष्यञ् । हलस्तद्धितस्येति यलोपः । औचिती । याथाकामी । ष्यञः षो ङीषर्थः । उचितस्य कर्म भावो वा औचिती न औचिती अनौचिती) । द्वितीये च ‘इत्याहोपनिषत्परे’ति ऋग्भाष्यं ‘घोषाः सर्वेऽपि वेदाश्च’ इत्याद्यनुव्याख्यानं चायुक्तं स्यादित्यत आह ॥ सर्व इति ॥ श्रुतिबोधितार्थनिर्णायकन्याय(सूचक)ग्रन्थकर्तुः सूत्रकारस्य इति हेतुगर्भं विशेषणम् । एवं सूत्रकारीयामनौचितीं परिहृत्योङ्कारार्थत्वेन साक्षात्सर्ववेदार्थत्वानुमानसम्भवेऽपि परम्पराश्रयणेन प्रयत्नगौरवरूपभाष्यकारीयानौचितीं परिहर्तुं शङ्कते ॥ स्यादेतदिति ॥ एवं सर्ववेदानु-मानमङ्गीकुर्वतोद्भावितामनौचितीं परिहृत्य तदनङ्गीकुर्वताऽभिप्रायमजानानेनोद्भावितां तां परिहर्तुं शङ्कते ॥ ननु चेति ॥ अयमितीदमा पूर्वप्रकृतं परामृश्य जिज्ञास्य इति तस्य जिज्ञासाविषयत्वोक्तया लब्धमाशयं कथयन्नेव विधीयत इत्यंशस्याध्याहारसूचकत्वमध्याहारनियामककथनपूर्वकं कथयन्नेवोत्तरवाक्य-मवतारयति ॥ किमत इति ॥ उक्ताशयलाभप्रकारं दर्शयितुमयमित्यस्यार्थमाह ॥ अयमितीति ॥

### परिमल

कार्यादीत्यादिपदेन प्रकृतिदेवतादिपरिग्रहः ॥ न्यायेनेति ॥ ‘भगवान्सर्ववेदार्थस् तद्य्वाख्येयपुरुषसूक्तप्रतिपाद्यत्वात् सामान्यव्याप्त्या संमतवत् । भगवान्पुरुषसूक्तार्थः । तद्य्वाख्येय-गायत्र्यर्थत्वात् । भगवान् गायत्र्यर्थः । तद्य्वाख्येयव्याहृत्यर्थत्वात् । भगवान् व्याहृत्यर्थः । तद्य्वाख्येय-प्रणवार्थत्वात् । न चासिद्धिः । सर्वत्र व्याख्यानव्याख्येयभावस्यागमसिद्धत्वात् । ओंकारवाच्यत्वादौ ‘तस्योपव्याख्यानम् । तद्ब्रह्म’ इत्यादिश्रुतेः । न चाप्रयोजकत्वम् । सर्वत्र विपक्षे व्याख्यानव्याख्येय-भावव्याघातस्योक्तत्वादि’ति प्रबलानुमानरूपन्यायेनेत्यर्थः ॥ अयं प्रयत्न ओंकारोच्चारणरूपप्रयत्नः ॥ इत्यादिश्रुत्येति ॥ छन्दोगश्रुत्येत्यर्थः ॥ वाक्यान्तरेति ॥ ‘प्रणवार्था व्याहृतय’ इत्याद्युदाहृत-वाक्यान्तरबलेनेत्यर्थः । एतेन ओंकारो जिज्ञासागुणभूतब्रह्मविशेषणम् । कृन्मेऽजन्त इत्यव्ययात् षष्ठ्यन्तस्याप्योमित्येव रूपमिति सूचितम् । अत एव वेदस्येश्वरविषयता कुत इत्यतोऽप्योङ्कारो ब्रह्मणि प्रयुक्त इति पूर्वमुक्तवा इयता प्रबन्धेन तद्विवरणं कृतम् ॥ वेदानुमानेनेति ॥ ब्रह्मणि प्रमाणतया वेदानुमानेन किमित्यर्थः ॥ आकाङ्क्षिताध्याहारमिति ॥ कर्तव्यपदाध्याहारमित्यर्थः ॥ निश्चिततयेति ॥ तादृशस्यापि विषयत्वं युक्तिवाक्याभासेत्यादिग्रन्थेनाग्रे व्यक्तीकरिष्याम इत्यर्थः ॥ शक्येति ॥ मीमांसया इति योज्यम् ॥

### यादुपत्यं

सन्तृण्णानि सम्बद्धानि ॥ निश्चिततयेति ॥ जीवाभिन्नत्वे ह्यहमिति स्वप्रकाशत्वेन निश्चिततया विषयत्वं न स्यादिति भावः ॥ सर्ववेदार्थतयेति ॥ सर्ववेदविज्ञेयार्थतयेत्यर्थः । शक्यप्रतिपादनः शक्यजिज्ञासः । ततश्च प्रमितो नेति पक्षेऽनुग्राह्यप्रमाणाभावः न च बुद्धावनारूढं शक्यं जिज्ञासितुमिति यद्दूषणद्वयमुक्तं तन्नेति भावः ॥

### श्रीनिवासतीर्थीया

॥ किमेतावताऽपीति ॥ न हि गायत्र्येव वेद इति भावः ॥ किं स्यादिति ॥ न हि पुरुषसूक्तमेव वेद इति भावः ॥

### वाक्यार्थरत्नमाला

अनौचितीति । अनौचित्यमित्यर्थः । औचितीशब्दस्य प्रागुपपादनं कृतम् । अयुक्तं स्यादिति । श्रुतिसिद्धतायाः सूत्रकारानभिमतत्वे तदनभिमतार्थप्रतिपादनाय श्रुत्युदाहरणमयुक्तमिति भावः । श्रुतिबोधितेति । अत्र सूत्रकारस्येति हेतुगर्भविशेषणमिति भावेन प्रतिज्ञायां कथमस्य हेतुसूचकत्व-मित्यतस्तदुपपादनाय श्रुतिबोधितार्थेत्यादिकं सूत्रकारस्येति पदार्थकथनम् । अत्र निर्णायकन्यायेति पाठः । मूलकोशे तथा लिखनाय प्रवृत्तेन निर्णेत्यत्र पङ्क्तिसमाप्तौ द्वितीयपंक्तयारम्भे यकारमात्रलिखनानन्तरं यकन्येत्यन्तस्य पूर्वपंक्तयन्ते लिखितत्वं मत्वा सूचकेत्यादि लिखितम् । लेखकेन तु यकारोपरि ककारमात्रं पूरितमिति ज्ञेयम् ।
तथाचोक्तविधग्रन्थकर्तृत्वान् न्यायेनोपपादनं नानौचित्यापादकमिति भावः ।

सम्भवेऽपि परम्पराश्रयणेनेति । ओङ्कारार्थत्वेन साक्षात्सर्ववेदार्थत्वानुमानासम्भव एव हि परम्पराश्रयणमर्थवदिति भावः । सम्भवेऽपि यत्परम्पराश्रयणं तेनेति योज्यम् । वाक्यान्तरेति मूलम् । ‘प्रणवार्था व्याहृतय’ इत्यादि प्रागुदाहृतवाक्यान्तरेत्यर्थः । सर्ववेदानुमानमङ्गीकृत्य साक्षात्तदनुमानं वक्तव्यमित्याक्षेपकारिणा किं वेदानुमानेनेत्याक्षेपकरणे पूर्वविरोध इत्यतः पूर्वोत्तरवादिभेदान्न विरोध इत्याह एवं सर्ववेदेति । तथा विवक्षितमिति मूले तथेत्यस्य मीमांसानुग्राह्यप्रमाणत्वेनेत्यर्थः । विषयसम्बन्धेति मूलम् । वक्ष्यमाणरीत्येति शेषः । साकाङ्क्षस्य वाक्याभासत्वादिति मूलम् । निराकाङ्क्षपदान्येव वाक्यमिति तृतीये वक्ष्यमाणत्वादिति भावः ।

