+++
title = "२४ कर्मणि षष्ठीपरिग्रहः षष्टीसमासविचारः"

+++


## स एव सर्ववेदार्थो जिज्ञास्योऽयं विधीयते

**कर्मणि षष्ठीपरिग्रहः षष्टीसमासविचारः**

***स एव सर्ववेदार्थो जिज्ञास्योऽयं विधीयते***

### सुधा

तत्र तावद्ब्रह्मणो जिज्ञासा ब्रह्मजिज्ञासेति षष्ठीसमासो न पुनर्धर्माय जिज्ञासेति-वच्चतुर्थीं समासः । तादर्थ्यसमासे प्रकृतिग्रहणं कर्तव्यमिति वार्तिककृता प्रकृतिविकारभाव एव चतुर्थीसमासस्य नियमितत्वात् । तथैवोदाहरणं यूपाय दारु यूपदार्विति । प्रकृतिविकारभावरहितेषु चाश्वघासादिष्वश्वघासादयः षष्ठीसमासा भवन्तीति प्रतिविहितम् । न चात्र प्रकृतिविकार-भावोऽस्ति । षष्ठीसमासेऽपि केचिच्छेषे षष्ठीति प्रतिपन्नाः । केचित्कर्मणीति । तत्र कर्मणि षष्ठीपरिग्रहाय जिज्ञास्य इत्युक्तम् । कृत्यानां कर्मणि स्मरणात् । अन्यथा जिज्ञासास्येत्यवक्ष्यत् । जिज्ञासा खलु कर्मापेक्षा विना कर्मणा न ज्ञातुं शक्या न तु सम्बन्धिनं विनेति कर्मणः प्राधान्यात्तदेव वक्तव्यम् । सम्बन्धिसामान्योक्तावर्थात्कर्मापि लभ्यत इति चेन्न । साक्षात्प्रतीत-परित्यागेनार्थलभ्यस्वीकारस्य वैयर्थ्यात् । एवं सति लक्षणादिजिज्ञासाऽपि प्रतिज्ञाता स्यादिति चेन्न । तस्या विनाऽप्यभिधानेन लाभात् । न हि लक्षणादिजिज्ञासामन्तरेण ब्रह्मजिज्ञासाऽस्ति । अन्यथाऽनेकविषयत्वेन शास्त्रभेदप्रसङ्गः । निर्विषयताशङ्कापनोदार्थं प्रयुक्तं पदमिदं कर्माभिधाय्येव युक्तम् । तद्विजिज्ञासस्वेत्यादिश्रुत्यर्थानुगतं चैवं सति सूत्रं स्यात् ।

### वाक्यार्थचन्द्रिका

एवं ब्रह्मणो जिज्ञासाविषयत्वानुपपत्तिपरिहारसूचकत्वेन जिज्ञास्योऽयमिति भाष्यं व्याख्याय जिज्ञास्य इति कर्मप्रत्ययान्तनिर्देशस्य सूत्रे कर्मणि षष्ठीपरिग्रहसूचकत्वं वक्तुं धर्म-जिज्ञासेत्यादिवद्ब्रह्मजिज्ञासेत्यत्र चतुर्थीसमासाश्रयणे षष्ठीपरिग्रहायोगात् षष्ठीसमासं तावदुपपादयति ॥ तत्रेति ॥ वक्ष्यमाणषष्ठीविशेषप्रतिपादनापेक्षस्तावच्छब्दः ॥ चतुर्थीसमास इति ॥ वृत्तिकारान्तरोक्त इति शेषः । चतुर्थीसमासाभावे हेतुमाह ॥ तादर्थ्येति ॥ ‘चतुर्थी तदर्थमात्रेण चेत्सर्वप्रसङ्गोऽविशेषात्’ इति वार्तिकलब्धार्थकथनमेतदिति द्रष्टव्यम् । उपलक्षणं चैतत् । भाष्योक्तज्ञापकबलतोऽपि तत्सिद्धिरित्यपि द्रष्टव्यम् । प्रकृतिविकृतिभाव एव तादर्थ्यचतुर्थीसमासाश्रयणेऽश्वघासादिषु तादर्थ्यसमासो न स्यादित्यतो वार्तिककृता ‘विकृतिः प्रकृत्येति चेदश्वघासादीनामुपसङ्ख्यानम्’ इत्यश्वघासादीनामु-पसङ्ख्यान उक्तेऽपि तदर्थमात्रेण समासस्य सूत्रकाराभिमतत्वे भूतबलिरित्यादावपि तदर्थेत्यनेनैव समाससिद्धेर्बलिरक्षितग्रहणं पृथक् न कर्तव्यं स्यादिति तत्करणरूपाचार्यप्रवृत्तिरूपज्ञापकाश्रयणेन प्रकारान्तरेणैव वार्तिकप्रयोजनसिध्द्या विकृतिः प्रकृत्येति वार्तिकं प्रत्याचक्षाणेन भाष्यकारेणा-श्वघासादयः षष्ठीसमासा भविष्यन्ति इति समासान्तरविधानान्नानुपपत्तिरित्याह ॥ प्रकृतीति ॥ भाष्यकृतेति शेषः । (चतुर्थी तदर्थार्थेत्यत्र वार्तिकम् । चतुर्थी तदर्थमात्रेणेति चेत्तर्हि सर्वप्रसङ्गोऽ-विशेषाद् विकृतिः प्रकृत्येति चेदश्वघासादीनामुपसङ्ख्यानमिति । अस्यार्थः । सर्वस्य चतुर्थ्यन्तस्य तदर्थमात्रेण समासप्रसङ्गः । रन्धनाय स्थाली अवहननायोलूखलमित्यादावपि समासः प्रसज्येत विशेषज्ञापकाभावात् । यदि विकृतिवाची चतुर्थ्यन्तशब्दः प्रकृतिवाचिना समस्यत इति विशिष्यते तदा सर्वप्रसङ्गः परिहृतो भवति । किन्त्वश्वाय घासोऽश्वघास इति समासो न प्राप्नोति । प्रकृतिविकारा-भावात् । अतस्तत्सङ्ग्रहार्थमुपसङ्ख्यानं यत्नान्तरं कर्तव्यमिति । तथा चैतद्वार्तिकानुसारेण शबरेण धर्माय जिज्ञासेत्येव विग्रहः प्रदर्शितः । चतुर्थीतदर्थार्थबलिहितसुखरक्षितैः । चतुर्थ्यन्तार्थाय यत्तद्वाचि-नाऽर्थादिभिश्च चतुर्थ्यन्तं समस्यते वा स तत्पुरुषः । तदर्थेन प्रकृतिविकृतिभाव एव । बलिरक्षित-ग्रहणाज्ज्ञापकात् । यूपाय दारु यूपदारु । नेह रन्धनाय स्थाली । अश्वघासादयस्तु षष्ठीसमासाः । अर्थेन नित्यसमासो विशेष्यलिङ्गता चेति वक्तव्यम् । द्विजायायं द्विजार्थः सूपः । द्विजार्था यवागूः । द्विजार्थं पयः । भूतबलिः । गोहितम् । गोमुखम् । गोरक्षितम्) । एवं चाश्वघासादयः षष्ठीसमासा भविष्यन्तीति वाचस्पतिग्रन्थस्यावतरणं कात्यायनेनैव समासान्तरमुपसङ्ख्यातमित्याहेति कल्पतरुकृतं तदज्ञानमूलक-मिति द्रष्टव्यम् । एवं च भाष्यकृन्मतमनाश्रित्य यथास्थितपाणिनिमतमेव वाऽश्वघासादिष्वस्यापि निवेशमभ्युपेत्याश्वघासादिषु चतुर्थीसमासोपसङ्ख्यानपरवार्तिककृन्मतं वाऽऽश्रित्य प्राचितन्त्रे चतुर्थी-समासप्रदर्शनम् । भाष्यकृदुक्तरीत्या तन्मतयोरस्वारस्याद्भाष्यकृन्मतमेवाश्रित्य न पुनर्धर्माय जिज्ञासेत्यर्थप्रदर्शनं भाष्ये, षष्ठीसमास एव युक्त’ इत्युक्तमिति ध्येयम् ।

एवं षष्ठीसमासं सिद्धवत्कृत्य विवक्षितमर्थमाह ॥ षष्ठीति ॥ कृत्यानामिति ॥ ‘तयोरेव कृत्यक्त-खलर्था’ इति स्मरणादित्यर्थः । ननु शेषषष्ठीपरिग्रहस्यापि सम्भवे कर्मषष्ठ्या एव परिग्रहे न बीजमित्यतो जिज्ञासाया ज्ञानं विना ज्ञानस्य च सकर्मकतया कर्म विना प्रतिपत्तुमशक्यतया प्रतिपत्त्यनुबन्धित्वात्कर्मणो जिज्ञासायास्तदपेक्षावदतादृशसम्बन्धिमात्रापेक्षाभावेन कर्मणः प्राधान्यात्कर्मषष्ठीपरिग्रहो युक्त इत्याशयेनाह ॥ जिज्ञासेति ॥ ननु शेषषष्ठीपरिग्रहेऽपि तस्याः सम्बन्धिसामान्यार्थकत्वेऽपि सामान्यस्य व्यवहारानुपयोगितयाऽन्यतमविशेषविषयकत्वेऽवश्याश्रयणीये प्रकारणोपपदरूपविशेषान्तरज्ञापकाभावे जिखासारूपक्रियोपादानेन क्रियाकारकत्वसम्बन्धाश्रयणे च सकर्मकक्रियायाः कर्माभ्यर्हितमिति कर्मतया ब्रह्म लभ्यत इति कर्मषष्ठीपरिग्रहो व्यर्थ इत्याशङ्कते ॥ सम्बन्धीति ॥ अपिशब्दस्योक्तावपीति सम्बन्धः । अत्र सम्बन्धिसामान्योक्तावित्यनेनेदं ध्वनितम् । ‘षष्ठी शेष’ इत्यत्र न कर्मादिभ्योऽन्यः स्वस्वाम्यादिः शेषो विवक्षितो येन षष्ठ्या कर्मालाभः । तस्य ‘यद्येवं शेषो न कल्प्यते न हि कर्मादिभ्योऽन्येऽर्था’ इत्यादिना भाष्ये निराकरणादपि तु कर्मादीना-मविवक्षा शेष इत्युक्तरीत्या सम्बन्धसामान्यमतो नानुपपत्तिरिति । उभयत्र षष्ठीविधानाविशेषे कर्मषष्ठीसमासपक्षाश्रयणेन स्वाभिमतकर्मरूपार्थस्य साक्षात्प्रतीतिसम्भवेऽप्यर्थान्तरमुपादाय तन्मुखेन स्वाभिप्रेतार्थं प्रतिपद्यमानस्य वृथा प्रयासः स्यादित्याह ॥ साक्षादिति ॥ ननु न कर्ममात्रलाभाय शेषषष्ठीपरिग्रहो येनोक्तरीत्या वैयर्थ्यं किन्तु येन जिज्ञासितेन विना न ब्रह्म जिज्ञासितं भवति तस्य सर्वस्य ब्रह्मसम्बन्धिनो जिज्ञास्यत्वेन प्रतिज्ञानाय सः । कर्माणि तदन्तर्भूतमित्येवातो नानुपपत्तिः शेषषष्ठीपरिग्रहपक्षे इत्याशङ्कते ॥ एवं सतीति ॥ अत्र ब्रह्मकर्मकजिज्ञासायास् तल्लक्षणप्रमाणादिजि-ज्ञासाव्यतिरिक्ताया अभावात्तज्ज्ञानसाधनफलादिजिज्ञासायास्तद्य्वतिरिक्तत्वेऽपि ज्ञानेनाप्तुमिष्टतमत्वेन प्रधानभूते ब्रह्मणि जिज्ञासाकर्मणि परिगृहीते यैर्जिज्ञासितैर्विना ब्रह्मजिज्ञासा न सम्पूर्यते तज्जिज्ञासाया अर्थाक्षिप्ततया लाभेनाभिधानानावश्यकतया वैयर्थ्यमेवेत्याशयेनाह ॥ तस्या इति ॥ अत एव न हीत्युत्तरग्रन्थो लक्षणप्रमाणजिज्ञासामन्तरेण तज्जिज्ञासैव नास्ति तज्ज्ञानसाधनफलादिजिज्ञासामन्तरेण ब्रह्मजिज्ञासा न सम्पूर्णा भवतीत्युभयथाव्याख्येयः ॥ अन्यथेति ॥ लक्षणादिजिज्ञासाया ब्रह्मजिज्ञासापूर्त्यर्थत्वमनङ्गीकृत्य स्वातन्त्र्याभ्युपगम इत्यर्थः ॥ निर्विषयतेति ॥ अनेन स्वमतावष्टम्भेन कर्मषष्ठीपरिग्रहे हेतुविशेषमभिदधता परमते ब्रह्मणो ज्ञानकर्मत्वासम्भवात्कर्मषष्ठीपरिग्रहोऽनुपपन्न इति सूचितम् । अत एव भामतीविवरणयोर्जिज्ञासापदेनैव विषयसूचनमभ्युपेतमिति द्रष्टव्यम् ।

### परिमल

‘जिज्ञासाऽस्य विधीयत’ इति वक्तव्ये जिज्ञास्योऽयं विधीयत इत्युक्तेः कृत्यं वक्तुमाह ॥ तत्र तावदित्यादिना ॥ तत्र सूत्र इत्यर्थः । सा च कर्मणीति पश्चाद्वक्ष्याम इति तावच्छब्दः ॥ षष्ठीसमास इति ॥ षष्ठीति सूत्रेणेति भावः । वृत्तिकारादिमतं निराह ॥ न पुनरिति ॥ इतिवदिति ॥ ‘अथातो धर्मजिज्ञासा’ इति जैमिनिसूत्रे तद्भाष्यकारादिभिरुक्तदिशेति भावः । इतिवदिति दृष्टान्तोक्तिर् वक्ष्यमाणगतार्थताशङ्कोपयोगायेति ज्ञेयम् । कुतो नेत्यत आह ॥ तादर्थ्येति ॥ ‘चतुर्थीतदर्थार्थबलिहित-सुखरक्षितैः’ इति चतुर्थ्यन्तं तदर्थादिभिः समस्यत इति चतुर्थीसमासविधायकसूत्रे वार्तिकं तादर्थ्येत्यादि । तस्यार्थः । तदर्थमिदमित्येतदर्थवाचकयोः पदयोः समासेऽभिमते प्रकृतिग्रहणं कर्तव्यम् उपादानग्रहणं कर्तव्यम् । उपादानोपादेयभावापन्नार्थवाचिनोरेव समास इत्यवगन्तव्यमिति । कथं तर्हि अश्वाय घासोऽश्वघास इति समास इत्यतो भाष्यकाराद्युक्तिमेवाह ॥ प्रकृतीति ॥ प्रतिविहितमिति ॥ प्रतिविधानं निषेधः । चतुर्थीसमासो निषिद्ध इत्यर्थः । अत एव तन्त्रवार्तिके धर्मजिज्ञासयोर् यूपदार्वादिवत्प्रकृतिविकृतिभावाभावाच्चतुर्थीसमासविरोधमाशङ्क्य फलितप्रदर्शनपरतया शाबरभाष्यं भट्टेन व्याख्यातमिति भावः ॥ न चात्रेति ॥ ब्रह्मखिज्ञासेत्यत्रेत्यर्थः ॥ केचिच्छेषेति ॥ ‘षष्ठी शेष’ इति सूत्रेण कारकप्रातिपदिकार्थव्यतिरिक्ते सम्बन्धसामान्ये विवक्षिते षष्ठी भवतीति विहितषष्ठ्यन्तस्य समास इत्यर्थः ॥ कर्मणीति ॥ ‘कर्तृकर्मणोः कृती’ति कर्मणि षष्ठीत्यर्थः । ब्रह्मजिज्ञासेत्यत्र कर्मणि षष्ठीसमास इत्यत्र जिज्ञास्य इति भाष्यं कथं ज्ञापकमित्यत आह ॥ कृत्यानामिति ॥ सन्प्रत्ययान्त-जिज्ञासशब्दात् ‘अचो यत्’ इति सूत्रेण यत्प्रत्यये ‘अतो लोप’ इति सूत्रेणाकारलोपे जिज्ञास्य इति निष्पन्नत्वात् । यत्प्रत्ययस्य च ‘कृत्याः प्राङ्ण्वुल’ इति सूत्रेण कृत्यसंज्ञकत्वात् । कृत्यसंज्ञकप्रत्ययानां च ‘तयोरेव कृत्यक्तखलर्था’ इति सूत्रेण भावकर्मणोर्विधानादित्यर्थः । तथा च जिज्ञास्य जिज्ञासा-कर्मेत्यर्थो लभ्यत इति भावः । कर्मणि षष्ठीसमासग्रहे का युक्तिरित्यत आह ॥ जिज्ञासा खल्विति ॥ एवं सतीति ॥ शेषे षष्ठीसमासग्रहे सति लक्षणप्रमाणसाधनफलानामध्यायचतुष्टये वक्ष्यमाणानामपि जिज्ञासा प्रतिज्ञाता स्यात् । अन्यथाऽप्रतिज्ञातकीर्तनमग्रेतनं स्यादित्यर्थः ॥ तस्या इति ॥ लक्षणादिजिज्ञासाया इत्यर्थः । ब्रह्मजिज्ञासयैव नान्तरीयकतया तल्लाभं व्यनक्ति ॥ न हीति ॥ अन्यथेति ॥ ब्रह्मजिज्ञासयैव लक्षणादिजिज्ञासाया अलाभे स्वातन्त्र्येण जिज्ञास्यत्व इत्यर्थः । कर्मणि षष्ठीग्रहे युक्तयन्तरद्वयं निर्विषयताशङ्केत्यादि तद्विजिज्ञासस्वेति च ॥ पदमिदमिति ॥ सौत्रब्रह्मपदमित्यर्थः ॥ श्रुत्यर्थेति ॥ श्रुतौ तत्पदस्य द्वितीयान्तत्वादिति भावः ।

### यादुपत्यं

ननु धर्मजिज्ञासेत्यादाविवात्रापि चतुर्थीसमासाश्रयणमेव युक्तम् । तथा हि । चतुर्थी तदर्थार्थेत्यत्र वार्तिकम् । ‘चतुर्थी तदर्थमात्रेणेति चेत्तर्हि सर्वप्रसङ्गोऽविशेषात् । प्रकृतिविकृत्योर् इति चेद् अश्वघासादीनामुपसङ्ख्यानम्’ इति । अस्यार्थः । सर्वप्रसङ्गः सर्वस्य चतुर्थ्यन्तस्य तदर्थमात्रेण समास-प्रसङ्गः । रन्धनाय स्थाली अवहननायोलूखलमित्यादावपि समासः प्रसज्येतेत्यर्थः । यदि विकृतिवाची चतुर्थ्यन्तशब्दः प्रकृतिवाचिना समस्यत इति विशिष्यते तदा सर्वप्रसङ्गः परिहृतो भवति । तथा च अश्वाय घासोऽश्वघास इति समासो न प्राप्नोति । प्रकृतिविकारभावाभावात् । अतस्तत्सङ्ग्रहार्थमुप-सङ्ख्यानं यत्नान्तरं कर्तव्यमिति । तथा चैतद्वार्तिकानुसारिणा शबरेण धर्माय जिज्ञासेत्येव विग्रहः प्रदर्शितः । अतोऽत्रापि तत्रेव चतुर्थीसमासप्रदर्शनमेव कार्यं न षष्ठीसमासप्रदर्शनमित्यत आह ॥ न पुनर्धर्मायेति ॥ ‘तादर्थ्यसमासे प्रकृतिग्रहणं कर्तव्यम्’ इत्युक्तवार्तिकार्थानुवादोऽयमिति द्रष्टव्यम् । वार्तिककृतेत्युपलक्षणम् । भाष्यकारेणापीत्यपि द्रष्टव्यम् । तथाहि भाष्यम् । ‘यदि हि तदर्थसमासस् तदर्थमात्रविषयः स्यात्कुबेराय बलिः कुबेरार्थो भवति । अश्वाय रक्षितमश्वार्थं भवतीति । कुबेरबलि-रक्षितमिति समासयोस्तदर्थसमास विधिनैव सिद्धेः पृथग्बलिरक्षितग्रहणं कर्तव्यं न स्यात् । तत्कृतं ज्ञापयति तदर्थसमासः प्रकृतिविकृतिमात्रविषय’ इति । नन्वेवं चेत्कथमश्वघासादीनामुपसङ्ख्यानमिति वार्तिकमित्यत आह ॥ प्रकृतिविकारभावरहितेष्विति ॥ प्रतिविहितं भाष्यकृतेति शेषः । ‘अश्वघासादिषु षष्ठीचतुर्थीसमासयोः स्वरवैषम्याभावेन षष्ठीसमासस्यैवोपपत्तेः’ इति भाष्यकारेण वार्तिककारीयमुपसङ्ख्यानं प्रत्याख्यातम् । अतो न तदाश्रयेणेह चतुर्थीसमासाश्रयणं युक्तमित्यर्थः । नन्वश्वघासादिषु स्वरवैषम्याभावे षष्ठीसमास एवाश्रयणीय इत्यत्र किं नियामकं चतुर्थीसमासाश्रयणेऽपि बाधकाभावादित्यत उक्तम् ॥ प्रकृतिविकारभावरहितेष्विति ॥ अश्वघासादिषु चतुर्थीसमासो हि तादर्थ्ये वक्तव्यः । तदर्थसमासे च सर्वत्र प्रकृतिविकार आवश्यक इत्युपपादितम् । न चासावश्व-घासादिष्वस्ति । अतः षष्ठीसमास एवात्रेति नियम्यत इत्ययुक्तमुपसङ्ख्यानमिति भावः । अत एवेदं भाष्यकारीयं वार्तिकप्रत्याख्यानमालोच्य भट्टाचार्येण धर्माय जिज्ञासेति शबरवचनं ‘षष्ठीसमासबल-लब्धार्थिकार्थप्रदर्शनपरम् । न तु विग्रहप्रदर्शनपरम् । तस्य ज्ञातुमिच्छेति निगमनवाक्येन षष्ठीसमास-विधानात्’ इति व्याख्यातमिति ॥ कृत्यानां कर्मणीति ॥ ‘तयोरेव कृत्यक्तखलर्था’ इति वचनादिति भावः ॥ न तु सम्बन्धित इति ॥ जिज्ञास्यवस्त्वज्ञाने यथा जिज्ञासाया न ज्ञानमेवं सम्बन्धि-सामान्याज्ञाने न जिज्ञासाज्ञानविलम्ब इति भावः ॥ विनाऽप्यभिधानेनेति ॥ प्रधाने जिज्ञासाकर्मणि गृहीते यावतां जिज्ञासां विना ब्रह्म जिज्ञासितं न भवति तावतां जिज्ञासाऽप्यर्थाल्लभ्यत एवातो न तानि पृथक् सूत्रयितव्यानि । यथा राजाऽसौ गच्छतीत्युक्ते सपरिवारस्य राज्ञो गमनमुक्तं भवति तद्वदित्यर्थः ॥ अन्यथेति ॥ उक्तरीत्या लक्षणादीनां ब्रह्मजिज्ञासायामपेक्षितत्वेनाजिज्ञास्यत्वे स्वातन्त्र्येण जिज्ञास्यत्वे चेत्यर्थः ॥ श्रुत्यर्थानुगतमिति ॥ श्रुतौ तदिति कर्मत्वार्थकद्वितीयाप्रयोगादिति भावः ।

### श्रीनिवासतीर्थीया

ननु धर्माय जिज्ञासेतिवदत्रापि चतुर्थीसमास एव किं न स्यादित्यत आह ॥ तादर्थ्येति ॥ ‘चतुर्थार्थे’त्यादि सूत्रेण तादर्थ्ये चतुर्थीसमासो वाच्यः । तादर्थ्यमित्यस्य प्रकृति-विकृतिभाव एवार्थो विवक्षितः । ‘प्रकृतिरुपादानम् । प्रकृतिविकृतिभाव एवेष्टिः’ इत्युक्तत्वात् । यूपाय दार्वित्यत्रोपादानोपादेयभावसद्भावादश्वाय घासोऽश्वघास इत्यत्र प्रकृतिविकारभावाभावात् कथं चतुर्थी-समास इत्याशङ्क्य षष्ठीसमास एव तत्र विहितः । एवं चात्र प्रकृतिविकारभावाभावाच्चतुर्थीसमासो न युक्त इत्याशयः ।

### वाक्यार्थरत्नमाला

जिज्ञासाविषयत्वानुपपत्तीति । अनुग्राह्यप्रमाणाभावे सामान्यतो ज्ञातत्वाभावापत्त्या तत एव विशेषतः सन्दिग्धत्वाभावेन बुद्ध्यनारूढस्य जिज्ञासाविषयत्वानुपपत्ति-रित्यर्थः । कर्मप्रत्ययेति । सन्नन्तधातुजिज्ञासशब्दादचो यदिति कर्मणि यत्र प्रत्ययादिति भावः । धर्मजिज्ञासेत्यादिवदिति । इत्यादाविवेति सप्तम्यर्थे वतिः । मूले धर्माय जिज्ञासेत्यतःपरं धर्मजिज्ञासेति पूरणीयम् । इतिपदं चाद्यर्थकम् । धर्मजिज्ञासेति शाबरभाष्ये विगृहीतत्वादिति भावः । चतुर्थीसमासेति । ब्रह्मणे जिज्ञासेति चतुर्थ्यन्तसमासे हि चतुर्थ्यन्तमेव ब्रह्मपदमायातीति तत्र षष्ठीपरिग्रहस्यैवाभावप्राप्त्या विशेषविचारानवकाशापत्त्या षष्ठीपरिग्रहपूर्वकतद्विशेषविचारोपपत्तये षष्ठीसमासं तावद् वदन् तमुप-पादयतीत्यर्थः । चतुर्थीसमासनिराकरणरूपोपपादनापेक्षया तावच्छब्दः । षष्ठीविशेषेति । कर्मषष्ठीत्यर्थः । षष्ठ्यां सिद्धायामेव तद् विशेषविचारावसरादिति भावः । वृत्तिकारान्तरोक्त इति । ब्रह्मजिज्ञासेति व्याकुर्वद्भिश्चिरन्तनै-र्भाष्यकारान्तरैरुक्त इत्यर्थः । ब्रह्मणो जिज्ञासा ब्रह्मजिज्ञासेति ब्रह्मण इति कर्मणि षष्ठी न शेषे इति च शाङ्करीय-समासव्युत्पादनसत्त्वात् तथा षष्ठीसमासप्रदर्शनेन प्राचां वृत्तिकृतां ब्रह्मणे जिज्ञासेति चतुर्थीसमासः परास्तो वेदितव्यः । तादर्थ्यसमासे प्रकृतिविकृतिग्रहणं कर्तव्यमिति कात्यायनीय-वचनेनेत्यादिभामतीतत्कल्पतरुग्रन्थसत्त्वाच्च तदनुसारेण प्रवृत्ते मूलटीकाग्रन्थे चतुर्थीसमासवादी शेषषष्ठ्य-भ्युपगन्ता वा न शङ्कराभिमतः । किन्तु ततः पूर्वप्रवृत्तभास्करादय एव तथाभूता इति ज्ञातव्यम् । तादर्थ्यसमास इत्यादिरूपेण वार्तिकपाठाभावादाह चतुर्थी तदर्थेति । मूले प्रकृतिविकृतीति पाठः । भामत्यनुसारादुत्तरग्रन्थानुसाराच्चेति ज्ञेयम् । एतद्वार्तिकार्थकथनपरत्वाभावादुक्तं लब्धार्थेति ।

अयमाशयः । चतुर्थीतदर्थार्थबलिहितसुखरक्षितैरिति सूत्रस्य ह्ययमर्थः । चतुर्थ्यन्तः शब्दः प्रकृतत्वा-त्तदिति परामृश्यते । सामर्थ्यादनेन तदर्थो लक्ष्यते । तथाच तदर्थेत्यनेन यत्तदर्थार्थ इति लभ्यते । यूपायेति चतुर्थ्यन्तार्थभूतयूपार्थं यद्दारु तत्तदर्थपदेन प्राप्नोति । तद्वाचिना अर्थादिभिश्च चतुर्थ्यन्तं समस्यत इति । अत्र वार्तिकं चतुर्थी तदर्थमात्रेण चेत् सर्वप्रसङ्गोऽविशेषादिति । यद्यप्यस्य चतुर्थी तदर्थमात्रेण चेत् सर्वप्रसङ्गः । सर्वस्य चतुर्थ्यन्तस्य तदर्थमात्रेण सह प्रयोगो भवति । समासः प्राप्नोति । अनेनापि प्राप्नोति रन्धनाय स्थाली । अवहननायोलूखलमिति । किं कारणमविशेषात् । न हि कश्चिद् विशेष उपादीयते । एवं-जातीयकस्य चतुर्थ्यन्तस्य तदर्थेन सह समासो भवतीति । अनुपादीयमाने विशेषे सर्वप्रसङ्ग इति भाष्योक्तव्याख्यानान्नास्य प्रकृतिविकृतिभावस्थले तदर्थसमास इत्येतत्परत्वमिति तल्लब्धार्थकथनपरत्वोक्तिः कथमित्याभाति । तथाऽपि विकृतिः प्रकृत्येति चेदश्वघासादीनामुपसङ्ख्यानमिति तद्वार्तिकोत्तरवार्तिक-पर्यालोचनया पूर्ववार्तिके प्रकृतिविकृतिभावानाश्रयणेन तदर्थमात्रविवक्षायां सर्वाविशेषप्रसङ्ग आयाति । यदि पुनर्विकृतिश्चतुर्थ्यन्ता प्रकृत्या सह समस्यत इत्येतल्लक्षणं क्रियत इति भाष्योक्तेर्विशेषलक्षणाश्रयणे स नायातीति मात्रग्रहणबलेन सूचनादुक्तार्थलाभोऽनेन वार्तिकेनेत्यभिप्रायेण तथोक्तिरिति न दोषः । अत एव विकृतिः प्रकृत्येति चेदश्वघासादीनामुपसङ्ख्यानं कर्तव्यमित्यत्र पूर्ववार्तिकलब्धार्थानुवादेनाश्वघासादिषु समासाप्रसङ्गशङ्कावारणायोपसङ्ख्यानमात्रमुक्तम् । अत एव चैतद्वार्तिकद्वयप्रमेयं विकृतिः प्रकृत्येति वक्तव्यम् । अश्वघासादीनामुपसङ्ख्यानमित्येतत्प्रमेयद्वयतया भाष्ये तत्तर्हीदं बहु वक्तव्यमित्यादिग्रन्थे उक्तम् । अविशेषादित्यनन्तरं विकृतिः प्रकृत्येति चेदित्यस्यापि पाठात्तल्लाभ इत्यप्याहुः । इति वार्तिकेत्यत्रेति शब्दस्य प्रकारार्थत्वादाद्यर्थत्वाद्वा तदुत्तरवाक्यशेषग्रह इत्यप्याहुः । उपलक्षणं चैतदिति । वार्तिककृता नियमितत्वादित्येतदुपलक्षणमित्यर्थः । भाष्योक्तज्ञापकेति । वक्ष्यमाणपृथग्बलिरक्षितग्रहणरूपसूत्रकारीय-ज्ञापकेत्यर्थः ।

अश्वघासादिष्विति । प्रकृतिविकृतिभावरहितेष्विति शेषः । आदिपदेन विभाषा सेनासुरेत्याद्युदाहरण-भूतश्वश्रूसुराहस्तिविधाऽनड्वच्छालेत्यादेः परिग्रहः । (श्वश्रूभ्यः सुरा हस्तिभ्यो विधा, विधान्नविशेष इति मञ्जरी ।) अश्वघासादिषु समासानुपपत्तिपरिहाराय वार्तिकोक्तोपसङ्ख्यानं परित्यज्य षष्ठीसमासविधानं किमर्थमित्यत उक्तं विकृतिः प्रकृत्येति चेदित्यादि । यद्यप्यश्वघासादीनामुपसङ्ख्यानमित्येतावानेवांश उदाहार्यस्तथाऽपि प्राक् तच्छेषस्यानुदाहृतत्वाद्वा सम्पूर्णवार्तिकस्वरूपप्रतिपत्तये वा प्रागुक्तरीत्या विकृतिः प्रकृत्येति चेदिति वार्तिके प्रतिपाद्यतया विकृतिः प्रकृत्येति वक्तव्यमिति अश्वघासादीनामुपसङ्ख्यानमिति च प्रमेयद्वयस्य भाष्यकारेणोक्तत्वात् तदुभयस्य प्रत्येकं निराकरणाच्च तदनुसारेणात्रोभयं निराकर्तुं प्रमेयद्वयानुवादलाभाय वा विशिष्टोदाहरणम् । अत्र टीकायामुपसङ्ख्याने उक्तेऽपि भाष्यकारेणाश्वघासादयः षष्ठीसमासा भविष्यन्तीति समासान्तरविधानान्नानुपपत्तिरिति सम्बन्धः । अनयोक्तयैव तदुपसङ्ख्यानं प्रत्याख्यातमिति सूचनादश्वघासादय इत्यस्योपसङ्ख्यानं वार्तिकप्रत्याख्यानत्वमिति लाभेनोपसङ्ख्यानं प्रत्याचक्षाणेन समासान्तरविधानादिति विन्यासः सिद्ध्यति । विकृतिः प्रकृत्येति चेदित्यंशोक्तप्रमेय-निराकरणमपि भाष्यकृता कृतमस्तीति प्रतिपादनाय भाष्यकारविशेषणं तदर्थमात्रेणेत्यारभ्य प्रत्याचक्षाणे-नेत्यन्तम् । प्रत्याख्यानोपायकथनं प्रयोजनसिद्ध्येत्यन्तेन कृतम् । यद्यपि पृथगेव वार्तिकद्वयनिराकरणं दर्शनीयम् । तथाऽपि प्रकृतिविकृतिभाव एव तादर्थ्यसमास इत्याश्रयणं रन्धनाय स्थालीत्यादौ समास-निराकरणाय वार्तिककारीयं भाष्यसम्मतमेव । बहिस्तद्वक्तव्यत्वमात्रमेव वार्तिककृदुक्तं भाष्यकारो निराकृत-वानित्येव विशेषः । उपसङ्ख्यानं तु सर्वथैव निराकृतम् । केनाप्युपायेन चतुर्थीसमासस्य भाष्यकारेणा-स्वीकारात् । षष्ठीसमासस्यैव स्वीकाराच्च । तथाच वार्तिकद्वयप्रमेयद्वये एकदेशाङ्गीकारसम्पूर्णानङ्गीकार-रूपवैषम्यं सूचयितुं सम्पूर्णानङ्गीकारस्थलनिरासमेव प्रधानतया प्रतिपाद्य प्रथमस्थलनिरासं कुर्वता भाष्यकारेणेति तद्विशेषणमात्रकरणमुखेन तदपि निराकृतमिति सूचितमित्येवमवतारविशेषसूचनाय विकृतिः प्रकृत्येति वार्तिकं प्रत्याचक्षाणेन समासान्तरविधानादिति विन्यास इत्यदोषः । भूतबलिरित्यादावपीति । आदिना बलिपदोपेतस्य भाष्याद्युदाहृतस्य महाराजबलिर् इत्यादेः रक्षितपदोपेतस्य चाश्वरक्षितं गोरक्षित-मित्यादेः सङ्ग्रहः । भूतेभ्यो बलिर्भूतार्थो भवति महाराजाय बलिर्महाराजार्थो भवति । अश्वादिभ्यो रक्षितमश्वाद्यर्थं भवतीति तत्रापि तदर्थेत्यनेनैव चतुर्थीसमाससिद्धेरित्यर्थः । बलिरक्षितग्रहणमिति । हितसुखग्रहणं तु न ज्ञापकम् । हितसुखयोगे चतुर्थी चाशिष्यायुष्यमद्रभद्रकुशलसुखार्थहितैरिति सूत्रेण विहितचतुर्थ्याः प्रतिपदचतुर्थीत्वेन तदर्थचतुर्थीत्वाभावादिति भावः । आचार्यप्रवृत्तीति सूत्रकारीय-प्रवृत्तीत्यर्थः । ज्ञापकाश्रयणेनेति । प्रकृतिविकृतिभाव एव तादर्थ्यसमासस्य ज्ञापकमाश्रित्येत्यर्थः । प्रकारान्तरेणेति विकृतिश्चतुर्थ्यन्ता प्रकृत्या समस्यत इति सूत्रार्थबलेनैवेत्यर्थः । वार्तिकप्रयोजनं रन्धनाय स्थालीत्यादौ समासनिवृत्तिरूपम् । प्रकारान्तरेण या वार्तिकप्रयोजनसिद्धिस्तयेति तत्प्रतिपादनेनेत्यर्थः । तदेवं भाष्यकारविशेषणस्यान्यार्थत्वेनोपसङ्ख्यानवार्तिकनिरासकत्वेन भाष्यकारस्वरूपाभिधायकत्वानङ्गी-कारादस्य विशेषणस्यात्रानुपयोग इति शङ्कानवकाशः । अत एव भाष्योक्तज्ञापकबलतोऽपीति सामान्येनैव प्रागभिहितम् । अत एव च विकृतिः प्रकृत्येति वार्तिकं प्रत्याचक्षाणेनेत्यत्र तावदेकदेशस्यैव ग्रहणम् । तावतैव तादर्थ्यसमासे प्रकृतिविकृतिभावो विवक्षणीय इत्यस्य प्रागुक्तरीत्या प्राप्तेः । उपसङ्ख्याने उक्तेऽपि समासान्तरेति वचनविन्यासादेवोपसङ्ख्यानं निराकर्तुमिति लाभादिति तु प्रागेवोक्तम् । तथाहि तन्निराकरण प्रकारः । यदप्युच्यते अश्वघासादीनामुपसङ्ख्यानमिति । न कर्तव्यम् । अश्वघासादयः षष्ठीसमासा भविष्यन्ति । यद्धि यदर्थं भवति । अयमपि तत्राभिसम्बन्धो भवत्यस्येदमिति । तद्यथा गुरोरिदं गुर्वर्थमिति । ननु स्वरभेदो भवति । चतुर्थीसमासे सति पूर्वपदप्रकृतिस्वरत्वेन भवितव्यम् । षष्ठीसमासे पुनरन्तो-दात्तत्वेन । नास्ति भेदः । चतुर्थीसमासे सत्यपीत्यादि । अयमपीति भाष्यवाक्यं चैवं कैयटे विवृतम् । तादर्थ्यं सम्बन्धविशेषः । विशेषे च सामान्यमवश्यं भवतीतिवन्मात्रविवक्षायां षष्ठी प्रवर्तत इति नानुपपत्ति-रिति । अश्वघासादिषु तादर्थ्यसमासो न स्यादित्यनुपपत्तिर्नास्तीत्यर्थः । वार्तिककारस्य तृतीयान्ततया प्रकृतत्वात् कर्त्राकाङ्क्षाया उक्ततृतीयान्तेनैव पूर्तिरिति भ्रमनिरासायाह भाष्यकृतेति शेष इति । उक्तशेष-पूरणस्य प्रयोजनान्तरमाह एवं चेति । अत एव परिमलेऽपि कात्यायनग्रहणमनादरेण शब्दाभियुक्त-मात्रोपलक्षणं भाष्यकाराभिप्रायमिति कल्पतरुगतिः कृतेति भावः ।

ननु विकृतिश्चतुर्थ्यन्ता प्रकृत्येति सूत्रार्थनिर्णये भाष्यरीत्या प्राप्ते सति कथं तद्विरुद्धं प्राचि तन्त्रे चतुर्थीसमासाश्रयणमित्यत आह एवं च भाष्यकृदिति । तर्हि पूर्वतन्त्रोक्तप्रकारो मूलकृताऽपि कुतो नाश्रित इति मन्दाशङ्कानिरासाय वस्तुस्थितिकथनाय वा आह भाष्यकृदुक्तरीत्येति । स्वयं तन्निषेधः कृतः । भाष्यकृदुक्तिभयादेवेति पाठः । जिज्ञासेतीति । शबरवचनमिति शेषः । अर्थप्रदर्शनमिति । षष्ठीसमास-लब्धार्थिकार्थप्रदर्शनपरमित्यर्थः । षष्ठीसमास एवेति । तस्य ज्ञातुमिच्छेति निगमनवाक्येन षष्ठीसमास-विभावनादिति भावः । आत्मनेपदपरस्मैपदशब्दयोः प्रकृतिविकृतिभावाभावेऽपि तादर्थ्यसमासस्तु वैयाकरणाख्यायां चतुर्थ्या इति षष्ठतृतीयसूत्रेणालुक्विधानसामर्थ्यात् । बलिरक्षितग्रहणवैयर्थ्यापत्त्योक्त-ज्ञापकादेव सर्वत्र तादर्थ्यसमास इत्यस्य वक्तुमशक्यत्वादिति वदन्ति । यत्त्वन्यथाख्यातौ ननु धर्माय जिज्ञासेत्यादाविवेत्यादिना न षष्ठीसमासप्रदर्शनमित्यन्तेन न पुनर्धर्मायेत्येतदवतारादिकम् । यच्च तादर्थ्यसमासे प्रकृतीत्यस्य उक्तवार्तिकद्वयानुवादत्ववचनादि । तत्सर्वं वाक्यार्थविनोदे सविवरं गुरुचरणैरेव निराकृतम् । अधिकं तत्रतत्रोच्यते । यदपि वार्तिककृतेत्युपलक्षणं भाष्यकारेणापीत्यपि द्रष्टव्यमित्यभिधाय तथाहि भाष्यं यदि हीत्यादिविषय इतीत्यन्तमुक्तम् । तत्तु परिमले अत्रेदं भाष्यकारीयं वार्तिकप्रत्याख्यान-मित्यादिग्रन्थे यदि हि तदर्थेत्यादि ग्रन्थोऽस्ति स भाष्यग्रन्थरूप इति भ्रान्तिमूलम् । अर्थानुवादत्वाभिमाने वा प्रकृतिविकृतियत्नस्तावन्न कर्तव्यः । सूत्रे बलिरक्षितग्रहणेन ज्ञापकेन तदर्थसिद्धेरिति प्रतिपाद्य तदुपपादनाय यदि हीत्यादिग्रन्थस्य परिमले सत्त्वेन तदनुसारेण प्रकृतीत्यादेरपि प्रथमतो वक्तव्यतया यदि हीत्यादेरेव भाष्यग्रन्थत्ववचनायोगः । भाष्यग्रन्थस्तु यत्तावदुच्यते विकृतिः प्रकृत्येति वक्तव्यमिति । न वक्तव्यम् । आचार्यप्रवृत्तिर्ज्ञापयति विकृतिश्चतुर्थ्यन्ता प्रकृत्या सह समस्यत इति । यदयं बलिरक्षितग्रहणं करोतीत्यादिर्द्रष्टव्यः । भाष्यकृता तदर्थचतुर्थीसमासस्य प्रकृतिविकृतिभावेन नियमस्य सूत्रकारीयज्ञापक-बलादेव सिद्ध्या बहिः प्रकृतिविकृतिभावो न वक्तव्य इति वार्तिके प्रत्याख्यानकरणेऽपि स्वयं प्रकृतिभावस्थले तदर्थसमास इति नियमाकरणेन भाष्यकृतापीति समुच्चयायोगाच्चेत्यास्ताम् ।

यदपि नन्वेवं चेत्कथमश्वघासादीनामुपसङ्ख्यानमिति वार्तिकमित्यत आह प्रकृतिविकृतिभाव-रहितेष्विति । प्रतिविहितं भाष्यकृतेति शेष इत्यादि वर्णितम् । तत्रैवं चेदित्यस्य कोऽर्थः । प्रकृतिविकृतिभाव एव चतुर्थीसमासनियमस्वीकार इत्यर्थ इति चेत्तर्ह्यश्वघासादिषु प्रकृतिविकृतिभावराहित्यात्कथं चतुर्थीसमास इत्येतच्छङ्कापरिहारायोपसङ्ख्यानवार्तिकस्य प्रवृत्तेरित्यस्य स्पष्टतयोपसङ्ख्यानकथन्ताशङ्काया अनुत्थाना-पातात् । भाष्यकारेण वार्तिककारीयमुपसङ्ख्यानं प्रत्याख्यातमतो न तदाश्रयणेनेह चतुर्थीसमासाश्रयणं युक्तमित्यर्थ इति भवतोत्तरत्र मूलार्थकथनात्तदनुसारेणोपसङ्ख्यानाश्रयणेन चतुर्थीसमासाश्रयणं ब्रह्म-जिज्ञासेत्यत्र कुतो न कृतमिति शङ्कावाक्यार्थप्राप्त्या पूर्वशङ्कितप्रकारस्य परिहारवाक्ये निराकरणप्रतीत्यभावेन च पूर्वोत्तरग्रन्थयोरपरामर्शमूलकत्वप्राप्तेश्च । परिहारग्रन्थानुरोधेन प्रकृतिविकृतिभाव एव चतुर्थीसमासनियमे उपसङ्ख्यानाश्रयणं कुतो न कृतमित्येव शङ्कार्थो विवक्षित इति चेन्न । भाष्यवार्तिककाराभ्यां प्रकृति-विकृतिभाव एव चतुर्थीसमासनियमनात्तदङ्गीकारश्चेद् ब्रह्मजिज्ञासापदस्य प्रकृतिविकृतिभावशून्यस्याश्वघा-सादिषूपसङ्ख्यानं कुतो न कृतमित्यस्यासङ्गत्यप्रतीतेः । चतुर्थीसमासो हि तादर्थ्ये वक्तव्य इत्यादि भवद्वक्ष्य-माणप्रकारेण भाष्यकारीयप्रत्याख्यानप्रकारप्राप्त्या तद्व्यावर्त्यतया प्रकृतिविकृतिभावाभावेऽपि तद्भावाश्रित-मुपसङ्ख्यानमस्त्विति शङ्कनस्य व्याहतत्वाच्च । अथैवं मन्यसे प्रकृतिविकृतिभावनियमेऽश्वघासादिषु तद-भावेन चतुर्थीसमासप्राप्त्यसम्भवात् तत् सम्भवायोपसङ्ख्यानवार्तिकं कथम् । बलिरक्षितग्रहणरूप-भाष्योक्तज्ञापकविरोधात् । अत एवैवं चेदित्यस्य भाष्योक्तज्ञापकाश्रयण इत्यर्थ इति । तदप्यसत् । स्वोपलक्षितोपरि प्राप्तशङ्कापरिहाराय मूलावतारस्याश्रयणीयत्वापातात् । उत्तरमूलेन भाष्यकृता तद्वार्तिकं प्रत्याख्यातमेवेति । न तत्साधुत्वविचारेण कृत्यमिति कथञ्चित् परिहारप्रतीतिकल्पनोपपत्तावपि भवता, अतो न तदाश्रयणेनेह चतुर्थीसमासाश्रयणं युक्तमिति व्याख्यानेन शङ्कापरिहारयोरनानुगुण्यापत्तेश्च । समासद्वये स्वरवैषम्याभावाच्चतुर्थीसमाससिद्ध्यर्थमुपसङ्ख्यानं वार्तिके कुतः कृतम् । षष्ठीसमास एव कुतो न स्वीकृत इति परिहारार्थकथनं चातितरामसङ्गतम् । भवदुक्तशङ्काया अन्यविषयत्वादित्यलं शोध्यस्वरूप-विकल्पमात्रफलकेन कुसूलक्षालनायासेन । यदपि प्रकृतिविकृतिभावरहितेष्वित्येतद्विशेषणव्यावर्त्यशङ्को-त्थापनम् । तदपि न । भवदुक्तैवं चेदित्यस्य प्रकृतिविकृतिभाव एव चतुर्थीसमासनियम इत्यर्थकत्वेन तन्नियमस्य प्रागुपपादनेन च तन्नियममङ्गीकृत्य बाधकाभाववचनस्य पूर्वापरामर्शमूलकत्वात् । प्रकृति-विकृतिभावरहितेष्वित्येतस्यैव शङ्काबीजतया तदाश्रयणेन शङ्काप्रवृत्तिसिद्ध्या वार्तिकप्रत्याख्यानं मध्ये उपवर्ण्य पश्चाद् बाधकाभावशङ्कापरिहाराय प्रकृतीत्येतद्विशेषव्यापारवर्णनायोगश्च । यदपि चतुर्थीसमासो हि तादर्थ्ये वक्तव्य इत्यादि । तदप्यपरामर्शमूलम् । तदर्थमात्रेण समासे रन्धनाय स्थालीत्यादावपि तत्समास-प्रसक्तिवारणाय प्रकृतिविकृतिभावाश्रयणे कृते तथा सत्यश्वघासादौ कथमिति शङ्कायां तत्परिहारायोप-सङ्ख्याने वार्तिककृतोक्तेऽपि तदसहमानेन भाष्यकारेण सम्बन्धमात्राश्रयणेन षष्ठीसमासे सम्भवति वृथोपसङ्ख्यानाश्रयणायोगात् । स्वरवैषम्याभावेन तद्विशेषस्य फलत्वमाश्रित्य चतुर्थीसमासाग्रहस्या-योगाच्चेति प्रतिपादिते वैषम्याभावे चतुर्थीसमासोऽपि किन्न स्यादिति शङ्काया एवानुत्थानात् । तादर्थ्य-समासस्यैव वक्तव्यतया तस्य च प्रकृतिविकृतिभावस्थल एव नियमितत्वेनाश्वघासादिषु च तदभावेन तादर्थ्ये चतुर्थीसमासायोगेन तत्समासार्थमुपसङ्ख्यानमयुक्तमिति तदयुक्तत्वेन परिहारकरणस्य चायुक्त-त्वात् । न हीदानीं वार्तिकोक्तमुपसङ्ख्यानं वार्तिकोक्तप्रकृतिविकाराभावाश्रयणेनैव दूषयितुं मूलप्रवृत्तिः । उपसङ्ख्यानवादिना तादर्थ्यानुपपत्तावपि बलिहितादिसमकक्षतया घासादियोगेऽपि समास इत्यभिहिते तादर्थ्ये वक्तव्य इत्यस्याज्ञानमूलकत्वाच्च । भवतैव न पुनर्धर्मायेत्येतदवतारावसरे चतुर्थीतदर्थमात्रेण चेदित्यादिवार्तिकार्थो यदोक्तस्तदा अश्वाय घासोऽश्वघास इति समासो न प्राप्नोति । प्रकृतिविकार-भावाभावात् । अतस्तत्सङ्ग्रहार्थम् उपसङ्ख्यानं यत्नान्तरं कर्तव्यमिति व्याख्यातत्वेन स्वोक्तिविस्मरणा-पातश्च । उपसङ्ख्यानं नाम तादर्थ्य एवोपसङ्ख्यानमिति स्वभ्रान्तिप्रतिपन्नार्थस्योपसङ्ख्यानकर्तर्यारोपयितु-मशक्यत्वाच्च । वार्तिककृतैव तादर्थ्ये चतुर्थीसमासे प्रकृतिविकृतिग्रहणं व्याख्याय अश्वघासादिषु च तद-सम्भवेन तादर्थ्यचतुर्थीसमासाभावमाशङ्क्य तत्र तदुपपत्तये तादर्थ्य एव तस्य उपसङ्ख्यानं स्वीकृतमिति कल्पनायाः स्वपाण्डित्यप्रदर्शनमात्रत्वाच्च । उपसङ्ख्यानस्य त्वदुक्तरीत्या भाष्ये प्रत्याख्यानाभावेन तत्प्रत्याख्यातप्रकारोपरि त्वदीयोक्तचर्चस्य वृथैवावतरणाच्च । एतेनैव तादर्थ्यचतुर्थीसमासे प्रकृतिविकृति-भावपरिग्रहे अश्वघासादीनां तत्समासे कथमुपसङ्ख्यानं वार्तिककृतोक्तमिति शङ्कावाक्यस्य परमार्थतोऽर्थ इति कल्पनं च परास्तम् । वार्तिकं स्वरवैषम्याभावेन प्रत्याख्यातमित्यादेस्तदुत्तरत्वाभावात् । पूर्वोक्त-दूषणावारणाच्च । यदप्यत एवेदं भाष्यकारीयमित्यादिना शबरवचनस्य भट्टाचार्यैर्गतिः कृतेत्युक्तमपि निरस्तम् । उक्तप्रकारेण वार्तिकप्रत्याख्यानादेरभावादित्यास्ताम् । यत्तु नारायणपण्डिताचार्यैर्यद्यपि यूपदारू अश्वघासा इति समस्तप्रयोगद्वयमपि साध्वेव । तदर्थं चतुर्थीसमासे विकृतिग्रहणमप्यनर्थकम् । अश्वघा-सादिव्युदासश्च सिद्धान्ते नेष्यत एव । नच तत्र षष्ठीसमास एवेष्यते । चतुर्थीसमासस्तु व्युदस्यत इति वाच्यम् । फले विशेषाभावेन व्युदासवैयर्थ्यात् । तथाऽपि षष्ठी, चतुर्थी तदर्थ इति सूत्रेण चतुर्थीसमासे चतुर्थ्यन्तपूर्वपदस्य प्रकृतिस्वरत्वानुशासनात् फले वैलक्षण्यसिद्ध्यर्थमुक्तयत्नस्यावश्यकत्वमेव । अन्यथा यूपदार्वित्यादाविवाश्वघास इत्यत्रापि पूर्वपदप्रकृतिस्वरत्वमापद्यते । इष्यते च समासस्येत्युत्सर्गसूत्रेण समासोदात्तस्वर इतीति व्युत्पादितम् । तदसत् । वृत्तिभाष्ययोः रन्धनाय स्थालीत्यादौ समासप्रसङ्गवारणाय प्रकृतिविकारग्रहणे उक्तेऽपि तदर्थमित्युक्ताश्वघास इत्यत्र तदभावाय तद्ग्रहणानुक्तया तद्वैयर्थ्यशङ्काया अयोगात् । यूपदार्विति समासार्थमित्यर्थस्तु तदर्थमित्यस्यायुक्तः । न हि यूपदार्वित्यत्र तादर्थ्यचतुर्थी-समासानुपपत्तिप्रसक्तौ प्रकृतिविकृतिग्रहणेन तदुपपत्तिराकरे कृता । अपि चाश्वघास इत्यत्र चतुर्थी-समासनिवृत्त्यर्थं विकारग्रहणमनर्थकमित्युक्तयनन्तरमश्वघासादिव्युदासश्चेति सामान्याकारेणोक्तिरयुक्ता । न च तत्र षष्ठीति विशेषशङ्का च नावकाशमर्हति । फले विशेषाभावेन व्युदासवैयर्थ्यादिति स्वय-मेवोक्ताङ्गीकारसूचकतथाऽपीत्येतन्निर्देशपूर्वकवैषम्योपपादनायोगः । शङ्काया निर्दलत्वप्रसङ्गश्च ।

किं च प्रकृतिविकृतिभावाश्रयणेन रन्धनाय स्थालीत्यादौ समासनिषेधे तदभावेनैवाश्वघास इत्यादावपि समासाभावप्रसङ्ग इति शङ्कायां वार्तिककृता बलिहितादियोगे भूतबलिरित्यादौ समासस्येव घास-शालादियोगेऽपि समासस्याश्वघासो अश्वशालेत्यादौ सिद्ध्यर्थं घासादिपदानामुपसङ्ख्यानमात्रं वर्णितम् । भाष्यकारेण तु प्रकृतिविकृतिभावेनैव तादर्थ्यचतुर्थीसमासनियममाश्रित्य रन्धनाय स्थालीत्यादौ समासं व्युदस्य, तर्हि अश्वघासादौ कथमित्याशङ्कापरिहारस्य अश्वघासादिषु सम्बन्धसामान्यविवक्षया षष्ठीसमासे-नैवोपपत्तेर्न चतुर्थीसमाससिद्ध्यर्थमुपसङ्ख्यानं कर्तव्यमिति उपसङ्ख्यानपक्षं प्रदूष्य स्वाभिमतषष्ठी-समासाभिधानं समासाभिधानं च कृतमिति भाष्यग्रन्थतः स्पष्टं प्रतीयते । सति चैवं यद्यपीत्यादिशङ्कायाः कथमवकाशः । भाष्ये अश्वघासादौ स्वरवैषम्याभावेन वार्तिके प्रत्याख्याते स्वरवैषम्यमुपपाद्य वार्तिकारम्भ-समर्थनस्यैव शङ्कनीयत्वाच्च । अश्वघास इत्यत्र यूपदार्वित्यत्रेव पूर्वपदप्रकृतिस्वरस्य वस्तुतोऽभावेन तत्स्वरोपपादनेन वार्तिकारम्भसमर्थनायोग इत्यङ्गीकारे वा पूर्वप्रनाड्या स्वरवैषम्याभावेन भाष्योक्तं प्रत्याख्यानं स्वीकृत्य तत्राधिकयुक्तया स्वरवैषम्याशङ्कनपूर्वकं तत्परिहारस्य वा वक्तव्यतया भाष्यकारीयस्य चतुर्थीसमासपरित्यागपूर्वकषष्ठीसमासाश्रयणस्य तेनैवाशङ्क्य निराकृतस्वरवैषम्यं मूलीकृत्य यदुपपादनं तस्यासङ्गतत्वाच्च । अश्वघासादिषु चतुर्थीसमासनिवृत्त्यर्थं प्रकृतिग्रहणमिति भ्रान्तिमूलत्वं तूक्तमेव । अत एव तदर्थसमास एव पूर्वपदप्रकृतिस्वरत्वमन्यत्र नेति विकृतिश्चतुर्थ्यन्तेत्यादिना भाष्ये प्रतिपादितम् । किञ्चैवं स्वाङ्गीकृतषष्ठीसमासे स्वरवैषम्यरूपफलवैषम्यहेतुतया अभिप्रेत्य वार्तिकोक्तोपसङ्ख्यानस्य स्वरवैषम्या-भावेन दूषणं भाष्यकारेण कृतमित्यङ्गीकृतं स्यात् । तथा च भाष्यकारस्यानवधेयवचनता स्वीकृता स्यादिति साधुसमर्थितो भाष्याभिमानः । तस्मादेवं मन्यामहे यत्स्वरवैषम्यं भाष्योक्तपक्षे अनुकूलमिति भ्रान्तिमूलक-मेवेदं व्युत्पादनमिति । अपि च उपसङ्ख्यानं हि न तावत्तादर्थ्यसमास एवेति अभ्युपगन्तुं युक्तं तादर्थ्य-समासे प्रकृतिविकृतिग्रहणं स्वयमभिधाय प्रकृतिविकृतिभावशून्याश्वघासादीनां तत्रैवोपसङ्ख्यानप्रतिपादन-स्यासङ्गतत्वापातात् । तस्माद्बलिहितादियोग इव घासादियोगेऽपि चतुर्थीसमासमात्रे उपसङ्ख्यानं वार्तिक-कृता कृतमिति वाच्यम् । अस्मिंश्च पक्षे चतुर्थीसमासमात्रमायाति । न तु पूर्वपदप्रकृतिस्वरोऽपि तत्समास-प्रयुक्त आयाति । स हि चतुर्थ्यन्ताभिधेयार्थं यत्तद्वाचिन्युत्तरपदे चतुर्थ्यन्तार्थस्य प्रकृतिभावविधायकेन चतुर्थी तदर्थ इति षष्ठाध्यायगतस्वरसूत्रेण वाच्यः । तत्र च सूत्रे प्रकृतिविकारभावे चायमिष्यत इति वृत्तिकारोक्ते-स्तादर्थ्यसमासत्वादेव प्रकृतिविकृतिभावप्राप्त्या तत्रैव पूर्वपदप्रकृतिस्वर इति नियमसिद्ध्या अश्वघास इत्यादावतथाभूते तत्स्वराप्राप्तेः । उक्तं च भाष्ये । चतुर्थीसमासे सत्यप्यन्तोदात्तत्वेनैव भवितव्यम् । कथम् । आचार्यप्रवृत्तिर्ज्ञापयति । विकृतिश्चतुर्थ्यन्ता प्रकृतिस्वरा भवति । न चतुर्थीमात्रमिति । यदयं चतुर्थी तदर्थे अर्थोक्ते चेत्यर्थग्रहणं च करोति । कथं कृत्वा ज्ञापकमित्यादि । तथाच तद्भाष्योक्तरीत्या अर्थे उक्ते चेत्युत्तरसूत्रयोरर्थपदोक्ते चोत्तरपदे सति पूर्वपदं चतुर्थ्यन्तं प्रकृतिस्वरं भवतीति विधानान्मात्रर्थं गोहित-मित्याद्युदाहरणाच्च तत्सूत्रभाष्यमपि तादर्थ्य एव स्वरविधानमिति प्राप्त्या तत्र तत्स्वरस्य च चतुर्थी तदर्थ इति प्रथमसूत्रेणैव सिद्ध्योत्तरसूत्रयोर्वैयर्थ्यमेव प्राप्नोतीति तत्सार्थक्याय प्रथमसूत्रे प्रकृतिविकृतिभावापन्न-योरेव तादर्थ्यसमासोऽयं तत्रतत्र चतुर्थ्यन्तपूर्वपदेनाभिधेयं यद् यूपादि तदर्थं यद् दार्वादि तद्वाचिन्युत्तरपदे चतुर्थ्यन्तपूर्वपदस्य प्रकृतिस्वरो भवतीति विधाननियमस्याङ्गीकार्यतया चतुर्थ्यन्तविकृतेरेव प्रकृतिस्वर-विधानसिद्ध्याऽश्वघास इत्यादौ च यूपदार्वित्यत्रेव चतुर्थ्यन्तविकृतेरभावान्न तस्याः प्रकृतिस्वरापत्तिरिति कथं पूर्वपदप्रकृतिस्वरत्वस्य चतुर्थीसमासत्वमात्रेण प्राप्तिः स्यात् । तदभावे च समासद्वये स्वरवैषम्य-रूपफलवैषम्यमाश्रित्य चतुर्थीसमासप्रयुक्तपूर्वपदप्रकृतिस्वरनिवृत्त्यर्थमन्तोदात्तत्वार्थं च षष्ठीसमासयत्ना-श्रयणं सार्थकमिति यद्भवद्भिर्वर्णितं तत्पामरजनमोहनायैवेति सिद्ध्यतीत्यलम् । सिद्धे शब्दार्थसम्बन्ध इत्येतत् सम्बन्धिमहाभाष्ये लोकतोऽर्थप्रयुक्ते शब्दप्रयोगे शास्त्रेण धर्मनियम इत्याद्युक्तवा किमिदं धर्मनियम इति धर्माय नियमो धर्मनियम इत्यादि विकल्पप्रदर्शनम् । तत्कैयटे च धर्मायेत्यत्र चतुर्थ्या तादर्थ्यं प्रतिपाद्यते । सम्बन्धसामान्ये तु षष्ठीं विधाय समासः कर्तव्यः । चतुर्थीसमासस्य प्रकृतिविकारभाव एव विधानादित्युक्तम् । तदुपपादनीयमस्ति । ननु तथाऽपि भाष्योक्तः षष्ठीसमासो नाश्रयितुं युक्तः । तथा सति रन्धनाय स्थालीति चतुर्थीविषयेऽपि रन्धनस्थालीति षष्ठीसमासप्रसङ्गात् । नच कैय्यटोक्तरीत्या विग्रह-वाक्यात् प्रतीयमानस्यार्थस्य समासेनानभिधानान्न रन्धनस्थाल्यादयः षष्ठीसमासा भवन्तीति वाच्यम् । यथा हि सम्बन्धविशेषरूपे तादर्थ्ये सति सम्बन्धसामान्यमवश्यम्भावीति तन्मात्रविवक्षायां षष्ठी-मङ्गीकृत्याश्वघासादिकं व्युत्पाद्य रन्धनस्थालीत्यादिकमनभिधानान्न भवतीति समाधीयते तथा तदर्थचतुर्थी-समासविधावपि तादर्थ्यमात्रमेवाङ्गीकृत्य यूपाय दारू यूपदार्वित्यादिकं व्युत्पाद्य रन्धनाय स्थालीत्यादौ तादर्थ्यसमासप्रसङ्गश्चानभिधानान्न भवतीति समाधानस्य कर्तुं शक्यत्वेन तत्समासनिवृत्तये प्रकृति-विकृतिग्रहणस्यानावश्यकत्वापातात् । अत एव मञ्जर्यामपि बलिरक्षितग्रहणस्य ज्ञापकत्वादिनिरासेन प्रकृतिविकारभाव एव समास इत्यस्य तु प्रयोजनं चिन्त्यमिति प्रतिपादितमिति चेत्सत्यम् । तथापि भाष्यकृता बलिरक्षितग्रहणज्ञापकेन तादर्थ्यसमासे विकृतिग्रहणसिद्धिनिरूपणात् तदनुसारेणैव अत्रोपसङ्ख्यानप्रत्याख्यानप्रतिपादनाभिप्रायेणैव भाष्यकृतेति शेष इति टीकायामुक्तत्वाद् भाष्यकारोक्तपक्षे बलिरक्षितग्रहणस्य ज्ञापकताश्रयणाभिधानादिना प्रकृतिविकारभावनियमे प्राप्तेर्वर्णनादिना सम्बन्धस्य सम्बन्धत्वं तादर्थ्यत्वरूपभिन्नप्रकारकबोधस्यानुभवसिद्धस्य त्यक्तुमशक्यतया अश्वघासादिषु सम्बन्धत्व-रूपेण सम्बन्धप्रतीत्या षष्ठीसमासाश्रयणोपपत्तावपि रन्धनायेत्यादौ प्रतीतसम्बन्धस्य तादर्थ्यत्वरूपेणैव बोधेन सम्बन्धत्वसामान्येन बोधाभावेन अश्वघासादिवैषम्येन षष्ठीसमासापत्तेरभावात् । न हि विशेषे सामान्यं सम्भवतीत्युक्ते यूपदार्वादावपि सामान्यं विवक्षणीयमिति विवेकी शङ्कितुमर्हति । येन रन्धना-येत्यादावतिप्रसङ्गः । अत एव न माषाणामश्नीयात् । दाशरथाय मैथिलीत्यादिप्रयोगा अप्युपपन्नाः । अत एव च पूर्वसदृशसमोनार्थेति सदृशशब्देन तृतीयासमासाभिधायकसूत्रीयभाष्ये सदृशप्रतिरूपयोः सादृश्य इति षष्ठगतस्वरसूत्रीयभाष्ये च सदृशग्रहणे उक्तम् ।

किमुक्तम् । सदृशग्रहणमनर्थकमित्यादि प्रतिपादनानुसारेण कैयटादिभिरपि यत्प्रतिपादितम् । सादृश्यवाचिनि तत्पुरुषे सदृशप्रतिरूपयोरुत्तरपदयोः पूर्वपदं प्रकृतिस्वरं भवतीत्यर्थकसदृशेति सूत्रे सदृशग्रहणं किमर्थम् । न च मातृसदृशः पितृसदृश इत्यादौ पूर्वपदप्रकृतिस्वरार्थमिति वाच्यम् । सदृशशब्दयोगे हि तुल्यार्थैरतुलेति सूत्रेण तृतीयायां पूर्वसदृशसमेति सूत्रेण तृतीयासमासे तत्पुरुषे तुल्यार्थतृतीयासप्तम्युपमानाव्ययद्वितीया कृत्या इति स्वरसूत्रेण तुल्यार्थतृतीयान्तस्य पूर्वपदस्य प्रकृति-स्वरविधानेन तेनैव मातृसदृश इत्यादावपि स्वरसिद्धेः । नच तुल्यार्थैरिति सूत्रेऽन्यतरस्यां ग्रहणेन षष्ठ्या अपि विधानात् षष्ठीपक्षे षष्ठीति सूत्रेण समाससिद्धावप्युक्तस्वराप्राप्तेस्तत्प्राप्त्यर्थं सदृशग्रहणमर्थवदिति वाच्यम् । तर्हि तत्रत्यसदृशग्रहणस्योक्तप्रयोजनकत्वेऽपि दास्याः सदृश इत्यादावलुक्समासे स्वरसिद्ध्यर्थ-त्वेऽपि च पूर्वसदृशेति सूत्रे सदृशग्रहणं त्वनर्थकमेव । मातृसदृश इत्यादावपि षष्ठीसमासतृतीयासमासयोः रूपे विशेषाभावात् स्वरेऽप्युक्तरीत्या विशेषाभावात् षष्ठी-समासमेवाश्रित्य सदृशेति सूत्रेण च पूर्वपदप्रकृतिस्वरोपपत्तौ पूर्वसदृशेति सूत्रीयसदृशग्रहणस्यानर्थक्यादित्यादि । तत्र च प्रतिपादितेऽर्थे अस्तु नाम स्वरे रूपे वा विशेषाभावस्तथाऽप्यस्ति शाब्दबोधवैलक्षण्यम् । पित्रा सदृशः पितुः सदृश इत्येतयोः पितृनिरूपितसादृश्याधिकरणत्वपितृगतसादृश्यनिरूपकत्वरूपार्थद्वयस्यैव क्रमेण प्रतीत्योक्तसमासयोर-विशेषाभावात् तृतीयार्थनिर्वाहाय तृतीयासमासोऽप्यावश्यक इति कर्तव्यमेव सदृशग्रहणमिति केचिद् वर्णयन्तीत्यास्तां प्रपञ्चः ।

विवक्षितमिति । षष्ठीसमासव्युत्पादनस्य षष्ठीसामान्यपरिग्रहद्वारा षष्ठीविशेषपरिग्रहसूचकत्व-प्रतिपादनोपयुक्तत्वाद् विशेषपरिग्रहसूचकत्वं विवक्षितमिति भावः । जिज्ञास्य इत्युक्तयापि कथं कर्मषष्ठी-परिग्रहलाभ इत्यतः कृत्यानामिति मूलम् । तत्र कर्मणि स्मरणं दर्शयति तयोरेवेति । अन्यथेति मूलम् । कर्मषष्ठीपरिग्रहसूचनाभिप्रायाभाव इत्यर्थः । जिज्ञास्यापेक्षत्वाज्जिज्ञासाया इत्येतच्छाङ्करभाष्यव्याख्यान-रूपेच्छायाः प्रतिपत्त्यनुबन्धो ज्ञानं ज्ञानस्य च ज्ञेयं ब्रह्म । नो खलु ज्ञानं ज्ञेयं विना निरूप्यते । न च जिज्ञासा ज्ञानं विनेति प्रतिपत्त्यनुबन्धात्प्रथमं जिज्ञासाकर्मैवापेक्षत इत्येतद् भामतीं मनसि कृत्वाह जिज्ञासाया ज्ञानं विनेति । ननु जिज्ञासाशब्दस्य विचारे रूढेरेव स्वपक्षतया यदि च जिज्ञासाशब्दो मीमांसाशब्दवदित्युत्तरमूलव्याख्यावसरे च स्वपक्षतायाष्टीकाकृताऽप्युपपादनेन च जिज्ञासाया ज्ञानेन विनेत्याद्यसङ्गतमिति चेन्न । एतच्छङ्कापरिहाराय विचारे रूढेरेव स्वपक्षत्वेऽपि जिज्ञासाशब्दाद् विचारे ज्ञानसाधनत्वरूपप्रकृतप्रमेयस्य रूढिरूपस्वपक्षेणेव परपक्षभूतलक्षणयाऽपि निर्वाहात् पररीत्यापि प्रकृतोप-पादनसम्भवे किमिदानीं स्वपक्षाग्रहेणेत्यभिप्रेत्य परसिद्धलक्षणापक्षस्यानूदितत्वेनाविरोधादिति टीकाकृतो-त्तरत्र प्रतिपादनेन तन्न्यायेनात्रापि पररीत्याश्रयणेनैव तद्व्युत्पादनमित्यदोषात् । भक्तिमन्विच्छन्तः ब्रह्म-जिज्ञासेत्यादिगीताभाष्येऽपीच्छार्थत्वाश्रयणगतिः पररीत्येति ज्ञेयम् । प्रतिपत्तुमशक्यतया प्रतिपत्त्यनु-बन्धित्वादित्यनेन येन विना यत्प्रतिपत्तुं न शक्यते तत्तस्य प्रतिपत्त्यनुबन्धीत्युच्यते । प्रतिपत्तावनुबध्यते नियमेन बध्यते इति व्युत्पत्तेः । अधिकमुभयविधविषयतानिरूपणपरग्रन्थेऽस्मदुक्तं ज्ञेयम् । ज्ञानं विनेत्यस्य प्रतिपत्तुमित्याद्युत्तरेण सम्बन्धः । ततश्चेच्छां प्रति ज्ञानं प्रतिपत्त्यनुबन्धीति शेषः । कर्म विनेत्यस्यापि ज्ञानस्य कर्मप्रतिपत्त्यनुबन्धीति फलम् ।

कर्मण इति । परम्परयेति शेषः । अत्र च पक्षे प्रतिपत्तिव्यापारानुबन्धितारूपेण द्विविधविषयतामध्ये प्रतिपत्त्यनुबन्धित्वपदोक्तसाक्षाद्विषयतायाः कर्मनिष्ठत्वाभावाज्ज्ञानस्य च सकर्मकतयेति पूर्वोक्तयनुसाराच्च प्रतिपत्तौ विशेषणत्वेनानुबध्यत इति प्रतिपत्त्यनुबन्ध इत्यर्थो विवक्षणीयः । स्वरूपेण निरूपितायां जिज्ञासायां पश्चात् सम्बन्ध्यपेक्षा । ब्रह्म च ज्ञानद्वारा जिज्ञासास्वरूपनिरूपकमिति प्रथमोत्पन्नाकाङ्क्षावशेन ब्रह्मजिज्ञासया कर्मत्वेन सम्बध्यत इत्यर्थो ज्ञातव्यः । एवमेवोदाहृतभामतीव्याख्यावसरे कल्पतरावुक्तेः । अतादृशसम्बन्धीति । प्रतिपत्त्यनुबन्धिसम्बन्धीत्यर्थ इति न कश्चिद्दोषः । वस्तुतस्तु भामतीवाक्यानु-करणेऽपि प्रकारान्तरेणैवार्थः । तथाहि जिज्ञासाया ज्ञानं विनेति जिज्ञासाशब्दस्यानुसन्धानरूपविचारार्थ-कतायाः स्वपक्षत्वाज् ज्ञानं विना ज्ञानरूपतां विना जिज्ञासाशब्दार्थस्य प्रतिपत्तुमशक्यत्वाज् जिज्ञासाया ज्ञानरूपत्वादिति यावद् इति लभ्यते । तथा कर्म विनेत्यस्य कर्मणः ज्ञानं प्रति साक्षान्निरूपकत्वेन तज्ज्ञानाभावे ज्ञातुमशक्यत्वादित्यर्थः । एवं च प्रतिपत्त्यनुबन्धित्वमपि कर्मणो यथाश्रुतमेव । साक्षादेव ज्ञानरूपजिज्ञासानिरूपकत्वस्य ब्रह्मणि सत्त्वात् । अत एव जिज्ञासारूपक्रियोपादानेन क्रियाकारकत्व-सम्बन्धाश्रयणं चेत्युत्तरग्रन्थोऽपि सङ्गतः । जिज्ञासा खलु कर्मापेक्षेति मूलमपि यथाश्रुतमेवेति विवेचनीयम् । सम्बन्धमात्रापेक्षेति । सम्बन्धिमात्रं विनापि ज्ञानस्य सति कर्मणि निरूपणात् । न हि चन्द्रमसमादित्यं वोपलभ्य कस्यायमिति सम्बन्धान्वेषणा भवति । ज्ञानमित्युक्ते तु किंविषयमिति विषयान्वेषणा भवतीति भावः । जिज्ञासाया न्यायविषयत्वमेव । साक्षादित्येतत्तु वेदादीतिकर्तव्यतया पृथक्प्रामाण्यानभ्युपगमादिति पूर्वत्र वेदादीनामीश्वरमवबोधयतामित्यव्यवहितमूले च समाहितमिति ज्ञेयम् । ब्रह्म लभ्यत इति । तस्य करणत्वादिना सम्बन्धासम्भवात्कर्मतयैव लाभ इत्याशयः । येन षष्ठ्येति । कर्मादिभ्योऽन्य इत्युक्तया सम्बन्धसामान्यं शेषपदोक्तं न कर्मादिरूपं सम्भवतीत्यतोऽत्र सम्बन्धि-सामान्येत्युक्तावपि कर्मलाभो न सम्भवतीति येन स्यादित्यर्थः । तस्येति । कर्मादिभ्योऽन्यस्य शेषपदार्थ-स्येत्यर्थः । यद्येवं शेषो न प्रकल्प्यत इति । अयमर्थः । भाष्ये हि कः शेषो नामेति प्रश्नवाक्यम् । न तावत् । ‘शेषः परार्थत्वादि’ति जैमिनिसूत्रादप्रधाने रूढेरत्राप्रधानं शेषः । सर्वकारकाणां क्रियार्थत्वादप्राधान्येन तेभ्योऽपि षष्ठ्यापातात् । नाप्युपयुक्तादन्यः शेषः । कर्मादिप्रातिपदिकार्थपर्यन्तानामुपयुक्ततया कर्माद्यनन्तरं शेष इति शब्द उच्चार्यमाणः कर्मादिभ्योऽन्यमर्थं प्रतिपादयतीति युक्तम् । कर्मादेः सर्वत्र सद्भावेन तदन्यत्व-निरूपणायोगादिति तदर्थः । अथ द्वितीयं पक्षमवलम्ब्य विशेषविवक्षुणा भाष्यकारेण कर्मादिभ्योऽन्ये येऽर्था इति शेषपदार्थ उक्तः । ते चार्थाः । स्वस्वामिभावादयः सम्बन्धाः ।

तदुक्तं हरिकारिकायां ‘‘सम्बन्धः कारकेभ्योऽन्यः क्रियाकारकपूर्वकः । श्रुतायामश्रुतायां वा क्रियायां सोऽभिधीयत’’ इति । तत्राश्रुतायां क्रियायां राज्ञः पुरुष इत्यादौ क्रियाकारकसम्बन्धपूर्वकः कारकेभ्योऽन्यः स्वस्वामिभावादिः सम्बन्धः प्रतीयते । मातुः स्मरतीत्यादौ तु श्रूयमाणे क्रियाशब्दे सदपि कर्मत्व-मविवक्षित्वा मातृसम्बन्धिस्मरणमित्येवं स्मरणं प्रति मातुर्विशेषणत्वमेव प्रतिपाद्यते इति ज्ञेयम् । अथ स्वाभिप्रायाविष्कारार्थं प्रागुक्तं दोषमाशङ्कते यद्येवमित्यादिना । शेषपदार्थो यद्येवं कर्मादिभ्योऽन्य इत्युक्तप्रकारेणोच्यते तर्हि स न प्रकल्पते । वक्तुं शक्य इत्यर्थः । आदिपदेन न हि कर्मादिभ्योऽन्येऽर्थाः सन्ति । इह तावद् राज्ञः पुरुष इति राजा कर्ता पुरुषः सम्प्रदानमित्यादि ग्राह्यम् । तदर्थस्तु । परस्पर-विलक्षणानामयःशलाकाकल्पानां पदार्थानां क्रियामन्तरेण सम्बन्धासम्भवात् सर्वत्र तस्याः सम्बन्धोप-पादकत्वेनावश्यम्भावात्तन्निमित्तस्य च कर्मादेरवश्यम्भावान्न कर्मादिभ्योऽन्येऽर्थाः सन्ति । तथाहि । राज्ञः पुरुष इत्युक्ते राजा पुरुषाय ददातीति सम्प्रत्ययाद्राजा कर्ता पुरुषः सम्प्रदानम् । वृक्षस्य शाखेत्यादौ वृक्षः शाखाया अधिकरणम् । चैत्रस्य गौरित्यत्र चैत्रः प्रतिग्रहीता क्रेता विनिमाता अपहर्ता चेति प्रतिग्रहादौ कर्ता प्रतीयते । तदेवं सर्वत्र कारकप्रतीतेर्न क्वापि सम्बन्धमात्रं विभक्तमस्तीति । निराकरणादिति । शङ्काव्याजेन निराकरणादित्यर्थः । इत्युक्तरीत्येति । उक्तं च भाष्ये । एवं तर्हि कर्मादीनामविवक्षाशेषः । कथं पुनः सतो नामाविवक्षा भवति । सतोऽप्यविवक्षा भवति । तद्यथाऽलोमिका एडिका अनुदरा कन्येतीति । अयमाशयः । क्रियाकारकभावोऽपि यद्यपि सर्वत्रास्ति । तथाऽपि प्रतिग्रहक्रियादिजन्यस्य स्वस्वामिभावादेर्लोकसिद्ध-सम्बन्धस्य दुरपह्नवतया तस्यैव च विवक्षायां क्रियाकारकसम्बन्धाविवक्षया कारकविभक्तयभावोपपत्तेः सम्बन्धसामान्यमभिधातुं षष्ठीविभक्तयुपपत्तेश्च सम्बन्धसामान्यमेव शेषपदार्थ इति । नानुपपत्तिरिति । कर्मलाभायोगरूपानुपपत्तिर्नेत्यर्थः । उभयत्रेति । कर्मणि सम्बन्धिसामान्ये चेत्युभयत्रेत्यर्थः । सम्भवेऽ-पीत्यनन्तरं तत्त्यागेनेति शेषः । गम्यमानत्वादप्रयोगः । साक्षात्प्रतीतीति । अपरोक्षतः प्रतीतीत्यर्थः ।
प्रतिपद्यमानस्येति । परोक्षतो जानत इति यावत् । वृथा व्यर्थ इत्यर्थः । न व्यर्थः । ब्रह्माश्रिताशेषप्रति-ज्ञानार्थत्वादिति चेदित्यादि शाङ्करोक्तयनुसारि । एवं सतीत्यादि मूलं तट्टीका चेति ज्ञेयम् । तदन्तर्भूतमित्येवेति । तदन्तर्भूतत्वनिमित्तेनैव प्राधान्यात्तदेव वक्तव्यमिति वक्तव्यत्वेन प्रागुक्तमिति शेषः । न हि लक्षणादीति वाक्ये लक्षणादिजिज्ञासाव्यतिरिक्ता ब्रह्मजिज्ञासा नास्तीति प्रतिपादनमयुक्तम् । लक्षणादिजिज्ञासाया ब्रह्मकर्मकजिज्ञासारूपब्रह्मजिज्ञासानतिरिक्तत्वेऽपि ब्रह्मज्ञानसाधनफलादिजिज्ञासा-रूपब्रह्मजिज्ञासाभिन्नत्वेनाभेदोक्तययोगात् । अत एव च तदुपपादनबलेनाभिधानेनालाभवर्णनमयुक्तमित्यतो ब्रह्मजिज्ञासाया द्विरूपत्वानुसारेण लाभेऽपि द्विरूप एवाभिमत इति न दोष इत्याशयेन तस्या विनाऽप्य-भिधानेन लाभादिति वाक्यं ब्रह्मजिज्ञासाया द्विरूपत्वमुपपादयन्नभिधानेन विनापि लाभं द्विधा दर्शयन् व्याख्याति अत्र ब्रह्मकर्मकेति ।

व्यतिरिक्ताया अभावादिति । तथा च ब्रह्मकर्मकजिज्ञासाग्रहणेन साक्षादेव लक्षणादिजिज्ञासाया लाभेनाभिधानानावश्यकतया वैयर्थ्यमेवेत्युत्तरेण सम्बन्धः । प्रधानभूते ब्रह्मणीति । प्रधानभूते जिज्ञासा-कर्मणि ब्रह्मणीति प्राधान्यं कर्मविशेषणम् । प्रधानकर्मणीत्यस्योपपादकं ज्ञानेनेति । शाङ्करे यैर्जिज्ञासि-तैर्विना ब्रह्म जिज्ञासितं न भवति तान्यर्थाक्षिप्तान्येवेति यत् प्रतिपादितं तदप्ययुक्तम् । लक्षणादिजिज्ञासाया ब्रह्मकर्मकजिज्ञासाव्यतिरिक्ताया अभावेन साक्षादेव लाभसम्भवे अर्थाक्षेपस्य लक्षणाद्यंशे वर्णनायोगादि-त्यप्यनेन सूचितम् । अत एव ब्रह्म न जिज्ञासितं भवतीत्येव तद्भाष्ये उक्तेऽपि ब्रह्मज्ञानसाधन-फलादिजिज्ञासाया एवार्थाक्षेपवर्णनौचित्यमिति प्रतिपादयितुं न सम्पूर्यत इत्याद्येव टीकाकृतोक्तम् । राजाऽसौ गच्छतीत्युक्ते सपरिवारस्य राज्ञो गमनोक्तयवगमादिति भावः । ‘न हि लक्षणादि’ इत्युप-पादकवाक्ये द्विरूपत्वं जिज्ञासादेः प्रागुक्तं न प्रतीयते इत्यत आह अत एव न हीत्युत्तरेति । लक्षणादि-जिज्ञासाया ब्रह्मकर्मकजिज्ञासाव्यतिरिक्ताया अभावेऽपि साधनादिजिज्ञासायास्तद्व्यतिरिक्तत्वेन तद्व्यति-रिक्तसामान्याभाववचनायोगेन विवेकेनैव व्याख्यातव्यत्वादेवेत्यर्थः । लक्षणादिजिज्ञासाया इति । अत्रादिपदेन साधनादेरपि परिग्रहाल्लक्षणप्रमाणादिजिज्ञासाया ब्रह्मज्ञानसाधनफलादिजिज्ञासायाश्चेत्यर्थः । ब्रह्मजिज्ञासापूर्त्यर्थत्वमिति । अत्र ब्रह्मजिज्ञासात्वं तत्पूर्त्यर्थत्वं वेति ब्रह्मजिज्ञासापूर्त्यर्थत्वमित्यनेनार्थ-द्वयप्रतिपादनात् प्रागुक्तरीत्या ब्रह्मकर्मकजिज्ञासात्वं लक्षणादिजिज्ञासाया अनङ्गीकृत्येति ब्रह्मजिज्ञासा-पूर्त्यर्थत्वं च साधनादिजिज्ञासाया अनङ्गीकृत्येति योजनायाः स्पष्टत्वान्न पूर्वोत्तरग्रन्थयोरसङ्गतिशङ्कावकाश इति ज्ञेयम् । स्वातन्त्र्याभ्युपगम इति । ब्रह्मजिज्ञासावल्लक्षणादिजिज्ञासापि लक्षणादीनां स्वप्राधान्येनैव क्रियत इत्यङ्गीकार इत्यर्थः । हेतुविशेषमिति । निर्विषयताशङ्कापरिहाराय प्रयुक्तपदेन कर्माभिधानस्य आवश्यकत्वरूपहेतुविशेषमित्यर्थः । अनेनैव कर्मषष्ठीपरिग्रहे हेत्वन्तरमाहेत्येवं मूलावतारोऽपि सूचितः । ज्ञानकर्मत्वस्यैव विषयत्वरूपत्वेन कर्मषष्ठीपरिग्रहे विषयत्वलाभादिति भावोऽपि सूचितः । परमत इति । शङ्करेणापि शेषषष्ठीं पराकृत्य कर्मषष्ठी परिगृहीता । उपपादनं च बहु कृतम् । परन्तु तत्सर्वं तस्य व्यर्थम् । कर्मषष्ठीं व्याचक्षाणेन विषयसमर्पणाय प्रयुक्तेन षष्ठ्यन्तब्रह्मपदेन विचारजन्यज्ञानकर्मत्वसमर्पणमुखेन विषयसिद्धेरेष्टव्यतया ब्रह्मणश्च कर्मत्वानङ्गीकारेण विषयसिद्ध्यप्राप्तेः । अन्यस्य च निर्विषयत्वशङ्का-निरासकस्याभावात् । अस्मन्मते च ब्रह्मणो ज्ञानकर्मत्वात्कर्मषष्ठीपरिग्रहफलविषयलाभरूपं युक्तमिति सूचितमिति भावः । कर्मषष्ठीं यत्नेन प्रतिपादयतोऽपि ब्रह्मण इति कर्मषष्ठ्यैव विषयलाभो न सम्मत इत्यत्र ज्ञापकमाह अत एव भामतीति । कर्मषष्ठीपरिग्रहेण ब्रह्मणः कर्मत्वप्राप्त्या ज्ञानकर्मत्वरूपविषयत्व-प्राप्तिरित्यस्य तद्भाष्यकाराभिप्रेतत्वाभावादेवेत्यर्थः । अभ्युपेतमिति । भामतीविवरणग्रन्थौ निष्कास्य लेखनीयौ स्तः ।

