+++
title = "१८ अन्नमयादिपञ्चानामपि भगवद्वाचकत्वम्"

+++


## भोग्यत्वमत्र चाद्यत्वमुपजीव्यतया हरेः

**अन्नमयादिपञ्चानामपि भगवद्वाचकत्वम्**

**भोग्यत्वमत्र चाद्यत्वमुपजीव्यतया हरेः**

### **सुधा**

तथाऽपि न तत्प्राचुर्यं परमेश्वरस्य युज्यते । भूतात्तृत्वस्य संहर्तुत्वेन सम्भवेऽपि भूताद्यत्वस्य कथमप्यसम्भवादित्यत आह भोग्यत्वमिति ।

## **अनुव्याख्यानम्**

***भोग्यत्वमत्र चाद्यत्वमुपजीव्यतया हरेः ॥***

अत्राद्यत्वं नाम गौण्या वृत्त्या भोग्यत्वमेव । भोग्यत्वं च हरेः सर्वभूतोपजीव्यतया युज्यते । एवं प्राणमनोविज्ञानशब्दानामपि वाय्वन्तःकरणबुद्धिलक्षणप्रसिद्धार्थतां परित्यज्य प्राण(न)- बोध(न)विज्ञानार्थतामुपादाय तत्प्राचुर्यमशरीरेऽपि परमात्मन्युपपादनीयम् । तत्रोदाहृतश्लोकार्थानां प्रसिद्धार्थेऽनुपपत्तेरिति । मयटः प्राचुर्यार्थत्वेऽपि नान्नमयादित्वं परमात्मनो युज्यते । तत्प्रचुर इत्युक्ते तद्विरुद्वस्याप्यल्पस्य प्रसक्तेः । ब्राह्मणप्रचुरोऽयं ग्राम इति यथा । न हि परमात्मन्यज्ञान-दुःखादिलेशोऽप्यस्ति । मैवम् । विरुद्धार्थप्राप्तेरशाब्दत्वात् । तत्प्रचुरशब्दो हि तस्य तस्मिन्महत्त्व-मात्रमाह । विरुद्धसद्भावस्तु प्रमाणान्तरगम्यः । अन्यथाऽन्नप्रचुरो मखः प्रकाशप्रचुरः सवितेत्युक्ते मखे सवितरि च दुर्भिक्षान्धकारलेशप्रसङ्गात् ।

शेशवाक्यार्थचन्द्रिका

प्रसिद्धार्थ इति । अन्तःकरणबुद्धिलक्षप्रसिद्धार्थ इत्यर्थः । कुतस्तत्प्रचुर इत्युक्त्या तद्विरुद्धस्याल्पस्य प्रतीतिरित्यतस्तथा दृष्टत्वादित्याह ब्राह्मणेति । ब्राह्मणप्रचुरशब्देन ब्राह्मणविरुद्धशूद्रादिसद्भावसिद्धिदर्शनादित्यर्थः । विरुद्धार्थप्रतीतेरशाब्दत्वे कथं ब्राह्मणप्रचुरो ग्राम इत्यतस्तत्सिद्धिरित्यतो न तत्र शब्दात्तत्सिद्धिः किन्तु मानान्तरादेवेत्याह विरुद्धेति । विरुद्धार्थप्राप्तेः शाब्दत्वमेवास्तु किं मानान्तरगम्यत्वकल्पनयेत्यतो बाधकमाह अन्यथेति । अत्र प्रचुरप्रकाशे रविरितिवदिति भाष्यानुसारेण प्रचुरप्रकाशः सवितेत्युदाहरणेन विविक्षितसिद्धावपि तथाऽनुदाहृत्य प्रकाशप्रचुरः सवितेत्याद्युदाहरणेनैतदपि निरस्तं भवति । यदाह कल्पतरुकारः प्रचुरप्रकाशः सवितेत्यादौ प्राचुर्यस्य विशेषणत्वे प्रतियोगिन ईषदनुवृत्तिप्रतीतिनियमाभावेऽपि विशेष्यत्वे तन्नियम एव । ब्राह्मणप्रचुरो ग्राम इत्यादौ तद्दर्शनात् । आनन्दमय इत्यादौ च प्राचर्यस्य विशेष्यत्वादिति । अन्नप्रचुरो मखः प्रकाश प्रचुरः सवितेत्यादौ प्राचुर्यस्य विशेष्यत्वेऽपि तस्मिंस्तद्विरुद्धार्थाप्रतिभासात् ।

### **परिमल**

प्राणनेति । चेष्टेत्यर्थ इति यथेति । तत्र शूद्राल्पता प्रतीतेरिति भावः ।

### **यादुपत्यम्**

अन्यथाऽन्नप्रचुरो मख इति । अनेन प्रचुरप्रकाशः सवितेत्यादौ प्राचुर्यस्य विशेषणत्वे प्रतियोगिन ईषदनुवृत्तिप्रतीतिनियमाभावेऽपि विशेष्यत्वे तन्नियमः । ब्राह्मणप्रचुरो ग्राम इत्यादौ दर्शनात् । आनन्दमय इत्यत्र प्राचुर्यं विशेष्यमिति कल्पतरूक्तमपि निरस्तं वेदितव्यम् । अन्नप्रचुर इत्यादौ प्राचुर्यस्य विशेष्यत्वेऽपि तद्विरुद्धाप्रतीतेः ।

### **श्रीनिवासतीर्थीया**

हरेरुपजीव्यत्वं च नारायणानिरुद्धरूपेण भोज्यवस्तुषु स्थित्वा तर्प-कत्वादिति ध्येयम् ॥ अशरीरेऽपीति । तथाच तद्धि पार्थिवशरीराणामित्युक्तमप्रयोजकमित्याशयः ॥ प्रमाणान्तरगम्य इति । ब्राह्मणप्रचुर इत्यादौ शूद्रादिसद्भावप्रापकप्रत्यक्षरूपमानान्तरवत्प्रकृते परमात्मनि विरोधिदुःखादिप्रापकं मानान्तरं नास्तीत्याशयः । अन्यथा विरुद्धार्थप्रतीतेः शाब्दत्वे ।

### **वाक्यार्थरत्नमाला**

इत्यतो बाधकमिति ॥ इत्यत इत्यनन्तरं तस्याः शाब्दत्व इति शेषः । विरुद्धेति । यदपि परिमे घनतुहिनाद्याच्छादनाभावकाल एव प्रचुरव्यवहारात्तत्राप्यरोपिततमसोऽल्पत्व- मिति प्रतिपादितम् । तन्न । ब्राह्मणप्रचुर इत्यादौ वास्तवविरोध्यल्पत्वेनैव प्रचुरव्यवहारस्य दृष्टत्वेन आरोपितविरोध्यङ्गीकारानुपपत्तेः ।

