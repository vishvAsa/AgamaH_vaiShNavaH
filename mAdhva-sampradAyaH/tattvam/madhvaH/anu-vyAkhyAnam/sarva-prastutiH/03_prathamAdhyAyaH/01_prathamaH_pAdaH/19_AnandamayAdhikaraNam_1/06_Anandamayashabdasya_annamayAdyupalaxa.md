+++
title = "०६ आनन्दमयशब्दस्य अन्नमयाद्युपलक्षणत्वम्"

+++


## उपलक्षणत्वं शब्दानामानन्दमयपूर्विणाम्

**आनन्दमयशब्दस्य अन्नमयाद्युपलक्षणत्वम्**

***उपलक्षणत्वं शब्दानामानन्दमयपूर्विणाम्***

### **सुधा**

नन्वानन्दमय इत्येव सूत्रे प्रतिज्ञा, तत्कथमानन्दमय इत्याद्यैरिति व्याख्यानमित्यत आह उलक्षणत्वमिति ।

## **अनुव्याख्यानम्**

***उपलक्षणत्वं शब्दानामानन्दमयपूर्विणाम् ॥***

**सुधा**

आनन्दमयश्चासौ पूर्वश्च स एषामस्ति त आनन्दमयपूर्विणस्तेषाम् । स्यादयं व्याख्यानव्याख्येययोर्विसंवादो यद्यत्रानन्दमयशब्दः स्वमात्रस्य ग्राहकः स्यात् । न चैवम् । किं त्वत्रानन्दमयशब्दस्य समानन्यायानामन्नमयादिशब्दानामुपलक्षकत्वम् । एवमुत्तरत्राप्यकाशादि-शब्दानामपि स्वसमानन्यायशब्दान्तरोपलक्षणत्वमवगन्तव्यमिति । अजहल्लक्षणा चैषा । तेनानन्द-मयस्य त्यागो न मन्तव्यः । अत एव विकारशब्दादित्याद्याक्षेपाणां तत्परिहाराणां स्वतन्त्रयुक्तीनां चोपलक्षणत्वं द्रष्टव्यम् ।

### **शेषवाक्यार्थचन्द्रिका**

नन्वानन्दमयः पूर्वो येषामिति बहुव्रीहिणैव मत्वर्थलाभाद् इनिप्रत्यय-वैय्यर्थ्यमित्यतो बहुव्रीहिमाश्रित्य मतुबर्थप्रत्ययप्रयोगे वैयर्थ्यदोषेऽपि कर्मधारयमाश्रित्य मतुबर्थप्रत्यय-प्रयोगे शब्दान्तरत्वान्न दोष इत्याशयेनाह आनन्दमयश्चासौ पूर्वश्चेति । ननु तथाऽपि कर्मधारय-मत्वर्थीयाद् बहुव्रीहिरेवेष्टो लघुत्वादिति न्यायाच्छब्दान्तराश्रयणेऽपि बहुव्रीहिविवक्षयाऽल्पेन शब्देनाभि-मतार्थप्रतिपादनसम्भवे बहुयत्नाश्रयणं दोषः स्यादेवेति चेन्न । बहुव्रीह्यपेक्षया कर्मधारयमत्वर्थीये शब्द-गौरवस्थले बहुयत्नाश्रयणस्य दोषत्वेऽपि शब्दसाम्ये तददोषत्वस्य टीकाकृदभिप्रेतत्वात् । अत एव टीकायां यद्विकारीत्यत्र कर्मधारयमत्वर्थीयमभ्युपगम्यानादिमदित्यत्र तदनङ्गीकारः । बहुव्रीहौ कर्मधारय-मत्वर्थीये चार्थगौरवाप्रसङ्गेन शब्दगौरवस्यैव लाघवन्यायविरुद्धत्वात् प्रकृते च तदभावेनादोषत्वात् । लाघवन्यायानादरेण शब्दगौरवेऽपि न्यासादिगतकर्मधारयमत्वर्थीयप्रयोगाणा’मेकगोपूर्वाट् ठञ् नित्य-मिति’सूत्रे दूर्घटवृत्तिकृता दर्शितत्वाच्चेति सकलमकलङ्कमिति सम्प्रदायः । वस्तुतस्तु यदा कर्मधारया-न्मत्वर्थीयः क्रियते तदा स्वपदार्थप्राधान्यमाश्रित्य कर्मधारयः कर्तव्यः । तेषामेव च पदार्थानामन्यत्र गुणभावमाश्रित्य मत्वर्थीय उत्पद्यत इति प्रतिपत्तिगौरवम् । यदा च पूर्वमेवान्यपदार्थप्राधान्यविवक्षा तदा मत्वर्थीपादार्थानां गुणभाव आश्रीयत इति प्रतिपत्तिलाघवम् । कर्मधारयो मत्वर्थीयसहित एवान्यपदार्थस्य प्रतिपादक इति शब्दगौरवम् । बहुव्रीहिस्त्वन्यानपेक्ष एव तत्प्रतिपादक इति शब्दलाधवं च भवतीति न कर्मधारयमत्वर्थीयाश्रयणं युक्तम् । तथाऽप्यन्यपदार्थप्राधान्यविवक्षायां बहुव्रीहेरेव प्रसङ्गेन सर्ववनीसर्व-बीजी सर्वकेशी नट इत्याद्यभियुक्तप्रयोगानुपपत्तिप्रसङ्गात् । तदुपपादनार्थं प्रवृतात् ‘सर्वादेः कर्मधारया-दिनिः’ इति भाष्यकारीयवचनाल्लाघवानाश्रयणेन वाचनिकः कर्मधारयादिनिरित्यत्र तात्पर्यमिति ।

नन्वसम्बन्धात्कथमानन्दमयशब्देनान्नमयादिशब्दानामुपलक्षणेत्यतः समानन्यायताया एव सम्बन्ध त्वान्नानुपपत्तिरित्याशयेनाह समानन्यायानमिति । ननु सौत्रानन्दमयाकाशादिशब्दानां समानन्याय शब्दान्तरोपलक्षकत्वे आनन्दमयाकाशादिशब्दवाच्यत्वसिद्धिर्न स्यादित्यत आनन्दमयादिशब्देषु जहल्लक्षणाऽनाश्रयणाददोष इत्याह अजहदिति । नानन्दमयस्य त्यागो मन्तव्य इत्युपलक्षणम् । नाकाशादित्यागो मन्तव्य इत्यपि द्रष्टव्यम् । यद्यप्युपलक्षणत्वोक्त्यैवाजहल्लक्षणात्वसिद्धेः पुनरजहल्लक्षणा त्वोक्तिर्व्यर्था तथाऽपि ‘उपलक्षणा च गौणी चे’त्यादौ लक्षणामात्रेऽप्युपलक्षणापदप्रयोगदर्शनेन तेन तदसिद्धेरर्थवत्तदभिधानमिति द्रष्टव्यम् । नन्वानन्दमयादिशब्दानां समानन्यायशब्दान्तरोपलक्षकत्वे ‘विकार शब्दान्नेति चेदि’त्याद्याक्षेपाणां ‘न च प्राचुर्यादि’त्यादिपरिहाराणां ‘तद्धेतुव्यपदेशाच्चे’त्याद्य-साधारणयुक्तीनां चानुपपत्तिः । उपलक्षितशब्दमात्रे विकारवाचकमयट्शब्दाभावात्तव एव प्राचुर्यार्थत्व परिहारस्याप्ययोगादसाधारणयुक्तीनां चासत्त्वादित्यत आह अत एवेति । सूत्रोपात्तानन्दमयाकाशादि शब्दानां समानन्यायशब्दान्तरोपलक्षकत्वावेदेत्यर्थः । विकारशब्दादित्याद्याक्षेपाणामित्यत्रादिपदेनाधि- करणान्तरीयोपदेशभेदादित्याद्याक्षेपपरिग्रहः ॥ स्वतन्त्रयुक्तीनां चेति । तद्धेतुव्यपदेशाच्चेत्य-साधारणयुक्तीनामित्यर्थः ।

### **परिमल**

इत्याद्याक्षेपाणामिति । प्रागुक्तान्यत्वांतरत्वशारीरत्वाद्याक्षेपोपलक्षकत्वं सौत्रविकार शब्दस्य प्राचुर्यादिति परिहारस्यान्यत्वाद्याक्षेपपरिहारोपलक्षकत्वम् । ‘‘तद्धेतुव्यपदेशाच्चे’’त्याद्यानन्द-मयाद्य साधारणयुक्तीनामन्नमयाद्यसाधारणयुक्त्युपलक्षकत्वं द्रष्टव्यमित्यर्थः । तच्च व्यक्तीकृतं चन्द्रिकायाम् ।

### **यादुपत्यम्**

बहुव्रीहित्वे इनो वैयर्थ्यात्कर्मधारयोऽयमित्याह आनन्दमयश्चासाविति ॥ विकार-शब्दादित्यद्याक्षेपाणामिति । अत्र विकारशब्दादित्याक्षेपः कण्ठोक्तस् तत्र विकारशब्देनान्यत्वान्तरत्व-शरीरशरीरिभावा अप्युपलक्षणीयाः । आदिपदेन नेतरोऽनुपपत्तेः । ‘भेदव्यपदेशाच्च’, कामाच्च नानु-मापेक्षे’ति सूत्रत्रयनिवर्त्यतया अर्थादुक्ता आक्षेपा ग्राह्याः ॥ स्वतन्त्रयुक्तीनां चेति । अभ्यासमन्त्रवर्ण समाख्या, तद्योगशासनरूपाणां तदुपलक्षितानामभेदेऽपि विशेषेणैवान्यत्वादिवचनमित्याद्यानां स्वपक्ष-साधकयुक्तीनामित्यर्थः।

### **वाक्यार्थरत्नमाला**

बहुव्रीहिणैव मत्वर्थेति । एतस्य व्याख्यानमीशतज्ज्ञानवेदाक्षजानुमामातृ- पूर्विण इति भक्तिपादीयानुभाष्यमूलोक्तकर्मधारयोत्तरेनिप्रत्ययव्युत्पादनपरटीकाव्याख्यानविशदतया अस्माभिः करिष्यते तदनुसारेण ज्ञेयम् । ईशादिपदस्थाने आनन्दमयशब्दनिक्षेपणं तत्रत्यसर्ववाक्य-विन्यासाय । चतुष्टयरूपोऽत्र लेख्योऽस्ति । स्थलद्वगतटीकाग्रन्थस्य लेशतोपि भेदाभावात् । इनिप्रत्ययेति । तथाचानन्दमयपूर्विणामित्युपपद्यत इति भावः । आनन्दमयशब्दःस्वमात्रस्य ग्राहक इति मूलम् । स्वं रूपं शब्दस्याशब्दसंज्ञेति न्यायेन शब्दस्यार्थद्वयमस्ति । स्वरूपं बाह्योऽर्थश्च । अत एवार्थपदार्थकत्वं व्यावर्त्य शब्दपदार्थकत्वमस्तीति दर्शयितुम् आनन्दमय इत्याद्यैरित्येवमिति शब्दो भाष्ये प्रयुक्तः । तथाचात्र सूत्रे विद्यमान आनन्दमयरूपार्थवाचक इत्यस्यानन्दमयशब्दः स्वमात्रस्यानन्दमय इत्येवंरूपशब्दमात्रस्य यदि ग्राहकः स्यात्तदा आनन्दमय इत्यस्यानन्दमयशब्दवाच्य इत्येवार्थप्राप्त्येत्याद्यैः शब्दैर्वाच्य इति भाष्यस्थव्याख्यानस्य व्याख्येयविसंवादः स्यान्नचैवमित्यर्थः । यदि न स्वमात्रग्राहकस्तर्हि शब्दान्तरो लक्षणमिति वाच्यम् । तच्च वाक्यसम्बन्धाप्रतीतेर्न सम्भवतीति शङ्कते । किंत्विति । उत्तरमाह । अत्रानन्दमयेति । अत्र सूत्रे विद्यमानस्यानन्दमयशब्दस्य हरौ समन्वयसाधकत्वेनोक्तब्रह्मशब्दस्वरूप-न्यायविषायेऽन्नमय इत्यादिशब्दस्तेषाम् । कर्मषष्टी चेयम् । तदुपलक्षणत्वमित्यर्थः । आनन्दमयरूपार्थोप स्थित्यर्थं सूत्रे प्रयुक्त आनन्दमय इति शब्दः समानन्यायानामन्नमयादिरूपार्थोपस्थापकानामन्नमय इत्यादिशब्दानामप्युपलक्षणया ग्राहकः समानन्यायत्वमेव शक्यसम्बन्धोऽस्तीति यावत् । एतेनैवं तर्हि सूत्रगतानन्दमयशब्देनान्नमयादि शब्दानामेव आनन्दमय इति सूत्रपदस्थाने प्राप्त्या आनन्दमयादिशब्दा अभ्यासादिति विन्यासः प्राप्नोतीति निरस्तम् । आनन्दमय शब्देनानन्दमयवाचकत्वेनानन्दमयशब्दस्य मुख्यवृत्या ग्रहणे सति लक्षणया अन्नमयादिशब्दानां ग्रहणेऽपि ते शब्दा अन्नमयादिवाचकत्वे नैव प्राप्ता नतु तदित्यनुवृत्तस्य सम्बन्धितया प्राप्ताः । तथाचानन्दमय इति सूत्रपदस्यानन्दमयशब्दवाच्य इत्येवार्थ-वदन्नमयादिरित्यस्याप्यन्नमयादिशब्दवाच्य इत्येवार्थवदन्नमयप्राणमयमनोमयविज्ञानमयानन्दमया ब्रह्मेति प्रतिज्ञाभागस्यान्नमयादिशब्दैर्वाच्य इत्येवमर्थ एव पर्यवसानान्नान्नमयादिशब्दानां ब्रह्मत्वप्राप्ति-रिति सूज्ञेयत्वात् । वक्ष्यति च टीकाकारः प्राप्यत्वेन मयडित्येतद्भाष्यमूलव्याख्यावसरे ज्योतिःशब्दस्य हि स्वयमपि शक्योऽर्थ एव । स्वं रूपं शब्दस्येति पाणिनिस्मृतेः । सच लक्षस्य मग्रज्योतिष्टोमशब्दस्यैकदेश इत्यादि । तथा काकेभ्यो दधीत्यत्र काकपदेन दध्युपघातकमार्जारादीनामिवानन्दमयशब्देनान्नमयादि-रूपार्थानां लक्षणयाऽपि विवक्षितार्थसिद्धे शब्दलक्षणद्वारा अन्नमयाद्युपस्थित्यानयनं गौरवकरमित्यपि निरस्तम् । सूत्रस्थानन्दमय इत्यस्यापि आनन्दमयशब्दवाच्य इत्येवार्थस्वीकारेण तद्वदन्नमयादिशब्दवाच्य इत्येवार्थप्राप्त्येतन्न्यायस्य शब्देष्वेव सञ्चारेण च तेन सम्बन्धेन शब्दलक्षणाया एव प्राप्त्या तद्वारैवार्थोप-स्थितेरावश्यकत्वादिति ज्ञेयम् ।

उपलक्षणपदाभिप्रायतयाऽजहत्स्वार्थलक्षणात्वोक्तया च गङ्गापदस्येव शक्यार्थानुपपत्या लक्षण-श्रयणमत्र नेति सूचितम् । अत एवाह नानन्दमयस्य त्यागो मन्तव्य इति । शब्दान्तरोपलक्षण-कत्वादेवेत्यर्थ इति मयट्प्रत्ययोपेतान्नमयादिशब्देषु यो विकारार्थकमयडनुपपत्तिरित्याक्षेपः कृतः स ब्रह्मशब्दरूपन्यायविषयशब्दान्तरेषु भगवत्परत्वेनान्नमयादिषु मयडुपपत्तिप्रतिपादनं च शब्दान्तरेषु यदनुपपत्तिःतस्यार्थान्तरमादाय तदुपपत्तिः सम्भवतीति तदुपलक्षणम् । एवमत्रत्यान्नमयादिशब्दानां विष्णुपरत्वसाधकतयाऽसाधारणयुक्तयो या अभिधीयन्ते ता अपि समानन्यायशब्दान्तरेषु भगवत्पत्व-साधकीभूता याः स्वातन्त्र्ययुक्तयो भविष्यन्ति तासामुपलक्षणम् । एवमाकाशादिशब्दस्थलेऽपीति मूलार्थ एतट्टीकासूचितो ज्ञेयः । आकाशादिशब्दानामिति मूले प्रकृतत्वेन तत्र सर्वत्राक्षेपादिपरसूत्रसद्भाव इति प्रतीतिनिरासाय गायत्र्यधिकरणादौ यत्राक्षेपादिपरसूत्रमस्ति । तादृशशब्दसमानन्यायशब्दान्तरेऽपि तत्र संभवदनुपपत्तिस्तदुपपत्तिर्युक्तयन्तरं वोपलक्षणीयमिति विशेषणतया मूलप्रवृत्तिरित्याशयं स्पष्टयति । आदिपदेनाधिकरणान्तरीयेति ।





