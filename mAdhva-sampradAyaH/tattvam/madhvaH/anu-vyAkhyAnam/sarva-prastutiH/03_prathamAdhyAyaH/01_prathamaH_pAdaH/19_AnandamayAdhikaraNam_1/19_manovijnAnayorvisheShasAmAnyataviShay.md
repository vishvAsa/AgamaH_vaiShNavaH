+++
title = "१९ मनोविज्ञानयोर्विशेषसामान्यतविषयत्वम्"

+++


## विशेषसामान्यतया विज्ञानं मन इत्यपि

**मनोविज्ञानयोर्विशेषसामान्यतविषयत्वम्**

**विशेषसामान्यतया विज्ञानं मन इत्यपि**

### **सुधा**

नन्वन्नमयादित्वे परमात्मनोऽनेकत्वप्रसङ्गादेकमेवति श्रुतिविरोधः स्यात् । तथा विज्ञानं प्रचुरमस्मिन्नानन्दः प्रचुरोऽस्मिन्निति विज्ञानादीनां परमेश्वरस्य च भेदप्रसङ्गेन विज्ञान-मानन्दं ब्रह्मेत्यादिश्रुतिविरोधः स्यात् । तथा मनश्शब्दस्यावबोधार्थत्वे मनोविज्ञानशब्दयोरेकार्थ-त्वेन विज्ञानमयो मनोमय इति पृथगुक्तिर्नोपपद्यत इत्यत आह विशेषेति ।

## **अनुव्याख्यानम्**

***विशेषसामान्यतया विज्ञानं मन इत्यपि ॥***

***एकस्य ज्ञानरूपस्य हरेरुक्तिर्विभागतः ॥***

**सुधा**

अत्रैवं विवक्षाभेदेन परिहारत्रयं द्रष्टव्यम् । एकस्य निर्भेदस्यापि हरेर्विशेषबलेना-नेकत्वसङ्ख्यावत्त्वाद्विभागतोऽन्नमयाद्यनेकत्वोक्तिर्युज्यते । एवं ज्ञानरूपस्य ज्ञानानन्दाद्यात्मक-स्यापि हरेर्विशेषशक्त्यैव विभागतस्तद्वत्त्वेनोक्तिर्युज्यते एवं मनश्शब्दस्यावबोधार्थत्वेऽपि (विज्ञानं) विज्ञानमय इति मनोमय इत्यपि विभागतः पृथगुक्तिर्युज्यते । कथम् । विशेषसामान्यतया विशेषसामान्यविषयतया । विज्ञानशब्दो हि विशेषज्ञानमाह ।

‘सामान्यैर्ये त्वविज्ञेया विशेषा मम गोचराः ।

देवादीनां तु तज्ज्ञानं विज्ञानमिति कीर्तितम्’ ।

इति वचनात् । मनःशब्दस्तु ज्ञानमात्रवाची विज्ञानशब्दस्य सहपाठबलात्सामान्यज्ञाने पर्यव-स्यति । विद्येते हि परमार्थतः सामान्यविशेषाकाराविति समस्ततद्विषयज्ञानमुपपन्नमेवेश्वरस्येति ।

### **शेषवाक्यार्थचन्द्रिका**

कुत एतदित्याह सामान्यैरिति । साधारणैः पुरुषैरित्यर्थः ॥ विद्येते हीति । भगवज्ज्ञानस्य च विद्यमानसर्वविषयकत्वमावश्यकमन्यथा सार्वज्ञ्यहानेरिति भावः ।

### **परिमल**

इति वचनादिति । गीताभाष्योक्तवचनादित्यर्थः ।

### **यादुपत्यं**

सामान्यैरिति । साधारणैः पुरुषैरित्यर्थः । मम गोचरा मज्ज्ञानगोचराः ॥ विद्येते हीति । भगवज्ज्ञानस्य च विद्यमानसर्वविषयत्वमावश्यकमन्यथा सार्वज्ञ्यहानेरिति भावः ।

### **श्रीनिवासतीर्थीया**

सामान्यैरिति । प्रमाणं विज्ञानशब्दस्य विशेषज्ञानार्थत्वमात्र एवेति द्रष्टव्यम् । अन्यथा देवादीनामित्यसङ्गतेः । सामान्यविशेषाकारौ जगतीति शेषः ।





