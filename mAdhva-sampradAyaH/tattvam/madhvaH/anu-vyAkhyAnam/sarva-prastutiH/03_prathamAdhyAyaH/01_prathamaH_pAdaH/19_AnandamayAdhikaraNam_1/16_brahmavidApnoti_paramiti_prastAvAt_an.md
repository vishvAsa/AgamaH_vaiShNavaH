+++
title = "१६ ब्रह्मविदाप्नोति परमिति प्रस्तावाद् अन्नमयादीनां मुख्यब्रह्मत्वम्"

+++


## प्रस्तावः परमित्यपि

**ब्रह्मविदाप्नोति परमिति प्रस्तावाद् अन्नमयादीनां मुख्यब्रह्मत्वम्**

**प्रस्तावः परमित्यपि**

### **सुधा**

ननु यद्यमुख्यतया ब्रह्मशब्दस्य विष्णोरन्यत्र वृत्तिरङ्गीकृता तर्ह्यन्नमयादयोऽप्यमुख्य-ब्रह्मतया कुतो न व्याख्यायन्ते । न ह्यत्र मुख्यब्रह्मत्वज्ञापकं किञ्चिदस्तीत्यत आह प्रस्ताव इति ।

## **अनुव्याख्यानम्**

***प्रस्तावः परमित्यपि ॥***

अत्र हि ब्रह्मविदाप्नोति परमिति परस्यैव ब्रह्मणः प्रस्तावः प्रसङ्गोऽस्ति । तेनोत्तरेषामपि ब्रह्मशब्दानां परब्रह्मविषयत्वनिश्चयान्नात्रामुख्यार्थाशङ्का कार्या । अपिशब्दो वक्ष्यमाणसमुच्चयार्थः।

### **शेषवाक्यार्थचन्द्रिका**

वक्ष्यमाणेति । शक्तिग्रहणसामर्थ्येन प्रथमप्राप्तरूपवक्ष्यमाण-प्रमाणेत्यर्थः ।

### **परिमल**

परस्यैवेति । परस्य प्राप्यत्वस्यैव श्रवणेन ब्रह्मविशेषणत्वाश्रवणेप्यन्यज्ञानेनान्य-प्राप्तेरयोगाद्ब्रह्मविदित्यत्रापि परब्रह्मविदिति गम्यत इति भावः ॥ वक्ष्यमाणेति । मुख्यब्रह्मग्रह इति वक्ष्यमाणेत्यर्थः ॥

### **श्रीनिवासतीर्थीया**

वक्ष्यमाणेति । अनुपदमेव मुख्यब्रह्मेति मुख्यार्थे बाधकाभावरूपेत्यर्थः ।

