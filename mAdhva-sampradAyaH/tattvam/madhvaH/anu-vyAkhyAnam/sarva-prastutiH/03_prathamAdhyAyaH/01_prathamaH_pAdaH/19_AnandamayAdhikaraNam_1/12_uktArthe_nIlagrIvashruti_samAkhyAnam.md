+++
title = "१२ उक्तार्थे नीलग्रीवश्रुति समाख्यानम्"

+++


## ऋतं सत्यंपरं ब्रह्म प्रति विष्णुं सदाशिवः

**उक्तार्थे नीलग्रीवश्रुति समाख्यानम्**

**ऋतं सत्यंपरं ब्रह्म प्रति विष्णुं सदाशिवः**

### **सुधा**

न केवलमुपपत्तिबलादेवं श्रुत्यर्थो व्याख्यायते । अपितु श्रुत्यन्तरसमाख्यानादपीत्याह ऋतमिति ।

## **अनुव्याख्यानम्**

***ऋतं सत्यंपरं ब्रह्म प्रति विष्णुं सदाशिवः ॥***

***ऊर्ध्वरेता ध्यायतीह शङ्करो नीललोहितः ॥***

***इत्यर्थमेतमेवाह नीलग्रीवश्रुतिः परा ॥***

***आथर्वणी परं ब्रह्म तस्मादेको हरिः श्रुतौ ॥***

**सुधा**

ध्यायति । तमेव । अनेन ध्यायतीत्यध्याहारेण कर्मणि वा द्वितीयेति ज्ञायते । आथर्वणीत्युक्ते प्रसङ्गात्तापनीयश्रुतिरित्येव प्रतिभाति ॥ अत उक्तम् ॥ पराऽन्येति । तर्हि किं-नामधेया । नीलग्रीवश्रुतिः । एवं पूर्वोत्तरार्धयोर्भिन्नविषयतया व्याख्यानेन लब्धमाह परं ब्रह्मेति । ऋतं सत्यमित्यस्यां श्रुतौ प्रतीतमिति शेषः । तस्मात्पूर्वार्धस्य विष्णुविषयत्वात् ।

### **परिमल**

परंब्रह्मेत्यस्योर्ध्वरेत इत्यनेनान्वितत्वाद्ध्यायतीत्यस्य कर्मापेक्षायामाह तमेवेति ॥ अनेनेति । समाख्याकथनेनेत्यर्थः ॥ कर्मणि वा द्वितीयेति । प्रागुद्देश्यद्वितीयेत्युक्ता द्वितीयेत्यर्थः ।

### **श्रीनिवासतीर्थीया**

पराऽन्येति । परा अन्या तापनीयश्रुतिभिन्ना । आथर्वणी अथर्वणवेदोक्ता । नीलग्रीवश्रुतिर्नीलग्रीवप्रतिपादकत्वेन तन्नाम्नी श्रुतिः । तन्नामिका शाखाऽस्तीत्यर्थः ।

