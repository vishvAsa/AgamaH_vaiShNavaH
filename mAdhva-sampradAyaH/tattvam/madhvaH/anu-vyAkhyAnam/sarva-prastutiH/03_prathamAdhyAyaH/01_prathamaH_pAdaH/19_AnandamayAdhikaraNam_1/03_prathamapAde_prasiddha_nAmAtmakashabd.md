+++
title = "०३ प्रथमपादे प्रसिद्ध नामात्मकशब्दानां समन्वयकथनम्"

+++


## तत्रान्यत्रप्रसिद्धानां विष्णावेव समन्वयम्

**प्रथमपादे प्रसिद्ध नामात्मकशब्दानां समन्वयकथनम्**

***तत्रान्यत्रप्रसिद्धानां विष्णावेव समन्वयम्***

### **सुधा**

नन्वेवमध्यायस्य समन्वयप्रतिपादनलक्षणैकार्थत्वेनैकवाक्यत्वे सति पादभेदः किंनिबन्धनः । अवान्तरार्थोपाधिभेदादिति भावेनाह तत्रेति ।

## **अनुव्याख्यानम्**

***तत्रान्यत्रप्रसिद्धानां विष्णावेव समन्वयम् ।***

***शब्दानां प्रथमे पादे***

**सुधा**

चतुर्विधा हि वैदिकाः शब्दाः । केचिद्ब्रह्मण्येव प्रसिद्धाः, अन्येऽन्यत्रप्रसिद्धाः, केचिदुभयत्रप्रसिद्धाः, अपरे त्वन्यत्रैव प्रसिद्धा इति । सर्वेऽपि प्रत्येकं नामलिङ्गात्मकतया द्विविधाः । साक्षाद्धर्मिवाचिनो नामात्मकाः । धर्मद्वारा धर्मिणि वर्तमाना लिङ्गात्मकाः । तेषु ब्रह्मणिप्रसिद्धानां समन्वयो न वक्तव्यः । विवादाभावात् । तत्रैव च मीमांसाऽवतारात् । तत्र वक्तव्यसमन्वयेषु त्रिविधेषु शब्देष्वन्यत्रप्रसिद्धानां नामात्माकानां शब्दानां विष्णावेन समन्वयम् । तत्र प्रथमेऽध्याये प्रथमे पादे वदत्यजः । अन्येषामन्येष्विति तत्र तत्र वक्ष्यति । क्रमनियमे तु हेतु-रुपरिष्टाद्वक्ष्यते ॥ प्रथमे स्पष्टब्रह्मलिङ्गानां द्वितीयतृतीययोरस्पष्टब्रह्मलिङ्गानां समन्वयः । चतुर्थे प्रधानस्य शाब्दत्वनिराकरणमित्ययुक्तम् । द्वितीयतृतीयपादोदाहरणवाक्यानामपि बहुलं स्पष्टब्रह्म-लिङ्गत्वात् । द्वितीयतृतीययोर्भेदाभावाप्रसङ्गाच्च । सगुणनिर्गुणप्राचुर्येण तद्भेद इति कश्चित् । तन्न । निराकृतत्वात् । प्रधानशाब्दत्वनिरासस्येक्षत्यधिकणानन्तर्यं विहाय विक्षेपे कारणाभावाच्च ।

### **शेषवाक्यार्थचन्द्रिका**

निर्धार्यमाणशब्दाभावात्तत्रेति निर्धारणानुपपत्तिः । व्यावर्त्याभावा-दन्यत्रप्रसिद्धिविशेषणवैय्यर्थ्यं च । एकोपाधिकथनेऽपि पादचतुष्टयत्वानिर्वाहश्चेत्यत आह चतुर्विधा हीति ॥ वैदिका इति । उपक्रमादितात्पर्यलिङ्गप्रमाणकस्य मुख्यवृत्त्या प्रतिपाद्यप्रतिपादकत्व-लक्षणसमन्वयस्य वैदिकशब्देष्वेव सम्भवाद्वैदिकत्वेन शब्दो विशेषित इति बोध्यम् ॥ ब्रह्मणण्येव प्रसिद्धा इति । उभयत्रप्रसिद्धेष्वन्तर्भावं वारयितुमात्रावधारणमिति ध्येयम् । यद्यप्यत्र ब्रह्मण्येव प्रसिद्धवद् ब्रह्मणि प्रसिद्धशब्दानामपि सत्त्वात्पाञ्चविध्यमेव सम्भवति । न च ब्रह्मणीत्यनेन ब्रह्मण्येवेति विवक्षणीयम् अन्यथा ब्रह्मण्यपीति पक्षापत्त्योभयत्र प्रसिद्धेष्वन्तर्भावः स्यात् कथं ब्रह्मणि प्रसिद्धानां पार्थक्यमिति वाच्यम् । लोकतो ब्रह्मण्येव प्रसिद्धा ब्रह्मणि प्रसिद्धाः श्रुतिलिङ्गादिभिर्ब्रह्मण्येव प्रसिद्धास्तु ब्रह्मण्येव प्रसिद्धा इति भेदसम्भवात् । तथाऽपि ब्रह्मणि प्रसिद्धानां ब्रह्मण्येव प्रसिद्धानां चाव्युत्पाद्यसमन्वयत्वेनाभेदविवक्षया चातुर्विध्याभिधानमिति ध्येयम् ।

अन्यत्र प्रसिद्धा इति । नन्वन्यत्रेत्यनेनान्यत्रैवेत्येव विवक्षणीयम् । अन्यथाऽन्यत्रापीति पक्षापत्त्यो-भयत्रप्रसिद्धेष्वन्तर्भावापातात् । न च लोकतोऽन्यत्रैव प्रसिद्धा अन्यत्रप्रसिद्धाः श्रुत्यादिभिरन्यत्रैव प्रसिद्धास्त्वन्यत्रैवप्रसिद्धा अत एव प्रत्यधिकरणं लोकतोऽन्यत्रप्रसिद्धानामिति टीका चतुर्थपादे च श्रुतिलिङ्गादिभिरन्यत्रैवप्रसिद्धानामिति भाष्यमिति वाच्यम् । अन्यत्रप्रसिद्धत्वेनाभिमतस्यानन्दमया-नाम्नोऽन्यस्मिन्नन्यर्थविशेषे, सर्वगतत्वान्तर्यामित्वादिलिङ्गात्मकशब्दजातस्यान्यत्रादित्यदौ इन्द्राकाशादि शब्दानामिन्द्रादाविव, लोकतोऽप्रसिद्ध्या अन्यत्रप्रसिद्धत्वाभावापातात् । अन्यत्रैवप्रसिद्धाव्यक्त प्रकृत्यादि शब्देष्वपि लोकतोऽन्यत्रप्रसिद्धेः सत्त्वादन्यत्रप्रसिद्धेन्द्राकाशादिशब्देषु च श्रुत्यादिनाऽप्यन्यत्र प्रसिद्धेः सत्त्वात्साङ्कर्यं स्यात् । न च श्रुत्यादिमात्रेणान्यत्रैव प्रसिद्धा अन्यत्रप्रसिद्धाः, प्रबलश्रुत्यादिभि-रन्यत्रैव प्रसिद्धा अन्यत्रप्रसिद्धा इति भेदः । अव्यक्तादिशब्दानामन्यत्रप्रसिद्धिबाधकावरत्वादीनामीव गुहाप्रविष्टत्वादेरन्यत्रप्रसिद्धिसाधकद्वित्वादीनामप्येकस्मिन् ब्रह्मण्यसम्भवेन बलवत्त्वात् । तस्मान्नान्यत्र प्रसिद्धानामन्यत्रैव प्रसिद्धेभ्यो भेदः । न चाप्युभयत्रप्रसिद्धानामन्यत्रप्रसिद्धवादिभ्यो भेदः सम्भवति । द्युभ्वाद्यायतनत्वादीनां प्रकृत्यदौ लोकतोऽप्राप्त्या लोकत उभयत्रप्रसिद्धेरसम्भवात् । नापि श्रुत्यादितः । आनन्दमयादिशब्देष्वपि पूर्वोत्तरपक्षश्रुत्यादिनोभयत्रप्रसिद्धेर्वक्तुं शक्यत्वात् । तत्कथमयं विभाग इति चेन्न । येषां शब्दानां वस्त्वन्तरे लोकप्रसिद्ध्यादेः सत्त्वात्तद्विरोधेन क्वापि वृत्त्यादिकं पूर्वपक्षिणो न सम्मतमत एव येषां विषयवाक्ये आपाततोऽन्यमात्रोपस्थापकत्वमत एव च येषां समन्वयस्या-न्योपस्थितिब्रह्मोपस्थितिभ्यामेवातिप्रतिबन्धस्तेऽन्यत्रप्रसिद्धाः । अत्र च हेतुरूपफलमुखस्य लक्षणत्र-यस्य विवक्षितत्वान्न विशेषणवैय्यर्थ्यम् । एवं येषां लोके ब्रह्मणीवान्यत्राप्रयोगाव्द्यक्तिविशेषनिर्धारणाय श्रुत्यन्तरान्वेषणे श्रुत्यन्तरेऽन्यत्रेव ब्रह्मण्यपि प्रयोगात् श्रुत्यन्तरसाधारण्यं प्रवृत्तिनिमित्तादिसाधारण्यं वा पूर्वपक्षिणोऽपि सम्मतमत एव येषां विषयवाक्ये आपाततोऽन्योपस्थापनसमये तत्तुल्यतया ब्रह्मोप-स्थापकत्वम् अत एव च येषां समन्वयस्यान्योपस्थितिमात्रेण प्रतिबन्धस्त उभयत्रप्रसिद्धाः । अत्रापि पूर्ववल्लक्षणत्रयविवक्षा द्रष्टव्या । येषां तु पुनर्वस्त्वन्तरे लोकप्रसिद्धिस्तत्परत्वे प्रबलश्रुत्यादिकमप्यस्त्यत एव येषां विषयवाक्ये आपाततोऽत्यन्तमन्यमात्रोपस्थापकत्वम् अत एव च येषां समन्वयस्या-न्योपस्थितिब्रह्मानुपस्थितिभ्यां ब्रह्मपरत्वस्यात्यशक्यकल्पनत्वशङ्कया चातितरां प्रतिबन्धस्तेऽन्यत्रैव-प्रसिद्धाः । अत्रापि लक्षणत्रयविवक्षा द्रष्टव्या । तथा हि । अन्यत्रप्रसिद्धानामिन्द्रादिशब्दानां लोकतः सर्वगतत्वादिनां च लोकतोऽन्यत्रप्रसिद्धादित्यश्रुत्यादिसाहचर्येणान्यत्रप्रसिद्धिर्न तूभयत्रप्रसिद्धानामिव ब्रह्मसाधारणश्रुत्यन्तरादिनाऽन्यत्रप्रसिद्धिरिति युक्त एवान्यत्रप्रसिद्धानामुभयत्रप्रसिद्धेभ्यो भेदः । उभयत्र प्रसिद्धानां द्युभ्वाद्यायतनत्वादीनां ‘रुद्रो वा व लोकाधारः विष्णावेवोताश्च प्रोताश्चे’त्यादिश्रुत्यन्तर साधारण्येन, अक्षरादिशब्दानां प्रवृत्तिनिमित्तसाधारण्येन, सदादिशब्दानां विषयवाक्यस्थकारणत्वादि-धर्मसाधारण्येन, आकाशादिशब्दानां प्रयोगसाधारण्येन, उभयत्रप्रसिद्धिर्न तु पूर्वपक्षसिद्धान्तन्यायाभ्यां, येनान्यत्रप्रसिद्धसाङ्कर्यं स्यात् । श्रुत्यादिसाधारण्येनान्यत्रप्रसिद्धत्वस्यान्यत्रप्रसिद्धेष्वन्यत्रैवप्रसिद्धेषु सत्त्वेऽपि श्रुत्यादेः प्राबल्यदौर्बल्याभ्यां तद्भेदसिद्धिः । न च प्रागुक्तदोषः । ब्रह्मपरत्वे बहुविप्लवापत्ति-रूपतर्कानुगृहीतत्वं श्रुत्यादेः प्राबल्यम् । तच्च चतुर्थपादीयटीकोक्तरीत्याऽव्यक्तादिशब्दानामेवास्तीति युक्त एवान्यत्रप्रसिद्धेन्द्रादिशब्दानामन्यत्रैवप्रसिद्धाव्यक्तादिशब्देभ्यो भेद इति सङ्क्षेपः । विस्तरस्तु चन्द्रिकायां द्रष्टव्यः ।

ननु तत्रप्रसिद्धानामव्युत्पाद्यसमन्वयत्वस्य वक्ष्यमाणत्वात्समन्वेतव्याः शब्दास्त्रिविधा एवेति ताव-न्निष्टङ्कितम् । तथा च त्रिविधानां शब्दानां पादत्रयेणैव समन्वयप्रतिपादनसिद्धेरेकस्य वैय्यर्थ्यमित्यत आह सर्वेऽपीति । यद्यपि सर्वेषामपि नामलिङ्गात्मकत्वकथनं न प्रकृते उपयुक्तम् । एकत्र नामलिङ्ग-भेदकथनेनाप्युक्तशङ्कापरिहारात् । तथाऽपि वस्तुस्थितिकथनमेवैतदिति ध्येयम् । यद्वा उक्तशङ्का-परिहाराय क्वचिन्नामलिङ्गभेदाश्रयणे प्राप्ते विनिगमनाविरहेणान्यत्रप्रसिद्धेष्वेव वोभयत्रप्रसिद्धेष्वेव वाऽन्यत्रैवप्रसिद्धेष्वेव वा तद्भेदाश्रयणानुपपत्तेः सर्वेषां नामलिङ्गभेदेन द्वैविध्योक्तिरिति ज्ञेयम् । ननु कथं नामलिङ्गभेदः । न च रूढत्वयौगिकत्वाम्यामिति वाच्यम् । सर्वेषामपि ब्रह्मणि महायोगाङ्गीकारात् । न चापातप्रतीत्या रूढता । अन्नमयादिषु तदसम्भवात् । न च योगरूढियुक्तानि नामानि, केवलयौगिकानि तु लिङ्गानीति भेदः । सर्वेषामपि ब्रहणि विद्वद्रूढेरित्यत आह साक्षादिति । आपाततो निरूढा इत्यर्थः । सर्वेषां नाम्नां ब्रह्मणि महायोगाङ्गीकारेण निरूढत्वाभावेऽप्यापाततो निरूढत्वान्नासम्भव इत्याशयेना-पातत इत्युक्तम् ॥ धर्मेति । आपाततो रूढिरहिता इत्यर्थः । ततश्च लिङ्गात्मकत्वेनाभिमतानां ब्रह्मणि विद्वद्रूढत्वेन केवलयौगिकत्वा भावेऽप्यापाततो नामलिङ्गात्मकत्वेन द्वैविध्यकल्पनयेत्यत आह तेष्विति । अतो नामलिङ्गभेदाश्रयणमावश्यकमिति भावः ॥ तत्रैवेति । विवादविषय एवेत्यर्थः । अन्यथा ‘नानुपलब्धे न निर्णीतेऽर्थे न्यायः प्रवर्ततेऽपि तु सन्दिग्धेऽर्थे’ इति न्यायविरोधप्रसङ्गादिति भावः ।

शब्दचातुर्विध्यव्युत्पादनस्य मूलोक्तनिर्धारणोपयोगं दर्शयंस्तत्रेत्यस्यावृत्तिं चाभिप्रेत्य मूलं योजयति तत्रैत्यादि । अत्र भाष्ये नामत्वानुक्तावप्युत्तरपादीयानुव्याख्याने समन्वेतव्यानां लिङ्गात्मकानामिति लिङ्गत्वाभिधानेनैवैतत्पादे समन्वेतव्यानां नामत्वसिद्धेर्न पृथक् तदभिधानामावश्यकमित्याशयेन सिद्धार्थकथनं नामात्मकानामिति ॥ अन्येषामिति । अन्यत्रप्रसिद्धलिङ्गात्मकोभयत्रप्रसिद्धनाम-लिङ्गात्मकान्यत्रैवप्रसिद्धनामलिङ्गात्मकानामित्यर्थः ॥ तत्र तत्रेति । तेषु तेषु पादेष्वित्यर्थः ॥ वक्ष्यतीति । ‘लिङ्गात्मकानां शब्दानां वृत्तिर्नारायणे परे’ ‘तत्रान्यत्रप्रसिद्धानां लिङ्गानाम्नां पुनर्हरिः’ इत्यादिनेति शेषः । न चैवमन्यत्र प्रसिद्धेष्विवोभयत्र प्रसिद्धादावपि नामलिङ्गभेदाश्रयणेन पादभेद आश्रयणीयः स्यात् । अन्यथाऽन्यत्रप्रसिद्धेष्वपि तदाश्रयणमनर्थकमिति वाच्यम् । अध्याये पाद-चतुष्टयादिनियमसंरक्षणायान्यत्रप्रसिद्धेषु तद्विभागाश्रयणस्योभयत्रप्रसिद्धेषु तदनाश्रयणम्य चोपपन्न-त्वात् । अन्यथा त्रिपादीत्वषट्रपादीत्वाप्रसङ्गेन प्रमितस्य पादचतुष्टयत्वस्य पादाष्टकत्वस्य वा हानि-प्रसङ्गात् । यद्वा । नाम्नां प्राधान्याल्लिङ्गानां च द्वितीये समन्वयोक्त्या बुद्धिस्थत्वादुभयानुसरणाय तत्र भेदो नाश्रितः । वस्तुतस्त्वापातसिद्धं नामलिङ्गयोर्भेदमाश्रित्याद्यद्वितीययोर्भेदः कृतः । इदानीं त्वापात-प्रसिद्धितिरस्कारेण तत्रोक्तमहायोगविद्वद्रूढिभ्यामेकीकृतत्वान्न भिन्नपादनिवेशार्हतेति दर्शयितुं न तत्र भेद आश्रित इत्यवधेयम् । ननु महामल्लभङ्गन्यायेनातिप्रयत्नसाध्यस्य प्राथम्ये ह्यन्यत्रैव प्रसिद्धानां शब्दानां प्राथम्यं स्यात् । सोपानारोहणन्यायेनानतिप्रयत्नसाध्यस्य प्राथम्ये तूभयत्र प्रसिद्धानां प्राथम्यं स्यादित्यन्यत्र प्रसिद्धानां पूर्वं समन्वयः, तत्रापि नाम्नां पूर्वमनन्तरं लिङ्गानां तदनन्तरमुभयत्रप्रसिद्धा-नामन्ते अन्यत्रैवप्रसिद्धानामिति क्रमस्य सर्वथाऽनुपपत्तिरित्यत आह क्रमनियम इति ॥ उपरिष्टादिति । तृतीयस्य तृतीय इत्यर्थः ॥ वक्ष्यत इति ।

‘‘तत्र प्रथमतोऽन्यत्र प्रसिद्धानां समन्वयः ।

शब्दानां वाच्य एवात्र महामल्लेशभङ्गवत् ।

इतोऽत्यभ्यधिकत्वेऽपि तुर्यपादोदितस्य तु ।

महासमन्वये तस्मिन्नाधिकारोऽखिलस्य हि ।

दुर्गमत्वाच्च नैवात्र प्राथम्येनोदितोऽञ्जसा ॥’’

इत्यादिनेति शेषः । पादत्रयप्रतिपाद्यशब्दानां चतुर्थपादव्युत्पाद्यशब्दानां मध्ये च सोपानारोहण-न्यायेनानतिप्रयत्नसाध्यस्य, पादत्रयव्युत्पाद्यशब्दमध्ये महामल्लभङ्गन्यायेनातिप्रयत्नसाध्यस्य, प्राथम्य-विवक्षणाद्युक्तः पादक्रम इत्याशयः ।

ननु परोक्तपादार्थानामभिमतत्वे पृथक् तदभिधानवैयर्थ्यप्रसङ्गादनभिमतत्वमेव वाच्यम् । तथा चानभिमतपादार्थादूषणान्न्यूनत्वमित्यतो ‘नान्यथा तददृष्टेः’ इति भाष्य एव तद्दूषणादत्रादूषणं न दोषायेत्याशयेन भाष्येण तन्निरासलाभमुपवर्णयितुं तदनुवदति प्रथम इत्यादिना । तददृष्टेरिति भाष्यं हेतुतया योजयति द्वितीयतृतीयेति । यथा ‘अन्तस्तद्धर्मोपदेशा’दित्यस्य विषयवाक्ये ‘सैवकर्् तत्साम तदुक्थं तद्यजुः’ इति सर्वात्मकत्वं, ‘सर्वेभ्यः पाप्मभ्य उदित’ इति सर्वपापराहित्यं च ब्रह्मलिङ्गं स्पष्टमस्ति । तथा द्वितीये ‘सर्वत्रे’त्यत्र ‘सर्वं खल्विदं ब्रह्मे’ति जीवेष्वसंभावितस्य सार्वात्म्यादे-‘रत्ते’त्यत्रा‘न्यत्र धर्मादन्यत्राधर्मादि’ति पुण्यपापराहित्यादे‘रन्तर’ इत्यत्रैत ‘दमृतमभयमे-तद्ब्रह्म’ इत्यमृतत्वादे‘रन्तर्यामीत्य’‘त्रैष ते आत्माऽन्तर्याम्यमृतः’ इत्यमृतत्वादे‘रदृश्यत्वादी’त्यादौ ‘यः सर्वज्ञ’ इति सार्वज्ञादेर्ब्रह्मालिङ्गस्य स्पष्टत्वात्तृतीयेऽपि ‘द्युभ्वादीत्यत्र ‘अमृतस्यैष सेतुरि’त्यमृतसेतुत्वादेः ‘भूमे’त्यत्र ‘यत्र नान्यत्पश्यती’त्यत्र द्वितीयत्वादे‘रक्षरमि’त्यत्रा‘दृष्टं द्रष्ट्रि’त्याद्यस्थूलानणुत्वादेः ‘ईक्षतिकर्मे’त्यादौ परात्परमिति परात्परत्वादेर्ब्रह्मलिङ्गस्य स्पष्टत्वात्तदुदाहरणवाक्यानामपि स्पष्टब्रह्म-लिङ्गत्वादित्यर्थः ॥ भेदभावप्रसङ्गाच्चेति । उभयत्राप्यस्पष्टब्रह्मलिङ्गानामेवोदाहरणत्वेनार्थैकत्वादित्यर्थः। सगुणनिर्गुणेति । द्वितीये सविशेषं तृतीये निर्विशेषं प्रतिपाद्यमतस्तयोर्भेद इति कल्पतरुकार आहेत्यर्थः। द्वितीये ‘सर्वत्रे त्यत्र सर्वं खल्विदं ब्रह्म’ इत्यविद्यादिसर्वग्रामाधिष्ठातत्वरूपसार्वात्म्यादेः सविशेषेऽनु-पपत्त्या निर्विशेषस्य तृतीये द्युभ्वादीत्यत्र ‘तमेवैकं जानथ’ ‘यदा पश्यः पश्यते रुक्मवर्ण’मिति दृश्यत्व रूपित्वादेर्निर्विशेषेऽनुपपत्त्या सविशेषस्य प्रतिपादनात्कथं सविशेषनिर्विशेषविषयतया भेद इत्यतः प्राचुर्येण द्वितीये सविशेषस्य तृतीये च निर्विशेषस्य प्रतिपादनात्प्राचुर्येण योऽर्थः प्रतिपाद्यते तस्यैव तदर्थतायाः क्लृप्तत्वद्युक्तः पादभेद इति भावेनोक्तम् प्राचुर्येणेति । निराकृतत्वादिति । ‘सर्वत्रेत्य’ त्रेवात्तेत्यत्रापि ‘भूताच्च भव्याच्च महतो महीयानि’ति कालत्रयानीतत्वादे‘रन्तर’ इत्यत्र ‘कं ब्रह्म खं ब्रह्मे’ति पूर्णसुखत्वादे‘रन्तर्यामी’त्य‘त्रैषत आत्मे’ति जीवतादात्म्यादेरदृश्यत्वादीत्यादौ ‘यत्तदद्रेश्य-मित्यदृश्यत्वादेः सविशेषेऽनुपपत्त्या निर्विशेषस्य, तृतीयेऽपि ‘द्युभ्वादी’त्यत्रेव ‘भूमे’त्यत्रै‘वं पश्यन्नि’ति सप्रकारकज्ञानविषत्वादे’रक्षरमि’त्यत्रा ‘दृष्टं द्रष्ट्रश्रुतं श्रोत्रि’ति द्रष्टृत्वादे‘रीक्षतिकर्मेत्यत्र पुरुषमीक्षत’ इति ‘दृश्यत्वादे’र्दहर इत्यादौ ‘सत्यकामः सत्यसङ्कल्प’ इति कामादेर्निर्विशेषेऽनुपपत्त्या सविशेषस्य प्रतिपादनेन, प्राचुर्येण सविशेषनिर्विशेषविषयतया तद्भेदस्य निराकृतत्वान्निराकृतप्रायत्वान्न तथा भेदो युक्त इति भावः । यद्वा । जन्माधिकरणेक्षत्यधिकरणयोः सविशेषातिरिक्तनिर्विशेषस्य वन्ध्या पुत्रोपमत्वप्रतिपादनेन सविशेषर्निविशेषभेदस्य निराकृतत्वान्न तन्निबन्धतः पादभेद इति भावः ।

### **परिमल**

वैदिका इति । वेदगताः । संस्कृता इति यावत् । वेदगतानामेव लोकवेदाधि-करणन्यायेन लौकिकत्वात् । भाषाशब्द एव व्यावर्त्य इति भावः ॥ साक्षादिति । रूढियौगिकभेदेन तद्भेद इत्यर्थः । लिङ्गपादे वक्ष्यमाणदिशा आपातत इति योज्यम् । विवृतमेतच्चन्द्रिकायाम् ॥ धर्मद्वारेति । धर्मोपस्थितिर् द्वारैवेत्यर्थः ॥ तत्रैवेति । विवादस्थल एवेत्यर्थः । तत्रेति मूलानुवादः, वक्तव्येत्यादिव्याख्या । तत्रैत्यस्यावृत्तिमुपेत्यर्थमाह तत्र प्रथमेऽध्याय इत्यादि ॥ उपरिष्टादिति । उपासनापाद इत्यर्थः । मायावाद्युक्तपादोपाधीन्निराह प्रथमे स्पष्टेत्यदि । स्पष्टत्वं नाम वाक्यान्तरे ब्रह्मपरत्वेन निर्णीतत्वम् ॥ बहुलं स्पष्टलिङ्गवत्त्वादिति । तच्च चन्द्रिकायां विवृतम् ॥ सगुणनिर्गुणेति । द्वितीये सगुणं ब्रह्म तृतीये निर्गुणं ब्रह्मोच्यत इति पादयोर्भेद इत्यर्थः ॥ निराकृतत्वादिति । प्राचुर्येण ‘मायावादि’ इत्यादिग्रन्थेनेत्यर्थः ।

### **यादुपत्यं**

साक्षाद्धर्मीति । आपाततो रूढा इत्यर्थः । न तु रूढा एवेति वितक्षितम् । योग-रूढानामन्नमयादीनामसङ्ग्रहापत्तेः । आपातत इत्युक्त्या च सर्वेषामपि नाम्नां महायोगाङ्गीकाराद-संभव इति शङ्काऽनवकाशः ॥ धर्मद्वारेति । धर्मोपस्थितिद्वारैवेत्यर्थः । तेन योगरूढेष्वन्नमयादिनामसु नातिव्याप्तिः । यत्त्वापाततो यौगिका एवेत्यत्र तात्पर्यमिति व्याख्यानम् , तच्चिन्त्यम् । यौगिकत्व-स्यान्तर्यामीत्याद्येकप्रातिपादिकमात्ररूपलिङ्गात्मकशब्देषु सत्त्वेऽपि सर्वेषु भूतेष्वेतमिति यस्मिन्द्यौ-रित्याद्यनेकपदसमभिव्याहाररूपेषु लिङ्गात्मकेषु शब्देष्वभावात् । धर्मद्वारा धर्म्युपस्थापकत्वस्य च सर्वत्रापि सत्त्वात् । ‘‘एवमेवापातप्रतीत्यनुरोधेनेयमुक्तिः’’ इति लिङ्गपादीय**सुधा**याः ‘‘धर्मविशिष्टधर्मि वाचिनाम्’’ इति, तत्त्वप्रकाशिकायाश्च तात्पर्यं वर्णनीयम्; अतो न कोऽपि विरोध इति ॥ अन्यत्र-प्रसिद्धानामिति । लोकतोऽन्यत्रैवप्रसिद्धानामित्यर्थः । चतुर्थपादे तु श्रुतिलिङ्गादिभिरन्यत्रैवप्रसिद्धानां समन्वयो वक्ष्यते । तेन प्रथमपादे समन्वेतव्यानां यद्यन्यत्रापि प्रसिद्धिरभिप्रेता, तर्हि तृतीयपादसाङ्कर्यं यद्यन्यत्रैव तर्हि चतुर्थपादसाङ्कर्यम् । अन्यत्राप्यन्यत्रैवेत्येतद्विहायान्यत्रप्रसिद्धेर्दुर्निरूपत्वादिति शङ्काऽ-नवकाशः । एतेषां शब्दानामसङ्कीर्णलक्षणादिकं चन्द्रिकायां द्रष्टव्यम् ॥ उपरिष्टादिति । उपासनापाद इत्यर्थः ॥ द्वितीयतृतीयपादोदाहरणवाक्यनामिति । द्वितीये ‘सर्वत्र प्रसिद्धोपदेशात्’ इत्यत्र ‘सर्वं खल्विदं ब्रह्म’ इति जीवेष्वयुक्तस्य सर्वात्मकत्वादेः ‘‘अत्ता चराचर’’ इत्यात्रान्यत्र धर्मादन्यत्रा-धर्मादिति पुण्यपापराहित्यदेः, ‘‘अन्तर’’ इत्य‘त्रैतदमृतमभयमेतद्ब्रह्मे’त्यमृतत्वादेः ‘‘अन्तर्यामि’’ इत्यत्रै‘ष त आत्मान्तर्याम्यमृतः’ इत्यमृत्वादेः, ‘‘अदृश्यत्वादिगुणक’ इत्यादौ ‘‘यः सर्वज्ञ’’ इति सार्वज्ञादेर् ब्रह्मलिङ्गस्य स्पष्टत्वेन, तृतीये च ‘‘द्युभ्वादि’’इत्यत्रा‘मृतस्यैष सेतुः,’ ‘यः सर्वज्ञ’ इत्यमृतत्वसेतुत्वसार्वज्ञादेः, ‘‘भूमेत्यत्र’’ ‘‘यत्र नान्यत्पश्य’’तीत्यद्वितीयत्वादेः, ‘अक्षरमम्बर’इत्यत्रा ‘दृष्टं द्रष्टृ अश्रुतं श्रोतृ अस्थूलमनण्वित्यदृश्यत्वास्थूलत्वानणुत्वादेः, ‘ईक्षतिकर्मे’त्यादौ परात्परमिति परात्परत्वादेर् ब्रह्मलिङ्गस्य स्पष्टतया तदुदाहरणवाक्यानां स्पष्टब्रह्मलिङ्गवत्त्वादित्यर्थः ॥ सगुण-निर्गुणेति । द्वितीये सविशेषम्, तृतीये निर्विशेषम् , प्राचुर्येण प्रतिपाद्यम् । अतस्तयोर्भेद इति कल्पतरुकार आहेत्यर्थः । द्वितीयेऽपि ‘सर्वत्रेत्यत्र सर्वं खल्विदं ब्रह्मेत्यविद्यादिसर्वभ्रमाधिष्ठानत्व-रूपसार्वात्म्यादे सविशेषेऽनुपपत्त्या निर्विशेषस्य, तृतीयेऽपि ‘द्युभ्वादी’त्यत्र ‘तमेवैकं जानथ’ ‘यदा पश्यः पश्यते रुक्मवर्णमि’ति दृश्यत्वरूपित्वदेर्निर्विशेषऽनुपपत्तेः सविशेषस्य प्रतिपादनात्प्राचुर्ये-णेत्युक्तमिति द्रष्टव्यम् ॥ निराकृतत्वादिति । सविशेषातिरीक्तनिर्विशेषस्याप्रामाणिकतयेक्षत्यधिकरणे निराकृतत्वान्न तन्निबन्धनः पादभेदः सम्भवतीति भावः । यत्तु यौगिकरूढविषयतया द्वितीयतृतीय-योर्भेद इति तेनोक्तं तत्तृतीये द्युभ्वाद्यायतनत्वादेररूढत्वात्तुच्छमित्युपेक्षितम् ॥

### **वाक्यार्थरत्नमाला**

व्यावर्त्येति । अन्यत्रप्रसिद्धातिरिक्तकोट्यन्तरानुपस्थित्या व्यावर्त्याभावा-दित्यर्थः । एकोपाधीति । पदचतुष्टयत्वनिर्वाहायावान्तरोपाधिभेदाभिप्राय उक्तः । भाष्ये चोपाध्यंतरं नोक्तमिति तद्भेदेनैतद्भाष्यात्तन्निर्वाहायोग इत्यर्थः । अत आहेति । लिङ्गात्मकानां शब्दानामित्यादि-रूपोत्तरपदगततद्भाष्यानुसारेण बुद्धिस्थानं निर्धार्यमाणत्वाङ्गीकारादुभयत्र प्रसिद्धादेरेव व्यावर्त्त्यतो-पपत्तेरुपाध्यन्तरस्यापि ज्ञातुं शक्यत्वाच्च नानुपपत्तिरित्याशयेन तच्चातुर्विध्यमाहेत्यर्थः । वैदिकशब्दे-ष्वेवेति । तेष्वेव प्रकरणादितदन्तादिरूपोपक्रमादेस्तात्पर्यलिङ्गस्य श्रुत्यादिरूपलिङ्गस्य च प्रसक्ति-सत्वेऽपि लौकिकशब्देषु तदप्रसक्तेरिति भावः । शक्तितात्पर्यावधारणमिति स्थलान्तरे चन्द्रिकादावुक्तेः ॥ उभयत्रेति । तेषामपि ब्रह्मणि प्रसिद्धतया तद्ग्रहणेन गृहीतत्वात्पृथग्ग्रहणायोग इत्याशङ्कां वारयितुं ब्रह्मण्येवेत्येवकारार्थः । अधिकसङ्ख्याकत्वप्रसङ्गपराहतत्वान्न मूलोक्तं चातुर्विध्यं युक्तमित्याशयेनाक्षिप्य समाधत्ते । यद्यप्यत्रेत्यादिना । इति विवक्षणीयमिति । तथाच तत्रैवान्तर्भावान्न पार्थक्याशंकनं युक्तमित्याशयः । ननु लोकतोऽन्यत्रैवेति चन्द्रिकानुसारेण तत्र तत्रैव प्रसिद्धयोरपि भेदप्रसक्तिं दर्शयति । लोकतो ब्रह्मण्येवेति । अन्यथान्यत्रप्रसिद्धान्यत्रैवप्रसिद्धयोरपि लोकत इत्यादिप्रकारेण भेदो न स्यादिति भावः । अस्तु नामभेदस्तथाप्यव्युत्पाद्यसमन्वयत्वरूपेणैकीकारान्न पाञ्चविध्यप्रसङ्गः । विवादाभावा-दित्यादिनोक्तरूपस्य मूले वक्ष्यमाणत्वादित्याशयेन समाधत्ते । तथापि ब्रह्मणीति । न्यूनसङ्ख्या-प्रसङ्गेनान्यत्रेत्यादित्रैविध्यमाक्षिपति । नन्वन्यत्रेत्यादिना । इत्येवविवक्षणीयमिति । तथाचान्यत्रैव प्रसिद्धेष्वेवान्तर्भावान्न पार्थक्यं युक्तमिति भावः । टीकेति । तत्वप्रकाशिकेत्यर्थः । भाष्यमिति । सूत्रभाष्यमित्यर्थः । अर्थविशेष इति । कोशरूप इत्यर्थः । आनन्दमयादीति चन्द्रिकानुसारिपाठेतु कोशादिरूप इत्यर्थः । इन्द्राकाशादीति । इन्द्राकाशादिशब्दानामिन्द्रादौ लोकतः प्रसिद्धि-वदानन्दमयादिशब्दानां लोकतः प्रसिध्यभावादिति व्यतिरेकदृष्टान्तः । अन्यत्र प्रसिद्धत्वाभावेति । तथाचान्यत्र प्रसिद्धलक्षणमव्याप्तमिति भावः । यद्यपि चन्द्रिकायां प्रत्युतेत्यादिनाऽन्यत्रैव प्रसिद्धलक्षण-स्यान्यत्र प्रसिद्धेष्वतिव्याप्तिरप्युक्ता । तथापि विस्तरभयेनेह सङ्कोचाश्रवणादतिव्याप्तिरप्युपलक्षणया बोध्या । तदुपपादनं च तथाचेत्यादिना क्रियमाणमुपलक्षणया बोध्यमिति वदन्ति । वस्तुतस्तु प्रत्युतेत्यनेनेव किञ्चान्यत्रैव प्रसिद्धेत्यनेनाप्यन्यत्रैव प्रसिद्धलक्षणस्यातिव्याप्तिश्चन्द्रिकायामुक्ता । तत्र च प्रत्युतेत्यत्र द्वितीयपादसमन्वेतव्यसर्वगतत्वादेरिवेन्द्रादीनामपि ग्रहणसम्भवेपि किञ्चेत्यत्र चेन्द्राकाशादि शब्दानामिव सर्वगतत्वादेरपि ग्रहणासम्भवेपि च स्पष्टत्वार्थं पृथक्प्रतिपादनसिद्धा । इह टीकायां किञ्चान्यत्रैव प्रसिद्धाव्यक्तेत्युक्तरीत्यैवान्यत्र प्रसिद्धलक्षणस्यान्यत्रैव प्रसिद्धेषु तल्लक्षणस्य चान्यत्र प्रसिद्धेष्वतिव्याप्तिरित्युभयमपि सिध्यतीत्याशयेन किं चान्येति चन्द्रिकोक्तदूषणमेवान्यत्रैव प्रसिद्धा-व्यक्तेत्युत्तरवाक्ये प्रतिपाद्यत इति न तदुपलक्षणया सहेत्यवधेयम् । अन्यत्रैवेति वाक्ये च सांकर्यं च स्यादिति चशब्दयुक्तः पाठः । तथाच किंचेति चन्द्रिकानुसारलाभ इति ज्ञेयम् । तदभावेपि तदर्थान्तरभावेन व्याख्येयमित्यप्याहुः ।

पूर्वं क्वचिच्छत्यादिनैवान्यत्र प्रसिद्धशब्दानां समन्वयोक्तावप्येतत्पादीयश्रुत्यादीनां प्राबल्यादिति चतुर्थपादीयतत्वप्रकाशिकाद्यनुसारेणान्यत्रप्रसिद्धान्यत्रैव प्रसिद्धयोः प्राप्तं भेदमाशङ्क्य निराकरोति । नच श्रुत्यादिमात्रेणेति । अव्यक्तादीत्यादिपदेन दुःखादिशब्दपरिग्रहः । अवरत्वादीनामित्यादिपदेन दुःखादिपरिग्रहः । अवरत्वंचाव्यक्तादिति पञ्चम्युक्तपुरुषगतपरत्वावधित्वाक्षिप्तमिति तस्य साधक-तयोक्तिरिति ज्ञेयम् । गुहाप्रविष्टत्वादेरित्यत्रातद्गुणसंविज्ञानबहुव्रीहिणा ऋतपातृत्वादेः परिग्रहः । द्वित्वादीनां बलवत्वं च ब्रह्मण्यापाततोऽसंभव एव । न तु सर्वथाऽसंभवः । तथासति सिद्धान्तानुदय-प्रसङ्गादिति ज्ञेयम् । ननु लोकत उभयत्र प्रसिद्धा उभयत्र प्रसिद्धा इत्यङ्गीकारे आनन्दमयादि-प्रकृत्यादिशब्देषु तथोभयत्रप्रसिद्धेरभावात्तद्भेदोऽयुक्त एवेत्यतः श्रुत्यादिनोभयत्र प्रसिद्धा उभयत्र प्रसिद्धा इति लक्षणाङ्गीकार एवान्यत्रैव प्रसिद्धेभ्यो भेदाभावप्रतिपादनमभिमतमित्याशयेनोभयत्र प्रसिद्धिं लोकतो वा श्रुत्यादितो वेति विकल्प्य तत्राद्यं निराकृत्य श्रुत्यादिनेति पक्षे अन्यत्रप्रसिद्धान्यत्रैव प्रसिद्धेषु तल्लक्षणसत्वं प्रतिपादयति । द्युभ्वाद्यायतनत्वादिलिङ्गानां ज्योतिरादिनाम्नश्चेत्यर्थः । लोकत इति । यदि हि द्युभ्वाद्यायतनपदात्प्रकृतिरुद्रवायुजीवविष्णूनां प्रतीतिर्लोकस्य स्याद्यदिवा प्रकृत्यादिषु द्युभ्वाद्यायतन-पदप्रयोगः स्यात् तदा लोकतो द्युभ्वाद्यायतनत्वलिङ्गस्योभयत्र प्रसिद्धिः स्यात् । एवं ज्योतिरादि-शब्दाज्जीवेशयोः प्रतीतिर्लोकस्य यदि भवेत्तच्छब्दस्य तयोः प्रयोगो वा यदि भवेत्तदा ज्योतिरादिनाम्न उभयत्र प्रसिद्धिः स्यान्न चैतत्किञ्चित् । एवं शब्दान्तरेपीति भावः । ततश्चाव्याप्तिरिति तात्पर्यम् ।

आनन्दमयादिशब्देष्विति । आदिपदेनेन्द्राव्यक्तादिशब्दपरिग्रहः । पूर्वपक्षप्रापकश्रुत्यादिना च विष्णौ प्रसिद्धेर्वक्तुं शक्तयत्वादित्यन्यत्र प्रसिद्धानन्दमयादिशब्दस्यान्यत्रैव प्रसिद्धाव्यक्तादिशब्दस्य चोभयत्र प्रसिद्धत्वापातादित्यर्थः । ततश्चातिव्याप्तिरिति हृदयम् । यस्तानि प्रविभक्तानि हेतुरूपफलैः पृथगिति स्मृतिचरणकार्तिके प्रथग्भूतैर् हेतुरूपफलैः प्रविभक्तत्वेन श्रुतिलिङ्गवाक्यादिज्ञानस्य मीमांसा-निरपेक्षवेदाध्ययनमात्रादसिद्धेर्मीमांसासाध्यत्वप्रतिपादनात् तन्यायेन पृथग्भूतैर्हेतुरूपफलैः प्रविभक्त-त्वेनान्यत्र प्रसिद्धादिज्ञानं भवतीत्यतस्तदज्ञानार्थं हेतुरूपफलमुखानां त्रयाणामपि लक्षणानामा अवश्यकत्वमिति मनसि निधायान्यत्र प्रसिद्धादेस्त्रीणि त्रीणि लक्षणानि चन्द्रिकायाम् एषां शब्दाना-मित्यादिनोक्तानि । तत्प्रकारं मनसि निधायात्र पादक्रमानुसारेण विचारस्य प्रक्रान्तत्वाच्चन्द्रिकायां दौर्बल्यक्रमेण लक्षणानामुक्तत्वेऽपि प्रक्रान्तक्रमानुसारेण स्वयं लक्षणान्याह । येषां शब्दानामित्यादिना । वस्त्वंतरे लोकप्रसिद्धेरिति त्विन्द्राकाशादिशब्दाभिप्रायेण सर्वगतत्वाद्यभिप्रायेणादिपदं तस्य चादित्यादि श्रुत्यादिसाहित्येन प्रसिद्धेरित्यर्थः । ब्रह्मानुपस्थितिभ्यामेवेति । नतु तथा प्रतिबन्धार्थमधिकमपेक्ष्य-मित्येवकारार्थः । वस्त्वन्तरे लोकप्रसिद्ध्यादिविरोधेन क्वापि ब्रह्मणि पूर्वपक्षिणः संमतिरहित-वृत्यादिकत्वे सति अन्यमात्रोपस्थापस्थापकत्वे सति ब्रह्मणि समन्वयातिप्रतिबन्धकत्वमिति लक्षणेऽन्यतममात्रेणोतरव्यावृत्तिसिद्धेर्विशेषणान्तरवैय्यर्थ्यान्न विशिष्टं लक्षणं युक्तमित्यत आह । अत्र चेति । हेतुमुखं स्वरूपमुखं फलमुखं चेति मुखशब्दस्य प्रत्येकं सम्बन्धः । अत्र चाद्येन येषां शब्दानामित्यनेनात एवेत्यतः पूर्वेण हेतुमुखं लक्षणमुक्तम् । द्वितीयेन येषामित्यादिना तवेत्यतः पूर्वेण स्वरूपमुखम् । अवशिष्टेन फलमुखमिति विवेकः । एवमुत्तरत्रापि ज्ञेयम् । एतेषां मध्ये स्वरूपमुखानि लक्षणान्यान्यत्रप्रसिद्धादिपदावयवार्थरूपाणीत्यादिकं चन्द्रिकायां द्रष्टव्यम् ।

एवं येषामिति । शब्दानामित्यनुवर्तते । प्रवृत्तिनिमित्तादीत्यादिपदेन प्रयोगकारणत्वादेः सङ्ग्रहः । अत एवेति । श्रुत्यन्तरादिसाधारण्यादेवेत्यर्थः । अत एव चेति । उभयोपस्थापकत्वादेव चेत्यर्थः । विशिष्टलक्षणानङ्गीकारान्न विशेषणान्तरवैय्यर्थ्यमित्याशयेनाह । अत्रापीति । पूर्ववदित्यस्य हेतुरूपफल-मुखभेदेनेत्यर्थः । तत्परत्व इति । वस्त्वन्तरपरत्व इत्यर्थः । अत एवेति । अन्यत्रलोकप्रसिद्धेतत्परत्वे बलवच्छत्याद्युपेतत्वादेवेत्यर्थः । विमर्शे सति विष्णुमात्रबोधकत्वादाह । आपातत इति । अत एवचेति । अन्यपरत्वे प्रबलश्रुत्याद्युपेतत्वादेवेत्यर्थः । अत्रापीति पूर्ववत् । त्रिविधलक्षणेषु स्वरूपफल-मुखलक्षणयोरत एव द्वयेन हेतुमूलकत्वकीर्तनाद्धेतुमुखलक्षणप्रदर्शने तन्मूलक पश्चात्तनलक्षणद्वयज्ञानस्य सुशकत्वमित्यभिप्रेत्य हेतुमुखलक्षणान्येवोदाहरणनिष्टतया दर्शयितुं प्रतिजानीते । तथाहीति । इन्द्रादि-शब्दानां लोकत इत्यस्यान्यत्र प्रसिद्धिरित्युत्तरेणान्वयः । लोकतोऽन्यत्रेति । यद्यपि द्युभ्वाद्यधिकरणीय-चन्द्रिकोक्तप्रकारेण सर्वगतत्वादेरपीन्द्राकाशादिशब्दवत्स्वत एवान्यत्र प्रसिद्धिरस्ति तथाप्यभ्युपगम-वादोऽयमित्यवधेयम् । उभयत्रप्रसिद्धानामित्यतः परं तुशब्दो योज्यः । तेन पूर्वापेक्षया वैलक्षण्य प्रदर्शनाय निर्देशलाभ इति ज्ञेयम् । विष्णावेवेति । अत्र च श्रुत्येकदेशोत्कीर्तनेन सर्वे वा एते प्राणाश्च प्राणिनश्चेत्यारभ्यालोकिनश्चेत्यन्ता श्रुतिर्गृहीता । आदिपदेन वायुना वैगौतमसूत्रेणायं च लोकः परश्च लोकः सर्वाणि भूतानि संदृब्धानि भवन्तीति वायोः सर्वलोकाश्रयत्वप्रतिपादकश्रुतेराकाश एव तदोतं च प्रोतं चेति प्रकृतेः सर्वाश्रयत्वप्रतिपादकश्रुतेश्च परिग्रहः । साधारणयेनेति पूर्वत्रिकस्योभयत्र प्रसिद्धि-रित्युत्तरेण सम्बन्धः ।

प्रवृत्तिनिमित्तेति । अविनाशित्वरूपनिमित्तेत्यर्थः । कारणत्वादीत्यादिपदेन बाधितत्वपरिग्रहः । प्रयोगेति । अवकाशब्रह्मणोः प्रयोगस्य साधारण्येनेत्यर्थः । कंपनादित्यधिकरणीयलोकप्रसिध्या भगव-ल्लिङ्गेन च साधारण्यप्रतिपादकतत्वप्रकाशिकाविरोधमाशङ्क्य तत्परिहारश्चन्द्रिकायां तदधिकरण एव कृतो ज्ञेय इति भावः । येनेति । तथोभयत्र प्रसिद्धेः सर्वत्र वक्तुं शक्यत्वादिति भावः । अन्यत्रैवप्रसिद्धा-नामन्यत्र प्रसिद्धेभ्यो भेदं दर्शयति । श्रुत्यादिसाधारण्येनेति । अन्यत्रप्रसिद्धत्वस्योभयत्राविशेषेपि तदुभयशब्दस्य अन्यत्र प्रसिद्धत्वसाधकश्रुत्यादेर्न साम्यम् । किंत्वन्यत्र प्रसिद्धेष्विन्द्राकाशादिशब्देष्वन्यत्र प्रसिद्धिसाधकश्रुत्यादिकं दुर्बलम् । इतरेषु तत्साधकश्रुत्यादिकं तु प्रबलमिति तयोर्भेदसिद्धिरिति योज्यम् । प्राणस्तथेत्यधिकरणमूलेऽमुख्यया वृत्याऽत्र मुख्यप्राणस्य वाच्यत्वं सिद्धान्तिनोऽप्यभ्युप-गम्यत इत्यतो मुख्ययेत्युक्तमित्युक्तम् । सिद्धान्ते च मुख्यवाच्यत्वमित्यादिर्मुख्यपदप्रवेशेनैव व्यवहारः । अन्यत्रैव प्रसिद्धत्वेपि यत्रान्यवाचकत्वेप्यविरोधस्तत्रान्यदप्युच्यत इत्येतेन शिष्टा अपरिग्रहा इत्ये-तद्भाष्योक्तप्रकारोप्यऽस्ति । अन्तस्थत्वाधिकरणचन्द्रिकायामपि इन्द्राग्न्यादिशब्दानां ब्रह्मणि परम-मुख्यत्वेऽपि यत्र बाधकं तत्र कृतदेवतापरत्वं युक्तमेव । इन्द्रो ह्यजेत्यादाविंद्रशब्दस्य ब्रह्मपरत्वेऽपीन्द्रस्य तु उत्पादत्वादन्यपरता च बाधकाद्युक्तेत्युक्तम् । समाकर्षाधिकरणपर्यालोचनयानुप्रकरणं प्रतीयते । पादान्त्यप्राणाधिकरणेत्यादिचोक्तं चन्द्रिकायाम् । द्युभ्वाद्यकरणे चाधिकं वक्ष्यते । तथापि पादान्त्यप्राण-शब्दस्याप्यन्यत्रैव प्रसिद्धत्वाभावेऽपीत्यादिकमाशङ्क्य प्रायिकत्वादभेदस्येत्यादिरूपेण परिहार्यः । प्रागुक्त इति । अव्यक्तादिशब्दानामन्यत्रप्रसिद्धिसाधकावरत्वादीनामिव गुहांप्रविष्टत्वादेरन्यत्र प्रसिद्धि-साधकद्वित्वादी नामप्येकस्मिन् ब्रह्मण्यसम्भवेन बलवत्वादित्युक्त इत्यर्थः । बहुविप्लवेति । तारतम्य-कर्मक्रमादिविलयापातरूपविप्लवेत्यर्थः ।

नन्वाकाशादिशब्दानामाकाशस्तल्लिङ्गादिति प्रथमे आकाशोऽर्थान्तरत्वादिव्यपदेशादिति तृतीये कारणत्वेन चाकाशादिष्विति चतुर्थे च पादे समन्वयोक्तेरन्यत्रोभयत्रान्यत्रैव प्रसिद्धता स्यादिति सांकर्यं कथं परिहरणीयमित्यत आह । इति संक्षेप इति । इहाधिकविचारे ग्रन्थगोरवभयादुपरम्यत इत्याशयः । तर्हि तत्प्रमेयविचारोऽवशिष्ट एव किमित्यतश्चन्द्रिकोक्तप्रकारेणान्यत्रप्रसिद्धादिलक्षणादिविचारोऽ-स्माभिःकृतः । इतोप्यधिकोपयुक्तविचारस्तु चन्द्रिकायामेव द्रष्टव्य इत्याह ॥ विस्तरस्त्विति । तत्रैक-स्यैव दशाभेदेन त्रितयं युक्तमित्यादेः प्रतिपादनात् । एवं हेतुमुखलक्षणस्य भाष्यटीकादितो लाभ-प्रकारादिकमपि तत्र दृष्टव्यमित्याशयः । यद्वा श्रुत्यादेः प्राबल्यं च यद्यप्यापाततो ब्रह्मणीत्यादिना पक्षान्तरनिराकरणपूर्वकं तथापि प्रवृत्तिनिमित्तस्य तदधीनत्वादिनेत्यादिनोक्तप्राबल्यस्वरूपनिरूपणं चन्द्रिकोक्तरीत्याऽवधेयमित्याशयेनाह । विस्तरस्त्विति । अस्माभिरपि चतुर्थपादे प्राबल्यनिरूपणं चन्द्रिकोक्तरीत्या करिष्यत इति भावः ।

तत्र प्रसिद्धानामिति । ब्रह्मणि प्रसिद्धानामित्यर्थः । चन्द्रिकानुसारेण तत्रेति व्यवहारः निष्टंकितं सिद्धमित्यर्थः । अनेन वक्ष्यमाणत्रैविध्यं सिद्धवत्कृत्येह शङ्कोत्थानान्ननु चतुर्विधेत्युत्तरग्रन्थोत्थाने नानु-पपत्तिरिति सूचितम् ॥ सर्वेषां नामलिङ्गभेदेनेति । तथासति तद्भेदनिबन्धनपादबाहुल्यं स्यादिति तु नचैवमन्यत्र प्रसिद्धेष्विवेत्यादिना टीकायामनुपदमेव निराकरिष्यत इति ज्ञेयम् । नच रूढत्वेति । प्रथमपादे समन्वितानामाकाशादिशब्दानां यौगिकत्वेन लिङ्गत्वस्य सर्वगतत्वाधिकरणमूले आशङ्क्य-माणतया यौगिकत्वं लिङ्गत्वमिति सिद्धेस्तत्प्रतिद्वंद्वितया रूढत्वं नामत्वमित्यपि सिद्धमिति भावेनेय-माशङ्केति ध्येयम् । सर्वेषामपि ब्रह्मणीति । महायोगानङ्गीकारे गुणपूर्त्यलाभेन तदर्थकसमन्वय-समर्थनवैय्यर्थ्यं स्यात् । प्रकरणाद् गुणलाभेन सार्थक्यमिति तु न युक्तम् । वचनवृत्यङ्गीकारवैफल्यापत्तेः। यच्छब्दा योगवृत्तय इत्यणुवेदान्ते सर्वेषां यौगित्वोक्तेश्च । तथाच सर्वेषां यौगिकत्वाद्रूढत्वाभावेन नामलिङ्गभेदायोग इति भावः । तथाप्यन्यत्र प्रसिद्धत्वादिवदापातप्रतीत्यनुरोधेनेयमुक्तिरित्यदोष इति सर्वगतत्वाधिकरणीय यथाश्रुतमूलानुसारेण शङ्कते । न चापातेति । तदसम्भवादिति । तेषामर्थविशेषे आपाततो रूढत्वाभावेन नामत्वं न स्यादिति भावः । सर्वेषामपीति । तथाच केवलवैदिकत्व-लक्षणस्यासम्भव इति भावः । नच केवलपदेन लौकिकरूढिराहित्याभिधानम् । नतु रूढिमात्रराहित्यस्य विवक्षा । तथाच सर्वशब्दानां ब्रह्मणि विद्वद्रूढिसत्वेऽपि लौकिकरूढिराहित्येन यौगिकत्वाभिमतेषु नासम्भव इति वाच्यम् । अन्नमयादिशब्देषु लौकिकरूढिरहितेष्वतिव्याप्त्यवारणात् । तेषां कोशेषु लौकिकरूढेरभावादिति भावः । अपाततो निरूढा इत्यर्थ इति । नचान्नमयादिषु तदसम्भवादित्युक्त-मिति वाच्यम् । उतल्लक्षणपक्षे तेषां नामत्वाभावस्येष्टत्वात् । योगरूढानि नामानीति लक्षणान्तरे तत्सङ्ग्रहोपपत्तेश्च । अत एवैतल्लक्षणपक्षे आपाततो रूढिरहिता इति धर्मद्वारेत्यस्यार्थकथनं च युक्तम् । अन्नमयादिशब्दानामपि लिङ्गात्मकत्वाङ्गीकारेणालक्ष्यतयाऽतिव्याप्तेरभावात् । नचापाततो यौगित्वमेव लिङ्गत्वं तर्ह्युच्यतां विद्वद्रूढानामपि लिङ्गात्मकानां तथात्वेनासम्भवाभावादिति वाच्यम् । तथा सत्यनेक-पदसमभिव्याहारात्मकेषु सर्वेषु भूतेष्वेतमित्यादिरूपलिङ्गात्मकशब्देष्वापाततो यौगिकत्वाभावेनाव्याप्तिः स्यादित्यत्र तात्पर्यात् । वक्ष्यति चोत्तरपादादिभागे एवमिति । आपाततो रूढिराहित्यमभ्युपगम्यान्न-मयादिषु तदसम्भवादिति प्रागुक्तत्वेऽपि शुद्धिप्रार्थनावाक्ये कोशेषु रूढ्यङ्गीकाराभिप्रायेण चन्द्रिकावत् परिहारग्रन्थप्रवृत्तिरिति नदोषः । आपाततो रूढिरहिता इत्यादिचन्द्रिकाटीकाव्याख्यावसरेऽस्मदुक्त प्रकारेण विशेषविचारः कर्त्तव्योऽस्ति ।

विवादाभावेपि मीमांसावताराङ्गीकारे बाधकमाह । नानुपलब्ध इति । अन्यथेति प्रथमतः पूरणीयम् । लिङ्गत्वाभिधानेनैवेति । उपलक्षणंचेदम् । तृतीयाध्याय तृतीयभाष्ये...... इत्युक्ति-सत्वाच्चेति ज्ञेयम् । पादचतुष्टयादीति । आदिपदेनाष्टकसंग्रहः । पूर्वमीमांसायां तृतीयाष्टमदशेषु पादाष्ट-कत्वदर्शनादितिभावः । उभयप्रसिद्धास्विति पाठः प्रसिद्धेष्विति पाठेऽन्यत्रैव प्रसिद्धानामुपलक्षणया ग्रहणम् । सृष्टृत्वेऽपि चतुर्थपादमूलकानुसारेण त्रिपादित्वेत्यादौ त्वतलोरिति पुंशब्दास्तु येन भवति षट्पादादित्वादिप्रसङ्गवारणायोभयत्र प्रसिद्धान्यत्रैव प्रसिद्धयोस्तद्बेद विवक्षित इति र्निबन्धः । अन्यत्र प्रसिद्धातिरिक्तयोन्यतरस्मिन्नेव तद्विवक्षया पादचतुष्टयनिर्वाहोपपत्तेरित्यपरितोषादाह । यद्वेति । तत्रेति । उभय प्रसिद्धान्यत्रैव प्रसिद्धयोरित्यर्थः । तर्हि प्राधान्यादेव तृतीयेऽपि पादे भेदाश्रयणायोगः । उभयपुरस्कारस्यावश्यकत्वादित्यपरितोषादाह । वस्तुतस्त्विति । इदानीं त्विति । इदानींतु न तत्र भेद आश्रित इति सम्बन्धः । भेदाश्रयणे मूलं विघटयितुमुक्तमापातप्रसिद्धिं तिरस्कारेति । तर्ह्यभेदविवक्षा-प्रयोजकैकोपाधेरभावात्तदभेदविवक्षायोग इत्यत उक्तं महायोगेत्यादि । अनेनैवैकोपाधिक्रीडीकृते प्राग्भेदाश्रयणमङ्गीकारबाधेन वस्तुतस्तु तद्भेदाश्रयणं न युक्तमिति तृतीयचतुर्थयोस्तद्भेदविवक्षायोग इति च सूचयति । तत्र प्रथमतोऽन्यत्रेत्यादिमहामल्लेशभङ्गवदित्यन्तोऽप्यभ्यधिकरणत्वेपीत्यादिदुर्गमत्वाच्च नैवात्र प्राथम्येनोदितोंऽजसेत्यन्तोदाहरिष्यमाणानुव्याख्यानानुसारेण सोपानारोहणन्यायेनानतिप्रयत्न-साध्यस्य प्राथम्यं तत्र निमित्ततयाऽभिमतमिति विकल्पद्वयं मनसि निधाय क्रमेणोत्थाप्य दूषयन् पादक्रमयोगमाशङ्क्य तन्निरासकतयोत्तरवाक्यं योजयति । ननु महामल्लेति । यथानेकेषु मल्लेषु प्रत्यर्थितयाऽवस्थितेष्वपि भगवता श्रीकृष्णेनातिप्रबलानां चाणूरादिमल्लानामेव प्रथमं भङ्गो विहितस्त-न्यायेनेत्यर्थः । अन्यत्र प्रसिध्यपेक्षयाऽन्यत्रैव प्रसिद्धेर्बलवत्वेन बलवत्तत्प्रसिद्धिमतां शब्दानां समन्वय-स्यैवातिप्रयत्नसाध्यत्वादिति भावः । सोपानेति । प्रथमं स्वल्पसोपानमारुह्यतेऽनन्तरं तदपेक्षया किञ्चिस्थूलं तदनन्तरं चातिस्थूलम् । तन्यायेनेत्यर्थः । प्राथम्यं स्यादिति । अन्यत्रप्रसिद्धानां तत्प्रसिद्धि- निरासपूर्वकं भगवत्परत्वप्रतिपादनापेक्षयोभयत्र प्रसिद्धानामन्यप्रसिद्धिनिराकरणमात्रस्यानतिप्रयत्न-साध्यत्वादिति भावः । इतिशब्दो हेतौ । ननु वक्ष्यमाणमहामल्लभङ्गन्यायसोपानारोहणन्याययोरेकैक-स्योपादानमयुक्तमित्याशङ्कनात्कथं वक्ष्यमाणानुव्याख्यानेन ततत्क्रमनिर्वाह इत्यतः शिष्यसमाधानाय तदनुव्याख्यानाशयस्येह प्रदर्शनेन शङ्कानवकाशं प्रतिपादयति । पादत्रयप्रतिपाद्येति । अयमर्थः । नात्रैकन्यायादरेण क्रम इत्युच्यते । अपि तु त्रिपाद्योश्चतुर्थपादपेक्षया प्रथमं सोपानारोहणान्यायस्य पुरस्कारः । त्रिपाद्यां त्वन्यत्र प्रसिद्धानां समन्वयस्य प्रागुक्तरीत्याऽतिप्रयत्नसाध्यत्वादुभयत्रप्रसिद्ध-शब्दसमन्वय निरूपणपरतृतीयादाद्यपादद्वयं प्राथम्यम् । अन्यत्रप्रसिद्धेष्वपि नाम्नां प्रधानभूतधर्मिण्ये-कोक्तरीत्या नामसमन्वयनिरूपणस्य प्राथम्यं नाम पादस्य पादद्वयमध्येऽपि प्राथम्यं लिङ्गपादस्य तु तदानन्तर्यम् । तथाचोक्तप्रकारेण न्यायद्वयाश्रयणेन पादक्रमो युक्त इति ।

पृथक्तदभिधानेति । अनुभाष्य इति शेषः । अनभिमतत्वमिति । अनुभाष्यकारस्येति शेषः । न्यूनत्वमित्यत्राप्यनुभाष्य इति शेषः । भाष्य एवेति । सूत्रभाष्य एवेत्यर्थः । उपवर्णयितुमित्यादि । तदनूद्य भाष्येण तन्निरासलाभमुपवर्णयतीत्यर्थः । तददृष्टेरिति भाष्यमिति । बहुलं स्पष्टब्रह्मलिङ्ग-त्वादित्यनेन मूलेनास्पष्टत्वाभावस्यैव प्रतिपादनलाभादस्पष्टत्वाददृष्टेरिति भाष्यार्थसूचनं तस्य हेतुतया योजने लाभ इत्याशयः । चंद्रिकोक्तरीत्योपपादयति । यथेत्यादिना । यथेत्यनन्तरं प्रथमम् इति पूरणीयम् । परमतेऽतस्तदित्यधिकरणविषयवाक्यद्वयस्य स्वीकारात्तद्वाक्यद्वयशेषवाक्ययोः क्रमेण सर्वात्मकत्वं सर्वपापराहित्यं च प्रतिपाद्यत इत्याशयेनोभयकथनमिति ज्ञेयम् । सर्वात्मादेरित्यादावादिपदेन तत्तद्वाक्य-गतलिङ्गान्तरपरिग्रहः । एवं लिङ्गस्पष्टतामुक्तवा मूलोपयोगमाह । तदुदाहरणेति । तत्पादद्वयगताधि-करणोदाहरणेत्यर्थः । अविद्यादिसर्वप्रपञ्चाभेदरूपसर्वात्म्यस्य बाधितत्वादाह । सर्वग्रामाधिष्ठातृत्वेति । निर्विशेषस्येति प्रतिपादनादित्युत्तरेण सम्बन्धः । सविषस्येति पुनः पठितस्य प्रतिपादनादित्युत्तरेण सम्बन्धः । यद्यपि द्वितीये सर्वत्रेत्यादिना चन्द्रिकायां सर्वात्म्यादेरिव कालत्रयातीतत्वादिरूप-तत्तदधिकरणीयवाक्योक्तधर्माणामपि निर्विशेषेऽनुपपत्तिप्रतिपादनम् । तथा तृतीयेऽपि दृश्यत्वरूपित्वा-देरिव सप्रकारकज्ञानविषयत्वादिरूपतत्तदधिकरणीयवाक्योक्तधर्माणामपि निर्विशेषेऽनुपपत्तिप्रतिपादन-मिति । तथापि प्राचुर्येणेति तत्रानुक्तेः सर्वसङ्ग्रहोपपत्तावपीह मूले प्राचुर्येणेत्युक्तयाऽधिकरणविशेषे सगुणस्य निर्गुणस्य च प्रतिपाद्यत्वाभावस्य परेणैवाङ्गीकारज्ञापनात्तदङ्गीकृतं प्राचुर्येणेत्येतद्य्वावर्त्य-तयाऽभिधाय शिष्टानामेव सविशेषनिर्विशेषयोरनुपपत्युद्भावनमुचितमित्याशयेन पूर्वं प्राचुर्येणेत्ये-तद्य्वावर्त्यतया सार्वात्म्यादेः सगुणादावनुपपत्तिं प्रतिपाद्येदानीमधिकरणान्तरविषयवाक्योक्तधर्माणां सविशेषादावनुपपत्तिप्रतिपादनेन परोक्तप्राचुर्यखण्डनप्रकारमाह । सर्वत्रेत्यत्रेवेत्यादिना । निर्विशेषेत्यस्य प्रतिपादनेनेत्युत्तरेण सम्बन्धः । सविशेषस्य प्रतिपादनेनेति । तथाच द्वितीयपादीयलिङ्गानां निर्विशेष-निष्टतया तृतीयपादीयानां च तेषां सविशेषनिष्टतया द्वितीये निर्विशेषं प्रतिपाद्यम् । तृतीयेऽपि सविशेषं प्रतिपाद्यमित्यङ्गीकार्यतया प्राप्नोति । तथा च तत्पादयोर्विशेषसविशेषयोरेव प्राचुर्येण प्रतिपादनप्राप्त्या प्राचुर्येण सविशेषनिर्विशेषविषयतया यः परोक्तस्तत्पादयोर्भेदस्तस्येत्यर्थः । प्रागनिराकरणाद् व्याख्यातं निराकृतप्रायत्वादिति । निराकृतत्वादित्येतत्स्वारस्यानुसारि प्रकारान्तरमाह । यद्वेति ।





