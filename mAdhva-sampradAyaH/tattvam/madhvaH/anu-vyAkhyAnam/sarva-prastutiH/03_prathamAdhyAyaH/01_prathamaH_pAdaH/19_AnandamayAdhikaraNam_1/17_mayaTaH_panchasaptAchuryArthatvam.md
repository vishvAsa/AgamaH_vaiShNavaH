+++
title = "१७ मयटः पञ्चसप्ताचुर्यार्थत्वम्"

+++


## ॐ विकारशब्दान्नेति चेन्न प्राचुर्यात् ॐ

**मयटः पञ्चसप्ताचुर्यार्थत्वम्**

**ॐ विकारशब्दान्नेति चेन्न प्राचुर्यात् ॐ**

### **सुधा**

ननु नान्नमयादयः परमात्मा विकारवाचिनो मयट्शब्दस्य श्रवणात् । परमात्म-नोऽन्नादिविकारत्वानुपपत्तेः । न च ब्रह्मशब्दानुपपत्तिः । अमुख्यार्थसम्भवात् । न च प्रस्ताव-विरोधो मुख्येऽर्थे बाधकाभावश्चेत्युक्तमिति वाच्यम् । विकारार्थस्य मयट्प्रत्ययस्य बाधकत्वात् । तत एव प्रस्तावस्याप्यपवादादित्याशङ्क्य तत्परिहाराय सूत्रम् ॐ विकारशब्दान्नेति चेन्न प्राचुर्यादिति ।

तत्रानन्दमयविषयावेवाक्षेपपरिहाराविति प्रतीतिनिरासाय सिद्धान्तांशं व्याचष्टे प्राचुर्यार्थाश्चेति ।

## **अनुव्याख्यानम्**

***ॐ विकारशब्दान्नेति चेन्न प्राचुर्यात् ॐ***

***प्राचुर्यार्थाश्च मयटः सर्वेऽत्र प्रतिपादिताः ॥***

चशब्दोऽवधारणे । अत्र श्रुतौ । कुत इत्यत आह प्रतिपादिता इति । अयमर्थः । मयट्शब्दो हि विकार इव प्राचुर्येऽपि मुख्यः । तत्प्रकृतवचने मयडित्यनुशासनात् । न च ब्रह्मशब्दोऽन्यत्र मुख्यः । न च सावकाशेन निरवकाशस्य बाधोऽस्ति । अतो निरबकाशब्रह्मशब्दबलात्सावकाशस्य मयटः प्राचुर्यार्थत्वोपपत्तेर्न तद्बलादन्नमयादीनामपरमात्मत्वं कल्प्यमिति । एतेन विकारप्रवाहमध्य-पतितत्वान्नानन्दमयशब्दः प्राचुर्यार्थ इत्येतद्गर्भस्त्रावेणैव गतम् । अन्नमयादिष्वपि मयटः प्राचुर्यार्थता-स्वीकारात् । परोणापि हि प्राणमये न विकारार्थत्वं वक्तुं युक्तम् । प्राणानां प्राणविकारत्वा-सम्भवात् । यथाकथञ्चिद्विकारकल्पने मुख्यार्थपरित्यागात् ।

स्यादेतत् । अन्नविकारत्ववदन्नप्राचुर्यमपि नेश्वरस्य सम्भवति । तद्धि पार्थिवशरीराणा-मन्नोपजीविनां स्यादिति चेन्न । अत्रान्नशब्दस्य प्रसिद्धान्नार्थत्वाभावात् । स्वयमेव हि श्रुतिः ‘अद्यतेऽत्ति च भूतानि तस्मादन्नं तदुच्यते’ इत्यन्नशब्दं निर्वक्ति । अदिधातोः कर्मणि कर्तरि च क्तप्रत्यये सति रूपमेतत् । न च भूतात्तृत्वं प्रसिद्धान्नस्य सम्भवति । तस्मादन्नशब्दोऽयं भावप्रधानो भूताद्यत्वं भूतात्तृत्वं च वक्ति ।

### **शेषवाक्यार्थचन्द्रिका**

तत्प्रकृतवचने मयडित्यनुशासनादिति । प्राचर्येण प्रस्तुतं प्रकृतं तस्य वचनं प्रतिपादनं भावे ल्युट् । ततश्चायं सूत्रार्थः । तदिति प्रथमासमर्थात्प्राचुर्येण प्रस्तुतमिदमित्यर्थे वर्तमानात्स्वार्थे मयट् प्रत्ययो भवतीति । अन्नमयं यवागूमयीत्याद्यस्योदाहरणम् । प्राचुर्येण प्रस्तुता यवागूरित्यादिस्तदर्थः । यद्यपि प्रकृतशब्दः प्रस्तुतमात्रे रूढो न क्लृप्तप्राचुर्यविशिष्टप्रस्तुतवाची तथाऽपि प्रकृत इत्येतावति वक्तव्ये वचनग्रहणादयं विशेषो लक्ष्यते । वचनग्रहणं हि लोके यादृशस्य प्रकृतस्य मयटा वचनं प्रत्यायनं प्रसिद्धं तत्र यथा स्यादित्येवमर्थम् । लोके च मयडन्तैरन्नमयादिशब्दैः प्राचुर्येण प्रकृतस्य प्रत्यायनं प्रसिद्धम् । न चैवं प्राचुर्यविशिष्टप्रकृत्यर्थमात्रपर्यवसितमयड्विधिरूपत्वेनानन्दमय- शब्दात्सूत्रोपात्तप्राचुर्यमात्रलाभेऽपि कथमानन्दप्रचुरधर्मिपर्यन्तत्वलाभ इति वाच्यम् । मत्वर्थीयाच् प्रत्ययान्तत्वाश्रयणेन तल्लाभसम्भवादिति ध्येयम् ।

यद्वा । प्राचुर्येण प्रस्तुतं प्रकृतं तदुच्यतेऽस्मिन्निति प्रकृतवचनम् । तदति प्रथमा-समर्थाद्यथोक्तेऽभिधेये मयट्प्रत्ययो भवतीति प्रचुरतायुक्तेऽपि वस्तुनि विकारवन्मयट्स्मरणादित्यर्थः । विकारप्रवाहमध्यपतितत्वान्नानन्दमये मयटः प्राचुर्यार्थत्वं युक्तमिति प्रागुक्तं दूषणमप्यतिदेशेन परिहरति एतेनेति ॥ एतेनेत्युक्तमेव विशदयति अन्नमयादिष्वपीति । तथा चान्नमयादीनां चतुर्णामब्रह्मत्व-मङ्गीकृत्यानन्दमयमात्रस्य ब्रह्मत्ववादिनं प्रत्युक्तरीत्या प्रायपाठबाधप्रसक्तावपि मयाऽन्नमयादीनामपि ब्रह्मत्वाङ्कीकारेण तत्रत्यमयटामपि प्राचुर्यार्थत्वस्यैवाङ्गीकृतत्वान्न मत्पक्षे विकारप्रायपाठभङ्गप्रसक्तिरिति भावः । अङ्गीकृत्यैव च प्रायपाठबाधस्योद्भाव्यत्वं तत्समाधानमभिहितम् । वस्तुतस्तु तस्य परेणानुद्भाव्यत्वान्न समाधेयत्वमपीत्यभिप्रेत्य कुतस्तदित्यतः स्वं प्रत्यप्यविशिष्टत्वादित्याशयेन परं प्रति तदुपपादयति परेणापीति । प्राणमय इत्युपलक्षणम् । प्राणमयादिष्वित्यर्थः । प्राणानामिति । प्राणादीनामित्यर्थः । क्वचित्प्राणमयादीनामित्येव पाठः ॥ प्राणविकारत्वासम्भवादिति । प्राणादि-विकारत्वासम्भवादित्यर्थः । प्राणादीनां प्राणादिविकारत्वस्यात्माश्रयत्वप्रसङ्गेनासम्भवादिति भावः ।

ननु प्राणादीनां प्राणादिविकारत्वाभावेऽपि प्राणाद्युपाध्यवच्छिन्नस्यात्मनः प्राणादिशब्देन ग्रहणात्तस्य च प्राणादिविकारत्वं सम्भवत्येव घटाद्यवच्छिन्नस्य गगनस्य घटादिविकारत्वदर्शनादित्यत आह यथाकथञ्चिदिति ॥ मुख्येति । प्राणादिशब्दानां प्राणाद्युपाध्यवच्छिन्नपरत्वेन मुख्यार्थत्याग-प्रसङ्गादिति भावः ॥ पार्थिवशरीरणामिति । ईश्वरस्य चाप्राकृतविग्रहत्वान्न पार्थिवशरीरत्वमिति भावः। अदिधातोरिति । अद्यत इति कर्म्यण्यत्तीति कर्तरि चादिधातोर्निष्ठाक्तप्रत्यये ‘रदाभ्यां निष्ठातो नः पूर्वस्य च दः’ इत्यनेन दकारात्परस्य दकारस्य च नत्वे श्रौतत्वादन्नाण्ण इत्यत्रान्नादिति निर्देशाच्च जग्ध्यादेशाभावे च सत्यन्नमिति रूपनिष्पत्तिरिति ज्ञेयम् ॥ वक्तीति । ततश्चान्नप्राचुर्यमीश्वरस्य सम्भवतीति भावः ॥

### **परिमल**

विकारशब्दान्नेति चेन्न प्राचुर्यादिति । तावतोक्तशङ्कनिरासः कथमित्यत आह अयमर्थ इति ॥ तत्प्रकृतवचन इति । प्राचुर्येण प्रस्तुतमित्यर्थे प्रथमान्तान्मयड्भवती’ति पाणिन्युक्ते-रित्यर्थः । परस्यैव विकारप्रायपाठत्याग इत्याह परेणापि हीति ॥ प्रणानां प्राणविकारत्वेति । वायुविकारा हि प्राणाः । तेषामेव तद्विकारत्वायोगादित्यर्थः । प्राणशब्दस्य वायुलक्षकत्वमुपेत्य विकारार्थत्वमुपेयत इत्यत आह यथाकथञ्चिदिति । अदधातोरित्यादि । ‘अदभक्षण’ इत्यतो ऽद्यत इति वा अत्तीतिवाऽर्थे क्तप्रत्यतये ‘रदाभ्यां निष्ठातो नः पूर्वस्य च दः’ इति नत्वेऽन्नमितिरूपमित्यर्थः ॥ अयमिति । मयडन्तोऽन्नशब्द इत्यर्थः ॥

### **यादुपत्यम्**

ॐ विकारशब्दान्नेति चेन्न प्राचुर्यात् ॐ ॥ तत्प्रकृतवचन इति । इदं सूत्रं वैयाकरणैर्द्वेधा व्याख्यातम् । तदिति प्रथमासमर्थात्प्राचुर्येण प्रस्तुतमिदमित्यर्थे वर्तमानात्स्वार्थे मयट्प्रत्ययो भवतीत्येकोऽर्थः । अस्यान्नमयं यवागूमयीत्याद्युदाहरणम् । प्राचुर्येण प्रस्तुतमन्न-मित्यादिस्तदर्थः । यद्यपि प्रकृतशब्दः प्रस्तुतमात्रवाची न क्लृप्तप्राचुर्यविशिष्टप्रस्तुतवाची । तथापि प्रकृत इत्येतावति वक्तव्ये वचनग्रहणादयं विशेषो लभ्यते । वचनग्रहणं हि यादृशस्य प्रकृतस्य मयटा वचनं प्रत्यायनं प्रसिद्धं तत्र यथा स्यादित्येवमर्थम् । लोके च मयडन्तैरन्नमयादिशब्दैः प्राचुर्येण प्रकृतस्य प्रत्यायनं प्रसिद्धमिति । अपरस्त्वर्थः । प्रकृतं प्रस्तुतमुच्यतोऽस्मिन्निति प्रकृतवचनम् । तदति प्रथमा-समर्थात्प्रकृतवचनेऽर्थे मयट्प्रत्ययो भवतीति । अस्यान्नमयो यज्ञ इत्याद्युदाहरणरम् । प्रकृतमन्न-मस्मिन्यज्ञ इत्यादिस्तदर्थः । अस्मिन्नर्थे प्रकृतादर्थादर्थान्तरे प्रत्ययः । प्रकृतशब्देन च प्रस्तुतमात्रमुच्यते न तु प्राचुर्यविशिष्टमिति पूर्वस्मादर्थाद्विशेषः ।

अत्र च न द्वितीयव्याख्यानं प्रकृतोपयोगि, प्राचुर्यप्रत्यायकाभावात् , किन्तु, प्रथमव्याख्यानमेव । तत्रापि सूत्रोपात्तप्राचुर्यं शाब्दं, आनन्दप्रचुरधर्मिपर्यन्तत्वं त्वार्थिकमित्यवगन्तव्यम् । ‘अन्नमयादीनां पञ्चानामपि न ब्रह्मत्व’मिति यत्सङ्करेणोक्तं तदुक्तातिदेशेन दूषयति एतेन विकारेति ॥ परेणापीति । ‘देहप्राणमनोबुद्ध्यानन्दरूपा अनात्मान व क्रमेणान्नमयादिशब्दवाच्या’ इति परस्याभिप्रेतम् । तत्तद्देहस्यान्नविकारत्वेऽपि, न प्राणादीनां प्राणादिविकारत्वम् । अत्माश्रयत्वप्रसङ्गात् । अतः स्वार्थिकत्वमेवात्र मयटामिति त्वयाऽपि वाच्यम् । सति चैवमानन्दमये प्राचुर्यार्थतास्वीकारे, कथं प्रायपाठविरोधस्त्वदेकदेशिनं प्रति त्वयोक्त इति भावः । प्राणमय इत्युपलक्षणम् । प्राणमयादिष्वित्यर्थः। एवं प्राणानामित्यादिकमपि प्राणादीनां प्राणादिविकारत्वासम्भवादिति व्याख्येयम् । अत एव भामत्याम्, ‘न च प्राणमयादिषु विकारार्थत्वायोगात्स्वार्थिको मयडि’त्याशङ्क्य निराकृतम् । तदीय-निराकरणमेवाभिप्रेत्याह यथाकथञ्चिदिति । प्राणाद्युपाध्यवच्छिन्नं ब्रह्म भवति प्राणादिविकारो, घटाकाशमिव घटविकार इति प्राणाद्युपाधिविभक्तलक्षणविकारकल्पन इत्यर्थः । मुख्यार्थ इति । उपाधिज्ञाप्यविभागस्य मुख्यविकारत्वाभावादेवं कल्पने मुख्यार्थपरित्याग इति भावः । यद्यप्येतन्मतमग्रे निराकरिष्यते । तथाऽप्युक्तदूषणातिदेशसौकर्यायात्रापि दूषितम् । अत एवाग्रे नेतद्दूषणं वक्ष्यतीत्यव-गन्तव्यम् ॥ क्तप्रत्यये सतीति । ‘रदाभ्यां निष्ठातो नः पूर्वस्य च द’ इत्यनेन तकारदकारयोर् नकारे च सतीति शेषः ।

### **श्रीनिवासतीर्थीया**

॥ ॐ विकारशब्दान्नेति चेन्न प्राचुर्यात् ॐ ॥ अन्नशब्दस्य विद्यामानस्यान्नशब्दस्य ।

### **वाक्यार्थरत्नमाला**

‘तत्प्रकृतवचने मयडि’त्यत्र ह्यर्थद्वयम् । वचनशब्दस्य भावे ल्युडन्तत्वा-श्रयणेन चापरः । तत्राद्ये प्राचुर्येण प्रस्तुतत्वरूपं प्रकृतत्वम् । ‘अन्नमय’ इत्याद्युदाहरणगतान्नादिकं प्रकृत्यर्थ एव । तदर्थे वर्त्तमानाच्च मयट् प्रत्ययः स्वार्थिकोऽपि अन्नादिप्रकृतेः प्राचुर्यविशिष्टत्वेन प्रस्तुतार्थकत्वं द्योतयति । प्रत्ययस्य स्वार्थिकत्वादेव प्रकृतिलिङ्गमेव व्यवहर्त्तव्यमिति शेषः । द्वितीये तु प्राचुर्येण प्रस्तुतत्वं प्रकृत्यर्थसमः । तदर्थे वर्तमानाद्विहितस्य मयट्स्तत्प्रकृतमुच्यतेऽस्मिन्नित्यधिकरण-त्वार्थकत्वम् । एवं प्रकृत्यर्थं प्रत्यधिकरणत्वार्थकत्वादेव विशेष्यनिघ्नतया विशेष्यलिङ्गमेव व्यवहर्तव्य-मित्यादिर्विशेषः । तत्र तावदाद्यमर्थमाह । प्राचुर्येण प्रस्तुतमित्यादि प्रथमसमर्थादिति । प्रथमान्तस्य समर्थं च मयट् प्रत्ययद्योत्य प्रकृतत्वाधारत्वमिति हरदत्तः । अर्थे वर्तमानादिति । ननु भावे ल्युडन्तत्व-माश्रित्य वचनशब्दः प्रथमत एव व्याख्यातः । तथाच तदनन्तरप्रवर्त्तित सूत्रार्थे तस्यापि प्रवेशेन भाव्यम् । प्राचुर्येण वस्तु तस्य प्रतिपादन इति । तत्कथं तदनुक्तिरिति चेत् । न । यतोऽत्र प्रथमं सौत्रपदयोजनामात्रमभिहितम् । सूत्रार्थस्तु वचनपदार्थानन्तर्भावेनैवोच्यते । तर्हि तद्वैय्यर्थ्यमिति तु न शङ्कनीयम् । यद्यपि कृतेप्रत्युत्तरटीकायां तत्सार्थक्यस्य प्रयोजनान्तरप्रतिपादनेन वर्णनादिति ज्ञेयम् । यत्तु रमायां प्रकृतेद्योत्येप्रत्यय इति । तन्न । भावे ल्युडन्तत्वपरिग्रहानुसारेणा प्रकृतस्य द्योतन इत्येव वाच्यत्वेन कर्मणि ल्युडङ्गीकारेण द्योतनस्य प्रधानतयोपस्थित्यापादकव्याख्यानस्याद्य इतीति ल्युट् पक्षपरिहारार्थक कौमुदीवाक्यप्रतीकोपादानविस्मरणमूलकत्वात् । अन्यत्र तु भावे प्रत्ययानाश्रयणाद्ध्यो इत्युक्तिरूपपन्ना । प्रकृतत्वं तस्य द्योत्यमिति मञ्जरीशेषीवाक्ययोस्तु वचनग्रहणलब्धार्थानुवादेऽपि वचन इत्यस्य द्योत्य इत्यर्थकथनान्न दोषः । तथा च वैच्यर्थत्यागं प्रक्रियाकारपक्षे दूषणमुद्भावयन् स्वयं प्रत्ययार्थं त्यक्तवानिति दुष्यत्येव । किञ्च यद्यपि प्रकृतशब्दः प्रस्तुतमात्रे रूढ इत्यादिना आशङ्का-समाधानाभ्यां वचनग्रहणप्रयोजनान्तरं स्वयमभिदधता भावे ल्युट्पक्षे मयटः स्वार्थिकत्वमेव स्वीकृतं स्यादिति प्रकृत इत्येतावत एव सूत्रार्थे प्रवेशस्य त्वद्य्वाख्यानेऽपि प्राप्त्या वचनपदार्थपरित्यागे तवापि समाने सति परदूषणयोगः । त्वदुक्तप्रयोजनान्तरवत्वं तु प्रक्रियायामपि प्राचुर्येणेति विशेषणेन सूचितं तट्टीकायामस्पष्टीकृतमेवेत्यास्तां तावत् । अन्नमयमित्यादौ मयटः स्वार्थिकतया अन्नादिप्रकृतिलिङ्ग-मेवेत्याशयेनाह । प्राचुर्येण प्रस्तुता यवा गूरिति । आदिपदेन प्राचुर्येण प्रस्तुतमन्नमित्यर्थपरिग्रहः । क्रमस्याविवक्षितत्वामित्याशयेन पश्चादुक्तस्यादि प्रथमं व्याख्यानम् । मञ्जर्यनुसारेण प्रकृतपदार्थ-माशङ्कासमाधानाभ्यामुपपादयति । यद्यपि प्रकृतेत्यादिना । शेष्याद्युक्तरीत्या लोके यादृशस्येत्येतत्प्रकृते योजयति । लोके चेति । परिमलग्रन्थोऽप्यत्रास्तीति वचनमित्यनूद्य प्रत्यायनमिति व्याख्यानेन ल्युडपि योजितः । अन्नमयादिशब्दैरित्यत्र पदेनयवागुमयीत्यादि शब्दग्रहणम् । एवं च व्याख्यानाय प्रवृत्त-परिमलकृतोऽपि भावे ल्युडित्यनुक्तिर्युक्तेति बोध्यम् । ‘अन्नमयो यज्ञ’ इत्यन्नप्रचुरो यज्ञ उच्यत इति तदीयोदाहरणानुसारेणानन्दमयशब्दे आनन्दप्रचुरधर्मिपर्यन्तत्वस्य विवक्षिततया अवगतस्याद्यव्याख्याने लडाभावादनुपयुक्तमाद्यव्याख्यनमिति कल्पतरुक्तं दूषयितुमाह । नचेति । मात्रपर्यवसितेति ।

स्वार्थिकस्य मयटः प्राचुर्यविशिष्टान्नादिमत्वप्रतिपादकत्वाभावादिति भावः । मत्वर्थीयेति । प्राचुर्येण प्रस्तुतानन्दार्थकानन्दमयशब्दानन्दमयोऽस्यास्तीत्यर्थे अर्शादित्वेन मत्वर्थेऽच्प्रत्यय इत्यर्थः । स्वार्थिकत्वे वैयर्थ्यमित्यरुच्या ‘प्राचुर्यार्थाश्च मयट’ इति अनुव्याख्यानस्वारस्याय च अधिकरणे ल्युडङ्गीकारेण प्रवृत्तप्रागुक्तद्वितीयार्थानुसारेणाह । यद्वेति । यद्यपि अधिकरणे ल्युडङ्गीकारेण प्रवृत्तद्वितीयपक्षस्य काशिकादौ प्रतिपादनावसरे वचनग्रहणसामर्थ्यलब्धार्थमनाश्रित्य प्रस्तुतमात्रमेव प्रकृतपदार्थतयाऽभिहितमिति तथैव वक्तुमुचितम् । तथापि भावाधिकरणार्थत्वाभ्यां ल्युटिविशेषे मयटि स्वार्थिकत्वादेः प्राप्तावपि प्रथमव्यर्थत्वादेव वचनपदसामर्थ्याश्रयणम् । द्वितीये तु वचनपदप्रयोगेणाधि-कार्थलाभ इत्येवं वैषम्यप्राप्तावपि वचनपदसामर्थ्यस्योभयत्रापि वर्णयितुं शक्यत्वेऽत्र तथार्थवर्णनाभाव-स्यार्धजरतीयापादकत्वेन युक्तत्वमिति हृदि निधाय प्राचुर्येणेत्यधिकोक्तिः । अत एवाधिकरणे ल्युडङ्गीकारेण प्रवृत्तप्रक्रियाव्याख्याने प्राचुर्येण प्रस्तुतमत्रेत्यर्थ इत्येवोक्तम् । सिद्धान्तकौमुद्यामपि प्राचुर्येण प्रस्तुतं प्रकृतम् । तस्य वचनं प्रतिपादनं भावोऽधिकरणे वा ल्युडिति पक्षद्वयेऽपि प्राचुर्यप्रवेशः। अत एव च शेषीकृता ‘अन्नमयो यज्ञ’ इत्येतदन्नं प्राचुर्येण प्रस्तुतमत्रेति विग्रह इत्युक्तम् । एतेनैव रमादौ प्राचुर्यपदप्रवेशाभावोप्यपास्तः । एतेनैवैत्तद्योजनायामानन्दप्राचुर्यस्य भगवत्यप्राप्तिरिति कल्प-तरुक्तं निरस्तम् । प्राचुर्यस्यापि प्रकृतपदार्थत्वाङ्गीकारात् । तथा प्राचुर्येणेत्युक्त योजनायां प्राचुर्यस्यानन्दे प्राप्तावप्यानन्दप्राचुरत्वस्य भगवत्यप्राप्तिरिति शङ्कामात्रमप्यपास्तम् ॥ प्राचुर्यस्यानन्दविशेषणत्व-विशेष्यत्वयोरर्थानतिरेकात् । वक्ष्यति च मूलकारः । प्रचुरान्नादिनिमित्तवानिति । अस्मिन्निति । व्युत्पत्तिदर्शनेनैवाधिकरणे ल्युडिति प्रतिपादनलाभान्न तथा पृथगुक्तिः । अधिकरणे ल्युडन्तत्वादेव विशेष्यालिङ्गत्वं च युक्तमिति प्रागेवोक्तमित्यवधेयम् । यथोक्तेऽभिधेय इति । प्राचुर्येण प्रकृतं यत्रोच्यते तद्रूपाधिकरणोऽभिधेय इत्यर्थः । अत्र प्रकृत्यर्थभूतान्नादि व्यतिरिक्तमेवाधिकरणं मयटर्थ इति न स्वार्थिकत्वम् । प्रचुरता युक्तेऽपीति । अधिकरणे ल्युट्पक्षे लब्धेन प्रचुरान्नापूपादियुक्तेधर्मिणीत्यनेन लब्धस्यान्नपूपादि प्रचुरो यो धर्मी तस्य भावोऽन्नादिप्रचुरता तद्युक्ते धर्मिणीत्यस्यैकदेश एव प्रकृतानु-सारेण कीर्त्तितः । विकारार्थत्वप्रतिकक्ष्य । तथैकदेशोक्तिमात्रेण पूत्तरिति ज्ञेयम् । भवतीति प्रचुतेत्यत्र भवतीत्यतः परं सूत्रार्थरिति शेषः । तदनन्तरं मूलं योजितम् । प्रचुरतेति । सूत्रव्याख्यानद्वयानन्तरं मूलयोजनया व्याख्यानद्वयोपि प्रत्येकमेतद्वक्तव्यमिति सूचयतीति केचित् । वस्तुतस्तु प्राचुर्येणेत्यारभ्ये-त्यर्थ इत्यन्तमेव वाक्यं मूलवाक्यार्थकथनरूपम् । इत्यनुशासनादित्यस्येत्येवमनुशासनादित्यर्थं दर्शयितु-मुक्तमिति प्रचुरतेति । उत्तरयोजनायां मूलयोजनेनैव पूर्वत्रापि तथायोजनमिदमेव बुध्या विवेकेनेति सूचयति । व्याख्यानस्यासमाप्तत्वादेव मूलशेषव्याख्यानं प्राक् न कृतमिति ज्ञेयम् । एवंच व्याख्यान-द्वयेऽपि प्रकृतानुपयोगाद्विकारशब्दान्नेति चेदिति द्वितीयसूत्रोपात्तप्राचुर्यप्रतीत्युपयोगितया प्रथम-व्याख्यानं कल्पतरूकृतमिति परिमलोक्तं खण्डितं भवति । व्याख्यानद्वयस्याप्युपयोगस्य प्रागुक्तरीत्या लाभात् । एतेनैतदपि निरस्तम् । आनन्दमयादिपदे मयटो विशेष्यत्वेनान्वयायोग इति । विद्वत्तम इत्यादावतिशयेन विद्वान् इत्यादिरूपेण प्रत्ययार्थस्य विशेषणत्वेन योजनावत् प्रकृतेप्युपपत्तेः । विस्तृतं चेदमानन्दमयाधिकरणतत्वप्रकाशिकाप्रपञ्चेऽस्माभिः । कल्पतरावाद्यव्याख्यानमात्राश्रयणेऽपि द्वितीया-नुपयोगं प्रतिपाद्य प्रथमव्याख्यानोपयोगाय प्रागुक्तरीत्या आनन्दप्रचुरधर्मिपर्यन्तत्वस्योपपादनीयतया द्वितीयस्यापि व्याख्यानस्य प्रागुक्तरीत्या उपपादनस्य उपलक्षणायाऽभिप्रेतताया वा वक्तव्यतया व्याख्यातारं मन्येन तथाप्रयत्नाकरणे निमित्ताभावाच्च ।

एवं परिमाद्युक्तव्याख्यानानुपयोग कम् ।

निर्वर्त्यसूत्रं व्याख्यातं गुरुराजेन तत्र हि ।

यथाशक्तयवबुध्येयमभिप्रायः प्रकाशितः ।

तद्युक्त गुरुराजीय व्याख्यां गृह्णन्तु सूरयः ।

न च प्राणमयादिषु विकरार्थत्वायोगादिति प्राणाद्युपाध्यवच्छिन्नेति भामतीवाक्यं तद्य्वाख्यानं चानुसन्धायाह । प्राणमय इत्युपलक्षणमिति । एतदेव प्राणादीनामिति व्याख्याने मूलम् । एतत् प्रपञ्चनीयमस्ति ॥ निष्टाक्तेति । आदिकर्मणि क्तः कर्त्तरि चेत्यनेनादिकर्मणि युक्तः स कर्त्तरिभाव-कर्मणोश्च भवतीति प्रतिपादनादिति भावः । रदाभ्यामिति । रेफदकाराभ्यां परस्य निष्टा तकारस्य नकारो भवति । पूर्वदकारस्य च नकार इति सूत्रार्थः । शधातो श्रुकः कितीति इण् निषेधे ऋता इद्धातो-रिति इत्वे रपरत्वे च शीर्णंमिति रेफे उदाहरणान्दकारे तु भिन्न इति । ननु अदो जग्धिर्ल्यत्पिकितीति ल्यपितादौ किति चादौ जग्ध्यादेशविधानाददेर्धातोक्तः प्रत्यये जग्ध्यादेशे आदेशसम्बन्धीकारलोपे जग्धत इति स्थिते खषस्तथोर्वोध इति सूत्रेण तकारस्य धत्वे खरो खरि सवर्ण इत्यनेन पूर्वधकारलोपे जग्धमित्येव भवितव्यमिति अन्नमितिरूपनिष्पत्यनुपपत्तिरित्यतोऽन्नाण्ण इति चतुर्थस्य चतुर्थीयसूत्रे अन्नशब्दनिपातनादन्नमिति काशिकाम् अन्नमिति संज्ञायां तु जग्ध्यादेश इत्यादि धातुवृत्तिं च मनसि कृत्वा तत्रेवात्राप्युक्तादेशाभाव इत्याशयेनाह । अन्नाण्ण इत्यत्रेति । अन्नं लब्धेत्यर्थे अन्नशब्दाण्णप्रत्यये णिति वृद्धौ आन्न इति रूपम् । उपलक्षणं चेदम् । अदोऽन्न इति ओर्विट्प्रत्ययविधायकसूत्रे अन्नशब्द

प्रयोगोऽपि ज्ञेयः॥ आधातृरूपधर्मिपरस्यान्नशब्दस्य धर्माथकत्वमुपपादयितुं भावप्रधान इति मूले उक्तम् ।

