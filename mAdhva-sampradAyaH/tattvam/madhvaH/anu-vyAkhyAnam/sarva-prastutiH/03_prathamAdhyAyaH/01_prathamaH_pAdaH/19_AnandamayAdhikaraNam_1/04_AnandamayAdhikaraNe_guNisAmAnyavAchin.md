+++
title = "०४ आनन्दमयाधिकरणे गुणिसामान्यवाचिनां गुणवाचिनां च समन्वयः"

+++


## गुणिसामान्यवाचिनाम्

**आनन्दमयाधिकरणे गुणिसामान्यवाचिनां गुणवाचिनां च समन्वयः**

***गुणिसामान्यवाचिनाम्***

### **सुधा**

नन्वत्र पादे सप्ताधिकरणानि समन्वयविभागार्थानि । तत्र सप्तानां शब्दानां ब्रह्मणि समन्वयः सिध्द्येत् । तत्कथमन्यत्रप्रसिद्धानां नामात्मकानां सर्वशब्दानां समन्वयसिद्धिरत्र स्यात् । अन्यथा समन्वयसूत्रेणैवालम् । किमनेनात्यल्पप्रपञ्चनेनेति । मैवम् । एकैकत्राधिकरणे समान-न्यायानामनेकशब्दराशीनां निर्णीयमानत्वात् । वाक्यविशेषग्रहणस्य पूर्वपक्षविशेषोपादनस्य सिद्धान्तप्रमाणविशेषस्वीकारस्य चोदाहरणार्थत्वात् । प्रत्येकं निर्णये शास्त्रस्यापर्यवसानप्रसङ्गः । विश्वतोमुखता च सूत्राणां न स्यात् । तर्हि निर्णेतव्यशब्दावच्छेदकोपादयो वक्तव्याः । अन्यथाऽ-स्येदमुदाहरणमिति ज्ञातुमशक्यत्वात् । सर्वोदाहरणत्वे च सर्वथाऽधिकरणान्तरानारम्भप्रसङ्गादिति । सत्यम् । सन्ति प्रत्यधिकरणं निर्णेतव्यार्थावच्छेदकोपाधय इत्याशयवानानन्दमयाधिकरणनिर्णेय-शब्दोपाधिमाह गुणीति ।

## **अनुव्याख्यानम्**

***गुणिसामान्यवाचिनाम् ।***

***गुणवाचिनां च प्रथममाह देवः समन्वयम् ।***

**सुधा**

आनन्दमयादिशब्दा हि गुणिसामान्यं वदन्ति । न शतक्रत्वादिशब्देभ्य इवैतेभ्यो गुणिविशेषप्रतीतिरस्ति । ते च मयट्प्रत्ययादिना ब्रह्मणोऽन्यत्प्रत्याययन्तीति भवन्त्यन्यत्रप्रसिद्धाः । गुणवाचिनस्त्वानन्दायस्ते गुणिनि ब्रह्मणि वर्तितुं नार्हन्तीत्यन्यत्रप्रसिद्धाः । गुणगुणिनोरभेद-स्त्वहिकुण्डलाधिकरण एव साक्षात्सूत्रकृता वक्ष्यते । अभेदेऽपि शब्दादिसाङ्कर्याभावश्चेति ।

### **शेषवाक्यार्थचन्द्रिका**

माऽस्त्वन्यत्रप्रसिद्धसर्वशब्दसमन्वयसिद्धिः । न चैवं समन्वय-प्रपञ्च-कत्वानुपपत्तिरिति वाच्यम् । उपात्तशब्दसमन्वयप्रतिपादकत्वेऽपि प्रपञ्चकत्वसम्भवादित्यत आह अन्यथेति । अन्यत्रप्रसिद्धनामात्मक सर्वशब्दसमन्वयसिद्ध्यभाव इत्यर्थः । अतिप्रसङ्गपरिहारायाह समानन्याथानामिति । सूत्रोक्तन्यायसञ्चारविषयाणामित्यर्थः । नन्वेकस्यानेकशब्दराशिनिर्णायकत्वे वाक्यविशेषग्रहणं पूर्वपक्षविशेषोपादानं सिद्धान्तप्रमाणविशेषस्वीकरणं चायुक्तं स्यादित्यत आह वाक्यविशेषेति । ननु किमुदाहरणर्थत्वकल्पनया प्रत्येकं तत्रच्छन्दसमन्वय प्रतिपादनमेव किं नाश्रीयत इत्यत आह प्रत्येकमिति । ननु तथाऽप्युपान्नशब्दमात्रनिर्णायकत्वाङ्गीकारे बाधकाभावान्नोपलक्षणत्वं युक्तमित्यत आह । विश्वतोमुखता चेति । सर्वशाखानिर्णायकत्वमित्यर्थः ॥ अन्यथेति । अवच्छेदकोपाध्यवचन इत्यर्थः । ननु किमस्येदमुदाहरणमिति ज्ञानेनापि । न चैवं सर्वस्योदाहरणत्व प्रसङ्गस् तस्येष्टत्वादित्यत आह सर्वेति । एकेनैव सर्वशब्दनिर्णयादिति भावः ।

नन्वानन्दमयादिशब्दानां गुणिसामान्यवाचित्वमेव कुतः । तथात्वे वा कथमन्यत्रप्रसिद्धत्व-मित्यतस्तदुभयमुपपादयति आनन्दमयादीति । ‘तत्रानन्दादयो गुणाः । ईशस्यैवेति निर्णीताः’ इत्युत्तरभाष्यं मनसि निधाय गुणवाचिनामिति भाष्यं व्याकुर्वन्नेव तेषामन्यत्रप्रसिद्धत्वं चोपपादयति गुणवाचिन इति । ननु गुणगुणिनोर्भेदपक्षेऽन्यवाचिनामन्यत्रवर्तितुमनर्हतयाऽन्यत्रप्रसिद्धत्वस्योक्त-रीत्या प्राप्तावप्यहिकुण्डलाधिकरणे सूत्रकृतैव गुणगुणिनोरभेदस्यैवोपपादयिष्यमाणत्वेन गुणगुणिनो-रभेदसिद्धेर्गुणवाचिनामप्यानन्दादिशब्दानां गुणिनि ब्रह्मणि वर्तितुमर्हत्वात्कथमर्हत्वनिबन्धनमन्यत्र-प्रसिद्धत्वमित्याशङ्कया तयोरभेदस्य वक्ष्यमाणत्वेऽपि गुणवाचिनां गुणिनि, गणिवाचिनां च गुणे, वृत्त्यादिरूपसकलसाङ्कर्यपरिहाराय, सविशेषाभेदस्यैव तत्र समर्थनाद्विशेषबलेन गुणवाचिनां गुण एव वृत्तिर्न गुणिनीति सिद्धेर्गुणिनि वर्तितुमनर्हत्वमस्त्येवेति युक्तं तन्निबन्धनमन्यत्रप्रसिद्धत्वमित्याशयेन परिहरति गुणगुणिनोरित्यादिना । यद्यपि गुणगुणिनोरभेदः सूत्रकृतैव वक्ष्यते तथाऽपि विशेषबला-च्छब्दादिसाङ्कर्याभावोऽपि वक्ष्यत इति योजना ।

### **परिमल**

चतुर्थपादादिग्रन्थमवतारयति । नन्वत्रेत्यदिना ॥ विश्वतोमुखता चेति । अनेकशाखानिर्णायकता चेत्यर्थः ॥ अवच्छेदकेति । क्रोडीकार(क)धर्मा इत्यर्थः । कथं तर्हि तेषामन्यत्र प्रसिद्धत्वमित्यत आह । ते च मयट्प्रत्ययादिनेति । गुणवाचिनस्त्वानंदादय इति । ‘‘आनंदो ब्रह्मेति व्यजानात्’’ । ‘विज्ञानं यज्ञं तनुते’ इत्यादिना श्रुता इत्यर्थः । एतच्चैतेषां गुणवाचकत्वमुपेत्योक्तम् । ‘‘प्राप्यत्वेन मयट्प्रोक्तेर्न तत्राप्यन्यदुच्यते’’ इति वक्ष्यमाणदिशा तेषामपि नामैकदेशग्रहणन्यायेन गुणिवाचित्वात् । नन्वेवं गुणवाचिनां ब्रह्मणि वृत्तिश्चेत्तर्हि तयोरैक्यं स्यात् तथाच आनन्दज्ञानादि शब्दानां पर्यायत्वम् आनंदज्ञानादिसाङ्कर्यं गुणस्य गुणिना साङ्कर्यं च स्यादित्यत आह । गुणगुणनोरिति । यद्वा कथं तर्हि गुणवाचिनो गणिनि ब्रह्मणि समन्वयस् तस्य गुणगुण्यैक्यहेतुकत्वात् तस्यात्र नयेऽनुक्त-त्वादित्यत आह गुणगुणिनोरिति । ‘‘उभयव्यपदेशात्त्वहिकुंडलवत्’’ इतिभक्तिपादीयाधिकरणे गुण-गुण्यभेदो विशेषबलेन साङ्कर्याभावश्चवक्ष्यत इत्यर्थः । तर्हि तेनैवेदं गतार्थमिति चेन्न । गुणिसामान्य-वाचिनां समन्वयेऽर्थात्तेषां समन्वयेन तदर्थमेवास्यानारंभणात् ।

### **यादुपत्यं**

विश्वतोमुखता चेति । सर्वशाखानिर्णायकतेत्यर्थः ॥ अवच्छेदकोपाधय इति । विभाजकोपाधयो वक्तव्या इत्यर्थः । ननु गुणवाचकशब्दानां गुणिनि प्रवृत्तौ, गुणगुणिनोरभेदः स्यादित्यतो नेदमनिष्टमित्याह गुणगुणिनोरिति । नन्वभेदे गुणगुणिशब्दयोरपर्यायत्वं न स्यादित्यत आह अभेदेऽपीति । शब्दसाङ्कर्याभावोऽपर्यायत्वम् । आदिपदादर्थक्रियाऽऽदिसाङ्कर्याभावः । विलक्षणार्थ क्रियादिकारित्वरूपो ग्राह्यः । एतत्सर्वं विशेषसमर्थनेनाहिकुण्डलाधिकरणे सूत्रकृता वक्ष्यत इत्यर्थः ।

### **श्रीनिवासतीर्थीया**

सर्वोदहरणत्वे चेति । एकस्मिन्नधिकरणे एकस्य न्यायस्य सर्वाण्यपि वाक्यान्युदाहरणानीति ज्ञातुं शक्यत इति स्वीकार इत्यर्थः ।

### **वाक्यार्थरत्नमाला**

ननु गुणगुणिनोर्भेदेत्यादि । अत्रैवं योज्यम् । गुणगुणिनोरभेदान्न गुणवाचिनां ब्रह्मणि वर्त्तितुमनर्हत्वप्रयुक्तमन्यत्रप्रसिद्धत्वं संभवति । नच तयोरभेदो जन्माधिकरणादौ तत्र तत्र भाष्याद्युक्तोपि न सूत्रकारेणोक्त इति वाच्यम् । अर्थतस्तेन तदनुक्तौ भाष्यादावपि तदुक्तय-योगादिति चेन्न साक्षात्तदुक्तिर्नास्ति । तस्याहिकुण्डलाधिकरण एव भविष्यत्वादिति न तदाश्रयेणान्यत्र प्रसिद्धत्वायोगः । नचोत्तरत्र तथा प्रतिपादनादेवोक्तदोष इति वाच्यम् । तत्राभेदस्येव तत्सांकार्या-भावस्यापि प्रतिपादनेन विशेषबलादन्यत्रप्रसिद्धत्वोपपत्तेरिति । एवं च साक्षादित्यादिसार्थकम् । एतेनाभेदः स्यादित्यादिशङ्का गुणगुणिनोरित्येतत्परिहाराननुगुणेति तथाशङ्कोत्थापनमन्यथाख्यातिस्थं निरस्तम् । नहि गुणगुणिनोरभेदः स्यादित्यादिशङ्कायां तस्य वक्ष्यमाणत्वोक्तिरेवकारः साक्षात्पदं सूत्रकृतेति च सार्थकम् । एतेनैवाभेदेऽपीत्येतद्वाक्यावतारोऽपि निरस्त इत्यलम् ।

