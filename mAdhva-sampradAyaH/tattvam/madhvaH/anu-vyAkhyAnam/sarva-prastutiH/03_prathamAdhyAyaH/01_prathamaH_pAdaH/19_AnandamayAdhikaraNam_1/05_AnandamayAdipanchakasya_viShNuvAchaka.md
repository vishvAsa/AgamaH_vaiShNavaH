+++
title = "०५ आनन्दमयादिपञ्चकस्य विष्णुवाचकत्वम्"

+++


## समुद्रशायिनं सर्वप्रसूतिप्रभवं श्रुतिः

**आनन्दमयादिपञ्चकस्य विष्णुवाचकत्वम्**

***समुद्रशायिनं सर्वप्रसूतिप्रभवं श्रुतिः***

### **सुधा**

तैत्तितीयके स वा एष पुरुषोऽन्नरसमय इत्यादिनाऽन्नमयप्राणमयमनो- मयविज्ञान-मयानन्दमयाः पठ्यन्ते । तत्र संशयः । किमेतेऽन्नमयादयः परमात्मैव । उत तदन्यः कश्चिदिति । सर्वत्र ब्रह्मशब्दश्रवणात्तस्य च विष्णावन्यत्र च प्रयोगात् । किं तावत्प्राप्तम् । अन्य एवान्नमयादि-शब्दार्थ इति । कुतो ऽन्नमयादिशब्दा हि विकारवाचिनः । मयट्प्रत्ययस्य विकारार्थेऽनुशासनात् । विकारस्य च शरीरादिकोशेषु संभवात् । सर्वविकारात्मकत्वेन प्रकृतौ वोपपत्तेः । जीवानां वा विकाराभिमानिनामन्नमयत्वादिकं युक्तम् । गौरः श्याम इत्यादिवत् । अधिष्ठात्रीणां ब्रह्मादि-देवतानां वाऽयं शब्दः संभवति । अशनिरीन्द्र इतिवत् । न च विकारत्वं परस्य ब्रह्मणः संभवति । निर्विकारोऽक्षरः शुद्ध इत्यादेः । यद्यपि विकार इव प्राचुर्येऽपि मयट्प्रत्ययोऽस्ति । तथाऽप्यन्नमय शब्दस्तावद्विकारार्थोऽङ्गीकार्यः । ‘ओषधीभ्योऽन्नमन्नात्पुरुषः’ इत्योषधिजनितान्नविकारं पुरुष-शब्दाभिधेयं शरीरं प्रकृत्य ‘स वा एष पुरुषोऽन्नरसमयः’ इत्युक्तत्वात् । ‘तस्येदमेव शिरः’ इत्यपरोक्ष तया निर्देशात् । तथा च द्वैविध्यकल्पनाऽनुपपत्तेः सर्वत्र विकारार्थ एवाङ्गीकार्यः । किञ्चान्नमयादयः पञ्च, ब्रह्म त्वेकमेव; अतः कथं तदेतैः शब्दैरुच्येत । अपि चैते परस्परमन्यतया शरीरशरीरिभावे-नान्तरत्वेन चोच्यन्ते । न चैवं ब्रह्म भवितुमर्हति । न च तर्ह्यानन्दमयोऽस्तु ब्रह्म सर्वान्तरत्वादिति वाच्यम् । विकारप्रवाहपतितत्वात् । अन्नमयाद्यान्तरत्वमात्रेण सर्वान्तरत्वानिश्चयात् । किञ्च ब्रह्मविदाप्नोति परमिति प्रकृतं परं ब्रह्म आनन्दमयस्य ‘ब्रह्म पुच्छं प्रतिष्ठे’त्यवयवतया प्रतीयते । न चावयव एवावयवी, विरोधात् । अतो न अन्नमयादयः पञ्चापि ब्रह्म किं त्वन्य एवेति ।

एवं प्राप्ते सिद्धान्तयत्सूत्रं व्याख्याति समुद्रशायिनमिति ।

## **अनुव्याख्यानम्**

***समुद्रशायिनं सर्वप्रसूतिप्रभवं श्रुतिः ॥***

***तदेव ब्रह्म परममिति सावधृतिर्जगौ ॥***

***यतोऽतो ब्रह्मशब्दस्य तत्रैव नियतत्वतः ॥***

***येऽन्नं ब्रह्मेत्यादिरूपादभ्यासात्तैत्तिरीयके ॥***

***अन्यासु चैतद्रूपासु शाखास्वपि सहस्रशः ॥***

***आनन्दमय इत्याद्यैः शब्दैर्वाच्यो हरिः स्वयम् ॥***

**सुधा**

अत्र तैत्तिरीयके ‘अन्यासु चैतद्रूपासु शाखास्वपि सहस्रशः । आनन्दमय इत्याद्यैः शब्दैर्वाच्यो हरिः स्वयम्’ इत्येतावताऽऽनन्दमयो ब्रह्मेति प्रतिज्ञाभागो व्याख्यातः । तत्र तैत्तिरीयक इत्युदाहरणवाक्यग्रहणम् । अन्यास्विति निर्णेतव्यव्यपदेशः । एतद्रूपास्विति गुणिसामान्यगुण-वाचिनामवतीष्वित्यर्थः । तत्र हेतुरभ्यासादिति । तव्द्याख्यानं येऽन्नमिति । ‘येऽन्नं ब्रह्मोपासते, ये प्राणं ब्रह्मोपासते, आनन्दं ब्रह्मणो विद्वान्, विज्ञानं ब्रह्म चेद्वेद, असद्ब्रह्मेति वेद चेत्’ इत्यन्नमयादि विषयतयोदाहृतेषु श्लोकेषु ब्रह्मशब्दस्याभ्यासादित्यर्थः । एकविषयासकृदुक्तिर्मुख्योऽभ्यासः । न चैवमत्रास्ति । किं त्वसकृदुक्तिमात्रमिति शङ्कायामेकविषयताऽप्यस्तीति ज्ञापयितुमित्यादे-रित्यनुक्त्वा इत्यादिरूपादित्युक्तम् । अन्नमयादिविषयत्वेन ब्रह्मशब्दस्यश्रुतत्वादित्युक्तं भवति । ब्रह्मशब्देन कथमयं निश्चय इत्यत आह ब्रह्मशब्दस्येति । तदपि कुत इत्यत आह श्रुतिरिति । ‘तदेव ब्रह्म परमम्’ इति सावधृतिः श्रुतिर् विष्णुमेव ब्रह्मशब्दावाच्यं जगौ यतोऽत इति योजना । तत्रापि तदिति परामर्शविषयो विष्णुरिति कुत इत्यत उक्तं समुद्रशायिनमिति । व्याख्यातमेतत्प्रथमसूत्रे ।

### **शेषवाक्यार्थचन्द्रिका**

विषयसंशयपूर्वपक्षसिद्धान्तप्रयोजनरूपपञ्चाङ्गत्वादधिकरणस्य भाष्य-कारेण तस्यावश्यं वक्तव्यतयाऽत्राधिकरणे च तदनभिधानाद्भाष्यन्यूनत्वमित्यतः स्पष्टत्वात्तदवचनं न दोषायेत्याशयेन स्वयं विषयसंशयपूर्वपक्षानाह तैत्तिरीयक इति । अत्रानन्दमयस्य सूत्रे स्वशब्दे-नोपादानेऽपि ‘येऽन्नं ब्रह्मेत्यादिरूपादभ्यासात्’ ‘आनन्दमय इत्याद्यैः’ इत्येतत्सूत्रीयानुव्याख्याऽनु-सारेणान्नमयादीनां पञ्चानामपि विषयत्वमिति ज्ञापयितुं ‘स वा एष पुरुषोऽन्नरसमयः’ इत्यादिविषय-वाक्योदाहरणं, किमेतेऽन्नमयादय इति संशयव्युत्पादनं च कृतम् । टीकायां तु ‘आनन्दमयो ब्रह्मादिः प्रकृतिर्विष्णुर्वे’ति ‘तथऽपि न त आनन्दमयशब्देनोच्यते’ इति सूत्रानुसारिभाष्यानुसारेण ‘तस्माद्वा एतस्माद्विज्ञानमयादन्योऽन्तर आत्माऽऽनन्दमयः’ इत्यानन्दमयमात्रविषयवाक्योदाहरणम्; अत्रानन्द-मयो विषयः , स किं विष्णुरन्यो वेति संशयप्रदर्शनं च कृतमिति मन्तव्यम् । किमस्य सन्देहस्य बीज-मित्यतो ब्रह्मशब्दप्रयोग एवेत्याह सर्वत्रेति । अन्नमयादिषु पञ्चस्वपीत्यर्थः । कुतस्तस्य संशयबीजत्व-मित्यतः कोटिद्वयसाधारण्यादित्याह तस्य चेति ॥ विकारवाचिन इति । अन्नादिविकारवाचिन इत्यर्थः । तस्य विकारः । षष्ट्यन्ताद्विकारेऽणादयः स्युः । अश्मनो विकारे टिलोपो वक्तव्यः । अश्मनो विकार आश्मनः । भास्मनः । मार्तिकः । अवयवे च प्राण्यौषधिवृक्षेभ्यः । चाद्विकारे । मयूरस्यावयवो विकारो वा मायूरः । मौर्वं काण्डं भस्म वा । मूर्वा तृणविशेषः । पैष्पलं विकारावयवार्थावधिकृतौ । किमत्र विकारस्य वाचकमित्यतो मयट्शब्द एवेति भावेन तस्य विकारार्थत्वमुपपादयति मयट्प्रत्यय-स्येति । नन्वन्नादिशब्देभ्यो विकारार्थे मयडेव न प्राप्नोति । ‘मयड्वैतयोर्भाषायामभक्षाच्छादनयोः’ ‘नित्यं वृद्धशरादिभ्यः’ इति विकारावयवार्थकमयड्विधायकसूत्रयोर्भाषाविषयत्वात्तयोरर्थयोश्छन्दस्य-प्राप्तस्य मयटो विधायकस्य द्य्वचश्छन्दसीति सूत्रस्य च व्द्यज्भ्य एव शरपर्णादिप्रतिपदिकेभ्यस्त-द्विधायकत्वेन तेन प्राणमनः शब्दाभ्यां विकारार्थे मयट्प्राप्तावप्यन्नरसविज्ञानानन्दशब्देभ्यो विकारार्थे तदप्राप्तेरिति चेन्न । वृद्वशरादिसूत्रगतेन नित्यग्रहणेन तत्प्राप्तिसम्भवात् । न च वृद्धशरादिभ्यो मयटि नित्यत्वसिध्द्यर्थं तत् । पूर्वसूत्रेण सर्वप्रातिपदिकेभ्यो विकल्पेन मयड्विधानानन्तरं वृद्धशरादिसूत्रारम्भ-सामर्थ्यादेव तेभ्यस्तस्य नित्यत्वसिद्धेः । न च वाङ्ममयत्वङ्मयादिरूपसिद्ध्यर्थं प्रवृत्तस्य नित्यमेकाच इति व्याकरणान्तरसूत्रस्यैकदेशभूतं नित्यग्रहणमेकदेशद्वारा तत्सूत्रस्मारणायेति योगाविभागार्थं तदिति शङ्कयम् । शरादिग्रहणे मृद्ग्रहणवैयर्थ्यापत्तेः । अतस्तदेव मृद्ग्रहणमेकाजुदाहरणैकदेशार्थत्वात्सर्वेषा-मेकाचां स्मारकमाश्रयितुं शक्यमिति नित्यग्रहणमतिरिच्यमानं भाषायामेव वृद्धशरादिभ्यो नित्यमित्ये-तदर्थकं सच् छन्दसि वृद्धशरादिभ्योऽन्येभ्यश्च प्रातिपदिकेभ्यो यथादर्शनं व्यवस्थितविकल्पार्थ-मित्यङ्गीकर्तुं युक्तमिति युक्त एव बव्हच्केभ्योऽपि विकारार्थे मयडिति ॥ प्राचुर्यार्थे मयट्यपीति । ‘तत्प्रकृतवचने मयडि’ति सूत्रादित्यर्थः । यद्वा । प्राचुर्ये मयट्यपि प्रकृत्यर्थविरोधिनो लेशतोऽनुवृत्ति-लाभात्प्रकृतेऽपि विकारार्थः पर्यवस्यतीत्यशयः । यद्वा । हेतुमनुष्येभ्य इत्यनुवर्तमाने मयट्चेति सूत्रेणागतार्थे मयट् । विकार इति त्वार्थिककथनमेवेति ध्येयम् । (तत्प्रकृतवचने मयट् । प्राचुर्येण प्रस्तुतं प्रकृतं तस्य वचनं प्रतिपादनं भावेऽधिकरणे वा ल्युट् । आद्ये प्रकृतमन्नमयम् अपूपमयम् । यवागूमयी । द्वितीयेऽन्नमयो यज्ञः ॥ प्राचुर्येणेति । यद्यपि प्रकृतशब्दः प्रस्तुतमात्रे रूढस्तथाऽपीह वचनग्रहणादयं विशेषो लभ्यते । तद्धि यादृशस्य प्रकृतस्य लोके मयटा वचनं तत्र यथा स्यादित्येवमर्थम् ॥ आद्य इति । प्रथमान्तात्प्रकृते द्योत्ये प्रत्ययः । स्वार्थिकत्वात्प्रकृतितो लिङ्गम् ॥

द्वितीय इति । अस्मिन्पक्षे उच्यमानता प्रकृतता च प्रकृत्यर्थविशेषणम् । ल्युटोक्तमधिकरणत्वं तु मयडर्थः । अत एव विशेष्यनिघ्नता, तदाह अन्नमयो यत इति । अन्नं प्रकृतमुच्यते । तस्मिन्नित्यर्थः । तत आगतः । स्त्रुघ्नादागतः स्त्रोघ्नः । हेतुमनुष्येभ्योऽन्यतरस्यां रूप्यः । समादागतं समरूप्यम् । विषम-रूप्यम् । देवदत्तरूप्यम् । पक्षे गहादित्वाच्छः समीयम् । विषमीयम् । देवदत्तीयम् । मयट् च सममयम् । विषममयम् । देवदत्तमयम् । योगविभागो यथासङ्ख्यनिरासार्थः । टो ङीबर्थः । नन्वस्त्वन्नमयादिशब्दानां विकाराभिधायकत्वं तथाऽपि विष्णोरन्नमयादित्वं किं न स्यादित्यतो विकारार्थशब्दवाच्यत्वं हि विकारत्वाद्वा तदभिमानित्वाद्वा तदधिष्ठातृत्वाद्वा भवेत् । न चैतत्प्रकारत्रयं विष्णौ सम्भवतीति वक्तुं पूर्वपक्षकोटिनिविष्टेषूक्तप्रकारेण तत्सम्भवमुपपादयन् देहादिकोशेषु विकारत्वेन तत्सम्भावयति विकारत्वस्येति । जडप्रकृतेरपि तदुपपादयति सर्वेति । एवं विकारत्वेन विकारार्थ-शब्दवाच्यत्वं देहादीनां सम्भाव्य विकाराभिमानित्वेन जीवानामपि तत्सम्भवयति जीवानामिति । उपलक्षणं चैतत् । चित्प्रकृतेरपि विकाराभिमानित्वादन्नमयत्वादिकं युक्तमित्यपि द्रष्टव्यम् । ननु कथं तदभिमानित्वमात्रेण तच्छब्दवाच्यत्वमित्यतो दृष्टत्वादित्याह गौर इति । अधिष्ठातृत्वेन तच्छब्दवाच्यत्वं दृष्टान्तोपदर्शनेन सम्भावयति अशनिरिति । अशनिप्रेरके इन्द्रेऽशनिरिति शब्दो यथेत्यर्थः । ततश्च विकाराधिष्ठातृतया देवतास्वपि विकारशब्दो युज्यत इति भावः । अस्तु तर्ह्युक्तैरेव हेतुभिर्विष्णोरपि विकारार्थकशब्दवाच्यत्वमित्यत आह न चेति । विकारत्वमित्युपलक्षणम् । तदभिमानित्वादिकं चेत्यापि द्रष्टव्यम् । न च निर्विकारतया विकात्वस्याभिमानाभावेन विकाराभिमानित्वस्य चासम्भवेऽप्य-धिष्ठातृत्वोपपत्तेर्विष्णोरन्नमयादित्वमिति वाच्यम् । अधिष्ठातृतया आनन्दमयत्वाभिधाने नानाधिष्ठातॄणाम् आनन्दमयत्वप्रसङ्गेन सिद्धान्तिनैवं शङ्कितुमशक्यत्वात् । इत्यादेरित्यादिपदेनाभिमानाभावबोधक-वाक्यसङ्ग्रहः प्राचुर्येऽपीति । तत्प्रकृतवचने मयडित्यनुशासनादिति भावः । नन्वस्तु स वा एष इति परामर्शान्यथाऽनुपपत्त्येदमित्यद्यापरोक्षनिर्देशान्यथाऽनुपपत्त्या चान्नमयस्याब्रह्मत्वं तत्र श्रुतमयटो विकारार्थत्वं च । तथाऽपि प्राणमयादीनां ब्रह्मत्वं तत्र श्रुतानां मयटां च प्राचुर्यार्थत्वं किं न स्यादित्य-तस्यथा सति द्विधाकल्पनाप्रसङ्गान्नैवमित्याह तथा चेति ॥ कथमिति । तथा सति ब्रह्मणोऽप्यनेकत्व-प्रसङ्गेनैकमेवेत्यादिश्रुतिविरोधः स्यादिति भावः ॥ अन्यतयेत्यादि । ‘तस्याद्वा एतस्मादन्नरसमया-दन्योऽन्तर आत्मा प्राणमयः’ इत्यन्यतयाऽन्तरत्वेन ‘च तस्यैष एव शारीर आत्मा यः पूर्वस्ये’ति शरीरशरीरिभावेन च श्रूयन्त इत्यर्थः ॥ न चैवमिति । ब्रह्मण एव ब्रह्मान्यत्वस्य ब्रह्मान्तरत्वस्य शरीरशरीरिभावस्य च विरुद्धत्वादित्यर्थः ॥

विकारप्रवाहपतितत्वादिति । आनन्दमयस्य ब्रह्मत्वे तत्र श्रुतस्य मयटः प्राचुर्यार्थत्वं वाच्यमिति विकारार्थकमयट्प्रायपाठबाधः स्यादित्यर्थः । उपलक्षणं चैतत् । अन्नमयाद्यमुख्यात्मप्रवाहपतितत्वा-दित्यपि द्रष्टव्यम् । आनन्दमयस्य सर्वान्तरत्वमन्नमयाद्यान्तरत्वमात्रेणोत तस्मादान्तरस्यान्यस्या-श्रवणादिति । नान्त्यः । तत्रापि ‘सत्यं ज्ञानमनन्तं ब्रह्मे’ति प्रकृतस्य ब्रह्मणो ‘ब्रह्मपुच्छं प्रतिष्ठे’त्या-नन्दमयाश्रयतयोक्त्रत्वेन तदसिद्धेरिति मनसि निधायाद्यं दूषयति अन्नमयाद्यान्तरत्वमात्रेणेति । आनन्दमयादान्तरस्य श्रवणेऽप्यन्नमयादिचतुष्कोशान्तरत्वमात्रेणानन्दमयस्य सर्वान्तरत्वनिश्चयश्चेत्तर्हि प्राणमयादेरप्यन्नमयाद्यान्तरत्वमात्रेण सर्वान्तरत्वं स्यादिति भावः । अस्तु सर्वान्तरत्वमानन्दमयस्य किं तावताऽप्याशास्यते । ब्रह्मत्वसिद्धिरिति चेन्न । ब्रह्मणस्तदवयवत्वाभिधानेनानन्दमयस्य ब्रह्मत्वा-सम्भवात् । न चानन्दमयावयत्वेनोक्तस्यापरब्रह्मत्वान्न तेनानन्दमयस्याब्रह्मत्वप्राप्तिरिति वाच्यम् । ‘ब्रह्मविदाप्नोति परमि’ति प्रकृतस्यैव ब्रह्मणस्तत्र पुच्छत्वाभिधानादित्याह किञ्चेति ॥ अवयवतयेति । पादाख्यावयवतयेत्यर्थः । अस्तु तर्ह्यानन्दमयतत्पुच्छयोर्द्वयोरपि ब्रह्मत्वमित्यतस्तथा सति स्वयमेव स्वस्यावयव इत्युक्तं स्यान्न च तद्युज्यत इत्याह न चेति । तत्र हेतुर् विरोधादिति । स्वस्य स्वावयव-त्वस्य विरुद्धत्वादित्यर्थः । यो यदवयवः स तस्माद्भिद्यत इत्यवयवावयविनोर्भेदस्यैव सिद्धत्वादवयवस्य परमात्मत्वान्नावयविनः परमात्मत्वमिति भावः । न चानन्दमयस्याब्रह्मत्वेऽपि ब्रह्मणस्तत्पुच्छत्वोक्ति-रयुक्तैव ब्रह्मणोऽन्यानवयवत्वादिति वाच्यम् । पुच्छशब्दस्याश्रयार्थत्वेन ब्रह्मण आनन्दमयाश्रयत्वस्यैव तत्राभिधानात् । न चैवमवयवत्वोक्तेरेवाभावेन बाधकाभावादानन्दमयस्य ब्रह्मत्वमेव किं नाश्रीयत इति वाच्यम् । अवयवावयविभावस्येवाश्रयाश्रयिभावस्यापि भेदनियतत्वेन स्वस्य स्वाश्रयत्वानुपपत्त्याऽऽ-श्रयत्वोक्तेरेवानन्दमयस्याब्रह्मत्वसाधकतायां तात्पर्यात् । ‘आनन्दमय इत्याद्यैः शब्दैर्वाच्यो हतिः स्वयम्’ इत्येतावतैव सौत्रप्रतिज्ञाभागव्याख्यानात्तैत्तिरीयक इत्यादेर्वैय्यर्थ्यमित्यतो विषयवाक्या-द्युदाहरणार्थत्वान्न वैय्यर्थ्यमित्याह तत्रेत्यादि ॥ प्रथमसूत्र इति । सौत्रब्रह्मशब्दव्याख्यानावसर इति शेषः ।

### **परिमल**

आनन्दमयादेः सूत्रे ब्रह्मत्वोक्तेः का प्रसक्तिरित्यतोऽन्यत्र भाष्यकृदुक्तं प्रसंजकं वदन्मूलमवतारयति । तैत्तिरीयक इत्यादिना । संशयबीजमाह सर्वत्रेत्यादिना । अनुशासनादिति ॥ ‘‘तादात्म्यार्थे विकारार्थे प्राचुर्यार्थे मयट्त्रिधे’’ति सप्तमगीताभाष्योक्तेरिति भावः ॥ शरीरादि-कोशोष्विति । शरीरपदेनान्नविकारदेहग्रहः । आदिपदेन प्राणविकारदेहादिग्राह्यः । तथा चान्नविकार-देहादिरूपकोशेषु जीवाश्रयभूतमंजूषारूपेष्वित्यर्थः ॥ गौर इति । यथा देहस्य गौरत्वादिना तदभिमानि जीवो गौरादिपदवाच्यस् तथाऽन्नविकारदेहाभिमानी जीवोऽन्नविकारदेहवाच्यन्नमयादिशब्देनोच्यत इत्यर्थः ॥ अशनिरिति । वज्रस्वामित्वादिन्द्रो यथा वज्रवाचकाशनिपदेनोच्यते तथा ब्रह्मादयस्तन्नियंतृ-त्वात्तैः शब्दैरुच्यन्त इत्यर्थः॥ प्राचुर्येपीति । प्रागुक्तस्मृतौ प्राचुर्यार्थ इत्यप्युक्तेः । पाणिनिनापि ‘तत्प्रकृतवचने मयडि’ति प्राचुर्येण प्रस्तुतमित्यर्थे ‘प्रथमासमर्थान्मयड् भवती’ति पञ्चमेऽध्यायेऽनु-शासनादिति भावः । मयटो वैयर्थ्यापत्त्या तादात्म्यार्थत्वमशक्यशंकमिति न शंकितम् ॥ एते परस्पर-मिति । प्राणमयादयश्चत्वार इत्यर्थः । ‘‘तस्माद्वा एतस्मादन्योऽन्तर आत्मा प्राणमय’’ इति ‘‘तस्यैष एव शारीर आत्मे’’त्यादि श्रवणादिति भावः ॥ किंत्वन्य एवेति । एतेन केशा एव प्रकृतिरेवेत्याद्येक-कोटिनिर्णयेन पूर्वपक्ष उत कोशाः प्रकृतिर्वेत्याद्यनिर्णयेन, अथ सर्वेपीति । नाद्यः । अनेकप्रापकसत्त्वे निधारणायोगात् । न द्वितीयः, संशयाविशेषापातात् । नान्त्यः, अनेकार्थकत्वेन वाक्यभेदापत्तेरिति निरस्तम् । अयमेवेति विशिष्यैककोट्यनिर्धारणेऽपि ब्रह्मान्यत्वेनावधारणसम्भवेन संशयाविशेषासा-भवादिति । एवमग्रेप्यनेककोटिकपूर्वपक्षस्थले ज्ञेयम् । ‘‘तैत्तिरियक’’ इति मूलपदस्य स्वयं विशेषणमाह अत्रेति । एतदुदाहणभूत इत्यर्थः ॥ आनन्दमयो ब्रह्मेति प्रतिज्ञाभाग इति । यद्यपि नास्त्यत्र ब्रह्मपदं तथाप्यस्य सर्वस्य समन्वयसूत्रप्रपंचनपरत्वात्तत्रेवात्र सर्वत्राप्याऽऽध्यायसमाप्तिसाध्यार्पकतया ब्रह्म-परामर्शकतत्पदमनुवर्तत इति भावेनेतिप्रतिज्ञाभाग इत्युक्तम् ॥ तत्रेति । प्रतिज्ञांशव्याख्यानपरवाक्य इत्यर्थः ॥ निर्णेतव्येति । तुल्यन्यायतया निर्णेतुं योग्यवाक्यान्तरोक्तिरित्यर्थः ॥ गुणीति । गुणि-सामान्यवाचीनि गुणवाचीनि यानि नामानि तद्युक्तास्वित्यर्थः ॥ नचैवमत्रास्तीति । अन्नमयादि-भिन्नभिन्नविषयतया श्रवणादिति भावः ॥ असकृदुक्तिमात्रमिति । एतच्चान्नमयादि प्रकारणपंचके श्रुतब्रह्मशब्दमेलनाभिप्रायेणोक्तम् । नत्वेकैकप्रकरणाभिप्रायेण विज्ञानानन्दमयप्रकरणयोरसकृच्छ्रवणे-प्यन्नमयादिप्रकरणत्रये तदभावात् । विज्ञानमयादिप्रकरणद्वये मुख्याभ्यासस्य सत्त्वेनैवमुक्तेस्तदभि-प्रायकत्वायोगाच्च । अत एवाग्रे ‘‘इत्युक्तं भवतीति’’ तात्पर्यवर्णनम् । ‘‘अयमेवाभ्यासो ब्रह्मशब्दस्य यः प्रत्यन्नमयादिशब्दमेकस्य पाठ’’ इति सन्न्यायरत्नावल्युक्तेश्च ।

### **यादुपत्यं**

विकारार्थेऽनुशासनादिति । मयड्वैतदोर्भाषायामित्यादिना विकारावयवयोरर्थ-योर्मयडि्वधानादिति भावः । न च तत्र भाषायामिति वचनाद्वेदे विकारार्थे कथं तेन मयट्प्राप्तिरिति वाच्यम् । व्द्यचश्छन्दसीति वेदेऽपि विकारार्थे मयडि्वधानात् । विज्ञानानन्दमययोश्च व्याङोः पार्थक्य-विवक्षया व्द्यच्कतोपपत्तेः ॥ गौरः श्याम इत्यादिवदिति । गौरशरीराभिमानी श्यामशरीराभिमानी देवदत्त इति वक्तव्ये गौरोऽयं श्यामोऽयमिति तदभिमानिनि तच्छब्दो यथेत्यर्थः ॥ अशनिरिन्द्र इति । अशनिप्रेरक इन्द्र इति वक्तव्येऽशनिरिन्द्र इति तत्प्रेरके तच्छब्दो यथेत्यर्थः ॥ प्राचुर्यार्थेऽपीति । तत्पकृत वचने मयडित्यनुशासनादिति भावः ॥ शरीरशरीरिभावेनेति । ‘‘तस्यैष एव शारीर आत्मे’’त्युक्त-त्वादिति भावः । एवमन्योऽन्तर आत्मेत्यनेनान्यत्वमान्तरत्वं चोच्यत इति द्रष्टव्यम् ॥ सर्वान्तर-त्वादिति । मुख्यमेव ह्यात्मानमुपदिदिक्षु शास्त्रं स्थूलतारारुन्धतीन्यायेन लोकबुद्धिमनुसरदन्नमयं शरीर-मनात्मानमत्यन्तमूढानामात्मत्वेन प्रसिद्धमनूद्य मूषानिषिक्तताम्रादिप्रतिमावत्तवोऽन्तरं ततोऽन्तर-मित्येवं पूर्वपूर्वेण समानमुत्तरमुत्तरमनात्मानं ग्राहयत्सर्वान्तरं मुख्यमानन्दमयमात्मानमुपदिदेश । न चान्नमयादिभ्य इवानन्दमयादन्योऽन्तर आत्माऽभिधीयते । तथा चैवं सर्वान्तरत्वादानन्दमयो मुख्यमेव ब्रह्म न द्वारमात्रमिति शङ्कार्थः । आनन्दमयस्य सर्वान्तरत्वं किं तदन्यस्यान्तरस्यावचनेनोतान्नमयादि-चतुष्कोशान्तरत्वेनोत मिलितेन तदभयेनेति विकल्पानुपादाय दूषयति अन्नमयाद्यन्तरत्वमात्रेणेति । मात्रशब्दसमभिव्याहारेणात्र पक्षत्रयमप्युपात्तमित्यवगन्तव्यम् । अयमर्थः । न तावदाद्यः । यथा बलवान्देवदत्त इति वचने सजातीययज्ञदत्ताद्यपेक्षमेव बलवत्त्वं, सिंहादीनां तु ततो बलवत्त्वमनुक्तमपि गम्यते तथाऽऽनन्दमयस्येतरकोशापेक्षमान्तरत्वम् । ब्रह्म तु ततोऽप्यन्तरमनुक्तमपि गम्यत इत्यपि वक्तुं शक्यत्वेनानन्दमयस्य सर्वान्तरत्वानिश्चयात् । तेन चतुष्कोशान्तरत्वस्यैव सिद्ध्या सर्वान्तरत्वा-निश्चयात् ॥ अत एव न तृतीयोऽपीति ।

### **श्रीनिवासतीर्थीया**

अन्नमयादौ सर्वत्र ब्रह्मशब्दप्रयोग एव सन्देहबीजमिति भावेनाह सर्वत्र ब्रह्मशब्दश्रवणादिति ॥ वचनवृत्त्येति । आनन्दमयोऽभ्यासादितिवदन्नमयोऽभ्यासादित्यादिरूपवचन वृत्त्येत्यर्थः ॥ ब्रह्म पुच्छं प्रतिष्ठेतीति । पुच्छमिति लाङ्गूलत्वभ्रमवारणाय प्रतिष्ठेति विवृतम् । प्रतितिष्ठ-त्याभ्यामिति प्रतिष्ठा पादावित्यर्थः ।

### **वाक्यार्थरत्नमाला**

प्रयोजनरूपपञ्चाङ्गत्वादिति । इदंच प्रयोजनान्तर्भावेनाधिकरणाङ्गपञ्चक-निरूपणं विषयो विषयश्चैवेति परोक्तिमूलकतत्तद्ग्रन्थकारीयतदङ्गीकारानुसारेण । न तु वास्तवत्वबुध्या । प्रयोजनस्याधिकरणफलतया तदंगत्वायोगात् । सन्देहबीजस्यैव च पञ्चमस्य तदङ्गत्वात् । अत एव सन्देहबीजपूर्वस्य टीकादावेवेति । जिज्ञासाधिकरणचन्द्रिकाकारिकाव्याख्यावसरे टीकाकृतसंदेहबीजपूर्व-स्येत्येत्स्वारस्यं वर्णयता प्रयोजनानन्तर्भावमुपपाद्य सन्देहबीजमादायैव पञ्चकमिति निरूपितम् । यत्तु न्यायामृतेऽखण्डार्थताभङ्गे परमते विषयादिपञ्चकाभावादिति प्रतिज्ञातविषयाद्यभावोपपादनावसरे समन्वयाधिकरणचन्द्रिकायां च परमतनिरासावसरे प्रयोजनाभावप्रतिपादनं तत्तु योजनस्य विषयादि-पञ्चकान्तर्भाव इति तदेकदेशिमतमाश्रित्य कृतम् । अत एव तन्त्रचूडामण्यामपि उक्तरूपमेकदेशिमतं प्रयोजनस्याधिकरणफलतया तदंगत्वाभावादिति युक्तया प्रदूष्य सन्देहबीजं पञ्चकान्तर्गतमिति मुख्यं मतमुपन्यस्तमिति च टीकाकृता तद्य्वाख्यावसर एवोक्तमिति ज्ञातव्यम् । एवमधिकारश्च तद्धानिरिति तृतीयपादीयमूलटीकायामन्यत्राप्येवंजातीयके द्रष्टव्यम् ।

मयडि्वकारमुख्यवृत्यादिकं कल्पतरूक्तं समर्थयितुं नन्वानन्दशब्दाद्विकारार्थे मयडेव तत्र प्राप्नो-तीत्यादिकमाशङ्क्येतेति चेन्न । वृद्धशरादिसूत्रगतेनेत्यादिना परिमले तत्परिहारोऽभिहितः । तदनुसारेण विकारे मयटमुपपादयति । नन्वन्नादिशब्देभ्य इत्यादिना । मयड्वेति । प्रकृतिमात्रान्मयड्वा भवति भक्ष्याछादनवार्जितयोर्विकारावयवयोरर्थयोर्भाषायां विषय इति सूत्रार्थः । अत्र तस्य विकारः । अवयवे च प्राण्यौषधिवृक्षे इत्येतत्सूत्राभ्यां विकार इत्यस्य चानुवृत्तेर्विकल्पादिभ्योऽणित्वादौ व्याख्यानानु-सारेणाभिप्रेतत्वात्प्रकृतयोस्तयोरेतयोरिति सूपदेनोपादानम् । अश्ममयमित्याद्युदाहरणम् । पक्षे तु मौद्गः सूप इति बिल्वाद्यणन्तम् । आछादनेऽनुकार्यासंभव इति । अत्र कृञः पास इत्युणादिसूत्रेण कृधातोः पासप्रत्यये सार्वधातुकार्धेत्यनेन गुणे रपरत्वे जाते स्त्रीति सूत्रेण स्त्रियां ङीषिच निष्पन्नः कार्पासीशब्दो बिल्वादिगणपठितः । तस्मादवयवार्थे बिल्वादिभ्य इत्येनेनाणि यस्येति चेतीकारलोपे आदिवृद्धौ च कार्पासं वस्त्रमिति भवति । रमायां पाठव्यत्यासेऽपि विवक्षितपाठोऽत्र । अनुदात्तादेश्चेत्यञं वापि कृत्वा बिल्वाणि कार्पासं वस्त्रमिति तु रमायामाश्रितम् । नित्यमिति । वृद्धेभ्यः प्रातिपदिकेभ्यः शरादिभ्यश्चोक्त विषये नित्यं मयट् भवतीति सूत्रार्थः । विकाररूपे अवयवरूपेवाऽर्थे मयटो विधायकेति वार्थः । अप्राप्तस्येति । भाषाग्रहणस्यान्यत्र तन्निवर्तकत्वादिति भावः । द्य्वच इति । द्य्वचः प्रातिपदिकाच्छन्दसि विषये मयट् भवतीति सूत्रार्थः । शरादिभ्यः प्राग्विहितो मयट् छन्दसि अप्राप्ते विधीयते । विकाराद्यर्थ-त्वादिकं तु समानम् । यस्य पर्णमयी जुहूर्भवति । दर्भमयं वासो भवतीत्याद्युदाहरणम् । नित्यग्रहणं किम् । यावता आरम्भसामर्थ्यादिति काशिकानुसारेणाशङ्क्य निराकरोति । न च वृद्धशरादिभ्य इत्यादिना । एकाचो नित्यं मयटमिच्छन्ति तदनेन क्रियत इति काशिकाव्याख्यावसरे नित्यं शब्दो ह्युच्यमानः पूर्वाचार्यपठितस्य नित्यशब्दस्य स्मारक इति भाववर्णनं मञ्जर्यां कृतम् । तदनुसन्धायाह ॥ न च वाङ्मयेति । एवं च मयट्शब्दस्य शरादिषु पाठो अस्यैव प्रपञ्चार्थो द्रष्टव्य इति मञ्जरीवाक्यार्थलब्धं दूषणमह ॥ शरादिगण इति । मोषुवरुणमृन्मयं गृह्याजन्नहंगममिति मंत्रे प्रयोगान्मृन्मयशब्दधातुत्वार्थं मृग्द्रृहणमतिरिच्यमानमिति । अर्थान्तरासम्भवेनानर्थकतामापन्नमित्यर्थः ॥ इत्येतदर्थकमिति । वृद्ध- शरादिभ्यो भाषायां नित्यमित्येतावन्मात्रार्थत्वे आरम्भसामर्थ्यादेवास्यार्थस्याभ्यनुज्ञातुं शक्यतया तद्वैयर्थ्यप्रसङ्गेऽपि भाषायामेव वृद्धशरादिभ्यो नित्यं भवतीत्युक्ते अवधारणबलादन्यत्र यथादर्शनं मयड्-व्यवस्थेत्यर्थोऽपि नित्यग्रहणेन लब्ध इति ज्ञेयम् ॥ भाषायामेवेति तु भाषाग्रहणानुवृत्तिमाश्रित्य । तदनाश्रयणेतु वृद्धशरादिभ्यो द्य्वच्केभ्यो बहृच्केभ्योऽपि मयट् सुलभ एव । अत एवाथवेत्युक्तपक्ष-निरूपणावसरे रमायां भाषाग्रहणं नानुवर्त्तते अनुवृत्तावपि वेत्युक्तम् । अन्येभ्यश्चेति । वृद्धशरादिभ्य इति विशिष्य ग्रहणानुसारेण तेभ्य एव छन्दसीति लाभ इति तु न वाच्यं पूर्वसूत्रे सर्वप्रातिपदिकेभ्यो मयडि्वधाने सति नित्यमिति सूत्रेण वृद्धशरादिभ्यो भाषायामेव नित्यं भवतीत्युक्ते अवधारणबलेन छन्दसीत्यस्येव शरादिभ्य एव भाषायामित्युक्ते अन्येभ्यस्तु यथादर्शनमित्यर्थस्यावधारणबलाद्वा शरादीनां विशेष्योपादानेन शेषनिषेधाभ्यनुज्ञानाद्वा अन्येभ्य इत्यस्यापि लाभोपपत्तेः । देवतामयो मृण्मयः पृथिवीमय इत्यादिरूपसिध्यर्थं च तस्यावश्यकत्वात् । अन्यत्र तु क्वाचित्क इति रमाया अप्ययमेवार्थः। शरादिगणस्य पठितगणतया अन्येषामसंग्रहात् शरादिव्यतिरिक्तान्येषां पृथगुपादानमिति स्पष्टमेवेति ज्ञेयम् ।

अत्र पक्षे द्य्वचश् छन्दसीत्यादिसूत्रानारंभप्रसंगस्तु इष्टापत्या परिहरणीयः । तथैव प्रतिपादितं रमायाम् अत्रोच्यत इति प्रथमपक्षे । तत्समानन्याययथाथवेति पक्षेपि तथा कुतो न निरूपितं तेनेति स एव जानतु । रमायां यद्वा प्राचुर्ये मयडस्तीति पक्ष उक्तस्तमपि आह । यद्वेति । प्रकृत्यर्थेति । ब्राह्मणप्रचुर इत्यादौ प्रकृत्यर्थभूतब्राह्मविरोधिशूद्रप्रतीतेर्दर्शनात्तद्वत्प्रकृते अन्नरसविज्ञानानन्दविरोध्यनन्नारसादे-र्लेशतोऽनुवृत्तेर्लाभादित्यर्थः । प्रकृत इति । अनेनान्नरसादिबहूक्तेभ्यः प्राचुर्यार्थ एव मयडित्यङ्गीकारः कृतः । विधानाभावेपि अन्यथानुपपत्यातिस्फुटार्थकत्वप्रतीतिमात्रमित्याशयः । अत एवास्वरसात् पक्षान्तरमाह । यद्वा हेत्विति । मयड्वेति सूत्रपाठः । अनुवर्त्तमाने इति । हेतुमनुष्येभ्योऽन्यतरस्यां रूप्य इत्यव्यवहितपूर्वसूत्रात् । देवदत्तादागतं देवदत्तमयमित्यादिवद्विज्ञानादिभ्य आगतो ज्ञानादिमय इति आगतार्थे मयडित्यर्थः । तथासति विकार इति मूलानुपपत्तिरित्यत उक्तं विकार इति त्विति । उक्त-प्रकारेणेति पाठः । विकारत्वादि प्रकारेणेत्यर्थः । उपपादयन्नित्यस्य उपपादयिष्यन्नित्यर्थः । कोशेष्वित्यतः परं तावदिति शेषः । देहादीनामिति देहादिकोशानां जडप्रकृतेश्चेत्यर्थः । सम्भाव्येत्युप-लक्षणम् । उपपाद्यं चेत्यपि ज्ञेयं निर्विकारोऽक्षर इत्यादि मूलम् । नचानया श्रुत्या निर्गतो विकारो यस्मादिति विकारराहित्यलाभेऽपि विकारभेदलाभः । अत एव परिणामित्वपक्षे एतच्छतिविरोधस्तत्र तत्रोक्तः । तत्कथं प्रकृतोपयोग इति न च वाच्यम् । निर्गतो विकारत्वं यस्मादिति भावप्रधानत्वाश्रयणे विकारत्वाभावलाभान् निरो नञर्थतयाऽन्योन्याभाव एवार्थ इति वाऽर्थान्तरमभिप्रेत्यास्योपन्यास इति ज्ञेयम् । न च निर्विकारतयेति पाठः । नानाधिष्टातॄणामिति । अभिमानिदेवानामित्यर्थः । अभिमाना-भावबोधकेति । विष्णुत्वानभिमान इत्युदाहृतेत्यर्थः । तत्प्रकृतेति । सूत्रार्थस्तु वक्ष्यमाणरीत्या ज्ञेयः । कल्पतर्वनुसारेण विकल्प्य शाङ्करभाष्योक्तं दूषणं वदन्नेवोत्तरवाक्यमवतारयति । आनन्दमयस्य सर्वेति ॥ सहस्रश इति मूलम् । सङ्ख्यार्थाश्च वीप्सायामित्यनेन वीप्सायां शस्प्रत्ययः । स्पष्टं चेदमुत्तरत्र भविष्यति । सौत्राभ्यासशब्दस्य मुख्यार्थतायाः प्रकृते सम्भवादर्थान्तरमाश्रयणीयमित्याशयेन तदुभय-मुपपादयति । एकविषयेति मूलम् ।

