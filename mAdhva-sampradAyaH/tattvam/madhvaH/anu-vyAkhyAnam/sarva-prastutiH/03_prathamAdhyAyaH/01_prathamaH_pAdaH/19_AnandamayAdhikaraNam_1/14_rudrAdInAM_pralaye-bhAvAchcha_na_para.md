+++
title = "१४ रुद्रादीनां प्रलयेऽभावाच्च न परब्रह्मत्वम्"

+++


## एको नारायण आसीन्न ब्रह्मा न च शङ्करः

**रुद्रादीनां प्रलयेऽभावाच्च न परब्रह्मत्वम्**

**एको नारायण आसीन्न ब्रह्मा न च शङ्करः**

### **सुधा**

ननु तर्हि रुद्रस्य विष्ण्वात्मकत्वेनाविरोधोऽस्तु । पुनरुक्तिपरिहारायोत्तरार्धोक्तो विरूपाक्षस्त्वपरो भविष्यति । एवं तर्हि विष्णोरेव ब्रह्मशब्द इति क्वास्ति सौत्रस्य हेतोर्व्यभिचारः । न हि पक्षे व्यभिचारः शङ्क्यत इति । किञ्च रुद्रादीनां सर्वेषां प्रलयेऽसतां सृष्टावीश्वराज्जन्मवतां ब्रह्मत्वं कथमुपपद्यते । जन्मादिमत्त्वमेव तेषां कुतोऽवगम्यत इत्यत आह एक इति ।

## **अनुव्याख्यानम्**

***एको नारायण आसीन्न ब्रह्मा न च शङ्करः ॥***

***वासुदेवोऽग्र एवासीन्न ब्रह्मा न च शङ्करः ॥***

***नेन्द्रसूर्यौ न च गुहो न सोमो न विनायकः ।***

***इत्यादिवाक्यतो विष्णोरुत्पत्तिरवतारगा ॥***

**सुधा**

इत्यादिवाक्यतो रुद्रादीनां प्रलयेऽभावो विष्णोरुत्पत्तिश्चावगम्यते ॥ उत्पत्तिमत्त्वेना-ब्रह्मत्वे विष्णोरपि तथात्वं स्यात् । तस्यापि रामकृष्णादिरूपस्योत्पत्तिसद्भावादित्यत आह विष्णो-रिति । उत्पत्तिरुत्पत्तिवाक् । अवतारगा प्रादुर्भावविषया । न तु शरीरादिलाभलक्षणा । कुत एतदित्याशङ्कायामेक इत्यादिपूर्ववाक्यं सम्बद्ध्यते । इत्यादिवाक्यतो विष्णोर्महाप्रलयेऽप्य-वस्थानावगमादित्यर्थः । स्वरूपमात्रेणावस्थानेऽपि शरीरादिलाभलक्षणोत्पत्तिः किं न स्यादिति चेन्न । स्वरूपसत्त्वस्य ब्रह्मशङ्करादावपि समानत्वेन ‘न ब्रह्मे’त्याद्यनुपपत्तिप्रसङ्गादिति ।

### **शेषवाक्यार्थचन्द्रिका**

विष्णोरिति । सकाशादिति शेषः । आदिशब्दोपात्त ‘तत एते व्यजायन्त विश्वो हिरण्गर्भोऽग्निर्यमो वरुणरुद्रेन्द्राः’ इति वाक्यबलादवगम्यत इत्यर्थः ।

### **परिमल**

‘इत्यादिवाक्यत’ इति मूलानुवादपूर्वं शेषमाह इत्यादिवाक्यत इत्यादिना । शङ्कते ॥ उत्पत्तिमत्त्वेनेति । ‘एक इत्यादिपूर्ववाक्यमि’त्यस्मिन्पक्षे ‘इत्यादिवाक्यतो विष्णोरुत्पत्ति-रवतार-गे’त्येकान्वय इति भावेनार्थमाह इत्यादिवाक्यतो विष्णोरिति ।

### **श्रीनिवासतीर्थीया**

उत्पत्तिश्चावगम्यत इति । इत्यादिवाक्यत इत्युक्तत्वाद्वाक्यशेषे ‘स मुनि-र्भूत्वा समचिन्तयत्तत एते व्यजायन्त । विश्वो हिरण्यगर्भोऽग्निर्यमो वरुणरुद्रेन्द्राः’ इत्युक्तत्वादिति भावः ।

### **वाक्यार्थरत्नमाला**

रुद्रेन्द्रा इत्यादिवाक्येत्यर्थः । अस्यैक इत्याद्यवाक्यशेषत्वात् । आदिपदे-नोत्तरवाक्यशेषग्रहणशरीरादिलाभलक्षणेति मूलम् । वियदधिकरणे शरीरलाभादिरूपचतुर्विधोत्येतः प्रतिपादनादिति भावः । नहि पक्षे व्यभिचारः शङ्क्यते इति मूलम् । ननु किमेतेऽन्नमयादयः परमात्मे-त्यादि संशयपूर्वपक्षतदुपसंहार सिद्धान्तप्रतिज्ञाभागव्याख्यानरूपग्रन्थानुसारेण तेषामपि पक्षत्व-मङ्गीकृतमिति ज्ञायत इत्यादिस्पष्टोक्तयनुसारेणा चानन्दमयत्वादिपुरस्कारेणानन्दमयादिरिति पक्षः विष्णुर्भवितुमर्हतीति साध्यमिति वा आनन्दमय इत्यादिशब्दैर्वाच्यो हरिरिति भाष्ये वाच्यत्वपुरस्कारा-त्तदाश्रयणेनान्दमयादि पदकाव्य इति पक्षो विष्णोरिति साध्यनिर्देश इति वाप्रयोगप्रकारस्य ग्रन्थ-कृदभिप्रेततायाः स्पष्टतया तत्प्रयोग एव च ब्रह्मशब्दस्य ऋतं सत्यमित्यादिश्रुतौ रुद्रेऽपि श्रवणात्तत्र च विष्णुत्वाद्भावाद्य्वभिचार इति शङ्कायां पूर्वोत्तरार्धयोर्भिन्नविषयत्वादि व्याख्यानेन रुद्रे ब्रह्मशब्दस्यैवा-भावान्न व्यभिचार इति प्रतिपदिता चैतावतो ग्रन्थकलापस्य प्रवृत्या चान्नमयादि पदवाच्यस्य वान्न-मयादेर्वा पक्षत्वस्थितौ विष्णुरुद्रयोर्भेदेन विरोधोऽस्त्विति शङ्का या प्राप्ता तस्यास् तर्हि रुद्रे ब्रह्मशब्दस्ये विष्णुत्वरूपसाध्यस्यापि सत्वान्नव्यभिचार इति परिहारं ‘क्वास्तिव्यभिचार’ इति मूले न कृत्वापि तदुपपादनाय प्रवृत्तेन नहि पक्षे व्यभिचारः शङ्क्यत इति रुद्रस्य पक्षत्वाश्रयणेन व्यभिचाराभावकथनं कथं कृतम् । पूर्वत्र रुद्रस्य पक्षीकाराप्रतीतेरिति चेत्सत्यम् । अयमभिपायो ग्रन्थकारस्य । यद्यविरोधाय रुद्रस्य विष्ण्वात्मकत्वाङ्गीकारस्तर्हि सौत्रानन्दमयशब्देन स्वसमानन्यायान्नमयादि शब्दानामिव रुद्र-विषयतया शङ्क्यमानर्तादिशब्दानामप्युपलक्षणया प्राप्तानन्दमयादयो विष्णुरित्यनुमानावसरे ऋतादिरूपो रुद्रोऽपि विष्णुरिति प्रतिज्ञार्थप्राप्तेः रुद्रस्यापि पक्षत्वमित्याशयेन पक्ष इत्युक्तेरुपपन्नत्वम् । यद्वा पक्ष इत्यस्य तत्तुल्य इत्यर्थः । ब्रह्मशब्देन विष्णुत्वनिर्णयविषयतया ऋतादिरूपरुद्रस्यापि विष्ण्वभेदाङ्गीकारे तत्तुल्यत्वप्राप्तेः । तथाच क्वास्तीति पूर्ववाक्येन हेतुवत्साध्यस्यापि सत्वान्न व्यभिचार इत्युक्त्वान्न-मयादिपक्षप्रयोगाविषयत्वेन रुद्रस्यापक्षत्वमिति भ्रान्तिं परिहर्तुं न हि पक्ष इत्यनेन रुद्रस्यापि पक्षत्वं वा पक्षतुल्यत्वं वाऽस्तीति न तत्र विष्णुरुद्रयोरभेदाङ्गीकारे साध्याभावाङ्गीकर्त्तुं मुचित इति पूर्वोक्त-स्यैवोपपादनान्न कश्चिद्दोष इति ॥

