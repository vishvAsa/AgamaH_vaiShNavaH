+++
title = "२० अभेदेऽपि भेदप्रतिनिधिविशेषबलेनानेकत्वोक्तिः"

+++


## अभेदेऽपि विशेषेणैवान्य इत्युदितो हरिः

**अभेदेऽपि भेदप्रतिनिधिविशेषबलेनानेकत्वोक्तिः**

**अभेदेऽपि विशेषेणैवान्य इत्युदितो हरिः**

### **सुधा**

तथाऽपि नान्नमयादयः परमात्मा । तस्माद्वा एतस्मादन्नरसमयात् । अन्योऽन्तर आत्मा प्राणमय इत्यादिनाऽन्नमयादीनामन्योन्यमन्यत्वावगमात् । परमात्मनि तु भेदाभावादित्यत आह अभेदेऽपीति ।

## **अनुव्याख्यानम्**

***अभेदेऽपि विशेषेणैवान्य इत्युदितो हरिः ॥***

भेदप्रतिनिधितया भेदकार्यनिर्वाहकेण विशेषेणैव । न तु भेदेन । येन विरोधः स्यादित्यर्थः । न चात्र यतिभङ्गः शङ्कनीयः ।

‘पूर्वान्तवत्स्वरः सन्धौ क्वचिदेव परादिवत् ।

द्रष्टव्यो यतिचिन्तायां यणादेशः परादिवत्’ ॥ इति वचनात् ।

### **शेषवाक्यार्थचन्द्रिका**

यतिभङ्ग इति । यतिर्विरतिः । यतिर्विच्छेदसंज्ञित इत्युक्तेः । तद्भङ्गः पदमध्ये विरामादिति भावः । पूर्वान्तवत्स्वरः सन्धावित्यस्यायमर्थः । योऽयं पूर्वापरयोरेकादेशः स्वरः सन्धौ सवर्णदीर्घादिः स प्रायः पूर्वान्तवद्द्रष्टव्यः । यथा ‘कस्ते दारिद्र्यदावानल वदतु यशो वावदूकोऽपि दाने’ इति । यता वा ‘धर्मविश्वसितो धर्मास्पदं भवति पूरुषः’ इति । क्वचिदेव परादिवच्च द्रष्टव्यः । यथा ‘अन्तेवासिदयालुरुज्खितनयेनासादितो जिष्णुने’ति । यथा वा ‘अधर्मनर्मचतुरस्यात्मा स्याद्दुःखभाजनम्’ इति । अत्र स्वरस्य परादिवद्भावे व्यञ्जनमपि परादिवद्भवति तद्भक्तत्वात् । यणादेशः पूर्वान्तोऽपि परादिवदेव द्रष्टव्यः । यथा ‘सप्ताकूपारपारे प्रथितपृथुयशस्यर्थिसार्थे कृतार्थः’ इति । यथा वा ‘सम्भूतानि यतो भूतान्याकाशादीनि पूरुषादि’ति । यथा वा ‘दिनाधीशं त्रियामा विभ्वालोचनमुपैतितमि’ति । अत्रापि परादिवद्भाव इष्यत इति । प्रकृते चैकादेशस्यैकारस्य पूर्वान्तवद्भाव इति भावः ॥ वचनादिति । वृत्तारत्नाकरे सम्मतितयोदाहृतवचनादित्यर्थः ।

### **परिमल**

न चात्र यतिभंग इति । यतिस्वरूपमुक्तं प्राक् ॥ पूर्वान्तवत्स्वर इति । स्वरोऽजक्षर मुच्यते । अचः स्वरा इति प्रसिद्धेः । प्रकृते च विशेषेणैवेत्यत्र एवशब्दावयवभूत एकाररूपोऽच् । स च ‘वृद्धिरेची’ति वृध्द्यैकारभावं गतः परस्यैव शब्दस्यादिभूतोऽपि पूर्वस्यांतवद्भवति यतिचिंतायाम् । अतः पदमध्ये विच्छेददोषो नेत्यर्थः । यणादेषः पूर्वभक्तोऽपि परादिवद्भवति । तस्योपयोगोऽग्रे ध्येयः ।

### **यादुपत्यम्**

पूर्वान्तवत्स्वर इति । स्वर एकादेशरूपः सवर्णदीर्घादिः स्वयं परादिरपि पूर्वस्यान्तवत्क्वचिद्भवति । ‘यथा धर्मविश्वसितो धर्मास्पदं भवति पूरुष’ इति । क्वचिच्च स्वयं पूर्वान्तोऽपि परस्यादिवद्भवति । यथा ‘अधर्मनर्मचतुरस्यात्मास्याद् दुःखभाजनम्’ इति । अत्र स्वरस्य परादिभावे व्यञ्जनमपि परादिवद्भवति । तद्भक्तत्वात् । यणादेशः पूर्वान्तोऽपि परस्यादिवदेव भवति । यथा ‘सम्भूतानि यतो भूतान्याकाशादीनि पूरुषात्’ । ‘दिनाधीशं त्रियामा विभ्वालोचनमुपैति तमि’ति । प्रकृते चैकादेश ऐकारः पूर्वान्तज्जात इति भावः ।

### **वाक्यार्थरत्नमाला**

पदमध्य इति । पदान्ते पदमध्य इत्यर्थः । प्रागुक्तं चेदम् । नारायण-भद्वनुसारेण प्रतिज्ञाय व्याकुर्वन्नेवोदाहरणमप्याह । पूर्वान्तवदित्यादिना । व्याख्येयं चैतद्विशेषतोऽस्ति । एकादेशः सवर्णदीर्घादिस्वर इति सम्बन्धः । सन्धावित्यस्य स्वरसन्धावित्यर्थः । अन्तादिक्चेति षष्टाद्य पाणिनीयं सूत्रं चार्थसाधकम् । मानमस्तित्वमपि चैवेत्यत एव चोपमेत्यधिकरणीयानुभाष्यमूलसम्बन्धि टीकायां तदुदाहरणात् । अन्यत्रापि । यत्र पदान्ते पदमध्ये विरतिस्तत्रेव समुद्रसादावपि पदमध्ये विरतिर्दोष एव । परन्तु क्वचित्तु पदमध्येऽपि समुद्रादौ यतिर्भवेदिति विशेषात्क्वचिदेव विरतावपि प्रायो विरत्यभाव एवावश्यकस्ततोन्यत्रापि क्वचिद्विरतिश्चेत्पूर्वान्तवदित्युपलक्षणस्थल एव स्वीकार्या । नान्य-त्रेति । निरूपणायेदं प्रवृत्तमिति नयतिः सर्वत्रेत्याद्युक्तस्यैतस्य च विरोधः । शिष्टं मुक्तं प्रतिपादानु-व्याख्यानमूलटीकादौ द्रष्टव्यम् । आनन्दमय इत्यादिनेत्यत्रेवार्थाविरोधेन दोषोनेत्यत्र समाधानं ज्ञेयम् ॥

