+++
title = "२२ भृगुवल्ली संवादाच्च पञ्चापि ब्रह्म"

+++


## भृगोश्चैतद्वदिष्यति

**भृगुवल्ली संवादाच्च पञ्चापि ब्रह्म**

**भृगोश्चैतद्वदिष्यति**

### **सुधा**

किञ्चोत्तरस्मिन्ननुवाके वरुणो भृगोरेतस्मिन्ननुवाके प्रतिपादितमेव वस्तु ब्रह्मत्वेनोप-दिशति । अतश्चान्नमयादिकं परं ब्रह्मेत्याह भृगोरिति ।

## **अनुव्याख्यानम्**

***भृगोश्चैतद्वदिष्यति ॥***

**सुधा**

अनुवाकस्योत्तरत्वेन वदिष्यतीत्युक्तम् । तस्य च ब्रह्मत्वमुपरिष्टादुपपादयिष्यते । तथा च ब्रह्मशब्दादुत्तरानुवाकसंवादाच्चान्नमयादीनां पञ्चानामपि ब्रह्मत्वे सिद्धे मयट्प्रत्ययादीनां प्राचुर्यार्थत्वव्याख्यानं युक्तमिति ।

### **शेषवाक्यार्थचन्द्रिका**

उपरिष्टादिति । ‘अधीहि भगवो ब्रह्मेत्युक्तोऽन्नप्राणपूर्वकमि’- त्यादिनेति शेषः । मयट्प्रत्ययादीनामित्यादिपदेनान्यशब्दादेः संग्रहः । प्राचुर्याद्यर्थतयेत्यादिशब्देन विशेषपरिग्रह इति द्रष्टव्यम् ।

### **परिमल**

भृगोश्चेति चशब्दार्थमाह किञ्चेति । अर्थं वदन्नेवावतारयति उत्तरस्मिन्नित्यादिना ॥ उपरिष्टादिति । ‘अधीहि भगवो ब्रह्मेत्युक्त इत्यत्रेत्यर्थः । मयट्प्रत्ययादीनां मयट्प्रत्ययान्यत्वान्तरत्व-शरीरशरीरित्वावयवावयवित्वादीनामित्यर्थः ॥

### **यादुपत्यम्**

मयट्प्रत्ययादीनामिति । अत्र द्येनादिपदेनान्यशब्दादेर्द्वितीयेन विशेषरूपार्थस्य सङ्ग्रहः ।

### **श्रीनिवासतीर्थीया**

उत्तरस्मिन्निति । तस्मा एतत्प्रोवच अन्नं प्राणमित्यादावित्यर्थः ।

