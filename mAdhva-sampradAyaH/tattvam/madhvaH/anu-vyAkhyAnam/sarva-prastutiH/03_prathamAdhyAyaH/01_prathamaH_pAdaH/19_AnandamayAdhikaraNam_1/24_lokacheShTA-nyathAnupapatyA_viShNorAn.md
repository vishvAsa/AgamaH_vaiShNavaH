+++
title = "२४ लोकचेष्टाऽन्यथानुपपत्या विष्णोरान्दमयत्वसिद्धिः"

+++


## ॐ तद्धेतुव्यपदेशाच्च ॐ

**लोकचेष्टाऽन्यथानुपपत्या विष्णोरान्दमयत्वसिद्धिः**

**ॐ तद्धेतुव्यपदेशाच्च ॐ**

### **सुधा**

एवं सूत्रद्वयेनान्नमयादिशब्दपञ्चकस्येश्वरवाचित्वं मयटश्च सर्वत्र प्राचुर्यार्थत्वमुप-पादितम् । इदानीमानन्दमयशब्दस्य विष्णुवाचित्वं तद्ग्रतस्य मयटश्च प्राचुर्यार्थत्वं हेत्वन्तरेणोपपादयत् तद्धेतुव्यवपदेशाच्चेति सूत्रं व्याख्याति महानन्दत्व एवेति ।

## **अनुव्याख्यानम्**

***ॐ तद्धेतुव्यपदेशाच्च ॐ ॥***

***महानन्दत्व एवास्य हेतुः कोऽन्यादिति स्फुटम् ॥***

***उक्तः***

**सुधा**

आनन्दमयप्रकरणे को ह्येवान्यात्कः प्राण्याद्यदेष आकाश आनन्दो न स्यादित्यस्य विष्णोरेव महानन्दत्व एव (च) हेतुरुक्तः । तेन ज्ञायते विष्णुरेवानन्दमयशब्दार्थ इति मयट् च प्राचुर्यार्थ इति । यदि ह्यानन्दमयो विष्णोरन्यः स्यात् । मयट् च विकारार्थो भवेत् । तदा श्रुतिरन्य-स्यानन्दविकारत्वे हेतुं कमपि ब्रूयाद् विष्णोर्महानन्दत्वे हेतुकथनं त्वसङ्गतमेव । अनेन (सूत्रे) तदिति षष्ठ्यन्तं सप्तम्यन्तं च तन्त्रेणोपात्तमित्युक्तं भवति । तस्य विष्णोस्तत्र महानन्दत्व इत्युक्तत्वात् ।

नन्वत्राकाशस्यानन्दत्वाभावेऽननं प्राणनं च कस्यापि न स्यादित्येतावदुच्यते । न तु विष्णोर्महानन्दत्वे कश्चिदपि हेतुरुच्यत इत्यत उक्तम् ॥ स्फुटमिति ।

### **शेषवाक्यार्थचन्द्रिका**

मयटश्च प्राचुर्यार्थत्वं हेत्वन्तरेणेति । ततश्च को ह्येवान्यात्कः प्राण्यादिति हेतुव्यपदेशस्यानन्दमयस्य विष्णुत्व इव प्राचुर्यं मयडर्थ इत्यत्रापि हेतुत्वकथनेन विकारशब्दादिति बाधकोद्धारानन्तर्यं तद्धेतुव्यपदेशस्य समर्थितं भवति ॥ तेनेति । विष्णोरेव महानन्दत्व एव च हेतुकथने नेत्यर्थः । सूत्रे तदित्यस्य षष्ठ्यन्त्वेऽस्येत्येव, सप्तम्यन्तत्वे च महानन्दत्व एवेत्येव, व्याख्येयत्वादन्यतर- वैय्यर्थ्यम् । ततश्च महानन्दत्व एवास्येत्यंशस्यासूत्रार्थकथनरूपत्वादभाष्यत्वमित्याशङ्कां परिहरति अनेनेति ।

------------------------------------------------------------------------

श्रुत्यन्तरे यस्मात्सुखं लब्ध्वा करोत्ययम्

**श्रुत्यन्तरे यस्मात्सुखं लब्ध्वा करोत्ययम्**

### **सुधा**

तत्कथमिति चेत् । आकाशशब्दस्तावद्विष्णुपर इति वक्ष्यते आकाशस्तल्लिङ्गादिति । तथा च विष्णोरनानन्दत्वे जगतो निश्चेष्टत्वप्रसङ्गमापादयन्त्या श्रुत्या जगच्चेष्टकत्वं हेतुत्वेन विवक्षित- मिति विवक्षुस्तस्यानन्दत्वेन व्याप्तिं तावदुपपादयति श्रुत्यन्तर इति ।

## **अनुव्याख्यानम्**

 ***श्रुत्यन्तरे यस्मात्सुखं लब्ध्वा करोत्ययम् ॥***

***करोति नासुखी***

**सुधा**

यस्मादित्यस्योपरि सम्बधः । श्रुत्यन्तरे छन्दोगश्रुतावित्युक्तमित्युत्तरेणान्वयः । यदा वै सुखं लभतेऽथ करोति नासुखं लब्ध्वा करोति सुखमेव लब्ध्वा करोतीति श्रुत्यन्तरे परमेश्वर-व्यापारस्यानन्दाविनाभूतत्वमुक्तमित्यर्थः । आनन्दशब्द(स्य)श्च पूर्णानन्द एव मुख्यवृत्तिरित्यत्रापि श्रुतिमाह भूमेति ।

**अनुव्याख्यानम्**

*** भूमा सुखं नाल्पे सुखं भवेत् ॥***

***इत्युक्तं ***

**सुधा**

यो वै भूमा तत्सुखं नाल्पे सुखमस्तीति छन्दोगश्रुतौ सुखशब्दस्य पूर्णानन्द एव मुख्य-वृत्तिरित्युक्तमित्यर्थः । यद्यपि भूमशब्दो भाववाची । बहोर्लोपो भू च बहोरिति वचनात् । तथाऽपि भावभवित्रोरैक्याद्भूमेति पूर्ण एवोच्यते नाल्प इत्युक्तत्वात् स च सन्निधानात्सुखेनेति गम्यते ।

### **शेषवाक्यार्थचन्द्रिका**

उपरिसम्बन्ध इति । ‘अतः केवललीलया इत्यत्रत्यातश्शब्देन सम्बन्ध इत्यर्थः ॥ भाववाचीति । बहुत्ववाचीत्यर्थः । कुतो भूमशब्दस्य बहुत्ववाचित्वमित्यतो बहुशब्दाद्भावार्थे इमनिच्प्रत्ययान्तत्वादिति भावेन । तथात्वे कथं भूमन्निति प्रातिपदिकनिष्पत्तिरित्यत आह बहोर्लोप इति । बहोः परेषामिष्टेमेयसामादेर्लोपः स्याद्बर्लोप इतीमनीच आदेरिकारस्य लोपे बहुशब्दस्य च भू इत्यादेशे भूमन्निति प्रातिपदिकनिष्पत्तिरिति भावः ॥ नाल्प इति । अल्पशब्दस्यापूर्णधर्मिवाचित्वादिति भावः ॥ स च भूमा सन्निधानादिति । परमधार्मिके इत्यादौ धर्मपदसन्निधानेन धर्मेण परमत्व-लाभवत्सुखशब्दसन्निधानात्सुखेन पूर्णत्वमेव लभ्यत इति भावः ।

### **परिमल**

ॐ तद्धेतुव्यपदेशाच्च ॐ ॥ यस्मादित्यस्योपरिसम्बन्ध इति । यस्मादित्यस्य केवल-लीलयेत्यतःपदेनान्वय इत्यर्थः । नासुखीत्यनन्तरमपीत्युक्तमित्युत्कृष्य श्रुतिशेषोक्तिपूर्वमर्थमाह सुखमेव लब्ध्वा करोतीतिश्रुत्यन्तर इत्यादि । भाववाचीति । ‘पृथ्वादिभ्य इमनि’ज्वेति सूत्रे भावार्थे इमनिच् प्रत्ययस्य विधानाद् बहुशब्दस्य पृथ्वादिगणे पाठादिति भावः । तथात्वे भूमेति कथं रूपमित्यत आह बहोरिति । बहुशब्दात्परस्येमनिजादेः प्रत्ययस्यादेरिकारस्य लोपो भवति बहुशब्दस्य भूरादेशश्च भवतीति पाणिनिसूत्रादित्यर्थः । तत्र ज्ञापकमाह नाल्प इति । भूमप्रतियोगिनोऽल्पपदेन निर्देशाद्भूमा पूर्ण एवाभि-मतोऽन्यथा नाल्पत्व इति निर्देशः स्यादिति भावः । तावता सुखपदस्य पूर्णसुख एव मुख्यवृत्तिरित्यत्र किमागतमित्यतो भूमेत्यत्र भूमेत्यत्र भूमशब्दस्य गुणैः पूर्णत्वार्थतया व्याख्यानेपीह प्रकृतोपयोगायार्थमाह स चेति । यो वै भूमा पूर्णसुखः स एव च सुखपदेनोच्यत इति श्रुत्यर्थ इत्युक्तं भवति ।

### **यादुपत्यम्**

॥ ॐ तद्धेतुव्यपदेशाच्च ॐ ॥ अन्वयमुक्त्वा व्यतिरेकमाह नासुखं लब्ध्वेति । सुखमेवेति निगमनम् । यो वै भूमेति । यो वै भूमा पूर्णो नारायणाख्यस्तत्सुखमनन्याधीनसुखरूपम् । अस्यातिव्याप्तिं परिहरति नाल्प इति । भूमप्रसादं विना नाल्पे मुक्तजाते सुखमस्तीत्यर्थः ॥ बहोर्लोप इति । बहोः परस्येष्ठेमेयसामादेर्लोपः स्याद्वहोश्च भूरादेश इति सूत्रार्थः । ततश्च बहुशब्दस्य पृथ्वादित्वेन तस्मात् ‘पृथ्वादिभ्य इमनिज्वे’ति इमनिचो भावे निहितत्वादिति शेषः ॥ नाल्प इति । अल्पशब्दस्य चापूर्णधर्मिवाचकत्वादिति भावः ॥

### **श्रीनिवासतीर्थीया**

॥ ॐ तद्धेतुव्यपदेशाच्च ॐ ॥ उपरीति । अतः केवललीलयेत्यत्रत्यै-तच्छब्देनेत्यर्थः ॥ भाववाचीति । पूर्णत्ववाची ॥ बहोरिति ॥ बहु अस्मात् पृथ्वादिभ्य इमनिज्वेति भावे इमनिच्प्रत्यये बहोर्लोपो भू च बहोः । बहोः परस्येष्ट इमनिच् ईयस् इत्येतेषां प्रत्ययानामादेरि-कारस्य लोपः स्याद्बहोश्च भूरित्ययमादेश इति इकारलोपे बहोश्च भूरादेशे भूमन्निति प्रातिपदिकम् ॥

### **वाक्यार्थरत्नमाला**

भावार्थेमनिजिति । भावार्थे य इमनिच्प्रत्यय इति विग्रहः । प्रत्ययान्तत्वं च तत्प्रत्यये निष्पन्नत्वम् ।

