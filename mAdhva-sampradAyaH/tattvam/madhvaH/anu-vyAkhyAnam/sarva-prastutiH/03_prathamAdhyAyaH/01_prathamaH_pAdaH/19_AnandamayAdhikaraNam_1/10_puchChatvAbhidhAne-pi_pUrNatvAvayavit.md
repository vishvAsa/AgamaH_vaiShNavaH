+++
title = "१० पुच्छत्वाभिधानेऽपि पूर्णत्वावयवित्वाविरोधः"

+++


## ब्रह्मताऽवयवेऽपि स्यात्तथाऽवयविनि स्वतः

**पुच्छत्वाभिधानेऽपि पूर्णत्वावयवित्वाविरोधः**

**ब्रह्मताऽवयवेऽपि स्यात्तथाऽवयविनि स्वतः**

### **सुधा**

नन्वानन्दमयस्य कथं ब्रह्मत्वम् । ब्रह्म पुच्छमिति ब्रह्मणस्तत्पुच्छत्वाभिधानात् । न च ब्रह्मशब्दोऽन्यपरः । तथा सत्यत्रैवानैकान्त्यापत्तेः । न च निरपवादो ब्रह्मशब्दो हेतुर् न ब्रह्मशब्द-मात्रमिति वाच्यम् । ब्रह्म पुच्छमित्यत्राप्यपवादाभावात् । ब्रह्मावयवत्वमिति चेन्न । अद्याप्यानन्द-मयस्य ब्रह्मत्वासिद्धेरिति ॥ अत्र प्रष्टव्यम् । किमवयवस्य पूर्णत्वेऽवयविनः पूर्णत्वं नोपपद्यत इत्यभि प्रायः । किं वा आनन्दमयस्यावयविनः पूर्णत्वे तदवयवस्य पूर्णत्वाभावापादनम् । उतावयवावय-विनोर्भेदादवयवस्य परमात्मत्वे नावयविनस्तत्त्वमिति ।

आद्ये दोषमाह ब्रह्मतेति ।

## **अनुव्याख्यानम्**

***ब्रह्मताऽवयवेऽपि स्यात्तथाऽवयविनि स्वतः ॥***

***यथैव कृष्णकेशस्य कृष्णस्य ब्रह्मताऽखिला ॥***

***दर्शिता चैव पार्थाय निःसीमाः शक्तयोऽस्य हि ॥***

**सुधा**

यदाऽवयवेऽपि ब्रह्मता तथा सत्यवयविनि सा स्वतोऽनायासेन स्यात् । अवयविनोऽ वयवापेक्षया महत्त्वस्य दृष्टत्वात् । ततश्चावयवस्य पूर्णत्वेऽवयविनः पूर्णत्वानुपपत्तिरिति विरुद्धमेतत् ।

द्वितीये व्याप्त्यभावं दर्शयति यथैवेति । एतच्च ‘उद्बबर्हात्मनः केशौ’इत्यादिना पुराणे प्रसिद्धम् । अखिला निरुपचरिता । तथऽऽनन्दमयावयवस्यापि भविष्यतीति शेषः । अत्र प्रमाणमाह दर्शिता चेति । पार्थदर्शनं च द्यावापृथिव्योरित्यादि तद्वाक्यादवगम्यते । चशब्दः पुराणाद्युक्तिसमुच्चयार्थः । एवशब्दस्त्वेवं प्रमितैव न वाङ्मात्रेणोच्यत इति सम्बध्यते । ननु लोके योऽवयवः स परिच्छिन्नो दृष्टस्तत्कथमेतदित्यतः परमेश्वरस्याघटिघटकतया सर्वत्राप्रतिबद्धया शक्त्याऽन्यत्रादृष्टमपि घटते काऽत्र कथन्तेत्याह निःसीमा इति । सीमसीमे स्त्रियामुभे इति सीमन्शब्दपर्यायसीमाशब्दोत्तरपदोऽयं समासः । सीमन्शब्दोत्तरपदत्वेऽपि डाबुभाभ्यामन्यतरस्यामिति साधु । तृतीयेऽप्येतदेवोत्तरम् । निःसीमा इति । हिशब्दो हेतौ । शिरो नारायण इत्यादिप्रसिद्धिद्योतको वा ।

### **शेषवाक्यार्थचन्द्रिका**

तथा सतीति । ब्रह्मपुच्छमित्यत्र ब्रह्मशब्दस्यान्यपरत्व इत्यर्थः ॥ अत्रैवेति ब्रह्मपुच्छमित्यत्र ब्रह्मशब्दश्रवणेऽपि विष्णुत्वाभावादिति भावः ॥ न च निरपवाद इति । तथाच हेतोरेवानागमनान्न व्यभिचार इति भावः ॥ अद्यापीति । ततश्चानन्दमयस्य ब्रह्मत्वसिद्धौ ब्रह्मावयवत्वरूपा- पवादसिद्ध्या निरपवादब्रह्मशब्दस्य व्यभिचाराभावसिद्धिस्तत्सिद्धौ च तेनानन्द-मयस्य ब्रह्मत्वसिद्धिरित्यन्योन्याश्रय इति भावः ॥ व्याप्त्यभावादिति । यो यदवयवः सोऽपूर्ण एवेति व्योप्तेरभावादित्यर्थः । पूर्णत्वेऽपि कृष्णस्यावयवत्वस्यैवासिद्धेर्न तत्र व्यभिचार इत्यत आह एतच्येति ॥ अत्रेति । कृष्णस्य निरुपरचितपूर्णतायामित्यर्थः । परप्रत्यक्षस्य परं प्रत्यसिद्धेः कथमेतादित्यतस्त-द्वाक्यादेव तत्सिद्धिरित्याह पार्थदर्शनं चेति । ननु निर्गता सीमा याभ्यस्ता इति सीमन्शब्दोत्तरपदतया समासस्य ऋन्नेभ्यो डीबिति प्राप्तस्य डीपो ‘मन’ इति निषेधान्निःसीमान इति भवितव्यम् । नीःसीमा इति तु कथमित्यत आह सीमसीमे इति । सीमन्शब्दोत्तरत्वेऽपि समासस्य न दोष इत्याह सीमन्निति । अत्र डाबुभाभ्यामित्येको योगः । मन्नन्तात्प्रातिपदिकादन्नन्तद्बहुव्रीहेश्च डाप् स्त्रियां स्यादिति तदर्थः । स चार्थाद्विकल्पितः । नित्ये हि डापि न क्वचिन्नान्तमस्तीति मनोऽनो बहुव्रीहिरिति डीप्निषेधो निर्विषयः स्यात्ततोऽन्यतरस्यामित्यपरो योगः । डाबुभाभ्यामित्यनेनोक्तौ डाप्ङीप्निषेधौ द्वावपि वा स्त इति च तदर्थः । तेन तयोरभावेनान्तलक्षणो डीबपि भवतीत्यर्थपर्यवसानाड् डापि निःसीमा इति ङीप्निषेध निःसीमान इति, ङीपि निःसीम्नय इति, रूपत्रयस्यापि सम्भवान्नानुपपत्तिरिति ध्येयम् । (मनः । मन्नन्तान्न ङीप् सीमा । सीमानौ । अनो बहुव्रीहेः । अन्नन्ताद्बहुव्रीहेर्न ङीप् । बहुयज्वा बहुयज्वानौ । डाबुभाभ्यामन्यतरस्याम् । सूत्रद्वयोपात्ताभ्यां डाब्बा स्यात् । सीमा सीमे सीमानौ । दामा दामानौ दामे । नपुंसिदामेत्यमरः । बहुयज्वा ) न चैवं सीमेत्यत्रापि तत्प्रसङ्ग इति वाच्यम् । अन्यतरस्यामिति योगे मन इत्यस्य निवृत्त्याऽन्नन्तबहुव्रीहिरेव विकल्पाश्रयणेन केवलमन्नन्तात्तदप्रसङ्गात् । न च मन इति निवृत्तौ निःसीमन्निति मन्नन्तबहुव्रीहौ ङीप्विकल्पो न स्यदिति वाच्यम् । तत्र मन्नन्तङीब्विकल्पा-नवकाशेऽप्यन्नन्तङीब्विकल्पस्य बहुसीम्नी बहुसीमे महुसीमानावित्यादाविवाविरुद्धत्वात् । न चैवं मन्नन्तबहुव्रीहावप्यन्नन्तङीब्विकल्पाश्रयणेनैव महानाम्नीशब्दस्य व्युत्पादयितुं शक्यत्वेन कर्मनिर्णय-टीकायां मन इति ङीप्निपेधाप्रवृत्तिव्युत्पादनायानित्यत्वाद्याश्रयणमनर्थकमिति वाच्यम् । चिरन्तन-रीत्याऽन्यतरस्यामिति योगविभागमनाश्रित्य तत्र तदाश्रयणादिति दिक् ॥ तृतीयेऽपीति । अवयवावय-विनोर्भेदादवयवस्य परमात्मत्वेन नावयविनः परमात्मत्वमिति तृतीयेऽपीत्यर्थः ॥ एतदेवेति । अघटित-घटकेश्वरशक्त्या नावयविनोऽवयत्वं विरुद्धमित्याशयः । उक्तस्यार्थस्य मूलीरूढतायै हिशब्दं हेत्वर्थतया व्याचष्टे हिशब्द इति । ईश्वरशक्त्या प्रमितस्यैव दुर्घटस्य निर्वाहोऽन्यथाऽतिप्रसङ्गात् । न चावय-विनोऽवयवत्वं प्रमितं तत्कथं तया निर्वाह इत्यत आह शिरो नारायण इत्यादीति ।

### **परिमल**

तथेति मूलपदस्यार्थमाह तथासतीति ॥ उद्बबर्हेति ।

‘उद्बबर्हात्मनः केशौ सितकृष्णौ महामुने ।

उवाच च सुरानेतौ मत्केशौ व**सुधा**तले ।

अवतीर्य भुवो भारक्लेशहानिं करिष्यतः ॥’

इत्यादिविष्णुपुराणे पञ्चमांशे प्रसिद्धमित्यर्थः ॥ अत्र प्रमाणमाहेति । व्याप्तत्वेऽर्जुनप्रत्यक्षं प्रमाणमाहेत्यर्थः । ‘‘द्यावापृथिव्योरिदमंतरं हि व्याप्तं त्वयैकेन दिशश्च सर्वा’’ इत्येकादशगीतास्थार्जुन-वाक्यादवगम्यते पार्थप्रत्यक्षमित्यर्थः ॥ पुराणाद्युक्तीति । पुराणेतिहासादौ व्याप्तत्वोक्तिसमुच्चयार्थ इत्यर्थः । ननु सीमन्शब्दस्य नकारांतत्वेन ‘‘ऋन्नेभ्यो ङीबि’ति प्राप्तङीप्प्रत्ययस्य ‘‘मन’’ इतिसूत्रेण मन्नंतात्प्रातिपदिकात् ङीप् न भवतीति निषेधेऽपि ‘‘निस्सीमानोऽस्य शक्तय’’ इति वाच्यमित्यत आह सीमसीमे स्त्रियामुभे इतीति । इत्यमरोक्तेरिति योज्यम् ॥ डाबुभाभ्यामिति । मन्नन्तात्प्रातिपदिकादन्नन्ताच्च बहुव्रीहेर्विकल्पेन डाप्प्रत्ययो भवतीति चतुर्थाद्यपादे पाणिन्युक्त्या डाप्प्रत्ययांतत्वात् साधुरित्यर्थः । उतावयवावयविनोर्भेदादित्यादिनोक्तपक्षं निराह तृतीयेऽपीति ॥ इत्यादिप्रसिद्धीति । भाष्योक्तस्मृति-प्रसिद्धीत्यर्थः । तथाच–

अङ्गाङ्गित्वेन भगवान्स्वानन्दानुभवे स्थितः ।

स एव व्यूह्य चात्मानं पृथग्रूप इति स्थित ॥

इत्यैतरेयभाष्योक्तदिशा नारायणवासुदेवादिरूपैर्नानारत्नविनिर्मितप्रतिमावत्पुंजीभूतदिव्यलक्षण-रूपविशेषेण भगवत एवांगत्वमंगित्वं चोपपन्नमिति द्वयोः परमात्मत्वं नायुक्तमिति भावः ।

### **यादुपत्यं**

ननु सीमन्शब्दस्य नकारान्तस्य स्त्रियां मन इति ङीप्निषेधान्निःसीमान इति भवितव्यं निःसीमा इति कथमित्यत आह सीमसीमेति । नान्तत्वमभ्युपेत्याप्याह सीमन्शब्दोत्तरेति । मन्नन्तात्प्रातिपादिकादन्नन्ताद्बहुव्रीहेश्च ङीप् वा स्यादिति सूत्रार्थः । सीमे सीमानौ बहुयज्वे बहुयज्वानामित्युदाहरणम् । तथा चानेन डापि टिलोपे चाऽऽकारान्तत्वं साध्वित्यर्थः ॥

### **श्रीनिवासतीर्थीया**

ब्रह्मस्तत्पुच्छत्वाभिधानादित्यत्र ब्रह्मण इत्यस्य जिज्ञास्यतयोक्तस्य ब्रह्मण इत्यर्थः । ब्रह्मशब्द इति । ब्रह्मपुच्छमित्यत्रेत्यर्थः ॥ अन्यपर इति । जिज्ञास्यब्रह्मव्यतिरिक्तचतुर्मुखादि- पर इत्यर्थः ॥ उद्बबर्हेति ।

उद्बबर्हात्मनः केशौ सितकृष्णौ महामुने ।

उवाच च सुरानेतौ मत्कोशौ व**सुधा**तले ।

अवतीर्य भुवो भारक्लेशहानिं करिष्यतः ॥

इत्यादिना विष्णुपुराणप्रसिद्धमित्यर्थः । अत्र व्याप्तत्वे । प्रमाणमर्जुनप्रत्यक्षरूपं प्रमाणम् । ‘‘द्यवापृथिव्योरिदमन्तरं हि व्याप्तं त्वयैकेन दिशश्च सर्वाः’’ इत्येकादशाध्यायगीतावाक्याज्ज्ञायतेऽर्जुन-प्रत्यक्षमित्यर्थः ॥ सीमसीमे इति । सीम च सीमा च सीमसीमे इत्यर्थः ॥

### **वाक्यार्थरत्नमाला**

योयदवयव इति । यस्य पूर्णस्यावयव इत्यर्थः । यःपूर्णावयव इति यावत् । पूर्णत्वेऽपीति वाक्ये कृष्णस्येत्येतन्मध्येमणिन्यायेन पूर्वोत्तराभ्यां संबध्यते । अपूर्णत्वरूपसाध्या-भाव-वत्वेऽपि पूर्णावयवत्वस्याभावेन हेतोरेव तत्राभावन्न व्यभिचार इत्यर्थः । मूले केशावित्यादिनेत्यादिपदेन सितकृष्णौ महामुने ।

उवाच च सुरानेतौ मत्केशौ व**सुधा**तले ।

अवतीर्य भुवो भारक्लेशहानिं करिष्यतः ॥

इति तदुत्तरवाक्यपरिग्रहः । पुराण इति । विष्णुपुराणे पञ्चमांशे इति योज्यम् । तत्रोज्जहारात्मन इति पाठपक्षे मूलेऽर्थानुवादः । तत्रेति मूले तथानन्दमयेति । पूरितशेषरूपार्थ इति प्रतीतिं वारयितुं पूर्वभाष्यं प्रकृतार्थे इत्यर्थकतया तन्मूलं व्याख्याति । कृष्णस्येति । पार्थाय दर्शितेत्यनेन पार्थेन निरूप-चरितब्रह्मता दृष्टेति पार्थदर्शनमेव प्रत्यक्षरूपं प्रमाणमुक्तं भवतीति भाष्याद्याशयं व्यक्तीकुर्वन्प्रत्यक्ष-प्रमाणे साधककथनपरोत्तरवाक्यमवारयति । परप्रत्यक्षस्येति ॥ इत्यादितद्वाक्यादिति । परं ब्रह्म परं धामेत्यादि तद्वाक्यमपि गृह्णते । पुराणाद्युक्तीति मूलम् । श्रीकृष्णस्य निरूपचरितब्रह्मताप्रतिपादक-भागवतादिस्थ एते स्वांशकलाः पुंसः कृष्णस्तु भगवान् स्वयमित्यादितत्तद्वाक्येत्यर्थः । आदिपदे-नेतिहासग्रहणम् । अत्र यशोदाप्रत्यक्षं चोपलक्षणया ग्राह्यम् । वक्ष्यमाणरीत्या सीमाशब्दोत्तरपदत्वे निःसीमा इत्यस्य दुर्घटत्वमस्तीत्याशयेन तत्पक्षानुसारेण विग्रहप्रदर्शनपूर्वकं तत्रानुपपत्तिं प्रदर्श्य तन्निवर्त्तकतयोत्तरं वाक्यमवतारति । ननु निर्गतेत्यादिना । अत्र निर्गता सीमा याभ्य इत्याबन्तनिर्गत-शब्दस्यैव पाठः । निर्गत इति पुलिङ्गपाठः क्वाचित्कस्तु लेखकागतः । सीमशब्देति काव्ये मूलानुसारेण सीमेत्याकारान्तशब्दव्यावृत्तनान्तत्वस्पष्टीकरणाय सीमन्शब्दोत्तरतयेति सम्बन्धः । तस्य च निःसीमान इति भवितव्यमित्युत्तरेण सम्बन्धः ।

ननु तत्समासपदस्य नान्तत्वादेवाड्डीपि निःसीम्य इति रूपं प्राप्नोतीति तथारूपापत्तिः कुतो न शक्यत इत्यत उक्तम् ऋन्येभ्य इत्यादिनिषेधादित्यन्तम् । मन्नन्तात्स्त्रियां न ङीबिति मन इति सूत्रस्यार्थः । सीमा सीमानौ । आकारान्तसीमाशब्दोत्तरपदत्वाङ्गीकाराद्युक्तो निःसीम इति प्रयोग इत्याहेत्यर्थः । अस्य योगस्य बह्वर्थसमर्पकतायै अन्यतरस्यामिति ग्रहणवैय्यर्थ्यवारणयच विभागमाश्रित्यार्थमाह । अत्र डाबित्यादिना । शेष्यनुसारेणेदम् । प्रकृतानुगुणतया अधिकं च । नन्वेतावन्मात्रे योगे विकल्पसमर्पणा-योगात्तत्समर्पणार्थं विशिष्ट एव योगः स्वीकार्य इत्यत आह । सचेति । अर्थादिति । डापयोर्वचनं ङीपूनिषेधवचनंच तदुभयसामर्थ्यरूपार्थादित्यर्थः । अर्थादित्युक्तान्यथानुपपत्तिमेव दर्शयति । नित्ये हीति । तत इति । तदनन्तरमित्यर्थः । पूर्वप्रयोगेनैव विकल्पसिद्धेरन्यतरस्यामित्यस्य व्यर्थता आयातीत्यत इत्यर्थः । योग इत्यनन्तरमाश्रीयत इति शेषः । इत्यनेनोक्ताविति । यद्यप्यनेन योगेन डाबेवोक्तस्तथाप्यर्थतो डापो विकल्पे सति डाबभावपक्षे नान्ततया ङीप्प्रसक्तौ मन इत्यदि-तन्निषेधोऽप्यभ्यनुज्ञायत इति सोऽप्युक्तप्राय इत्याशयेनोभयोरुक्तत्वोक्तिर्युक्तेति विज्ञातव्यम् । विकल्पद्वये रूपत्रयं प्राप्तमित्याह ॥ डापीत्यादिना ॥ तत्प्रसङ्ग इति । अत्र तदित्यनेन ङीप्मात्रं गृह्यते । न तु रुपत्रयग्रहणम् । डापीव ङीबभावपक्षेऽपि रूपे विशेषाभावेन रूपत्रयस्य परामर्शयोगात् । तथाच विकल्पेन डापिपक्षे च ङीपि सीमासीम्नीति रूपद्वयं स्यादिति भावः । एवं तदप्रसङ्गादित्युत्तरवाक्येऽपि पक्षे ङीपोऽप्रसङ्गादित्यर्थो ज्ञेयः । मन इत्यस्येति । डाप्ङीप्निषेधयोर्विकल्पविधानार्थेऽप्यन्यतर-स्यामिति योगे मन इति ङीप्निषेधस्य वृत्यङ्गीकारेण तद्विषये विकल्पस्यानेन प्रतिपादनात् प्रतिपादि-तस्य चान्नन्तबहुव्रीहेर्ङीप्निषेधविकल्पस्य केवले मन्नन्ते अत्र वृत्या ङीपः पक्षे प्राप्त्या प्रसङ्गेन सीमेत्येव रूपोपपत्तेरित्यर्थः । उक्तं च रमायाम् । अन्यतरस्यामिति योगो विभज्यते तत्र मन इति निवृत्तम् । अनोबहुव्रीहेर्डाप् वा स्यात् ङीपा सह विकल्पलाभार्थमिदमित्यादि । न च मन इतीति । अन्यतर-स्यामिति योगे मन इत्यस्यापि सत्वे मन्नंताड् डाप्ङीप्निषेधयोर्विकल्पासिद्धौ तयोः सतोर्निःसीमेति रूपवत्तयोरभावे निःसीम्नीति बहुव्रीहौ रूपस्य संभवेऽपि मन इत्यस्य निवृत्याश्रयणे मन्नन्ताड् डाप्ङीप्निषेधयोर्विकल्पस्यानुक्तत्वप्राप्त्या मन्नन्तात्केवलादिवत्तदन्तबहुव्रीहेरपि डाप्ङीप्निषेधायोर-भावपक्षे ङीपः प्रसङ्गाभावेन निःसीम्नीति बहुव्रीहौ रूपानुपपत्तिरित्यर्थः ।

अत्र निसीम्नीति मन्नन्तेति पाठः । केवलमनन्तसीमेत्यत्रङीबभावव्युत्पादनप्रसङ्गेन मन्नन्तात्तद-भावापत्तिशङ्काया अभिप्रेतत्वस्य स्पष्टत्वाड् डाप्ङीप्निषेधयोरभावपक्षे ङीप्सम्भवसिद्धवत्कारेणा शङ्कायां ङीबुपेतस्वरूपस्यैवोदाहर्त्तव्त्वाच्च । क्वचिन्निःसीमन्निति प्रतीतिपाठस्तत्रायमाशयः । ङीप्तद-भावपक्षयोः क्रमेण निःसीमि्न, निःसीमनिति च रूपयोर्दृष्टतया विकल्पेन ङीप्प्रवृत्तिस्तावदेष्टव्या । असंबुध्युदाहरणसंभवेऽपि ङीप्निषेधवड् डाप्निषेधोऽपि स्पष्टं विज्ञायेतेत्येतदर्थं सम्बुध्युदाहरणम् । अन्यथा सम्बुध्यभावे डापिवत्तदभावेऽपि निःसीमेत्येव रूपस्य विद्यमानतया न तया तत्र डाप्तदभाव-पक्षयोः रूपे भेदस्य विज्ञातुमशक्यत्वापातात् । सम्बुद्धौतु ङीपि हेरमेत्यादिवन् निःसीमे इत्येवरूप-सत्वेन तदभावेच निःसीमन्निति रूपसत्वेन विशेषज्ञानसम्भवादिति । बहुसीम्नीति । असम्बुद्धिपाठे एतदुदाहरणं यथाश्रुतमेव । सम्बुद्धिपाठेतु बहुसीमि्न, बहुसीमे इत्यादिहृस्वपाठो व्याख्येयः । उपलक्षणा वा आश्रयणीयेति ज्ञेयम् ।

अनित्यत्वाद्याश्रयणमिति । आदिना पदत्वपरिग्रहः । नञा निर्दिष्टमनित्यमिति वा वेदत्वाद्वाऽत्र मन इति ङीपः निषेधो न प्रवर्त्तत इति कर्मनिर्णयटीकायामुक्तेः । आदिपदेन संज्ञाछन्दसोरित्यस्य ङीबुपपादकस्यापि स्पष्टं कर्मनिर्णयटीकायामनुक्तस्योपलक्षणतया चाभिप्रेतत्वमिति ज्ञातव्यम् । योग-विभागमनाश्रित्येति । अन्यतरस्यामिति योगविभागाश्रयणे हि डाबुभाभ्यामित्यनेनोक्तौ डाप्निषेधौ वा स्त इति विकल्पद्वयप्राप्तौ सीमेत्यत्रापि ङीप्प्रसङ्गवारणाय मनइत्यस्यान्यतरस्यामिति योगेन वृत्यङ्गीकार प्राप्त्या तन्मूलकैतच्छङ्कावकाशेऽपि तदनाश्रयणपक्षे डाप एव विकल्पाम्नानात्तदा किमुत्तरमुक्तमिति न प्रतीयतेऽतस्तद्भाष्याभिप्रेतमुत्तरं दर्शयति । अघटितेति । उक्तार्थस्येति । शक्तेर्हेतुत्वसमर्पकविभक्ति-श्रवणाभावेन मूलात्तदप्रतीतेरिति भावः । दुर्घटस्येति । प्रमितस्यैव दुर्घटस्येश्वरशक्त्या निर्वाह इति सम्बन्धः । एतच्चाहिकुण्डलाधिकरणे स्पष्टं भविष्यतीति भावः । अतिप्रसङ्गादिति । अप्रमितस्यापि निर्वाहाङ्कीकारे शशृङ्गादीनामपि दुर्घटानां तया निर्वाहः स्यादिति भावः ।

