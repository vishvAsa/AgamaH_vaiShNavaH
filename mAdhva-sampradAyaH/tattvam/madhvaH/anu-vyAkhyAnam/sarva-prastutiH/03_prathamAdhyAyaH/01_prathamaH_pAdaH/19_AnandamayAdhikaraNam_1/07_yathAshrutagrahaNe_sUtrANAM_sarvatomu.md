+++
title = "०७ यथाश्रुतग्रहणे सूत्राणां सर्वतोमुखत्वानुपपत्तिः"

+++


## सूत्रस्याल्पक्षरत्वेन सर्वशाखाविनिर्णये

**यथाश्रुतग्रहणे सूत्राणां सर्वतोमुखत्वानुपपत्तिः**

***सूत्रस्याल्पक्षरत्वेन सर्वशाखाविनिर्णये***

### **सुधा**

स्यादेतत् । मुख्यार्थबाधे तद्योगे प्रयोजने च सति लक्षणा दृष्टा । तदत्र वाचक-शब्दप्रयोगे संभवति किं लाक्षणिकशब्दप्रयोगे प्रयोजनं सूत्रकारस्य । न चेयं रूढलक्षणा । येन प्रयोजनानपेक्षेत्यत आह सूत्रस्येति ।

## **अनुव्याख्यानम्**

***सूत्रस्याल्पक्षरत्वेन सर्वशाखाविनिर्णये ॥***

***पुनश्च प्रापकाद्धेतोस्तत्राधिकरणान्तम् ॥***

**सुधा**

यदि मुख्य एव प्रयोगः क्रियते । तदाऽन्नमयप्राणमयमनोमयविज्ञानमयानन्दमया इत्येव प्रयोक्तव्यं स्यात् । तथा च सूत्रस्याल्पाक्षरत्वलक्षणं हीयेत । श्रुत्याऽर्थाद्वा ज्ञायमानस्यार्थ-स्यावचनं ह्यल्पाक्षरत्वम् । अयं चार्थाज्खायत इति वक्ष्यामः । अतः सूत्रस्याल्पाक्षरत्वेन प्रयोजनेन लाक्षणिकप्रयोगः सूत्रकारस्येति ।

ननु सूत्रे यथाश्रुतमेव चेद् गृह्यते तदा कीदृशो दोषो येन लक्षणा व्याख्यातव्येत्यत आह सर्वेति । प्रवृत्तत्वादिति शेषः । यदि हि सूत्रे श्रुतमात्रं गृह्येत तदा सूत्रशतेन वाक्यशतसमन्वय एव सिद्ध्येत् । न तु सर्वशाखानिर्णयः । सर्वशाखानिर्णयार्थं प्रवृत्तानि चैतानि । सूत्रान्तराभावात् । अतः सर्वशाखानिर्णायकत्वस्यान्यथाऽनुपपत्त्या यथाश्रुतमात्रपरित्यागेन लक्षणा व्याख्येयेति गम्यते । लक्षणाऽऽश्रयणे हि सर्वशाखानिर्णयः सिद्ध्यतीति ।

ननु यथा यथाश्रुतग्रहणे बाधकमस्ति सूत्राणां विश्वतोमुखत्वासम्भवस् तथोपलक्षणाश्रयणेऽपि बाधकसद्भावः समानः । आनन्दमयशब्देनान्नमयादीनामिव सर्वशब्दानामुपलक्षयितुं शक्यत्वे-नोत्तराधिकरणारम्भानुपपत्तेरिति चेत् । किं समानन्यायशब्दान्तरविषयाधिकरणानारम्भप्रसङ्गो बाधकः । किंवा न्यायान्तरविषयशब्दान्तरगोचराधिकरणानारम्भप्रसङ्गः । नाद्यः । इष्टत्वात् । न द्वितीयः । वैषम्यात् । अन्नमयादयो हि समानन्यातया संबन्धेनोपलक्षणया गृह्यन्ते । तदितरेषां तूप-लक्षणायां कः संबन्धः । न हि संबन्धेन विना लक्षणा दृष्टा । शब्दत्वेन सन्दिग्धत्वेन चोपलक्षण-मुपप्लवः । तथा सति ‘‘तत्तु समन्वयादि’’त्यनेनैव पूर्णत्वात् । अथ समानन्यायविषयत्वेऽप्यधि-करणान्तरारम्भो दृश्यते । उपलक्षणपक्षे स न स्यादित्यापाद्यत इत्यत आह पुनश्चेति । तत्र पूर्वाधि-करणव्युत्पादितन्यायविषयेऽप्यर्थे यदधिकरणान्तरमारभ्यते तत्पूर्वाधिकरणन्यायाच्छादकाधिका-शङ्कालक्षणात्पुनरधिकरणान्तरारम्भप्रापकाद्धेतोर्विद्यामानाद्युज्यते । इदमुक्तं भवति । समानेऽपि न्याये पुनरधिकरणान्तरारम्भान्यथाऽनुपपत्त्या यथाश्रुत एव सूत्रार्थ इति यदुक्तं तन्न । अन्यथोपपत्तेः। अधिकाशङ्कया तन्न्यायविषयत्वाभावे परेणाशङ्कितेऽधिकाशङ्कानिराकरणेन पुनस्तन्न्यायविषयत्व-प्रदर्शनार्थत्वादधिकरणान्तरारम्भस्य । विश्वतोमुखत्वभङ्गस्तु निरवकाश इति लक्षणाश्रयणमेव न्याय्यमिति ।

### **शेषवाक्यार्थचन्द्रिका**

उपलक्षणत्वं शब्दानामानन्दमयपूर्विणामित्येतावतैव व्याख्यान-व्याख्येययोर्विसंवादाभावप्रतिपादनात्सूत्रस्याल्पाक्षरत्वेन सर्वशाखाविनिर्णये इत्युत्तरवाक्यवैयर्थ्यमित्यतो लाक्षणिकपदप्रयोगे प्रयोजनप्रतिपादकत्वान्न वैयर्थ्यमित्याशयेन लाक्षणिकपदप्रयोगे प्रयोजनस्यैवा-नपेक्षायां तत्प्रतिपादकतयोतरवाक्यसार्थक्यासंभवात्तदुपपादनपुरःसरमुत्तरवाक्यमवतारयति स्यादेतदिति ॥ वक्ष्याम इति । ‘ब्रह्मशब्दस्य चाभ्यासात्पञ्चरूपादिषु स्फुटम्’ इत्यादिनेति शेषः । तथाऽपि सूत्रस्याल्पाक्षरत्वेनेत्येतावतैव प्रयोजनाभिधानादुत्तरवैयर्थ्यमित्यतो मुख्यार्थानुपपत्तिप्रतिपादनार्थत्वान्न वैयर्थ्यमिति भावेन तथा तद्वाक्यमवतारयति नन्विति । समानन्यायानमित्येतददृष्ट्वा शङ्कते नन्विति । समानन्यायशब्दान्तरोपलक्षणत्वाङ्गीकारान्नातिप्रसङ्ग इत्याशयेन समाधत्ते किमिति । तत्कथमित्यतः सम्बन्धभावाभावाभ्यामित्याह अन्नमयादयो हीति । ननु सम्बन्धाभावेऽपि लक्षणोपपत्तेरुक्तवैषम्य-मप्रयोजकमित्यतो व्यतिरेकमुखेन सम्बन्धस्य लक्षणोपयोगमुपपादयति न हीति । अस्तु सम्बन्धापेक्षा तथापि न समानन्यायतैव सम्बन्ध इति नियमोऽतिप्रसङ्गात् । ततश्च समानन्यायतयाऽन्नमयादि शब्दानामिव शब्दत्वादिसम्बन्धान्तरेणान्येषामप्युपलक्षणोपपत्तेरधिकरणान्तरवैयर्थ्यमेवेत्यत आह शब्द-त्वेनेति । उपप्लवमेवोपपादयति तथा सतीति । आद्यं पक्षमङ्गीकृत्य तत्रोक्तदोषमनिष्टत्वोपदर्शनेन परिहरति अथेति ॥ दृश्यत इति । प्राणस्तथाऽनुगमादित्यादादिति शेषः ।

### **परिमल**

अधिकरणांतरारंभस्येति । आकाशाधिकरणेत्यर्थः । नन्वधिकरणान्तरारंभ इव विश्वतो मुखत्वमपि अन्यथा नीयताम् । येन तदन्यथानुपपत्त्या लक्षणाऽश्रयणं स्यादित्यत आह विश्वतोमुखत्वेति । वक्ष्याम इति । ‘ब्रह्मशब्दस्य चाभ्यासात्पञ्चरूपादिषु स्फुटमि’’ त्यतव्द्याख्यानावसर इति भावः ।

### **यादुपत्यं**

वक्ष्याम इति । ‘ब्रह्मशब्दस्य चाभ्यासात्पञ्चरूपादिषु स्फुटमि’त्यत्रेत्यर्थः ।

### **श्रीनिवासतीर्थीया**

विश्वतोमुखत्वभङ्गस्त्विति । समानन्यायाक्रान्तशब्दोपलक्षणत्वाभावपक्ष इति शेषः ।

### **वाक्यार्थरत्नमाला**

उत्तरवाक्यसार्थक्येति । सार्थक्यमिति प्रतिपादनासंभवादित्यर्थः । तदुपपादनेति । लाक्षणिकपदप्रयोगे प्रयोजनापेक्षाया उपपादनपूर्वकं प्रकृते प्रयोजनाभावाल्लक्षणा न सम्भवतीति शङ्कां प्रदर्श्येत्यर्थः । उत्तरेत्यतः पूर्वं तन्निवर्त्तकतयेति शेषः । मुख्यार्थबाधे तद्योग इति मूलं काव्यसूत्रानुवादः ।

मुख्यार्थबाधे तद्योगे रूढितोऽथ प्रयोजनात् ।

अन्यार्थो लक्ष्यते यत्सा लक्षणारोपिता क्रिया ॥ इति ॥

काव्यसूत्रमुत्तरत्र पूर्वयोगे परग्रह इत्येतद्वृत्तिविचारानुव्याख्यानमूले उदाहरिष्यते । तद्विवरणं च टीकाकृच्चैव करिष्यतीति नेह तद्विवरणाभावो दोषाय । नचेयमिति मूलम् । मंचाः क्रोशन्तीत्यादाविवेति पूरणीयम् । श्रुत्याऽर्थाद्वेति । यावदक्षरतां विना विवक्षितार्थासिद्धिरित्युक्तलक्षणेऽपि ततोऽधिकाक्ष-रानुपादानमिति विशेषणस्यावश्यकत्वात्तस्य च श्रुत्या अर्थाद्वा ज्ञायमानार्थावचनमित्यर्थकत्वमित्याशयेन श्रुत्याऽर्थाद्वेत्यादिनिर्वचनमिति न दोषः । एतेनोक्तावचनमात्रस्य विवक्षितार्थप्रतिपादकाक्षराणामवचन- स्थलेऽपि सत्वात्तत्रातिव्याप्तिरित्यपि निरस्तम् । इत्यादिनेतीति । इत्येततद्भाष्यमादिर्यस्य तदित्ये-तदादि । आनन्दमयस्य ब्रह्मत्वे हीत्यादिस्तद्भाष्यव्याख्यानग्रन्थ इति यावत्तेनेति योजना । इत्येतद-दृष्ट्वेति । समानन्यायानामन्नमयादिशब्दानामिति प्रागुक्तमिति योज्यम् । एतदाशङ्कनं च समान-न्यायानामिति विशेषणोपादनयोजनस्पष्टीकरणपूर्वकं तदुपर्यपि प्राप्तशङ्कोत्थापनेनोत्तर- भाष्यप्रवृत्ति-वर्णनार्थमिति भावः । अतिप्रसङ्ग इति । असन्देहस्थलेऽपि समानान्यायोपेततेति निर्णयस्य कर्त्तव्यत्वा-पादानादित्यतिप्रसङ्ग इति भाव इत्यर्थः ।

