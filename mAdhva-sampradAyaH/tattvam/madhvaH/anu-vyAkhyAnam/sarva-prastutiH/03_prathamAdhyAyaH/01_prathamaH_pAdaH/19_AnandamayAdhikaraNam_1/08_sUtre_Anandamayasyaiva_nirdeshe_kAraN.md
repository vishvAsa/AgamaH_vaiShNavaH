+++
title = "०८ सूत्रे आनन्दमयस्यैव निर्देशे कारणम्"

+++


## आनन्दमयरूपे तु ब्रह्मणः पुच्छतोक्तितः

**सूत्रे आनन्दमयस्यैव निर्देशे कारणम्**

***आनन्दमयरूपे तु ब्रह्मणः पुच्छतोक्तितः***

### **सुधा**

यद्यत्रोपलक्षणममिप्रेतं स्यात्तदा प्रथमप्राप्तत्वादन्नमयशब्दमेवोपादद्यात् । आनन्दमय शब्दं तूपाददत्सूत्रकारस्तन्मात्रविवक्षां सूचयतीत्यत आह आनन्दमयेति ।

## **अनुव्याख्यानम्**

***आनन्दमयरूपे तु ब्रह्मणः पुच्छतोक्तितः ॥***

***समस्ताब्रह्मताप्रप्तेरानन्दमयनाम हि ॥***

अनन्मयादीनामब्रह्मत्वे विकारशब्दः साधारणोपपत्तिः । आनन्दमयरूपे तु ब्रह्मविदाप्नोति परमित्युक्तस्य ‘ब्रह्म पुच्छं प्रतिष्ठा’ इति पुच्छत्वोक्त्या समस्तस्यावयविन आनन्दमयस्याब्रह्मत्व-प्राप्तिरधिकाऽप्युपपत्तिरस्तीत्यतोऽत्रावहितैर्भवितव्यमिति ज्ञापयितुमानन्दमयनामगृहीतं सूत्रकृते-त्यन्यथोपपत्तिरुक्ता भवति । यद्यानन्दमयो ब्रह्म स्यात्तदा तदवयवस्य समस्ताया मुख्याया आब्रह्म-तायाः सम्यग्ब्रह्मताया अप्राप्तेरिति वा । ततश्च तद्वेदनात्परप्राप्तिः श्रुता बाध्येतेति । नन्वन्नमयेऽ-प्यधिकाऽनुपपत्तिरस्ति । ‘ओषधीभ्योऽन्नम् । अन्नात्पुरुषः । स वा एष पुरुषोऽन्नरसमयः’ इति । ‘तस्येदमेव शिरः’ इति च । मैवम् । अस्यापि विकारोपपादकत्वेन तदन्तर्भावात् । अद्वा अथातो ब्रह्मजिज्ञासेति जिज्ञास्यतयोक्तस्य ब्रह्मणः पुच्छत्वोक्त्या समस्ताब्रह्मताप्राप्तेरानन्दमयविचारस्य प्रकृतेन सङ्गतत्वादानन्दमयनामग्रहणमिति योज्यम् ।

### **शेषवाक्यार्थचन्द्रिका**

अन्यथोपपत्तिरुक्ता भवतीति । आनन्दमयमात्रविवक्षाज्ञापकानन्दमय शब्दोपादानान्यथाऽनुपपत्तेरिति शेषः ॥ विकारोपपादकत्वेनेति । परामर्शप्रत्यक्षनिर्देशाभ्यामन्न- विकारशरीरस्यैवात्र विवक्षणीयत्वेन मयटो विकारार्थत्वमेव न्याय्यं न प्राचुर्यार्थत्वमित्यनेन प्रकारेण विकारोपपादकत्वेनेत्यर्थः ।

### **परिमल**

समस्तस्येत्यनुवादः । अवयविन इति व्याख्या । अवहितैः सावधानैरित्यर्थः । मास्तु पृच्छस्य मुख्यब्रह्मत्वमित्यत आह ततश्चेति । तद्वेदनाद् ब्रह्मविदाप्नोति परमित्युक्तब्रह्मज्ञानात् । परब्रह्म प्रप्तिर्या श्रुता सा बाधिता स्यादित्यर्थः ॥ अधिकानुपपत्तिरिति । प्राकृतान्नविकारदेहपरामर्शादि रूपेत्यर्थः ॥ विकारोपपादकत्वेनोति । अत एव पूर्वपक्षदशायामन्नमयादिशब्दे तावद्विकारार्थोऽङ्गीकार्य इत्यादिना तथैवोक्तमिति भावः ॥ प्रकृतेनेति । जिज्ञासासूत्रेणेत्यर्थः । उपलक्षणमेतत् । ‘तत्राऽऽनन्दा-दयो गुणाः । ईशस्यैवेति निर्णीता इत्युपासनापादीयानुव्याख्यान**सुधा**यामुक्तदिशा सर्वापेक्षितानन्द-प्रदोपासनाविषयमहागुणवाचित्वेनाध्यायादौ मंगलार्थत्वाच्चेत्यपि ध्येयम् ॥

### **यादुपत्यम्**

अन्यथोपपत्तिरुक्ता भवतीति । तन्मात्रविवक्षाज्ञापकानन्दमयनामोपादाना-न्यथाऽनुपपत्तेरिति शेषः । विकारोपपादकत्वेनेति । परामर्शप्रत्यक्षनिर्देशाभ्यामन्नविकारिशरीरस्यैवात्र विवक्षणीयत्वे मयटो विकारार्थत्वमेव न्यय्यमिति विकारोपपादकत्वेनेत्यर्थः ॥





