+++
title = "१२ मुख्यवृत्या समन्वयप्रतिपादनमेवात्र न साङ्ख्यनिराकरणम्"

+++


## मा वदो मा विजानीहि त्यजास्मच्छास्त्रचोरताम्

**मुख्यवृत्या समन्वयप्रतिपादनमेवात्र न साङ्ख्यनिराकरणम्**

**मा वदो मा विजानीहि त्यजास्मच्छास्त्रचोरताम्**

### **सुधा**

निर्गुणे ब्रह्मणि समन्वयनिराकरणमुपसंहरति मा वद इति ।

## **अनुव्याख्यानम्**

***मा वदो मा विजानीहि त्यजास्मच्छास्त्रचोरताम् ॥***

**सुधा**

यतो वक्तुं ज्ञातुं न शक्यं तस्माच्छास्त्रस्य तद्विषयत्वाग्रहोऽपि त्याज्य इति भावः ॥ मा वद इति । स्वशब्दोऽत्राध्याहार्यः । तेन च लङुपपपत्तिः । मा विजानीहीति माशब्दोऽयम् । अतो निर्गुणे समन्वयस्याप्रतिज्ञातत्वाद्वचनवृत्त्यैव समन्वयोऽयमिति ताज्यत्वसमर्थनमेव प्रथमसङ्गतं न साङ्ख्यनिराकरणमिति सिद्धम् ।

### **वाक्यार्थचन्द्रिका**

उत्तरवाक्ये उपसंहारज्ञापकाभावेन शास्त्रस्य निर्गुणविषयत्वाभावस्योक्त-स्यैवोक्तिरिति प्रतीतेस्तस्मादित्यध्याहारेण निर्गुणविषयत्वाभावरूपावान्तरप्रमेयनिरासोपसंहारत्वं तस्येत्याह निर्गुण इति । मा वद इत्यादेरर्थं वदन् तस्य त्यजोत्याद्यभिप्रेतार्थहेतुत्वं तस्मादित्य-ध्याहारेणाह यत इति । माङ्योगे सर्वलकारापवादत्वाल्लुङोत्र लङनुपपत्तिः । माशब्दत्वे च लङर्थातीत-त्वस्यात्रान्वयानुपपत्तिरित्यत आह मा वद इतीति । मा विजानीहीत्यत्रार्थानुपपत्तेरभावान्माशब्द-मङ्गीकृत्य लोटमुपपादयति मा विजानीहीति । समन्वये प्रतिज्ञात इत्युक्तासङ्गतिरूपपरमप्रमेय-निरासोपसंहाराभावात्तदुपसंहारानुक्तिप्रयुक्तन्यूनतापरिहारायासङ्गतिरूपपरमप्रमेयोपसंहारस्यै-तद्वाक्याभिप्रेततामभिप्रेत्याह अत इति ।

### **परिमल**

‘मा वदो मा विजानीहि’ इत्यनयोस्तात्पर्यमाह वक्तुं ज्ञातुं च न शक्यमिति । तेन लङुपपत्तिरिति । ‘स्मोत्तरे लङ्च’ इतिसूत्रेण स्मोत्तरमाङ्योगे लङो विधानादिति भावः । ‘ननु माङिलुङ्’ इति लुङा भाव्यमित्यत आह माशब्दोऽयमिति ।

### **यादुपत्यं**

ननु मा वद इति कथम् । न च पूर्ववन्माशब्दोऽयमित्युपपत्तिः । लङर्थस्यातीतस्य प्रकृतेऽनन्वयादतो माङ्योगे सर्वलकारापवादकेन लुङा भाव्यमित्यत आह मा वद इति ॥ स्मशब्द इति । तथा च स्मोत्तरे लङ्वेत्युक्तत्वेन लङुपपत्तिः । तस्यापि सर्वलकारापवादकत्वमस्तीति तदर्थस्य प्रकृतेऽन्वयोऽपि सम्भवति । यतस्त्वं न वदसि न जानासीति लर्ङ्थतया व्याख्यानादिति भावः । अत एव तत्तात्पर्यमुक्तं यतो वक्तुं ज्ञातुं च न शक्यमिति । माशब्दोऽयमित्यस्यापि मा वद इत्यत्रेव शङ्का द्रष्टव्या ।

### **श्रीनिवासतीर्थीया**

ननु माङि लुङिति माङ्योगे लुङो विधानान्मावादीदिति लुङा भाव्यम् । मावद इति कथं लङ्प्रयोगो मा वद इत्यवादीत्यत आह । मावद इति स्मशब्द इति । मावद इत्यनन्तरं स्मशब्दोऽध्याहार्य इत्यर्थः । तथा च स्मोत्तरे लङ्चेति सूत्रेण माङ्योगेपि स्मशब्दस्योत्तरत्र सद्भावे लङ् विधानाददोष इति भावः । यद्यप्यत्र माशब्दोऽयं न माङिति पूर्वोक्तमेव समाधानं शक्यते वक्तुम् । तथाऽपि सति तस्मिन्निदं समाधानान्तरमित्यवगन्तव्यम् ॥ ननु माङ्योगे लुङो विधानान् मा विजानीहीति कथं लोट्प्रयोग इत्यत आह । मा विजानीहीति माशब्दोऽयमिति । न माङित्यर्थः ।

### **वाक्यार्थरत्नमाला**

अनेनोन्मत्तवद्विद्यमानमित्युपमाया निमित्तधर्मः कथितो व्याहतभाषिण-मित्यनेनेति सूचयति अवान्तरप्रमेयेति । अतो निर्गुणसमन्वयस्येत्युत्तरमूलस्थोप-संहारव्यावृत्त्यर्थ-मवान्तरपदम् । अध्याहारेणाहेति । अवतारतात्पर्यकथनावसरे तस्मादित्यध्याहारेणेत्युक्तमेव स्थलविशेषसम्बद्धतया प्रदर्शितमिति न पुनरुक्तिदोषः । माङ्योग इति । लुङः सर्वलकारापवादकत्वादत्र लङपवादेन लुङ एव प्राप्त्या मा वादीरित्येव प्रयोगप्रसङ्गः । न च मा वदेदिति प्रयोगोपपादनाय प्रतिषेधार्थकमाशब्दत्वस्वीकारवत् प्रकृतेऽपि तत्स्वीकारान्न दोष इति वाच्यम् । तत्र वदेदित्युक्त-विध्यादिरूपप्रवर्तनपदाभिहितप्रवृत्त्यनुकूलव्यापारविशिष्टकर्तृरूपार्थस्य सत्त्वेन लिङुपपत्तावपि प्रकृते विजानीहीति समभिव्याहारेण वद इत्यस्य वदेति लोडर्थकताया एव विवक्षाप्रतीत्या लङर्थस्यातीत-त्वस्यात्र विवक्षिततया तदन्वयानुपपत्तिः । अतीतरात्री तुरीययाममारभ्यागामिरात्रिप्रथमयामान्तषट्-प्रहरात्मक कालरूपाद्यतनरहितलङो विधानेन तस्यातीतरूपार्थकतायाः प्रसिद्धेरित्याशङ्कार्थः । मा वद इतीति । तथा च माशब्दस्योत्तरेत्यन्तस्योत्तरे लङेति सर्वलकारापवादेन लङ्लुङोर्विधानात्प्रकृतेस्योत्तर-माङ्योगे लोडपवादो लङित्यर्थः । न माङ्योग इत्यनेन लुङि परतोऽडागमनिषेधादडभावश्चेति ज्ञेयम् । तथा च त्वं निर्गुणं ब्रह्म न वद न विजानीहि अस्मच्छास्त्रचोरतां च त्यजेत्युक्ते हेतुमद्भावेन योजनाया अभिप्रेतत्वाद्यतस्त्वया वक्तुं ज्ञातुं च न शक्यं तस्माच्छास्त्रस्येति मूले तात्पर्यकथनं कृतम् । कञ्चनाहं विद्वानिति मन्यमानं प्रति एतद्वाक्यार्थं सम्यक् जानीहि अस्मान्प्रति उपदिश चेत्युक्ते स्वस्य तदुभया-सामर्थ्ये तेनैवावेदिते सति च तं प्रत्युच्यते त्वं वाक्यार्थमासम्यक् जानीहि मोपदिश च । विद्वत्वाभिमानं च त्यजेति । तथोक्ते च त्वया वाक्यार्थः सम्यक् ज्ञातुमुपदेष्टुं च न शक्यो यतोऽतस्त्वयापि विद्वत्वाभि-मानोऽपि त्याज्य इति तात्पर्यप्रतीतेर्दृष्टत्वात् । एतेनैव न वदसि न जानासीति लडर्थतया व्याख्यानादिति भाव इति यदुपतीयं निरस्तम् । लङर्थत्यागेऽपि विजानीहीति लोटोऽर्थस्य त्यागाभावेन लङ्स्थलेन वदसीति लटा व्याख्यानप्रसक्तावपि विजानीहीति लोटि जानासीति लटा व्याख्यानायोगात् । विजानीहीति निरपवादलोट्दर्शनेन लङोपि लोडपवादत्वाश्रयणस्यैव व्याप्यतया न वदसीत्यर्थ-स्याप्ययोगाच्च । तस्मादुक्त एवाभिप्राय इति ज्ञेयम् । अर्थानुपपत्तेरभावादिति । लुङ्परिहाराय माशब्दत्वाश्रयणे कर्तव्ये माशब्दाङ्गीकारेऽपि लङर्थातीतत्वस्य पूर्वत्रानुपपत्तिवदत्र लोडर्थविध्यादे-रनुपपत्त्यभावादित्यर्थः । अभिप्रेत्याहेति । स्वयं तदुपसंहारं दर्शयतीत्यर्थः । भाष्ये तदप्रदर्शनं सर्वथा नेति वक्तुमुक्तमेतद्वाक्याभिप्रेततामभिप्रेत्येति ।

