+++
title = "०३ समन्वयः वाच्यार्थे एव घटते न लक्ष्यार्थे"

+++


## योऽसौ शब्दस्य मुख्यार्थस्तत्रैव स्यात्समन्वयः

**समन्वयः वाच्यार्थे एव घटते न लक्ष्यार्थे**

**योऽसौ शब्दस्य मुख्यार्थस्तत्रैव स्यात्समन्वयः**

### **सुधा**

समन्वयं ब्रुवता कथं मुख्यवृत्तिरभिप्रेतेति ज्ञायत इत्यत आह योऽसाविति ।

## **अनुव्याख्यानम्**

***योऽसौ शब्दस्य मुख्यार्थस्तत्रैव स्यात्समन्वयः ॥***

**सुधा**

समीचीनो हि अन्वयः समन्वयः । स च शब्दस्य वाच्यार्थ एव घटते । तत्रैव साक्षाच्छक्तिमत्त्वात् । लक्ष्यार्थे तु वाच्यार्थद्वारेणान्वयो न समीचीनः । अतः समन्वयशब्दं प्रयुञ्जानेन सूत्रकृता वाच्यवाचकभाव एव प्रतिज्ञात इति ज्ञायते । स चावाच्यत्वशङ्कानिरासमन्तरेण सर्वथाऽप्यसंभावितः स्यादिति वाच्यत्वसमर्थनमेव प्राथमिकमिति ॥ इदं चाभ्युपगम्योक्तं लक्षणावादेऽन्वय एव नोपपद्यते । कुतः समन्वयः । अवाच्ये लक्षणाऽसंभवस्योक्तत्वादिति । सत्यम् । समीचीनोऽन्वयः समन्वयः । समीचीनता तु तात्पर्यवत्ता । सा च लाक्षणिकेऽप्यर्थे शब्दानां संभवतीति न समन्वयसिध्द्यर्थं वाच्यत्वं समर्थनीयमिति चेन्न । संशब्दस्यार्थान्तरं व्याख्यायापि जघन्यवृत्त्या लक्षणया समन्वयाश्रयणनिबन्धे कारणाभावात् ।

### **वाक्यार्थचन्द्रिका**

योऽसावित्युत्तरवाक्यं न वस्तुस्थितिकथनार्थं प्रवृत्तं येनासङ्गतं स्यात्किन्तूक्त हेतुसाध्ययोर्हेतुहेतुमद्भावोपपादनार्थमित्याशयेनाह समन्वयमिति । प्रस्तुतत्वादभिप्रेत इत्येव वक्तव्ये प्रतिज्ञात इत्युक्तिरवाच्यत्वशङ्काप्रसञ्जकसूचनाय । समन्वयशब्दरूपविशेषोक्त्यनुपपत्युक्त्यऽन्वय-सामान्यमभ्यनुज्ञातम् । तच्च वस्तुगतिमनुरुध्द्येतिभ्रान्तिं निवारयति इदं चेति । ननु निर्गुणे समन्वयस्या-प्रतिज्ञातत्वादिना निरसनं कथञ्चित्समन्वयसूत्रे कर्तव्यमपि कथमसङ्गतमत्रोत्तरवाक्येन क्रियत इत्यतः संशब्दस्यार्थान्तरं प्रकल्प्य लक्षणापक्षेऽपि समन्वयशब्दोपपत्त्या वाच्यत्वस्यासमर्थनीयत्वे परेण शङ्किते कारणाभावेन संशब्दार्थान्तरकल्पनया लक्षणाश्रयणाऽऽयोगेऽस्माभिरुक्ते तत्कारणत्वेन निर्गुणे समन्वयप्रतिज्ञाने परेण शङ्किते तन्निरासान्न प्रकृतासङ्गतिरित्याशयेनोत्तरवाक्यमवतारयति सत्यमिति ।

### **परिमल**

उक्तमवाच्ये लक्षणाऽसंभवमनालोच्य शङ्कते सत्यं समीचीनेऽन्वय इति ।

### **यादुपत्यम्**

उक्तमवाच्ये लक्षणाऽसम्भवमनालोच्य शङ्कते सत्यमित्यादिना ॥

### **वाक्यार्थरत्नमाला**

शङ्काप्रसञ्जकेति । तथा प्रतिज्ञाभावेऽवाच्यत्वशङ्का नोदेति तत्सत्त्व एव च सोदेतीति वाच्यत्वसमर्थनोपयोग्यवाच्यत्वशङ्काप्रसञ्जकतया वाच्यवाचकभावः प्रतिज्ञात इत्युक्तिरित्यर्थः। अन्वयसामान्यमिति । अन्वयसामान्योपपत्तिरभ्युपगतेत्यर्थः । अन्यथा संपादनार्थकयापत्तेरिति भावः । कथमिति । अत्राधिकरणे । असङ्गतमुत्तरवाक्येन कथं क्रियत इत्यर्थः । अनेनोक्तनिरसनार्थकमुत्तरानु-व्याख्यानमत्रासङ्गतमिति शङ्का दर्शिता भवति । तन्निरासान्न प्रकृतासङ्गतिरिति पाठः । प्रकृते ईक्षत्यधिकरणे सङ्गत्यभावो नेत्यर्थः ।





