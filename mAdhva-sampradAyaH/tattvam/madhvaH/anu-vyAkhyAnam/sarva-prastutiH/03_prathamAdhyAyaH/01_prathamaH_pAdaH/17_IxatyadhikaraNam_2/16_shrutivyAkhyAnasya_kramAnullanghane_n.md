+++
title = "१६ श्रुतिव्याख्यानस्य क्रमानुल्लङ्घने निमित्तकथनम्"

+++


## अवाच्यमिति लोकोऽपि वक्त्याश्चर्यतमं भुवि

**श्रुतिव्याख्यानस्य क्रमानुल्लङ्घने निमित्तकथनम्**

**अवाच्यमिति लोकोऽपि वक्त्याश्चर्यतमं भुवि**

### **सुधा**

नन्वेतच्छुतिव्याख्यानं सूत्रव्याख्यानानन्तरमेव कर्तव्यम् । तत्रैव पूर्वपक्षश्रुतेः शङ्कितत्वात् । अत्र व्याख्यानं तु न सङ्गतमिति ॥ मैवम् । सूत्रपूर्वपक्षिणेवाऽपव्याख्यात्राऽपि लक्षणया ब्रह्मणि समन्वयं समथर्तयमानेनैतच्छ्रतिस्मृत्युपादानस्य कर्तुमुचितत्वात् । तथा चौभौ प्रति सूत्रव्याख्याप्रत्याख्यानयोरवसाने श्रुत्यादिव्याख्यानं युक्तमेवेति ॥

### **श्रीनिवासतीर्थीया**

सूत्रव्याख्यानानन्तरमेवेति । न त्वपव्याख्याननिराकरणानन्तरमित्यर्थः । अपव्याख्यानकर्त्रा स्वोक्तप्रमेये अशब्दमित्यादिश्रुतेरनुपात्तत्वादिति भावः ॥ तत्रैवेति । समन्वयसूत्रे संशब्देन ब्रह्मणो वाच्यत्वोक्तौ सूत्रपूर्वपक्षिणाऽशब्दमित्यादिश्रुत्यवष्टम्भेनावाच्यत्वे पूर्वपक्षिते ईक्षते- रित्यादिसूत्राण्यवाच्यतानिराकरणेन वाच्यत्वसमर्थनपरतया व्याख्याय तदनन्तरमेव पूर्वपक्ष्याशङ्कित-श्रुतिव्याख्यानं कर्तव्यमित्यर्थः ॥ कर्तुमिति । लक्षणया समन्वये प्रमाणत्वेनैतच्छुत्युदाहरणस्य कर्तुं शक्यत्वादित्यर्थः ॥ १-१-५ ॥

इत्याधिकरणपञ्चकं समाप्तम् ॥

