+++
title = "०४ जन्मादिकारणे समन्वयस्योक्तत्वान् न निर्गुणे समन्वयप्रसङ्गः"

+++


## उक्तं तदेव जिज्ञास्यं क्वावकाशोऽत्र निर्गुणे

**जन्मादिकारणे समन्वयस्योक्तत्वान् न निर्गुणे समन्वयप्रसङ्गः**

**उक्तं तदेव जिज्ञास्यं क्वावकाशोऽत्र निर्गुणे**

### **सुधा**

नन्वस्ति कारणम् । तत्तु समन्वयादिति निर्गुणे हि ब्रह्मणि समन्वयः सूत्रकृता प्रतिज्ञातः । न च तत्र शब्दानां वचनवृत्तिः संभवति । तस्या द्रव्यादिसंबन्धनिबन्धनत्वात् । निर्गुणे च तदभावात् । अतो ज्ञायते लक्षणाऽऽश्रिता सूत्रकृतेति । एवं च सति संशब्दस्याप्युक्त एवार्थो निश्चीयत इति । स्यादप्येवम् । यदि निर्गुणसमन्वयः प्रतिज्ञातः स्यात् । न चैवम् । तथा हि किमत्र निर्गुणस्य प्रकृतत्वात्तदिति तत्परामर्शोऽङ्गीक्रियते । उत सगुणस्याप्रकृतत्वेऽपि तत्परामर्शासंभवेन जहदजहल्लक्षणया निर्गुणपरामर्शोऽभ्युपेयते ॥ आद्यं दूषयति जन्मादीति ।

## **अनुव्याख्यानम्**

***जन्मादिकारणे साक्षादाह देवः समन्वयम् ॥***

***उक्तं तदेव जिज्ञास्यं क्वावकाशोऽत्र निर्गुणे ॥***

अत्र तत्तु समन्वयादिति सूत्रे । निर्गुणे समन्वयस्यावकाशः प्रसङ्गः क्वास्ति । नास्तीत्यर्थः । कुतः । यतोऽत्र त्रिसूत्र्यामतीतायाम् । निर्गुणे विषयसप्तमीयम् । निर्गुणस्यावकाशः क्वास्ति । न क्वापीत्यर्थः । कथम् । लक्षणसूत्रे जन्मादिकारणत्वेन लक्षिते हि ब्रह्मणि शास्त्रं प्रमाणमभिधाय तस्य समन्वयमाह सूत्रकारः । न च तन्निर्गुणं जन्मादिकारणत्वगुणयोगात् । ननु जन्मादिकारणत्वं तटस्थमेव सद् ब्रह्म लक्षयतीति ब्रूमः । अतो लक्षणसूत्रे प्रकृतं निर्गुणमेवेत्यत उक्तं साक्षाज्जन्मादि-कारण इति । उपपादितं चेतत्तत्रैव ।

मा भूल्लक्षणसूत्रे निर्गुणस्य प्रकृतत्वम् । प्रथमसूत्रे जिज्ञास्यतयोक्तं निर्गुणमेव । न हि तस्य कश्चिद्धर्मः श्रूयत इति न वाच्यम् । यतस्तदेव, जन्मादिसूत्रे जन्मादिकारणत्वेन लिलक्षयिषितमेव, जिज्ञास्यमुक्तम् । न ह्यन्यज्जिज्ञास्यतया प्रतिज्ञायान्यस्य लक्षणमुच्यते । अनुपयोगादिति ।

### **वाक्यार्थचन्द्रिका**

अत्र तत्तु समन्वयादिति निर्गुणे समन्वयप्रतिज्ञोपपादनाय प्रकृतत्वा-न्निर्गुणस्य तदिति परामर्शविषयत्वं वदन्तं प्रति हि जन्मादिकारण इत्युत्तरवाक्ये निर्गुणस्याप्रकृतत्वे व्युत्पादिते न हि तेनैव सगुणस्य प्रकृतत्वेऽपि तत्परित्यागेन निर्गुणस्य तदिति परामर्शविषयत्वमिति वक्तुं शवयते येन बाधकाभावेन प्रकृतसगुणपरित्यागानौचित्यप्रतिपादकमुत्तरवाक्यं तं प्रत्येव सङ्ग-च्छेतेत्याशयेन निर्गुणे समन्वयप्रतिज्ञानरूपसामान्योक्तेरुभयथाऽपि सम्भवाद्विकल्प्य तत्तत्कल्पनिरास-परत्वेन पूर्वोत्तरवाक्ये योजयति तथा हीत्यादिना । तदिति निर्गुणस्य परामर्शाभावस्य तत्प्रयोजकस्य पूर्वत्र तदप्रकृतत्वस्य च मूलारूढतायै मूलस्थप्रतिज्ञाभागमावृत्त्या द्वेधा योजयति अत्रेत्यादिना । प्रसङ्गः प्रतिज्ञातता । तदिति निर्गुण परामर्शाभावेन तत्समन्वयस्य प्रतिज्ञातता नेत्यर्थः । एतदन्तर्भावेन त्रिसूत्रीत्वभ्रान्तिनिरासायातीतायामिति । प्रसङ्गः प्रसक्तिः । उपस्थितिरिति यावत् । सूत्रत्रये नैकत्रा-पीत्यभिव्याप्तौ क्वापीत्यपिः । सूत्रेऽप्रकृतत्वं मूलारूढं कर्तुं जन्मादिकारण इत्यस्य सूत्रव्यापारप्रदर्शकत्वं दर्शयति लक्षणसूत्र इति । क्वापीत्युक्तिलब्धं तृतीयसूत्रव्यापारं दर्शयति शास्त्रमिति ॥ तस्येति । शास्त्रस्येत्यर्थः । जन्मादिकारण इत्येतदर्थपरमपीत्यभिप्रेत्य तन्निर्गुणत्वाभावहेतुसमर्पकतयाऽपि योजयति जन्मादीति । साक्षादित्यस्यान्येनान्वये प्रकृतानुपयोगादभिमतान्वयं प्रदर्शयितुं तव्द्यावर्त्यमाह नन्विति । उक्तं तदेव जिज्ञास्यमिति विशिष्योक्तिप्रयोजकतया शङ्कायां बीजविशेषं न हीति । एतच्छङ्कनिवर्तकहेतोर्मूलसूचितत्वलाभाय तदेवेति परामर्शविषयं दर्शयति जन्मादिति ।

### **परिमल**

अत्रेत्यनूद्यार्थमाह अत्र तत्तुसमन्वयादिति सूत्र इति । क्वावकाशोत्रेत्येतदेव वाक्यं प्रकारान्तरेण योजयति यतोऽत्रेति । तदेवेत्यनुवादः जन्मादीत्यादि व्याख्या ।

### **वाक्यार्थरत्नमाला**

अत्रेति । अत्र भाष्यग्रन्थे तत्तु समन्वयादित्यत्र निर्गुणे समन्वयः प्रतिज्ञायत इत्येतदुपपादनाय जन्मादिसूत्रेषु निर्गुणस्य प्रकृतत्वात्तदिति परामर्शविषयत्वोपपत्तिरिति वदन्तं प्रतीत्यर्थः । व्युत्पाद्यतां किं तावतेत्यतस्तद्व्युत्पादनस्य सङ्गतत्वेऽपि कथं चासम्भवस्तस्येति तदुत्तरवाक्ये क्रियमाणं प्रकृतपरित्यागानौचित्यप्रतिपादनमसङ्गतमित्याह न हि तेनैवेति । भवेत्कथं चेत्युत्तरवाक्यसङ्गतिः । यदि निर्गुणस्य प्रकृतत्वात्तदिति परामर्शविषयत्वमिति वदता पूर्वपक्षिणैव सगुणप्रकृतत्वादिकं वक्तुं शक्यं स्यात् । न चैवम् । विरोधेन तथा च नानुपपत्तेः । तथा चोत्तरवाक्यस्य पूर्वशङ्कितारं प्रत्यवतारायोग इत्यर्थः । उत्तरवाक्यमित्यत्र तदिति पूरणीयम् । तदुत्तरं जन्मादीत्येतदपेक्ष-योत्तरं कथं चासम्भवस्तस्येति वाक्यमित्यर्थः । अनेन द्वितीयं दूषयतीत्यन्तग्रन्थे विकल्पेन प्रवृत्ति-निमित्तभूतोत्तरग्रन्थासङ्गतिशङ्का दर्शिता । इत्याशयेनेति । इत्याशङ्कां मनसि निधायेत्यर्थः । तच्छङ्का-निरासार्थमिति शेषः । विकल्प्येति । विकल्पनेन पक्षान्तरप्रसक्तिमुपपाद्येत्यर्थः । तदितीति । तदित्यने-नेत्यर्थः । एवमुत्तरोत्तरवाक्येऽपि निर्गुणस्य यः परामर्शस्तदभावस्येति योज्यम् । मूलारूढताया इत्युत्तरेण सम्बन्धः । प्रतिज्ञाभागम् । क्वावकोशोस्ति निर्गुण इति प्रतिज्ञाभागम् । नास्तीत्यत्र हेतुतया द्वितीययोजनागतनिर्गुणस्य प्रागप्रकृतत्वोक्तिलब्धे तदित्यनेन निर्गुणपरामर्शाभावसामान्यं हेतुतयोक्तं तदितीति । एतदिति । ईक्षतिसूत्रान्तर्भावेनेत्यर्थः । एतद्योजनानुकूलतया प्रसङ्गपदं प्रकारान्तरेण व्याचष्टे प्रसङ्गः प्रसक्तिरिति । अभिव्याप्तिप्रकारं दर्शयन्नेव तदर्थकतयापि पदसार्थक्यं दर्शयति सूत्रत्रय इति । इत्येतदिति । द्वितीयान्तमेतत् । अर्थपरमपीति । जन्मादिकारणभूत इत्येवं जन्मादिकारणरूपार्थ-परमपीत्यर्थः । न केवलं जन्मादिकारणत्वेन लक्षित इत्येवं सूत्रव्यापारप्रदर्शनपरमित्यर्थः । तदिति जन्मादिसूत्रे लक्षितस्य यो निर्गुणत्वाभावस्तत्र हेत्विति योज्यम् । यद्वेत्येतदिति प्रथमान्तमेव । तदिति द्वितीयान्तम् । निर्गुणत्वेत्येतत्तु प्रकृतस्य यन्निर्गुणत्वमिति योज्यम् । तत्पदावृत्तिरित्यप्याहुः । शङ्कायामिति । प्रथमसूत्रे जिज्ञास्यतयोक्तं निर्गुणमेवेत्येतच्छङ्कायामित्यर्थः ।





