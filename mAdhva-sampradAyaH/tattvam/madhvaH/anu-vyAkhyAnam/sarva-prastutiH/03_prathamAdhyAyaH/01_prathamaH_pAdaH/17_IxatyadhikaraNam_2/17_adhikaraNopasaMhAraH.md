+++
title = "१७ अधिकरणोपसंहारः"

+++


## अवाच्यमिति लोकोऽपि वक्त्याश्चर्यतमं भुवि

**अधिकरणोपसंहारः**

**अवाच्यमिति लोकोऽपि वक्त्याश्चर्यतमं भुवि**

### **सुधा**

तदेवं ब्रह्मणो वाच्यत्वाद्गतिसामान्याच्च युक्तं समन्वयसूत्रमिति सिद्धम् ॥

इति **सुधा**यामधिकरणपञ्चकं समाप्तम् ॥ १-१-५ ॥

### **परिमल**

पूर्वसूत्रसंशब्दार्थद्वयाक्षेपसमाध्यर्थमिदमित्युक्तमेतदधिकरणोपक्रमे । तत्समाधिप्रकारं व्यञ्जयन्नुपसंहरति तदेवमिति । गतीति । सर्वशास्त्रोत्पाद्यज्ञानस्यैकरूपत्वादित्यर्थः । एतच्च तृतीयतृतीये विवरिष्याम इति भावः ।

इति जन्माधिकरणाद् अधिकरणचतुष्टयम्

### **वाक्यार्थरत्नमाला**

अवाच्यमित्युत्तरवाक्य इत्यादि । व्याख्येयमस्ति । सिद्धान्तसंमत्येति । न्यायविवरणे तथा प्रतिपादनात्तत्संमत्येत्यर्थः । वृत्तिविचारस्यानन्दमयाधिकरणे करिष्यमाणत्वाद्बहूप-पादनापेक्षत्वाच्च तत्रैवैतदुपपादनमवगन्तव्यम् । तथा तत्राधिकव्युत्पादनादिकं च तद्व्याख्यावसरे स्पष्टीभविष्यतीति नेह तद्विवरणादिकमित्याशयेनाह यथा
चैतदिति ।

एवं पञ्चाधिकरणीं व्याख्यायान्ते स्वगुरोर्मेघश्लेषेणाश्रयणं प्रार्थयते मध्वेति । तं प्रसिद्धं वेदव्यासतीर्थमित्यप्यर्थः । अनदा नाम ते लोका इत्यत्र त इत्यस्य प्रसिद्ध्यर्थतया पूर्वमूले व्याख्यान-दर्शनात् । एवमन्यत्रापि । स्वकृतग्रन्थनिर्माणफलं गुरावर्पयति मयेति । इत्यशेषमतिमङ्गलम् ॥

एवं क्वचित्क्वचित्पाठशोधव्याख्यासु सेविता ।

**वाक्यार्थचन्द्रिका** भूयान्मद्धृत्तापविनाशिनी ॥

आनन्दाब्धिप्रजातत्रिदशतरुगुरुश्रीनिवासानुजश्री-

विद्याधीशाख्यरत्नाद्भुतविदमृतगोः केशवाचार्यवर्यात् ।

रुग्मिण्याय्यां प्रजातस्य विबुधनरसिंहस्य गुर्वीयसौध

व्याख्यापाठादिशोधात्मकविवृतिकृतावीक्षणस्थोनयोगात् ॥

इति श्रीमत्सकलविद्वद्वृन्दशिखामणि श्रीपाण्डुरङ्गिकेशवाचार्यवरगुरुनामक

श्रीविद्याधीशतीर्थश्रीमच्चरणविरचितश्रीमन्न्याय**सुधा**पञ्चाधिकरणीविषमपदवाक्यार्थविवरणरूप

**वाक्यार्थचन्द्रिका**या व्याख्यापाठादिशोधात्मकविवृतौ

श्रीगुरुराजवरश्रीविद्याधीशशिष्य पाण्डुरङ्गिकेशवाचार्यसुत

पाण्डुरङ्गिनरसिंहसूरिविरचितायां **वाक्यार्थरत्नमाला**भिधायाम्

ईक्षत्यधिकरणं समाप्तम् ॥

श्रीमन्मद्गुरुराजवरगुरुश्रीमद्विद्याधीशतीर्थश्रीमच्चरणप्रीतिरस्तु ॥

