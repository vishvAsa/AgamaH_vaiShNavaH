+++
title = "०८ ज्ञानानन्दाद्यनन्तगुणार्णवत्वेन सगुणं परब्रह्मैव जिज्ञास्यम्"

+++


## तस्माच्छास्त्रेण जिज्ञास्यमस्मदीयं गुणार्णवम्

**ज्ञानानन्दाद्यनन्तगुणार्णवत्वेन सगुणं परब्रह्मैव जिज्ञास्यम्**

**तस्माच्छास्त्रेण जिज्ञास्यमस्मदीयं गुणार्णवम्**

### **सुधा**

निर्गुणे समन्वयं निराकृत्य व्यतिरेकमुखेनोपसंहरति तस्मादिति ।

## **अनुव्याख्यानम्**

***तस्माच्छास्त्रेण जिज्ञास्यमस्मदीयं गुणार्णवम् ॥***

***वासुदेवाख्यमद्वन्द्वं परं ब्रह्माखिलोत्तमम् ॥***

यतो निर्गुणे समन्वयो नोपपन्नः । तस्मादस्मदीयं सगुणमेव परं ब्रह्म शास्त्रेण जिज्ञास्य-मङ्गीकरणीयम् ॥ ननु पूर्वं विष्णोर्जिज्ञास्यत्वमुक्तम् । इदानीं तु सगुणस्य ब्रह्मण इति विरोध इत्यत उक्तं वासुदेवाख्यमिति । तथाऽपि प्राक् सगुणस्य हेयत्वादिकमभिहितम्, इदानीं तु जिज्ञास्यत्व-मिति कुतो न विरोध इत्यत उक्तं गुणार्णवमिति । पूर्वमनिर्वचनीयाविद्यावच्छिन्नस्य सगुणस्या-प्रामाणिकत्वम् प्राकृतसत्त्वादिगुणबद्धस्य हेयत्वादिकं चाभिहितम् । इदानीं तु ज्ञानानन्दाद्यनन्त-गुणार्णवत्वेन सगुणं परब्रह्मोपादेयमुच्यत इति को विरोधः ॥ अर्णव इवाचरतीति क्विपि कृतेऽर्ण-वतेः पचाद्यचि कृतेऽर्णवशब्दस् त्रिलिङ्गः साधुः ॥ नन्वेकमेवाद्वितीयमिति ब्रह्मणो निर्गुणत्व-मभिधीयते, अतः कथं गुणार्णवत्वमित्यत उक्तम् अद्वन्द्वमखिलोत्तममिति । अद्वन्द्वमसमम् । समाधिकराहित्यं श्रुत्यर्थ इत्यर्थः ।

### **वाक्यार्थचन्द्रिका**

नन्वप्रतिज्ञातोसंहारो न युक्त इत्यत आह निर्गुण इति । उपसंहारस्य व्यतिरेकमुखत्वं मूलारूढं दर्शयितुमस्मदीयमित्यनूद्य सगुणमेवेत्युक्तम् । उक्तहेतोर्जिज्ञास्ये कारकत्वा-भावादङ्गीकरणीयमित्युक्तम् । अस्मदभिमतपरब्रह्मत्वोक्त्यैव वासुदेवाख्यत्वगुणार्णवत्वसिध्द्या तद्विशेषणवैयर्थ्यमित्यत उक्तविरोधपरिहारं तत्प्रयोजनतया दर्शयति नन्वित्यादिना । गुणार्णवमिति ज्ञानान्दाद्यनन्तगुणवत्त्वोक्त्योभयव्यावृत्तिलाभ इत्याशयेनाह इदानीमिति । पुमानित्यधिकारे देवासुरात्मस्वर्गगिरिसमुद्रनखकेशीति लिङ्गानुशासनसूत्रे समुद्रनाम्नां पुल्लिङ्गत्वविधानादर्णवशब्दस्य पुल्लिङ्गत्वाद् गुणार्णवमित्यनुपपन्नमित्यतः ‘सर्वप्रातिपदिकेभ्यःक्विब्वाचारे’ इत्यर्णवप्रातिपदिकादाचार- क्विप्यर्णवतीति कर्त्रर्थे पचाद्यचि च निष्पन्नस्यार्णवशब्दस्य यौगिकत्वेन विशेष्यनिघ्नत्वाद्ब्रह्मशब्द-विशेषणतया नपुंसकोपपत्तिरित्याह अर्णव इति । शीतोष्णादिराहित्यस्याद्वन्द्वपदार्थत्वेऽल्पार्थत्वम् । अद्वितीयपदव्याख्यानत्वानुपयत्तिश्च । ‘अतः समो द्वितीयः स्यादद्वितीयोऽसमत्वत’ इत्यद्वितीयपदस्य समराहित्यार्थकतया तद्भाष्यव्याख्यानं मनसि निधायाह अद्वन्द्वमसममिति । उक्तशङ्कापरिहारस्य मूलारूढतायै अद्वितीयपदव्याख्यानरूपपदोपादानेनमूलसूचितममर्थमाह समेति । यद्यप्यसमत्व-मद्वितीयशब्दार्थत्वेनोक्त्वा ‘साधिकः कुत एव स्यादित्याह परमश्रुतिः’ इत्यधिकराहित्यस्य कैमुत्य-लब्धत्वं तद्भाष्य एवोक्तम् । तथाऽपि समनिषेधादद्वितीयपदबललब्धत्वादद्वितीयपदार्थतयाऽधिक-रहित्योक्तिरिति द्रष्टव्यम् । अनेनैवाभिप्रायेण पृथगधिकरणे एतत् श्रुतिव्याख्यानावसरेऽद्वितीयं समाधिकरहितमिति वक्ष्यतीति ध्येयम् ।

### **परिमल**

इति क्विपि कृत इति । ‘उपमानादाचार’ इतिप्रकरणे ‘सर्वप्रादिपदिकेभ्यः क्विबित्येके, इतिवार्तिकेनेति भावः । क्विपि कृते सनाद्यन्ता धातव इतिधातुसंज्ञायांतिपि कृते अर्णवतीति-रूपम् । तस्य षष्ठीदिर्देशोऽर्णवतेरिति । क्विबन्तार्णवशब्दात् ‘नन्दिग्रहिपचादिभ्यो ल्युणिन्यच इति-सूत्रेणाच् प्रत्यये पररूपे रूपमिति भावः ।

### **यादुपत्यम्**

परं ब्रह्मेति । न तु मायाशबलमित्यर्थः ॥ नन्वर्णवशब्दस्याभियुक्तप्रयोगेषु नित्य-पुल्लिङ्गतादर्शनात्कथं गुणार्णवमितिप्रयोग इत्याशङ्कायामाह अर्णव इवेति । सर्वप्रातिपदिकेभ्यः क्विब्वाचार इति वचनादर्णवशब्दादाचारर्थे क्विपि कृते तस्य सनाद्यन्ता धातव इति धातुसंज्ञायां ‘नन्दिग्रहिपचादिभ्यो ल्युणिन्यच’ इत्यनेन पचादित्वेन कर्तर्यच्प्रत्ययो द्रष्टव्यः । अन्यथा क्विप आचार-मात्रार्थत्वे; नाचरतीत्याचारकर्तृत्वप्रदर्शनायोगादिति द्रष्टव्यम् । एवं च यः समुद्रपर्यायोऽर्णवशब्दः स एव नित्यपुलिङ्गः प्रकृतस्तु न तथेति भावः । त्रिलिङ्ग इति स्वरूपकथनाथनार्थम् । वस्तुतस्त्व-नियतलिङ्ग इत्यर्थः ।

### **वाक्यार्थरत्नमाला**

उक्तविरोधेति । विष्णुजिज्ञास्यत्वादिना विरोधेत्यर्थः । इत्यत इत्यनन्तरं तद्विशेषणद्वयं तत्तदाशङ्कानिवर्तकतयाऽवतार्य तदभिप्रायं वदन्निति शेषः । इदानीं तु ज्ञानानन्दादीति वाक्येऽविद्यावच्छिन्नसत्त्वादि गुणबद्धाभ्यां निर्गुणे व्यावृत्तिं प्रतिपादयितुं गुणार्णवत्वेन सगुण-मित्याद्युक्तम् । तदुभयसमर्पकं गुणार्णवपदमेवेत्याह गुणार्णवमितीति । क्विपीति । क्विबन्तत्वेन सनाद्यन्ता धातव इति धातुत्वे चेति बोध्यम् । पदोपादानेनेति । असममित्यर्थकाद्वन्द्वमित्यन्तेना-द्वितीयमित्येतदनूद्याखिलोत्तममिति तद्व्याख्यानरूपपदोपादानेनानुव्याख्यानसूचितमित्यर्थः । अत एव

‘‘ज्ञानानन्दाद्यभिन्नत्वादेकः सर्वोत्तमत्वतः ।

अद्वितीयो महाविष्णुः पूर्णत्वात्पुरुषः स्मृत’’

इति स्मृतौ सर्वोत्तमत्वमद्वितीयशब्दप्रवृत्तिनिमित्ततयोक्तमिति भावः । नन्वद्वितीयमित्यस्य समाधिकराहित्यमर्थतयोक्तम् । तत्कथमद्वितीयपदाल्लब्धम् । समे द्वितीयशब्दः स्यादिति स्मृत्यनुसारेण समराहित्यस्यार्थतया प्राप्तावप्यधिकराहित्यस्य तथात्वेनाप्राप्तेरित्यतस्तल्लाभप्रकारं वक्तुमाह यद्यपीति । अनेन साधिकः कुत एव स्यादिति छन्दोगभाष्येऽधिकराहित्यस्य कैमुत्यलब्धतया कीर्तनात्तदत्रा-द्वितीयपदार्थतया तत्कथनायोग इति शङ्का च निरस्ता भवति । कैमुत्योक्तावपि तत्राद्वितीयपदबलादेव तल्लाभस्य स्वीकारेऽधिकराहित्यस्य तत्पदार्थत्वमेवेति विवक्षित्वा तदर्थत्वेन तस्य कथनमत्रोपपन्न-मित्यर्थः । अत्रोक्तप्रकारमन्यत्राप्यतिदिशति अनेनैवेति ।

