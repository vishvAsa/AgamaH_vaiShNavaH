+++
title = "०७ निर्गुणस्य अमेमत्वे लक्षणयाऽपि वृत्तिर्नसम्भवति"

+++


## अमेयं चेन्न शास्त्रस्य तत्र वृत्तिः कथञ्चन

**निर्गुणस्य अमेमत्वे लक्षणयाऽपि वृत्तिर्नसम्भवति**

**अमेयं चेन्न शास्त्रस्य तत्र वृत्तिः कथञ्चन**

### **सुधा**

अस्त्वप्रमेयमेव निर्गुणं ब्रह्म; ततः किमित्यत आह अमेयं चेदिति ।

## **अनुव्याख्यानम्**

***अमेयं चेन्न शास्त्रस्य तत्र वृत्तिः कथञ्चन ॥***

**सुधा**

निर्गुणं ब्रह्मामेयं चेदङ्गीकृतम् । तर्ह्यमेयत्वात्तत्र शास्त्रस्य कथंचन लक्षणायाऽपि वृत्तिर्न सम्भवतीति समन्वयसूत्रं व्यर्थमेव प्राप्तम् । लक्षणा हि लक्ष्यार्थप्रमितिपूर्विका दृष्टा । न हि तीरं स्वरूपतो गङ्गासंबन्धित्वेन च प्रमाणतोऽप्रतिपन्नं गङ्गाशब्देन ज्ञाप्यते । लाक्षणिकोऽपि हि शब्दो लक्ष्यप्रमोत्पादाय प्रयुज्यते । अन्यथा प्रयोजनान्तराभावेन वैयर्थ्यप्रसङ्गात् । तथा चाप्रमेये हेतुफलयोर सम्भवात्कथं लक्षणासंभवः । ननु प्रसिद्धिरेव लक्षणाहेतुर्न प्रमाणप्रसिद्धिर् विशेषणवैयर्थ्यात् । तथा च स्वतः सिद्धे कथं लक्षणा न संभवतीति । एवं तर्हि सुतरां लक्षणा नोपपद्यत इति वक्ष्यति । ननु लाक्षणिकाः शब्दा लक्ष्यप्रमामनुत्पादयन्तोऽपि विपरीताकारव्यावर्तनेन प्रयोजनवन्तो भविष्यन्तीति । न । निराकृतत्वादिति ।

### **वाक्यार्थचन्द्रिका**

कथञ्चनेत्यस्य शक्त्या लक्षणया वेति व्याख्यानस्य शक्तेः परानभिमति-पराहततया अश्लिष्टत्वात्कथमपि त्वदभिमता या लक्षणा तयाऽपीति व्याख्यानं कृतम् । आपाद्यस्या-निष्टत्वाय प्रकृतोपयोगिसमन्वयसूत्रवैयर्थ्यरूपतत्फलं प्रदर्शितम् । अप्रमेयत्वस्य लक्षणाऽनुपपत्ति-प्रयोजकत्वं कारणफलयोरसम्भवेनोपपादयति लक्षणा हीति । परोक्तरीत्या कारणफलसंभवस्य वक्ष्यमाणरीत्योक्तरीत्या च सुनिरस्यत्वाभिप्रायेण मूलकारेणानिरस्तम् । तत्संभवं स्वयमाशङ्क्योक्त-वक्ष्यमाणरीतिमेव तन्निरासकतया सूचयति नन्वित्यादिना । अमेयत्वमुपपाद्य लक्षणानुपपत्ति-रिदानीमभिधेया । स्वप्रकाशत्वेऽपि स्वेनैव प्रकाशान्तराविषयत्वेन शब्दाविषयत्वस्य परेणैवोक्ततया तद्विशेषलक्षणादिविचारो दूरोत्सारित इत्याशयेन सुतरामित्युक्तम् ॥ वक्ष्यतीति ‘यदि तत्स्यादगोचरम्’ इति स्वप्रकाशत्वे शास्त्रविषयत्वप्रतिपादनेनेत्यर्थः । विपरीताकारव्यावृत्तेरब्रह्मतया कर्मत्व ब्रह्मस्याप्य-भावे मुमुक्ष्वजिज्ञास्यतया तस्याः प्रयोजनत्वासंभवस्य ‘न व्यावृत्त्या प्रयोजनम्’ इत्यादिना निराकृत-त्वादित्याह नेति ।

### **परिमल**

हेतुफलयोरिति । लक्ष्यवस्तुनः मुख्यार्थसंबन्धित्वेन चोपस्थितिरूपहेतोर् लक्ष्यार्थ-प्रमितिरूपफलस्य चासंभवादित्यर्थः ॥ वक्ष्यतीति । यदि तत्स्यादगोचरम्’ इत्यादिग्रन्थेनेति भावः ॥ अवेद्यत्वेऽपि लक्षणाफलमाशङ्कते ननु लाक्षणिका इति । शङ्कां निराह नेति ॥ तत्र हेतुमाह निराकृत्वादिति । सत्यज्ञानादिकेप्येवं न व्यावृत्त्याप्रयोजनमित्यादिना जन्मादिसूत्र इति भावः ।

### **यादुपत्यम्**

एवं तर्हि सुतरामिति । स्वतः सिद्धिर्नाम प्रमाणान्तरव्यावृत्तिरेव परस्याभिप्रेता । तस्यां च सत्यां सुतरां लक्षणा नोपपद्यते । लक्ष्यज्ञानरूपप्रागुक्तकारणाभावात् । लक्षणया शब्दबोध्यत्वाङ्गीकारे च शब्दलक्षणप्रमाणवेद्यत्वापातेन फलासम्भवाच्चेत्यभिप्रायः ॥ वक्ष्यतीति । यदि तत्स्यादगोचरमित्यत्रेति शेषः । वेद्यत्वेऽपि लक्षणाफलमाशङ्कते ननु लाक्षणिका इति ॥ निराकृत-त्वादिति । सत्याज्ञानादिकेऽप्येवं न व्यावृत्त्या प्रयोजनमित्यत्रेति शेषः ।

### **श्रीनिवासतीर्थीया**

अप्रमेये लक्षणायां लक्ष्यार्थप्रमितिरूपहेत्वभावमुपपाद्य फलाभाव-मुपपादयति । लाक्षणिको हीति ॥ लक्ष्यप्रमोत्पादायेति । लक्ष्ये तीरादौ घोषादितीरपदार्थान्वितत्व-प्रमोत्पादायेत्यर्थः । तेन लक्ष्यार्थप्रमितेरेकस्या एवकारणत्वं फलत्वं च विरुद्धमिति कथमेतदिति चोद्यानवकाशः । लक्षणेति । सत्यपदानां लक्षणायाः सम्भवादित्यर्थः ॥ भविष्यन्त । तथा च नात्र प्रकृते फलासम्भव इत्याशयः ।

### **वाक्यार्थरत्नमाला**

अश्लिष्टत्वादिति । ततश्च सम्भावितत्वान्निराकरणमित्यसदित्युक्तं भवति । कारणफलसम्भवस्येति । कारणसम्भवस्य यदि तत्स्यादगोचरमिति वक्ष्यमाणरीत्या फलसम्भवस्य न व्यावृत्त्या प्रयोजनमित्युक्तरीत्येति योज्यम् ।

