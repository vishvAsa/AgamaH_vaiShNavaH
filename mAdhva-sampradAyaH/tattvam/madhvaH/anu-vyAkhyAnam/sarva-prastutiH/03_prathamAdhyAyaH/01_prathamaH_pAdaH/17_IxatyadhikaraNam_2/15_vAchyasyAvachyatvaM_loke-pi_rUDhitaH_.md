+++
title = "१५ वाच्यस्यावच्यत्वं लोकेऽपि रूढितः सिद्धम्"

+++


## अवाच्यमिति लोकोऽपि वक्त्याश्चर्यतमं भुवि

**वाच्यस्यावच्यत्वं लोकेऽपि रूढितः सिद्धम्**

**अवाच्यमिति लोकोऽपि वक्त्याश्चर्यतमं भुवि**

### **सुधा**

आश्चर्यं हि वस्तु वाच्यमपि न तेन तेनाकारेण विशेषतो निर्देष्टुं शक्यते । व्युत्पत्त्या-भावात् । वाङ्मनसयोर्व्याकुलत्वाद्वेत्यतोऽवाच्यमित्युच्यते । मुख्यातिक्रमेणामुख्यप्रयोगे किं प्रयोजन-मिति चेत् । स्यादयं प्रयोजनानुयोगो यद्ययं स्वतन्त्रप्रयोगः स्यात् । नैतदस्ति । रूढत्वाद् यथोक्तम्, ‘रूढोपचारो रूढलक्षणोपचरो लक्षणा’ इति । अन्योऽप्याह ‘मुख्यार्थबाधे तद्योगे रूढितोऽथ प्रयोजनात्’ इति । तदिदमाह अवाच्यमिति ।

## **अनुव्याख्यानम्**

***अवाच्यमिति लोकोऽपि वक्त्याश्चर्यतमं भुवि ॥***

***इत्यनुव्याख्यायामधिकरणपञ्चकं समाप्तम् ॥ ५ ॥***

### **वाक्यार्थचन्द्रिका**

अवाच्यमित्युत्तरवाक्ये रूढप्रयोगत्वात्प्रयोजनानपेक्षप्रतिपादनेनावाच्य-शब्दे गौणी वृत्तिराश्रितेति प्रतीतेरवाच्यादिपदाच्छब्दमर्यादया तदप्रतीतेश्चाद्भुतत्वादिति नावाच्यपद-प्रवृत्तिनिमित्तकथनं नापि गुणकथनम् । शौर्यादेः सिंहनिष्ठत्ववदवाच्यपदमुख्यार्थेऽद्भु तत्वस्याभावात् । अतो गुणप्रयोजककथनमेतदित्याशयेन तस्य गुणलाभार्थतां व्युत्पादयति आश्चर्यं हीति ॥ अवाच्यमिति । समासेन वा यतो वाचो निवर्तन्त इति वा वाक्येन स्वावयवपदशक्यसंसर्गविशिष्टे सर्वथा वाच्यत्वाभाववति मुख्यार्थे वस्तुनि वाचकपदाभावेन निर्देष्टुमशक्यत्वं तावद्वर्तते । स च निर्देष्टुमशक्यत्वरूपो गुण आश्चर्ये वस्तुन्यपि तेन तेनाकारेण विशेषतो निर्देष्टुमशक्ये वर्तते । न च तत्तदाकारविशेषवाचकशब्दाभावे सोऽप्यवाच्यपदादिमुख्यार्थ एव । तद्भावे वा कथं तेन निर्देष्टुम-शक्यत्वमिति वाच्यम् । वाचकशब्दसद्भावेऽपि व्युत्पत्त्यभावेन वा वाङ्मनसयोर्व्याकुलत्वाद्वा तेन निर्देष्टुमशक्यत्वोपपत्तेः । तथा च तेन गुणेन निमित्तेनाश्चर्येऽवाच्यमिति प्रयोगोपपत्तिरिति भावः । नन्वेवं यदि गौणी वृत्तिरभिमता तर्हि रूढिप्रयोजकप्रयोगप्रदर्शकोत्तरवाक्यविरोध इत्यतस्तद्गौणत्वोप-पादकतया तदवतारयति मुख्येति । ननु गौण्या अमुख्यवृत्तित्वात्कथं तत्र रूढ्याश्रयणमित्यतोऽ-मुख्यवृत्तावपि रूढारूढभेदं सिद्धान्तसंमत्या काव्यप्रकाशसंमत्या दर्शयति यथोक्तमित्यादिना । मुख्यवृत्ताविवामुख्यवृत्तावपि बहुलप्रयोगभावाभावाभ्यां रूढारूढभेदाश्रयणे बाधकाभावादिति भावः । यथा चैतत्तथाऽऽकर एव स्फुटं वक्ष्यति ॥ १-१-५ ॥

मध्वशास्त्रार्थजलधावामग्नो जगृहे रसम् ।

तद्वृष्ट्याऽतोषयत्प्राज्ञान्गुरुमेघं तामाश्रये ॥ १ ॥

मया विरचिता न्यायसुधावाक्यार्थचन्द्रिका ।

अनया भावि यत्पुण्यं तदाप्नोतु गुरुर्मम ॥ २ ॥

इति श्रीमत्परमहंसपरिव्राजकाचार्याणां श्रीमद्वेदव्यासतीर्थपूज्यपादानां शिष्येण विद्याधीशयतिना विरचितायां श्रीमन्न्यायसुधाविवृतौ वाक्यार्थचन्द्रिकायामधिकरणपञ्चकं समाप्तम् ॥

### **परिमल**

अमुख्यवृत्तौ रूढारूढभेदेन द्वैविध्यं कुत्रोक्तमित्यत आह यथोक्तमिति । न्यायविवरणे ॥ अन्योपीति । काव्यप्रकाशिकाकार इत्यर्थः ।





