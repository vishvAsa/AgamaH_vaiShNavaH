+++
title = "०६ अज्ञेयत्वान् निर्गुणं नप्रमेयम्"

+++


## मानेन केन विज्ञेयमवाच्याज्ञेयनिर्गुणम्

**अज्ञेयत्वान् निर्गुणं नप्रमेयं**

**मानेन केन विज्ञेयमवाच्याज्ञेयनिर्गुणम्**

### **सुधा**

किञ्च निर्गुणं चेदत्र तच्छब्देन परामृश्यते । तदा तत्र लक्षणाऽपि न संभवतीति व्यर्थं समन्वयसूत्रमापन्नमिति वक्तुं निर्गुणस्याप्रमेयत्वं तावत्साधयति मानेनेति ।

## **अनुव्याख्यानम्**

***मानेन केन विज्ञेयमवाच्याज्ञेयनिर्गुणम् ॥***

निर्गुणं वस्तु मानेन विज्ञेयम् । न केनापि । कुतः । अज्ञेयत्वात् । ज्ञेयमेव हि प्रमेयं दृष्टं घटादि । शब्दप्रमाणाविषयत्वेऽवाच्यत्वं हेतुर् वाच्यस्यैव तद्विषयत्वदर्शनात् । ज्ञेयत्वाङ्गीकारे च निर्गुणत्वव्याघातात् ।

### **वाक्यार्थचन्द्रिका**

तच्छब्देन निर्गुणपरामर्शे संभावितपक्षद्वयस्य निरस्ततया वक्तव्यान्तरा-भावादुत्तरवाक्यवैयर्थ्यमित्यतो वक्ष्यमाणदूषणान्तरसाधकहेतुसमर्थनपरतया न वैयर्थ्यमित्याशयेन तद्योजयति किञ्चेति । यद्यप्यमेयं चेदित्युत्तरवाक्येऽमेयत्वमेव हेतुत्वेनोच्यते तथाऽप्यज्ञेयत्वेनात्र तत्साधनादमेयत्वस्याज्ञेयत्वामात्रत्वे तेन तत्साधनानुपपत्तेर्मानेनेत्यत्रोक्तत्वाच्चाप्रमेयत्वमेव तत्राभिमत-मित्याशयेनाप्रमेयत्वमित्युक्तम् । यद्यप्यवाच्याज्ञेयनिर्गुणवस्तुनि प्रमाणाभावप्रतिपादनपरत्वमस्य वाक्यस्याभाति । तथाऽपि निर्गुणस्येवावाच्याज्ञेययोरव्यवधानेनाप्रकृतत्वादव्यवहितनिरासपरत्वस्यैव श्लिष्टत्वादुत्तरवाक्ये चामेयत्वस्यैवापादकत्वेनोपादानाद्विज्ञेयवाच्यलक्ष्यत्वपूर्वेत्युत्तरवाक्ये निर्गुणासत्त्वस्य प्रमाणाभावेनोपपादयिप्यमाणत्वाच्चेदमप्रमेयत्वसाधकपरतया व्याख्यातम् । यद्यपि चावाच्यादिहेतुप्राये निर्गुणं पठितम् । तथाऽपि बुध्द्या विवेकेन साध्यधर्मिसमर्पकम् । तद्धेतुप्रायपाठस्तु निर्विशेषत्वरूप-निर्गुणत्वस्य हेतुभूताज्ञेयत्वद्युपपादकत्वस्यापि भावात्; इत्याशयेनाह निर्गुणमिति । ज्ञेयत्वस्य सामान्यतया प्रमेयत्वरूपविशेषव्यापकत्वाद्युक्तं व्यापकनिवृत्त्या व्याप्यनिवृत्तिसाधनमित्याशयेनाह ज्ञेयमेव हीति । शब्दप्रमाणविषयत्वस्यैव पराभिमततया विशेषहेतुना तदभावसाधनमित्याशयेनावाच्यत्वं तत्र हेतुत्वेन योजयति शब्देति ॥ वाच्यस्यैवेति । अवाच्ये लक्षणाया असंभवस्योपपादितत्वादिति भावः । निर्गुणस्य हेतुप्रायपाठसूचितमर्थं ज्ञेयत्वादिति ।

### **श्रीनिवासतीर्थीया**

अज्ञेयत्वादिति । ज्ञेयत्वं सामान्यं प्रमाणज्ञेयत्वं विशेषः । सामान्याभावेन च विशेषाभावः साध्यत इत्यदोषः ॥ ज्ञेयमेव हीति । अज्ञेयत्वान्न प्रमाणगम्यमित्यत्र व्यतिरेकव्याप्तौ वह्निमत्त्वादेव धूमवत्वमितिवद्य्वाप्यव्यापकभावो द्रष्टव्यः । हेत्वन्तरमाह । शब्देति । स्वरूपत इतर-पदार्थानन्वितत्वेन ।

### **वाक्यार्थरत्नमाला**

दूषणान्तरेति । निर्गुणस्यामेयत्वे तत्र लक्षणाया अप्ययोग इत्यादिरूपं पदमेवं चेत्यादिना वक्ष्यमाणं दूषणं तत्साधको यो प्रमेयत्वहेतुस्तत्समर्थनेनेत्यर्थः । उच्यत इति । तथा च प्रमेयत्वमिति व्यवहारो न युक्त इति भावः । तत्साधनात् । अमेयत्वसाधनस्याभिप्रेतत्वादित्यर्थः । अमेयत्वस्येति । उत्तरवाक्योक्तामेयत्वस्य साध्यभूतस्य हेतूकृता ज्ञेयत्वमात्रत्वे हेतुसाध्ययोरभेदापत्त्या तेन तत्साधनानुपपत्तेरित्यर्थः । मानेनेत्यत्रेति । अत्र मानेनेति हेतुसमर्थनपरवाक्ये मानेनेत्यधिक-स्योक्तत्वाच्चेत्यर्थः । तत्रेति । अमेयं चेत्युत्तरवाक्य इत्यर्थः । अवाच्याज्ञेयनिर्गुणमित्येतद्भाष्ये समस्तपदप्रयोगे सति निर्गुणं वस्त्वित्यादिविवेकेनाकाङ्क्षाक्रमेण योजने निमित्ताभावः । निर्गुणत्वांश इवावाच्यत्वाज्ञेयत्वयोरपि अवाच्यं वस्तु केन मानेनाज्ञेयं वस्तु केन मानेनेत्यादि योजनासम्भवात् । तथा निर्गुणं केन मानेनेत्यनेन निर्गुणे प्रमाणाभाव इत्यस्य प्रतीत्या निर्गुणं केन मानेन ज्ञातव्यं न केनापि ततश्चाप्रमेयमित्येवमप्रमेयत्वप्रतिपादनपरत्वेनापि योजनस्याकर्तव्यत्वमित्याशङ्कते यद्यप्यवाच्येत्यादि । अत्रैवं योजना । ज्ञेयं निर्गुणं केन प्रमाणेनेत्यनेन निर्गुणस्येवावाच्याज्ञेययोरपि निरासप्रतीतेस्त्रितय-निरासपरत्वमस्य वाक्यस्य भाति । तथा निर्गुणमात्रनिराकरणपरत्वेन योजनायामपि निर्गुणे प्रमाणा-भावप्रतिपादनमात्रपरत्वमस्य भाति । न तु निर्गुणं प्रमेयं न भवतीत्यर्थपरत्वमपीति । उक्तशङ्काद्वयपरत्वादेव तथापीत्युत्तरवाक्ये प्रत्येक मुक्तशङ्कयोर्निरासः क्रियत इति ज्ञेयम् । तथापीति । आद्ययोजनानुसारि शङ्काया निराकरणमवाच्येत्यादिकं श्लिष्टत्वादित्यन्तम् । अप्रकृतत्वान् निर्गुणत्वस्य च तथा प्रकृतत्वादित्यपि बोध्यम् । श्लिष्टत्वादित्युपलक्षणम् । वाच्यत्वाज्ञेयत्वयोः पराङ्गीकारं मूलीकृत्य तदवष्टंभेनैव निर्गुणत्वनिराकरणस्येह कर्तव्यतया प्राप्तत्वेनावाच्यत्वादिनिरासस्य प्रकृतनिर्गुणत्वनिरास-विरोधित्वाच्चेत्यपि ज्ञेयम् । उक्तद्वितीययोजनानुसारिशङ्काया निराकरणम् उत्तरवाक्ये चेति । उपादानादिति । ततश्च तस्यैवेतद्वाक्ये समर्थनमुचितम् । न तु प्रमाणाभावस्येति न प्रमाणाभाव-प्रतिपादनपरत्वमस्याङ्गीकर्तुं शक्यमिति भावः । न केवलं प्रमाणाभावप्रतिपादनपरत्वमुत्तरवाक्येऽ-प्रमेयत्वस्यापादकत्वेन उपादानयुक्तयैवानुपपन्नमपि तु प्रमाणाभावप्रतिपादनफलतया निर्गुणासत्त्वस्यैवेह प्रतिपाद्यत्वाङ्गीकारे किञ्चिद्व्यवहितोत्तरवाक्ये विज्ञेयेत्यादिरूपे निर्गुणासत्त्वफलकप्रमाणाभाव-प्रतिपादनादत्रापि तत्परत्वाङ्गीकारे पौनरुक्तयापत्त्याऽस्य वाक्यस्य निर्गुणे प्रमाणाभावपरत्वेन योजना न कार्येत्याह विज्ञेयवाच्येत्यादि । इदमित्यनन्तरं निर्गुणे प्रमाणाभावपरत्वेनेदं न व्याख्यातं किञ्चित्युप-कर्तव्यम् । अवाच्यादीत्यादिपदेनाज्ञेयपरिग्रहः । पठितमिति । तथा च निर्गुणमित्यस्य साध्यधर्मि-समर्पकत्वाङ्गीकारे प्रायपाठविरोध इति भावः । उपपादकत्वस्यापीति । ज्ञेयत्वाद्यङ्गीकार इत्युत्तर-मूलोक्तरीत्योपपादकत्वं ज्ञेयम् । तथा च प्रायपाठोऽन्यथासिद्ध इत्युक्तं भवति । ज्ञेयत्वस्य सामान्य-तयेति । यद्यपि प्रमेयत्वस्यापि केवलान्वयित्वेन ज्ञेयत्वसमानाश्रयतया सामान्यत्वमेवेत्याभाति । तथापि सत्यासत्यविषययोः प्रमाभ्रमविषयत्वाभ्यां सत्यत्वासत्यत्वव्यवस्थाया सर्वसम्मतत्वाद् धर्म्यंशे प्रमात्वस्य विपर्ययेऽपि सत्त्वेऽपि प्रकारांशे तदभाव इत्युक्तिबलेनैव सर्वांशे प्रमारूपज्ञाने प्रमात्वस्य मुख्यत्वप्राप्त्या चासाधारण्येन व्यपदेशमाश्रित्य विशेषतया प्रमेयत्वाङ्गीकारो युक्त इति ज्ञेयम् । विशेषहेतुनेति । विशेषहेतुनापीत्यर्थः । अपिपदसहितपाठस्तु स्वरस एव । अज्ञेयत्वस्यापि हेतुत्वाभिप्रायेणैव मूले चशब्दप्रयोगात् ।

