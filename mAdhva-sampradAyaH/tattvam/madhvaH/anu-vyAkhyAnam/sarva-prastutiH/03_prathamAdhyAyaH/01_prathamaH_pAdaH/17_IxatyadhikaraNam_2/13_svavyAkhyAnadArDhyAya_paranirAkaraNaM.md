+++
title = "१३ स्वव्याख्यानदार्ढ्याय परनिराकरणं न दोषमावहति"

+++


## वयं त्वां श्रुतियुक्तिभ्यां बद्ध्वाऽस्मच्छास्त्रमञ्जसा

**स्वव्याख्यानदार्ढ्याय परनिराकरणं न दोषमावहति**

**वयं त्वां श्रुतियुक्तिभ्यां बद्ध्वाऽस्मच्छास्त्रमञ्जसा**

### **सुधा**

ननु यथा सूत्राविवक्षितं साङ्ख्यनिराकरणं कुर्वतो मम दोषस् तथा मन्निराकरणं कुर्वतो भवतोऽपि कथं न दोषः स्यात् । न हीदं कस्यचित्सूत्रस्यार्थतयोच्यत इत्यत आह वयमिति ।

## **अनुव्याख्यानम्**

***वयं त्वां श्रुतियुक्तिभ्यां बद्ध्वाऽस्मच्छास्त्रमञ्जसा ॥***

***विचारयामः श्रुतिभिर्युक्तिभिश्चैव सादरम् ॥***

**सुधा**

त्वामपव्याख्यातारं श्रुतियुक्तिभ्यां बद्ध्वा निराकृत्यास्मच्छास्त्रं वेदं सूत्रसूचिताभिः श्रुतिभिर्युक्तिभिश्चञ्जसा नैरन्तर्येण सादरं च शिष्यैर्विचारयाम इति । अनेनेदमुदितं भवति । यावदापातरमणीयं परेषां व्याख्यानं शिष्याः पश्येयुः, न तावदस्मदुक्ते सूत्राणां निजार्थेऽप्यञ्ज-साऽऽदरं कुर्युः । किमसौ सूत्रार्थः किं वाऽयमिति सन्देहावस्कन्दनात् । निराकृते त्वपव्याख्याने नैरन्तर्यादराभ्यामस्मदुक्तमेव सूत्रार्थमुपादाय शास्त्रार्थमीमांसायां निर्विचिकित्साः प्रवर्तेरन् । अतो माभूदयं सूत्रार्थस्तथाऽपि सूत्रार्थग्रहणोपायत्वाव्द्याकरणादावुदाहरणप्रत्युदाहरणप्रदर्शनादिवन्न कञ्चन दोषममावहति । किं नाम गुणहेतुरेव भवतीति ॥

### **वाक्यार्थचन्द्रिका**

ननूसंहारेण पूर्वप्रमेयस्य समापितत्वेन विशेषव्युत्पादनानपेक्षणात् ‘वयं त्वाम्’ इत्युत्तरवाक्यं व्यर्थम् । न चेयता ग्रन्थेन कृतस्य मायावादिनिरासस्याप्रयोजनताशङ्कानिरासाय तदिति वाच्यम् । प्रसञ्जकाभावेन तच्छङ्काऽनुत्थानादित्यतः साङ्ख्यमतनिरासं कुर्वतो ममासङ्गत्यादिना निराकरणमेव मम निरासं कुर्वतस्तवाप्यसङ्गत्यादीना निरासस्य प्रसञ्जकम् । सूत्रविवक्षित्वाविशेषात् । इयांस्तु विशेषः । यन्मया सूत्रार्थतया तन्निरासस्य व्याख्यातत्वात्सूत्रानानुगुण्यं ममाधिकम् । त्वया तु सूत्रार्थतया मन्निरासाव्याख्यानात्तव तदनानुगुण्याभावः । सूत्राविवक्षितार्थप्रतिपाकं तूभयोरविशेषमेव । एवञ्च न मां प्रत्येव पर्यनुयोगो युक्त इत्याशङ्कानिरासायोत्तरमूलस्य प्रवृत्तत्वान्न तद्वैय्यर्थ्यमित्याशयेन तन्मूलमवतारयति नन्विति । सूत्राविवक्षितत्वस्यासिद्धिशङ्कानिरासायाह न हीति । अत्र सूत्राणा-मनेकत्वात्कस्यचिदित्युक्तम् । अपव्याख्याननिरासरूपत्वादस्मत्कृतत्वन्निरासस्य त्वत्कृतातादृशसाङ्ख्य-निरासाद्वैलक्षण्यमित्याशयस्य मूलाल्लाभाय त्वामिति व्याख्याति त्वामिति । श्रुतियुक्त्योः रज्ज्वादि-वद्ब्रन्धनासाधनत्वाद्बन्धनोक्तेरनुपयोगाच्चाह बद्ध्वेति । मीमांसारूपास्मच्छास्त्रस्य स्वोत्प्रेक्षितश्रुति-युक्त्यादिना यो विचारस्तस्य सूत्रेण क्रियमाणविचारूपत्वाभावेन सूत्रेण क्रियमाणविचारप्रतिपादनस्यैव सूत्रव्याख्यानरूपत्वेन मीमांसाविषयकविचारस्य सूत्रव्याख्यानरूपत्वाभावात्स्वव्याख्यार्थतामुपादाय शास्त्रार्थता मीमांसायां निर्विचिकित्सा शिष्यप्रवृत्त्यर्थकता नोक्तास्यादिति तल्लाभायोक्तं वेदमिति सूत्रसूचिताभिरिति च । अपव्याख्याननिरासस्य सूत्राव्याख्यातॄनस्मान् प्रति सादरविचारसाधनत्व-भ्रान्तिनिरासायाह शिष्यैरिति । ननु मव्द्याख्याननिरासस्य कथं त्वव्द्याख्याने सादरशिष्यप्रवृत्त्यर्थता । अस्तु वा सा तथाऽपि सूत्राविवक्षितार्थप्रतिपादनरूपत्वान्मन्निरासस्य दोषहेतुत्वोक्तेः कः परिहार इत्यत आह अनेनेदमुदितं भवतीति । निर्दोषेऽप्यर्थ इति विरोधिशङ्कायां सत्यां स्वरूपेण निर्दोषत्वस्यादरा-प्रयोजकतां सूचयति व्याकरणादाविति । पूर्वमीमांसाभाष्यदेरादिपदेनोपादानम् । प्रदर्शनादित्यादिपदेन सूत्रार्थग्रहणोपयुक्तलौकिकन्यायादेस्तद्भाष्यादौ व्युत्पादितस्य ग्रहणम् ।

### **वाक्यार्थरत्नमाला**

विशेषव्युत्पादनेति । मायावाद्यपेक्षया स्वस्य यो विशेषस्तद्व्युत्पाद-नेत्यर्थः । अस्मच्छास्त्रपदस्य वेदपरत्वेन व्याख्याने श्रुतिभिर्युक्तिभिरित्यत्र च सूत्रसूचिताभिरिति पूरणे च निमित्तमाह मीमांसारूपेति । यद्यस्मच्छास्त्रं मीमांसारूपं गृह्यते तर्हि स्वोत्प्रेक्षितश्रुत्यादिभिरेव विचारस्य कर्तव्यतया तस्य च सूत्रेण क्रियमाणेत्यादिरूपेण तद्व्याख्यानरूपत्वाभावादित्यर्थः । उक्तमिति । व्याख्यातमित्यर्थः । तथा च स्वव्याख्यातार्थमित्यादिकमुक्तं भवतीति भावः ।

