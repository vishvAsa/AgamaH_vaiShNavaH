+++
title = "१० वचनजन्यज्ञानाविषयतया स्वप्रकाशत्वं वचनजन्यज्ञानविषयतया इति वचनविषयत्वं व्याहतम्"

+++


## अवाच्यं वाच्यमित्युक्त्वा किमित्युन्मत्तवन्मृषा

**वचनजन्यज्ञानाविषयतया स्वप्रकाशत्वं वचनजन्यज्ञानविषयतया**

**इति वचनविषयत्वं व्याहतम्**

**अवाच्यं वाच्यमित्युक्त्वा किमित्युन्मत्तवन्मृषा**

### **सुधा**

आह । स्वप्रकाशस्यापि ब्रह्मणो न शास्त्रविषयत्वं विरुद्धम् । वचनजन्य-स्फुरणाश्रयतया तत्कर्मतया वा वचनविषयत्वाभावेन स्वप्रकाशत्वम् । वचनजन्यवृत्तिव्याप्यतया तद्विषयत्वं चेति व्यवस्थोपपत्तेरिति । तदसत् । स्फुरणं हि ज्ञातता वा ज्ञानं वा । नाद्यः । स्वरूपस्यैव निराकरिष्यमाणत्वात् । द्वितीयेऽपि ज्ञानाश्रयतया विषयत्वं न क्वचिदिति कर्मत्वमेवा-श्रयणीयम् । ज्ञानर्कमत्वं च ज्ञानविषयताऽतिरिक्तं नास्ति । ततश्च वचनजन्यज्ञानाविषयत्वमुक्तं स्यात् । वृत्तिरिति च ज्ञानं तदतिरिक्तं वोच्यते । न तावत्तदतिरिक्तम् । प्रमाणाभावात् । आद्ये तु व्याप्यत्वं न विषयत्वातिरिक्तं निरूपयितुं शक्यमिति वचनगम्यज्ञानविषयत्वमेवोक्तं स्यात् । तथाच व्याघातप्रसङ्गेन नैकमपि सिध्द्यतीत्याशयवानाह अवाच्यमिति ।

## **अनुव्याख्यानम्**

***अवाच्यं वाच्यमित्युक्त्वा किमित्युन्मत्तवन्मृषा ॥***

***अस्मच्छास्त्रस्य चौर्याय यतते स्वोक्तिदूषकः ॥***

अवाच्यं वचनजन्यज्ञानाविषय इत्युक्त्वा पुनश्च वाच्यं वचनजन्यज्ञानविषयो भवतीत्युन्मत्त-वत्स्वोक्तिदूषको व्याहतभाषी । किमिति मृषा वृथैवास्मच्छास्त्रस्य वेदस्य चौर्याय निर्गुणविषयतया योजयितुं यतते । न हि व्याहतभाषिणः किञ्चित्सिध्द्यति । उन्मत्तवच्चोरवच्चेति ।

### **वाक्यार्थचन्द्रिका**

ननु स्पष्टव्याघातप्रसङ्गेनावाच्यं वाच्यमित्युक्तेरसम्भावितत्वात्तदुक्तेः प्रकृतोपयोगाभावेन परेणावक्तव्यत्वाच्च तदुक्त्युपजीविदूषणपरोत्तरमूलमनुपपन्नमित्यतः स्वप्रकाशस्यापि शास्त्रविषयत्वोपपादकतया व्यवस्थाविशेषे परेणोपन्यस्ते तत्पर्यवसानगत्याऽवाच्यं वाच्यमिति परोक्ति-लाभात्तदुपजीवनेन व्याघातप्रतिपादकमुत्तरवाक्यं नासङ्गतमित्याशयेनाह आहेति । ‘न च प्रमाणतोऽन्या स्यात् प्रमितिर्नाम कुत्रचिद् इति’ भक्तिवादे ज्ञाततास्वरूपस्य निरस्यतया तदाश्रयत्वतत्कर्मत्वादि-सदसद्भावविचारो दूरोत्सारित इत्याह स्वरूपस्यैवेति । घटादिज्ञानाश्रयत्वेन तद्विषयत्वव्यवहारा-भावात्तत्कर्मणि च तथा व्यवहारादिति भावः । ज्ञानकर्मत्वं न तावज्ज्ञानजन्यातिशययोगित्वम् । व्यवहारादिरूपातिशयस्य ब्रह्मण्यपि सत्त्वात् । ज्ञाततारूपस्य वा पराभिमतप्रतिबिम्बितचैतन्यादि-रूपफलस्य वा तस्याप्रामाणिकत्वेन घटादावप्यसत्त्वात् । एतेन परसमवेतक्रियाफलशालित्वं तदित्यपि निरस्तम् । अतो न विषयत्वातिरिक्तं कर्मत्वमित्याह ज्ञानकर्मत्वमिति । घटादिप्रकाशकज्ञान-स्यैवानुभवसिद्धत्वेन तस्य चोक्तरीत्या त्वदभिमतफलरूपत्वासंभवेन वृत्तिरूपताया एव वक्तव्यत्वेन न ज्ञानातिरिक्ता वृत्तिरित्याशयेनाह न तावदिति । दूषणस्वरूपं तत्फलं च दर्शयति तथा चेति । अवाच्यं वाच्यमित्युक्त्वा स्वोक्तिदूषक इत्यनेनावाच्यं वाच्यमित्युक्तेर्वचनान्तरेण व्याघात इति प्रतीयते । तच्चानु-पपन्नम् । वचनान्तराभावात् । एतदुक्तेरेव व्याघातस्य वक्तव्यत्वाच्चेत्यतो यथायोग्यमन्वयं दर्शयन्वाक्यं व्याख्याति अवाच्यमिति । मदुक्तमसदिति स्वोक्तिदूषकत्वाभावात्तभिप्रायतया व्याहतिं मूलारूढां करोति स्वोक्तीति । ‘न चास्मच्छास्त्रगं तु तत्’ इत्युक्तसिद्धेर्व्याहत्युक्तिफलत्वं दर्शयितुमस्म-च्छास्त्रस्येत्यादेस्तदभिप्रयमाह किमितीत्यादिना । तथा योजयितुं परकीयत्नस्य सत्यत्वेन मृषात्वासम्भवा‘द्भित्त्वामृषाश्रुः’ इतित्यादिवन्मृषाशब्दोवैयर्थ्याथक इत्याह मृषैव वृथैवेति । उक्तयो-र्व्याहतभाषणशास्त्रविषयत्वासिध्द्योः सामान्यमुखेन हेतुहेतुमद्भावमुपपादयति न हीति । चौर्याये-त्युक्त्याऽपि चोरस्योन्मत्तवद्दृष्टान्तत्वमेवाभिमतमित्याशयेनाह चोरवच्चेति ।

### **परिमल**

परकीयचोद्यमनुवदति आहेति । इत्याहेति वक्ष्यमाणेतिपदेनान्वयः । वचनविषयत्वं हि त्रेधा । वचनजन्यस्फुरणाश्रयतया वा वचनजन्यस्फुरणकर्मत्वेन वा वचनजन्यवृत्तिव्याप्यतया वा । आद्यद्वयस्याभावेन स्वप्रकाशत्वस्य सम्भवात् । अन्त्ये शास्त्रविषयत्वसम्भवान्न कोपि दोष इत्यर्थः । निराकरिष्यमाणत्वादिति । युक्तिपादे ‘न परिच्छेदकार्येच प्रमाणमिति च प्रमा’ इत्यत्र ‘न च प्रमाणतोऽन्या स्यात्प्रमितिर्नाम कुत्रचित्’ इत्यादिना भक्तिपादे च ॥ ज्ञानाश्रयतयेति । ज्ञानाश्रयत्वेन-हेतुनेत्यर्थम् ॥ व्याघातेति ॥ वचनजन्यज्ञानाविषयतया स्वप्रकाशत्वं वचनजन्यज्ञानविषयतया च वचनविषयत्वमित्यस्य व्याहतत्वेन स्वप्रकाशत्वशास्त्रविषयत्वयोरन्यतरदपि न सिध्यतीत्यर्थः ।

### **यादुपत्यं**

निराकरिष्यमाणत्वादिति । ‘न च प्रमाणतोऽन्या स्यात्प्रमितिर्नाम कुत्रचित्’ इत्यादिना भक्तिपादे इति शेषः । न क्वचिदिति । तथा च घटादेरपि स्वप्रकाशतापत्तिरिति भावः । यतो वा इमानि भूतानि जायन्त इत्यादौ सर्वत्रेत्यन्वयः । सर्वत्रेत्यस्योपक्रमादावित्यर्थः । ततश्चोक्त-शङ्कानिरासो लभ्यत इति ज्ञेयम् ।

### **श्रीनिवासतीर्थीया**

विषयत्वाभावेनेति । आश्रयकर्मणोरुभयोरपि विषयत्त्वेन व्यवहारादिति भावः । न क्वचिदिति । वचनजन्यज्ञानाश्रयत्वाभावेन वचनविषयत्वाभावरूपं स्वप्रकाशत्वं घटादा-वप्यस्तीत्यतिव्याप्तिरित्यर्थः ॥ कर्मत्वमिति । द्वितीयः पक्ष इत्यर्थः ॥ नैकमपीति । वचनविषयत्वा-भावरूपस्वप्रकाशत्व, वचनजन्यवृत्तिव्याप्यत्वेन वचनविषयत्वयोरुभयोर्मध्य इति शेषः ।

### **वाक्यार्थरत्नमाला**

तदुक्तयुपजीवीति । तदुक्तयभावे तद्दूषणस्यानवकाशादिति भावः । इत्या-शयेनाहेति । इत्याशयेनोत्तरमूलं सङ्गमयितुमाशङ्कत इत्यर्थः । तत्कर्मत्वादीति । आदिपदेन व्यवस्थोप-पादकवचनजन्यवृत्तिव्याप्यत्वपरिग्रहः । सदसद्भावेत्यस्य तदाश्रयत्वतत्कर्मत्वयोरसद्भावे वृत्तिव्याप्य-त्वस्य सद्भाव इति योजना । अल्पाच्तरतया पूर्वं सद्भावोक्तिः । व्यवहाराभावादिति । अन्तःकरणे न्यायादिरीत्या देवदत्तादौ वेति शेषः । तत्त्वोद्योतटीकाद्यनुसारेणाह ज्ञानकर्मत्वं न तावदित्यादि । पराभिमतेति प्रतिबिम्बतेत्यस्य वृत्तिप्रतिबिम्बितेत्यर्थः । वृत्तिपदोपेतपाठस्तु स्वरस एव । वृत्ति-प्रतिबिम्बितचैतन्याभिव्यक्तविषयाधिष्ठानचैतन्यस्यादिपदेन ग्रहणम् । इत्युक्तसिद्धेरिति । इत्यनेनोक्तं यत्परकीयब्रह्मणो वेदादिशास्त्रविषयत्वं तस्य सिद्धेरित्यर्थः । जन्माद्यस्येति भागवताद्यपद्यगत-मृषेतिपदसम्बन्धि किन्तु मृषा वृथैव । भित्वा मृषाश्रुरितिवदित्येतत्तात्पर्यं मनसि निधायाह भित्वा मृषाश्रुरित्यादिवदिति । स जातकोपः स्फुरिताधरारुणं सन्दश्यदद्भिर्दधिमन्दभाजनम् । भित्वा मृषाश्रुर्दृषदश्मयना रहो जघास हैय्यंगवमन्तरङ्गत इति पूर्वोत्तरभागाभ्यां सहितोऽयं श्लोको दशमस्य पूर्वार्धे दशमेऽध्याये । तत्र हि श्रीकृष्णेन दधिमथनकालीनस्वकर्तृकस्तनपानस्यापूर्तावेव चुल्यां स्थापि-तदुग्धस्य तापविशेषनिमित्तकोत्सेके तद्वारणाय चुल्याः सकाशाद् दुग्धोत्तारणार्थं गन्तुं यशोदया स्वाङ्कादुत्तारणे कृते सति जातकोपेनाधरोष्ठदन्तैः सन्दश्य दृषदश्माना पिष्टादिकरणायाधोभागस्थितो-पलोपरि सञ्ज्ञृष्यमाणपाषाणेन दधि मस्तुपात्रं भित्वा स्वयं मृषाश्रुर्नेत्रजलाभावेऽपि तत्कारणाश्रुयेक्तो जात इत्यादि प्रमेयमिति ज्ञेयम् । यद्यपि हैयंगवीनं सञ्ज्ञायामिति सूत्रेण यो गोदोहस्तस्य हियंगुरादेशे विकारार्थे खनि च इत इति दोहः क्षीरं गोदोहस्य विकारः हैयंगवीनमिति रूपं प्राप्नोति । तथापि तद्धिता इति बहुवचनबलादण्यञिव हैयंगवमिति साध्विति ज्ञेयम् । उन्मत्तवदिति मूलम् । यदप्युन्मत्तचोरयोरपि सिद्ध्यति किञ्चित्तद्बलवदनिष्टानुबन्धीति न तत्सिद्धिः पुरुषार्थ इति भावः ।

