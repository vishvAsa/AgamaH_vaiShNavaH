+++
title = "०२ समन्वयकथनान् न लक्षणाऽभिप्रेतासूत्रकारस्य"

+++


## कथं च लक्षणावादी ब्रूयाद्ब्रह्मसमन्वयम्

**समन्वयकथनान् न लक्षणाऽभिप्रेतासूत्रकारस्य**

**कथं च लक्षणावादी ब्रूयाद्ब्रह्मसमन्वयम्**

### **सुधा**

ननु वाच्यत्वाभावेऽपि लक्षणया वृत्त्या समन्वयो भविष्यतीत्यवाच्यत्वाक्षेपं निर्दल-तयोपेक्ष्य सूत्रकारेणादौ साङ्ख्यमतं निराकृतमित्यङ्गीकारे कथमसङ्गतिरित्यत आह कथं चेति ।

## **अनुव्याख्यानम्**

***कथं च लक्षणावादी ब्रूयाद्ब्रह्मसमन्वयम् ॥***

**सुधा**

स्यादेवम् । यदि सूत्रकारः शब्दानां ब्रह्मणि लक्षणामभिप्रेयात् । न चैतदस्ति । यदि सूत्रकारो ब्रह्मणि शब्दानां लक्षणामभिप्रैति । तदा कथं समन्वयं ब्रूयात् । किन्त्वन्वयमात्रं ब्रूयात् । समन्वयं चाब्रवीत् । तेन ज्ञायते न लक्षणा सूत्रकारस्याभिप्रेता किं नाम मुख्यवृत्तिरेवेति ।

### **वाक्यार्थचन्द्रिका**

ननु समन्वयोक्त्या लक्षणापक्षनिरासस्य न प्रकृतसङ्गतिः । सांख्यनिरासे सूत्रकारस्यानवसरस्यापरिहारादित्यत उत्तरवाक्यं प्रकृतेन सङ्गमयति नन्विति । लक्षणावादिनं माया-वादिनं प्रत्युक्तदूषणेन कथमुक्तशङ्कापरिहार इत्यतो वादशब्दस्याभिप्रायार्थकत्वं लक्षणावादिशब्दस्य सूत्रकारपरत्वं यदीत्यध्याहारेण तस्यानुवाद्यसमर्पकत्वं कथमित्यादेस्तु विधेयसमर्पकत्वम् एवं चोक्त-शङ्कापरिहारसिद्धिरित्याशयेन मूलाभिप्रेतं फलं कथयन्नेव मूलं योजयति स्यादेवमित्यादिना ।

### **वाक्यार्थरत्नमाला**

समन्वयोक्तयेति । कथं च लक्षणावादीत्युत्तरभाष्य इति पूरणीयम् । उत्तरत्र क्रियमाणनिरासस्य न प्रकृतसङ्गतिरित्यर्थः । अनवसरस्येति । प्रथमतस्तदनवसरात्प्रकारान्तरेणा-वसराप्राप्तेरिति भावः । प्रकृतेनेति । शब्दगोचरतैव प्रथमप्रतिपाद्येत्युक्ताक्षेपरूपेण सङ्गमयतीत्यर्थः । अभिप्रायत्वार्थकमित्यादिस्थलचतुष्टये आश्रीयत इति शेषः । यद्वा विधेयसमर्पकत्वमित्यनन्तर-मेवेत्याश्रीयत इति शेषः । तेनैवं चेत्युपपन्नम् ।

  

