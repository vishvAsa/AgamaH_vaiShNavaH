+++
title = "०९ सर्वप्रमाणाविषयत्वान् निर्गुणं ब्रह्म शशविषाणायितम्"

+++


## विज्ञेयवाच्यलक्ष्यत्वपूर्वाशेषविशेषतः

**सर्वप्रमाणाविषयत्वान् निर्गुणं ब्रह्म शशविषाणायितम्**

***विज्ञेयवाच्यलक्ष्यत्वपूर्वाशेषविशेषतः***

### **सुधा**

न केवलं निर्गुणे शास्त्रसमन्वयो नोपपद्यते । किन्तु तस्य सत्त्वमेवानुपपन्नमित्याह विज्ञेयेति ।

## **अनुव्याख्यानम्**

***विज्ञेयवाच्यलक्ष्यत्वपूर्वाशेषविशेषतः ॥***

***निर्गतं मनसो वाचो***

**सुधा**

द्वन्द्वात्परस्त्वप्रत्ययः प्रत्येकमभिसंबध्द्यते । पूर्वदेन रूपादीनां ग्रहणम् । तन्निर्गुणं ब्रह्म नास्त्येवेति बहिरेव प्रतिज्ञा द्रष्टव्या । कुतः । मनसो वाचश्चागोचरं यतः । उपलक्षणमेतत् । सर्वप्रमाणागोचरत्वाच्छशविषाणवदिति द्रष्टव्यम् । गवां ज्ञानानां चरो वृत्तिरस्मिन्निति गोचरम् । विषय इति यावत् । तेन नपुंसकोपपत्तिः । सर्वप्रमाणाविषयत्वं कुत इत्यत उक्तं विज्ञेयत्वपूर्व-विशेषेभ्यो निर्गतमिति । विज्ञेयत्वाभावान्न कस्यापि प्रमाणस्य विषयः । वाच्यत्वलक्ष्यत्वसदृश-गुणयोगित्वाभावाच्च न शाब्दत्वम् । रूपाद्यभावाच्च न प्रत्यक्षत्वम् । लिङ्गसंबन्धाभावाच्च नानुमेयत्वमिति ।

### **वाक्यार्थचन्द्रिका**

उपसंहारानन्तरं पुनस्तदुपपादनानुपपत्तिरित्यत उत्तरग्रन्थस्य विषयान्तरं दर्शयति न केवलमिति । तत्पुरुषादावेकैकपदार्थप्राधान्यात्तत्पर‘त्व’प्रत्ययस्य प्रत्येकपदार्थसम्बन्धा-सम्भवेऽपि द्वन्द्वे सर्वपदार्थानां समप्राधान्यात्तत्पर‘त्व’प्रत्ययस्य प्रत्येकसम्बन्धेन विवक्षितार्थ-सिद्धिरित्याशयेनाह द्वन्द्वादिति । अनेन, त्वप्रत्ययान्तेन द्वन्द्व इति भ्रान्तिरपि निरस्ता भवति । लक्ष्यत्ववाच्यत्वग्रहणेन शब्दरूपप्रमाणविशेषविषयत्वासम्भवसिद्धेः प्रमाणान्तराविषयत्वे रूप-स्पर्शादीनां लङ्गिसम्बन्धस्य च पूर्वपदाल्लाभ इत्याशयेनाह पूर्वपदेनेति । निर्गुणविषय एवासत्त्व-रूपानुपपत्तिः प्रदर्श्यत इति प्रकृतसम्बन्धप्रदर्शनार्थं प्रयुक्त तच्छब्दं धर्मिसमर्पकतया व्याख्याति तन्निर्गुणमिति । ननु नोक्ताभिप्रायो मूलात्प्रतीयत इत्यतो यदि तत्स्यादित्युत्तरवाक्यबललब्ध-प्रतिज्ञाऽध्याहारं दर्शयति नास्त्येवेति । योग्यतया मनस इत्यादि तद्धेतुततया योजयति मनस इति । करणान्तरगोचरत्वसम्भवात्करणविशेषागोचरत्वस्य नासत्वसाधकत्वमित्यत आह उपलक्षणमिति । गोचरसञ्चरेति गोचरशब्दस्य घान्ततया निपातनाद्धान्तश्चेति लिङ्गानुशासने तस्य पुल्लिङ्गत्वविधाना-न्नपुंसकानुपपत्तिरित्यतोऽधिकरणे घान्तत्वेऽपि बहुव्रीहिसमासस्य विशेष्यनिध्नत्वान्नानुपपत्तिरित्याह गवामिति । विज्ञेयत्वाभावस्य प्रमाणसामान्याविषयत्वे हेतुत्वमवाच्यत्वादीनां तत्तद्विशेषाविषयत्व इति सामान्यतो विशेषतश्च सर्वप्रमाणाविषयत्वसिद्धिरित्याशयेन विविच्य योजयति विज्ञेयत्वाभावादीति ।

### **परिमल**

तदित्यनुवादः निर्गुणं ब्रह्मेति व्याख्या । नास्त्येवेति शेषोक्तिः । निर्गतमिति तदित्यस्य विशेषणमिति भावः । गोचरा इन्द्रियार्थाश्चेत्यमरोक्त्या गोचरशब्दस्य नित्यपुंल्लिङ्गत्वा-द्य्वधिकरणबहुव्रीहिमाश्रित्य विशेष्यनिघ्नतामाह गवामिति ।

### **यादुपत्यं**

ननु गोचरशब्दस्य गोचरसञ्चरेति पुंसि निपातितत्वेन कथमगोचरमिति नपुंसक-तेत्यत आह गवां ज्ञानानामिति । तथा च नायं गोचरशब्दस्तत्सूत्रनिपातितः किन्तु बहुव्रीहिरूपोऽन्य एव । तस्य विशेष्यनिघ्नत्वान् नपुंसकोपपत्तिरिति भावः । उपलक्षणं चैतत्’ चरश्चरणमस्यास्तीति मत्वर्थीयाच्प्रत्ययान्तत्वेन ‘त्रयी न श्रुतिगोचरा’ इति प्रयोगेण च विशेष्यलिङ्गतोपपत्तिरित्यपि द्रष्टव्यम् ।

### **वाक्यार्थरत्नमाला**

विषयान्तरमिति । उपपादनरूपविषयातिरिक्तविषयमित्यर्थः । त्वत्प्रत्ययान्तेनेति । तादृशलक्ष्यपदेनेत्यर्थः । रूपस्पर्शादीनामिति । गुणानामिति शेषः । प्रत्यक्षत्व-प्रयोजकतया स्पर्शमहत्वपरिमाणरूपगुणानामिव गौणीप्रयोजकसदृशगुणवत्त्वघटकगुणानामपि ग्रहणं व्याख्येयम् । तेन शब्दप्रमाणाविषयत्वे वाच्यत्वलक्ष्यत्वाभावयोरिव सदृशगुणयोगित्वाभावस्याप्युप-लक्षणया टीकायामप्यभिमतस्य सिद्धिः । अत एवोत्तरमूले सदृशगुणयोगित्वाभावाच्च न शाब्दत्वमिति प्रतिपादनमिति ज्ञेयम् । निर्गुणविषय एवेति । निर्गुणरूपो यो विषयस्तत्रैवासत्त्वरूपानुपपत्ति-प्रसक्तिसत्त्वादस्य निर्गुणमात्रविषयकत्वम् । न तु विषयान्तरम् । तथा च प्राक् प्रकृतनिर्गुणविचार एवायमिति प्रदर्शनार्थं यदि तत्स्यादिति भाष्ये तदित्युक्तम् । तमेतं तच्छब्दविज्ञेयत्वादिधर्मराहित्य-प्रतिपादनानुसारेण धर्मिभूतनिर्गुणसमर्पकतया व्याख्यातीत्यर्थः । उक्ताभिप्राय इति । निर्गुणासत्व-रूपोऽभिप्रायविषयो भाष्ये प्रतीयमानोन भवति । तत्समर्पकाभावादित्यर्थः । यदितदिति । यदितत्स्या-दित्युक्त्याहि प्राक् तदभावाभ्युपगमेन प्रवृत्तिरिति सिद्धेर्नास्त्येवेति प्रतिज्ञाया भाष्याभिप्रेतत्वादिति भावः । ज्ञेयत्वपूर्वविशेषनिर्गतत्वस्य प्रथमश्रुतत्वेऽपि तस्य प्रमाणागोचरत्वोपपादकतया ब्रह्मासत्व-हेतुत्वेन योजना सम्भवात्तद्धेतुत्वयोग्यताया मनोवाग्गोचरत्वे सत्वात्तदेवोक्तप्रतिज्ञायां योजयतीत्याह ॥ योग्यतयेति । अत्र मनस इत्यादीत्यत्रादिपदेन संगृहीतस्याग्गोचरमिति वक्ष्यमाणस्य मनसो वाच इत्यत्र योग्यतया सम्बन्धमाश्रित्यमनोवाच इत्येतद्धेततया योजयतीत्यप्यर्थो दृष्टव्यः ॥ नासत्वेति । अन्यथा चक्षुराद्यगोचरसादेरप्यसत्वापातादिति भावः । निपातनादिति ॥ पाणिनिसूत्रे निपातनादित्यर्थः । निपातनादित्युपलक्षणम् । परिखावलयच्छलेन यान (?) परेषां ग्रहणस्यागोचरः । फणिभाषितभाष्य-फक्किकाविषया कुण्डलनाम वा पितेति द्वितीयसर्गे नैषधेश्रीहर्षप्रयोगादित्यपि ज्ञेयम् । अत एव चन्द्रिकाटिप्पणे गुरुवरेण्यैः श्रीहर्षप्रयोगोऽपि साधकतयोपन्यस्तः । घान्तश्चेति । घञजबन्ताः पुंसीति घञजन्तश्चेति सूत्रविन्यासप्रकाशेऽपि इत्यादि विचारश् चन्द्रिकाटीकायाम् । उत्तरग्रन्थेच कृतोऽस्ति सोऽत्र लेख्योऽस्ति । वाच्यत्वाद्यभावोक्त्यैव शब्दप्रत्यक्षानुमानरूपसर्वप्रमाणविषयत्वसिद्धिसम्भवात् । विज्ञेयत्वाभावोक्तिवैयर्थ्यमित्यतस्तदुक्तेरभिप्रायमाह । विज्ञेयत्वाभावस्येत्यादिना ।

