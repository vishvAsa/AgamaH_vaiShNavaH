+++
title = "११ श्रुतिसूत्रयोः सगुणविषयत्वेन न निर्विषयत्वापत्तिः"

+++


## जन्मादिकारणं यत्तत्साक्षान्नारायणाभिधम्

**श्रुतिसूत्रयोः सगुणविषयत्वेन न निर्विषयत्वापत्तिः**

**जन्मादिकारणं यत्तत्साक्षान्नारायणाभिधम्**

### **सुधा**

स्यादेतत् । श्रुतिसूत्रयोस्तावदेकार्थत्वं युक्तम् । अन्यथा करणेतिकर्तव्यताभावानु-पपत्तेः । श्रुतयश्चोपक्रमादिवशान् नित्यशुद्धबुद्धमद्वितीयं निर्गुणमेव प्रतिपादयन्त्यो निरवाकाशाः प्रतीयन्ते । ततस्तन्मीमांसाऽपि तद्विषयैव । तथा चन्यथाऽनुपपत्तेर्यथाकथञ्चित् श्रुतिसूत्रयोर्निर्गुण-विषयत्वमुपपादनीयम् । अन्यथा विषयाभावेनाप्रामाण्यापत्तेरित्यत आह । जन्मादीति

## **अनुव्याख्यानम्**

***जन्मादिकारणं यत्तत्साक्षान्नारायणाभिधम् ।***

***वदन्ति श्रुतयो ब्रह्म शास्त्रं चैतत्तदर्थतः ॥***

***प्रवृत्तमस्त्ववाच्यं ते मैवं ब्रूयाः कथञ्चन ॥***

**सुधा**

न श्रुतिसूत्रयोर्निर्विषयत्वापत्तिभयेनावाच्यस्यापि तद्विषयत्वं कल्प्यम् । सगुण-विषयत्वेन सविषयत्वोपपत्तेः । न चोपक्रमादिवैगुण्यम् । ‘यतो वा इमानि भूतानि जायन्ते’ इत्यादौ साक्षाज्जन्मादिकारणत्वेन, ‘नारायणं महाज्ञेय’मिति नारायणादिशब्दोदितगुणवत्तया च सर्वत्र सगुणस्यैव प्रतीतेरिति भावः ।

### **वाक्यार्थचन्द्रिका**

ननूत्तरवाक्ये श्रुत्यादिविषयत्वं वाच्यस्याङ्गीकृत्यावाच्यस्यावक्तव्यत्व-मसङ्गतं किमित्युच्यते । निर्गुणस्यैव शास्त्रविषयतया मुख्यतः परेण प्रसञ्जिततयाऽवाच्यस्य तथाऽ-प्रस्तुतत्वात् । श्रुतिसूत्रयोः पृथक्कारे च न किञ्चित्कारणम् । जन्मादिकारणं नारायणाभिधमिति विशेषण-योश्च न किञ्चित्प्रयोजनम् । न च सगुणस्य श्रुत्यादिविषयत्वमुपपाद्य तद्वलेन । मीमांसाशास्त्रस्यापि तद्विपषयत्वमभिप्रेत्य निर्गुणस्य तद्विषयत्वाभावस्योत्तरवाक्ये प्रतिपादनान्न कोऽपि दोष इति वाच्यम् । निर्गुणे श्रुतिशास्त्रविषयत्वाभावस्य निपुणतरं प्रतिपादितत्वेन पुनस्तद्विषयकत्वपक्षस्योज्जीवनासम्भवेन तत एव सगुणविषयकत्वे बाधकलेशस्याभावेन तद्विषयकत्वनिर्गुणविषयकत्वाभावयोरत्राप्रतिपादनीय-त्वादुक्तसौत्रतच्छव्दपरामर्शानुपपत्तेरपरिहारे सूत्रस्य तद्विषयत्वशङ्काऽप्रसराच्च । श्रुतेर्निगुणविषयत्वे वा कुतः सूत्रस्य तद्विषयकत्वमतोऽनुपपन्नमेवोत्तरवाक्यमित्यतः सगुणस्यैव प्रतीत्यभिप्रायकेण विशेषण-द्वयेनोपक्रमादिवैगुण्यरूपसगुणविषयकत्वबाधकपरिहारप्रतीतेः । ततश्चोपक्रमादेः श्रुत्यादिनिर्गुण-विषयकत्वसाधकतया पराभिप्रायसूचनात्सिद्धान्ते श्रुत्यादिनैकार्थ्यमङ्गीकृत्या सूत्राणां सगुणविषयतां व्युत्पादयता परस्याप्यैकार्थ्याङ्गीकारेणैव सूत्राणां निगुणविषयत्वस्याभितमततायाः सूचनादुपक्रमादि-बलेनैव चास्मदुक्तानुपपत्तेः कथञ्चित्परिहार्यत्वस्यापि सूचनाद्विषयान्तरसद्भावकथनेन च विषया-भावेनाप्रामाण्यापत्तिरूपबाधकस्यापि सूचनान्मूलनिवर्त्याशङ्का सदलैवेत्याशयेनाह स्यादेतदिति । श्रुति-सूत्रयोरिति । अनयोर्निर्गुणविषयत्वोपपादनप्रकारवैलक्षण्येऽपि फलस्यैकविधत्वाभिप्रायेण भाव-कथनावसरे तस्यैव कथनमेतदिति ज्ञेयम् ।

### **यादुपत्यं**

सर्वत्रोपक्रमादौ सगुणस्यैव प्रतीतिः कुत इत्यत उक्तं नारायणं महाज्ञेय-मित्यादि । अनेन श्रौतनारायणादिशब्दार्थसमाख्यैव गुणप्रतीतिसाधिकेत्युक्तं भवति । ननु यतो वेत्यादौ सर्वत्र प्रतीतस्य सगुणस्य कथं नारायणशब्दोदितगुणत्त्वमित्यत उक्तं साक्षाज्जन्मादिनिकारण-त्वेनेति । तथा च नराणामिदं जन्मादि नारं दातृतया तदाश्रयत्वान्नारायण इति व्युत्पत्त्योपक्रमादौ सर्वत्र श्रुता ये गुणास्ते सर्वेऽपि नारायणशब्दोदिता एवेति समाख्येति भावः ।

### **श्रीनिवासतीर्थीया**

अन्यथेति । निर्गुणविषयत्वानङ्गीकार इत्यर्थः ॥ विषयेति । श्रुते-रुपक्रमादिविरोधेन निर्गुणविषयकत्वायोगे मीमांसाया अपि तद्विषयकत्वायोगेनेत्यर्थः ॥ अप्रामाण्येति । श्रुतिसूत्रयोरिति वर्तते । मूले‘ऽवाच्यं ते नैवं ब्रूया’ इत्यत्र तेऽवाच्यमित्यन्वयः । ते त्वदीयं यदावाच्यं ब्रह्म तत्शास्त्रविषयं मैव ब्रूया इति योजना । तत्रावाच्यं ते मैव ब्रूया इत्यस्य तात्पर्यम्वाच्यस्यापि तद्विषयत्वं न कल्प्यमिति ।

### **वाक्यार्थरत्नमाला**

उत्तरवाक्यव्यावर्त्यशङ्काया निर्दलत्वेनानुत्थानात्तत्परिहारपरोत्तरवाक्य-मसङ्गतमिति शङ्कामुत्थाप्य तस्याः सदलत्वं स्यादेतदित्यादि मूलतात्पर्यकथनेन दर्शयन्नाह ननूत्तरवाक्य इत्यादिना । श्रुत्यादीत्यादिपदेन शास्त्रपरिग्रहः । तथेति । शास्त्रविषयतयेत्यर्थः । पृथक्कार इति । श्रुतयो ब्रह्मशास्त्रं चेति पृथग्ग्रहण इत्यर्थः । न च सगुणस्येति वाक्ये श्रुतिविषयत्वमुपपाद्येति पाठः । श्रुत्या-दीत्यादिपदं तु लेखकागतम् । मूलकोशेत्यादीत्येतदुपरि तिकारस्य लेखं कृत्वापि पांक्तत्यादीत्यस्या-विनाशनात् । तद्विषयत्वेति । शास्त्रविषयत्वेत्यर्थः । तद्विषयकत्वपक्षस्येत्यत्र तच्छब्देन निर्गुणपरामर्शः । तद्विषयकत्वनिर्गुणेत्यत्र तच्छब्देन सगुणपरामर्शः । उक्तसौत्रेति । उक्ताया सौत्रतच्छब्देन निर्गुण-परामर्शस्यानुपपत्तिस्तस्या इत्यर्थः । कुत इति । नियामकाप्रतीतेरिति भावः । अत इति । उत्तर-वाक्यव्यावर्त्यशङ्कायानिर्दलत्वाज्जन्मादिकारणमित्यादिविशेषणद्वयस्य प्रयोजनाप्रतीत्या चेत्यर्थः । उपक्रमादेः श्रुतिनिर्गुणेति पाठः । श्रुत्यादीति लेखक । ततश्चेति । तृतीयान्तात्तसिस् तेन चेति । बाधक-परिहारेण चेत्यर्थः । श्रुत्यैकार्थ्यमङ्गीकृत्येति पाठः । इत्यादिनेति लेखक । अभिमतताया इति । अभिमततायाश्चेत्यर्थः । चशब्दयुक्तपाठस्तु स्वरस एव । इत्याशयेनाहेति । इत्याशयेनोत्तरमूलव्यावर्त्यां श्रुतिसूत्रयोरैकार्थ्यमाश्रित्योपक्रमादिबलेन श्रुतेर्निर्गुणविषयत्वमुपपाद्य तन्मीमांसारूपसूत्रस्यापि तद्विषयत्वमङ्गीकार्यमित्यादिरूपेणाशङ्कामुत्थाप्य तन्निवर्तकतयोत्तरमूलमवतारयतीत्यर्थः । न श्रुतिसूत्र-योरिति भावकथनपरग्रन्थे निर्विषयत्वापत्तिभयेनेत्यादिनैकप्रकारेण द्वयोर्निर्गुणविषयत्वानुवादोऽनुपपन्न इत्यतस्तमुपपादयति अनयोरिति । प्रकारेति । उपक्रमादिबलेन श्रुतेर्निर्गुणविषयता । सूत्राणां च श्रुतीतिकर्तव्यतात्वेन समानविषयकत्वयुक्तया निर्गुणविषयकतेति प्रकारवैलक्षण्येऽपीत्यर्थः । फलस्येति । अन्यथा विषयाभावेनाप्रामाण्यापत्तेरित्यनेन निर्विषयत्वापत्तिभयादुभयोरपि निर्गुणविषयत्वमिति शङ्का-फलस्यैकविधत्वमस्तीत्यभिप्रेत्य तन्मात्रपुरस्कारेण भावकथनप्रवृत्तिरित्यर्थः ।





