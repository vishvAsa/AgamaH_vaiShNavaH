+++
title = "०१ वाच्यत्वसमर्थनमेव प्रथमप्रतिपाद्यं न साङ्ख्यनिराकरणम्"

+++


## समन्वये प्रतिज्ञाते शब्दगोचरतैव हि

**वाच्यत्वसमर्थनमेव प्रथमप्रतिपाद्यं न साङ्ख्यनिराकरणम्**

**समन्वये प्रतिज्ञाते शब्दगोचरतैव हि**

### **सुधा**

अस्तु वा यथाकथञ्चित्सूत्रगमनिका । तथाऽपि प्रकृतसङ्गतिपर्यालोचनयाऽत्र वाच्यत्वसमर्थनमेवोपपन्नं न सांख्यनिराकरणमित्याह समन्वय इति ।

## **अनुव्याख्यानम्**

***समन्वये प्रतिज्ञाते शब्दगोचरतैव हि ॥***

***प्रथमप्रतिपाद्या स्यात्***

**सुधा**

तत्तु समन्वयादिति समस्तस्यापि शास्त्रस्य ब्रह्मणि समन्वये प्रतिज्ञाते सति यद्यपि मुख्यया वृत्त्या शब्दगोचरता सांख्यनिराकरणं चेत्युभयमपि प्रतिपाद्यं भवति । उभयाभावेऽपि समन्वयानुपपत्तेस् तथाऽपि शब्दगोचरतैव प्रथमप्रतिपाद्या स्यात् हि यस्मात्तस्मात् सैवात्र प्रतिपाद्यते न सांख्यनिराकरणम् । तत्पुनरीक्षतिकर्मव्यपदेशात्स इत्यादौ करिष्यत इति । कुतश्शब्दवाच्यतायाः प्रथमप्रतिपाद्यत्वमित्यत आह तदभाव इति ।

**अनुव्याख्यानम्**

***तदभावे कुतोऽन्वयः ॥***

अवाच्यत्वे हि ब्रह्मणि शब्दसम्बन्ध एवानुपपन्नः ।
जगत्करणत्वादिवाक्यविचारस्तु दूरे । सांख्यनिराकरणाभावे तु सृष्ट्यादिवाक्यानामेव समन्वयानुपपत्तिः । अतः प्रथमं वाच्यत्वसमर्थनेन समन्वयसम्भवनायां सत्यां वाक्यविशेषनिष्ठस्य विचारस्य पश्चादवसर इति ।

### **वाक्यार्थचन्द्रिका**

ननु समन्वये प्रतिज्ञात इत्यादिना ‘न ह्यशब्दत्वम्’ इत्यादिवत्सूत्राक्षरा-नानुगुण्याप्रतिपादनात्तस्य प्रकृतासङ्गतिः । ‘न च साङ्ख्यनिराकृत्यै’ इत्यंशसूचितपराभिमताधि-करणप्रयोगननिरासोपपादनस्यासङ्गतिप्रतिपादनेन क्रियमाणत्वान्नासङ्गतिरिति वाच्यम् । तदुक्तार्थ-स्याक्षरानानुगुण्येनार्थत्वाभावे सिद्धे तदर्थकत्वोपजीवनप्रवृत्तासङ्गयुद्भावनास्यानुचितत्वादित्यतः सूत्राणां तदर्थकत्वाभ्युपगमे नासङ्गत्युक्तिरित्याशयेनात्तरवाक्यमवतारयति अस्तु वेति । ननु शब्दगोचरताया अधिकरणसङ्गतिकथानावसरोक्तरीत्या समन्वयोपयोगेन प्रतिपाद्यत्वेऽपि साङ्ख्यमतनिरासस्य प्रतिपाद्यत्वे न नियामकम् । आनन्दमयोऽभ्यासादित्यादौ तत्प्रतिपादनानुपलब्धेश्चेति प्रथम-ग्रहणानुपपत्तिरित्यतस्तुदुपपादयति तत्त्विति ॥ हिशब्दलब्धं योग्यं मूलाभिमतं साध्यं दर्शयति सैवेति ।

विशेषविचारोपयुक्तसामान्यसम्भावकत्वरूपां मूलाभिप्रेतां शब्दवाच्यत्वप्रतिपादनस्य प्राथमिकत्वे युक्तिं वक्तुं मूले कण्ठत उक्तमसंभावनाप्रकारमुपपादयति अवाच्यत्वे हीति । कुत इत्येतद्बल-लब्धकथनमेवेति । अस्त्ववाच्यत्वे शब्दसम्बन्धानुपपत्तिः किं तावता साङ्ख्यमतनिराकरणस्य प्राप्त-मित्यतोऽनवसरग्रस्तत्वमित्याशयेनाह जगदिति । वाक्यविशेषसंबन्धविचार इति यावत् ॥ नन्वस्तु जगत्कारणत्वादिवाक्यविचारस्य दूरत्वं साङ्ख्यनिराकरणस्यानवसरग्रस्तत्वं कथमित्यतस्तस्य विशेष-विचारार्थत्वादित्याह साङ्ख्येति ।

### **श्रीनिवासतीर्थीया**

गमनिका व्याख्या ।

### **वाक्यार्थरत्नमाला**

न च साङ्ख्येत्येतद्व्याख्यानमूलव्याख्यावसरे भाष्यतात्पर्यत्वेनासङ्गते-रप्युक्तत्वात्तदभिधानं न दोषायेति शङ्कते न चेति । तदर्थकत्वेति । सूत्राक्षरार्थाननुगुणत्वेनार्थत्वं तस्य न सम्भवतीत्येवमर्थत्वाभावरूपेण निर्णीतो यः परोक्तोऽर्थस्तदर्थकत्वेत्यर्थः । सङ्गतिकथनेति । वचनवृत्त्यैव सकलशास्त्रप्रतिपाद्यब्रह्मेत्युक्तमित्यादिनेति शेषः । प्रतिपाद्यत्व इति सप्तमी । प्रथम-ग्रहणेति । उभयोः प्रतिपाद्यत्वप्रसक्तावेवेतरनिरासाय प्रथमपदस्य वाच्यत्वादित्याशयः । विशेष-विचारेति । विचारोपयुक्ता या सामान्यसम्भावना तद्धेतुत्वरूपामित्यर्थः ।

