+++
title = "१४ अवाच्याज्ञेयादीनां श्रुत्यन्तरेण अर्थकथनम्"

+++


## अद्भुतत्वादवाच्यं तदतर्क्याज्ञेयमेव च

**अवाच्याज्ञेयादीनां श्रुत्यन्तरेण अर्थकथनम्**

**अद्भुतत्वादवाच्यं तदतर्क्याज्ञेयमेव च**

### **सुधा**

ननु यदि वाच्यमेव ब्रह्म कोऽर्थस्तर्ह्यवाच्यत्वाद्यभिधात्रीणां श्रुतिस्मृतीनामित्यतः श्रुत्यन्तरेणैव तदर्थमाह अद्भुतत्वादिति ।

## **अनुव्याख्यानम्**

***अद्भुतत्वादवाच्यं तदतर्क्याज्ञेयमेव च ॥***

***अनन्तगुणपूर्णत्वादित्यूदे पैङ्गिनां श्रुतिः ॥***

**सुधा**

आश्चर्यतमत्वात् । कथमाश्चर्यतमत्वम् । अनन्तगुणपूर्णत्वात् । दुर्लभं ह्याश्चर्यं भवति । न ह्यनन्तगुणपूर्णं सुलभम् । भासनोपसम्भाषेत्यात्मनेपदम् । वाच्यत्वस्योपपादितत्वात् । अर्थ-कथनमात्रेणैवालम् । श्रुत्युदाहरणं तु दार्ढ्यार्थमित्यवगन्तव्यम् ।

### **वाक्यार्थचन्द्रिका**

नन्वियता प्रबन्धेनावाच्यत्वनिरासादद्भुतत्वेनावाच्यत्वप्रतिपादनपर-श्रुत्युदाहरणं प्रकृतविरुद्धमित्यत उत्तरवाक्यतात्पर्यं वक्तुं शङ्कामुत्थापयति नन्विति । अद्भुतशब्द-स्यादिभूभ्यां डुतजित्यद्भवतीति वाऽद्भूयत इति वाऽद्भूतमिति कर्तरि वा डुतच्प्रत्ययान्तत्वेऽप्यौणादि-कानां रूढिमाश्रित्य प्रवृत्तिनियमात् । आश्चर्ये तद्रूढिमाश्रित्याह आश्चर्यतमत्वादिति । बहुगुणस्यैव दुर्लभत्वादाश्चर्यत्वेऽप्यनन्तगुणपूर्णत्वादित्यद्भुतत्वप्रयोजकेऽतिशयोक्त्या प्रयोज्ये आश्चर्यत्वेऽप्यतिशयो भाष्येऽभिमतः । आश्चर्यस्यैवावाच्यत्वेन व्यवहारात् । अत एव ‘अवाच्यमिति लोकोऽपि वाक्त्याश्चर्यतमं भुवि’ इति वक्ष्यतीत्याशयेन तमबन्ततया व्याख्यातम् । अनन्तगुणपूर्णत्वस्य हेत्वन्तरत्वे चशब्दा-भावादप्रयोजकत्वापाताच्च हेतुसाधकतया तदवतारयति कथमिति । तस्य हेतुत्वं घटयति दुर्लभं हीति । वदतेः ‘शेषात्कर्तरि परस्मैपदम्’ इति परस्मैपदित्वादात्मनेपदानुपपत्तिरित्यत आह भासनेति । उपसान्त्वनरूपोपसंभाषाया उपच्छन्दनरूपोपमन्त्रणस्य च धातुविशेषणत्वम् । भासनादीनां च धात्वर्थविशेषणत्वम् । तत्र चोपसम्भाषायत्नमित्युपन्त्रणानां प्रकृतेऽसम्भवाद्भासनज्ञानयोर्धात्वर्थ-विशेषणत्वम् । तथा च वदते चावींलोकायत इत्यत्र शिष्यैः स्तूयमानो भासते । तथा चोपर्युपरि शास्त्रार्थप्रतिभासात्सुष्ठु सूत्रपदार्थान्वक्ति । तेजोभङ्गे तु न शक्नुयाद्वदितुमिति भासनस्य धात्वर्थभूतवदनं प्रति हेतुतया विशेषणत्ववत्तत्र तत्रैवोदाहरणे वदितुं जानातीति ज्ञानस्य विषयित्वेन धात्वर्थभूतवदन-विशेषणत्ववद्वा स्पष्टतया भासमाना श्रुतिरिममर्थं सुष्ठु वदतीति वा स्पष्टत्वादियं श्रुतिरिममर्थं वदितुं जानातीति वा धात्वर्थविशेषणत्वेन भासनादेर्विवक्षितत्वादात्मनेपदमित्यर्थः । अर्थकथनमात्रस्या-प्रयोजकत्वादर्थकथनपरश्रुत्युदाहरणं भाष्य इति भ्रान्तिं निरस्यति वाच्यत्वस्येति ।

### **परिमल**

‘वद् व्यक्तायां वाचि’ इत्यस्य परस्मैपदित्वादित्युवादेति प्रयोक्तव्ये कथमित्यूद इत्यात्मने पदप्रयोग इत्यत आह भासनेति । भासनं दीप्तिः । उपसंभाषं सांत्वनं तथा च उक्तशङ्का कर्तारं परिसांत्वयतीत्यर्थः । यद्वा भासनोपसंभाषेति ‘भाषनोपसंभाषाज्ञानयत्नविमत्युपमन्त्रणेषु वद’ इति सूत्रेणार्थविशेषेषु आत्मनेपदविधानादिह भासनारूपार्थे आत्मनेपदम् । स्पष्टमुवाचेत्यर्थ इति भावः।

### **यादुपत्यं**

ननु वदतेः शेषात्कर्तरीति परस्मैपदित्वात्कथमूदे इत्यात्मनेपदप्रयोग इत्यत आह भासनेति । ‘भासनोपसम्भाषाज्ञानयत्नविमत्युपमन्त्रणेषु वद’ इति सूत्रस्यायमर्थः । भासनं दीप्तिर् उपसम्भाषोपसान्त्वनम् । उपमन्त्रणमुच्छन्दनं प्रार्थनमिति यावत् । एषु विशेषणेषु सत्सु वदतेरात्मनेपदं भवतीति । अत्र भासनोपमन्त्रणे धातोर्वाच्ये । इतरे प्रयोगोपाधायः । शास्त्रे वदते भासमानो ब्रवीतीत्यर्थः । भृत्यानुपवदे सान्त्वयतीत्यर्थः । ज्ञाने शास्त्रे वदते । यत्ने क्षेत्रे वदते । विमतौ क्षत्रे विवदन्ते । उपमन्त्रणे भार्यामुपवदत इत्यादिकमुदाहरणं द्रष्टव्यम् । प्रकृते चायं वदतिर्भासनार्थ उपसम्भाषार्थश्चविवक्षितः । ततश्चकरणे कर्तृत्वोपचारात्पैङ्गिकानां श्रुतिर्भासमाना ब्रवीति । उक्तशङ्काकर्तारं सान्त्वयतीति चार्थः सम्पद्यत इति ध्येयम् ॥ १-१-५ ॥

अधिकरणापञ्चकं समाप्तम् ॥

### **श्रीनिवासतीर्थीया**

नन्विममर्थं श्रुत्यनुदाहरणे परः कथमङ्गीकरिष्यतीत्यत उक्तं वाच्यत्व-स्येति । अर्थकथनमात्रेणैवेति । अवाच्यत्वप्रतिपादनपरश्रुत्यादीनामद्भुतत्वादिरूपार्थकथन-मात्रेणैवालम् । अद्भुतत्वादावाच्यं तदित्यादि पैङ्गिश्रुत्युदाहरणं किमर्थं कृतमित्यर्थः ।

### **वाक्यार्थरत्नमाला**

शेषात्कर्तरीति । आत्मनेपदनिमित्तहीनस्य धातोः शेषपदार्थत्वात्प्रकृते च स्वरितञित इत्याद्युक्तस्वरितेत्वादिनिमित्ताभावात्परस्मैपदं प्राप्तमित्याशयः । मञ्जर्याद्यनुसारेण सूत्रप्रमेयं वदन् प्रकृते तत्सूत्रेणार्थविशेषे आत्मनेपदमुपपन्नमित्युपपादयति उपसान्त्वनेत्यादिना । एतदपि तत्सूत्रविचारानुसारेण व्याकर्तव्यमस्ति । अप्रयोजकत्वादिति । कोऽर्थस्तर्हीति शङ्कानिरासाक्षमत्वा-दित्यर्थः । भ्रान्तिमिति । अप्रयोजकत्वं मनसि निधाय तदर्थकथनपरश्रुत्युदाहरणं भाष्ये कृतमिति भ्रान्तिमित्यर्थः । अन्यश्रुत्युदाहरणं व्यर्थमापद्येतेति भ्रान्तिमूलं
द्रष्टव्यम् ।

