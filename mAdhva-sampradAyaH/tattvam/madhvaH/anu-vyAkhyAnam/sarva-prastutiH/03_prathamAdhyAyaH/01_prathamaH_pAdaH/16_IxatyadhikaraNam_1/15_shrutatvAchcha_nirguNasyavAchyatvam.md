+++
title = "१५ श्रुतत्वाच्च निर्गुणस्यवाच्यत्वम्"

+++


## ॐ श्रुतत्वाच्च ॐ

**श्रुतत्वाच्च निर्गुणस्यवाच्यत्वम्**

**ॐ श्रुतत्वाच्च ॐ**

### **सुधा**

उपपत्त्यन्तरेण निर्गुणस्य ब्रह्मणो वाच्यत्वमुपपादयितुं सूत्रं श्रुतत्वाच्चेति ।

तस्यार्थः । ‘एको देवः’ इत्यस्यां श्रुतौ निर्गुणस्य ब्रह्मणः श्रुतत्वाच्चास्य वाच्यत्व-मुपपन्नमिति ।

अत्र श्रुतोऽपि सगुणः किं न स्यादित्यत आह पदं चेति ।

## **अनुव्याख्यानम्**

***॥ ॐ श्रुतत्वाच्च ॐ ॥***

***पदं च निर्गुण इति कथं गौणं वदिष्यति ॥***

**सुधा**

अत्र हि वाक्ये केवलो निर्गुणश्चेति श्रूयते । निर्गुण इति च पदं कथं गौणं वदिष्यति । व्याहतत्वात् । अतो न सगुणोऽत्र श्रुत इति ।

### **वाक्यार्थचन्द्रिका**

यद्वा मुख्यार्थत्वसाकल्यरूपयोरनयोरेकार्थज्ञापनेऽपि न गुणपूर्णता-सिद्धिरिति तदाशयेनायं ग्रन्थो योज्यः । न पूर्ववत्सूत्रव्याख्यानपरमुत्तरभाष्यमपि तु तदुक्तहेतूपपादक-मित्याशयेन सूत्रमवतार्य तदर्थं स्वयं दर्शयंस्तदुपपादकतया भाष्यमवतारयति उपपत्त्यन्तरेणेति । निर्गुणपदस्य गौणावाचकत्वेऽप्येतत् श्रुतिप्रतिपादितस्य गौणत्वं किं न स्यादित्यतो भाष्याभिमतं पीठमारचयति अत्र हीति । भाष्यं योजयति निर्गुण इतीति । सगुणस्य हीत्यादिना स्वयमेव व्याघातमुपपादयिष्यति ।

### **श्रीनिवासतीर्थीया**

ॐ श्रुतत्वाच्च ॐ ॥ श्रुतत्वाच्चेति । निर्गुणपदेनैवेति शेषः ।

### **वाक्यार्थरत्नमाला**

मुख्यार्थ इत्यावृत्त्या संशब्दस्यार्थान्तरं सर्वेत्यपि संशब्दस्यार्थान्तरमेवेति वचनवृत्त्या सर्वमेव शास्त्रं प्रमाणीकरणीयमिति व्युत्पादनशेषेऽपि अतः संशब्दस्यावृत्तिरुपपन्नेति च । तथा च तत्र संशब्दार्थः सम्यगित्यभिधाय मुख्यार्थ इत्यावृत्त्येत्यादिवचनात्तदनुसारेणात्रावृत्त्या संशब्द-स्यानेकार्थतेत्यनेनावृत्तिकरणानन्तरं लब्धार्थद्वयस्यैव सङ्ग्रहसिद्ध्या यथाश्रुतलभ्यसम्यक्तवस्याप्यनेकार्थ- निवेशायोगादित्येवं पूर्वयोजनायामरुचिं मनसि निधायावृत्तिलभ्यार्थद्वयमात्रविषयतयाऽनेकार्थेत्यादि योजनीयमिति प्रकारान्तरमाह यद्वा मुख्यार्थत्वेति । एकार्थज्ञापनेऽपीति । मुख्यत्वरूपप्रथमार्थ-ज्ञापनेऽपि सर्वत्वालाभे कतिपयवाक्यैरनन्तगुणाप्रतिपादनाद्वाक्यान्तरविषयस्य तद्गुणप्रसङ्गेन चानन्त-गुणपूर्णताया न सिद्धिरित्यर्थः । यद्वा अन्यतरज्ञापनेऽपीत्यर्थात्साकल्यस्य ग्रहणेऽपि लक्षणादिना शब्दप्रवृत्तिविषयत्वे वाच्यार्थगुणालाभादिदोषादनन्तगुणपूर्णता न सिद्ध्यतीत्येवमेकैकार्थोपादानेन तदसिद्धिरुपपादनीया । अयं ग्रन्थ इत्यनेनैकार्थेनेत्यत्रोक्तयोरन्यतरार्थेनेति पूरणीयम् । न तु पूर्वयोजनायामिव सम्यक्तवं ग्राह्यम् । तथा चेति वाक्येऽपि सम्यक्तवं परित्यज्यैव मुख्यत्वसाकल्ययोर-भावमादायैव लक्षणद्वयस्य शास्त्रीयतासिद्ध्ययोगो व्युत्पादनीय इति सूचयति । अनेनैव सम्यक्तवज्ञापन-मात्रेण जगत्कारणत्वेऽस्य शास्त्रीयतासिद्धावपीत्यादिना लक्षणद्वयमध्ये एकस्य शास्त्रीयतासिद्धि-मङ्गीकृत्यापरस्य तत्सिद्ध्यभाव उच्यते । लक्षणद्वयस्येत्युक्तिर्द्वित्वावच्छिन्नविषयेत्येवमभिप्रायप्रदर्शन-मपि अङ्गीकृत्यैव । वस्तुतस्तु मुख्यत्वाभावे लक्षणादिप्रसङ्गेन लक्षणस्यापि शास्त्रीयता न सिद्ध्येदित्येवं लक्षणद्वयस्यापि प्रत्येकं शास्त्रीयत्वाभाव एव विवक्षिततया व्याख्येय इत्यपि सूचितमिति ज्ञातव्यम् । यत्तु लक्षणद्वयस्येति वाक्यं व्याख्यायेदमुपलक्षणम् । शाखान्तरे सत्त्वादिगुणयुक्तेऽप्यात्मशब्दो मुख्य-तयोच्यताम् । तज्ज्ञानान्मोक्षादिश्चोच्यतामतश्च नात्मशब्दादिना निर्गुणस्येक्षणमिति शङ्कानिरासकत्वाच्च गतिसामान्यस्य वा वाच्यत्वसाधकेक्षत्यधिकरणान्तर्गतिः । अत एव भाष्यकृता गतिसूत्रं न च कासुचिच्छाखास्वन्यथोच्यत इति सामान्यपरतयैव व्याख्यातम् । सूत्रकृता च वाच्यत्वसाधकाच्छतत्वा-च्चेत्यस्मात्प्रागेव गतिसामान्यादित्येतन्निवेशितमिति चन्द्रिकोक्तप्रयोजनमपि द्रष्टव्यमिति सूत्रकार-कृतप्रकरणसाङ्कर्यप्रयोजनान्तरमुपलक्षणयोक्तमन्यथाख्यातौ । तत्तु पामरजनान्प्रति स्वस्य ग्रन्थान्तरोप-स्थितिरस्तीति भ्रान्तिजननायैव । न तु चन्द्रिकाग्रन्थ**सुधा**ग्रन्थयोरेकविषयत्वपरामर्शमूलकम् ।

तथा हि **सुधा**यां हि गतिसामान्यादिति सूत्रस्य भाष्यकृता व्याख्यानाभावे निमित्तमेवमुक्तम् । तत्सूत्रस्य वाच्यत्वसमर्थनार्थत्वं नास्ति किन्तु संशब्दार्थसाकल्यसमर्थकत्वं प्रकरणशुद्ध्या च सूत्र-व्याख्यानं भाष्यकारेणोपक्रान्तमस्तीति साकल्यसमर्थकस्य वाच्यत्वसमर्थकषट्सूत्र्यां निवेशितस्यापि तत्स्थाने व्याख्यानमकृत्वैवोत्तरत्र सूत्रं व्याख्यातमिति । तदनन्तरं च यदि गतिसूत्रं वाच्यत्वसमर्थनार्थं न भवतीत्युच्यते तर्हि तस्य भिन्नविषयस्य वाच्यत्वविषयप्रकरणान्तर्निवेशः सूत्रकृता कथं कृतः । तथा सति प्रकरणद्वयसाङ्कर्यं तेन कृतं स्यादित्याशङ्कायां सूत्रकृत्साङ्कर्यकरणप्रयोजनस्य सत्त्वान्न तद्दोषायेत्यभिप्रेत्य तत्प्रयोजनतया आक्षेपद्वयसमाधानस्य पूर्वसूत्रस्थसंशब्दार्थसमर्थनरूपमेकमेव प्रयोजनमिति सूचनं प्रतिपादितम् । ततस्तत्प्रयोजनान्यथानुपपत्त्या समन्वयसूत्रे संशब्दस्यावृत्त्याऽनेकार्थताज्ञापनमपि परम-प्रयोजनं प्रतिपाद्य तदुपपाद्यतया लक्षणद्वयसिद्धिरिति चोक्तम् । तदेतत्प्रयोजनं चन्द्रिकोक्तप्रयोजनोप-लक्षणतया वाच्यम् । न च तद्युक्तम् । चन्द्रिकायां सुधोक्तरीत्या संशब्दार्थसमर्थनरूपतयैकाधिकरण-तामुक्तवा तद्रूपपुरस्काराभावेऽधिकरणभेदापत्तिप्रकारं चोपदर्श्य तथापि नैवमेकाधिकरणता युक्ता । एकानन्दमयाधिकरणाक्षेपसमाधानपराणामप्यन्तस्थाकाशाद्यधिकरणानां भिन्नाधिकरणताया एवोप-लब्ध्या प्रकृते वाच्यत्वहेतूपयुक्तप्रमेयप्रतिपादकत्वस्याभावे आक्षेपद्वयसमाधानस्य परस्परासंस्पृष्टार्थ-प्रतिपादकस्यैकवाक्यत्वायोगेनैकाधिकरणत्वायोगादित्याशङ्कापरिहाराय गतिसूत्रस्य ब्रह्मकारणतादि-रूपार्थान्तरेऽपि श्रुतीनां नान्योन्यं विरोध इति सूचकत्वेऽपि शाखान्तरे सत्त्वादिगुणयुक्तेऽप्यात्मशब्दो मुख्यतयोच्यताम् । तज्ज्ञानान्मोक्षादिश्चोच्यताम् । अतश्च नात्मशब्दादिना निर्गुणस्येक्षणमिति शङ्कानिरासकतया समन्वयहेतुवाच्यत्वहेतूपयुक्तप्रमेयप्रतिपादकत्वमप्यस्तीति अन्तस्थाद्यधिकरण-वैषम्याद्युक्तमेतदधिकरणान्तर्गतत्वेन एकाधिकरणत्वमिति प्रतिपाद्यास्योक्तोपयोगो भाष्यसूत्रकारयोरपि संमतः । भाष्येन च कासुचिच्छाखास्वन्यथेति सामान्योक्तेरन्यत्र ब्रह्मकारणतातिरिक्तार्थो नोच्यत इत्यर्थवत् सत्त्वादिगुणयुक्ते आत्मशब्दो मुख्यतयाऽन्यत्र नोच्यत इत्याद्यर्थस्यापि कर्तव्यत्वमित्याशयात् । सूत्रकारेण चान्तेनिवेशनीयसूत्रस्य मध्येनिवेशेन प्रागुक्तवाच्यत्वोपयोगिप्रमेयप्रतिपादकत्वमप्यस्तीति सूचनादिति प्रतिपादितत्वेन तत्र वाच्यत्वसाधकताङ्गीकारेणाधिकरणान्तर्भावोपपादनस्याधिकस्य करणेन चन्द्रिकोक्तप्रयोजनस्य सुधोक्तप्रयोजनविरोधात् । मूले तत्प्रयोजनाङ्गीकारे यदि वाच्यत्व-समर्थनार्थं गतिसूत्रं न भवति तर्हि कुतः सूत्रकृता मध्ये निवेशितमिति सूत्रकारसाङ्कर्यशङ्कायां तत्साङ्कर्य-प्रयोजनतया वाच्यत्वसमर्थनरूपत्वस्यापि सत्त्वादित्येवं वाच्यत्वसमर्थनरूपत्वोक्तौ वाच्यत्व-समर्थनत्वाभावेऽपि तत्समर्थनरूपत्वमस्तीति व्याहतभाषणप्राप्तेः । न च मुख्यतो वाच्यत्व-समर्थनार्थत्वाभावाश्रयणेन **सुधा**ग्रन्थः । अर्थान्तराभिप्रायस्याप्यङ्गीकारेण तु चन्द्रिकाप्रवृत्तिरिति न विरोध इति वाच्यम् । तथापि अमुख्यतो वाच्यत्वोपयोगेऽपि मुख्यतो वाच्यत्वसमर्थनार्थत्वाभावे कुतो मध्ये निवेश इति साङ्कर्यवैयर्थ्यशङ्काया एवानुदयः । अमुख्यतो वाच्यत्वसाधकत्वस्याङ्गीकारेण तावतैव निवेशोपपत्तेर्वक्तुं शक्यत्वात् । तथा च संशब्दार्थसमर्थनरूपैकप्रयोजनसूचनरूपं प्रयोजनं न वक्तव्यम् । किञ्चित्प्रयोजनस्य परेणैवाङ्गीकारे साङ्कर्यप्रयोजनान्तरस्यावक्तव्यत्वात् । चन्द्रिकोक्तप्रयोजनं तु तेनैवाङ्गीकृतमिति न प्रकरणसाङ्कर्यशङ्कामुत्थाप्य तत्परिहाराय तदेव पृथग्वक्तव्यतया प्रसज्यत इति तदुपलक्षणावर्णनायोगः । अन्तस्थाद्यधिकरणवैषम्याय कथञ्चिद्वाच्यत्वसमर्थनोपयोगोऽस्तीति प्रतिपादनाय प्रवृत्तेन चन्द्रिकाकृता आनुषङ्गिकप्रयोजनाभिधानेनेह च प्रकरणसाङ्कर्यशङ्कापरिहाराय मुख्ये प्रयोजनेऽभिहिते तेनैव तत्प्रयोजनान्तरमपि सिद्ध्यतीत्येव वक्तव्यतया तदुपलक्षणस्यावक्तव्यत्वाच्च । न हि शाल्यर्थं कुल्यासु प्रणीतासु ताभ्यः पानीयं पान्थैः पिपासुभिः पीयत इत्येतावता तप्तानामपि प्रयोजनतया प्राप्नोति । कुल्या निर्मातुस्तदनुद्देशेन यदुद्दिश्य पुरुषा इत्येतत्प्रयोजनलक्षणाभावात् । तस्मादिदमुपलक्षण-वचनमयुक्तमित्यलम् । पूर्ववदिति । पूर्णस्य पूर्णमित्यादिपूर्वभाष्यवदुत्तरभाष्यं न सूत्रव्याख्यानपरमिति योज्यम् । तदुक्तेति । सूत्रोक्तेत्यर्थः । सूत्रम् उत्तरसूत्रम् । व्याघातः कथमिति शङ्कापरिहारायानुपदमेव तस्य मूलेऽभिधानान्न तदुपपादनमात्रावश्यकमित्याह सगुणस्य हीत्यादिनेति ।

