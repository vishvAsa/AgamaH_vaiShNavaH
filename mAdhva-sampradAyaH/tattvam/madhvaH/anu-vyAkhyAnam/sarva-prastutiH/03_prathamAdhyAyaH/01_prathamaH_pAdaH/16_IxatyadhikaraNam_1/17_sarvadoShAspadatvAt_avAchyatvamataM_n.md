+++
title = "१७ सर्वदोषास्पदत्वाद् अवाच्यत्वमतं नादरणीयम्"

+++


## अतोऽनवस्थितिमुखसर्वदोषमहास्पदम्

**सर्वदोषास्पदत्वाद् अवाच्यत्वमतं नादरणीयम्**

**अतोऽनवस्थितिमुखसर्वदोषमहास्पदम्**

### **सुधा**

ननु लक्ष्यपदेनापि ब्रह्म लक्ष्यमेव न वाच्यमिति चेन्न । अनवस्थाया उक्तत्वात् । किञ्च निर्गुणपदलक्ष्यमित्यनेनापि लक्ष्यत्वे किमस्य वाच्यम् । न तावदन्यत् । तत्र निर्गुणपदस्यैवाश्रवणेन तल्लक्ष्यपदस्य दूरोत्सारितत्वात् । शुद्धं चेत्किं लक्षणया ॥ किञ्चैवं यद्यद्ब्रह्मतया प्रतिपाद्यते तत्तदब्रह्मेति वदता साधु समर्थितो ब्रह्मवाद इत्याशयवानाधिकरणार्थमुपसंहरति अत इति ।

## **अनुव्याख्यानम्**

***अतोऽनवस्थितिमुखसर्वदोषमहास्पदम् ॥***

***कथमेतन्मतं सद्भिराद्रियेत विचक्षणैः ॥***

**सुधा**

एतन्मतं ब्रह्मणोऽवाच्यत्वमतम् । अनादरणे च सिद्धं सर्वशास्त्रमुख्यार्थत्वं ब्रह्मण इति शेषः ।

### **वाक्यार्थचन्द्रिका**

ननु प्रपञ्चकाभावात्कथमनवस्था, कथं न दूषणस्वरूपाप्रदर्शने सर्वेत्युक्ति-मात्रेण तत्सिद्धिरित्यतः प्रपञ्जकं दर्शयन्सर्वशब्दस्य बहुत्वार्थकमभिप्रेत्य दूषणत्रयं दर्शयन्नुत्तरभाष्य-मवतारयति नन्विति । अधिकरणार्थोपसंहारत्वस्य मूलारूढतायै सामान्यपदं विशेषपरतया व्याख्याति एतन्मतमिति ॥ ननु तन्मतानादरणोपसंहारस्य नाधिकरणार्थोपसंहारत्वमत आह अनादरणे चेति ।

### **परिमल**

तदनादरणे किं भवतां फलमित्यत आह अनादरणे च सिद्धमिति ।

### **यादुपत्यं**

न तावदन्यदिति । ईषत्स्थूलं स्थूलतरं नेत्यर्थः ।

### **श्रीनिवासतीर्थीया**

अब्रह्म, शुद्धब्रह्म न भवति, किन्तु वचनवृत्त्या प्रतिपाद्यमन्यदेवेति वदते-त्यर्थः । ननु कथमनेनाधिकरणार्थोपसंहारः । ब्रह्मणः सर्वशास्त्रमुख्यार्थत्वमेव ह्यधिकरणार्थः । न हि स उपसंह्रियते । किन्त्ववाच्यत्वमतानादरणम् । न ह्येतदीक्षत्यधिकरणार्थ इत्यत आह अनादरणे चेति ।

