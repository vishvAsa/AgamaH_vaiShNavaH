+++
title = "११ हेयत्वावचनाद् उपादेयत्वाच्च नगौण आत्मा"

+++


## तमेवैकं जानथान्या वाचो मुञ्चथ चेति ह

**हेयत्वावचनाद् उपादेयत्वाच्च नगौण आत्मा**

**तमेवैकं जानथान्या वाचो मुञ्चथ चेति ह**

### **सुधा**

एवं सूत्रस्वरूपं निर्धार्य व्याचष्टे तमेवेति ।

## **अनुव्याख्यानम्**

***तमेवैकं जानथान्या वाचो मुञ्चथ चेति ह ॥***

***उक्त आत्मा कथं गौणो हेयपक्षे ह्यसौ श्रुतः ॥***

**सुधा**

दृश्य आत्मा गौण एवेति नियममङ्गीकुर्वाणेन ‘तमेवैकं जानथ आत्मनमन्या वाचो विमुञ्चथ, अमृतस्यैष सेतुः’ इति श्रुतोऽप्यत्मा गौणोऽङ्गीकरणीयः । तस्य तं जानथेति दृश्यत्व-श्रवणात् । कथं चायं गौणोऽङ्गीकर्तुं शक्यः । यतोऽसौ गौणो मुमुक्षुणा हेयेषु ‘अन्या वाचो विमुञ्चथ’ इति श्रुतः । अस्य च हेयत्वावचनात् । प्रत्युत तमेवैकं जानथेत्युपादेयत्ववचनाच्च । चशब्दो वाक्यार्थद्वयसमुच्चयार्थः । हेत्याश्चर्ये ।

### **वाक्यार्थचन्द्रिका**

ननु तमेवैकमिति वाक्यश्रुतस्यात्मनो गौणत्वाभावेऽपि न ममानिष्टं किञ्चिदिति तत्साधनमनुपपन्नमित्यतो नियमभङ्गेन कथं नानिष्टमित्याशयेन सूत्रार्थभूतभाष्यं सङ्गमयितुं पीठमारचयति दृश्य आत्मेति । सौत्रहेयत्वावचनबललब्धमन्यहेयत्ववचनं भाष्यकारेण हेतुतया निर्दिष्टं प्रकृतसाध्ये हेतुत्वेन सङ्गमयन्नेवोदाहृतश्रुत्यंशं योग्यतया श्रुत इत्येतदन्विततया च दर्शयति यत इति । धर्मितया निर्दिष्टस्य श्रौतात्मनोऽसाविति परामर्श इति भ्रान्तिनिरासाय ‘कथं गौण’ इति निषेध-प्रतियोगितया प्रकृतगौणस्यायं परामर्श इत्याह असौ गौण इति ॥ ‘अमृतस्यैष सेतुः’ इति वाक्यशेषबलेन हेयत्वं घटयति मुमुक्षुणेति ॥ पक्षशब्दः कोटिपर इत्याशयेन हेयेष्विति तात्पर्यकथनम् ॥ गौणहेयत्ववचनमात्रं नैतस्य गुणत्वाभावसाधकमित्यतः साक्षात्सूत्रोक्तहेतुं सङ्गमयति अस्य चेति । अस्यापि यत्किञ्चिदन्यत्वादेतदेव हेयत्ववचनमिति तदवचनमसिद्धमित्यतः सूत्रे नञो भिन्नक्रमत्वेन सूचितं चशब्देन वा समुच्चितं ‘तमेवैकम्’ इतिश्रुत्यंशोदाहरणेन भाष्यकारेण सूचितमुपादेयत्ववचनं च हेतुतया व्यापारयति प्रत्युतेति ॥ भाष्ये चशब्दो न श्रुत्युक्तक्रियाद्वयसमुच्चयार्थो वैय्यर्थ्यापत्तेः किन्तु कथमयं गौणोऽङ्गीकर्तुं शक्य इति साध्ये समुच्चितयोर्हेतुत्वज्ञापनायेति ‘अन्या वाचो विमुञ्चथ’ ‘तमेवैकं जानथ’ इति वाक्यार्थभूतगौणहेयत्वदृश्यात्महेयत्वयोः समुच्चयार्थ इत्याह चशब्द इति ॥ हेत्याश्चर्य इति । उपादेयत्वेन श्रुतस्य दृश्यात्मनो हेयत्वेन श्रुतगौणत्वं वदन्नद्भुत इति भावः ।

### **परिमल**

चशब्द इति । मुञ्चथ चेति चशब्द इत्यर्थः । ‘तमेवैकं जानथ’ इति ‘अन्या वाचो विमुञ्चथ’ इति वाक्ययोर् यावर्थौ, ‘अस्य च हेयत्वावचनात्’ इत्यादिनोक्तौ, तद्द्वयसमुच्चयार्थ इत्यर्थः ॥ आश्चर्य इति । अगौणतया प्रतीतमपि गौणं वदतीत्याश्चर्य इत्यर्थः । एवं वक्तारो दुर्लभा इति भावः ।

### **यादुपत्यम्**

ॐ हेयत्वावचनाच्च ॐ ॥ उपादेयत्ववचनाच्चेति । अनेनाहेयत्ववचनाच्चेति सूत्रयोजनोक्तिरिति द्रष्टव्यम् ॥

### **श्रीनिवासतीर्थीया**

ॐ हेयत्वावचनाच्च ॐ ॥ सूत्रस्वरूपं निर्धार्येति साध्यभागपूरणेन सूत्रवाक्यं निराकाङ्क्षं कृत्वेत्यर्थः ॥ वाक्यार्थद्वयेति । अस्य हेयत्वावचनात् । प्रत्युत तमेवैकमित्यहेतत्व-वचनात् । उपादेयत्ववचनादिति यावदित्येको वाक्यार्थः । ‘अन्या वाच’ इत्यन्येषां हेयत्ववचनादित्यपर इति वाक्यार्थद्वयेत्यर्थः ।

### **वाक्यार्थरत्नमाला**

कथं नानिष्टमित्याशयेनेति । अनेन तमेवैकमिति वाक्यश्रुतस्यात्मन इत्युक्तशङ्कां निराकर्तुमङ्गीकुर्वाणेनेत्यन्तमुक्तमिति सूचितम् । अन्यहेयत्ववचनमिति पाठो मूलकोशे । अन्याहेयत्वेति नञ् लेखकप्रयुक्तः । भाष्यकारेणेति । अन्येषां हेयत्ववचनादिति हेतुतया निर्दिष्ट-मित्यर्थः । धर्मितया निर्दिष्टस्येति । तमेवैकं जानथेत्यादि श्रुतिषूक्त आत्मा कथं गौण इति पूर्ववाक्ये-नात्मा गौणः श्रुतौ श्रुत इति तत्पूर्ववाक्यसमानार्थे श्रौत आत्मा धर्मितया गौणस्त्वात्मधर्मिकान्योन्या-भावप्रतियोगितया निर्दिष्टो वर्तते । तयोर्मध्ये आत्मपरामर्श इति भ्रान्तिवारणाय गौणपरामर्शोऽय-मित्याहेत्यर्थः । हेयेष्वसौ श्रुत इत्युक्तं हेयेषु श्रुतत्वं न गौणादात्मशब्दोदितस्य भेदसाधकम् । मुमुक्षा-रहितैर्हेयेषु श्रुतत्वे आत्मत्वस्यैव सम्भवादित्यतोऽत्र हेयत्वं न येनकेनचिद्धेयत्वे पर्यवसन्नम् । किन्तु मुमुक्षुणैव हेयत्वे । न च तत्प्रापकाभावः । अमृतस्यैष सेतुरित्युत्तरवाक्ये अमृतपदोदितमुक्ताश्रयत्व-प्रतिपादनस्यैव पूर्वत्र मुमुक्षुहेयत्वप्रतिपादनमित्येतज्ज्ञापकत्वात् । तथा च येषु हेयेषु श्रुतत्वं तेषां हेयानां मुमुक्षारहितैरहेयत्वेऽपि मुमुक्षुणा हेयत्वस्यैव सत्त्वाद्युक्तं तेषु श्रुतत्वमुक्तभेदसाधकमित्याह अमृतस्यैष सेतुरिति वाक्यशेषेति । हेयत्ववचनमात्रमिति । आत्महेयत्ववचनविशिष्टगौणहेयत्ववचनस्यैवात्मनो गौणभेदसाधकत्वम् । तावतैव विरुद्धधर्माधिकरणत्वोपपादनलाभादित्याशयः । साक्षादिति । मुखत इत्यर्थः । हेतुं सङ्गमयतीत्यस्य हेतुं च सङ्गमयतीति चशब्दार्थान्तर्भावेनार्थः । यत्किञ्चिदिति । अन्या वाचो विमुञ्चथेत्यनेनहि अन्यस्य हेयत्वमुच्यते । अन्यत्वं च तत्तदपेक्षया सर्वत्रेति श्रौतात्मनोऽपि यत्किञ्चिदन्यतया हेत्वर्थवचनविषयत्वं प्राप्यत इत्यात्मनो हेयत्ववचनमन्या वाच इत्येतदेवेति तदवचन-मसिद्धमित्यर्थः । भिन्नक्रमत्वेनेति । योग्यतया ओयत्वेति स्थानान्तरे सम्बन्धेनेत्यर्थः । सूचितमित्यादे-र्विशेषणत्रयस्योपादेयत्ववचनरूपविशेष्येणान्वयः । भाष्ये चशब्द इति । मुञ्चथ चेत्यत्रत्यश्चशब्द इत्यर्थः । वैयर्थ्येति । अत्र वाक्यद्वयपरामर्शस्यैव सिद्धतया तद्गतक्रियाद्वयस्य भाष्यकृता स्वातन्त्र्येणै अभिधानाभावेन तत्समुच्चयस्य व्यर्थत्वादित्यर्थः । समुच्चितयोरिति । समुच्चितयोरेव हेतुत्वमिति ज्ञापनायेत्यर्थः । अनेन मूलोक्तसमुच्चयार्थत्वप्रयोजनाभिधानेन किं तत्समुच्चयेनापीति शङ्का निराकृतेति ज्ञातव्यम् । आश्चर्यत्वान्वयः कुत्रेत्यप्रतीतेराह उपादेयत्वेनेति ।

