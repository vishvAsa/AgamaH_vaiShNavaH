+++
title = "०९ श्रुतहानिर् अश्रुतकल्पना च"

+++


## आत्मब्रह्मादयः शब्दाः साक्षात्पूर्णाभिधायिनः

**श्रुतहानिर् अश्रुतकल्पना च**

**आत्मब्रह्मादयः शब्दाः साक्षात्पूर्णाभिधायिनः**

### **सुधा**

अत्र प्रथमसूत्रे परात्परमित्यादिषु वाक्येषु निर्गुणज्ञापकोक्त्या हेतुसिद्धिस्समर्थिता । ज्ञापकस्य चान्यथासिद्धिरुत्तरसूत्रे परिहृतेत्येतावत्सूत्रद्वयतात्पर्यं स्फुटमवगम्यते । अधिकं विवक्षुराह आत्मेति ।

ॐ गौणश्चेन्नात्मशब्दात् ॐ ॥ ॐ तन्निष्ठस्य मोक्षोपदेशात् ॐ ॥

## **अनुव्याख्यानम्**

***आत्मब्रह्मादयः शब्दाः साक्षात्पूर्णाभिधायिनः ॥***

***जन्मादिकारणं ब्रह्म लक्षितं च यदा तदा ॥***

***वन्ध्यापुत्रोपमं मायाशबलं वाच्यमित्यपि ॥***

***कल्पयित्वा विना मानं लक्ष्यं शुद्धं वदन्पदैः ॥***

***आत्मशब्दोदितस्यैव ज्ञानं मुक्तावसाधनम् ॥***

***आह श्रुतपरित्यागः स्याच्चास्याश्रुतकल्पना ॥***

***स्यात्सर्वत्र च***

**सुधा**

यो वादी तदेतदनिर्वाच्यमायाख्याज्ञानशबलं किञ्चिद्ब्रह्म कल्पयित्वा तदेव वैदिकैरशेषपदैर्वाच्यमित्यपि कल्पयित्वा मायातीतं शुद्धं सर्वज्ञं सर्वशक्तिपरिपूर्णमस्मदभिमतं परं ब्रह्म पदैर्लक्ष्यमिति वदन्वदति । अस्य वादिनः श्रुतपरित्यागस्सर्वत्र सर्ववाक्येषु स्यात् । कथम् । वचन-वृत्त्यैव प्रथमप्रतीतस्य शुद्धस्य ब्रह्मणो विना कारणेन परित्यागात् । कथं शुद्धस्य प्रतीतत्वम् । आत्मब्रह्मादिशब्दानां वेदे श्रवणात् । आत्मब्रह्मादिशब्दाश्च साक्षाद्वचनवृत्त्या पूर्णाभिधायिनो यदा यस्मात्तदा तस्मात् श्रुतपरित्याग इति ।

न केवलं श्रुपरित्यागः किन्तु सर्वत्रापि वाक्येष्वश्रुतकल्पनं च स्यात् । कथम् । मायाशबलस्य ब्रह्मणो वन्ध्या पुत्रोपमत्वात् । तत्कथम् । विना मानम् । मानाभावात् । तदपि कथम् । श्रुतिष्वात्मब्रह्मादिशब्दश्रवणात्तेषां च पूर्णाभिधायित्वेन मायाशबलाविषयत्वात् ॥ ननु युष्माभिरेव जन्मादिसूत्रे मायाशबलस्य लक्ष्यत्वेनाङ्गीकृतत्वात्कथं तद् वन्ध्यापुत्रोपममिति । मैवम् । प्रथमसूत्रे जिज्ञास्यतयोक्तस्य सर्वज्ञस्य सर्वशक्तेः परब्रह्मण एवास्माभिर्जगज्जन्मादिकारणत्वेन लक्षितत्वाङ्गी-कारादित्याद्यसूत्रतात्पर्यम् । आत्मशब्दोदितस्येति द्वितीयस्य । आत्मादिशब्दः पूर्णार्थोऽपि दृश्ये श्रुतो गौणविषय इति नियमंयो ब्रवीति स तथाविधात्मशब्दोदितस्य ज्ञानं मुक्तावसाधनमेवाह । गौणात्मज्ञानस्य मोक्षसाधनत्वानुपपत्तेः । तथा चास्य श्रुतपरित्यागः स्यात् । दृश्यात्मज्ञानस्य मोक्षसाधनताया ‘यस्यानुवित्तः’ इत्यादौ श्रुतत्वादिति । मापादिते श्रुतपरित्यागाश्रुतकल्पने शक्याङ्गिकारे इत्याश्यत्रेति ।

------------------------------------------------------------------------

यत्रैकमपि लोको जुगुप्सते

**यत्रैकमपि लोको जुगुप्सते**

## **अनुव्याख्यानम्**

***यत्रैकमपि लोको जुगुप्सते ॥***

### **सुधा**

यत्र ययोर्मध्ये एकमपि प्रसक्तम् । किमुभयमिति शेषः ।

### **वाक्यार्थचन्द्रिका**

अधिकतात्पर्यकथनावसरे परोक्तसगुणवाच्यत्वनिर्गणलक्ष्यत्वबाधकत्वेन श्रुतहान्यश्रुतकल्पनाप्रसङ्गस्य प्रयोजनतया वक्ष्यमाणत्वात्तदसङ्कीर्णतायै ज्ञापकोक्त्या हेत्वसिद्धिपरिहारं ज्ञापकान्यथा सिद्धिपरिहारं च प्रयोजनतया दर्शयति अत्रेति ॥ अत्र श्रुतपरित्यागाश्रुतकल्पनोपपादकानां सङ्करेणोपपादनाद्विभज्य तदन्वयं दर्शयति यो वादीत्यादिना । वदन्नित्येतद्बललब्धकथनं वादीति लटः शतृशानचावप्रथमासमानाधिकरण इत्यत्र (लटः शतृशानचावप्रथमासमानाधिकरणे । अप्रथमान्तेन सामानाधिकरण्ये सतीत्यर्थः । शबादि । पचन्तं चैत्रं पश्य । पचमानं चैत्रं पश्य । तदीयव्याख्यानरीत्या पर्युदासाश्रयणेन द्वितीयान्तादिसामानाधिकरण्याभिप्राये तस्य प्रकृतेऽभावाद्वदन्निति शत्रनुपपत्तिः । गीताभाष्यटीकोक्तरीत्या प्रसच्यप्रतिषेधाश्रयणेन प्रथमासामानाधिकरण्यनिषेधमात्राभिप्राये चास्येत्ये-तत्प्रतिसंबन्धितया वदन्नित्यस्यानुवाद्यसमर्पमताद्योतनाय यो वादीत्यव्याहारस्यावश्यकत्वात् प्रथमासामानाधिकरण्येन शत्रनुपपत्तेरित्यतो लट्ग्रहानुवृत्तौ (लडिति । यद्यपि प्रथमान्तं प्रवृत्तं तथाऽपि षष्ठ्या विपरिणम्यत इति भावः ।) पुनर्लडाग्रहणेन (एवं हि पुनर्विधिः सम्पद्यते । स च प्रथमेना-प्राप्तेऽपि क्वचित्प्रवृत्त्यर्थ इति भावः । उपलक्षणामिदम् । अप्रथमान्तेन सामानाधिकरण्याभावेऽ-पीत्यर्थः । तेन कुर्वतोऽपत्यं कौर्वतः । कुर्वतो भक्तिः कुर्वद्भक्तिः । कुर्वाणभक्तिरिति प्रत्ययोत्तरपदयोरपि सिध्द्यति । शानच् । आने मुक् । अङ्गस्वातो मुक् । पचमानः ।) क्वचित्प्रथमासमानाधि करणेऽपि भवत्यतोऽस्ति ब्रह्मणः सन्ब्राह्मण इत्याद्युपपन्नमित्युक्तत्वात्प्रथमासमानाधिकरणे नानुपपत्तिरित्याशयेन यो वादीत्याव्याहृत्य तत्रैवानुवादसमाप्तिद्योतनाय वदन्निति व्याख्याति वदतीति । अनिर्वाच्येति विशेषणेन परोक्तकूटस्थत्वहानिपरिहारस्य मूलारूढत्वस्य प्रदर्शनम् । ब्रह्मेति ब्रह्मद्वैविध्यसूचनम् । वैदिकैरित्यश्रुतकल्पनोपपादकेनानुक्तोपालम्भनिरसनम् । असतो यत्किञ्चित्पदवाच्यत्वेऽपि न क्षतिरित्यशेषैरिति । पराभिमतशुद्धस्य निर्विशेषत्वेनासत्कल्पत्वेन वेदेऽश्रुततया तस्य लक्ष्यत्वेऽपि न श्रुतहानिरिति शुद्धमित्यनेनाभिमतं स्वाभिमतं ब्रह्मेत्याह शुद्धमित्यादिना । श्रुतपरित्यागस्य वाक्यनिष्ठदूषणत्वादाह सर्वत्रेति । आत्मब्रह्मादय इत्यनुव्याख्यानोक्तहेतुबललब्धं श्रुतहानिप्रसङ्गे साक्षादुपपादकं दर्शयति ॥ वचनवृत्त्यैवेति । शुद्धस्य साक्षात्प्रकृतत्वोपपादकस्यैतदनुव्याख्याबल-लब्धस्ययोग्यस्याध्याहार आत्मेति । तस्य हेतुत्वसमर्थनार्थतयाऽनुव्याख्यानोक्तं हेतुं योजयति आत्मेति । ‘यदा तदेति हेत्वर्थे कालार्थे चापि भण्यत’ इत्यभिधानानुसारेणोक्तं यस्मात्तस्मादिति ।

मानाभावोपपादकत्वेनात्रप्यात्मब्रह्मादय इत्यनुव्याख्यानोक्तहेतुर्दष्टव्य इत्याशयेन श्रुतिष्वात्म-शब्दाश्रवणे तेषां पूर्णत्वाभिवधायकत्वोक्तिवैयर्थ्यात्तद्बललब्धं श्रुतिष्वात्मादिशब्दश्रवणस्य मानाभावं प्रति साक्षाद्धेतुत्वं पूर्ववदेवात्राप्यभिमतमित्याशयेनाह श्रुतिष्विति । पूर्णत्वाभिधायकत्वोक्तिफलकथनं मायेति । ब्रह्मशब्दप्रयोगसूचितयुक्तिकथनं प्रथमेत्यादि । आत्मशब्दोदितज्ञानस्य मया मुक्त्यसाधनतया अनुक्तेरनुक्तोपालम्भोऽयमित्यतोऽनुव्याख्यानेऽस्येत्येतद्बलात्तच्छब्दाध्याहारेण सूत्रनिवर्त्यनियमानङ्गी-कर्तुस्तत्प्रति सम्बन्धित्वमित्याशयेन योग्यप्रतिसम्बन्ध्यध्याहारेण तदनुक्तिनिरासायाह आत्मादिशब्दा इति । तथार्थः । इत्यस्यात्मशब्दविशेषणत्वे दृश्ये श्रुत इति तदर्थः ।

आत्मशब्दोदितविशेषणत्वे तु दृश्य इति तदर्थः ।

एवकारसूचितहेतुकथनं गौणेति ॥

ननु मुक्त्यसाधनोक्तिमात्रं न दोष इत्यतः श्रुतपरित्यागमात्रं तत्फलतया प्रसज्य तदुपपादकतया सूत्रं योजयति तथा चेत्यादिना ।

आपाद्यानिष्टत्वप्रदर्शनायोत्तरानुव्याख्यानमित्याह न चैवमिति । यत्रेत्यस्यैकपरामर्शकत्वे निर्धारणा सम्भवादर्थान्तरानुपपत्तेश्चाह तयोरिति । आपादितत्वस्य मूलारूढतायै प्रसक्तमित्युक्तम् । यद्वा । श्रुतहान्यादेर्व्यभिचारादिवन्न स्वरूपेण दूषणत्वं किन्तु तर्करूपेणैवेति तत्प्रसञ्जनमेव दूषणमित्या-शयेनेदमुक्तम् । उभयानिष्टत्वस्य मूलारूढतायै अपिशब्दबललब्धं योग्यमध्याहरति किम्विति ।

### **परिमल**

अधिकं श्रुतहान्यादिकं दोषं सूत्रार्थतया विवक्षुरित्यर्थः । मूलपदानि योजयति यो वादीत्यादिना ॥ वदन्नित्यस्यार्थो वदतीति ॥ इत्यद्यसूत्रतात्पर्यमिति । ‘यो वादी’ इत्यादिनोक्तं प्रमेयं ‘गौणश्चेत्’ इतिसूत्रतात्पर्यमित्यर्थः ॥ द्वितीयस्येति । ‘तन्निष्ठस्य मोक्षोपदेशात्’ इतिसूत्रस्येत्यर्थः ।

### **यादुपत्यम्**

॥ ॐ गौणश्चेन्नात्मशब्दादिति ॥ ॥ ॐ तन्निष्ठस्य मोक्षोपदेशादिति ॐ ॥ अधिकमिति । श्रुतहान्यश्रुतग्रहरूपमधिकं दोषं सूत्रार्थतया विवक्षुराहेत्यर्थः ॥ ननु युष्माभिरेवेति । यद्यप्यस्माभिः सगुणं ब्रह्मैव जन्मादिसूत्रे लक्ष्यमित्यभिहितं न तु मायाशबलं तथाऽपि स्वमते मायाशबलस्यैव सगुणत्वात् । सगुणस्य लक्ष्यत्वाङ्गीकारे भवद्भिरपि मायाशबलस्यैव तदङ्गीकृतमिति भ्रान्तस्येयमाशङ्केति ध्येयम् ।

### **श्रीनिवासतीर्थीया**

ॐ तन्निष्ठस्य मोक्षोपदेशात् ॐ ॥ ज्ञापकोक्तयेति । आत्मशब्दादि-रूपेत्यर्थः ॥ हेतुसिद्धिरिति । ईक्षणीयत्वाख्यहेतुसिद्धिरित्यर्थः ॥ गौणात्मज्ञानस्येति । गुणबद्धात्म-ज्ञानाद्गुणनिवृत्तिरूपमोक्षानुपपत्तिरित्यर्थः ॥ ननु गौणज्ञानस्य मोक्षहेतुत्वं न श्रुतमेव । येन श्रुतहानिः स्यादित्यत आह दृश्यात्मेति ॥ गौणात्मेत्यर्थः ॥

### **वाक्यार्थरत्नमाला**

अधिकतात्पर्येति । आत्मब्रह्मादय इत्युत्तरानुव्याख्यान इति पूरणीयम् । वदन्नित्येतद्बलेति । अत एव वदन् वदति । अस्य वादिन इत्युत्तरमूलमिति भावः । ज्ञापकस्यचान्यथा-सिद्धिरिति । अन्यथा प्रकारान्तरेण सिद्धिरुपपत्तिरिति व्याख्येयम् । न तु वैयर्थ्यमेकासिद्धौ चेत्युक्ता व्यर्थविशेषणत्वादिरूपान्यथासिद्धिः । अत एवान्यथासिद्धिमानत इत्युपासनापादमूले प्रकारान्तरेण प्रत्यक्षादिलक्षणानां निरूपयितुमशक्यत्वादित्यर्थ इत्युक्तम् । विस्तृतं चैतत्पूर्वत्रास्माभिः। तदीयव्याख्यान रीत्येति । अस्य सूत्रस्य वैयाकरणसूत्रतया तच्छब्देन वैयाकरणसूत्रव्याख्यावतारः सूत्रोपन्यासेन सन्निधापिताः परामृश्यन्ते तेषां यद्व्याख्यानं तत्तदीयव्याख्यानमित्युच्यते । यद्वा तच्छब्देन सूत्रमेव गृह्यते । तथा च सूत्रसम्बन्धिनो ये सूत्रव्याख्यातारस्ते तदीया इत्युच्यन्ते तेषां यद्व्याख्यानं तदनु-सारेणेत्यर्थः । अथवा तत्सूत्रीयं यद्व्याख्यानम् अन्यस्याप्रसक्तेस्तद्व्याख्यातृरचितं यद्व्याख्यानमिति योज्यम् । पक्षत्रयेऽपि गीताभाष्यटीकोक्तव्याख्यानव्यावृत्तिः सिध्यतीति बोध्यम् । पर्युदासाश्रयणेनेति । देवदत्तः पचतीत्यादिषु प्रथमासामानाधिकरण्यसत्त्वेन तत्र पचन्निति शत्रादेशव्यावृत्यर्थं न प्रथमाऽ-प्रथमाद्वितीयादिस्तत्सामानाधिकरण्य इति पर्युदासाश्रयणेन सामानाधिकरण्यस्य पदधर्मतया द्वितीयान्तादिसामानाधिकरण्यलाभादिति भावः । न चैवं सन्ब्राह्मण इत्यत्र द्वितीयान्तादिसामानाधि-करण्याभावात् शत्रनुपपत्तिरिति वाच्यम् । लडिति वर्तमाने पुनर्लङ्ग्रहणसामर्थ्यलब्धद्वितीयाद्यन्त-सामानाधिकरण्याभावेऽपीत्यर्थाश्रयणेन सन्ब्राह्मण इत्यादावपि तदुपपत्तेरिति द्रष्टव्यम् । प्रसज्य-प्रतिषेधाश्रयणेनेति । देवदत्तः पचतीत्यादिषु शत्रभावाय प्रथमासामानाधिकरण्येन भवतीति प्रसज्य-प्रतिषेध एवास्तु । सन्ब्राह्मण इत्यादौ क्वचित्प्रथमासामानाधिकरण्येऽपि शतृप्रत्ययस्तु पुनर्लट्ग्रहण-सामर्थ्येनैव । तथा च स्मरन्पुरुषः कलेवरं त्यजतीति प्रथमासमानाधिकरण्येऽपि पुनर्लट्ग्रहणसामर्थ्यादेव शतृप्रत्ययोपपत्तिरिति प्रतिपादनस्य गीताभाष्यटीकायामभिप्रेतत्वादिति भावः । अत्रत्यो विशेषविचारः गीताभाष्यटीकाव्याख्यानावसरे गुरुराजकृतस्तद्व्याख्यानावसरेऽस्माभिश्च कृतोऽवसेयः ।

वदन्नित्येतदिति । पूर्ववाक्ये यादृशतादृशस्य पुंसः ब्रह्मपदलक्ष्यमित्यादिवचनानुपपत्तेस्तद्बलात् तस्य वादितालाभ इत्युक्तमिदानीम् अनुवादे यस्य कस्यचन ग्रहणानुपपत्तेर्वादिन एव लक्ष्यत्वादि वक्तृत्वेन ग्राह्यता तस्यैव श्रुतहानादिनिग्रहार्हत्वात् । तथा चानुवाद्यं यद् यो वादी लक्ष्यत्वादि वदतीति तत्समर्पणं वदन्नित्यत्र यो वादीत्यनयोरध्याहाराभावेन सम्भवतीति वदन्नित्यस्यानुवाद्यसमर्पक-ताद्योतनाय यो वादीत्यध्याहारस्यावश्यकत्वमित्याह वदन्नित्यस्येति । अस्येत्यस्य प्रतिसम्बन्धिभूतं वदन्नित्येतद्भवतीति अनुवाद्यसमर्पकताया इत्यनेन ज्ञापिता । वादीतीति तु लब्धार्थकथनमित्यभिप्रेत्य विशिष्टाध्याहार उक्त इत्यप्याहुः । वदन्नित्यस्यानुवाद्यसमर्पकतायाः कुत आवश्यकत्वमित्यत उक्तम् अस्येत्येतत्प्रतिसम्बन्धितयेति । वदन् अस्य श्रुतपरित्यागादिरित्येव खलु सम्बन्धः । अस्येत्येतत्प्रति-सम्बन्ध्यन्तरानिरूपणात् । तथा च प्रतिसम्बन्धितया वदन्नस्येति यथाश्रुतसम्बन्धे विवक्षितार्थाप्रतीतेर्यो वदन्नस्येति यच्छब्दाध्याहारे तु तत्प्रतीतेरस्येत्येतत्प्रतिसम्बन्धित्वनिमित्तेन य इत्यस्य वादिन एव निग्रहार्हतया वादिन इत्यस्यापि अध्याहारे विवक्षितार्थपूर्तिर्भवतीति समुदायार्थः । सामानाधि-करण्येनेति । सामानाधिकरण्यस्य सत्त्वादित्यर्थः । सन्ब्राह्णण इत्यत्र लडादेशभूतशतृस्थानि-प्रदर्शनायास्ति ब्राह्मण इत्युदाहृतम् । इत्युक्तत्वादिति । तत्तत्सूत्रव्याख्यातृभिर्गीताभाष्यटीकाकारैश्चेति शेषः । शत्रैवानुवादसमाप्तीति पाठः । शतृप्रत्ययेनैवेत्यर्थः । तत्रैवेति पाठे तु शत्रन्ते वदन्नित्यत्रैवेत्यर्थ इति बोध्यम् । अन्यथा शत्रन्तप्रयोगस्थले यत इत्यादिकैर्वदन् अवाच्यत्वं कथं ब्रूयादित्यादौ शत्रुत्तरक्रियापदान्तरप्रयोगस्य क्लृप्ततया वदन्नित्येतावन्मात्रोक्तौ किमित्याकाङ्क्षाया निवृत्त्यभावेन वाक्या-भासत्वं स्यात् । वदतीति व्याख्याने तु नाकाङ्क्षानुवर्तत इति भावः । यो वादी वदतीति सम्बन्धप्रदर्शनाय वदन् वदतीत्यन्ते पठितमपि पूर्वमेव योजयित्वा अनिर्वाच्येत्यादिकं मध्ये पठितमाकाङ्क्षाक्रमेण योजयति अनिर्वाच्येतीत्यादिना । असत इति । मायाशबलस्य वन्ध्यापुत्रोमत्वेनासत्वादसत इत्यनुवादः । क्षतिरितीत्यत्रेतिशब्दस्येत्यत इत्यर्थः । अशेषपदैरिति मूले उक्तावपि विशेषण एव भारेण बुध्याविवेकं कृत्वा अशेषैरितीति प्रतीकोपादानमिति ज्ञेयम् । हानिरितीत्यत्रेतिशब्दस्येत्यत इत्यर्थः । स्वाभिमत-मिति । स्वाभिमतं ब्रह्मैव शुद्धमित्यनेनाभिमतम् । तस्य वेदे श्रुततया लक्ष्यत्वमात्राङ्गीकारे श्रुतहा-निरायातीति सूत्रयन्नाहेत्यर्थः ।

वाक्यनिष्ठेति । न्यूनाधिक्यवत्तस्य वाक्यनिष्ठदोषत्वमिति नार्थः । येन पुरुषदोषता अस्य वादिन इत्यनेनोक्ता विरुध्येत । लोकजुगुप्सितमपीदमुभयं न दूषणं ममेत्याद्युत्तरग्रन्थविरोधो वा भवेत् । अपि तु सर्वत्रेत्यस्य सर्वस्थलेष्वित्यर्थात्स्थलत्वेन घटादयः पदार्था न ग्राह्याः । तदवच्छेदेन श्रुतपरित्यागा-प्रसक्तेः । किन्तु वाक्येष्वेव श्रुतपरित्यागप्रसक्तिरस्तीति । तत्परित्यागे वाक्यस्यावच्छेदकत्वेन स वाक्यनिष्ठ इत्युपचर्यते । धूमस्याग्निना महानसे सामानाधिकरण्यं प्रमेयत्वस्य ह्रदे वह्निव्यभिचार इत्याद्युक्तावपि महानसाद्यवच्छेदेन सामानाधिकरण्यादेर्व्याख्येयत्ववत् सर्वत्रेति सप्तम्यनुसारेण वाक्यनिष्ठेत्युक्तावपि वाक्यस्यावच्छेदकत्व एव तात्पर्यादिति न दोषः । यद्वा पुरुषस्यैव न्यूनादिना निग्रहात्पुरुषदोषतोपपादनं वाक्यदोषत्वाश्रयणेनैव यथातथैव वाक्यदोषभूतश्रुतपरित्यागेन पुरुष-निग्रहान्मम दूषणमित्यादेरबाधकत्वाद्यथाश्रुत एव ग्रन्थ इति ज्ञेयम् । आहेत्यस्य सर्वत्रेत्येतद्वाक्यपरत्वेन व्याचष्ट इत्यर्थः । ब्रह्मशब्दप्रयोगेति । ब्रह्मलक्षितमित्यत्रत्यब्रह्मशब्दोपादानसूचितेत्यर्थः । युक्ति-कथनमिति । ब्रह्मशब्दप्रयोगे सति प्रथमसूत्रस्थब्रह्मणः प्रत्यभिज्ञानादेतद्युक्तेः सूचनमिति भावः । उदितज्ञानस्येति । उदितस्य यद् ज्ञानं तस्येति योज्यम् । मयेति । मायावादिनेति वाच्ये एतच्छङ्काया मायावादिमुखेनैवोत्थापने त्वया दृश्ये श्रुतस्य गौणविषयत्वनियममङ्गीकुर्वता तज्ज्ञानस्य मुक्तयसाधन-ताया अङ्गीकृतत्वात् तामङ्गीकृत्य मयाऽनुक्तेरिति शङ्कनं स्वोक्ताज्ञानमूलमित्यधिकदोष आविष्कृतो भवतीति भावेन तन्मुखेन शङ्कोत्थापनमिति दर्शयितुं मयेत्युक्तमिति ज्ञेयम् । अस्येत्येतद्बलादिति । अनेनात्मशब्देत्यर्धशेषतया आहास्य श्रुतपरित्याग इत्युत्तरार्धगतं योज्यमित्याशयेन स तथाविधेत्यादिमूलं प्रवृत्तमिति सूचितम् । सूत्रनिवर्त्येति । तन्निष्ठस्येति सूत्रं हि दृश्ये श्रुत आत्मशब्दो गौणविषय इति नियमवादिनो नियमं निराकर्तुं प्रवृत्तमिति सूत्रनिवर्त्येत्युक्तम् । नियममङ्गीकर्तुरिति पाठः । तादृशं नियमं योऽङ्गीकरोति तस्येत्यर्थः । नियमानङ्गीति नञ् लेखकप्रयुक्तः । मूलकोशेऽभावादयुक्तत्वाच्चेति ज्ञेयम् । तदनुक्तिनिरासायेति । तदुक्तिव्याप्यार्थाङ्गीकारे सति तदुक्तिरवर्जनीयेति तदनुक्तिरसिद्धेति निरासस्य मूले प्रतीतेरित्याशयः । निर्धारणासम्भवादिति । एकमित्यनेनोक्तैकस्य परामृष्टैकस्मादेकस्मिन्नेकमिति पृथक्करणासम्भवादित्यर्थः । अर्थान्तरेति । सप्तम्या निर्धारणातिरिक्ताधिकरणत्वविषयत्वादि-रूपार्थान्तरेत्यर्थः ।





