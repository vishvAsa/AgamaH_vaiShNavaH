+++
title = "०४ अन्वयबोधार्थं लक्षणाङ्गीकारो न युक्तः"

+++


## अन्वयबोधार्थं लक्षणाङ्गीकारो न युक्तः

**अन्वयबोधार्थं लक्षणाङ्गीकारो न युक्तः**

***वाक्यार्थोऽपि हि वाक्यार्थशब्देनैवोदितो भवेत्***

### **सुधा**

नन्ववाच्योऽपि नदीतीरफलसंसर्गलक्षणो वाक्यार्थो लक्ष्यो नद्यादिपदैरुपलक्ष्यते । यथोक्तम् ‘वाक्यार्थो लक्ष्यमाणो हि सर्वत्रैवेति नः स्थितिः ।’ इति । तथा च व्याप्त्यभावाद-प्रयोजकोऽयं प्रसङ्गः । वाक्यार्थश्च ब्रह्माभ्युपेयते न पदार्थः । अतो लौकिकवाक्यार्थवदवाच्यमपि लक्ष्यं किं न स्यादित्यत आह वाक्यार्थोपीऽति ।

## **अनुव्याख्यानम्**

***वाक्यार्थोऽपि हि वाक्यार्थशब्देनैवोदितो भवेत् ॥***

**सुधा**

एवशब्दस्योदित इत्यनेन सम्बन्धः । वाक्यार्थशब्दस्य वाक्यार्थावाचकत्वेऽन्यत्तद्वाच्यं वाच्यम् । न ह्यस्माभिर्लक्षकेनैव शब्देन वाच्यत्वमाशास्यते । किन्तु केनचिच्छब्देन वाच्यमेव केनचिच्छब्देन लक्ष्यमिति भावः । अयं चाङ्गीकारवादो ज्ञेयः । अन्विताभिधानस्य समर्थितत्वात् । ब्रह्मणो वाक्यार्थत्वं तु संसर्गत्वस्य संसृष्टत्वस्य वाऽनङ्गीकारादयुक्तम् । वाक्यस्याखण्डार्थनिष्ठताया निरस्तत्वात् ।

### **वाक्यार्थचन्द्रिका**

भट्टवार्तिकसंमतिमाह यथोक्तमिति । ‘न विमुञ्चन्ति सामार्थ्यं वार्क्यार्थेऽपि पदानि नः’ इति पूर्वार्धोक्तं पदानां वाक्यार्थबोधकत्वरूपं सामर्थ्यमुपपादयितुं लोकवेदयोर्वाक्यार्थस्य पदलक्ष्यत्वमुत्तरार्धेनानेनोच्यते । न केवलमुत्तरमूलं वाक्यार्थे व्यभिचारशङ्कानिवर्तकं किन्तु वाक्यार्थ-न्यायप्राप्ताप्रयोजकत्वशङ्कान्तरनिवर्तकं चेत्याशयेनाह वाक्यार्थश्चेति । एतेन वाक्यार्थस्य अवाच्यस्य लक्ष्यत्वेऽपि पदार्थभूतब्रह्मणो नावाच्यस्य लक्ष्यत्वम् । तथा च पदार्थत्वविशिष्टावाच्यत्वरूपापादकस्य न व्यभिचार इति शङ्काप्यपहस्तिता भवतीति द्रष्टव्यम् ॥ ननु वाक्यार्थस्य वाक्यार्थशब्दवाच्यत्वं कुतः । तथात्वेऽपि वाक्यगतपदवाच्यत्वं तु नैव प्राप्तमित्ययुक्तमेतदित्यत एवकारसूचितं भावमाह वाक्यार्थ-शब्दस्येति । वाक्यार्थश्च ब्रह्माभ्युपेयत इति द्वितीयदूषणं दृष्टान्ते वाच्यत्वोक्त्या निरस्तमपि दार्ष्टान्तिके विशिष्यदूषणेन निराकरोति ब्रह्मण इति ।

### **परिमल**

वाक्यार्थ इति । ‘नदीतीरे पञ्चफलानि सन्ति’ इति वाक्यार्थः ॥ अयं चेति । ‘नदीतीरे पञ्च फलानि सन्ति’ इति वाक्यार्थो नद्यादिपदैर्लक्ष्यत इति वाद इत्यर्थः ॥ समर्थितत्वादिति । ‘शक्तिश्चैवान्विते स्वार्थे’ इत्यादिना जिज्ञासाधिकरणे पदानामेव पदार्थेऽन्वयरूपवाक्यार्थे च शक्तेः प्रतिपादितत्वादित्यर्थः । वाक्यार्थश्च ब्रह्माभ्युपयेत इत्युक्तं निराह ब्रह्मण इति । अनङ्गीकारादिति । अखण्डत्वभङ्गभियेति भावः । ननु वाक्यार्थो न संसर्गरूपो न संसृष्टरूपश्च किन्त्वखण्ड एवातो न दोष इत्यत आह वाक्यस्येति । जन्मादिसूत्रे निरस्तत्वादिति भावः ।

### **यादुपत्यं**

वाक्यादेव लक्षणया वाक्यार्थबोध इति वदतां मीमांसकैकदेशिनां मतमाश्रित्य तत्र व्यभिचारमाशङ्कते नन्ववाच्योऽपीत्यादिना ॥ ननु नदीतीरफलसंसर्गलक्षणो वाक्यार्थः, वाक्यार्थ-पदवाच्योऽपि नद्यादिपदैर्न वाच्यः, किन्तु लक्ष्य एवातो न व्यभिचारपरिहार इत्यत आह न ह्यस्माभि-रिति ॥ अन्विताभिधानस्येति । तथा च शक्त्यैवान्वयबोधोपपत्तौ तदर्थं लक्षणाङ्गीकारो न युक्त इति भावः ॥ समर्थितत्वादिति । ‘शक्तिश्चैवान्विते स्वार्थे’ इत्यत्रेति शेषः ॥ ननु संसर्गादिरेव न वाक्यार्थः । प्रकृष्टादिवाक्येऽखण्डचन्द्रादिस्वरूपस्यापि वाक्यार्थत्वदर्शनात् । तथा प्रकृतेऽखण्डरूपतया ब्रह्मणोऽपि वाक्यार्थत्वमस्त्वित्यत आह वाक्यस्याखण्डार्थनिष्ठताया इति ॥ निरस्तत्वादिति । द्वितीयाधिकरण इति शेषः ॥

### **श्रीनिवासतीर्थीया**

अयं चेति । इतरपदार्थसंसर्गरूपवाक्यार्थस्य पदलक्ष्यत्वमङ्गीकृत्य समाधिरङ्गीकारवाद इत्यर्थः ।

### **वाक्यार्थरत्नमाला**

भट्टवार्तिकेति । स्थलीयेति शेषः । उत्तरार्धमात्रस्यापेक्षितार्थसमर्पकत्वात् पूर्वार्धमुदाहृत्य योजयति न विमुञ्चतीत्यादिना । एतद्विशेषतो व्याख्येयमस्ति ।

