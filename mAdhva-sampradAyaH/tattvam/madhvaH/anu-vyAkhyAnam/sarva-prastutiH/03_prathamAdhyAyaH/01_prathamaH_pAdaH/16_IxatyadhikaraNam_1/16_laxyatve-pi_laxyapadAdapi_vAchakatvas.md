+++
title = "१६ लक्ष्यत्वेऽपि लक्ष्यपदादपि वाचकत्वसमर्थनम्"

+++


## गुणाभावोपलक्ष्यं चेत्पदं तदपि वाचकम्

**लक्ष्यत्वेऽपि लक्ष्यपदादपि वाचकत्वसमर्थनम्**

**गुणाभावोपलक्ष्यं चेत्पदं तदपि वाचकम्**

### **सुधा**

सत्यमस्यां श्रुतौ निर्गुणादिपदप्रतिपाद्यं निर्गुणं ब्रह्मेति । किन्तु लक्षणयैव । तथा च कथमनेन निर्गुणस्य वाच्यत्वसिद्धिः । न च वाच्यं निर्गुणशब्देन निर्गुणं चेल्लक्ष्यं तर्हि तद्वाच्यं वाच्यम् । वाच्यार्थद्वारत्वाल्लक्षणायाः । न च सगुणं निर्गुणपदवाच्यम् । व्याघातात् सगुणस्य निर्गुणत्वं तथा सति स्यादिति । गुणाभावविशिष्टस्य वाच्यत्वाङ्गीकारात् । निर्विकल्पक-स्वरूपमात्रस्योपलक्ष्यत्वात् । एकमेव हि निर्विशेषं वस्तु परमसूक्ष्मं गुणाभावाद्युपाधिभिरीषत्स्थूलं जातम् । गुणाद्युपाधिभिस्तु स्थूलतरमित्यतो निर्गुणशब्देन गुणाभावविशिष्टवाच्यद्वारा स्वरूपमुप-लक्ष्यमिति न कश्चिद्विरोधः । एवं पूर्णादिपदानामपि लक्षणाप्रकारो द्रष्टव्य इत्याशङ्क्योक्तमेव परिहारं न विस्मरेत्याह गुणाभावेति ।

## **अनुव्याख्यानम्**

***गुणाभावोपलक्ष्यं चेत्पदं तदपि वाचकम् ॥***

**सुधा**

निर्गुणपदेन गुणाभावविशिष्टवाच्यद्वारोपलक्ष्यं चेच्छुद्धं ब्रह्म मन्यस इत्यर्थः । अपि तथाऽपि, तत्पदं लक्ष्यपदम् । ब्रह्मणो वाचकमङ्गीकरणीयम् । तथा च वाच्यत्वमेवापतितमित्यर्थः ।

### **वाक्यार्थचन्द्रिका**

अत्रोत्तरवाक्ये गुणभावस्यार्थस्योपलक्षकत्वासम्भवान्निर्गुणपदस्य प्रकृतस्योपलक्षकत्वमुच्यते । तच्च न गौणस्योपलक्ष्यत्वाभिप्रायेण तर्हि ‘पदं तदपि वाचकम्’ इति परिहारासङ्गतेः । नापि निर्गुणस्योपक्ष्यत्वाभिप्रायेण निर्गुणस्यैवतत् श्रुतिप्रतिपाद्यत्वमनभ्युपगच्छत-

स्तदुक्तेर्वैय्यर्थ्यात् । अभ्युपगमे कथं तस्य प्रकृतोपयोगः । कथं च तदुभ्युपगमः । अनेकानुपपत्ति-ग्रस्तत्वादित्यतस्तदभ्युपगमं परस्य, तत्फलं, निर्गुणोपलक्ष्यमिति वक्तव्ये गुणाभावग्रहणसूचितं तदनुपपत्तिपरिहारं च दर्शयंस्तच्छङ्कानिवृत्तये येन लक्ष्यमिति प्रोक्तमित्यादिपरिहारस्मारकत्वेनोत्तर-वाक्यमवतारयति सत्यमित्यादिना ॥ सगुणस्य हीति । निर्गुणपदप्रवृत्तिनिमित्तस्य निर्गुणत्वस्य सगुणेऽसत्त्वे तत्पदवाच्यत्वानुपपत्तेरित्यर्थः । गुणाभावविशिष्टस्यापि वाच्यत्वे लक्ष्यस्वरूपालाभ इत्यत आह निर्विकल्पकेति । द्वे ब्रह्मणी । ननु सगुणं निर्गुणं चेति वदता तृतीयं कथमुच्यते । किञ्च तद्गुणा-भावविशिष्टं सगुणोपलक्ष्याभ्यां भिन्नमभिन्नं वा । अभिन्नं चेद्विरोधो वाच्यत्वलक्ष्यत्वव्यवस्थाऽनु-पपत्तिश्च । भिन्नं चेदेकधैवेत्यादिश्रुतिविरोधः । तत्कथमेतदित्यत औपाधिकभेदाद्व्यवस्थोपपत्तिः स्वाभावविकतदभावाच्च न विरोध इत्यशयेनाह एकमेव हीति ।

पूर्णादिपदानामपि परिच्छेदाभावविशिष्टवाच्यद्वारा स्वरूपोपाधिकत्वाल्लक्षणया तेषां वाक्यानां निर्गुणपरत्वेऽपि न तैर्वाच्यत्वसिद्धिरिति पूर्वसूत्राभिप्रेतहेत्वाक्षेपोऽप्यत्रभिमत इत्याशयेनाह एवमिति । आदिपदेन स्वाप्ययात्मादिब्दग्रहणम् । पदान्तरस्य वाचकत्वानुक्त्या समुच्चायकत्वासम्भवा-त्प्रकृतोपयोगितया तदर्थमाह अपि तथाऽपीत्यादिना । पूर्ववत्स्वक्रियाविरोधादेर्वुक्तंमशक्यत्वात्फल-तयाऽपसिद्धान्तमेवाह तथा चेति ।

### **परिमल**

उत्तरवाक्यमवतारयितुं शङ्कामुत्थापयति सत्यमित्यादिना द्रष्टव्य इत्यन्तेन ॥ न च वाच्यमिति । अस्य, तथा सति स्यादिति न च वाच्यमित्यन्वयः ।

### **यादुपत्यम्**

ॐ श्रुतत्वाच्च ॐ ॥ निर्विकल्पकेति । अभावरूपा अपि विशेषा यत्र प्रकारी-भवितुं नार्हन्ति तादृशस्वरूपस्येत्यर्थः । नन्वेवं ब्रह्मभेदेऽद्वैतहानिरित्यत आह एकमेव हीत्यादिना ॥ परमसूक्ष्ममिति । केनापि प्रकारेण विशिष्टतया ज्ञातुमशक्यमित्यर्थः । निर्विकल्पकस्वरूपमिति यावत् ॥ ईषत्स्थूलमिति । आदावभावरूपकतिपयधर्मविशिष्टतयाऽधिकारिबुध्द्या विषयीक्रियत इत्यर्थः ॥ गुणादिति । गुणक्रियाजात्यादिरूपैरपरैरपि विशिष्टतया ज्ञायत इत्यर्थः । एकमेव वस्त्वारोपितैरल्पै-र्बहुभिर्वाविशेषैः क्रमेण विशिष्टतया ज्ञायत न तु तत्र भेदोङ्गीक्रियतेऽतो नोक्तदोष इति भावः । एतेनानाद्यपरिच्छिन्ने ब्रह्मणि स्थूलसूक्षमादिव्यवहारः, कथं वा जात इति निरस्तम् । तथा तथा ज्ञानजन्मन एव विवक्षितत्वात् ।

### **श्रीनिवासतीर्थीया**

व्याघातमेवोपपादयति सगुणस्य हीति । तथा सति सगुणस्य निर्गुण-पदावाच्यत्वे ॥ निर्विकल्पकस्वरूपस्येति । विशेष्यांशभूतस्येत्यर्थः ॥ एवमिति । पूर्णत्वादि-विशिष्टवाचकेन पूर्णादिपदेन निर्विकल्पकस्वरूपं लक्ष्यमित्यङ्गीकारादित्यर्थः ।

### **वाक्यार्थरत्नमाला**

अत्रोत्तरवाक्य इति । अत्रेत्यस्य निर्गुणपदस्य गौणवाचकत्वानु-पपत्तावुक्तायां सत्यामित्यर्थः । उपलक्षकत्वमुच्यत इत्यस्य तदाशङ्क्यत इत्यर्थः । यद्वाऽत्रोत्तरेत्य-स्योक्ताक्षेपपरोत्तरवाक्य इत्यर्थः । तथा चोच्यत इति यथाश्रुतमेव । उच्यत इत्यनन्तरमिति वाच्यमिति पूरणीयम् । कुतस्तथा वाच्यमित्यतो यथा श्रुतेऽनुपपत्तिरभिहिता गुणाभावस्यार्थस्येति । पदस्येत्यादिना स्वपक्षसाधकमुक्तम् । यद्यप्युपलक्षकत्वमर्थभूतकाकादेर्गृहैकदेशत्वाभावेनेत्यादिकम् अज्ञेयं ज्ञानलक्ष्यं च । लक्ष्यं सर्वैरपि विशेषणैरित्येतत्तत्त्वोद्योतटीकायामुक्तम् । तथापि वस्तुगत्या निर्गुणपदस्यैवोप-लक्षकताऽत्रास्तीति भावेन तथोक्तिः । न गौणस्येति । तस्य पूर्वं प्रकृतत्वात्प्रसक्तिः । परिहारेति । वाच्यत्वापत्तिर्हि परिहारार्थः । गौणे च तदापत्तेरिष्टापादनत्वमिति भावः । अनभ्युपगच्छत इति । श्रुतः सगुण इति शङ्कायाः प्रकृतत्वादिति भावः । निर्गुणस्य तदङ्गीकारेणेदं शङ्कान्तरं तर्ह्यस्त्वित्यत आह अभ्युपगम इति । प्रकृतेति । निर्गुणस्य वाच्यत्वाभावानयनं प्रकृतम् । तत्र कथमुपलक्ष्यत्वोक्तेरुपयोग इत्यर्थः । अभ्युपगमं परकीयमङ्गीकृत्यैतदुक्तम् । वस्तुतः स एवायुक्त इत्याह कथं चेति । अनेकेति । तद्वाच्यं वाच्यमित्याद्यनुपपत्तीत्यर्थः । तदभ्युपगममित्यादिद्वितीयं तयोर्दर्शयन्निति सम्बन्धः । तदभ्युप-गमादिनोपलक्ष्यत्वमाशङ्क्येति तात्पर्यम् । येन लक्ष्यमितीत्यनेनोक्तमेवेति मूलं विवृतम् । व्याघातोप-पादनाय प्रवृत्तसगुणस्य हीति वाक्ये सगुणस्य निर्गुणपदवाच्यत्वेऽपि निर्गुणत्वरूपधर्मवत्वं कुतः प्राप्नोतीत्याशङ्कां वारयितुम् अपेक्षितमर्थमाह निर्गुणेति । विशिष्टस्यापीति शङ्काबीजम् । यदि गुणा-भावविशिष्टमवाच्यतयाङ्गीकारार्हमपि वाच्यमुच्यते तर्हि तदतिरिक्तस्यान्यस्याभावात्कस्य लक्ष्यत्वं वाच्यमित्यर्थः । द्वे ब्रह्मणी इति प्रक्रमाननुगुणं तृतीयं ब्रह्म कथमङ्गीकार्यमिति शङ्कैकमेव हीत्यादिनैव परिहृतेति वक्तुमाह ननु द्वे ब्रह्मणी इति । विरोध इति । सगुणत्वनिर्गुणत्वयोरेकत्र प्राप्ते विरोध इत्यर्थः । अनुपपत्तिश्चेति । एकत्रैव तयोः प्राप्तेरिति भावः । एकधैवेत्यादीति । ननु ब्रह्म-द्वयाङ्गीकारेऽप्युक्तश्रुतिविरोधात्कथं तृतीयेऽयं पर्यनुयोग इति चेन्न । परेण मायावशादित्यादिना द्वितीये औपाधिकभेदस्य प्रतिपादनेन तदंशे शङ्काभावात् । तर्हीदानीं ब्रह्मत्रित्वोपपादनमसङ्गतमिति चेन्न । गुणाभावविशिष्टस्वरूपोपदर्शनार्थमेव ततोऽपि स्थूलत्वेन सगुणरूप द्वितीयस्य प्रतिपादनेन प्रागुक्तमात्र प्रतिपादनाभावादित्याशयात् । पूर्वसूत्रेति । प्रकरणशुद्ध्यङ्गीकारे स्वाप्ययादित्यस्यैव पूर्वसूत्रत्व-प्राप्तेरेवमुक्तम् । अभिमत इत्यनेनातो नासङ्गतिः शङ्कनीयेति सूचयति समुच्चायकत्वस्येति । तदपीत्य-पिशब्दस्येति शेषः । अङ्गीकरणीयमिति शेषोक्तिर्मूले । तत्फलतयेति । अङ्गीकारफलतयेत्यर्थः ।

