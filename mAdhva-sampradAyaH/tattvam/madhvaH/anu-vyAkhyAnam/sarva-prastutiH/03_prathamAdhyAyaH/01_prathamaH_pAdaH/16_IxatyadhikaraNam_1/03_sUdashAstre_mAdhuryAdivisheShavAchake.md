+++
title = "०३ सूदशास्त्रे माधुर्यादिविशेषवाचके शब्दाः प्रसिद्धाः"

+++


## माधुर्यादिविशेषाश्च तच्छब्दैरुदिताः सदा

**सूदशास्त्रे माधुर्यादिविशेषवाचके शब्दाः प्रसिद्धाः**

***माधुर्यादिविशेषाश्च तच्छब्दैरुदिताः सदा***

### **सुधा**

नन्विक्षुक्षीरगुडादीनां विशेषास्तावद्विद्यन्ते । अनुभवसिद्धत्वात् । न च ते केनापि शब्देन वाच्याः । तद्वाचकशब्दाभावात् । तथाऽपि लक्ष्या दृश्यन्ते । अन्यथा तत्र वाग्व्यवहारा-भावप्रसङ्गात् । अतोऽवाच्यत्वे लक्ष्यत्वं न स्यादिति प्रसङ्गः प्रशिथिलमूलः । यथोक्तम् ‘इक्षुक्षीर-गुडादीनं माधुर्यस्यान्तरं महत् । भेदस्तथाऽपि नाख्यातुं सरस्वत्याऽपि शक्यते’ इति । यथा माधुर्यादिविशेषाणामवाच्यनामपि प्रतीततामात्रेण लक्ष्यत्वम् । तथा ब्रह्मणोऽवाच्यस्यापि स्वयंप्रकाशत्वेन प्रसिद्धस्य लक्ष्यत्वं संभवतीत्यत आह माधुर्यादीति ।

## **अनुव्याख्यानम्**

***माधुर्यादिविशेषाश्च तच्छब्दैरुदिताः सदा ॥***

### **सुधा**

तच्छब्दैर्माधुर्मादिविशेषशब्दैः । सदेत्यवधारणार्थे । उदिता वाच्या एवेति ॥ ननु माधुर्यादि विशेषशब्दः साधारणः । किमेतावता । न हि गोशब्दोऽनेकार्थ इति न कस्यापि वाचकः । तथा च लक्षकोऽपि न स्यात् । वाच्यार्थद्वारत्वाल्लक्षणायाः । ननु वाचकत्वं पदधर्मः । माधुर्यादिविशेष इति च न पदं किन्तु वाक्यमेव । अनेकपदात्मकत्वात् । तथा च कथं तच्छब्दैरुदिता इति । मैवम् । ऐकपद्यमैकस्वर्यं च समासप्रयोजनमिति शाब्दैरङ्गीकृतत्वात् । अथवा तच्छब्दैः सूदशास्त्रादिप्रसिद्धैर्वाचकशब्दैरुदिता इति व्याख्येयम् । तथा चोक्तम्

‘विशदं क्षीरमाधुर्यं स्थिरमाज्यस्य तीक्ष्णकम् ।

गुडस्य पनसादीनां निर्हारीत्यभिधीयते ॥’ इति ।

यथा च ध्वनिविशेषाणां मन्दव्युत्पत्तिभिरविदिता अपि श्रुतिस्वरजातिरागादिशब्दा वाचकाः सङ्गीतशास्त्रप्रसिद्धास् तथा माधुर्यादिविशेषाणामपि तत्तदधिकृतशास्त्रेषु प्रसिद्धा वाचकाः शब्दाः कथं न स्युः । ततश्च ‘इक्षुक्षीरगुडादीनां’ इति वचनमात्मनो व्युत्पत्त्यभावख्यापनार्थं शारदानिन्दया प्रत्यवायार्जनार्थं च । अतो न प्रशिथिलमूलोऽतिप्रसङ्ग इति । यदपि स्वप्रकाशतया सिद्धत्वाद्ब्रह्मणो लक्ष्यत्वोपपत्तिरिति तदुपरिष्टान्निराकरिष्यते ।

### **वाक्यार्थचन्द्रिका**

ननु माधुर्यादाववान्तरविशेषस्यैवाभावाद्भावे वा तस्य शब्दवाच्यत्वेऽ-प्यनुपपत्तेरभावाद्भावे वाऽलक्ष्यत्वस्यापि संभवेन तत्र व्यभिचारादिप्रसक्तेरभावादुत्तरभाष्यं व्यर्थमित्य-तस्तत्प्रसक्तिं दर्शयति नन्विति ॥ तद्वाचकशब्दाभावादिति । माधुर्यादिविशेषशब्दस्य च साधारणत्वेन वाक्यत्वेन चावाचकत्वादन्यस्य चाभावादित्याशयः । प्रशिथिलभूलो व्याप्तिरूपमूलशून्य इत्यर्थः ॥ यथोक्तमिति । इक्ष्वादिमाधुर्यस्य यद्यपि महदन्तरं महान्विशेषो वर्ततेऽनुभवसिद्धत्वात् । तथाऽपि स भेदो विशेष एवं रूप इति न आख्यातुं शक्यत इत्यर्थः । नकेवलं माधुर्यादिविशेषे व्यभिचाराद् व्याप्तिशून्यत्वं प्रसङ्गस्य किन्तु या चावाच्यस्य ब्रह्मणो लक्ष्यत्वानुपपत्तिस्त्वभिमता साऽपि न । अवाच्यत्वेऽपि स्वप्रकाशतया लक्षणाप्रयोजकप्रतीत्युपपत्त्या ब्रह्मणो लक्ष्यत्वोपपत्तेः । न चावाच्ये प्रतीतिमात्रेण न लक्ष्यत्वमिति वाच्यम् । माधुर्यादिविशेषवदेवोपपत्तेरित्युक्तानुपपत्तिपरिहार-सम्भवाच्चायमप्रसङ्ग इत्याह यथा चेति । अत्र माधुर्यादिविशेषाणां वाच्यताया मूले प्रतिपादनेनोक्तो-भयविधशङ्कापरिहारःसिध्द्यतीत्याशयेन शङ्काग्रन्थे उभयनिवेश इति द्रष्टव्यम् । एतेन प्रकारान्तरेण प्रतीत्यनुपपत्तौ सत्यां वाच्यत्वस्याप्यभावस्यालक्ष्यत्वं प्रत्यापादकतयाऽभिमतत्वान्माधुर्यादिविशेषे प्रकारान्तरेण प्रतीतेः सत्त्वेन विशिष्टस्य तस्य न व्यभिचार इति शङ्काऽप्यपहस्तिता भवति । तर्हि ब्रह्मण्यपि प्रकारान्तरेण प्रतीत्युपपत्त्या विशिष्टस्य तस्यासिध्द्यापत्तेरिति ।

शब्दार्थसंबन्धस्य स्वाभाविकत्वात्सिद्धतया सदेति व्यर्थमित्यतस्तर्थं दर्शयन्नन्वयं च दर्शयति सदेतीति । अवधारणलब्धमनुपपत्तिसमाधानं दर्शयितुमनुपपत्तिप्रकारं दर्शयति नन्विति । माधुर्यादि-शब्दवन्माधुर्यादिविशेषशब्दस्य माधुर्यादिविशेषत्वेन रूपेण विशेषमात्रवाचकत्वेऽपि तत्तदवान्तर-विशेषत्वाकारेण तद्वाचकत्वाभावात्तादृशवाचकविशेषाभावप्रसङ्गेनास्योदाहरणं युक्तम् । अन्यथा माधुर्यादिशब्द एव किं नोदाहृत इत्याशयः । माधुर्यत्वादिवन्न माधुर्यादिविशेषत्वमेकं सामान्यं येन माधुर्यादिशब्दतुल्यताऽस्य स्यात् । किन्तु गवादिशब्दवन्नानार्थ एवायं माधुर्यादिविशेषशब्दः । न चैकविशेषसमर्पकत्ववद्विशेषान्तरसमर्पकत्वस्यापि भावेन साधारण्यमभिमतं न त्वेकसामान्या-वच्छिन्नवस्तुवाचकत्वमिति वाच्यम् । नानार्थगवादिशब्देऽपि सत्त्वेन तस्यावाचकत्वाप्रयोजकत्वात् । एवं च गवादिशब्दानां धेनुत्ववाक्त्वादिनानाप्रवृत्तिनिमित्तावच्छिन्नतत्तव्द्यक्तिविशेषवाचकत्ववन्माधुर्यादि-विशेषशब्दस्याप्यनुभवसिद्धतत्तदवान्तरविशेषावच्छिन्नव्यक्तिविशेषवाचकत्वमेवेति नैतदुदाहरणस्या-सङ्गतिरित्याह किमेतावतेति ॥ तथा चेति । तादृशसामान्याभावेन तदवच्छिन्नवाचकत्वाभावा-द्विशेषावच्छिन्नवाचकत्वस्याप्यभावेऽवाचकस्य लक्षकताऽपि न स्यादित्याशयः । नन्वस्यावाचकत्वं न साधारणत्वात्किं त्वपवादत्वात् । लक्षकतात्वर्धमन्तर्वेदि’इत्यादौ दृष्टत्वाद्वाक्यरूपस्यापि तस्य युक्तेत्याशयेन शङ्कते ननु चेति । यद्वा । अवधारणनिवर्त्यमनुपपत्त्यन्तरं शङ्कते नन्विति ॥

ऐकपद्यमिति । समर्थं समस्यत इत्युक्तम् । सामार्थ्यं च द्विविधम् । व्यपेक्षैकार्थीभावश्चेति । तत्कतरस्मिन्सामर्थ्ये समासो भवतीत्याशङ्क्योक्तमैकपद्यमिति । एकः संभिन्नस्वरूपः पांसूदकवद-विभागापन्नोऽर्थः । पद्यते गम्यते येन तदेकपदं तस्य भाव ऐकपद्यम् । एकार्थीभाव इति यावत् । समासस्य समस्यमानस्य समाससंज्ञाया वा प्रयोजनं प्रयोजक इत्यर्थः । एकर्थीभावे समासः स्वार्थपर्यवसायिनां पदानामाकाङ्क्षादिवशात्परस्परसंबन्धरूपायां व्यपेक्षायां तु वाक्यमिति भावः । ऐकपद्यमेकसुबन्तत्वं समाससंज्ञाप्रयोजनमित्यर्थ इति केचित् । तन्न । तस्य प्रातिपदिकसंज्ञा-प्रयोजकत्वात् । साऽपि समासंज्ञयैव सम्पद्यत इति चेन्न । प्रत्ययस्यैव पर्युदासे कृत्तद्धितेति सूत्रेण कृत्तद्धितान्तस्य विधानं व्यर्थं स्यात् । न च तत्रापि तदन्तं न ग्राह्यमिति वाच्यम् । अर्थवदित्यनु-वृत्तिसामर्थ्यात्तदन्तग्रहात् । न चार्थवदित्यस्य पूर्वसूत्रे चरितार्थता । धातुप्रत्ययपर्युदासेनैव तल्लाभात् । तस्मात्प्रत्ययान्तं वर्जयित्वेत्युचितमेव । यदि तु प्रत्ययो न पर्युदस्येत तर्हि सात्पदाद्योरिति सूत्रे सादितिग्रहणं व्यर्थं स्यात् । अर्थवदिति किम् । धनं वनमित्यादौ प्रतिवर्णं संज्ञा मा भूत् । अधातुरिति किम् । अहन् । लोपो मा भूत् । न च कार्यकालपक्षे प्रत्ययान्तत्वेन पर्युदासोऽस्त्विति वाच्यम् । प्रत्यलक्षणेनोक्तपर्युदासाप्रवृत्तेर्लङिसंबुध्योरिति निषेधेन ज्ञापितत्वात् । कथनन्यथा राजेत्यदौ नलोपः स्यात् । अप्रत्यय किम् । हरिषु । करोषि । अत्र सु...पोर्मा भूत् । अप्रत्ययान्तः किम् । तत्रैव विभक्तिविशिष्टयोर्मा भूत् । कृत्तद्धितेत्यत्र समासग्रहणं हि नियमार्थं न विध्यर्थमिति स्थितत्वात् । एकार्थीमाव एवैकपद्यम् । तच्च समासप्रयोजनमित्यपि न । एकार्थीभावस्य समासकरणत्वेन तत्प्रयोजनत्वाभावात् । ऐकपिमित्यस्वर्य प्राधिकम् । अन्वेतवै इत्यादौ तवैवान्तश्च युगपदिति द्वैस्वर्यविधानात्तस्मादेकार्थीभावे समासो व्यपेक्षायां वाक्यमित्येवार्थः । तथा चैकार्थत्वेन पदत्वस्य शब्दैरुक्तत्वात्समासस्य वाक्यत्वाभावाद्वाचकत्वं युक्तमिति भावः ॥ अनेकानुपपत्तिनिरासनिरपेक्षं पक्षान्तरमाह अथवेति ॥ ननु कथमभिधानाद्यप्रसिद्धानां तेषां तद्वाचकतोक्तिरित्यतोऽसम्भवनां परिहरति यथा चेति ॥ तत्तदधिकृतेष्विति । सूदादिशास्त्रेष्वित्यर्थः ॥ यथा चेत्युक्तं दूषणं दृष्टान्ते वाच्यत्वोपपादनेन निरस्तमिति दार्ष्टान्विके विशिष्य दूषणार्थमनुवदति यदपीति ॥ तदुपरिष्टादिति । एतदधिकरणान्ते ‘यदि तत्स्या दगोचरम्’ इत्यादिनाऽऽचार्य एव निराकरिष्यतीत्यर्थः ।

### **परिमल**

द्वितीयप्रघट्टकैतरेयभाष्योक्तमाह विशदमिति ॥ तदुपरिष्टान्निराकरिष्यत इति । ‘विज्ञेयवाच्यलक्ष्यत्वपूर्व’ इत्यादिव्याख्यावसरे ।

### **यादुपत्यम्**

पक्षादिप्रविभागोत्तरं क्रियमाणा व्यभिचारशङ्का, यथा हेतुः साध्यं विनाऽस्ति तथा पक्षेऽपि साध्यं विनैवास्त्विति पक्षेऽप्युपपादनीया । अन्यथा वैय्यर्थ्यात् । तथैव कथकसम्प्रदायाच्च । न चैवं प्रकृते सम्भवति माधुर्यादिविशेषाणां प्रतीतत्वेन लक्ष्यत्वसम्भवेऽपि ब्रह्मणः प्रतीत्यसम्भवेन लक्ष्यत्वासम्भस्योक्तत्वादित्याशङ्कां परिहरन् पक्षेऽपि व्यभिचारशङ्कामुपपादयति यथा चेत्यादिना ॥ साधारण इति । तथा च यथा घटशब्दः सर्वत्र नीलघटादौ प्रयुज्यमानस्तत्तद्विशेषान् लक्षणयैवोप-स्थापयत्यतो नोक्तव्यभिचारपरिहार इति भावो ऽत्र साधारणत्वं किं घटादिशब्दवत्सामान्याकारमात्र-वाचकत्वं किंवा गवादिशब्दवदनेकार्थत्वम् । नाद्यो ऽसिद्धेः । माधुर्यादिविशेषशब्दस्य तत्तद्विशेष-मात्रोपस्थापकत्वानुभवेन सर्वसाधारणसामान्याकारोपस्थापकत्वाभावात् । न द्वितीयः गवादिशब्देषु व्यभिचारादित्याह किमेतावतेत्यादिना । एतेन सर्वत्र प्रयोगमात्रसाधारण्यमित्यपि निरस्तम् । गवादि-शब्दष्वेव व्यभिचारात् । ऐकपद्यमिति । तथा चानेकपदात्मकेपि समासे एकपदत्वमप्य स्त्येवेति भावः। नन्विदं पारिभाषिक समासे पदत्वं न वाचकत्वोपयोगि । वाक्यस्य वाचकतायाः केनाप्यनङ्गनीकृत-त्वादित्यस्वरसादाह अथवेति ।

### **श्रीनिवासतीर्थीया**

अन्तरमिति । यद्यपि महदन्तरं महान्भेदोऽस्ति तथाऽपि स भेद इति योज्यम् ॥ इष्टापत्तिरिति चेत्तत्राह तथा चेति ।

### **वाक्यार्थरत्नमाला**

इत्युक्तानुपपत्तीति । इत्येवं प्रागुक्तलक्ष्यत्वानुपपत्तेर्यः परिहार इति योज्यम् । लक्ष्यत्वानुपपत्तिपरिहारसम्भवरूपहेतोर्व्याप्तिशून्यत्वेन समुच्चयः । प्रागपि प्रसङ्गस्य व्याप्ति-शून्यत्वमित्येवोक्तावपि व्याप्तिशून्यत्वादप्रसङ्गत्वमित्यर्थस्याभिप्रेतत्वादप्रसङ्गत्व एवोभयसमुच्चयाभि-धानं न दुष्टमिति ज्ञेयम् ।

उभयनिवेश इति । अन्यथापातप्रतीत्या व्यभिचारपरिहारपरत्वानुसारेण व्यभिचारमात्रनिवेशः स्यादिति भावः । एतेनेत्युक्तमेव दर्शयति तर्हि ब्रह्मण्यपीति । असिध्यापत्तेरितीतिशब्दस्य इत्यपह-स्तिता भवतीति पूर्वेण सम्बन्धः । अर्धमन्तर्वेदीत्यादौ वाक्येऽपि लक्षणा दृष्टेति प्रमेयं जिज्ञासाधि-करणटीकायां जिज्ञासाशब्दविचारावसरे स्पष्टम् । तथा यूपस्य वेदिरिति तृतीयसप्तमे अन्तर्वेदि-बहिर्वेदिशब्दाभ्यामन्तरालप्रदेशो लक्ष्यते । तत्रान्तराले मिनुयादित्यादेः प्रतिपादनाद् वाक्येऽपि लक्षणा-सिद्धिरिति ज्ञातव्यम् । ऐकपद्यमैकस्वर्यं समासप्रयोजनमिति वाक्यम् अव्ययीभावश्चेति सूत्रीयकौमुद्यां पठितं तच्छेष्यां व्याख्यातं प्रसादकृततद्व्याख्यानं च तत्रैव दूषितम् । तदनुसारेण व्याख्यानादिकं करोति समर्थं समस्यत इत्युक्तमित्यादिना । सामर्थ्यविवरणमदृश्यत्वनये भविष्यति । काशिकायां तु स्वयंक्तेनेति सूत्रे द्वितीयाद्यगततत्रेतिसूत्रे चैकं पद्यमैकस्वर्यं च समासाद्भवतीति पठितम् । तन्मञ्जर्यप्यनुसृता । अधिकमव्ययं विभक्तीत्येतत्सूत्रीयशेषीस्थप्रतिपादनानुसारेण टीकायां प्रवर्तितमिति ज्ञेयम् । सूदशास्त्रादीति मूलम् । अनेन ते प्रसिद्धाश्च ते शब्दाश्च तच्छब्दा इति भाष्यं व्याख्यातं भवति ।





