+++
title = "०७ अमुख्यार्थस्वीकारः लज्जाकरः"

+++


## एकस्यापि हि शब्दस्य गौणार्थस्वीकृतौ सताम्

**अमुख्यार्थस्वीकारः लज्जाकरः**

**एकस्यापि हि शब्दस्य गौणार्थस्वीकृतौ सताम्**

### **सुधा**

इतश्च न ब्रह्मणि श्रुतानां वैदिकानां सर्वशब्दनां लक्षणाश्रयणं युक्तमित्याह एकस्यापीति ।

## **अनुव्याख्यानम्**

***एकस्यापि हि शब्दस्य गौणार्थस्वीकृतौ सताम् ॥***

***महती जायते लज्जा यत्र तत्राखिला रवाः ॥***

***अमुख्यार्था इति वदन्यस्तन्मार्गानुवर्तिनाम् ॥***

***कथं न जायते लज्जा वक्तुं शाब्दत्वमात्मनः ॥***

**सुधा**

यत्र वेदे सतां विदुषामेकस्यापि शब्दस्य मुख्यार्थपरित्यागेनामुख्यार्थ-

स्वीकृतौ कृतायां (सत्यां) महती लज्जा जायते । तत्राखिला अपि शब्दा अमुख्यार्था इति वदन्यस्तस्यात्मनः शाब्दत्वं शब्दशक्तितात्पर्यज्ञत्वं वक्तुं कथं लज्जा न जायते । केभ्यस्तन्मार्गानु-वर्तिनां शब्दशक्तितात्पर्यानुसारिणां विदुषां सकाशदिति योजना । तस्य व्याख्यातुर्मार्ग-मनुवर्तमानानां च कथं न जायते लज्जेति वा । तथा सत्यात्मनामिति बहुवचनान्तं पदमध्याहार्यम् ।

ननु न तावन्मुख्यार्थपरित्यागेनामुख्यार्थस्वीकार एव लज्जाहेतुः । तथा सति ‘गङ्गायां घोषः’ ‘कुण्डपायिनामयने मासमग्निहोत्रं जुहोति’इत्यादावमुख्यार्थग्रहणाभावप्रसङ्गात् । किं नाम मुख्यार्थे संभवत्येवामुख्यार्थस्वीकारो दोषः । मुख्यार्थो हि शक्तिग्रहणवशात्प्रथमं बुध्द्यारूढो भवति । विना च प्रथमातिक्रमे कारणं जघन्यप्रतिपत्तिस्वीकारे कथमनौचित्यं न भवेत् । यत्र तु मुख्यार्थे बाधकमस्ति तत्र तदपरित्याग एव लज्जाहेतुः । ‘गङ्गायां घोषः’ ‘सिंहो देवदत्तः’ इत्यत्र गङ्गादिशब्दस्य मुख्यार्थाङ्गीकार एव दोषः । तत्कथमेतत् । सत्यमेवैतत् । प्रकृतेऽपि न मुख्यार्थस्वीकारे बाधकमस्तीत्याचार्यो मन्यते । बाधिकायाः श्रुतेर्निर्गुणत्वोपपत्तेश्च निरस्तत्वादिति ।

### **वाक्यार्थचन्द्रिका**

उत्तरवाक्यतात्पर्यानवबोधान्न केवलं सर्वशब्दानां ब्रह्मणि लक्षणाश्रयणेऽ-नस्थामात्रमनौचित्यं चेति तत्तात्पर्यमाह इतश्चेति । अप्रसक्ततयाऽवैदिकशब्दानां ब्रह्मणि लक्षणया प्रवृत्तेः परेणाप्यनङ्गीकारादखिला इत्यनुपपन्नमित्यतो यत्र तत्रेति यद्भाष्य उक्तं तत्तात्पर्यकथनं वैदिका-नामिति । अनेन वैदिकशब्दलक्षणाश्रयणस्यातिजघन्यतां सूचयति । कर्मकाण्डगतानां ब्रह्मकाण्डेऽ-प्युपासनादिपराणां न परे ब्रह्मणि लक्षणाश्रितेत्यत उक्तं ब्रह्मणि श्रुतानामिति । अनेन वेदेऽखिला अपीत्यस्यापि सङ्कोचः सूचितो भवति । प्रकृतोपयोगितया सच्छब्दव्याख्यानं विदुषामिति । अमुख्यार्थस्य जघन्यप्रतिपत्तिकतया तत्स्वीकारस्य लज्जलहेतुतायाः प्रथमोपस्थितमुख्यार्थपरित्याग-कारणाभावप्रयुक्ततया लज्जाहेतुत्वमित्याशयेनोक्तम् मुख्यार्थेति । अत एवोत्तरत्र तथैवोपपादयिष्यतीति बोध्यम् । अत्र समानन्यायतयाऽमुख्यार्थ इत्युत्तरभाष्यानुरोधेन च गौणशब्दो लक्षणाऽऽदिसाधारण इत्यशयेनोक्तममुख्यार्थेति । शाब्दत्वमित्यस्यापि प्रकृतोपयोगितया व्याख्यानं शक्तीति । विदुषामित्यनेन सतामित्यस्यात्राप्यनुवृत्तिं सूचयति । सकाशादिति षष्ठ्यर्थकथनम् । यच्छब्दप्रकृतस्यैव तच्छब्दपरामर्शे परामर्शस्वारस्यमित्यायेशनाह तस्येति ॥ तथ सतीति । तथा च तस्यात्मनः शाब्दत्वं तेषां चात्मनां शाब्दत्वं वक्तुमिति योजना सूचिता भवति । यत इति श्रुतिनिरासानन्तरं भाष्यकारेणै-तद्दूषणोक्त्या सूचितेन मुख्यार्थस्वीकारे बाधकाभावविषयकस्वाभिप्रायेण निवर्त्यां शङ्कां दर्शयन्नेव मुख्यार्थत्यगामुख्यार्थस्वीकारयोरनौचित्यहेतुत्वं शङ्कामुखेनैव दर्शयति नन्विति । सर्वत्रायमेव न्याय इति दर्शयितुं लौकिकवैदिकयोः क्रमेणोदाहरणकथनं गङ्गायामित्यादि । यद्वा लक्षणागौण्योः क्रमेणो-दाहरणमेतत् । कुण्डपायिनामयनं नाम सत्रम् । अत एव ‘उक्तं क्रियाभिधानं तत्श्रुतावन्यत्र विधिप्रदेशः स्यात्’ इति । सप्तमे, सामानाधिकरण्यनिमित्तकत्वान्नामत्वस्य तस्य चोभयत्रापि भावादुभयत्रापि मुख्यनामत्वसंभवान्न गौणत्वकल्पनयाऽतिदेशकत्वमिति पूर्वपक्ष्योभयनामत्वे शब्दस्यानेकादृष्टशक्ति-कल्पनाप्रसङ्गेनावश्यभाविन्यन्यतमगौणत्वे, यत्र गुणाः सन्ति तत्र मुख्यत्वं, तद्गुणयोगादितरत्र गौणत्वम्, न हि निर्गुणे मुख्यस्यान्यत्र गौणता घटते । वाच्यगुणयोगे नहि वृत्तेर्गौणत्वं निर्गुणे तु वाच्ये कथं गौणत्वम् । तस्मान्नैकित्तिके मुख्योऽन्यत्र गौणोऽग्निहोत्रशब्दोऽतोऽग्निहोत्रवज्जुहोतीति वाक्यार्थ इत्यग्निहोत्रशब्दस्य मासाग्निहोत्रे नैयमिकाग्निहोत्रधर्मातिदेशेन गौणता प्रतिपादितेति ॥ तत्कथमेतदिति । श्रुत्यादेः प्रकृते बाधकत्वादिति भावः ॥ निर्गुणत्वेति । जन्माधिकरणे तस्या निरस्तत्वादिति भावः ।

### **परिमल**

कुण्डपायिनामयन इति । कुण्डपायिनामयनं नाम कश्चित्सत्रयागः । तत्रैकमासं क्रियमाणकर्मविशेषस्याग्निहोत्रमिति नाम, अग्निहोत्रमिवाग्निहोत्रमिति गौणमित्युक्तं पूर्वतन्त्रे ‘उक्तं क्रियाभिधानं तत् श्रुतावन्यत्र विधिप्रदेशः स्यात्’ इति सप्तमाध्यायतृतीयपादीयाद्यानये । तथाचाग्नि-होत्रपदेन मुख्यार्थनित्याग्निहोत्रत्यागेन गौणार्थग्रहणं तत्र न स्यादित्यर्थः ॥ एवमेवेति । निष्कारण-मेवेत्यर्थः। दोष इत्युक्तं व्यनक्ति मुख्यार्थो हीति ॥ दुष्टत्वदर्शनादिति । घोषानन्वयत्वरूप-दुष्टत्वेत्यर्थः ॥ श्रुतेरिति । ‘यतो वाच’ इत्यादिश्रुतेः ‘यत इत्यादिकैर्वदन्’ इत्यादिना निरस्तत्वात् । अवाच्यत्वसाधकनिर्गुणत्वरूपोपपत्तेश्च जन्मादिसूत्रे निरस्तत्वादित्यर्थः ।

### **यादुपत्यं**

कुण्डपायिनामयन इति । कुण्डपायिनामयनाख्ये सत्रे ‘मासमग्निहोत्रं जुहोति’ इति श्रूयते । इदं नित्याग्निहोत्रात्कर्मान्तरपरमेवेति तृतीये स्थितम् । तत्रैवान्या चिन्ता । किमग्निहोत्रशब्दो नित्याग्निहोत्रधर्मानिहातिदिशेन्न वेति । तत्र यद्ययं गौणः स्यात्तदाऽग्निहोत्रवज्जुहोतीत्यतिदिशेद्धर्मान् । न स्वयं गौणः । जुहोतिसामानाधिकरण्यस्यात्रापि तुल्यत्वेन नामधेयत्वात् । अग्निदेवताविधानार्थत्वाद्वा । अतो नातिदिशेदिति प्राप्ते सिद्धान्तःन तावदत्राग्निदेवता विधातुं शक्या । प्रकृतिविकारभावाभावेन चतुर्थीसमासासम्भवात् । तत्र सिद्धे कर्मभेदेऽनेकार्थत्वस्यान्याय्यात्वात्, एकत्राग्निहोत्रशब्दो मुख्यो ऽन्यत्र गौणोऽङ्गीकार्यः । नित्याग्निहोत्रे च नामप्रवृत्तिनिमित्तस्याग्निदेवतासम्बन्धस्य भावात्तत्रैव मुख्यता । अतः परशब्दः परत्र मुख्यसादृश्यमुपादाय प्रवर्तते । तत्सिध्द्यर्थं नित्यधर्मानतिदिशेदिति । सप्तमेऽत्रत्याग्निहोत्रशब्दो गौण इति समर्थितम् । तदपि न ग्राह्यं स्यादित्यर्थः । आदिपदात् ‘सोमेन यजेत’ इत्यादौ मत्वर्थलक्षणाऽपि न ग्राह्य स्यादिति ग्राह्यम् । निरस्तत्वादिति । प्रथमाधिकरणे श्रुतेर्द्वितीयाधिकरणे निर्गुणत्वस्य निरस्तत्वादित्यर्थः ।

### **श्रीनिवासतीर्थीया**

तस्य व्याख्यातुरिति । इति वदन्यस्तस्य सङ्करस्य मार्गमनुवर्तमाना-नामित्यर्थः । तन्मार्गानुवर्तिनामित्ययस्य विशेषणस्यापेक्षितं विशेष्यपदमध्याहरति तथा सतीति । एवं व्याख्याने सतीत्यर्थः । तथा च तत्मार्गानुवर्तितामात्मनां विवरणकारादीनां शाब्दत्वं वक्तुमित्यर्थः । अस्मिन्व्याख्याने आत्मन इति पदमुर्वरितम् । तस्येत्थं योजना । आत्मनश्चैवं व्याख्यातुः सङ्करस्यापि शाब्दत्वं वक्तुं कथं न लज्जा जायत इति ॥ तत्कथमेतदिति । प्रकृते च ब्रह्मणः शब्दमुख्यार्थत्वग्रहणे ‘यतो वाच’ इति श्रुते‘र्लक्ष्यलक्षणयोर्भेद’ इत्युक्तनिर्गुणत्वोपपत्तेश्च बाधिकायाः सत्वेन मुख्यार्थ-सम्भवाभावादमुख्यार्थस्वीकारो न दोषायेत्याशयः ।

### **वाक्यार्थरत्नमाला**

तात्पर्यानवबोधादिति । अनेन तात्पर्याप्रतीतिरूपं तत्कथननिमित्तमुक्तं भवति । प्रकृतोपयोगितयेति । निर्दोषत्वस्नानादिसत्कर्मित्वादेरर्थस्य प्रकृतानुपयोगादिति भावः । जघन्यप्रतिपत्तिकतयेति । अमुख्यार्थस्य जघन्यप्रतिपत्तिकतया तत्स्वीकारस्य प्राप्तायां लज्जाहेतुता तस्या न तत्स्वीकारमात्रप्रयुक्तत्वं किन्तु प्रथमोपस्थितो यो मुख्योऽर्थस्तत्परित्यागे यत्कारणं तत्स्वीकारे बाधकरूपं तदभावप्रयुक्तत्वं च । ततश्चात्र तत्स्वीकारस्य लज्जाहेतुत्वोपपादनाय कारणा-भावस्यापि विवक्षणीयत्वम् । यदा च मुख्यार्थपरित्यागकारणाभावः प्राप्तस्तदा मुख्यार्थपरित्याग-स्याप्यमुख्यार्थस्वीकारवल्लज्जाहेतुत्वमेतद्भाष्ये सूचितमस्तीत्याशयेनोक्तमित्यर्थः । विवक्षणीयत्व इत्यस्य विवक्षणीयत्वादित्यर्थः । कारणाभावे च सतीति चशब्दयुक्तः पाठः । यदा कारणाभावविवक्षा तदा लज्जाहेतुताप्रयोजकत्वेनाङ्गीकार्ये कारणाभावे विद्यमाने तु । बाधकरूपे कारणे विद्यमाने त्विति यावत् । मुख्यार्थपरित्यागस्यापीति योजना । न तु कारणाभावे सति मुख्यार्थपरित्यागरूपविशिष्टस्य लज्जा-हेतुत्वमत्र प्रतिपाद्यम् । मुख्यार्थत्यागस्य लज्जाहेतुत्वप्रतिपादनेन हि कारणे सत्येव मुख्यार्थस्त्याज्यः । न तु तदभावे । तथा च त्यागनिमित्तकारणस्याभावे त्यागोऽनुपपन्नः । सति चैवं तत्त्यागो लज्जाहेतु-रित्येवममुख्यार्थस्वीकार लज्जाहेतुत्वेनाङ्गीकर्तव्यकारणाभावेनैव मुख्यार्थपरित्यागस्यापि लज्जाहेतुत्वं प्राप्तमिति सूचनस्य भाष्यकारीयस्येह वर्णनेन केवलमुख्यार्थपरित्यागस्य लज्जाहेतुत्वेनाप्रकृततया विशिष्टस्य तद्धेतुत्वाभिधानवैयर्थ्यात् । केवलमुख्यार्थत्यागमात्रं लज्जाहेतुरिति तु न प्राप्नोति । अन्यार्थं तत्परित्यागकारणाभावस्वीकारादेव कारणाभावसाचिव्यस्य लब्धतया पृथगवक्तव्यत्वादिति ज्ञेयम् । हेतुत्वमनेन सूचितमित्याशयेनेति पाठः मूलकोशात्प्रतीयते । अनेन सूचयतीति प्राग्लिखितस्येत्या-शयेनोक्तमित्यनेन सम्बन्धकरणाभिप्रायेऽपि सूचयतीत्यस्य सूचितमित्येवमविनाशितत्वेनमित्याशयेनेति पूर्वमकारसद्भावेन च हेतुत्वमित्याशयेनेत्येव लेखकलिखनात् । उक्तमित्यनन्तरं मुख्यार्थेतीति प्रतीकोपादानात्प्रागकारः केनचिच्छोदितोऽस्ति । सोऽपि न परामर्शमूलः । मुख्यार्थपरित्यागेनेति मूलस्योपादानसिद्धेः । अस्मत्सुधापुस्तके एकस्यापि शब्दस्य मुख्यार्थेति पाठ आसीत्तत्राकारो नाशितोऽस्ति । तन्नाशप्रकारमपरामृश्यैवार्थं चानालोच्यैवाकारः शोधित इति ज्ञेयम् । अमुख्यार्थ-स्वीकारस्य लज्जाहेतुत्वोपपादकतया मुख्यार्थपरित्यागकारणाभावः स्वीकार्य इत्यादि प्रमेयं ननु न तावन्मुख्यार्थेत्याद्युत्तरमूल एव शङ्कामुखेन स्पष्टमिति तदनुसार्यस्मदाशयवर्णनेऽनास्था न कार्येत्याशये-नाह अत एवोत्तरत्रेति । शाब्दत्वमित्यस्यापीति । शब्दशास्त्राभिज्ञत्वादेरर्थस्य प्रकृतानुपयोगादिति भावः । परामर्शस्वारस्यमिति । अनेन पूर्वयोजनायां यत्तच्छब्दविषययोर् भिन्नत्वमित्यस्वर-सात्पक्षान्तरमाहेत्यवतारः सूचितो भवति ।

मूले आत्मनामित्यध्याहार्यमिति । नन्वात्मन इत्यस्यावृत्तिमाश्रित्य वचनविपरिणामेनाप्यात्मना-मित्येतत्सिध्यत्येव । अन्यथा वक्तुं शाब्दत्वमित्यादेरध्याहाराश्रयणमपि कर्तव्यं स्यात् । ततश्च वचन-विपरिणाममात्रे लाघवमिति चेन्न । अध्याहारपदस्यावृत्ते पदे वचनविपरिणाम इत्यत्रेव तात्पर्यमित्याहुः। टीकापि मूलानुसारेण नेया । सर्वत्रेति । लोके वेदे चेत्यर्थः । एवमवतारं कृत्वा अर्थाप्रतीतेर्व्याचष्टे कुण्डेति । कथमस्य गौणतोदाहरणत्वमित्यतः पूर्वमीमांसायां तथा निर्णीतमस्तीत्याह अत एवेति । अत एव सप्तमे गौणता प्रतिपादितेतीति वक्ष्यमाणेनान्वयः । एतश्च स्पष्टनीयमस्ति । कुण्डपायिनामयने उपसद्भिश्चरित्वा मासमग्निहोत्रं जुहोतीत्यत्र नित्याग्निहोत्रानुवादेन मासाख्यगुणो न विधातुं शक्यः । नित्याग्निहोत्रे उपसदामेवाभावात् । अतो अग्निहोत्रसञ्ज्ञकं कर्मान्तरमभिधीयत इति तरङ्गिणी । द्वितीयस्य तृतीयपादे प्रकरणान्तरे प्रयोजनान्यत्वमित्येकादशेऽधिकरणे मासमग्निहोत्रमिति वाक्ये नैयायिकेत्यादि विचार आनन्दमयनय चन्द्रिकाटीकायां कृतोऽस्ति ।

