+++
title = "०५ ब्रह्मावाच्यत्वं न श्रुत्यर्थः"

+++


## अवाच्यत्वं कथं ब्रूयान्मूकोऽहमितिवत्सुधीः

**ब्रह्मावाच्यत्वं न श्रुत्यर्थः**

***अवाच्यत्वं कथं ब्रूयान्मूकोऽहमितिवत्सुधीः***

### **सुधा**

ननु ‘यतो वाचो निवर्तन्ते’ इत्याद्यागमविरोधात्कालात्ययापदिष्टमीक्षणीयत्वेन वाच्यत्वसाधनम् । प्रसङ्गानां च विपर्ययापर्यवसानमिति ॥ स्यादेतदेवम् । यदि ब्रह्मावाच्यत्वं श्रुत्यर्थः स्यात् । न चैवम् । तथा व्याख्याने स्वक्रियाविरोधापत्तेरित्याह यत इति ।

## **अनुव्याख्यानम्**

***यत इत्यादिकैर्वदन् ।***

***अवाच्यत्वं कथं ब्रूयान्मूकोऽहमितिवत्सुधीः ॥***

**सुधा**

यत इत्यादिशब्दैर्ब्रह्मोक्त्वा हि तस्यावाच्यत्वं वाच्यम् । अन्यथा यस्य कस्यचिदवाच्यताऽऽपत्तेः । तथा च यत इत्यदिकैः पदैर्ब्रह्मैव वदन्कथं पुनस्तस्यावाच्यत्वं श्रुत्यर्थतया ब्रूयात् । मूकोऽहमितिवत्स्वक्रियाविरोधात् । सुधीरिति विपरीतलक्षणया परस्याकोविदत्वमाह ।

### **वाक्यार्थचन्द्रिका**

ननु यत इत्यादिकैरित्युत्तरभाष्यमुक्तार्थोपपादनाभावाव्द्यर्थम् । न च परोक्तावाच्यत्वसाधकश्रुतिनिरासार्थत्वान्न तद्वैयर्थ्यमिति वाच्यम् । स्वपक्षसाधकानामद्याप्यसमाप्ततया तन्निरासानवसरात्, ‘अद्भुतत्वादवाच्यं तत्, इत्यादिनाऽर्थान्तरकथनेन निरसिप्यमाणात्वाच्च, वदन् ब्रूयादित्यादिना वादिदूषणस्यैव प्रतीयमानतया साधकनिरासादर्शनाच्चेत्यतोऽस्मदुक्तसाधकविघटनाय परोपन्यस्तश्रुतेस्तदभिमतर्थे दूषणोद्भावनेन दद्विघातकत्वाभावप्रतिपादनार्थत्वात् श्रुत्यर्थतया तथा व्याख्या तृदोषाभिधानमुखेन तस्य श्रुत्यर्थत्वाभावस्यैव प्रतिपादनान्न काऽप्यनुपपत्तिरित्याशयेन तद्वक्यमवतारयति नन्विति ॥ ननु यत इत्यादिशब्दैर्ब्रह्मण उक्तेरनावश्यकत्वान्न स्वक्रियाविरोध इत्यतो भाष्यकारेण वदन्निति सिद्धवदुक्त्या सूचितं तदनुक्तौ बाधकं वक्तुमाह यत इत्यादिशब्दैरिति ॥ श्रुत्यर्थतयेत्युक्त्या श्रुत्यर्थत्वनिरासस्य भाष्यारूढतासूचनेनेसङ्गतिः परिहृता भवति । दृष्टान्तोक्त्या स्पष्टलब्धदूषणप्रदर्शनं स्वक्रियेति । यद्यस्य दूषणपरता तर्हि सुधीरित्येतद्विरोध इत्यत आह सुधीरिति ।

### **यादुपत्यम्**

प्रसङ्गानां चेति । लक्ष्यत्वं न स्यादित्येकः प्रसङ्गः । अनवस्थारूपो द्वितीयः । वस्तुत्वमेव न स्यादिति तृतीयः । अतो बहुवचनमिति द्रष्टव्यम् ।

### **वाक्यार्थरत्नमाला**

अर्थान्तरेति । तन्निरासेत्यतो बुध्याविवेकेन तस्या इति वर्तते । प्रतिपादनार्थत्वादिति । उत्तरभाष्यवाक्यस्येति योज्यम् । तथेति । पराभिमतवाच्यत्वपरतयेत्यर्थः । तस्येत्यस्य अवाच्यत्वस्येत्यर्थः । प्रतिपादनादिति । तत्रेति शेषः । तस्य चोत्तरभाष्यवाक्य इत्यर्थः ।

