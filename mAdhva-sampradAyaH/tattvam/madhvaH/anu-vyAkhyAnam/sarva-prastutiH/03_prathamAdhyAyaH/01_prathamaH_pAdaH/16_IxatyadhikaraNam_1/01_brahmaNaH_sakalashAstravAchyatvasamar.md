+++
title = "०१ ब्रह्मणः सकलशास्त्रवाच्यत्वसमर्थनम्"

+++


## ॐ ईक्षतेर्नाशब्दम् ॐ

**ब्रह्मणः सकलशास्त्रवाच्यत्वसमर्थनम्**

**अथ ईक्षत्यधिकरणम्**

**ॐ ईक्षतेर्नाशब्दम् ॐ**

### **सुधा**

॥ ॐ ईक्षतेर्नाशब्दम् ॐ ॥ वचनवृत्त्यैव सकलशास्त्रप्रतिपाद्यं ब्रह्मेत्युक्तं तदाक्षिप्य समाधातुमिदमधिकरणमारभ्यते । तथा हि । ‘यतो वाचो निवर्तन्ते’ ‘अशब्दमस्पर्शम्’ इत्यादि-श्रुतेः, ‘शब्दो न यत्र पुरुकारकवान्’ इत्यादिस्मृतेश्च ब्रह्म अवाच्यमवसीयते । वचनवृत्तिश्च द्रव्यगुणक्रियाजातिनिमित्ता । न च ब्रह्मणो द्रव्यादियोगोऽस्ति । ‘केवलो निर्गुणश्च’ ‘निष्कलं निष्क्रियं शान्तम्’ इत्याद्यागमात् । तत्कथं तस्य वाच्यता संभवति । औपनिषदत्वं च लक्षणया वृत्त्या संभवन्न वाच्यतामपेक्षते । अतोऽवाच्यत्वाद्ब्रह्मणो न वचनवृत्त्या शास्त्रगम्यत्वमिति ॥ अपर आह न सर्वशास्त्रप्रतिपाद्यत्वं ब्रह्मणः संभवति निश्चयोपायाभावात् । उपक्रमादयो हि तन्निश्चयोपायाः । तैश्चास्मदाद्यधिगतशास्त्रस्य कथञ्चिद्ब्रह्मविषयतावधारणेऽप्यस्मदनधिगतशास्त्रस्य तत्परातावधारणायोगात् । ‘अनन्ता वै वेदाः’ इति श्रुतेरनन्तं हि शास्त्रमवगम्यते । न चानन्त-शास्त्राधिगमोऽस्माकं कल्पकोटिशतैरपि संभवति । विफलश्च शास्त्रैकदेशस्य ब्रह्मपरत्वाध्यवसायः । एकदेशान्तरे तद्विपरीतप्रतिपादनस्यापि शङ्कनात् । न च वस्तुनि विकल्पः संभवति इति अत्रापि सन्देहः समास्कन्दति, इत्यतो न सर्वशास्त्रप्रामाप्याज्जगज्जन्मादिकारणं समस्तगुणपरिपूर्णं ब्रह्म सिध्द्यति ॥ इत्येवं प्राप्ते अवाच्यत्वशङ्कां तावन्निराचष्टे सूत्रकार ईक्षतेर्नाशब्दमिति ॥

## **अनुव्याख्यानम्**

***॥ ॐ ईक्षतेर्नाशब्दम् ॐ ॥***

**सुधा**

तव्द्याचष्टे ईक्षणीयत्वत इति ।

### **वाक्यार्थचन्द्रिका**

॥ ॐ ईक्षतेर्नाशब्दम् ॐ ॥ अनन्तरसङ्गतिं दर्शयन्नधिकरणप्रतिपाद्यं च सूचयति वचनवृत्त्यैवेति । तदा वचनवृत्तेः साकल्यस्य च परामर्शः । तेन संशब्दार्थस्य वाच्यत्वस्य कार्त्स्न्यस्य वेहाक्षिप्य समाधानादनन्तरसङ्गतिः । ‘गतिसामान्यात्’ इत्यस्य संशब्दार्थसमर्थनरूप-तयैक्यादेकाधिकरणान्तर्भाव इति सूचितं भवति । अशब्दमित्यादेः शब्दादिगुणशून्यं शब्दाविषय-श्चेत्यर्थः । पुरुकारकवान् कर्मत्वाद्यर्थकद्वितीयदिविभक्त्युपेत इति क्रियार्थः । क्रियाप्रतिपादक इति सुबन्ततिङन्तग्रहणेन शब्दमात्रप्रवृत्त्यभाव उक्तो भवति । ननु श्रुतेरर्थान्तरस्यापि संभवेन सावकाशत्व-त्कथमेतदित्यतो

‘दृष्टा गुणक्रियाजातिरूढयः शब्दहेतवः ।

नात्मन्यन्यतमास्त्वेषां तेनात्मा नाभिधीयते ॥’

इत्युक्तिमनुरुद्ध्य प्रवृत्तिनिमित्ताभावात्कथं वाच्यत्वमिति श्रुतिस्वाभिमतर्थोपोद्बलकयुक्तिमाशङ्कते वचनवृत्तिश्चेति । केवलोऽद्वितीय इति द्रव्यगुणक्रियाजातीनां चतुर्णामपि योगस्य सामान्येना-भावोक्तिः । निर्गुणो निष्क्रिय इति गुणक्रिययोर्विशेषेण निष्कलं निरवयवमित्यवयवभूतद्रव्ययोगस्य शान्तमपरिणामिति कार्ययोगस्येति द्रष्टव्यम् । यद्यपीह भाष्यकारेण गतिसामान्यादिति सूत्रं न व्याख्यायाते । तथाऽप्यधिकरणसङ्गतिकथनदशायां तदवतारिकारूपपूर्वपक्षकथनदशायां चाधि-करणान्तर्गतसूत्रसङ्गत्यादिकथने नानुपपत्तिरित्याशयेन पूर्वं तत्सूत्रसङ्गतिं प्रदर्श्य तन्निवर्त्यपूर्वपक्षं च दर्शयति अपर आहेति । एकदेशान्तरे विपरीतप्रतिपादनशङ्कया वस्तुविकल्पासंभवेनात्रापि सन्देहः समास्कन्दतीति वक्ष्यमाणानुसारेण कथञ्चिदित्युक्तम् ॥ अस्मदनधिगतेति । स्वरूपस्यैवानवधारणे तदुपक्रमाद्यवधारणस्य दूरोत्सारितत्वादिति भावः ॥ अस्माकमिति । अल्पायुः प्रजानामित्यर्थः ॥ नन्वस्मदधिगतशस्त्रस्य ब्रह्मविषयत्वावधारणमात्रेणास्मदभिमतसिद्धेः किं सर्वस्य तदवधारणेनेत्यत आह विफलश्चेति । चशब्दस्तुशब्दार्थेऽध्यवसाय इत्यनेन संबध्द्यते । नन्वेकदेशान्तरेऽन्यस्यापि जगत्कारणत्वप्रतिपादने विष्णोस्तदभावप्रतिपादने वाऽस्तु तर्ह्युभयानुसारेणोभयोर्जन्मादिकारणत्वं विष्णोस्तद्भावाभावौ वा को दोष इत्यतो जगत्कारणत्वस्य तत्प्रयुक्तसर्वोत्तमत्वस्य चोभयत्राङ्गीकारे एकैकत्र तत्कारणत्वकार्यत्वयोस्तदुत्तमत्वानुत्तमत्वयोश्च प्राप्या तयोर्भावाभावयोश्च सिद्धस्वरूप-त्वादनुष्ठाने विकल्पसंभवेऽपि सिद्धे वस्तुनि विकल्पो न संभवतीत्याशयेनाह न चेति ।

### **परिमल**

ॐ ईक्षतेर्नाशब्दम् ॐ ॥ आक्षेपकीं सङ्गतिमाह वचनवृत्त्येति ॥ वचनवृत्त्यैवेत्येतदंशाक्षेपप्रकारं तावद्व्यनक्ति यतो वाच इत्यादिना । ‘अशब्दम्’ इति श्रुत्यन्तरम् । न विद्यते शब्दो वाचको यस्य तदिति विग्रहोऽग्रे व्यक्तः । शब्दो न यत्र’ इति भागवतवाक्यम् ॥ ब्रह्मणो वाच्यत्वे युक्तिं चाह वचनवृत्तिश्चेति । औपनिषदत्वमुपनिषत्प्रतिपाद्यत्वम् ॥ सकलशास्त्रगम्य-मित्येतदंशाक्षेपः प्रकारमाह अपर आहेति ॥ एकदेशनिर्णयेनालं किं सर्वाधिगमेनेत्यत आह विफलश्चेति ॥ अमुक्तश्च शास्त्रैकदेशस्यापि ब्रह्मपरत्वाध्यवसाय इत्याह एकदेशेति । ततश्च किमित्यत आह न च वस्तुनि विकल्प इति । वस्त्वेवमनेवं भवतीति विकल्प इत्यर्थः ॥ अत्रापीति । एकदेशाधिगतेऽपि वस्तुनीत्यर्थः ॥ अवाच्यत्वशङ्कां तावदिति । द्वितीयशङ्का तु ‘गतिसामान्यात्’ इत्यनेन निगकरिष्यते । तव्द्याख्यानं चोपासनापादे तृतीये करिष्याम इति भावः ।

### **यादुपत्यम्**

॥ ॐ ईक्षतेर्नाशब्दम् ॐ ॥ पुरुकारकवानिति भावप्रधानो निर्देशः । तथा च यत्र विषये शब्दः पुरु साकल्येन कारकवान्प्रतिपादकत्ववान्नेत्यर्थः । यत्र येन कारकवान् कर्मकारकवानिति वा ॥ ‘गतिसामान्यदि’ति सूत्रनिवर्त्यपूर्वपक्षं दर्शयति अपर आहेत्यादिना । नन्वस्त्वेकदेशान्तरे विपरीतप्रतिपादनशङ्का तथाऽप्यस्मदधिगतशास्त्रैकदेशे ब्रह्मपरत्वाध्यवसाये किं बाधकमित्यत आह न च वस्तुनीति । विकल्पो नानात्वम् । सर्वोत्तमवस्तुद्वयायोगादिति भावः ।

### **श्रीनिवासतीर्थीया**

॥ ॐ ईक्षतेर्नाशब्दं ॐ ॥ इत्युक्तमिति । संशब्देनेति शेषः । कल्पकोटिशतैः कल्पानां कोटिशतैः ।

### **वाक्यार्थरत्नमाला**

ओम् ईक्षतेर्नाशब्दम् ओम् । सङ्गतिमिति । आक्षेपिकीम् । स्पष्टत्वा-द्भाष्येऽनुक्तमिति योज्यम् । अधिकरणप्रतिपाद्यं वचनवृत्तिसाकल्यरूपम् । तदेति । तच्छब्देनेत्यर्थः । शब्दादि गुणशून्यमित्यस्येत्यर्थ इति सम्बन्धः । अस्पर्शत्वादिसाधारणमशब्दत्वं निरुच्य पूर्वपक्ष-साधकत्वोपपत्तयेऽसाधारण्येनाप्यशब्दत्वं निर्वक्ति शब्दाविषयश्चेति । अत्रैवं योजना । अशब्दमित्यादेः शब्दादिगुणशून्यमित्यर्थः । बुध्या विवेकेनाशब्दमित्यस्य शब्दाविषयश्चेत्यर्थ इति सूत्रानुसारेण न विद्यते वाचकतया शब्दो यस्येति विग्रहः । अधिकं तत्त्वप्रकाशिकाटिप्पणेऽस्मदीये द्रष्टव्यम् । पुरु कारकवान् क्रियार्थ इति द्वेधाशब्दो विशेषितः । तदुभयं विशेषणमनूद्य व्याख्यानपूर्वकं तत्कृत्यं दर्शयति पुरुकारकवान् इत्यादिना । आद्यद्वितीयेतिशब्दयोः सुबन्ततिङन्तेत्याभ्यां क्रमेणान्वयः । दृष्टा गुणक्रिया जातिरूढय इत्येतद्वाक्यमवाच्यत्वभङ्गन्यायामृते न्यायवाचस्पत्यादावपि ज्ञेयम् । चतुष्टयी शब्दानां वृत्तिरिति महाभाष्यानुसारेण तत्त्वनिर्णयटीकायामुक्तवा दण्डीत्यादिकमुदाहृतम् । मूलेऽप्येवम् । श्रुतिस्वाभिमतेति । श्रुतेर्यः स्वाभिमतोऽर्थस्तदुपोद्बलकयुक्तिमित्यर्थः । इति युक्तिमिति सम्बन्धः । अत्र युक्तिमाहेति पाठः । आशङ्कत इति पाठे तु पूर्वपक्षिणोऽवाच्यत्वशङ्काकारितया तस्य युक्तिमाशङ्कत इत्यनेन युक्तिशङ्कितत्ववचनमपि प्रागुक्तार्थोपोद्बलकयुक्तिकथन एव पर्यवसन्नं न तु पूर्ववाक्योक्त-प्रमेयोपरि आक्षेपोऽयमित्यत्र तात्पर्यपूर्वपक्षिकतच्छङ्काग्रन्थानुवादमात्रे तात्पर्यात् । यद्वोपसर्गबलेन धातोरर्थान्तरवृत्तेर्धातूनामनेकार्थत्वेन वा शङ्कत इत्यस्य वचनमात्रमेवार्थ इति ज्ञेयम् । विशेषेणेति । अभावोक्तिरिति वर्तते । अतो न पुनरुक्तिरिति भावः । निष्क्रियमितीति नपुंसकपाठः । उत्तरवाक्य-गतस्यापि स्पष्टार्थत्वाशयेन निर्गुणत्वेन सहोक्तिः । विशेषेणेति तु वस्तुस्थितिकथनं तदंशे । द्रव्य-योगांशेऽपि पौनरुक्तयं परिहर्तुं विवेकमाह निरवयवमितीत्यादि । कार्ययोगस्येत्यस्य कार्यरूप-द्रव्ययोगस्येत्यर्थः । अस्मदनधिगतस्येतीति वा गतशास्त्रस्येतीति वा प्रतीकोपादानम् । अस्माक-मित्येतत्सामर्थ्यलब्धमर्थमाह अल्पेति । जगत्कारणत्वप्रतिपादन इति । प्रतिपादनं चेद्वर्तते तर्ह्यस्तूभयो-रित्यादि कारणत्वमित्यन्तम् । अभावप्रतिपादने अभावप्रतिपादनं चेद्वर्तते तर्हि विष्णोस्तद्भावाभावाविति अस्त्वित्यस्य वचनविपरिणामेन योजना द्रष्टव्या । एकैकत्रेति । विष्णोर्जगत्कारणत्वपक्षे जगदन्तः-पात्यन्यपदोक्तं रुद्रादिकारणत्वं तत एव तदुत्तमत्वं च प्राप्तं रुद्रादौ तु विष्णुकार्यत्वं तदनुत्तमत्वं च प्राप्तम् । रुद्रादेर्जगत्कारणतापक्षे तु रुद्रादौ विष्णुकारणत्वं तदुत्तमत्वं च प्राप्तं तथा विष्णौ रुद्रादिकार्यत्वं तदनुत्तमत्वं चेति एकैकत्र विष्णौ रुद्रादौ वा परस्परनिरूपितकारणत्वकार्यत्वोत्तम-त्वानुत्तमत्वानां प्राप्तिरित्यर्थः । भावाभावयोश्चेत्यनन्तरमसिद्धस्वरूपेति नञ्युक्तः पाठः । सिद्धेति लेखकागतम् । असिद्धस्वरूपत्वादित्यनेनासिद्धस्वरूपत्वं विकल्पविषयताप्रयोजकमित्युक्तं भवति ।





------------------------------------------------------------------------

ईक्षणीयत्वतो विष्णुर्वाच्य एव.

***ईक्षणीयत्वतो विष्णुर्वाच्य एव.***

### **सुधा**

अत्र ईक्षतेरिति धातुनिर्देशः । न चाविवक्षितार्थं शब्दमात्रं ब्रह्मणो वाच्यत्वे हेतुर्भवितुमर्हतीति तदर्थोऽनेनोपलक्ष्यते । न च ब्रह्मासंबन्धीक्षणमप्यत्र हेतुर्भवति अतिप्रसङ्गात् । सम्बन्धश्च न कर्तृत्वादिरूपः श्रुत्यननुगमाद् विपक्षे बाधकाभावप्रसङ्गाच्च । अत ईक्षणं ब्रह्मकर्मकमेव हेतुत्वेन वाच्यम् । न चैतदपि युक्तं व्यधिकरणत्वप्रसङ्गात् । तस्मादीक्षणकर्मत्वमेव हेतुतया विवक्षितम् इत्याशयेनोक्तम् ईक्षणीयत्वत इति ।

## **अनुव्याख्यानम्**

***ईक्षणीयत्वतो विष्णुर्वाच्य एव........।***

**सुधा**

तदित्यनुवर्तते । तेन विष्णुरित्याह । न विद्यते वाचकः शब्दो यस्य तदशब्दम् । अवाच्यमित्यर्थः ॥ वाच्यमिति वक्तव्ये नावाच्यमिति वचनं ‘द्वौ नञौ प्रकृतमर्थं सातिशयं गमयतः’ इति वचनादवधारणार्थमित्यभिप्रेत्योक्तं वाच्य एवेति ॥ नन्ववधारणमपि किमर्थम् । उच्यते । तत्त्वनिर्णयार्थं हि न्यायसूत्रम् । निर्णयश्च स्वपरपक्षसाधनोपालम्भाभ्यामेव भवति । नान्यतरमात्रेण । यथोक्तम् । विमृश्य पक्षप्रतिपक्षाभ्यामर्थावधारणं निर्णय इति । तदत्रावधारणे कृते वाच्यत्वविधिरवाच्यत्वनिषेधश्चेत्युभयमपि श्रुत्यर्थाभ्यां प्रतिज्ञातं स्यात् । उभयसाधनार्थश्चेक्षणीयत्व-हेतुर्विज्ञायते । तथा च निर्णयो भवेत् । वाच्यमिति तु प्रतिज्ञाते परपक्षप्रतिषेधो न कृतः स्यात् । न च तदर्थमन्यत्सूत्रमस्ति । अतो युक्तोऽयं निर्देशः ॥ एवमन्यत्रापि वेदिव्यम् ।

इदमुक्तं भवति । ब्रह्म वाच्यं भवितुमर्हति; न पुनरवाच्यमीक्षणकर्मत्वाद्घटवत् । ईक्षणीयत्वं च ब्रह्मणः ‘स एतस्माज्जीवघनात्परात्परं पुरिशयं पुरुषमीक्षते’ ‘आत्मन्येवात्मानं पश्येत्’ इत्यादि-श्रुतिसिद्धमिति ।

ननु ब्रह्मणो वाच्यत्वाभावे किं बाधकम् । ईक्षणीयत्वं न स्यात् । तथा च ब्रह्मज्ञानाभावेन शास्त्रवैयर्थ्यमनिर्मोक्षश्च स्यादिति चेन्न । वाच्यत्वस्याव्यापकत्वादीक्षणीयत्वस्याव्याप्यत्वाच्च । न ह्यव्यापकनिवृत्तिरव्याप्यनिवृत्तिमापादयितुं शक्नोति । ईक्षणीयत्वं हि प्रत्यक्षानुमानागम-तदाभास-निमित्तं व्यापकं युक्तम् । वाच्यत्वं च शब्दवृत्तिविशेषोपाधिकं व्याप्यमेवेति ॥ मैवम् । न तावदिदं मोक्षार्थमुपदिष्टं ब्रह्मेक्षणं प्रमाणाभावजन्यम् । भ्रान्तेरविद्यानिवर्तकत्वाभावात् । नापि प्रत्यक्षानुमानजम् । शास्त्रैकसमधिगम्यतायाः साधितत्वात् । तथा च प्रकारान्तराभावे सति यदि ब्रह्म वाच्यमपि न भवेत्तदेक्षणीयमपि न भवेदिति बाधकं संभवत्येव । न च व्याप्त्यसंभवः । व्यतिरेकसंभवात् । यद् यत्कारकाविषयस् तत् तत्क्रियाऽविषयः यथा कुठाराद्यविषयो गगनं न छिदाविषय इति सामान्यव्याप्तिसंभवाच्च ।

### **वाक्यार्थचन्द्रिका**

भाष्योक्तमर्थं मूलारूढं कर्तुमाह अत्रेत्यादिना ॥ ईक्षतेरिति धातुनिर्देश इति । धातोरनुकरणमित्यर्थः। नन्वीक्षतेरिति कथं शब्दरूपनिष्पत्तिः । न चेक्षधातोः ‘इक्श्तिपौ धातुनिर्देशे’ इति स्मरणात् श्तिपि ‘कर्तरि शप्’ इति शपि तच्छब्दनिष्पत्तिरिति वाच्यम् । ‘कर्तरि शप्’ इति कर्त्रर्थे सार्वधातुके परत एव शपो विधानात् । शितपः शित्त्वेन सार्वधातुकत्वेऽपि कर्त्रर्थत्वाभावात् ‘कर्तरि शप्’ इति शपः प्राप्त्यसंभवादिति चेन्न । श्तिपः शित्करणसामर्थ्येन सार्वधातुकमात्रे परतोऽपि शपोऽभ्युपगमादित्येके । तन्न । पिबतिर्ग्लायतिरित्यदौ पिबाद्यादेशप्रवृत्त्याऽऽत्वनिवृत्त्या च शित्त्वस्य चरितार्थत्वेन तत्सामर्थ्यस्य कल्पयितुमशक्यत्वात् । वस्तुतस्तूपसर्गात्सुनोति सुवति ध्यायतेः संप्रसारणं चेति निर्देशादेव कर्तर्यपि श्तिप्सिद्ध्येक्षतिरिति शब्दनिष्पत्तेः संभवात् ॥ मुख्यार्थानुपपत्तिं दर्शयति न चेति ॥ ननु यत्र मुख्येक्षणं नास्ति तते मुख्यार्थस्येक्षतिधातोरपि व्यावृत्तेरर्थवद्धातोरपि लिङ्गत्वसंभवादीक्षतिपदस्य धातुपरत्वेऽपि नानुपपत्तिरित्यतोऽर्थस्य ब्रह्मणो व्यावृत्त्यवगमं विना तद्वाचकस्य धातोस्ततो व्यावृत्त्यवगमासंभवेन प्रथमोपस्थितार्थस्यैव तल्लिङ्गत्वमुचितमित्याशयेना-विवक्षितार्थं शब्दमात्रमित्युक्तम् ॥ तदर्थ इति । विषयविषयिभावरूपशक्यसंबन्धसूचनम् । इति-कर्तव्यताविधिशून्यसौरादियागानां पूर्वप्राप्तप्रतीतिकर्तव्यतयैवेतिकर्तव्यताकत्वमित्यर्थप्रतिपादके इति कर्तव्यताविधेर्यजतेः पूर्ववत्त्वमिति सप्तमस्थजैमिनिसूत्रे यजतेरिति निर्देशात्सूत्रकाराणामर्थविवक्षया धातुप्रयोगस्य प्रचुरत्वेन रूढलक्षणात्वेन न प्रयोजनसापेक्षत्वमस्या इति प्रयोजनाप्रदर्शनमिति द्रष्टव्यम् । ननु तर्हि तदैक्षतेत्यादिस्तादृशश्रुतिरेवोपादीयतामित्यत आह विपक्ष इति ॥ व्यधिकरणत्वेति । पुरुषनिष्ठेक्षणस्य ब्रह्मनिष्ठावाच्यत्वव्यधिकरणत्वादित्यर्थः। यद्यप्यन्यकर्मकपुरुषनिष्ठेक्षणस्य ब्रह्मणो वाच्यत्वेन विनाऽनुपपत्तेरभावाद्ब्रह्नकर्मकस्यैव तस्य चेति ब्रह्मकर्मकत्वोपजीवनेन व्याप्तौ सत्त्यां न व्यधिकतणासिद्धेर्दोषात्वम् । तथाऽपीक्षणस्य ब्रह्मकर्मकत्वमुपजीवता ब्रह्मण ईक्षणकर्मत्वस्यावश्या-भ्युपगमनीयत्वात्तदुक्त्यैव च व्यधिकाणासिद्धेर्दोषित्वाग्रहणं प्रत्यपि वैयधिकरण्यपरिहारसंभवे किमिदानीं तद्दोपत्वाभावव्युत्पादनेनेत्याशयेन तद्दोपत्वाभिधानात् ॥ तस्मादिति । ईक्षणमेव हेतुः पक्षधर्मताप्रयोजकसंबन्धश्च कर्मत्वलक्षण इति वा लक्षितलक्षणया सौत्रेक्षतिशब्दस्येक्षणकर्मत्वमर्थ इति वाऽस्याशयो द्रष्टव्यः ।

वाच्य एवेति भाष्यस्य सूत्रव्याख्यानतां दर्शयितुं तदनुगुणतया सौत्रशब्दं व्याख्याति न विद्यत इति । एवेत्यस्य सूत्राक्षरार्थत्वं दर्शयति वाच्यमितीति ॥ द्वौ जञाविति । ‘सविशेषणे हि’ इति न्यायेनावाच्यमित्यभावविशिष्टवाच्यविशेषणस्य नञो विशेषणीभूताभावविषयत्वे समभिव्याहृतं वाच्यमेव नञ्द्वयार्थः । तर्हि तद्वैयर्थ्यमित्यतो वाच्यमिति तल्लाभेऽपि नञ्द्वयेन निषेधनिषेध-रूपातिशयस्यापि लाभादवधारणसिद्धिरित्याशयः । अत्र न्यायसूत्रसम्मतिमाह यथोक्तमिति । अत्र पक्षप्रतिपक्षशब्दाभ्यां तत्साधनोपलम्भो लक्ष्यते । विमर्शशब्देन साधनोपलम्भविषयौ संभवासंसवौ द्विवचनेन मेलनम् । तथा च संभवासंभवविषयीभूताभ्यां तत्साधनोपालम्भाभ्यां स्वपरपक्षसाधनोपा-लम्भाभ्यां स्वपरपक्षसाधनोपालम्भसंभवासंभवाभ्यमिति यावन् मिलिताभ्यां ताभ्यामर्थावधारणं निर्णय इति तर्कविषयनिर्णयलक्षणमेतत् । प्रत्यक्षादिसाधारणनिर्णयस्य त्वर्थावधारणमात्रं लक्षणमिति द्रष्टव्यम् ॥ श्रुत्यर्थाभ्यामिति । अभावाभावो भाव इति नञ्द्वयस्यापि समभिव्याहृतार्थवाचकत्वं वैयर्थ्या-न्यथाऽनुपपत्त्या चेतरनिषेधसिद्धिरिति पक्षे नावाच्यमित्यत्र वाच्यत्वविधिः श्रौतो ऽवाच्यत्वनिषेध-स्त्वार्थिकः । अभावाभावो भावव्याप्य इति नञ्द्वयस्य निषेधनिषेधमुखेन समभिव्याहृतार्थज्ञापकत्वमिति पक्षे तु विपरीतश्रौतार्थिकभाव इति द्रष्टव्यम् । यद्वा । नेदं नञ्द्वयस्थलाभिप्रायेणापि तु ‘वाच्य एव । वह्निमानेव’ इत्याद्यवधारणस्थलमात्राभिप्रायेण नञ्द्ववमप्यवधारणार्थं प्रकृतमित्येव । वाच्य एवेत्यादौ च श्रुत्या वाच्यत्वविधिरार्थिक इतरनिषेध इति द्रष्टव्यम् । उत्तरवाक्योक्तविपक्षे बाधकनिवर्त्याऽ-प्रयोजकत्वशङ्काप्रसक्तये एतद्वाक्याभिमतानुमानप्रकारं दर्शयन्नेव भाष्योक्तरीत्या तद्धेत्वसिद्धिपरिहारं चाह इदमुक्तं भवतीति ॥ ननु न चान्यथेति ब्रह्मणो वाच्यत्वाभावे लक्ष्यत्वानुपपत्तिरूपविपक्ष-बाधकपरोत्तरवाक्यमयुक्तम् । इष्टापत्त्या तर्काभासत्वात् । न चेक्षणीयत्वरूपहेतूच्छित्तिलक्षण-विपक्षबाधकस्योत्तरवाक्याभिमततया तत्रावाच्यस्यापि लक्षणयेक्षणोपपत्तौ परेण शङ्कितायामवाच्यत्वे लक्ष्यत्वानुपपत्तिकथनान्नेष्टापत्तिशङ्केति वाच्यम् । वाच्यत्वस्येक्षणीयत्वव्यापकतया व्यापकनिवृत्त्या व्याप्यनिवृत्तेरापादयितुं शक्यतयाऽन्यथोपपत्तिशङ्काऽनवकाशात् । न चेक्षणीयत्वस्य प्रत्यक्षादि-बहुनिमित्तकतया वाच्यत्वस्य विशेषोपाधिकतया तथा व्याप्य व्यापकभावस्यैवानुपपत्त्या न व्याप्य-निवृत्त्या व्यापकनिवृत्तेरापादयितुं शक्यकयाऽन्यथोपपत्ति शङ्का नवकाशा नवकाशात् । नचेक्षणीयत्वस्य प्रत्यक्षादिबहु निमित्तकतया वाच्यत्वस्य विशेषोपाधिकतया तथा व्याप्यव्यापक भावस्यैवानुपपभत्त्या नव्याप्यनिवृत्त्या व्यापकनिवृत्तिरापादयितुं शक्येत्यन्यथोपपत्तिशङ्कोदय इति वाच्यम् । तथा सति प्रत्यक्षादिनापीक्षणोपपत्तिशङ्कासंभवेन विशिष्यलक्षणयैव तदपिपत्तिशङ्कानिरासाय भाष्यकारीय-यत्नानुपपत्तेरित्यत ‘औपनिषदत्वान्नावचनेनेक्षणम्’ इति भाष्यदिशा प्रत्यक्षादिनाऽन्यथोपपत्ति-परिहारप्रकारस्य सुगमत्वादेतदनुपपत्तिपरिहारस्य च सर्वशब्दावाच्यस्य लक्षणायुक्तेरिति भाष्येऽस्पष्ट-त्वाद्युक्तोऽत्रेव मूलकारीयो विशिष्य यत्न इत्याशयेन विपक्षबाधकप्रश्नपूर्वं हेतूच्छित्तिरूपविपक्षबाधकं तव्द्याप्यव्यापकभावानुपपत्तिशङ्कां भाष्यदिशा तत्परिहारप्रकारं ततो लक्षणयोपपत्तिशङ्कां च दर्शयन्नेव तन्निवर्तकतयोत्तरमूलं योजयति नन्वित्यादिना ॥ आपाद्यस्यानिष्टत्वं दर्शयितुमाह तथा चेति ॥ न तावत्स्पष्टदृष्टव्यभिचारेणानयोर्व्याप्यव्यापकभावानुपपत्तिरपि तु ब्रह्मण्येवेक्षणमन्यथा किं न स्यादिति शङ्का सेति वाच्यम् । सा च ब्रह्मेक्षणस्य भाष्योक्तदिशा प्रकारान्तरेणानुपपन्नतया शङ्का न युक्तेत्याह न तावदित्यादिना ।

उपदिष्टमितीक्षणमेवासिद्धमिति शङ्कानिरासाय मोक्षार्थमित्युक्तिप्रयोजनकथनं भ्रान्तेरिति । तथा चौपनिषदत्वादिति भाष्यमुपलक्षणमित्युक्तं भवति ॥ प्रकारान्तराभावे सतीति ।
प्रमाणाभास-प्रत्यक्षानुमानरूपेक्षणनिमित्तकारकविषयत्वे सतीत्यर्थः । तथा च वाच्यत्वाभावमात्रस्यापादकत्वा-सम्भवेऽपि प्रकारान्तरासंभवविशिष्टस्य तस्यापादकतायां नोक्तानुपपत्तिरिति भावः । यदीक्षणीयं तत्प्रकारान्तरासंभवे सत्यवाच्यमपि नेति व्यतिरेकव्याप्तेर्घटादावेव सुप्रसिद्धत्वादन्वयव्याप्तिग्रहण-स्थलाभावेऽपि नानुपपत्तिरित्याह व्यतिरेकेति ॥ सामान्यव्याप्तेः सुज्ञानत्वाच्च नानुपपत्तिरित्याह यद्यदिति । अत्र तर्कमूलव्याप्तिकथनावसरे प्रकारान्तराभावस्यापि कारकाविषय इति व्याप्यकोटि-निवेशसूचनेन कारकान्तराभावे सतीत्यस्य ब्रह्मरूपपक्षविशेषणत्वमभिप्रेतमिति भ्रान्तिः परिहृता भवति । तथा च पूर्व प्रदर्शितो वाच्यत्वेक्षणीयत्वयोरेव साध्यसाधनभावो न तु प्रकारान्तराभावे सतीत्यस्य हेत्वादिविशेषणत्वं स्पष्टदृष्टव्यभिचाराद्यभावाद् अप्रयोजकत्वपरिहाराय विशेषणप्रक्षेपस्य चायुक्तत्वाद्विपक्षबाधकतर्के च सामान्यविशेषयोर्विपरीतव्याप्यव्यापकभावानुपपत्त्या व्यापकनिवृत्त्या व्याप्यनिवृत्तेरापादयितुमशक्यतया तदुपपादनायापादके विशेषणप्रक्षेपोऽभिमतः । तत्त्वप्रकाशिकायां तु ‘औपनिषदत्वात्’ इति भाष्यस्वारस्यानुरोधेन विशिष्टेक्षणीयत्वान्यथानुपपत्तिपरिशेषयोः कथनम् । अत्र त्वीक्षणीयत्वतो विष्णुर्वाच्य एवेत्यनुव्याख्यास्वारस्यानुसारेण केवलयोः साध्यसाधनभावो विपक्ष-बाधकतर्के च विशेषणप्रक्षेपोऽमिमत इति बोध्यम् ।

### **परिमल**

अत्रेति । सूत्रे ॥ तदर्थ इति । धात्वर्थो दर्शनरूप इत्यर्थः । अर्थोऽनेनोपक्ष्यत इत्यनुक्त्वा तदर्थ इति शक्यसंबन्धद्योतनार्थम् ॥ श्रुत्यननुगमदिति । पुरुषमीक्षत इति श्रुतौ पुरुषस्येक्षणकर्मतयोक्तत्वादित्यर्थः ॥ विपक्ष इति । ब्रह्म वाच्यम् ईक्षणकर्तृत्वाद् इत्यत्र अस्त्वीक्षणकर्तृत्वं मास्तु वाच्यत्वम् इत्यत्र बाधकाभाव इत्यर्थः ॥ अवधारणार्थमिति । अशब्दमिति प्रागुक्तश्रुत्यनुगमायचेत्यपि ध्येयम् । तेन वाच्यमेवेति कुतो न सूत्रितमिति । तथा तत्तु इति पूर्वसूत्रात्तुशब्दमनुवर्त्य तद् वाच्यं तु इति योजनायामपि वाच्यमेवेतिलाभादीक्षतेर्वाच्यमित्येव सूत्रणीयमिति च चोद्यं निरस्तं ध्येयम् । तत्पदान्वितावधारणार्थतुशब्दस्य तत्पदान्वयभङ्गेनान्यत्रान्वये तत्त्वित्याध्यायसमाप्ति प्रतिनयं साध्यार्पकतयाऽनुवृत्त्यनापत्तेश्चेति । अवधारणार्थमपीति । अवधारणार्थकनञ्द्वयमपीत्यर्थः । यथोक्तमिति । तार्किकैः ॥ विमृश्येति । पक्षप्रतिपक्षाभ्यां विमृश्य जायमानम् अर्थावधारणमित्यर्थः ॥ श्रुत्यर्थाभ्यामिति । यथाक्रममन्वयः । सूत्रे नाशब्दमित्युक्ते-र्वाच्यमेवेति विन्यासस्याभिमतत्वात् । अत एव चाग्रे ब्रह्म वाच्यं न अवाच्यमेव इति चेत्युक्तम् । एवमन्यत्रापीति । ‘हेयत्वावचनाच्च’ ‘अन्यत्राभावाच्च ‘न तृणादिवत्’ ‘अम्बुवदग्रहणात्तु न तथात्वम्’ इत्यादावित्यर्थः । यद्वा अन्यत्रापि आनन्दमय इत्यदौ तत्वित्यवाधारणकृत्यं ध्येयमित्यर्थः ॥ कथमत्र प्रयोग इत्यत आह इदमुक्तं भवतीति । ईक्षणकर्मत्वाज् ज्ञानकर्मत्वादित्यर्थः ॥ हेतोरसिद्धिं निरस्या-प्रयोजकतामाशङ्कते ननु ब्रह्मण इत्यादिना मैवमितिपर्यन्तेन । सिद्धान्ती हेतूच्छित्तिबाधकमाशङ्कते ईक्षणीयत्वं न स्यादित्यादिना ॥ पूर्ववादी निराह इति चेन्नेति । अव्यापकत्वादिकमेव व्यतिरेकमुखेन व्यनक्ति ईक्षणीयत्वं हीति ॥ वृत्तिविशेषेति । शक्तिरूपेति भावः ॥ न च व्याप्त्यभाव इति । वाच्यत्वरूपसाध्याभावस्य शब्दैकजन्यत्वविषयरूपहेत्वभावेन सह व्याप्त्यभाव इत्यर्थः । सर्वस्यापि वस्तुनो वाच्यत्वेन साध्याभावस्य क्वाप्यभावादिति भावः । यत्र शब्दैकसमधिगम्यत्वं तत्र वाच्यत्वं यथा धर्मादीति दृष्टान्तसंभवाव्द्यतिरेकव्याप्तिसंभवादित्युक्तम् ॥ तत्क्रियाऽविषय इति । तज्जन्यक्रियाया अविषय इत्यर्थः ।

### **यादुपत्यं**

धातुनिर्देश इति । ‘इक्श्तिपौ धातुनिर्देश’ इति स्मरणादिति भावः ॥ तदर्थ इति शक्यसम्बन्धद्योतनार्थम् ॥ श्रुत्यननुगमादिति । ‘पुरुषमीक्षते’ इति श्रुतौ पुरुषस्योक्षणकर्मतयोक्त-त्वादिति भावः ॥ अवधारणार्थमिति । अवधारणस्यैवकारस्यार्थ इति कोटिव्यवच्छेदरूपो यस्य तदवधारणार्थमित्यर्थः ॥ अवधारणमपीति । अवधारणार्थकं नञ्द्वयमपीत्यर्थः ॥ न्यायसूत्रसम्मतिमाह यथोक्तमिति । विमृश्य संशय्य पक्षप्रतिपक्षाभ्यां स्वपक्षसाधनपरपक्षोपालम्भाभ्यामर्थतत्त्वावधारणं निर्णय इति सूत्रार्थः । अत्र संशयोत्तरनिर्णयस्यैव लक्ष्यत्वेनाभिमतत्वात् । करतलामलकादि-निर्णयेऽव्याप्तिकथनमसङ्गतम् । परपक्षशब्देन च स्वानभिमतपक्षो ग्राह्यः । न तु परोदीरित एवातः स्वस्यैव विमर्शानन्तरं जायमाने निर्णये पराभावादव्याप्तिशङ्काऽनवकाश इति ध्येयम् ॥ नन्वेवं नञ्द्वयेन प्रतिज्ञाकरणे परपक्षप्रतिषेध एव प्रतीयते न स्वपक्षसिद्धिस्तत्प्रापकपदाभावादित्याशङ्कां परिहरन् अवधारणार्थमित्युक्तमुपपादयति तदत्रावधारण इति । अवधारणार्थकनञ्द्वयप्रयोगे सूत्रकृता कृत इत्यर्थः ॥ श्रुत्यर्थाभ्यामिति । अत्र यथायोग्यं सम्बन्धो न यथाक्रमम् । वाच्यत्वविधेरुक्त-प्रतिज्ञायामार्थिकत्वात् ॥ एवमन्यत्रापीति । ‘अन्तस्तद्धर्मोपिदेशादि’त्याद्याधिकरणेष्वपि पृथक् परपक्षोपालम्भादर्शनात् । तत्त्वित्यनुवर्तितावधारणेन प्रतिज्ञाते परपक्षोपालम्भेऽपि तद्धर्मोपदेशादिरेव हेतुरिति वेदितव्यम् । यत्र द्वितीयाद्यध्यायेषु प्रतिज्ञायामवधारणं न दृश्यते । तत्रापि तदध्याहारेण सिद्धान्तहेतुरुभयसाधनार्थो वेेदितव्य इत्यर्थः । अतो न तत्र निर्णयलक्षणाव्याप्तिरिति भावः ॥

नन्वत्र वाच्यत्वविधेरार्थिकत्वे परपक्षोपालम्भस्यैव प्रथमप्रतीत्याऽप्राप्तकालत्वप्रसङ्गादित्यशङ्का-परिहाराय सूत्रकाराभिप्रेतप्रयोगप्रकारं दर्शयति इदमुक्तं भवतीत्यादिना । लाघवाय सूत्रस्य तथात्वेऽपि प्रयोगसमये वाच्यत्वमेव प्रथमं प्रतिज्ञायां वक्तव्यम् । अतो नोक्तदोष इति सूत्रकाराश्य इति भावः ॥ शङ्कते ॥ ईक्षणीयत्वं न स्यादिति । नन्वीक्षणीयत्ववाच्यत्वयोरुभयोरपि केवलान्वयित्वेन समव्याप्ततया कथं वाच्यत्वस्याव्यापकत्वादित्यादिकमित्यतस्तदभिप्रायमाह ईक्षणीयत्वं हीति । अनयैव विवक्षये-क्षणीयत्वस्याव्यापकत्वं चोक्तम् । न तु व्यभिचारदर्शनेनेति भावः ॥ सत्यमीक्षणीयत्वं बहुविशेष-निमित्तकं व्यापकमेव भवितुं युक्तमिति तथाऽपीतरविशेषप्रतिषेधसहकृतं तद्वाच्यत्वव्याप्यमपि भवितुमर्हतीत्यत ईक्षणीयत्वं न स्यादिति बाधकाभिधानं युक्तमेवेत्याह न तावदिदमित्यादिना ॥ सामान्यव्याप्तीति । प्रकृते च शब्दलक्षणकारकविषयो ब्रह्म न तज्जन्येक्षणरूपक्रियाविषय इति व्याप्त्यनुगमो द्रष्टव्यः ॥

### **श्रीनिवासतीर्थीया**

तदर्थ इति । ईक्षतिधात्वर्थरूपमीक्षणमित्यर्थः ॥ विपक्ष इति । ईक्षति-कर्तृत्वाद्यदि वाच्यत्वं साध्येत तदाऽस्त्वीक्षणकर्तृत्वं मास्तु वाच्यत्वमित्यप्रयोजकताशङ्कायां बाधका-भावादित्यर्थः ॥ व्यधिकरणत्वेति । ब्रह्मवाच्यमीक्षणस्य ब्रह्मकर्मकत्वादिति व्यधिकरणत्वेत्यर्थः ॥ वाच्यत्वाभाव इति । ईक्षणीयत्वमङ्गीकृत्य वाच्यत्वाभावाङ्गीकार इत्यर्थः । अप्रयोजकताशङ्कायामिति यावत् । सिद्धान्ती हेतूच्छित्तिमेव बाधकमाशङ्कते ईक्षणीयत्वमिति । ब्रह्मणो वाच्यत्वाभाव इति वर्तते । तथाचेति । ईक्षणीयत्वाभावे इत्यर्थः ॥ ब्रह्मज्ञानेति । ब्रह्मकर्मकज्ञानेत्यर्थः ॥ वाच्यत्वस्येति । यदि ईक्षणीयत्वस्य वाच्यत्वं व्यापकं स्यात्तदा व्यापाकीभूतवाच्यत्वाभावेन व्याप्यभूतेक्षणीयत्वाभावस्यापादनं सम्भवति । न चैवमित्यर्थः । अव्यापकनिवृत्तेरव्यापकीभूतवाच्यत्वनिवृत्तिः। अव्याप्यनिवृत्तिमव्याप्य-भूतेक्षणीयत्वनिवृत्तिम् । तथात्वेऽयोगोलके धूमनिवृत्त्या वन्हिनिवृत्तिरपि स्यादित्यतिप्रसङ्ग इति भावः ॥ ईक्षणीयत्वस्य व्याप्यत्वाभावमुपपादयति ईक्षणीयत्वं हीति । व्यापकं वाच्यत्वापेक्षयाऽधिक-वृत्तित्वादिति भावः । वृत्तिविशेषः शक्तिरूपशब्दवृत्तिविषयत्वरूपं वाच्यत्वमित्यर्थः । तथा चेक्षणीय-त्वापेक्षया न्यूनवृत्तित्वेन वाच्यत्वस्याव्यापकत्वात्तदभावेऽपि प्रत्यक्षादिनेक्षणीयत्वं सम्भवतीति भावः ॥ मोक्षार्थमिति । अविद्यानिवृत्तिरूपमोक्षर्थमित्यर्थः ॥ व्याप्त्यभाव इति । वाच्यत्वस्य केवलान्वयित्वेन तदभावस्य कुत्राप्यभावेन तर्के व्याप्त्यभावादिति भावः ॥ व्यतिरेकेति । यत्रेक्षणीयत्वं तत्र वाच्यत्वं यथा घट इति व्यतिरेकव्याप्तिः सम्भवतीति भावः ॥ तत्क्रियेति । तत्कारकजन्यक्रियेत्यर्थः ।

### **वाक्यार्थरत्नमाला**

अनुष्ठान इत्यनेन क्रियाया असिद्धस्वरूपत्वेन विकल्पविषयता व्रीहिय-वस्थले यद्यप्यस्तीति सूचितं भाष्योक्तमर्थमिति । इक्षणीयत्वत इतीक्षणकर्मत्वरूपमित्यर्थः । मञ्जर्या-द्यनुसारेण व्याचष्टे अनुकरणमित्यर्थ इति । ततश्चानुकरणस्यापि प्रकृतिवदनुकरणमिति धातुतया धातोरेकाच इति सूत्राद्धातोरित्यधिकारे सिद्धे धातोरिति सूत्रे पुनर्धातुग्रहणव्यर्थतान्यथानुपपत्त्या कृद-तिङितिप्राप्तकृत्सञ्ज्ञा द्वितीयधात्वधिकारस्थल एवेति नियमो लभ्यत इति वैयाकरणैर्वर्णितत्वेन श्तिपोऽप्येतद्धात्वधिकारे विहितस्य कृत्प्रत्ययतया तदन्ते क्षतिशब्दस्य कृत्तद्धितेति प्रातिपदिकत्वे स्वाद्युत्पत्तौ पञ्चम्येकवचने ङसि ईक्षतेरिति साध्विति ज्ञेयम् । प्रसादोक्तसमाधानस्य शङ्कामुखेन मञ्जरीशेष्योः स्पष्टं च मनोरमायां दूषितत्वात्तदनुसारेण प्रसादोक्तं समाधिमनूद्य प्रदूष्य च स्वाभिमतं समाधिमाह श्तिपः शित्करणेत्यादिना ।

पिबतिर्ग्लायतिरित्यादाविति । शित्करणाभावे पिबतिरित्यत्र पिबादेशो न स्यात् । पाध्रीध्मेति सूत्रेष्विबुकम्वा च मां शितीति सूत्रात् शितीत्यस्यानुवृत्तौ शिति परत एव पिबादेशस्य उप्तिब इत्यादौ पाध्राध्माधेट् दृशः श इति सूत्रप्राप्तशप्रत्ययान्ते दृष्टतया प्रकृते च शितेः परतोऽभावात् । एवं ग्लायतिरित्यपि न स्यात् । ग्लै धातोरादेच उपदेशेऽशितीत्यनेनात्वे ग्लातीत्येवापत्तेः । अतः पिबादेशार्थमशितः परत्वाभावेन चात्वाभावार्थं शित्करणस्यावश्यकत्वमिति भावः । सुनोति सुवतीति । षुञ् अभिषव इत्यस्मात्स्वादिभ्यः श्नुरिति सूत्रेण कर्तरि सार्वधातुके परत एव शपोऽपवादेन श्नुप्रत्ययेऽभिषुणोति । सुनुत इत्यादेर्दर्शनात् सुनोतीत्यत्र च कर्त्रर्थकसार्वधातुकस्य परत्वाभावेन तत्र षूञ्धातोः श्नुप्रत्ययानुत्पत्तिप्रसङ्गात् । एवं सुवतीत्यत्रापि प्रेरणार्थक इत्यस्माद्धातोस्तुदादिभ्यः श इति कर्त्रर्थकसार्वधातुके परत एव शबपवादेन शप्रत्यये विषुवतीत्यादिरूपसिद्धेर्दृष्टतया कर्तृनियमे सुवती-त्यत्राकर्तरि शप्रत्ययानुपपत्तिप्रसङ्गात्तथा च तज्ज्ञापकादकर्तर्यपि शप् यदपवादेन श्नुशप्रत्ययाविति सिद्धं भवति । ध्यायतेरित्यत्रापि कर्त्रर्थकसार्वधातुके परतोऽविद्यमानेऽपि शप् दृष्ट इत्यादि ज्ञेयम् । न च विवक्षितार्थस्य धातुस्वरूपस्य चेतनोपादानत्वसाधनत्वसम्भव इत्येतदभिप्रायाविष्करणाय परिमलकृता ईक्षतिपदस्य तु धातुपरत्वमपि युज्यते । यत्रेक्षणं मुख्यं नास्तीत्यादिना आशङ्कासमाधाने कृते तदनु-सारेणाभिप्रायं दर्शयति ननु यत्र मुख्येक्षणमिति । साङ्करभाष्ये ईक्षतेरिति धात्वर्थनिर्देशोऽभिप्रेतो यजते रितिवन् न तु धातुनिर्देश इत्युक्तम् । तद्व्याख्यावसरे प्रसिद्धा चेयं लक्षणेत्याहेति भामत्यामवतारः कृतः।

भामतीवाक्यव्याख्यावसरे कल्पतरुकृता लक्षणाया एव निरूढार्थं प्रयोगानुगमो न वाचकत्वायेत्यर्थ इति व्याख्याय यजतेरितिवदित्येतदुपपादनाय सप्तमे स्थितमित्यादिना जैमिनिसूत्रोदाहरणपूर्वकं यजति-शब्दं प्रतिपाद्यतया सौर्यादिविकृतियागानभिसन्धायाधिकरणशरीरमुक्तम् । तदनुरोधेन यजतेरितिवदिति दृष्टान्तविवरणपूर्वकं तत्फलं च दर्शयन् प्रकृते तदनुक्तिनिमित्तं चाह इतिकर्तव्यताविधीत्यादिना । सौरादियागेष्वितिकर्तव्यतानाम्नानात् तेषामनितिकर्तव्यताकत्वे प्राप्ते इतिकर्तव्यतेति सूत्रं प्रवृत्तम् । तस्यायमर्थः । इतिकर्तव्यतायाः सामान्यतः प्रकृतिषु विधावपि सौरादियागेषु अविधेर् विधानाभावाद् यजतेः सौरादिविकृतियागानां पूर्ववत्वं दर्शादिप्रकृतिविहितपूर्वेतिकर्तव्यतावत्वमिति । तमेतमर्थमभि-प्रेत्येतिकर्तव्यताविधिशून्येत्यादिकमुक्तम् । अत्र दर्शादिविहितेतिकर्तव्यतयैवेतिवचनेनैव अनितिकर्तव्यता-कत्वपूर्वपक्षनिराससिद्धावपि दर्शादिगतेतिकर्तव्यतयेति कर्तव्यतावत्त्वं सौरादीनां कुत इत्यतो इष्टिषु दर्श पूर्णमासयोः प्रवृत्तिरित्याद्याष्टमिकसूत्रैर् दर्शादिप्रकृतिकत्वस्य सिद्धत्वाद्युक्तं दर्शादीतिकर्तव्यतया सौरादेरितिकर्तव्यतावत्वमिति सूचयितुं प्रकृतीति सिद्धवत्कृत्य प्रयोगः । शिष्टं परिमलादौ द्रष्टव्यम् । इतिकर्तव्यतावत्वमिति पाठः । तस्य चेति । अनुपपत्तिरित्यर्थः । लक्षितलक्षणयेति । अविवक्षितार्थ-शब्दमात्रस्य साधकत्वानुपपत्त्या धातुवाचकपदेन तदर्थेक्षणे लक्षिते तस्यापि ब्रह्मासम्बन्धिनो वाच्यत्वसाधकत्वानुपपत्त्या पुनरीक्षतिशब्देनेक्षणकर्मत्वं लक्ष्यत इत्यर्थः । द्वौ नञौ प्रकृतमर्थमित्येतन् निषेधस्य निषेधोऽपि विधिरेवेति विद्यैवेत्यधिकरणभाष्यव्याख्यानस्थलीयनेयङुवङ्स्थानावस्त्रीत्यादिमूले अहिकुण्डलाधिकरणमूले सत्यं नोक्तमित्युक्ते सत्यमित्येवेति चतुर्थाध्यायानुव्याख्यानमूले वैलक्षण्यं सतश्चापीति जिज्ञासानयानुभाष्यमूले अन्यत्सदसतोर्विश्वमिति शून्याधिकरणानुभाष्यमूले विलक्षणं सदसतोरिति स्वप्नाधिकरणानुभाष्यमूले कर्मनिर्णयरोट्यादिषु च प्रतिपादितप्रकारेणोपपाद्यम् । स्थापना साधनं प्रतिषेध उपालम्भस्तौ च साधनोपालम्भौ पक्षप्रतिपक्षाश्रयौ व्यतिषिक्तावनुबन्धेन प्रवर्तमानौ पक्षप्रतिपक्षावित्युच्येते इति भाष्यम् अत्र पक्षप्रतिपक्षयोः कर्मतया न निर्णयसाधनत्वमित्यनुपपत्त्या साधनोपालम्भौ वादसूत्रगतौ लक्षणीयाविति तावेव तावद्भाष्यकृद्विभजत इत्यादि तद्व्याख्यानरूप-वाचस्पतिग्रन्थं च मनसि निधाय पक्षप्रतिपक्षशब्दौ व्याचष्टे अत्र पक्षप्रतिपक्षशब्दाभ्यामिति । तत्साधनेति । पक्षसाधनोपालम्भौ प्रतिपक्षसाधनोपालम्भौ चेत्यर्थः । एकस्य सम्भवो द्वितीयस्या-सम्भवस् तावेतौ सम्भवासम्भवौ सहविमर्शं निर्वर्तयत इत्यादिभाष्यादिकमभिप्रेत्याह विमर्शशब्दे-नेत्यादिना । अत्र वादिनः साधनस्य सम्भवः प्रतिवादिन उपालम्भस्यासम्भव एवं प्रतिवादिनः साधनस्य सम्भवः वादिन उपालम्भस्यासम्भव इति वाचस्पतिग्रन्थानुसारेण सम्भवासम्भवयोः स्वपक्ष साधनोपालम्भाभ्यां परपक्षसाधनोपालम्भाभ्यां च क्रमेणैव अन्वयः । सामान्यतः स्वपरपक्षनिर्णय-लक्षणत्वेन स्वपक्षसाधनसम्भवतदुपालम्भसम्भवयोरेव स्वपक्षनिर्णयहेतुत्वम् एवं परपक्षसाधनेऽपि सम्भवतदुपालम्भासम्भवयोरेव परपक्षनिर्णयहेतुत्वमिति विवेकस्य ज्ञातुं शक्यत्वात् । एवं मेलनाभि-प्रायेणैव स्वपरपक्षसाधनेति तात्पर्यमुक्तम् । न तु स्वपक्षनिर्णयं प्रति परपक्षसाधनोपालम्भयोरपि सम्भवासम्भवौ हेतुर् इत्याशयेन । अतो नासङ्गतिः । स्वपक्षनिर्णयो वा परपक्षनिर्णयो वा यत्र भवति तत्र तदुभयसाधनोपालम्भसम्भवासम्भवौ हेतुर् इति उभयोर्निर्णययोर्मेलनेन कथने दोषाभावादिति ज्ञेयम् ।

अत्र परपक्षनिषेधस्य आवश्यकतायां संमतिप्रदर्शनाट्टीकायां सम्भवासम्भवविषयीभूताभ्यामित्यत्र स्वपरपक्षसाधनेत्युत्तरत्र च सम्भवासम्भवयोर्यथायोग्यं सम्बन्धादल्पाच्तरत्वेन पूर्वनिपातस्य पूर्ववाक्ये निर्देशान्यथात्वनिमित्तत्वोपपत्तेश्च स्वपक्षसाधनसम्भवस् तदुपालम्भासम्भवः परपक्षसाधनासम्भव-स्तदुपालम्भसम्भव इति प्रकारचतुष्टयं विवक्षितम् । चतुर्भिश्च प्रकारैरित्यादेः कथालक्षणटीकायामुक्तेः । न चायं निर्णये नियम इत्यादिभाष्यं तर्कविषये नियमो नान्यत्रेत्यादि वार्तिकादिकं च मनसि निधायोक्तं तर्कविषयेति । न निर्णयमात्रं लक्षणमिदम् अपि तु निर्णयविशेषस्येत्यर्थः । तथा चात्र वादिन इत्यादिवाचस्पतिग्रन्थानुसारो न कल्पः । मूलाननुसारापत्तेरिति ज्ञेयम् । युक्तिपादीयलक्षणनिष्कर्षोऽपि अत्र योज्यः । प्रत्यक्षादीत्यादिना वादशास्त्रयोर्ग्रहणम् । ज्योतिष्टोमादेः स्वर्गादिसम्बन्धनिर्णये आगमेन कर्तव्ये विमर्शाभावाद्वादजल्पवितण्डासु च वादिप्रतिवादिनोरुभयोरपि निश्चयवतोरेव प्रवृत्त्यादिविमर्शा-भावात्तत्र विमर्शघटितलक्षणायोगेन अर्थावधारणमात्रनिर्णयसामान्यलक्षणमित्याशयः । समभि-व्याहृतार्थवाचकत्वमिति । नञ्द्वयसमभिव्याहृतवाच्यपदार्थभूतवाच्यत्ववाचकत्वमित्यर्थः । अत्र पक्षे नञ्द्वयस्य समभिव्याहृतपदार्थे शक्तिः कल्पनीया भवतीत्यपरितोषात्पक्षान्तरमाह यद्वेति । इदं श्रुत्यर्थाभ्यामेकविध्यार्थिकापरलाभरूपं कार्यम् । अत्र वाच्य एवेत्यवधारणस्थलाभिप्रायेणेति वक्तव्ये वह्निमानेवेत्यादीत्यधिकोक्तिर्दृष्टान्तार्थम् । वह्निमानेवेत्यादौ वह्न्यादिविधेः श्रौतताया वह्न्यभावादि-निषेधस्यार्थिकतायाश्च सिद्धत्वात् तद्दृष्टान्तीकरणमिति बोध्यम् । वाच्य एवेत्यादावित्यादिपदेन शब्दशक्तिविषय एवेत्यादेः समानार्थकप्रयोगस्य ग्रहणम् । न तावत्स्पष्टेति । तदभावादिति भावः । अनेन ब्रह्मण्येव व्यभिचारशङ्कानिमित्तं चोक्तं भवति । सा च ब्रह्मेति वाक्ये सा च शङ्केति सम्बन्धः । उपलक्षणमिति । ईक्षणस्य वचनेतरप्रमाणजन्यत्वनिराकरणपरं भाष्यं प्रमाणाभासजन्यत्वनिरासोप-लक्षणतया व्याख्येयम् । अन्यथा न्यूनतापत्तेरित्याशयः । निमित्तकारकेति । विशिष्टस्य तस्येत्यत्र तच्छब्देन बुध्याविविक्तवाच्यत्वाभावस्यैव परामर्शः । घटादावेवेति । प्रकारान्तरासम्भवे सत्यवाच्यत्व-रूपविशिष्टस्योभयाभावेनापि घटादावभावादिति भावः । अत्र तर्कमूलेत्यादि । स्पष्टनीयमस्ति ।

