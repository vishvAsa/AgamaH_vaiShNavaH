+++
title = "१४ गतिसामान्यादिति सूत्रोल्लङ्घने निमित्तकथनम्"

+++


## कथं मायाव्यवच्छिन्नः पूर्णो मुख्यतया भवेत्

**गतिसामान्यादिति सूत्रोल्लङ्घने निमित्तकथनम्**

***कथं मायाव्यवच्छिन्नः पूर्णो मुख्यतया भवेत्***

### **सुधा**

अत्र गतिसामान्यादिति सूत्रं न तावद्ब्रह्मणो वाच्यत्वसमर्थनार्थम् । किन्तु शास्त्रस्या नन्तत्वान्न सर्वशास्त्रप्रतिपाद्यत्वं ब्रह्मणो निश्चेतुं शक्यमित्याशङ्कितदोषपरिहारार्थमित्यतः प्रकरण-शुध्द्या व्याचिख्यसुस्तदुल्लङ्घितवान् । व्याख्यास्यति चैतदुत्तरत्र । सूत्रकारस्यापि प्रकरणसाङ्कर्यस्यै-तदेव प्रयोजनं यदाक्षेपद्वयसमाधानस्य पूर्वसूत्रस्थसंशब्दार्थसमर्थनमेव प्रयोजनमिति सूचनम् । तेन चावृत्त्या संशब्दस्यानेकार्थताज्ञापनम् । अन्यथैकेनार्थेन चरितार्थस्यार्थान्तरं न ज्ञायेत । तथा च न लक्षणद्वयस्य शास्त्रीयता स्यादिति ।

### **वाक्यार्थचन्द्रिका**

पूर्वपक्षदशायामाक्षेपद्वयं कृतं यद्भवद्भिस्तयुक्तमेतदधिकरणे द्वितीयाक्षे-परिहारादर्शनाद् इत्यतस् तदाक्षेपपरिहारार्थकसूत्रस्य भाष्यकारेणात्राव्याख्यातत्वान्नानुपपत्तिरित्याशयेन तदुल्लङ्घने निमित्तं दर्शयति अत्रेति । शुद्धिरसाङ्कर्यम् । तर्हि न्यूनतेत्यत आह व्याख्यास्यति चेति । सूत्रकाराचातुरीं प्रयोजनसद्भावेन परिहरति सूत्रेति ॥ अनेकार्थताज्ञापनमिति । उपक्रमादिनिष्ठ-सम्यक्त्वस्यैव शब्दनिष्ठमुख्यवृत्तिसाकल्ययोरपि तदर्थत्वाज्ञापनमित्यर्थः ॥ एकार्थेनेति । सम्यक्त्व-रूपेणेत्यर्थः ॥ तथा चेति । सम्यक्त्वज्ञापनमात्रेण जगत्कारणत्वस्य शास्त्रीयतासिद्धावप्यनन्त-गुणपूर्णत्वस्य शास्त्रीयता मुख्यत्वसाकल्याज्ञापने न सिध्द्येदित्यर्थः ।

### **परिमल**

प्रकरणशुध्द्येति । वाच्यत्वप्रकरणमविच्छेदेन व्याचिख्यासुरित्यर्थः । पाठक्रममनुसृत्य गतिसूत्रव्याख्याने वाच्यतासमर्थनप्रकरणं विच्छिद्येतेतिभावः ॥ उत्तरत्रेति । उपासनापादे ॥ तेनेति । सूचनेनेत्यर्थः ॥ न ज्ञायेत चेत्तन्मा विज्ञायीत्यत आह तथाचेति । गुणपूर्णत्वलक्षणस्य जगत्कारणत्व-लक्षणस्य चेत्यर्थः ।

### **यादुपत्यम्**

ॐ गतिसामान्यात् ॐ ॥ प्रकारणशुध्द्येति । वाच्यत्वप्रकरणमविच्छेदेन व्याचिख्यासुरित्यर्थः । अन्यथा पाठक्रमनुसृत्य मध्ये ‘गतिसामान्यात्’ इति सूत्रव्याख्याने वाच्यत्व-समर्थनप्रकरणं विच्छिद्येतेति भावः ॥ ननु तर्हि सूत्रव्याख्यानाभावान्न्यूनतेत्यत आह व्याख्यास्यति चेति । ‘कथं समन्वयो ज्ञेयः’ स्वल्पशाखाविदां नृणाम् इत्यादिनोपासनापादे व्याख्यास्यति चेत्यर्थः ॥ सूत्रकारेणापि विष्णोरेवानन्तगुणत्वेन सर्वशाखाप्रतिपाद्यत्वमिति प्रतिपादयद्यत् ‘गतिसामान्यात्’ इति सूत्रं तत्किमर्थं वाच्यत्वसमर्थनप्रकरणमध्ये निवेशितमित्याशङ्कायामाह सूत्रकारस्यापीति ॥ आक्षेप-द्वयसमाधानस्येति । पूर्वपक्षिणा कृतं, ब्रह्मणो न वाच्यत्वं युक्तं न वा सर्वशास्त्रप्रतिपाद्यत्वमिति यदाक्षेपद्वयं तत्समाधनस्यास्मिन्नधिकरणे क्रियमाणस्येत्यर्थः ॥ अनेकार्थताज्ञापनमिति । ‘मुख्यार्थो भगवान्विष्णुः सर्वशास्त्रस्य नापर’ इत्यनेनोक्तवाच्यत्वसर्वशास्त्रप्रतिपाद्यत्वरूपानेकार्थताज्ञापनार्थ-मित्यर्थः ॥ अन्यथेति । प्रकारणसाङ्कर्याभाव इत्यर्थः । प्रकरणसाङ्कर्ये हि किमर्थमेवमुक्तमित्यूहोदये-नोक्तानेकार्थता ज्ञातुं शक्या नान्यथेति भावः ॥ लक्षणद्वयस्येति । जगज्जन्मादिकारणत्वस्य समस्त-गुणपूर्णत्वस्य चेत्यर्थः । यदि वाच्यत्वरूपोऽर्थो न ज्ञायेत तदा लक्षणयाऽपि सर्वशास्त्रप्रतिपाद्यत्व-सम्भवेनोक्तलक्षणद्वयस्य न शास्त्रत्सिद्धिः । यदिवा सर्वशास्त्र प्रतिपाद्यत्वरूपमर्थान्तरं न ज्ञायेत तदाऽपि शाखान्तरेऽन्यस्यापि वाच्यत्वशङ्कयोक्तलक्षणद्वयस्य न शास्त्रादध्यवसाय इति भावः । इदमुप-लक्षणम् । शाखान्तरे सत्त्वादिगुणयुक्तेऽप्यात्मशब्दो मुख्यतयोच्यतां तज्ज्ञानान्मोक्षादिश्चोच्यताम् । अतश्च नात्मशब्दादिना निर्गुणस्येक्षणमिति शङ्कानिरासकत्वाच्च गतिसामान्यस्य वाच्यत्वसाधके-क्षत्यधिकरणान्तर्गतिः । अत एव भाष्यकृता गतिसूत्रं ‘न च कासुचिच्छा खास्वन्यथोच्यते’ इति सामान्यपरतयैव व्याख्यातम् । सूत्रकृता च वाच्यत्वसाधकात् ‘श्रुतत्वाच्च’ इत्यस्मात्प्रागेव गति-सामान्यादित्येतन्निवेशितमिति चन्द्रिकोक्तप्रयोजनमपि द्रष्टव्यम् ॥

### **श्रीनिवासतीर्थीया**

॥ आवृत्त्येति । ‘मुख्यार्थो भगवान्विष्णुः सर्वशास्त्रस्य’ इत्युक्तरीत्याऽऽ-वृत्त्येत्यर्थः । न ज्ञायतां को दोष इत्यत आह तथा चेति ।

### **वाक्यार्थरत्नमाला**

आक्षेपद्वयमिति । वाच्यत्वाक्षेपः साकल्याक्षेपश्चेत्याक्षेपद्वयमित्यर्थः । अत्र पक्षे संशब्दार्थत्रयमपि विवक्षणीयं प्राप्नोति । न च तद्युक्तम् । समन्वयाधिकरणेऽर्थत्रयस्याप्युक्तत्वेऽपि तत्र सम्यक्तवरूपार्थपरित्यागेन मुख्यत्वसर्वत्वरूपार्थावेवाक्षिप्य समधीयेते इत्यतस्तदुभयार्थविवक्षयैवात्र भाष्य इति वक्तव्यम् । अत एव समन्वयसूत्रे संशब्दार्थभूतमुख्यत्वसाकल्ययोरिवानन्तगुणपूर्वत्व-लक्षणोपपादकत्वमभिहितं मूले । तत्र च शास्त्रं प्रमाणीक्रियमाणं वचनवृत्त्या सर्वमेव च युक्तम् । लक्षणादिना वृत्तौ वाच्यार्थगुणालाभात् । वाच्ये तद्गुणप्रसङ्गाच्च । एवं कतिपयवाक्यैरनन्तगुणा-प्रतिपादनादित्यादिना आवृत्त्या संशब्दस्येति मूले तु सम्यक्तवरूपार्थलाभं यथाश्रुतं समितिपदेनाश्रित्य मुख्यार्थत्वसर्वत्वरूपार्थलाभायैव आवृत्तिद्वयस्वीकारस्य समन्वयाधिकरणे स्पष्टतया तदावृत्त्यर्थकता । अनेकार्थेत्याप्यावृत्तिसाध्यानेकार्थमुख्यत्वसाकल्ययोरेव पर्यवसन्नमिति सिद्धवत्कृत्येति न सम्यक्तवेऽपि प्राप्नोति । उक्तं च समन्वयसूत्रीयमूले ।

