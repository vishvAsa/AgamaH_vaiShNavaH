+++
title = "१० श्रुतहाने महाप्रत्यवायः"

+++


## अन्धन्तमो नित्यदुःखं तस्य स्याद्वसनद्वयम्

**श्रुतहाने महाप्रत्यवायः**

**अन्धन्तमो नित्यदुःखं तस्य स्याद्वसनद्वयम्**

### **सुधा**

न केवलं श्रौतस्य परमात्मनस्त्यागेऽतिप्रसङ्गमात्रम् । महाप्रत्यवायोऽप्यस्तीत्याह अन्धमिति ।

## **अनुव्याख्यानम्**

***अन्धन्तमो नित्यदुःखं तस्य स्याद्वसनद्वयम् ॥***

**सुधा**

अन्धयतीत्यन्धम् । अलङ्कृतस्य वसनाभ्यां भाव्यम् ।

‘वस्त्रहीनमलङ्कारं घृतहीनं तु भोजनम् ।

भावहीनं तु सल्लापं न प्रशंसन्ति पण्डिताः ॥’

इति वचनात् । अतो वसनद्वयमिदं स्यादिति परिहासः । अत्र प्रमाणमाह अनन्दा इति ।

------------------------------------------------------------------------

अनन्दा नाम ते लोका अन्धेन तमसावृताः

**अनन्दा नाम ते लोका अन्धेन तमसावृताः **

## **अनुव्याख्यानम्**

***अनन्दा नाम ते लोका अन्धेन तमसावृताः ***

***तांस्ते प्रेत्याभिगच्छन्ति येऽविद्वांसो बुधो जनाः ।***

***असुर्या नाम ते लोका अन्धेन तमसावृताः ॥***

***तांस्ते प्रेत्याभिगच्छन्ति ये के चात्महनो जनाः ॥***

***इत्यादिश्रुतयो मानं शतशोऽत्र समन्ततः ॥***

### **सुधा**

न विद्यते नन्द आनन्दो येषु ते अनन्दाः । ते इति प्रसिद्धाः । बोधनाद्भुद्वेद-स्तस्मादपि येऽविद्वांसो वेदेन मुख्यया वृत्त्या प्रतिपादितमपि परमात्मस्वरूपमपलपन्त इत्यर्थः । सुष्ठुरमणविरुद्धत्वादसुरप्राप्यत्वाच्चासुर्याः। आत्महनो वेदवाच्यपरमात्मत्यागिनः । अत्र उक्तार्थे । समन्ततः सर्वास्वपि शाखासु ।

### **वाक्यार्थचन्द्रिका**

दूषणकथनावसरेऽन्धन्तम इत्यादि किमुच्यत इत्यतस्तत्तात्पर्यमाह न केवलमिति । प्रत्यवायोऽप्यस्तीत्याहेति मूलव्याख्यावसरे गीताभाष्यटीकोक्तरीत्या प्रत्यवाय-शब्दोऽनिष्टपरः । यद्वा । एतन्मू लानुसारेणागत्या तत्र तथा व्याख्यानेऽप्यनिष्टमिति वक्तुं शक्ये बलादेवं प्रयोगस्यानुचितत्वादत्रानिष्टोक्त्या प्रत्यवायस्तद्धेतुभूतो गम्यते । तस्य च महत्वान्महाप्रत्यवायलाभ इत्याशयो द्रष्टव्यः । अचेतनस्य तमसोऽन्धत्वासंभवादाह अन्धयतीत्यन्धमिति । वसनोक्तिं परिहासोप योगितया सङ्गमयति अलङ्कृतस्येति । नित्यदुःखमित्यस्य तमोविशेषणत्वेऽपि तद्विशेषणबलात्तमो-रूपस्थलस्य तत्रत्यदुःखस्य च पृथक्त्वविवक्षयैकस्य तमस एवोर्ध्वाधरभागविवक्षया वा द्वित्वं द्रष्टव्यम् । अलङ्कारवसनोक्तितात्पर्यमाह परिहास इति । ‘नित्यदुःखस्वरूपत्वादनन्दं तत्तमो मतम्’ इति ‘तेऽपि यान्ति तमो घोरं नित्योद्रिक्तासुखात्मकम्’ इति च बृहद्भाष्यं मनसि निधायानन्दशब्दं व्याख्याति न विद्यत इति । एवं च नित्यदुःखस्वरूपत्वाद्युक्तिस्तत्तात्पर्यबललब्धेति भावः । यद्यपि नन्दविरुद्धदुःखमनन्दं तद्येषु तेऽनन्दा इत्यपि व्याख्याने तदुक्तेरर्थकथनमेव भवति । तथाऽपि प्रतिपत्तिगौरवापत्तिभयेनैवमुक्तम् ।

पूर्वं लोकविशेषस्याप्रकृतत्वे तच्छब्देन परामर्शासम्भवात्तमस्त्वस्यालाभाच्च त इति पुनः श्रुतत्वादपौनरुक्त्या च प्रसिध्द्यर्थतया तच्छब्दं व्याख्याति त इतीति । यद्यपि ‘बोधके विद्यमानेऽपि ये विदुर्नपरं हरिम्’ इति ‘बोधनाज्ज्ञानवान् भुत्स्यात्तत्सकाशाच्च ये हरिम्’ इत्यत्र च तद्भाष्ये भुच्छब्दं ज्ञानिपरमभिप्रेत्याविद्वांसो बुधो जना इति वाक्यं प्रकारन्तरेण व्याख्यातं तथाऽपि बोधकर्तरीव तत्करणेऽपि कर्तृत्वविक्षया बोधक इति बोधयतीत्यादिशब्दानां बहुलं प्रयोगाद् इत्यादि श्रुतयो मानं शतशोत्र ‘इत्येतदनुव्याख्यानस्वारस्यानुरोधाद्बृहद्भाष्योक्तसमानन्यायत्वाच्च प्रकृतोपयोगितया व्याख्याति बोधनादित्यादिना ॥ असुर्यशब्दव्याख्यानरूपमीशावास्याभाष्यं प्रायोऽनुकरोति सुष्ट्विति । सुष्ठु रमणं सुर्यं तद्विरुद्धमहादुःखवत्त्वादित्यर्थः । सुर्यविरुद्धमसुर्यं तद्येषु तेऽसुर्या इत्यर्थः । असुराणां प्राप्यत्वादित्यनेन सकलसुखराहित्यमुपलक्ष्यते । असुरैर्यायन्ते तेऽसुर्या इति ॥

‘महादुःखैकहेतुत्वात्प्राप्यत्वाच्चासुरैस्तथा ।

असुर्या नाम ते लोकास्तान्यान्ति विमुखा हरौ’ ॥

इति तद्भाष्ये आत्महन इत्येतदर्थतयोक्तस्य हरौ वैमुख्यस्यैवमपि सम्भवात्प्रकृतोपयोगि-तयाऽऽत्महन इत्येतव्द्याख्याति आत्महन इति ॥ अत्रेत्यस्य समन्तत इत्यनेन सम्बन्धे आसु सर्वासु शास्वास्विति । भ्रान्तिनिरासायोक्तेऽर्थे प्रमाणत्वस्य मूलारूढतायै चाह अत्रेति । अनेकशाखास्थ-वाक्योदाहरणात्तदनुसारेण समन्तत इति व्याख्याति समन्तत इति ।

### **परिमल**

पञ्चम्यन्तत्वेन बुध इतिपदं व्याचष्टे बोधनादिति । बोधजनकत्वादित्यर्थः बुध्द्यतेः क्विप् ॥ श्रुतिगीतातात्पर्योक्तार्थमाह सुष्ट्विति ।

### **यादुपत्यम्**

महाप्रत्यवाय इति । यद्यपि मूले नित्यदुःखाविर्भावरूपं फलमेवाच्यते न प्रत्यवायः । तथाऽपि कार्योक्त्या कारणमप्युक्तप्रायमेवेत्यभिप्रेयैत्यैदुक्तमित्यवगन्तव्यम् ॥छ॥छ॥

### **श्रीनिवासतीर्थीया**

भाव्यमिति । यथोक्तं सन्न्यायरत्नावल्यां ‘वस्त्रहीनालङ्कास्यानुचितत्वात्’ इति ॥ अनुचितत्वमेवोपपदायति वस्त्रहीनमिति ॥ वसनद्वयमिति । अन्धंतमस् तत्रत्यं नित्यदुःखं चेत्युभयमुत्तरीयं प्रधानवस्त्रं च स्यादित्यर्थः । यथोक्तं तत्रैव ‘अन्धं तमो नित्यदुःखं चोतरीय-प्रधानवस्त्रत्वेन स्वीकुर्यात्’ इति ।

### **वाक्यार्थरत्नमाला**

अनिष्टपर इति । तथा च अनिष्टहेतुरूपप्रसिद्धार्थत्यागेनोदाहृतटीकोक्तरीत्या प्रकृतेऽनिष्टपर इति प्रत्यवायोऽप्यस्तीत्यस्यानिष्टमप्यस्तीत्यर्थः । कार्य इति भावः । एतन्मूलेति । प्रत्यवायोऽप्यस्तीत्याहेत्युदाहृतगीताभाष्यरूपमूलानुसारेणेत्यर्थः । तत्र तथेति । तद्भाष्यटीकायाम-निष्टार्थतयेत्यर्थः । वक्तुं शक्य इति । मूलकृता अनिष्टमप्यस्तीत्याहेति वक्तव्य इत्यर्थः । बलादेवमिति । अन्धन्तमो नित्यदुःखमित्यस्य प्रत्यवायाप्रतिपादकतया अनिष्टस्यैव प्रतिपादकतया च स्वायत्ते प्रयोगे अन्यथाप्रयोगस्यानुचितत्वेनाभिप्रायान्तरमूलकत्वादिति भावः । अनुचितत्वादित्यनन्तरं तथा प्रयुञ्जा-नस्येति शेषः । अत्रेति । अन्धन्तम इत्यनुव्याख्यान इत्यर्थः । आशयो द्रष्टव्य इति । इत्याशयेना-निष्टोक्तिस्तद्धेतुप्रत्यवायोक्तित्वेन योजितेत्यर्थः । तमोविशेषणत्वेऽपीति । नित्यं दुःखं यस्मिन्निति नित्यदुःखपदस्य तद्विशेषणत्वम् । तथा च नित्यदुःखविशिष्टतमोरूपार्थस्यैकत्वेनैकवसनलाभेऽपि द्वितीयालाभ इत्याशयः । मुख्यद्वित्वालाभेऽपि वैवक्षिकं तदस्तीत्याह तद्विशेषणेति । तथा च दुःखा-वच्छेदकस्थलं दुःखं चेति द्वयं वसनमित्युक्तं भवति । अस्तु वा दुःखविशिष्टं तम एकम् । तथापि तमस्येव दुःखविशिष्टे प्रदेशभेदेन भेदं विवक्षित्वा वसनद्वित्वोक्तिर्युक्तेत्याह एकस्येति । ननु न विद्यते नन्द आनन्दो येष्विति विग्रहाश्रयणे सुखराहित्यस्यैवार्थताप्राप्त्या नित्यदुःखस्वरूपत्वस्य नित्योद्रिक्ता-सुखात्मकत्वस्य वा तदर्थतया प्राप्त्यभावाद् बृहद्भाष्ये तथार्थकथनमयुक्तम् । अनुभाष्येऽपि नित्यदुःख-मिति स्वोक्तेरनन्दा इति प्रमाणवाक्यस्य च भिन्नार्थतया अत्र मानमित्युक्तययोग इत्यत आह एवं च नित्येति । न विद्यते नन्द इत्येव व्युत्पत्तावपि नित्यदुःखेत्यादिवचनमनन्दा इत्येतत्तात्पर्यबललब्धानु-वादरूपम् । सुखराहित्यस्य दुःखाविनाभावेनान्धतमसा वृत्तत्वोक्तया च तमो नित्यदुःखमित्याद्यर्थ-विवक्षाया ज्ञातुं शक्यत्वादित्यर्थः । नित्यदुःखस्वरूपत्वाद्युक्तेरर्थकथनत्वं यथा स्यात्तथा प्रकारस्यापि सत्त्वेन तदनाश्रयणेन भाष्योक्तेस्तात्पर्यबललब्धानुवादत्वाश्रयणं मूलकारीयं कुत इत्याशङ्क्य निषेधति यद्यपि नन्देति । प्रतिपत्तीति । श्रुतौ नन्दाभावोक्तौ न प्रतिपत्तिगौरवम् । नन्दविरुद्धमित्याद्याश्रयणे तु दुःखे नन्दपदोक्तानन्दविरोधप्रतिपत्तिपूर्वकं तद् दुःखस्य तेषु लोकेषु सत्त्वमित्येतावानर्थो अनन्दा इत्यनेनोच्यत इत्यङ्गीकारे तु तद्गौरवमित्यर्थः । पूर्वं लोकेति । लोकविशेषस्य पूर्वमकृतत्वे सति अप्रकृतत्वादिति यावत् । एतद्वाक्यं शिष्टं योज्यमस्ति । बुधो जना इति वाक्यमिति पाठः । तेऽसुर्या इतीति । इत्युपलक्ष्यत इति सम्बन्धः । आसु सर्वास्विति । अत्रेति योजितस्यास्विति व्याख्यानम् । मूलारूढतायै चेति । समन्तत इत्यनेनात्रत्यस्य सम्बन्धे तदर्थस्य मूलारूढता नायातीति भावः ।

