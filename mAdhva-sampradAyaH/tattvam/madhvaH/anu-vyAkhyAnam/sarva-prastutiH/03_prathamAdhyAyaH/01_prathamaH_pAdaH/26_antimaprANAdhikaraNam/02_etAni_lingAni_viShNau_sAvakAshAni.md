+++
title = "०२ एतानि लिङ्गानि विष्णौ सावकाशानि"

+++


## तन्नात्रगस्य हि

**एतानि लिङ्गानि विष्णौ सावकाशानि**

***तन्नात्रगस्य हि***

### **सुधा**

सिद्धान्तयत्सूत्रं व्याख्याति ॥ तन्नेति ।

ॐ प्राणस्तथाऽनुगमात् ॐ

## **अनुव्याख्यानम्**

***तन्नात्रगस्य हि ॥***

***विष्णावेव तु लिङ्गानि प्राणस्थानि तु सर्वशः ॥***

***प्राणसंवादपूर्वाणि मुख्यतो जीवगानि च ॥***

***अभ्यार्चच्छतवर्षाणि प्राणवंशत्वमित्यपि ।***

किन्तु ब्रह्मण एव प्राणशब्दमुख्यवाच्यत्वमिति शेषः । कुतः । ब्रह्मशब्दानुगमात् । पारमेश्वरलिङ्गानुगमाच्चेति भावः । अथवा बाहुल्य इत्यादिकमेव सिद्धान्तवाक्यम् । ब्रह्मविषययोः श्रुतिलिङ्गयोर्बाहुल्ये विद्यमाने यदन्यस्येन्द्रादेः प्राणशब्दमुख्यवाच्यत्वं पूर्ववादिनोक्तं तन्नेति ।

ननु च श्रुतिलिङ्गबाहुल्यादेवान्यस्य मुख्यवाच्यत्वमित्युक्तम् । सत्यम् । तथाऽप्यस्त्यत्र वैषम्यम् । निरवकाशश्रुतिलिङ्गबाहुल्येन हि प्रागत्र च निर्णयः कृतः । एतानि तु सावकाशानीत्याह अत्रगस्येति । इन्द्रदिगतस्य । हिशब्दो हेत्वर्थः । तस्मान्नेति पूर्वेण सम्बन्धः । प्रमाणप्रसिद्धिद्योतको वा । आद्यस्तुशब्दो न्यायविशेषसूचकः । प्राणस्थानि प्राणसम्बन्धितया प्रतीतानि । पुनस्तु-शब्दोऽप्यर्थे । इन्द्रियविषयाण्यपीति श्रुतिरपीति वा । न च मञ्चेषु पुरुषसम्बन्धनिबन्धनं क्रोश-नमिवामुख्यानीश्वरे लिङ्गानीति शङ्कनीयम् । अन्तर्गतस्य तस्यैव तत्तत्कर्तृत्वादित्याशयेन मुख्यत इत्युक्तम् । शतं वर्षाणीत्यतोऽपि परस्तादितिशब्दो योज्यः । प्राणवंशत्वं प्राणांश्चक्षुरादीन्प्रति वंशत्वम् । एतेन न वक्तुरित्यादिसूत्रतात्पर्यमुक्तं भवति ।

### **शेषवाक्यार्थचन्द्रिका**

ब्रह्मशब्दानुगमादिति । ‘एतद्ब्रह्म’ ‘ब्रह्मणो लोकः’ । ‘ब्रह्मेमं पुरुषम्’ । ‘उदरं ब्रह्मे’त्यादिब्रह्मशब्दानुगमादित्यर्थः ॥ पारमेश्वरेति । ‘तं देवाः प्राणयन्ते’त्यादि-देवोपदेश्यत्वादिपारमेश्वरलिङ्गानुगमाच्चेत्यर्थः । अन्यदीययोः श्रुतिलिङ्गयोबाहुल्येऽप्यन्यस्येन्द्रादेः प्राशब्दवाच्यत्वाभावे उक्तन्यायस्यानैकान्त्यमिति भावेन गूढाभिसन्धिः शङ्कते ननु चेति ॥ निरवकाशेति । ‘विष्णुमेवानयन्देवाः’ इत्यादिभाष्योदाहृतप्रमाणानुसारेण देवोपदेश्यत्वादे-र्निरवकाशत्वसिद्धेः । तथा च नोक्तन्यायस्यानैकान्त्यमिति भावः ॥ प्रमाणेति । ‘तत्तन्नाम्नोच्यते विष्णुः सर्वशास्तृत्वहेतुतः । न क्वापि किञ्चिन्नामास्ति तमृते पुरुषोत्तममि’त्यादिप्रमाणप्रसिद्धिद्योतको नेत्यर्थः ॥ विष्णोरेव तु लिङ्गानीत्यत्रैवकारेण विवक्षितसिद्धेस्तुशब्दस्यानर्थक्यमित्यत आह आद्यस्तुशब्द इति । स चोपरिष्टाद्वक्ष्यत इति भावः । वस्तुतो भगवद्गतत्वादाह प्राणसम्बन्धितया प्रतीतानीति ॥ पुनस्तुशब्द इति । प्राणस्थानित्विति तुशब्द इत्यर्थः । अतो न तद्वैयर्थ्यमिति भावः । अप्यर्थकत्वे योजनामाह इन्द्रविषयाण्यपीति । अनेन न केवलं प्राणसम्बन्धितया प्रतीतान्यन्तर्गतस्य विष्णोर्लिङ्गानि किन्त्वणीन्द्रविषयाण्यप्यत्रगस्य विष्णोरेव लिङ्गानीत्यपिशब्दसम्बन्धः सूचितो भवति । न केवलं प्राणसम्बन्धितया प्रतीतानि लिङ्गान्येवान्तर्गतस्य विष्णोः किन्तु तत्तच्छतिरप्यत्रगस्य विष्णोरेवेति चसम्बन्ध इत्याह श्रुतिरपीति । तुशब्दसूचितन्यायविशेषसमर्पकत्वान्न मुख्यत इत्यस्य वैयर्थ्यमिति भावेन तं विशेषं वक्तुं शङ्कते न चेति ॥ योज्य इति । प्राणवंशत्वमितीत्यत्रत्येतिशब्दस्य न केवलमनेन सम्बन्धः किन्त्वभ्यार्चच्छतवर्षाणीत्यत्रापि सम्बन्धो द्रष्टव्य इत्यर्थः । ‘प्राणो वंश इति स्थविरः शाकल्य’ इति वाक्यशेषानुसारेण प्राणवंशत्वशब्दार्थमाह प्राणवंशत्वमित्यादि । नन्वत्रगस्येत्सादेरुत् सूत्रितार्थप्रतिपादकत्वादभाष्यत्वमित्यतो न वक्तुरित्यादिसूत्रतात्पर्यकथनरूपत्वान्नाभाष्यत्वमित्याशये-नाह एतेनेति । अत्रगस्येत्यादिनेत्यर्थः । इन्द्रादिप्रापकश्रुतिलिङ्गादेस्तदन्तर्यामिपरतायास्तत्राभिप्रेत-त्वादिति भावः ।

### **परिमल**

न्ययविशेषेति । अन्तर्यामिगतत्वरूपन्यायविशेषेत्यर्थः । यद्वा तत्तत्कर्तृत्वादिति- वक्ष्यमाणसर्वकर्तृत्वरूपन्यायविशेषेत्यर्थः । सिद्धान्तदिशा इन्द्रविशेषणत्वाभावमुपेत्याह वक्तुरिति । प्रतर्दनस्य श्रोतृत्वेन वक्तृत्वाभावादिति भावः ॥

### **यादुपत्यम्**

ब्रह्मशब्देति । एतद् ब्रह्म ब्रह्मणो लोकः ब्रह्मेमं पुरुषम् उदरं ब्रह्मेत्यादि-ब्रह्मशब्दानुगमादित्यर्थः ॥ पारमेश्वरेति । तं देवाः प्राणयन्त इति देवोपदेश्यत्वं तं भूतिरिति भूतित्वेन देवोपास्यत्वं सर्वे वेदा इति सर्ववेदप्रतिपाद्यत्वमित्यादिपारमेश्वरलिङ्गानुगमाच्चेत्यर्थः ॥ प्रमाण-प्रसिद्धीति । ‘तत्तम्नोच्यते विष्णुः सर्वशास्तृत्वहेतुतः । न क्वापि किञ्चिन्नामास्ति तमृते विष्णु-मव्ययमि’त्यादिप्रमाणप्रसिद्धिद्योतको वेत्यर्थः । तुशब्दसूचितं न्यायविशेषं वक्तुमाह न च मञ्चेषु पुरुषेति । इदानीं तनन्यायमाह अन्तर्गतस्येति ॥ एतेनेति । न वक्तुरित्यादिसूत्रत्रयेऽपीन्द्रादि-प्रापकश्रुतिलिङ्गानां तदन्तर्यामिपरतयाऽभिप्रेतत्वादिति भावः ।

### **श्रीनिवासतीर्थीया**

क्रोशनमिवामुख्यानीति । एवं प्राणादिसम्बन्धनिबन्धनानीश्वरे लिङ्गानीति न मुख्यत्वं तेषामिति भावः ॥ तदिति । प्राणसंवादीत्यर्थः । वंशत्वमाश्रयत्वम् ।

### **वाक्यार्थरत्नमाला**

उपरिष्टादिति । मुख्यत इत्येतत्प्रयोजनवर्णनावसर इत्यर्थः । अपीत्य-स्येन्द्रविषयाण्यपीति व्याख्यानमित्याशयेनापीत्यनूद्य तदर्थकथनपरतया मूलं योजयति । अपि इन्द्र-विषयाण्यपीति । एतेन प्राणस्थानीत्यादिवदिन्द्रविषयाणीति भाष्ये नोक्तमिति शङ्का परिहृतेति सूचितमिति तु स्पष्टत्वान्नोक्तमिति श्रुत्युपादानाभावशङ्कानिरासाय श्रुतिसमुच्चयार्थतयाप्यपिशब्द-व्याख्यारूपं श्रुतिरपीति । मूलप्रवृत्तमिति स्पष्टमिति तथा तात्पर्यमनुपवर्ण्यैव सम्बन्धमात्रप्रदर्शन-प्रकारमाह । न केवलमिति ।

