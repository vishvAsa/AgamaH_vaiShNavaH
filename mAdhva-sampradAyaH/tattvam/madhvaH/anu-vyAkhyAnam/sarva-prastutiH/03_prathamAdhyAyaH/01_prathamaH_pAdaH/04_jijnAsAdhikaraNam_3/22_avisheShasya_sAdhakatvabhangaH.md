+++
title = "२२ अविशेषस्य साधकत्वभङ्गः"

+++


## साधकत्वं सतस्तेन साक्षिणा सिद्धिमिच्छता

**अविशेषस्य साधकत्वभङ्गः**

## अनुव्याख्यानम्

***साधकत्वं सतस्तेन साक्षिणा सिद्धिमिच्छता ।***

***स्वीकृतं ह्यविशेषस्य साध्या साधकता पुनः ॥ १९ ॥***

***तच्चाविशेषमानेन साध्यमित्यनवस्थितिः ।***

### सुधा

ननु यथा भवतो मिथ्याभूतस्य साधकत्वं न सम्मतम् । तथा मम सत्यस्य साधकत्वं न सम्मतम् । चैतन्यातिरिक्तस्य सत्यताऽनभ्युपगमात् । चैतन्यस्य च क्रियावेशशून्यस्य साधकत्वा-योगात् । तत्र यथा मिथ्याभूतस्य साधकत्वानभ्युपगमेन श्रुतेर्मिथ्यात्वेऽसाधकत्वप्रसङ्गान्न बन्धमिथ्यात्वसाधकतेत्युक्तं भवता । एवं मयाऽपि सत्यस्य साधकत्वमनभ्युपगच्छता वक्तुं शक्यत एव । प्रत्यक्षस्य सत्यत्वे साधकत्वं न स्यात् । मिथ्यात्वं तु त्वयैव नोपेयते । ततश्च प्रत्यक्षस्यापि बन्धसत्यत्वसाधकत्वाभावा‘न्मिथ्यात्वमपि बन्धस्य न प्रत्यक्षविरोधत’ इत्यनुपपन्नमिति । एवं च प्रथममेव मतिकर्दमे कथारम्भणमशक्यमापद्येत । तेनाविचार्यैव तावत्प्रमाणसदसत्त्वं विचार आरब्धव्य इति । मैवम् । दुःखादिसत्यताग्राहिणः प्रत्यक्षस्य सत्यत्वेऽप्यविरोधात् । सतः साधकत्वं मया न स्वीकृतमित्युक्तमिति चेत्तत्राह ॥ साधकत्वमिति ॥ तेन मायावादिना । भावरूपा-ज्ञानस्येति शेषः । हिशब्दो हेतौ । प्रसिद्धिद्योतको वा ।

मायावादिना खलु भावरूपाज्ञानं सिषाधयिषता ‘प्रत्यक्षं तावदहमज्ञो मामन्यं च न जाना-मीत्यपरोक्षावभासदर्शनादि’त्यादिना तत्साधनाय साक्षिप्रत्यक्षं प्रमाणमङ्गीकृतम् । आश्रयप्रतियोगि-ज्ञानभूतमपि साक्षिचैतन्यमित्याद्युत्तरवाक्येन प्रत्यक्षस्य साक्षित्वावगमात् । एवं च साक्षिणाऽज्ञान-सिद्धिमिच्छता परेण सतः साधकत्वं स्वीकृतमेव । साक्षिचैतन्यस्य सत्त्वात् । अतो मया सतः साधकत्वं नाङ्गीकृतमिति न शक्यते वक्तुम् । अस्माभिरपि दुःखादिबन्धसत्यतायां साक्षिप्रत्यक्ष-मेवोपन्यस्तमिति हृदयम् । अज्ञानवशादेव साक्षिणः साधकत्वं मयाऽङ्गीक्रियते । न स्वत इति चेन्न । इतरेतराश्रयत्वप्रसङ्गात् । न खलु साक्ष्यवभासादन्याऽज्ञानसत्ता तवास्ति । ततोऽज्ञाने सति साक्षिणः साधकत्वसिद्धिस्तस्यां चाज्ञानसिद्धिरिति कथं नेतरेतराश्रयत्वम् । द्वयोरनादि-त्वान्नैवमिति चेत् । तर्ह्यज्ञानवशादिति रिक्तं वचः । न हि सर्वथा यद्यन्नापेक्षते तत्तदधीनमिति युज्यते । अपेक्षायां तु परस्पराश्रयानुत्तारः ।

### वाक्यार्थचन्द्रिका

ननु ‘साधकत्वं सतस्तेने’त्यादिभाष्ये मायावादिसम्बन्धि सत्साधक-त्वाङ्गीकारव्युत्पादनमसङ्गतं फलाभावात् । न चासतः साधकत्वाभावे सतोऽपि तन्न स्यादिति प्रतिबन्दीमोचनं तत्फलमिति वाच्यम् । मूलाभावेन परस्य सतः साधकत्वाङ्गीकारायोगात् । योगे वा प्रत्यक्षादेः साधकत्वेनास्माभिरनुपन्यस्तत्वेन मां प्रति प्रतिबन्द्याऽनुत्थानात् । न च प्रत्यक्षादेः साधकत्वेनानुपन्यासेऽपि बाधकत्वेन त्वयोपन्यासात्स्वपक्षासाधकस्य च परपक्षबाधकत्वासम्भवात्त-त्खण्डयितुं युक्ता प्रतिबन्दीति वाच्यम् । मदुक्तविरोधोपन्यासस्य परोक्तसाधकनिरासार्थत्वेन प्रतिबन्दीग्रहणेन प्रत्यक्षादेर्बाधकत्वासम्भवेऽपि प्रतिपक्षत्वसम्भवेन परोक्तस्य साधकत्वानिर्वाहेन व्यर्थत्वादित्यत आस्तामियं प्रमाणसदसत्त्वचिन्ता प्रमाणेनैव प्रमेयसिद्धेः । अन्यथा त्वयाऽपि मिथ्यात्वनिराकरणे सत्यतासाधने च प्रत्यक्षादिप्रमाणोपन्यासस्य, सत्साधकत्वस्य प्रतिवाद्यनङ्गी-कारेणासत्साधकत्वस्य च स्वानङ्गीकारेणाशक्यतयाऽऽवयोः साधकबाधकोपन्यासस्याशक्यतया वा कथाभावप्रसङ्गात्सत्त्वासत्त्वौदासीन्येन प्रमाणेनैव कथाप्रवृत्तेरुभाभ्यामपि स्वीकार्यतया मिथ्यात्व-साधकतया श्रुत्याद्युपन्यासो ममाप्युपपन्न एवेति परेण शङ्किते मदुपन्यस्तप्रमाणस्योभयसिद्धसाधक-भावतया प्रमाणसदसत्त्वविचारपूर्वककथाप्रवृत्तावपि मम न काऽपि क्षतिरित्याशयेन भाष्यकृता स्वप्रमाणस्योभयसिद्धसाधकभावः प्रदर्श्यत इति नासङ्गतिरित्यभिप्रेत्योत्तरभाष्यं योजयति ॥ नन्विति ॥ भाष्ये साध्यानुक्तेः साध्यमध्याहृत्य तत्र प्राप्तप्रतिबन्दीमोचनाय हेतुकथनपरं भाष्यमवतारयति ॥ दुःखादिति ॥ प्रतिवादिन इति प्रकृतस्य परामर्शे मायावादिनः सत्साधकत्वस्वीकारानुपन्यासेन प्रकृतानुपयोगापत्तिस्त्वयेति सन्निहितप्रकृतस्यापि मायावादिन आपरोक्ष्येण निर्दिष्टस्य तेनेति पारोक्ष्येण परामर्शानुपपत्तिरित्यतः प्रकृतत्वमात्रविवक्षया मायावादिपरामर्शोऽयमित्याह ॥ तेनेति ॥ दुःखादेः प्रकृतत्वात्तस्य साधकत्वमित्यनेन सम्बन्धे साक्षिणो दुःखादिसाधकत्वस्य स्पष्टं परेणानुपन्यासादाह ॥ भावेति ॥ स्वाकार्यत्वाभिप्रायेण स्वीकृतत्वोक्तिर्नौपचारिकीति भावेनाह ॥ प्रसिद्धीति ॥ इत्याद्युत्तर-वाक्येनेत्यत्रादिपदेन ‘भावान्तरस्याज्ञानस्य न निवर्तकं तस्याज्ञानविषयप्रतिभासत्वादि’त्यादेः सङ्ग्रहः । नन्वेतावताऽपि सत्साधकमित्युक्तिस्तदीया नास्तीति न तत्सिद्धिरित्यत आह ॥ एवं चेति ॥ नन्वज्ञानसाधकस्य साक्षिणः सत्यत्वेऽपि दुःखादिसत्यतासाधकप्रत्यक्षादिसत्यताया किमागतम् । न च यत्सत्यं तन्न साधकमिति परव्याप्तिभङ्गेन प्रत्यक्षादेः सत्यत्वेऽपि साधकत्वसिद्धिरिति वाच्यम् । साक्षिव्यतिरिक्तसत्यं न साधकमिति परेण व्याप्त्यभ्युपगमात् । न चाप्रयोजकत्वम् । एवमप्युभय-सिद्धप्रमाणाभावेन मतिकर्दमे कथाभावप्रसङ्गस्तदवस्थ एवेत्यतोऽज्ञानसाधकसत्यसाक्षिण एव दुःखादिसत्यतासाधकतयोपन्यासान्न क्षतिरित्याह ॥ अस्माभिरपीति ॥ अज्ञानवशात् साक्षिणः साधकत्वं वदता कूटस्थचैतन्यरूपसाक्षिण एव साधकत्वमज्ञानं तु तत्र सहकारीति वा वक्तव्यम् । अविद्यावृत्तिप्रतिबिम्बतचैतन्यमेव साक्षी स एवाज्ञानसाधक इति वा वक्तव्यम् । तत्र प्रथमेऽज्ञानस्य सहकारिमात्रत्वेऽपि साधककूटस्थचैतन्यस्य सत्त्वात्सतः साधकत्वमक्षतमेवेति सतः साधकत्वं पराभ्युपगतमिति मदिष्टसिद्धिरेव । पक्षद्वयेऽपि साक्षिसाधकत्वसिद्धेरज्ञानसापेक्षत्वादितरेतराश्रयश्च स्यादित्याह ॥ इतरेति ॥ ननु साक्षिणः साधकत्वसिद्धेरज्ञानाधीनत्वेऽपि नाज्ञानस्य साक्षिसाधकत्व-सिद्ध्यधीनत्वम् । तदसिद्धावपि व्यावहारिकाज्ञानादेः सत्त्वसम्भवादित्यतः कालान्तरीयब्रह्मज्ञान-बाध्यत्वेन व्यावहारिकत्वमङ्गीकुर्वताऽपि त्वयाऽज्ञानादौ पारमार्थिकार्थगतसत्त्वानङ्गीकारात् सत्त्वेन प्रतीतिमात्रमेव सत्तेत्येव वक्तव्यतया सत्त्वेन साक्ष्यवभासरूपाज्ञानसत्तायाः साक्षिसाधकत्व-सिद्ध्यधीनता अस्त्येव । वियदादेः सद्भावे प्रतीतिनियमाभावेन तत्रार्थगतमायिकसत्त्वाङ्गीकारेऽप्य-विद्यादिसद्भावे त प्रतीत्यभावाभावेन तत्र तत्प्रतीतेरेव तत्सत्तारूपत्वस्याविद्यादिप्रातिभासिकत्वं वदता त्वयाऽप्यभ्युपगमाच्च तत्सत्तायाः साक्षिसाधकत्वसिद्ध्यधीनत्वाद्युक्तमितरेतराश्रयत्वमित्याह ॥ न खल्विति ॥ तवेत्यस्य आत्मातिरिक्तसर्वापारमार्थिकत्ववादिन इति विशिष्याविद्याविद्यकादेः प्रातिभासिकत्ववादिन इति चार्थः । अनादित्वं वदता किं सर्वथाऽनपेक्षाऽभिमतोतान्यत्रापेक्षायामुत्पत्तौ तदभावः । नाद्य इत्याह ॥ तर्हीति ॥ न द्वितीय इत्याह ॥ अपेक्षायामिति ॥

### परिमल

॥ क्रियावेशेति ॥ औदासीन्यप्रच्युतिहीनस्येत्यर्थः ॥ मतिकर्दम इति ॥ बुद्धिकालुष्य इत्यर्थः । प्रसिद्धिद्योतक इत्युक्तं व्यनक्ति ॥ मायावादिना खल्विति ॥ आश्रयेति ॥ अज्ञानाश्रय प्रतियोगिनोर्ज्ञानेत्यर्थः । प्रतियोगिपदेनात्राज्ञानविषयो ध्येयः । हेतावित्युक्तम् । तद्य्वनक्ति ॥ अतो मयेति ॥ यस्मात्सतः साधकत्वं तेनापि स्वीकृतमत इत्यर्थः । अस्त्वज्ञानादिसाधकं साक्षिरूपं सत्यं दुःखादिसाधकं प्रत्यक्षं कथं सत्यमित्यत आह ॥ अस्माभिरपीति ॥ साक्षिणः साधकत्वं नेति भावेन आशङ्कते ॥ अज्ञानवशादेवेति ॥ इतरेतराश्रयत्वं व्यक्तीकर्तुमाह ॥ न खल्विति ॥ द्वयोरिति ॥ अज्ञानसाक्षिणोरित्यर्थः ।

### यादुपत्यम्

मतिकर्दमे बुद्धिकालुष्ये । ननु सतः साक्षिणः साधकत्वेऽपि तदतिरिक्तस्य चाक्षुषादिप्रत्यक्षस्य न सतः साधकत्वं मया स्वीक्रियत इत्यत आह ॥ अस्माभिरपीति ॥ परस्परसत्तायां परस्परापेक्षितत्वेन खल्वत्रेतरेतराश्रयत्वं परस्याभिप्रेतं न ज्ञप्तौ । तथा चाज्ञानज्ञप्तेः साक्षिसाधकत्वसिद्ध्यधीनत्वेऽपि नाज्ञानसत्तायास्तदधीनत्वमतो नेतरेतराश्रयत्वमित्यत आह ॥ न खलु साक्ष्यवभासादिति ॥ अज्ञानस्य प्रातिभासिकत्वाङ्गीकारादिति भावः ।

### श्रीनिवासतीर्थीया

॥ साधकत्वायोगादिति ॥ सिद्धिकर्तृत्वरूपसाधकत्वायोगादित्यर्थः । तत्प्रत्यक्षं चक्षुरादिकं किं न स्यादित्यत आह ॥ आश्रयेति ॥ ननु दुःखादिबन्धस्य सत्यतायां प्रत्यक्षविरोधत इति भवद्भिश्चक्षुरादिप्रत्यक्षस्यैव प्रमाणतया भवदभिप्रेतत्वात्तस्य च मया सत्त्वानङ्गीकारात्कथं सतः साधकत्वं तेन स्वीकृतमित्युच्यत इत्यत आह ॥ अस्माभिरपीति ॥ न खल्विति ॥ अज्ञानस्य प्रातिभासिकत्वेन प्रतिभासमात्रशरीरत्वादिति भावः । द्वयोरज्ञानसाक्षिणोः ॥ न हीति ॥ किञ्चिदुपकाराभावे तदधीनताया एव मृषात्वादिति भावः ।

### वाक्यार्थरत्नमाला

तन्न स्यादिति । इतःपरं तदीयेति शेषः । परस्येत्यस्य मायावादिन इत्यर्थः । प्रतिबन्द्या अनुत्थानादित्यनन्तरमिति सिद्धान्तिना वक्तुं शक्यत्वादिति प्रमेयमभिप्रेतम् । तद्वाक्येऽ-स्माभिरिति मां प्रतीति चास्मदो द्वयोश्चेति विधानाद्युक्तम् । मूले भवतो ममेति प्रयोगात्परकीयोक्ति-प्रदर्शनभारेणास्माभिरिति मां प्रतीति चोक्तम् । तेन परैः परं प्रतीत्येवार्थः । त्वयेत्यस्यानुपन्यासेना-पीत्यत्रापि सम्बन्धः । तत्खण्डयितुम् प्रत्यक्षस्य बाधकत्वं खण्डयितुम् । युक्तेत्यतःपरं परस्येति पूरणीयम् । अनिर्वाहेनेत्यतः परं साधकनिराससिध्येति पूरणीयम् । व्यर्थत्वादित्यनन्तरमिति मया वक्तुं शक्यत्वादिति प्रमेयमभिप्रेतम् । व्यर्थत्वादित्यत्र प्रतिबन्दीग्रहणस्येति शेषः । प्रतिबन्दीप्राप्तौ साम्यापत्त्या बाधकत्वासम्भव इति भावः । अन्यथा कथाभावप्रसङ्गादिति सम्बन्धः । प्रमाणोपन्यासस्याशक्यतयेति तत्र हेतुः । आवयोरिति हेत्वन्तरम् । प्रसङ्गादित्यनन्तरं तस्मादिति शेषः । तेनाविचार्येत्येतन्मूलानुवाद-रूपत्वात् । भिन्नवाक्यत्वाच्च । उभयसिद्धेति । तदर्थमेव मायावादिसम्बन्धिसत्साधकत्वाङ्गीकार-व्युत्पादनमिति पूरणीयम् । तेनोपक्रमानुगुण्यमिति ज्ञेयम् । एवमस्माभिर्ममेति तत्र तत्र मूलानु-सारेणोक्तिः । यद्वा शिष्यस्येयं शङ्का । तथाहि । शिष्यः सिद्धान्तिमतमाश्रित्य सतः साधकत्वा-नङ्गीकारायोगाद्योगे वेत्याह । तं प्रति चान्यः शिष्यः पूर्वपक्ष्युक्तप्रतिबन्दीं समर्थयते । न च प्रत्यक्षादेरिति । अथ पूर्वः शिष्यः पूर्वपक्ष्युक्तप्रतिबन्धावैयर्थ्येन तन्मोचनाय मायावादिनापि सतःसाधकत्वस्याङ्गीकर्तव्यत्वप्रतिपादनवैयर्थ्यमित्याह । मदुक्तविरोधेतीति योज्यम् । शिष्टं समानम् । आस्तामियमिति ग्रन्थस्यापि सत्यमेवं सिद्धान्तिना वक्तुं शक्यं तथापि परो यद्यास्तामित्यादिरूपेण शङ्केत तदा तत्परिहाराय भाष्यकारेण स्वप्रमाणस्योभयसिद्धसाधकाभावः प्रदर्शनीय इति नासङ्गति-रित्याह । आस्तामियमितीति पूर्वयोजनायां प्रवर्तनवच्छिष्यपक्षेऽपि सत्यमेवं सिद्धान्तिरीत्या त्वया वक्तुं शक्यम् । तथापि यदि पर आस्तामियमित्यादिरीत्या शङ्केत तदा तव परिहारोऽन्यो नास्ति । अतो भाष्यकारेणैव तं प्रति मदुपन्यस्तप्रमाणस्येत्याद्याशयेन स्वप्रमाणस्योभयसिद्धसाधकभावः प्रदर्शनीय इति प्रतिबन्दीमोचनाय भाष्यकारेण स प्रदर्श्यत इति नासङ्गतिरिति योजना ज्ञेया । एवमेवंजातीयके द्रष्टव्यम् । ‘एतद्ग्रन्थीयभावं तु सम्यक् बुध्वा मयाऽत्र हि । योजनाऽकारि तत्प्रीतो गुरुर्भूयान्ममानि-शम् ।’ मतिकर्दमस् तत्कालुष्यम् । साध्यमध्याहृत्येति । अतो मया सतः साधकत्वं नाङ्गीकृतमिति न शक्यते वक्तुमिति साध्यमुत्तरत्र स्पष्टम् । परेणापि दुःखादिसिद्धिः प्रमाणान्तरानङ्गीकारात्साक्षिणैव वाच्येत्यत उक्तं स्पष्टमिति । अनुपन्यासादिति । ततश्च स्वीकृतत्वोपपादनायोग इति भावः । आहेति । दुःखादिकमत्र न विवक्षितं किन्त्वज्ञानमित्याहेत्यर्थः । स्वीकार्यत्वाभिप्रायेणेति । उपचारोक्तीनां बहुलमुपलम्भादौपचारिकत्वशङ्कोदयः । वस्तुतो मुखतस्तथा स्वीकाराभावेऽप्यहमज्ञो मामन्यं च न जानामीत्यादितदीयवाक्यपर्यालोचनया तथा स्वीकारस्यार्थतः प्राप्तत्वात्स्वीकार्यत्वलाभोपपत्तेस्तदभि-प्रायेण स्वीकृतत्वोक्तिर्न तूपचारमात्रमिति भावः । अत एवात्र तद्ग्रन्थ
एवासाधकत्वेन मूले उक्त इति शेषेऽभिप्रेत इति ज्ञेयम् ।

प्रत्यक्षं तावदित्येवोक्तावपि साक्षीत्यविशेषणात्कथं साक्षिप्रत्यक्षस्य तद्वाक्याल्लाभ इत्यत आह मूले आश्रयप्रतियोगीति । इत्यादेरिति । विवरणस्थस्येति शेषः । विवरणे हि अहमज्ञ इत्यादिप्रत्यक्षस्य भावरूपाज्ञानसद्भावे प्रामाण्योक्तयनन्तरं तत्प्रत्यक्षस्य ज्ञानाभावविषयत्वमेवेति शङ्कावारणाय ज्ञानाभाव स्याधिकरणप्रतियोगिरूपस्य निरूपकस्य ज्ञानाभावे प्रत्येतुमशक्यतया निरूपकतदुभयज्ञानाङ्गीकारे च ज्ञानरूपप्रतियोगिसद्भावप्राप्त्या ज्ञानाभावस्यैवाभावप्राप्तेः सुतरां तज्ज्ञानासम्भव इति प्रतिपादिते तथा सत्यस्यात्राज्ञानमिति प्रतीयमानभावरूपाज्ञानस्यापि स्वनिरूपकाश्रयप्रतियोगिज्ञानाभावे प्रत्येतुमशक्य-तया तदुभयस्य ज्ञानसद्भावा ङ्गीकारे च विरोधिज्ञानप्राप्त्या भावरूपज्ञानस्यैवासम्भवप्राप्तेस्तज्ज्ञान-स्याप्ययोगः समान इत्येतच्छङ्कावारणाय आश्रयप्रतियोगीत्यादिवाक्यं प्रवृत्तम् । अस्यायमर्थः । आश्रय-प्रतियोगिज्ञानस्य साक्षिरूपतया भावरूपाज्ञानस्फोरकत्वेन तद्विरोधित्वाभावात् तदुभयज्ञानसद्भावेऽपि सम्भवत्येव भावरूपाज्ञानमिति । आदिपदेनाज्ञानस्य साक्षिगम्यत्वप्रतिपादकतत्प्रकरणगतवाक्य-परिग्रहः । एतावताऽपीति । तदीयोक्तिबलेन साक्षिणोऽज्ञानसाधकत्वमित्यर्थसिद्धावपीत्यर्थः । तदीयेति । परकीयेत्यर्थः । न तत्सिद्धिरिति । सतः साधकत्वं तेनाङ्गीकृतमित्यस्य न सिद्धिरित्यर्थः । अत आहेति । मुखतः सत्साधकमित्यनुक्तावपि वस्तुतः सत्त्वेनाङ्गीकृतसाक्षिणाऽज्ञानसिद्धिरिति वदता सत एव साधकत्वमर्थत उक्तमेवेत्याहेत्यर्थः । प्रत्यक्षादिसत्यतायामिति । अत्र पूर्वोत्तरग्रन्थानुसारि-प्रत्यक्षमात्रमेव वक्तव्यं तथापि साधकत्वेन संमतं विश्वं सत्यमित्यागमानुमानयोरपि स्वमते सत्त्वमस्तीति प्रदर्शयितुमादिपदप्रयोगः । अत एवार्थमतमित्यादिपूर्वमूले प्रत्यक्षादिकस्य साधकत्व-मित्यादिपदप्रयोगोऽपि युक्त इति ज्ञेयम् । एवमुत्तरत्रापि । अप्रयोजकत्वमिति । साक्षिव्यतिरिक्तमपि सत्यं साधकमिति मयाऽभ्युपगमात् त्वदुक्तिरप्रयोजिकेत्यर्थः । तदवस्थ एवेतीत्यत्रेतिशब्दस्यावृत्तिः । आद्यो हेत्वर्थे इति हेतोरिति । प्रसङ्गस्य तदवस्थत्वादिति । एवंशब्दस्तदवस्थत्वस्यापरिहार्यत्वमाह एवमपीति । भवता हि मतिकर्दमपरिहारायोभयसिद्धप्रमाणभावस्योपन्यासार्थप्रवृत्तिः कृता । तादृशं च साक्षिरूपमेव प्रमाणम् । न च त्वया तदभ्युपगतं तदातिरिक्तस्यापि सत्यस्य साधकत्वं तु न ममेष्टमिति वृथा भवदीयः प्रयास इत्यर्थः ।

परेणाज्ञानवशादित्युक्तावप्यज्ञानस्य सहकारित्वमात्रस्वीकारेणापि तदुक्तयुपपत्तेस्तत्पक्षे च सत एव साधकत्वमिति प्राप्त्या तद्दूषणस्यावश्योद्भाव्यस्य मूलेऽनुक्तययोग इत्यतः स्पष्टत्वाच्छिष्यैरेवोह्यत्वाभि-प्रायेण मूले तदनुक्तेर्न दोष इति मूलाभिप्रायं व्यञ्जयन् स्वयं विकल्प्याद्यं बहिरेव दोषान्तरेण प्रदूष्य द्वितीयपक्षदूषणस्य प्रथमेऽपि प्राप्तेस्तदुभयदूषणपरत्वेन मूलं योजयति अज्ञानवशात्साक्षिण इत्यादिना । एतेनैव तत्र प्रथम इतिवद् द्वितीये इत्युक्तवा प्रातिस्विकदूषणानभिधानात् पक्षद्वयेऽ-पीत्युभयसाधारणदोषमात्रोक्तिरयुक्तेति निरस्तम् । द्वितीयदूषणस्य प्रथमेऽपि प्रसक्तिसत्त्वेन तन्मात्रासाधारणदोषाभावादेव मेलनेनैव द्वितीयपक्षदूषणोपपत्तेः । व्यावहारिकज्ञानादेरिति । अत्र व्यावहारिकस्याज्ञानादेः सत्त्वमित्यस्याज्ञानादेर्व्यावहारिकसत्त्वसम्भवादित्यत्रैव पर्यवसानम् । यद्वा ब्रह्मज्ञानबाध्यत्वेन व्यावहारिकत्वमङ्गीकुर्वतेत्युत्तरग्रन्थानुसारेण व्यावहारिकत्वमज्ञानादिविशेषण-हेतुतयोक्तम् । ततश्च अज्ञानादेर्व्यावहारिकत्वाद्व्यावहारिकस्य च सद्विशेषत्वाद्घटादाविव प्रमाणान्तरेण सत्त्वसिध्युपपत्तिरिति भावः । अज्ञानस्येत्येव वक्तव्ये क्वचिदज्ञानादेरित्यादिपदेन ज्ञानकार्यस्यापि साक्षिप्रमाणकतया परेण वक्तव्यत्वात्तदंशेऽपि साक्षिसाधकत्वविचारप्रवृत्तिपरतया मूलमुपलक्षणया व्याख्येयमिति सूचनायेति न दोषः । वक्ष्यति च आविद्यकादेरिति । अज्ञानगतं सत्त्वं किमात्मनीव पारमार्थिकमर्थगतमुत सत्त्वेन प्रतीतिमात्ररूपमिति विकल्पं मनसि निधायाद्यं पारमार्थिकेत्यादिना प्रदूष्य द्वितीयं च परिशेषयंस्तत्रापि साक्ष्यन्यसत्त्वेन प्रतीतिसिद्धार्थगतमायिकसत्ताकघटादेरिवाज्ञानेऽपि तदन्यसत्त्वेन प्रतीतिसिद्धार्थगतमायिकसत्त्वरूपतानुपपत्तेः साक्षिरूपे च सत्त्वेन प्रतीतिः सत्तेति वाच्यमित्यपि परिशेषयन्न हि साक्ष्यवभासादन्या ज्ञानसत्ता तवास्तीत्येतदुपपादयति कालान्तरीयब्रह्म-ज्ञानेत्यादिना । अर्थगतमायिकसत्ता खलु तद्दूषणं वियदादेरित्यादि सद्भावे सद्भावदशायामपि । एवमुत्तरत्र । प्रतीत्यभावाभावेन । तस्य ज्ञातैकसत्त्वादिति भावः । तत्सत्तारूपत्वस्येत्यनन्तरं प्राप्तेश्चेति

पूरणीयम् । न केवलमुक्तयुक्तया तत्प्राप्तिरपि तु भवताऽप्यङ्गीकृतं तदिति सहेतुकमाह अविषादीति ।

तत्प्रतीतेरेव तत्सत्तारूपत्वस्येति वर्तते । प्रातिभासिकत्वं वदतेत्यनेन वियदादेः सद्भाव इत्याद्युक्तयुक्तिं सूचयति । यद्वाऽविद्यादिप्रातिभासिकत्वं वदता त्वयापि सत्तारूपत्वस्याभ्युपगमादिति सम्बन्धः । प्रतिभासिकत्वे कुतस्तथाऽभ्युपगमापत्तिरित्यतस्तत्प्रकारप्रदर्शनम् । वियदादेरित्यादीति शेषं विहायैव योजना । वस्तु साक्षीति मूलपाठे न खल्वितीत्येवं प्रतीकोपादानपाठः । अन्यत्रेति । उत्पत्त्यतिरिक्त प्रतीत्यादावित्यर्थः । अपेक्षायामितीति । उत्पत्त्यतिरिक्तप्रतीत्यादावपेक्षायामिति मूलार्थः ।

