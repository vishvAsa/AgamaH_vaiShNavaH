+++
title = "२३ प्रमाणादिसत्ताऽनभ्युपगमे वादित्वानुपपत्तिः"

+++


## अनङ्गीकुर्वतां विश्वसत्यतां तन्न वादिता

**प्रमाणादिसत्ताऽनभ्युपगमे वादित्वानुपपत्तिः**

## अनुव्याख्यानम्

***अनङ्गीकुर्वतां विश्वसत्यतां तन्न वादिता ॥ २० ॥***

***तस्माद्य्ववहृतिः सर्वा सत्येत्येव व्यवस्थिता ।***

### सुधा

मिथ्यात्वं यदीत्यादिनोक्तं प्रसङ्गमुपसंहरति ॥ अनङ्गीकुर्वतामिति ॥ यस्मादेवं न मिथ्याभूतस्य साधकत्वं तत्तस्माद्विश्वसत्यतामनङ्गीकुर्वतामात्मातिरिक्तस्य सर्वस्यापि मिथ्यात्वं प्रतिपादयतां नेहनानेत्यादिवाक्यानामपि मिथ्यात्वप्रसक्त्या न वादिता न साधकता स्यात् । तद्वाक्यस्येति प्रकृतमेकवचनं समूहविषयमिति ज्ञापयितुमुपसंहारे बहुवचनम् । अथवाऽति-प्रसङ्गान्तराभिधानमेतम् । तथा हि । यदि चैतन्यातिरिक्तं समस्तं मिथ्या स्यात्तदा समस्तान्तर्गतं कथाव्यवहाराङ्गभूतं प्रमाणादिकमपि मिथ्या स्यात् । तथाच विश्वसत्यतामनङ्गीकुर्वतस्तन्मिथ्यात्व-मङ्गीकुर्वतो मायावादिनो निरुपायस्य कथकता न स्यात् । कुतः । तत्तस्मादुक्तरीत्या मिथ्याभूतस्य साधनबाधनाङ्गताऽयोगादिति । विश्वमिथ्यात्वमङ्गीकुर्वतामपि चार्वाकाणां बौद्धानां च वादित्वोप-लम्भाद्य्वभिचार इति चेन्न । तेषामप्यापादनविषयत्वात् । तदिदमुक्तमनङ्गीकृर्वतां चार्वाक-बौद्धमायावादिनामिति । अन्यथा त्वया तेनेत्येकवचनस्य प्रस्तुतत्वादनङ्गीकुर्वत इत्यवक्ष्यत् । तथाऽपि प्रमाणबाधः । चार्वाकादीनां वादित्वस्य प्रत्यक्षादिसिद्धत्वात् । मैवम् । वादित्वाभाव-स्यात्रापाद्यमानत्वात् । साधनस्य हि प्रमाणबाधो दूषणम् । न त्वापादानस्य । अनिष्टस्य च प्रामाणिकपरित्यागाप्रामाणिकस्वीकाररूपत्वात् । अन्यथाऽतिप्रसङ्गमात्रोच्छेदप्रसङ्गादित्याशयवा-नुक्तस्य प्रसङ्गत्वं स्फुटीकर्तुं विपर्ययपर्यवसानमाह ॥ तस्मादिति ॥ यस्मादस्ति परस्य वादित्वाभि-मानस्तस्मात् । अन्यथा युष्मदस्मदित्यादिपूर्वोत्तरपक्षबलाबलचिन्ता न स्यात् । व्यवह्रियतेऽनयेति व्यवहृतिः । कथाङ्गभूतप्रमाणादीति यावत् । प्रमाणादीनां कथाव्यवहारकारणत्वात्कारणाभावे च कार्याभावस्य सुलभत्वात्सुस्थोऽतिप्रसङ्गमूलभूतः प्रतिबन्ध इति ज्ञापयितुं प्रमाणादीति रूढपद-परित्यागेन व्यवहृतिरिति यौगिकपदोपादानम् ।

### वाक्यार्थचन्द्रिका

ननूत्तरभाष्ये उक्तमेवोच्यते । न चोपसंहारोऽयमविशेषस्येत्युक्तोप-संहाररूपत्वाप्रतीतेरित्यत आह ॥ मिथ्यात्वमिति ॥ ननु सत्यताऽङ्गीकारिणां वादित्वाभावस्य पूर्वमनभिहितत्वान्नायमुपसंहार इत्याशङ्कामुपसंहारत्वज्ञापकतच्छब्दपरामृष्टव्यं दर्शयन्नेव निराकरोति ॥ यस्मादिति ॥ अस्मिन्पक्षेऽनङ्गीकुर्वतां वादितेति पदयोः, बहुवचनस्य, तस्माद्य्ववहृतिः सर्वेत्युत्तर-वाक्यस्य च स्वारस्याभावात्प्रकारान्तरेण तद्भाष्यं व्याख्याति ॥ अथवेति ॥ अत्र विश्वसत्यता-मनङ्गीकुर्वतामिति बीजकथनेनापादकं लब्धम् । यद्वाऽनेन विश्वशब्दस्यात्मातिरिक्तसर्वपरत्वम् । कथा-व्यवहाराङ्गप्रमाणादिसर्वपरत्वं च । अनङ्गीकुर्वतां विश्वसत्यतामिति सम्पूर्णस्य चावृत्तिः । एवं चात्मातिरिक्तं सर्वं सत्यं यदि नाङ्गीकियेत मिथ्या स्यादिति यावत् । तर्हि कथाङ्गभूतं प्रमाणादिकमपि सत्यं नाङ्गीकर्तव्यं स्यात् । तदपि मिथ्या स्यादिति यावत् । यदि चैवं तर्हि कथकता न स्यादिति भाष्यं व्याख्यातं भवति । नन्वस्मिन्नपि पक्षे उपसंहारत्वज्ञापकतच्छब्दानुपपत्तिरित्यतो मिथ्याभूतस्यापि प्रमाणादेरेवोपायत्वान्न तदभाव इत्याशङ्कानिवर्तकपूर्वोक्तरीतिलब्धन्यायसमर्पकत्वान्न तच्छब्दानुपपत्ति-रित्याशयेनाह ॥ कुत इत्यादिना ॥ अनेन यदि प्रमाणादीन्यसन्ति स्युस्तर्हि साधकानि न स्युस्तथाच तत्कार्यव्यवहारानुपपत्तिरिति मध्ये तर्कस्वरूपमभिप्रेतमिति सूचयति । अस्मिन् पक्षे बहुवचनस्वारस्यं दर्शयितुं तन्निवर्त्यशङ्कापूर्वकं तद्विषयमाह ॥ विश्वेति ॥ बौद्धानां केषाञ्चिद्विश्वमिथ्यात्वाभ्युपगमः प्रसिद्ध एव । चार्वाकाणां चानुमानादेः प्रामाण्याभावेनातीन्द्रियस्यासत्त्वाद्गोलकमात्रस्य वस्तुतोऽप्रत्यक्षत्वेन तदतिरिक्तप्रत्यक्षस्य च साधकाभावेनाभावात्तत्सिद्धविश्वस्याप्यभाव इति विशेषद्योतनाय चार्वाकाणां बौद्धादीनामिति द्वन्द्वनिर्देशाभाव इति द्रष्टव्यम् । ननु तस्मादित्युत्तरवाक्येऽस्यापादनत्वस्पष्टनमयुक्तं साधनत्वस्याप्युपपत्तेः । न च साधनत्वे प्रमाणबाधात्तत्परित्याग इति वाच्यम् । प्रमाणबाधस्य विशेषाभावेन साधन इवापादनेऽपि साम्येन वृथा पक्षपातस्यायुक्तत्वादित्यतो विशेषमुपपादयन्भाष्य-मवतारयति ॥ तथापीति ॥ वस्तुतः साधनशून्ये मायिनि वादित्वस्य ममाप्यसम्मतेः । परेणापि स्वस्मिन् वास्तववादित्वानभ्युपगमाद्विपर्ययपर्यवसानेऽसिद्धिं परिहर्तुं वादित्वाभिमान इत्युक्तम् ।

### परिमल

‘सता वा साध्यते त्वये’ति ‘साधकत्वं सतस्तेने’ति चैकवचनेन प्रस्तावात्पुरुषपरत्वे बहुवचनायोगं मत्वा श्रुत्यादिवाक्यपरतया योजयति ॥ यस्मादिति ॥ बहुवचनं वाद्यन्तराभिप्रायं मत्वा शब्दशक्तिस्वारस्यमनुरुद्ध्य पुरुषपरतया योजयति ॥ अथवेति ॥ अतिप्रसङ्गान्तराभिधानमिति ॥ सर्वमिथ्यात्वपक्षे नेहनानेत्यादेर्मिथ्यात्वापातेनासाधकत्वापत्तिरूपातिप्रसङ्गापेक्षया वादिनः कथाधि-काराभावरूपातिप्रसङ्गान्तराभिधानमित्यर्थः । ‘मिथ्यात्वं यदि दुःखादेरि’त्याद्यर्धश्लोकं तावदनु-वर्त्यार्थमाह ॥ यदीति ॥ तद्वाक्यस्येत्येतत् प्रमाणादिकथाङ्गमात्रपरं मत्वा व्याचष्टे ॥ कथा-व्यवहाराङ्गभूतं प्रमाणादिकमिति ॥ आदिपदेन व्याप्तिदृष्टान्तादिप्रमाणाङ्गस्य हेत्वाभासादि-निग्रहस्थानादेश्च ग्रहः । ततश्च किमित्यतो‘ऽनङ्गीकुर्वतामि’त्यर्धं योजयति ॥ तथाचेति ॥ बहुवचन-कृत्यमग्रे विवरिष्यन्नेकवचनान्तत्वमुपेत्य फलितार्थमाह ॥ तन्मिथ्यात्वमङ्गीकुर्वत इति ॥ वादितेत्य-स्यार्थः कथकतेति । कथाधिकारितेत्यर्थः । इतिशब्दस्यातिप्रसङ्गान्तराभिधानमेतदिति पूर्वेणान्वयः । बहुवचनकृत्यं व्यनक्ति ॥ विश्वेत्यादिना ॥ नत्वापादनस्येति ॥ ‘प्रसङ्गार्थतया प्रोक्ता न सिद्धान्तस्य दूषका’ इति सन्ध्ये सृष्टिरित्यधिकरणानुव्याख्याने तथा विवरिष्यमाणत्वादिति भावः । युष्मदस्मदि-त्यादिपरभाष्योपक्रमानुवादः ॥ चिन्तेति ॥ परस्येत्यनुषङ्गः ॥ व्यवह्रियतेऽनयेति ॥ ‘अकर्तरि च कारके संज्ञाया’मित्यनुवृत्तौ ‘स्त्रियां क्तिनि’ति विधानात्करणे क्तिन्प्रत्ययः । प्रमाणादीत्येव कुतो नोक्तमित्यत आह ॥ प्रमाणादीनामिति ॥ प्रतिबन्धः व्याप्तिः । पूर्वार्धोक्तातिप्रसङ्गमूलभूतेत्यर्थः ॥ व्यवहारेति ॥ प्रमाणादिविषय इत्यर्थः ॥

### यादुपत्यम्

॥ कथाव्यवहाराङ्गभूतं प्रमाणादिकमपीति ॥ अत्रादिपदेन प्रमेयसंशयप्रयोजन-दृष्टान्तसिद्धान्तावयवतर्कनिर्णयवादजल्पवितण्डाहेत्वाभासछलजातिनिग्रहस्थानानां संग्रहः। एवमग्रेऽपि ।

श्रीनिवासतीर्थीया

बहुवचनाभिप्रायं वक्तुमाह ॥ विश्वमिथ्यात्वमिति ॥ आपादन-विषयत्वादिति ॥ न हि पक्षे पक्षतुल्ये वा व्यभिचार इति भावः ॥ अन्यथेति ॥ आपादनेऽपि प्रमाण-बाधनस्य दूषणत्व इत्यर्थः ॥ अतिप्रसङ्गेनेति ॥ यद्यग्निर्न स्यात्तर्हि धूमोऽपि न स्यादित्यादितर्केऽपि प्रमाणबाधसद्भावादिति भावः ॥ प्रमाणादीति ॥ रूढपदपरित्यागेन व्यवहृतिरिति व्यवहारकारण-त्वार्थकयौगिकपदेन प्रमाणाद्युपादाने निमित्तमाह ॥ प्रमाणादीनामिति ॥ अस्तु प्रमाणादीनां सत्त्वं तद्विषयस्य सत्त्वं मास्त्विति शङ्कापरिहाराय दुःखादीति रूढपदपरित्यागेन व्यावहारिकमिति व्यवहारविषयत्वार्थकयौगिकपदोपादानं कृतमित्यर्थः ।

### वाक्यार्थरत्नमाला

अविशेषस्येत्युक्तेति । अविशेषस्य साध्यासाधकतेत्यव्यवहितप्रकृत-प्रमेयोपसंहाररूपत्वेत्यर्थः । परामर्शं दर्शयन्नेवेति । तदुपदर्शने च वादिरूपार्थानङ्गीकारप्रतीतेः प्रकृतवाक्याङ्गीकारस्यैव प्रतीतेश्चेत्याशयः ।

पदयोर् इत्यस्य बहुवचनस्येत्यस्य च स्वारस्याभावादित्युत्तरेण सम्बन्धः । प्रकारान्तरेणेति । अतिप्रसङ्गान्तरपरतयेत्यर्थः । तत्र चानङ्गीकुर्वतां वादितेत्यादेः स्वारस्योपपत्तेरित्याशयः । न वादिता स्यादिति भाष्ययोजनया तर्कपरत्वप्रतीत्युपपत्तावपि तत्रापादकानुक्तेः कथं तर्कपरतया भाष्ययोजनेत्यत आह अत्रेति । भाष्य इत्यर्थः । बीजकथनेन । कथाव्यवहाराङ्गप्रमाणादिमिथ्यात्वरूपापादकं प्रति बीजभूतप्रपञ्चमिथ्यात्वकथनेनेत्यर्थः । आपादकलाभे विश्वशब्दस्य कथाव्यवहाराङ्गप्रमाणपरतया तर्हि कथाङ्गभूतप्रमाणादिकमित्यादिरूपं भाष्यव्याख्यानं तु यद्वेत्युत्तरयोजनायामिव समानमिति भाव इत्याहुः । वस्तुतस्तु अथवेतीत्यनन्तरमनेनात्र विश्वसत्यतामित्यादिरेव पाठः । यद्वा विश्वशब्दस्येत्येव पाठश्च । मूलकोशानुसारात् । तथा च संपूर्णेकैव योजनेति ज्ञेयम् । आपादकस्यापि भाष्यादेव लाभसम्भवे किमिति बहिर्लाभकल्पनाश्रयणमिति मनसि कृत्वाह यद्वेति । विश्वसत्यतामनङ्गी-कुर्वतामित्येतदापादकसमर्पकं यथा स्यात्तथा योजयति एवं चात्मेति । अस्मिन्नपि पक्ष इति । पूर्वयोजनायामनङ्गीकुर्वतां वादितेत्यादेरस्वारस्यभयाद्योजनान्तरं प्रवर्तितं न तद्युक्तम् । पूर्वत्रेवा-त्राप्यनुपपत्तिसद्भावात्सा चोपसंहारत्वेत्यादिरीत्येवमनुपपत्तिमात्रसमुच्चयार्थोऽपि शब्द इति बोध्यम् । तद्विषयमिति । बहुवचनविषयमित्यर्थः । कथं बौद्धादीनां मिथ्यात्ववादित्वमित्यतस्तदुपादयति बौद्धा-नामिति । केषाञ्चिदिति । माध्यमिकानामित्यर्थः । असत्त्वादिति । ननु तावतातीन्द्रियार्थ-मिथ्यात्वाङ्गीकारः सिद्धः । प्रत्यक्षसिद्धस्य तु सत्यत्वं तेनाङ्गीकृतमिति न सर्वमिथ्यात्ववादितेत्यत आह गोलकमात्रस्येति । परेण तथात्वाङ्गीकारादुक्तं वस्तुत इति । गोलकमात्रवति विगतलोचना

दावन्धादौ चक्षुष्मानित्यादिव्यवहाराभावादिति भावः । साधकाभावेनेति । रूपादिज्ञानानुमानस्य तेन वक्तुमशक्यत्वादित्यर्थः । इति द्वन्द्वेति । इति भिन्नवचननिर्देशं कुर्वता द्वन्द्वनिर्देशो नाश्रित इति योज्यम् । तन्निर्देशे हि चार्वाकबौद्धानामिति वा बौद्धचार्वाकाणामिति वा प्रसज्यत इति भावः ।

विशेषमुपपादयन्निति । प्रमाणबाधस्योभयत्राविशेषेऽपि साधन एव दूषणत्वं न त्वापादन इति विशेषमित्यर्थः । परेण स्वस्मिन् वादित्वाङ्गीकारेऽपि सर्वमिथ्यात्वं वदता वास्तववादित्वानङ्गीकारेण वादित्वाभाव एवेत्याह परेणापीति । पूर्वोत्तरेति । पूर्वपक्षे बलाभावः । उत्तरपक्षे तु बलमस्तीत्येवं बलाबलविचारकरणमयुक्तं स्यादित्यर्थः । ननु विपर्ययपर्यवसानदशायामापादनानुसारेण कथकत्वाभि-मानस्त्वतः प्रमाणादिसत्यमित्येवं वाच्यम् । व्यवहृतिः सत्येति कथमुक्तमित्यतो व्यवहृतिपदं प्रमाणादिपरतया व्याचष्टे व्यवह्रियत इति मूलम् । तथा चायं करणसाधन एवाभिमतो न भावसाधन इति प्रमाणसत्यत्वस्यैवोपसंहारलाभान्नानुपपत्तिरिति भावः । तथापि रूढप्रमाणादिपदपरित्यागेन यौगिकव्यवहृतिपदोपादाने किं निमित्तमित्यत आह प्रमाणादीनामिति । प्रतिबन्धो व्याप्तिः ।

जिज्ञासाधिकरणे प्रमाणादिसत्ताऽनभ्युपगमे वादित्वानुपपत्तिः

(जिज्ञासाधिकरणमनुवर्तते)

॥ ॐ श्रीः ॐ ॥

