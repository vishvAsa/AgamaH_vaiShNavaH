+++
title = "२१ सिद्धान्ते नेह नानेति श्रुत्यर्थसमर्थनम्"

+++


## मिथ्यायाः साधकत्वं च न सिद्धं प्रतिवादिनः

**सिद्धान्ते नेह नानेति श्रुत्यर्थसमर्थनम्**

***मिथ्यायाः साधकत्वं च न सिद्धं प्रतिवादिनः***

### सुधा

नन्वत्राप्यनुपपत्तिरेव । यतो नानेति नानाभूतः प्रपञ्चोऽभिधीयते । नतु भेदः । तथात्वे नानात्वमिति स्यात् । मैवम् । मुक्तोपसृत्य व्यपदेशादित्यादाविव भावप्रधाननिर्देशोपपत्तेः । भवितृप्रधान्येऽपि ब्रह्मणि नानाभूतावयवगुणकर्मादिनिषेधे नानात्वमेव निषिद्धं भवति । ‘सविशेषणे हि विधिनिषेधौ विशेषणमुपसंक्रामत’ इति न्यायात् । उभयनिषेधे गौरवात् । विशेषणस्य प्रथमप्राप्तत्वात् । अन्यथा तदुपादानवैयर्थ्यात् । ‘न जीर्णमलवद्वासाः स्नातकः स्यादि’त्यादौ दर्शनाच्च । अत एवोक्तम् । ‘विशेष्यं नाभिधा गच्छेत्क्षीणशक्तिर्विशेषण’ इति । यत्क्वचिद्विशिष्टविधिनिषेधाङ्गीकरणं तदगतिकतयैव । सविशेषत्वं च ब्रह्मणो वक्ष्यामः । नन्वेवं सत्यप्राप्तप्रतिषेध इति चेन्न । आभासप्राप्तत्वात् । तथाच ‘न स्थानतोऽपी’त्याद्यधिकरणपूर्वपक्षे दर्शयिष्यामः । परस्यैव स्वर्गापूर्वादिनिषेधोऽप्राप्तत्वादनुपपन्नः । ‘एकमेवाद्वितीय’मित्यादौ सजातीयविजातीयस्वगतनानात्वनिषेधं व्याकुर्वता भवताऽपि समाधातव्यमेतत् ।

### वाक्यार्थचन्द्रिका

स्वपक्षे नेयमनुपपत्तिरित्याशयेन नानाभूतः प्रपञ्च इत्युक्तमिति ध्येयम् । अत्र नानाशब्दोपस्थापितनानात्वरूपधर्मस्य नास्तीति क्रियान्वयित्वरूपप्राधान्यमभिप्रेत्यायं प्रयोगः । न चैवं नानाशब्दाद्विशेषणतयोपस्थापितनानात्वस्याप्राधान्येन, प्राधान्येनोपस्थित्यर्थं लक्षणाया आश्रयणीत्वात्प्रयोजनाभावेनासम्भवाच्चानुपपत्तिरेवेति वाच्यम् । रूढलक्षणात्वेन प्रयोजनानपेक्षणादि-त्याशयेनाह ॥ मुक्तेति ॥ अत एव पक्षान्तरमाह ॥ भवित्रिति ॥ न चैवं नानाभूतप्रपञ्चनिषेध एव प्राप्यते, न तु भगवति स्वरूपभेदाभाव इत्युक्तमिति वाच्यम् । बृहदारण्यके काठके च ‘तस्मिन् शुक्लमुत नीलमाहुर्गुहां प्रविश्य तिष्ठन्तं महान्तं विभुमात्मानमि’त्येतद्वाक्यात्पूर्ववाक्येषु भगवदवयवगुणादीनां प्रकृततया किञ्चनशब्दस्य सर्वनामतयोद्देश्यसमर्पकतया चैवंधर्मानिति विशेषशब्दसन्निहितसामान्य-शब्दत्वाच्च प्रकृतवाक्यशेषस्थगुणादिपरत्वस्यैव न्याय्यत्वात् । न चैवं गुणादिनिषेधपरत्वाङ्गीकारेऽप्यप-सिद्धान्त इति वाच्यम् । नानाभूतगुणादिनिषेधस्य नानात्वरूपविशेषणे पर्यवसानाङ्गीकारेणादोषादिति भावः । अत्र मूलभूतन्यायमाह ॥ सविशेषण इति ॥ ननु नायं न्यायो युक्तस्तथा सति ‘यदाग्नेयोऽष्टा-कपालो’ ‘न कलञ्जं भक्षयेदि’त्यादौ विशिष्टविधिनिषेधाभावप्रसङ्गादित्यत ‘एकदेशापवादेन कल्प्यमाने तु बाधके । न सर्वबाधनं युक्तमिति न्यायविदः स्थिता’ इत्युक्तानुसारेण युक्त्यन्तरं तावदाह ॥ उभयेति ॥ सर्वेषामपि वाक्यानामुत्सर्गतो लाघवानुसारेणैव प्रवृत्तिरत एव ‘दध्ना जुहोती’त्यादौ गुणविधित्व एव पर्यवसानं स्वीकृतमिति भावः । तर्ह्यस्तु विशेष्यमात्रविषयकत्वेन पर्यवसानं लाघवस्यैवमपि सम्भवादि-त्यतो लाघवाविशेषेऽपि विशेषणविषयकत्वे विशेषनियामकमाह ॥ विशेषणस्येति ॥ विशेष्यस्वरूप-मात्रोपस्थितेर्विधिनिषेधानुपयोगादितरव्यावृत्ततया तत्स्वरूपोपस्थितेश्च स्वत एवेतरव्यावृत्तविशेषणो-पस्थितिं विनाऽयोगेन निष्कृष्टविशेष्योपस्थितिपूर्वभावित्वं विशेषणोपस्थितेरिति भावः । यद्वाऽऽवश्य-कत्वं प्रथमप्राप्तत्वादित्यनेनोच्यतेऽतो न बुद्धेर्विरम्य व्यापारानुपपत्तिप्रसङ्ग इति द्रष्टव्यम् । एवं विशेषण-विषयत्वे साधकमुक्त्वा तदविषयत्वे विशेष्यमात्रविषयकत्वे किञ्चनेत्यादिनैव पूर्णत्वान्नानेति पृथगित्यादिविशेषणवैय्यर्थ्यं स्यादिति बाधकं चाह ॥ अन्यथेति ॥ तर्हि विशेष्योपादानं तवापि न स्यादित्यतो निषेध्यधर्मिसमर्पकतया सार्थक्यसम्भवान्न तुल्यतेत्याशयेन विशेषणविषयकत्वेन पर्यवसाने दृष्टान्तमाह ॥ न जीर्णेति ॥ विशेषणस्य प्रथमप्राप्तावभियुक्तसम्मतिमाह ॥ अत एवोक्तमिति ॥ एवं युक्त्यन्तरमुपपाद्य यत्सविशेषणे हीति न्यायेन यदाग्नेय इत्यादावपि विशिष्टविषयत्वं न स्यादिति दूषण-मभिहितं तन्निराकरोति ॥ यत्क्वचिदिति ॥ यदाग्रेय इत्यत्र विशेषणवद्विशेष्यस्याप्यप्राप्तत्वेन तदुद्देशेन विशेषणमात्रनिधानायोगान्न कलञ्जमित्यादौ च विशेष्यमङ्गीकृत्य विशेषणमात्रनिषेधासम्भवेनागत्या विधिनिषेधयोर्विशिष्टविषयत्वाङ्गीकरणमिति भावः । यद्वा सविशेषणे हीति न्यायमूलभूतां युक्तिमाह ॥ उभयनिषेध इत्यादिना ॥ अत्र प्रतीतितो विधिनिषेधयोर्विशिष्टविषयकत्वेऽपि परीक्षकैः प्रथमप्राप्त्यादि पर्यालोच्य विशेषणविषयकत्वमवर्धायत इति फलतो विशेषणविषयत्वम् । यथा दध्ना जुहोतीत्यादेः प्रतीतितो विशिष्टविधित्वेऽपि फलतो गुणविधित्वं तद्वत् । एवं च पर्यवसितप्रतीतेर्विशेषणविषयकत्वेऽपि शाब्दप्रतीतेर्विशिष्टविषयकत्वान्न विशेषणस्य प्राधान्योपस्थित्यर्थं लक्षणादीति द्रष्टव्यम् । नन्वेवं निर्विशेषत्वस्य श्रुत्या सिद्धत्वान्न प्रकृतेऽपि गुणादिरूपविशेष्याङ्गीकारेण नानात्वरूपविशेषणमात्र-विषयकत्वं निषेधस्य युक्तमित्यत आह ॥ सविशेषत्वं चेति ॥ केचित्त्वस्तु युक्तः सविशेषण हीति न्यायस्तथाऽपि सति विशेष्ये बाधे विशेषणमात्रविषयकत्वस्य तन्न्यायसिद्धतया प्रकृते च नेह नानेति निषेधस्य विशेष्यविषयकत्वेऽपि बाधकाभावान्न तन्न्यायप्रसरोऽत्रेत्याशङ्क्याह ॥ सविशेषत्वं चेति ॥ जन्मादिसूत्रादाविति शेष इत्याहुः । ननु परमेश्वरस्य प्रमाणान्तरागोचरतया तद्रुणादिनानात्वस्या-प्राप्तत्वात्तन्निषेधानुपपत्तिरिति शङ्कते ॥ नन्विति ॥ यद्युगपद्भिन्नस्थानं, तद्भिन्नं दृष्टं, यथा घटादि, भिन्नस्थानश्चायमित्यादियुक्त्याभासेन प्रत्यक्षाभासेन च भगवद्रूपाणां तार्किकाद्युत्प्रेक्षितयुक्त्याभासेन च तद्गुणादीनां च नानात्वस्य प्राप्त्या तन्निषेधो युक्त एवेत्याशयेनाह ॥ आभासेति ॥ अप्राप्तत्वादिति ॥ स्वर्गादीनां प्रमाणान्तराप्राप्तत्वाच्छतिप्राप्तस्य च निषेधे श्रुतेरुन्मत्तवाक्यत्वापातादिति भावः । एकमेवेति श्रुतावेकशब्दं स्वगतभेदनिषेधकत्वेन व्याकुर्वता त्वयाऽप्यवश्यसमाधातव्यानुपपत्तिं मां प्रत्येवं प्रसञ्जयतः स्वव्याहतिरित्याह ॥ एकमिति ॥

### परिमल

विशिष्टस्य विशेष्यस्य वा कुतो न निषेध इत्यत आह ॥ उभयेति ॥ तदुपादान-वैयर्थ्येति ॥ नानेतिपदोपादानवैयर्थ्यात् । किञ्चनेत्यनेनैव सर्वनिषेधप्राप्तेरिति भावः ॥ न जीर्णेति ॥ जीर्णत्वमलिनत्वरूपविशेषणनिषेधस्यैव तत्र दर्शनादित्यर्थः । उक्तं प्राभाकरैरित्यर्थः ॥ यत्क्वचिदिति ॥ दण्डी नास्तीत्यादाविति भावः । ननु सविशेषणे हीति न्यायो विशेष्यबाधे सत्येवेति वदन्तं प्रत्याह ॥ सविशेषत्वं हीति ॥ जन्माधिकरणे पराभिमताखण्डत्वनिरासपूर्वमनन्तगुणवत्वलक्षणं सविशेषत्वं वक्ष्याम इत्यर्थः । तथाच किञ्चनेतिपदोक्तधर्मनिषेधायोगाद्भेदस्यैव निषेध इति भावः । प्रपञ्चित-श्चैतच्छत्यर्थो न्यायामृते । ‘न स्थानतोऽपी’ति भक्तिपादे ॥ समाधातव्यमेतदिति ॥ अप्राप्तनिषेधचोद्यं श्रुतितात्पर्याभासयुक्त्याभासप्राप्तत्वात्सजातीयादिभेदस्येति समाधातव्यमित्यर्थः ।

### यादुपत्यं

नागृहीतविशेषणन्यायेनापि विशेषणनिषेध एवार्थ इत्याह ॥ विशेषणस्येति ॥ तदुपादानेति ॥ विशेषणोपादानेत्यर्थः । धर्मिनिषेधे धर्मनिषेधस्यापि लाभादिति भावः । नन्वेवं भवत्पक्षेऽपि किञ्चनेतिविशेष्योपादानं व्यर्थमापन्नमित्याशङ्कां परिहरन्सविशेषणे हीति न्यायस्यो-दाहरणमाह ॥ न जीर्णेति ॥ अत्र यथा स्नातकनिषेधाभावेऽपि विशेषणनिषेधाश्रयसमर्पकत्वेनानु-वादकत्वान्न स्नातकपदवैयर्थ्यं तथा प्रकृतेऽपि किञ्चनपदावैयर्थ्यमिति भावः । नागृहीतविशेषण-न्यायस्यापि स्वोत्प्रेक्षितत्वशङ्कापरिहाराय परीक्षकसम्मतमुदाहरणं दर्शयति ॥ अत एवेति ॥ नागृहीत-विशेषणन्यायादेवेत्यर्थः । एवं चाभिधान्यायेनात्रापि निषेधो विशेषणेनैवान्विततया क्षीणशक्ति-र्विशेष्यान्वितो न भवतीति भावः । तर्हि क्वापि विशिष्टविषयौ विधिनिषेधौ न स्यातामित्यत आह ॥ यत्क्वचिद्विशिष्टेति । ‘यदाग्नेयोऽष्टाकपालोऽमावास्यायां पौर्णमास्यां चाच्युतो भवती’त्यादौ विशिष्टकर्म-विधानादनेकेषामपि गुणानां विधिः सिद्ध्यतीत्युक्तं भेदलक्षणे । अन्यथाऽनेकगुणविधाने वाक्यभेद-प्रसङ्गेनागतेः । वैदिकं विशिष्टनिषेधोदाहरणं चिन्त्यम् । नन्वत्राप्यगतिरेव निर्विशेषत्वश्रुतेरित्यत आह ॥ सविशेषत्वमिति ॥ वक्ष्याम इति ॥ जन्माधिकरणादाविति शेषः ॥ अप्राप्तेति ॥ भगवदवयव-गुणकर्मादिनानात्वस्याप्राप्तत्वादिति भावः ॥ दर्शयिष्याम इति ॥ तत्र हि यद्युगपद्भिन्नस्थानं तद्भिन्नं दृष्टं यथा घटादि, भिन्नस्थानश्चायमित्यतो भिन्न एवेति भवेत् । भिन्नानां च तारतम्यमनुग्राह्यानुग्राहक-भावश्चोपलब्ध इति तत्प्रसङ्गोऽपीति युक्त्याभासप्राप्तिं तथा ‘कार्यकारणबद्धौ ता’वित्यादिश्रुत्याऽऽपात-प्रतीतभिन्नत्वादिप्राप्तिं च दर्शयिष्याम इत्यर्थः । इत्याद्यधिकरणेत्यत्रादिपदेनाहिकुण्डलाधिकरणसङ्ग्रहः । तत्रापि क्रियाणां ज्ञानादिगुणानां चास्राक्षीत् सृजति स्रक्ष्यति व्यज्ञासीज् जानाति ज्ञास्यतीत्यादि-श्रौतव्यवहारैरनित्यतयाऽवगतानां भगवता नाभेदो युज्यत इत्यादिरूपां प्राप्तिं दर्शयिष्याम इत्यर्थः ॥ एकमेवाद्वितीयमित्यादाविति ॥ अत्रैकपदेन स्वगतनानात्वप्रतिषेध इत्यवगन्तव्यम् । यथाऽऽह । ‘वृक्षस्य स्वगतो भेदः पत्रपुष्पफलादिभिः । वृक्षान्तरात्सजातीयो विजातीयः शिलादितः । तथा सद्वस्तुनो भेदत्रयं प्राप्तं निषिद्ध्यते । ऐक्यावधारणद्वैतप्रतिषेधैस्त्रिभिः क्रमादि’ति ।

### श्रीनिवासतीर्थीया

॥ विशेष्यं नाभिधा गच्छेदिति ॥ अभिधा शक्तिः । अयमर्थः । जाति-विशिष्टव्यक्तौ पदानां शक्तिरिति तार्किकैरुच्यते । तत्र मीमांसको वदति । अगृहीतविशेषणा बुद्धिर्विशेष्ये न प्रवर्तत इत्यादौ गवादिपदानां वाच्यतया जातिं गृहीत्वा पश्चात्तद्विशिष्टव्यक्तौ शक्तिर्वाच्या । तथाच गोत्वादिजातावेव गवादिपदानां शक्त्या सर्वस्योपपत्त्या विशेषण एव क्षीणशक्तित्वादभिधा विशेष्यं न गच्छतीति । ननु तर्हि गामानयेत्युक्ते व्यक्तिलाभः कथमिति चेत् । आक्षेपाद् व्यक्तिं विना केवलगोत्वजातेरानेतुमशक्त्यत्वात्तदन्यथाऽनुपपत्त्या व्यक्तिलाभ इति द्रष्टव्यम् । ननु तत्र सति, विशेष्यबाध इत्युक्तत्वान्नात्र विशेष्यबाधोस्ति । ब्रह्मणि गुणादेरप्रामाणिकत्वादित्यत आह ॥ सविशेषत्वं चेति ॥ अवयवगुणकर्मादिविशेषसाहित्यमित्यर्थः ॥ एवं सतीति ॥ नेहनानेति वाक्यस्य भगवति स्वगतभेदनिषेधकत्वव्याख्यान इत्यर्थः ॥ अप्राप्तेति ॥ भगवति स्वगतभेदस्याप्राप्तत्वादित्यर्थः ॥ स्वर्गापूर्वेति ॥ श्रुत्या प्राप्तस्यैव श्रुत्या प्रतिषेधे श्रुतेरुन्मत्तवाक्यत्वं स्यादिति भावः ।

### वाक्यार्थरत्नमाला

नानाभूतः प्रपञ्च इतीति । तथा च तन्निषेधेऽपसिद्धान्तोऽपि स्यादिति भावः । अत एव गुणादिनिषेधपरत्वाङ्गीकारेऽप्यपसिद्धान्त इत्युत्तरत्र टीकावाक्येऽपिपदेन पूर्वत्राप्यप-सिद्धान्तः सूचित इति ज्ञेयम् । सिद्धान्तग्रन्थमवतारयति अत्र नानेति । नानात्वरूपेत्यनेन भाव-प्रधानेत्यत्र भावशब्दः प्रवृत्तिनिमित्तार्थकतया व्याख्यातः । प्राधान्यमेव विवृतं नास्तीति क्रियेति । अयं प्रयोग इति । भवितृवाचकस्य नानाशब्दस्य नानात्वरूपे धर्मे प्रयोग इत्यर्थः । न केवलं लक्षणाश्रयणमेव दोषोऽपि तु गङ्गायां घोष इत्यादौ प्रयोजने सत्येव तदाश्रयणात् प्रकृते च प्रयोजनाभावात्तदाश्रयण-मनुपपन्नं चेत्याह प्रयोजनाभावेनेति । रूढेति । अनेन प्रयोग इति सामान्येनो क्तस्य विशेषपर्यवसान-मुक्तं भवति मुक्तेतीति । ‘द्व्येकयोर्द्विवचनैकवचने’ इत्यत्र द्वित्वैकत्वयोरित्यादिव्याख्यानादादिपदेन मूले तस्य सङ्ग्रहः । उक्तं च न्यायवाचस्पतौ । गतिमदिति भावप्रधानो निर्देशः । यथा ‘द्व्येकयो-र्द्विवचनैकवचने’ इति द्वित्वैकत्वयोरिति । सङ्ख्येयविवक्षायां द्व्येकेष्विति स्यादिति । गुहांप्रविष्टत्वाधि-करणे उत्तरमूले तट्टीकायां च स्पष्टमिदम् । अत एवेति । अत्र पक्षे लक्षणा आश्रयणीया भवतीत्य-परितोषादेवेत्यर्थः । पक्षान्तरमित्यनेनास्तु वा भवितृप्राधान्यमिति व्याख्यातं भवति । अत एव तत्र प्रागुदाहृतानुपपत्तिं शङ्कते न चैवमिति । प्राक्स्वरूपभेदाभावस्यार्थतामभिधायोत्तरत्रावयवगुण-कर्मादिभेदनिषेधस्यार्थत्वोक्तया व्यवस्थया तयोरर्थत्वमभिप्रैति मूलकार इति मूलकाराभिप्रायं सिद्धवत्कृत्य भवितृप्राधान्यपक्षेऽपि स्वरूपभेदाभावलाभानुपपत्तिमाशङ्क्य तत्परिहाराय ज्ञानभूता-वयवेत्यादिमूलाभिप्रायकथनं बृहदारण्यक इत्यादिना टीकाकृत्करिष्यति । तेन च मास्तु स्वरूपभेदा

भावोऽत्र पक्षे श्रुत्यर्थः । अवयवगुणकर्मादिभेदाभावस्त्वर्थः सम्भवत्येवेत्याशयो भवित्रित्युत्तरमूलस्य सूचित इति ज्ञेयम् ।

नेहनानेति श्रुताववयवगुणकर्मादेः प्रकृततामुपपादयति बृहदारण्यक इत्यादिना । अथवा नेह-नानेत्यस्य स्वरूपभेदनिषेधार्थत्वेन व्याख्याने प्रथमं य इह नानेव पश्यतीति स्वरूपभेदनिषेधार्थम् । नेहनानास्तिकिञ्चनेति किञ्चनशब्दादवयवानां गुणानां क्रियाणां च परस्परं तद्वता च भेदनिषेधार्थम् । भेदाभेद एव निषिध्यते न तु भेद इति शङ्कां निवर्तयितुमेवं धर्मान्पृथक्पश्यन्निति भगवद्धर्माणामवयव-गुणकर्मणां भेददर्शने पृथक्दोषमाहेति वाक्यत्रयव्यवस्थापरकाठकभाष्येण षष्ठाध्यायगतशारीरब्राह्मण-स्थमनसैवेदमाप्तव्यं नेहनानास्तिकिञ्चनेत्यत्रत्य नेहेत्येतदर्थकथनरूपतत्सरूपगुणाद्येषु न कश्चिद्भेद इत्यत इति भाष्येणाव्याकृतब्राह्मणस्थप्रसक्तानुप्रसक्तया नेहनानेत्युदाहृतस्येहेति परमेश्वररूपेषु अवयवेषु धर्मेषु च किञ्चन नाना नास्तीत्यर्थः । इति व्याख्यानरूपभाष्ये हि निर्धारणसप्तमीत्वान्नानास्वरूपादि-निषेधलाभः । भावबोधे तथोक्तेः । तेन च विरोधापातात्कथं तथा व्याख्यानं युक्तमित्यपरितोषाच्च पक्षान्तरमाहेत्यस्य पूर्वमुपलक्षणा ज्ञेया । तथा चात्र पक्षे भवितृप्राधान्येऽपि भगवत्स्वरूपाणि

न नाना सन्तीत्युक्ते वक्ष्यमाणरीत्या स्वरूपगतभेदस्य निषेधप्राप्तेः पूर्वोक्तस्वरूपभेदाभावोऽप्यर्थतया लब्ध इति संपूर्णार्थता भवति । तदर्थं च कर्मादीत्यादिपदेन स्वरूपपरिग्रहो व्याख्यातव्यः । परमेश्वर-रूपेष्ववयवेषु धर्मेषु चेति बृहद्भाष्यानुसारात् । न च तर्हि भगवदवयवगुणादिमात्रस्य प्रकृततोपपादनेन तद्भेदमात्रनिषेधपरतया टीकोक्तमूलयोजनानुपपत्तिरिति वाच्यम् । मूलानुसारेणावयवादिकीर्तनेनादिपदेन तत्रापि स्वरूपग्रहणस्येष्टत्वात् । अथवा अवयवपदेन मूलटीकयोः स्वरूपाणामपि सङ्ग्रहोऽभिप्रेतः । अत एव टीकाकृता बृहदारण्यकगततस्मिन् शुक्लमुत नीलमाहुरिति वाक्येन रूपाणां प्रकृतत्वमुपपादितम् । उक्तं च भावबोधे । शुक्लस्य नीलस्येत्यादिना बहुरूपत्वोक्तया रूपाणां परस्परं मूलरूपेण च भेदः प्राप्त इति । तत्र च शारीरब्राह्मणस्थतस्मिन् शुक्लमुत नीलमिति पूर्ववाक्यस्य स्पष्टतां मनसि कृत्वा तत्पूर्वज्योतिर्ब्राह्मणस्थशुक्लस्य नीलस्येत्यादेरुदाहरणमिति स्पष्टं प्रतीतेः । अत एव न्यायामृते तस्मिन् शुक्लमित्येतदेवोदाहृतम् । अत एव च परमेश्वररूपेष्वित्युक्तार्थोपपादनावसरे स्वगतभेदाविवक्षायामिहेति विशेषणं व्यर्थं स्यादिति भाष्यगतस्वगतेति पदं परमेश्वरस्वरूपावयवधर्मप्रतियोगिकपरमेश्वरधर्मिकेति व्याख्यातम् । तस्माद्भवितृप्रधाननानाशब्दस्वीकारपक्षेऽपि स्वरूपभेदाभावोऽपि लभ्यत इति अवयवगुणक्रियादिभेदमात्रनिषेधो व्याख्यात इति न प्रतिपत्तव्यमित्यलम् । बृहदारण्यके काठके चेत्यत्र बृहदारण्यके तस्मिन् शुक्लमुत नीलमाहुरित्येवं रूपे एतद्वाक्यान् नेह नानेत्येतद्वाक्यात्पूर्ववाक्ये काठके च गुहां प्रविश्य तिष्ठन्तमित्यादिरूपयोर्नेहनानेत्यस्मात्पूर्वभूतवाक्ययोरिति योजना । तस्मिन् शुक्लमित्ये-तद्वाक्योत्तरार्धभूतैष पन्था ब्रह्मणा हानुवित्तस्तेनैति ब्रह्मवित्पुण्यकृत्तैजसश्चेत्यत्र अणुः पन्था वितत इति पूर्वोदाहृतमन्त्रोक्तमोक्षमार्गे ब्रह्मणोऽवस्थानोक्तया तस्मिन्निति मध्यवाक्ये मार्गस्य तस्मिन्निति निर्देशेन तत्र भगवद्रूपाणि शुक्लादीनि सन्तीति प्रतिपाद्यत इति तद्वाक्यादवयव पदोक्तभगवत्स्वरूपाणां प्रसक्तिः। उपलक्षणमेतत् । तस्मिन् शुक्लमिति शारीरब्राह्मणात्पूर्वज्योतिर्ब्राह्मणेऽपि शुक्लस्य नीलस्य पिङ्गलस्य हरितस्य लोहितस्य पूर्णा इत्येतद्वाक्ये नाडीगतत्वेन शुक्लादिभगवद्रूपाणां प्रकृतत्वात् तथैतद्ब्राह्मणगत-पूर्ववाक्ये यस्यानुवित्तः प्रतिबुद्ध आत्मेत्यत्र सर्वज्ञत्वसर्वकर्तृत्वादिधर्माणां गुणपदोक्तानां क्रियाणा-मप्यादिपदोक्तानां तत एव प्रकृतत्वादित्यपि द्रष्टव्यम् । काठकगतनेहनानेत्यतः प्राक्तनतयोदाहृत‘गुहां प्रविश्य तिष्ठन्तमि’त्यस्य ‘यो भूतेभिर्व्यपश्यती’त्युत्तरशेषः ‘यः पूर्वं तपसो जातमद्य्भः पूर्वमजायते’ति पूर्वशेषः । अनेनावयवपदोक्तावताराणां तथा तद्वाक्यादपि पूर्वतनमहान्तं विभुमात्मानमित्यस्य ‘मत्वा धीरो न शोचती’त्युत्तरशेषः । ‘स्वप्नान्तं जागरितान्तं चोभौ येनानुपश्यती’ति पूर्वशेषः । तेन गुणपदोक्तधर्माणां क्रियाणां चादिपदोक्तानां प्रकृतत्वम् । उपलक्षणं चैतत् । आसीनो दूरं व्रजति शयान इत्यादिना चावयवादीनां प्रकृतत्वमिति ज्ञेयम् ।

अस्तु प्रकृतत्वमवयवगुणादीनाम् । तथापि किञ्चनशब्देन तत्परामर्श इति कुत इत्यतस्तच्छब्दस्य तत्परामर्शकत्वे उपायत्रयमाह सर्वनामतयेत्यादि । अत्र सर्वनाम्नश्च सर्वेभ्यः कामेभ्यो दर्शपूर्ण-मासावित्यत्र सर्वशब्दवदिति दृष्टान्तो बोध्यः । न्यायामृतानुसारात् । एवमुत्तरत्रापि । सर्वेभ्य
इत्यत्र हि सर्वकामग्रहणे यागान्तरवैयर्थ्यापत्त्या अस्य तावत्साधनत्वाभावेन च प्रकृतकामानामेव ग्रहणमिति । इदं च.......ध्याय.......पाद.........धिकरणे निर्णीतम् । उद्देश्यसमर्पकतयेत्यत्र व्रीहीनवहन्तीत्यत्र द्वितीयान्तव्रीहिशब्दवदिति दृष्टान्तो बोध्यः । व्रीहीनवहन्तीत्यत्र व्रीहिशब्दस्य व्रीहिश्रुत्यनुसारेण व्रीहिमात्रपरत्वे लौकिकव्रीहिष्वपि नखविदलनादौ प्रत्यवायापत्त्या यवेष्ववघाताम्नानाभावेन तेषु तदभावापत्त्या च तत्परत्वानुपपत्त्या उद्देश्यव्रीहिलाभाय यवादिलाभाय च जघन्यामपि लक्षणामाश्रित्य नियोगसाधनसतुषद्रव्यपरत्वमेवेति निर्णीतम् । एवं धर्मानितीति । अत्र च घृतशब्दसन्निहिताक्ता-शब्दवदिति दृष्टान्तः । अक्ताः शर्करा उपदधाति तेजो वै घृतमिति घृतपदसन्निहिताक्तापदस्य येनकेन-चिद्द्रवद्रव्येणाञ्जनोपपत्त्या तैलघृतवसाद्यन्यतमेनाञ्जनार्थत्वेऽप्यञ्जनक्रियाक्षिप्तस्नेहनसमर्थद्रव्यस्य घृतेऽपि पर्यवसानोपपत्तेर्निर्विशेषसामान्यानुष्ठानायोगेन विशेषपर्यवसानस्य विधिनैवापेक्षितत्वेन वाक्यशेषोपात्त-घृतरूपविशेषं विहाय विशेषान्तरकल्पनानुपपत्त्या विधेयस्तुतिरूपवाक्यशेषोक्तघृतमेवाञ्जकद्रव्यतया स्वीकार्यमिति तेनैवाञ्जनमक्ताशब्दार्थ इति निर्णीतं प्रथमाध्याये नामधेयपादे एकोनविंशाधिकरणे सन्दिग्धे तु वाक्यशेषादित्यत्र । तदधिकरणशरीरविस्तरस्तु कण्टकोद्धारादौ ज्ञेयः । ‘इन्द्रवायु इमे’ इत्येतदृग्भाष्ये उक्तवा धर्मान्पृथक्तवस्य निषेधादित्यादिना विशेष उपपादितस्तट्टीकायां च काठके तं दुर्दर्शमित्यादिना परमेश्वरस्यानेकान् धर्मानुक्तवैकमेवाद्वितीयमित्येवं पुनः पृथक्तवस्य निषेधाद्भेदादन्यो विशेषो भगवति श्रुत्या ज्ञायत इत्युक्तम् । तत्रैकमेवाद्वितीयं नेहनानास्तिकिञ्चनेति भाष्यानुसारेणैक-मेवेत्युदाहृतम् । तत्र च तदुदाहरणोपपत्तिस्तट्टीकायां गुरुराजेन कृतास्ति । किञ्चिदस्माभिरप्युपपादित-मस्ति । तद्ग्रन्थानुसारेण तु तं दुर्दर्शमित्यादेरपि ग्रहणम् । धर्मप्रकृततासिध्यर्थमुपलक्षणया व्याख्येयम् । अङ्गीकारेऽपीति । न केवलं नानाभूतप्रपञ्चनिषेधाङ्गीकार इत्यपिशब्दार्थः । अनेन नानाभूतावयवगुण-कर्मादिनिषेधेन प्रपञ्चनिषेधप्राप्त्यादेरभावात् । न चैवमप्यपसिद्धान्तः । अत्र नानात्वस्यैव निषेधादित्या-काङ्क्षाक्रमेण मूलं योज्यमिति सूचितं भवति । अत्रेति । सविशेषणस्य निषेधेऽपि विशेषण एव निषेधपर्यवसानमित्यत्रेत्यर्थः । इत्यादौ विशिष्टेति । अत्रादिपदेनाग्नेयोऽष्टाकपाल इत्येतद्विधितुल्य-विध्यन्तरभूतसोमेन यजेत । अपरपक्षे श्राद्धं कुर्वीतेत्यादेः । न कलञ्जमित्येतत्तुल्यनिषेधान्तरभूतनैकः शून्यगृहे स्वपेत् । न हिंस्यात्सर्वा भूतानि न सुरां पिबेद् ब्राह्मणो न हन्तव्य इत्यादेश्च सङ्ग्रहः । विशिष्टविधिविशिष्टनिषेधेति विशिष्टपदस्योभयत्र सम्बन्धः । आग्नेय इत्यादौ विशिष्टविध्यभावप्रसङ्गा-दित्यादिरूपेण क्रमेण सम्बन्धः ।

एकदेशापवादेनेति । यद्यपि मूले उदाहरिष्यमाणविशेष्यं नाभिधा गच्छेदित्येतद्वाक्योदाहरणा-नन्तरमेकदेशेति वाक्यं न्यायामृते उदाहृतमिति तदुभयस्याप्येकार्थतया टीकायां तदप्युदाहर्तव्यतया प्राप्तम् । तथापि न्यायामृतेऽत्रत्य मूल इवोभयनिषेधे गौरवरूपयुक्तयन्तरस्यानभिधानात्सविशेषणे विशेषणोपसंक्रामकत्वमात्र एव भावादुदाहृतवाक्यद्वयमपि विशेषणोपसंक्रान्त्यर्थतयैवोदाहृतम् । इह तु मूले सविशेषणे हीत्युक्तयुक्तयपेक्षया युक्तयन्तरपरत्वेनोभयेत्यस्य टीकायां योजनान्तरानुसारेण तादृशयुक्तिसंमतित्वेन सर्वबाधाभावादिप्रतिपादकवाक्यस्यैवोदाहरणं सङ्गतम् । अत एव न्यायविद इति तद्वाक्ये उक्तम् । न तु द्वितीयस्यापि । तस्य मूलोक्तयुक्तिसमर्पकत्वाभावादिति न दोषः । बाधके एकदेशापवादेनैकदेशनिषेधमादायैव कल्पमाने उपपन्ने सति विशेषणविशेष्यरूपसर्वबाधनं न युक्तमिति संमतिवाक्यार्थः । एतेनैतदपि सूचितम् । यत्सविशेषणे हीति न्यायवाक्ये विशिष्टविधिनिषेधयो-र्विशेषणोपसंक्रामकत्वमात्रोक्तेः सति विशेष्ये बाध इति न्यायशेषः पूरणीयः । तथा यत्र गां बधान

गौर्नास्तीत्यादौ विशेषणभूतगोत्वांशे विधिनिषेधयोरयोगेन तत्र विशिष्टविषयत्वानुपपत्त्या विशेष्य-मात्रविषयत्वमस्ति तत्सङ्ग्रहाय विशेषणविशेष्ययोरन्यतरदुपसंक्रामतः सति विशेषणविशेष्यान्यतरबाध इति न्यायशरीरं कल्पनीयम् । एकदेशापवादेनेत्येतत्तु सामान्येन प्रवृत्तत्वाद्विशेषणविशेष्योभयसंग्राहक-मिति नान्यतरेत्यस्य पूरणीयता । बाधं मूलीकृत्य प्रवृत्त्यभावेनैकदेशान्तरे बाधे सतीत्येवंरूपेणापि पूरणं नास्ति । तथा प्रकृते नेहनानेति निषेधवाक्यस्यैव प्रसक्तया तद्विषयकस्यैकदेशेत्युक्तन्यायस्य विधिनिषेधो-भयविषयकसविशेषणे हीति न्यायादन्तरङ्गत्वं चास्ति । एतेन विशेष्यं नाभिधेति वाक्यमपि व्याख्यातम् । विशेषणस्य प्रथमप्राप्तत्वमिव विशेष्यस्यापि धर्मितया प्रथमप्राप्तत्वम् । अन्यथा विशेषणं कुत्र व्यावृत्तिं कुर्यात् प्राधान्याच्च तस्य तत्प्राप्तिरित्यादिकल्पनं तूभयत्र समानम् । प्रकृताभिप्रायेण च विशेषणग्रहणं मूले । तस्मात्सविशेषणे हीत्युक्तन्यायापेक्षयैकदेशापवादेनेत्युक्तयुक्तिरेव स्वरसेति तदादरः कृत इति । तावदिति । उभयनिषेधे गौरवेण तदनुपपत्तावपि लाघवस्य पक्षान्तरेऽपि सम्भवात्तर्हि विशेष्यनिषेध एव पर्यवसानं कुतो नाश्रीयत इति शङ्कापरिहारस्यापि करिष्यमाणत्वात्तदपेक्षया तावच्छब्दः । यद्वा सविशेषणे हीत्युक्तन्यायस्य यदाग्नेय इत्यादौ व्यभिचारशङ्कायां तत्परिहारेण तत्समर्थनमपि उत्तरत्र करिष्यत इत्याशयेन तावच्छब्दः । वक्ष्यति च टीकाकारः । एवं युक्तयन्तर मुपपाद्य यत्सविशेषणे हीत्यादीति ज्ञेयम् । युक्तयन्तरमिति वदतैव गौरवादिति मूलं गौरवाच्चेति चशब्दान्तर्भावेन व्याख्येयमिति सूचितम् । गौरवस्य दूषणतामुपपादयितुं लाघवस्यावश्यकतां दृष्टान्तेनाह सर्वेषामपीति । विशिष्ट-विध्यादिस्थलं व्यावर्तयितुमुत्सर्गत इति ।

स्वीकृतमिति । एतच्च भेदलक्षणे आद्याग्निहोत्ररूपत्वादित्यधिकरणे स्पष्टम् । उपलक्षणं चैतत् । स्वर्गी नास्तीत्यादौ विशेषणमात्रपरत्वं सर्वसिद्धमित्यपि ज्ञेयम् । तर्हीति । एवं गौरवमनुरुध्यैक-देशविषयताङ्गीकारेऽपि विशेष्यरूपैकदेशमादायापि लाघवोपपत्तेर्न विशेषणीभूतनानात्वरूपविशेषण-मात्रपरत्वं निषेधस्य सिध्यतीत्याशयः । विशेषेति । उभयनिषेधे गौरवरूपा युक्तिस्तु विशिष्टनिषेध-खण्डनेन विशेषणविषयकत्वसम्भावनार्थेत्याशयः । अनेनैव विशिष्टनिषेधाङ्गीकारे बाधकप्रतिपादने-नान्यतरनिषेधोऽयमित्युपपाद्येदानीं परिशेषेण विशेषणविषयत्वमुपपाद्यत इति ग्रन्थयोजना सूचिता भवति । प्रथमप्राप्तेरन्यस्य । असम्भवात्प्रथमत उपस्थितिरूपैव सा वाच्या । तत्र विशेषणोपस्थितिरेव कुतः स्वीकार्या । न च विशेष्यस्वरूपमात्रोपस्थितेर्विधिनिषेधानुपयोगादितरव्यावृत्ततया तत्स्वरूपोप-स्थित्यर्थं तत्स्वीकार इति वाच्यम् । विशेष्यवद्विशेषणस्यापि स्वरूपोपस्थित्यानर्थक्यादितरव्यावृत्ततया तदुपस्थित्यङ्गीकारे च विशेषणान्तरानुसरणापत्त्या अनवस्थापत्तेरित्याशङ्कां परिहरन्विशेषणोपस्थितेः पूर्वभावित्वमुपपादयति विशेष्यस्वरूपमात्रेति । प्रागुक्तानवस्थापरिहारं प्रतिपादयितुं किञ्चिन्निर्वस्तु स्वत एव विलक्षणमित्युक्तप्रकारमनुसृत्य स्वत एवेतरव्यावृत्तेति विशेषणं विशेषितम् । निष्कृष्टेति । इतरव्यावृत्तेत्यर्थः । यद्वेति पक्षान्तरकथननिमित्तं तु टीकाकार एवातो न बुद्धेरित्यादिना वक्ष्यति । आवश्यकत्वं च केवलविशेष्यबुद्धेर्विधिनिषेधानुपयोगेनेतरव्यावृत्ततया तद्बुध्यर्थमपेक्षितोपस्थिति-विषयत्वमात्रम् । तदेव प्रथमप्राप्तत्वादित्यनेनोच्यते । न तु विशिष्टोपस्थितिस्थले विशेषणं बुध्या प्रथमतो विषयीकृतं पश्चाच्च निष्कृष्टविशेष्यं विषयीक्रियत इत्येवमेकस्या बुद्धेः क्रमिकविषयीकरणाभि-प्रायेण प्रथमप्राप्तत्वादित्युक्तमिति भावः । प्रथमप्राप्तत्वमावश्यकत्वमिति विवक्षणात्प्रागुक्तोपस्थिति-द्वयपौर्वापर्याश्रयणेन प्रवृत्तदोषो नायातीत्याह अतो नेति । बुद्धिर्हि न चेतना । ततश्चोभयोपस्थिति-सामग्रीसद्भावेऽपि आदावावश्यकं विशेषणं विषयीकरोमि पश्चाच्च तद्विशेष्यमिति चेतनव्यापारशून्यत्वा-च्चेतनस्येव प्रथमतो विशेषणमात्रं विषयीकृत्य विरता बुद्धिः पश्चाद्विशेष्यं विषयीकरोतीत्येवंरूपविरम्य-व्यापारानुपपत्तिप्रसङ्ग इत्ययं दोषो नेत्यर्थः ।

पूर्वोत्तरग्रन्थप्रमेयभेदं दर्शयन्नेवान्यथेत्येतद्व्याकुर्वन्नुत्तरवाक्यमवतारयति एकं विशेषणेति । किञ्चनेत्यादिनेत्यादिपदेन धर्मानित्यस्य ग्रहणम् । अत्र च मूले नेहेति वाक्यस्यैव पुरस्कारेऽपि भवितृ-प्राधान्यपक्षाश्रयणेनानुपपत्तितत्परिहारावेवं धर्मानिति वाक्येऽपि द्रष्टव्या विेति मूलाशयं स्पष्टयितु-मिहादिपदं पृथगित्यादीत्युक्तिश्चेति ज्ञेयम् । तर्हीति । यदि विशेषणोपादानसामर्थ्याद्विशेषणनिषेध इत्याश्रयणीयमित्युच्यते तर्हीत्यर्थः । तवापीति । विशेषणमात्रनिषेधपरत्वे विशेष्योपादानं भवत्पक्षेऽपि व्यर्थमापद्यत इति तन्निषेधोऽपि स्वीकार्यः प्राप्यत इति भावः । विशेषणविषयकत्वेनेति । विशिष्ट-निषेधस्येति शेषः । अनेनेत्यादौ दर्शनाच्चेत्यत्र विशेषणविषयकत्वेन पर्यवसानस्येति शेषः पूरणीय इति सूचयति न जीर्णेतीति । यद्यपि कर्मनिर्णयटीकायां विशिष्टविषयौ विधिनिषेधौ विशेषणमुपसंक्रामत इति तावल्लोहितोष्णीषा ऋत्विजः प्रचरन्ति न जीर्णमलवद्वासाः स्नातकः स्यादित्यादौ प्रसिद्धं क्वचिद्विशिष्टसम्बन्धस्त्वगत्यैवेति व्याहतिप्रतिपादनावसरे उक्तेर्लोहितेत्युदाहरणं प्राथमिकम् । तथापि नात्र तदुदाहरणस्योपयोगस्तस्य सविशेषणविधिविषयत्वात् प्रकृते च तन्निषेधस्य प्रसक्तयनुसारेणोभय-निषेध इत्यादिग्रन्थप्रवर्तनात्तदनुदाहरणं न दोषाय । नापि तस्यात्रादिपदेन ग्रहणं विवक्षितम् । अनुपयोगात् । किन्तु नानृतं वदेदित्याद्ये वा सत्यार्थप्रतिपादकत्वविशिष्टवाक्यप्रयोगनिषेधाधिकारिवाक्यं तेन पदेन विवक्षितमिति न दोषः । यद्यपि चापरे पुनरश्रावणः शब्द इति प्रत्यक्षविरोधं वर्णयन्ति । तैस्तु न प्रत्यक्षविषयो ज्ञातो नानुमानस्येत्येतत्प्रत्यक्षविरोध्यनुमानं न्यायाभास इत्येतत्तदुपपादनपरन्याय-वार्तिकवाचस्पतौ तैस्त्विति सविशेषणे हि विधिनिषेधौ विशेषणमुपसंक्रामत इत्युत्सर्गः । क्वचित्पुन-र्विशिष्टविधानमपि भवति । अगतिकत्वात् । तद्यथा लोहितोष्णीषा ऋत्विजः प्रचरन्ति सति विभवे न जीर्णमलवद्वासाः स्नातकः स्यादितीत्युक्तम् । तत्तात्पर्यपरिशुद्धावपि विशिष्टविधानमपीत्युपलक्षणं विशिष्टनिषेधोऽपि द्रष्टव्य इति । अगतिः प्रमाणान्तरादलाभः । लौहित्यविशिष्टमुष्णीषं विधीयते । जीर्णतामलवत्ताविशिष्टं वासः प्रतिषिध्यत इत्युक्तम् । तथा च न जीर्णेत्यादेर्विशिष्टनिषेधतासिध्या विशेषणनिषेधत्वेनात्र तत्कथने उक्तग्रन्थविरोध इत्याभाति । तथापि लौहित्यविशिष्टेत्युदयनवाक्य-मुपादाय तद्वर्धमाने सोष्णीषा ऋत्विजः प्रचरन्तीत्यनेनोष्णीषसम्बन्धस्य ऋत्विक्षुप्राप्तत्वात्तत्र लौहित्य-मात्रमनेन विधीयत इति दध्ना जुहोतीतिवद् गुणविधिरेवायं न विशिष्टविधिः । टीकायामपि सविशेषणे हीत्यादेरेवेदमुदाहरणमित्यादिना विशिष्टविध्युदाहरणत्वासम्भवमाक्षिप्य होमदध्नोरुभयोरपि प्राप्तत्वेऽपि दध्युपरक्तहोमविधानाद्विशिष्टविधित्वमेव दध्ना जुहोतीत्यस्येति तद्वदेवोष्णीषसम्बन्धस्य सोष्णीषा इत्यनेन प्राप्तावपि लौहित्यविशिष्टोष्णीषस्य नियोगसाधनत्वेनाविधानादित्यादिना कथञ्चिद्विशिष्ट-विधित्वस्योपपादनं कृतम् । ततश्च वस्तुतो दध्ना जुहोतीत्यस्य गुणविधित्वात्तदप्यपोद्य लोहितेत्यस्यापि विशिष्टविधित्वोपपादनमस्वरसमिति सिद्धमेव । अत एवोपपादनावसरेऽप्येकेऽन्ये इत्येवोक्तम् । सोमेन यजेतेत्येव तदुदाहरणमिति चोत्तरत्रोक्तं वर्धमाने इति न दोषः । एवं च कर्मनिर्णयटीकापि विशिष्ट-विधेर्विशेषणोपसंक्रामकत्वोदाहरणांशे उपपन्ना । न जीर्णेत्यत्रापि जीर्णतामलवत्ताविशिष्टवासोनिषेधस्य विशेष्यवासोनिषेधेऽप्युपपत्तेर्नग्नस्याप्यन्वयः स्यादित्यादिना जीर्णतामलवत्ताभावविशिष्टवाससः पुरुषार्थत्वेन विधानमेवेदं न तु निषेधस्योदाहरणम् । अत एव भट्टपादैः सुवाससा भवितव्यमित्ये-तच्छतिमूलकत्वेन जीर्णेत्येतत्स्मृतेरुक्तम् । अतो नेदं विशिष्टनिषेधोदाहरणमपि तु विशिष्टविधेरेवेति शङ्कामुत्थाप्य विधायकनिषेधकयोर्मूलमूलिभावानुपपत्त्या भट्टोक्तस्यानाश्रयणीयत्वात्तदाश्रयणेऽपि चोभयाभावविशिष्टवासोविधानेऽर्थादुभयविशिष्टवासोनिषेधः प्रतीयत इति समाधानकरणान्न जीर्णेत्यस्य विशिष्टनिषेधता तावन्मूलोक्ता सम्भाविता । कर्मनिर्णयाद्युक्तरीत्यापि निषेधविषयता ज्ञेया । अथ तत्र विशिष्टनिषेधोदाहरणत्वेनोक्तत्वात् कथं विशेषणोपसंक्रामकतयाऽत्रोक्तिरित्येतावत्परमवशिष्यते । दध्नेत्यादावुभयविशिष्टविधानोपपादनादेरगत्येवेहाप्युभयविशिष्टवासोनिषेधरूपार्थकल्पनस्यानन्यगत्या आश्रयणेऽपि वस्तुतस्तस्य विशिष्टविषयकत्वाभावात् । अत एवासङ्कीर्णविशिष्टविधिनिषेधोदाहरणं तु सोमेन यजेत । नैकः शून्याटवीं गच्छेन्नैकः शून्यगृहे वसेद् इति विष्णुपुराणे तृतीयांशे द्वादशाध्याये । शून्यगृहे स्वपेदित्यनेनोत्तरत्र वर्धमाने विशिष्टनिषेधोदाहरणप्रदर्शनं कृतम् । तेनायं न जीर्णेत्यादिर्न विशिष्टनिषेधः । अतोऽत्र मूले वा कर्मनिर्णयटीकायां वा विशेषणोपसंक्रामकतोदाहरणत्वोक्तिर्युक्तैव । वस्तुतस्तु सविशेषण इत्येतन्न्यायविषयतया न जीर्णेत्येतदुदाहृतमिति मूले प्रतीतत्वेऽपि टीकाकृता तथा नाश्रितम् । उभयनिषेधे गौरवरूपयुक्तिकथनपरतया मूलप्रवृत्तिवर्णनानुसारेण जीर्णेत्यस्याप्युभयनिषेध-त्वानुपपत्तिमात्रे तात्पर्यमित्यवगमात् । न्यायवाचस्पत्याद्युक्तप्रकारस्त्वनाश्रित इति स्पष्टत्वान्न तद्विरोधशङ्कावकाशः । न जीर्णेत्यस्य निषेधविषयत्वं तु प्रागुक्तरीत्यैवोपपाद्यमिति न कश्चिद्दोष इति स्पष्टत्वान्न सूरयोे विदांकुर्वन्तु ।

विशेषणस्येति । प्राप्तावित्यनेन प्राप्तिमात्रे संमतिरियम् । न तु विशेषणविधिनिषेधाद्यंशेऽपीति

सूचयति । अत एवोक्तमितीति प्रतीकोपादानपाठः । यत्क्वचिदित्यादेः सविशेषणे हीति न्यायाश्रयणेन विशेषणोपसंक्रामकत्वं यत्प्रागुक्तं तदुपपादनार्थत्वेन युक्तयन्तरानुपपादकत्वादसङ्गतिरित्याशङ्कानिरासा-योत्तरग्रन्थं सङ्गमयति एवं युक्तयन्तरमिति । अत एव प्राक्तावदित्युक्तं विशेषणवदिति । अष्टाकपालस्य ह्याग्नेय इति विशेषणमिति सिद्धम् । उपलक्षणया विशिष्टविध्यन्तरनिषेधान्तरमपि प्रागुक्तमुक्तन्याये-नोपपाद्यमिति भावः । एवमुभयनिषेध इत्यादिग्रन्थस्य युक्तयन्तरपरतया व्याख्याने सविशेषणे इति प्रकृतन्यायाश्रयणेनैव ग्रन्थप्रवृत्तिः प्रतीयमानापि त्याज्या भवति । चशब्दश्चाध्याहार्यो भवति । युक्तयन्तरव्यवधानेऽपि पूर्वन्याये क्वचिद्विशिष्टेत्यनेन शङ्कापरिहारः कृत इत्याश्रयणीयं च भवतीत्य-परितोषात्सविशेषण इति न्यायोदाहरणेन यद्विशेषणोपसंक्रामकत्वं नानेत्यस्योक्तं तदुपपादनपर एवोभयनिषेध इत्यादिग्रन्थ इति योजयति यद्वा सविशेषणे हीति न्यायेति । इत्यादिनेत्यनेनोभयनिषेधे गौरवादित्यादेः पूर्वैव योजना । युक्तयन्तरत्वपरित्यागेन न्यायमूल इत्युक्तित्वपुरस्कारेणैव सर्वो ग्रन्थो नेय इति यत्क्वचिदिति वाक्यं च यथास्थितप्रकृतन्यायाश्रयणेन प्रवृत्तशङ्कापरिहारकमतस्तत्र व्यवधान-शङ्कावकाशो नेति च सूचयति । ननु नानात्वरूपविशेषणविशिष्टावयवगुणकर्मादिनिषेधस्य विशिष्ट-विषयतया कथं विशेषणमात्रविषयकत्वेन पर्यवसानमुच्यते । न हि विशिष्टविधिनिषेधाभ्यां विशिष्टं विहाय विशेषणमात्रं विषयीक्रियत इति वक्तुं शक्यते । विशिष्टविषयकस्य प्रधानविशेषणविषयक-त्वाङ्गीकारे वा तत्र लक्षणा स्यादित्यतो न वाक्येन विशिष्टं विहाय विशेषणमात्रं विषयीक्रियत इति ब्रूमः । अपि तु वाक्येन विशिष्टप्रतिपादनेऽपि विशेषणं प्रथमप्राप्तम् उभयविधौ तन्निषेधे च गौरवमत-स्तस्यैव विशेषणमात्रे पर्यवसानं व्याख्येयमिति व्याख्यातृप्रतिपत्त्यनुसारेण विशेषणविषयकत्वमिति वदाम इत्याशयेन तद्विषयतामुपपादयति अत्र प्रतीत इति । एतदेव दृष्टान्तेनोपपादयति यथेति । दध्ना होमं भावयेदित्यर्थाश्रयणादिति भावः । लक्षणादीत्यादिपदेन विशेषणमात्रे शक्तयन्तरपरिग्रहः । एवं च बाधमूलत्वेन सविशेषणे हीति न्यायमङ्गीकुर्वाणैरपि विशेष्यं नाभिधा गच्छेदित्युक्त न्यायेन एकदेशेति न्यायेन च प्रथमप्राप्तत्वस्यैव विशेषणविधौ तन्निषेधे वा नियामकतया स्वीकारप्राप्तौ सत्यामुभयविध्यादौ गौरवमेवैतन्न्यायमूलतया स्वीकार्यम् । ततश्चैकदेशेति वाक्यानुसारेण एकदेशमादायोपपन्नस्य सर्वांशे प्रवृत्त्ययोग इत्येवं लाघवादेव विशेषणोपसंक्रामकत्वमित्येवं सविशेषणे हीति न्यायस्य लाघवमूलकतैव पर्यवस्यतीति ज्ञेयम् । एवं चास्य बाधमूलकत्वं परोक्तमपि न स्वीकार्यमिति च मूलभूतन्यायमाहेत्यनेन सूचितम् । यत्र वस्तुतो बाध आयाति तत्र सोऽवर्जनीयसन्निधिः । न तु विशेषणोपसंक्रमणे समूलम् । एकदेशेत्यनुसारेण लाघवस्यैव क्लृप्तत्वादित्यलम् । अन्यथाख्यातिग्रन्थस्तु विनोद एव दूषितः । ............. ततश्चात्राप्यगतिरेवेति शेषः । आहुरिति । अनेन गौरवादिति मूलानुसारेण सविशेषण इति न्यायस्य लाघवमूलकताप्राप्त्या बाधमूलकतया वर्णनमयुक्तमिति सूचयति अप्राप्तत्वात्तन्निषेधेति । न च नान्तरिक्षेऽग्निश्चेतव्यो न दिवीत्यादाविवाप्रसक्तस्यापि निषेधः किं न स्यादिति वाच्यम् । हिरण्यं निधाय चेतव्यमित्येतद्विधिस्तुत्यर्थतया तत्राप्रसक्तस्यापि निषेधोपपत्तावपि प्रकृते तादृशप्रयोजना-भावेनाप्रसक्तनिषेधानुपपत्तेरित्याशयात् । आभासेतीति । इदं चाभासप्राप्तत्वादिति वाक्यस्येव तदुप-पादकतदुत्तरतया चेति वाक्यस्यापि सङ्ग्राहकमित्यतो यद्युगपदित्यादिविशिष्टावतारोपपत्तिः । तद्वाक्यस्थ दर्शयिष्याम इत्यस्य न स्थानभेदतोऽप्यस्य भेदः कश्चित्परेशितुरित्येतद्भाष्यव्याख्यावसर इत्यर्थस्य सिद्धवत्कारेणैतट्टीकाग्रन्थप्रवृत्तेरिति ज्ञेयम् । नास्माकमप्राप्तनिषेधासम्भवलक्षणो दोषः । प्राप्ते-र्दर्शितत्वात् । किन्तु सर्वनिषेधवादिनः परस्यैवेत्याह मूले परस्यैवेति । प्रमाणान्तरेति । तेषामागमैक-समधिगम्यत्वस्योपपादयिष्यमाणतया प्रत्यक्षादिप्रमाणान्तरेण तत्प्राप्तेर्वक्तुमशक्यत्वादिति भावः ।

