+++
title = "१३ बन्धमिथ्यात्वं प्रयोजनविषयोपपादकम्"

+++


## इत्युक्तेर्बन्धमिथ्यात्वं नैव मुक्तिरपेक्षते

**बन्धमिथ्यात्वं प्रयोजनविषयोपपादकं**

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

ब्रह्मज्ञानं हि सूत्रितमनर्थहेतुनिर्बहणम् । अनर्थश्च प्रमातृताप्रमुखं कर्तृत्वं भोक्तृत्वं च । तद्यदि वस्तुकृतं स्यान्न ज्ञानेन निवर्हणीयम् । यतो ज्ञानमज्ञानस्यैव निवर्तकम् । तद्यदि कर्तृत्वं भोक्तृत्वमज्ञानहेतुकं स्यात्ततो ब्रह्मज्ञानमनर्थहेतुनिबर्हणमुच्यमानमुपपद्येत । तेन सूत्रकारेणैव ब्रह्मज्ञानमनर्थहेतुनिबर्हणं सूत्रयताऽविद्याहेतुकं कर्तृत्वं भोक्तृत्वं प्रदर्शितं भवति । विचारविषयतया च ब्रह्म सूत्रितम् । आत्मा च ब्रह्म । तस्य चाहं कर्ता भोक्तेति प्रतीयमानं रूपं यदि पारमार्थिकं स्यात्तदाऽसन्दिग्धतया विचारविषयता न स्यात् । तद्यदि कर्तृत्वादिरूपमविद्यारोपितम् । पारमार्थिकं तु निष्क्रियं निष्कलं ब्रह्मरूपं स्यात्ततोऽस्य सन्दिधतया विषयतोच्यमानोपपद्यते । तेनात्मस्वरूपं विचारविषयं सूत्रयता सूत्रकृतैव कर्तृत्वाद्यतदाकारस्य मिथ्यात्वं सूत्रितं भवति । कर्तृत्वादेर्बन्धस्य मिथ्यात्वं च यावता विना नोपपद्यते तदपि सूत्रितमेव । न चैवमनेकार्थतादोषः । श्रौतार्थिकत्वभेदस्योक्तत्वात्सूत्रत्वाच्च । अलङ्कार एव ह्ययं सूत्रस्य यदनेकार्थत्वम् । यथाऽऽहुः । ‘‘अल्पाक्षरमसन्दिधं सारवद्विश्वतोमुखम् । अस्तोभमनवद्यं च सूत्रं सूत्रविदो विदु’’रिति । विश्वतोमुखमित्यनेकार्थतामाह । अन्यत्रापि । ‘‘लघूनि सूचितार्थानि स्वल्पाक्षरपदानि च । सर्वतः सारभूतानि सूत्राण्याहुर्मनीषिण’’ इति । यावांत्सूचितः स सर्वोऽप्येषामर्थ इति सूचितार्थानि । अतो यः कश्चिदर्थः शब्दसामर्थ्येनार्थवशाद्वा प्रतीयते स सर्वस्तदर्थ एवेति भवत्ययमर्थ-कलापस्तन्महिमाधिगतः । तदेवं विध्यपेक्षितेष्वधिकारिविषयप्रयोजनानुबन्धेषु सूत्राक्षिप्तप्रयोजन-विषययोरुपपादकं बन्धमिथ्यात्वं प्रतिपादयद्युप्मदस्मत्प्रत्ययगोचरयोरित्यादिभाष्यं सूत्रार्थसङ्गतमेव ।

### वाक्यार्थचन्द्रिका

तत्र प्रयोजनोपपादकत्वमुपपादयति ॥ ब्रह्मज्ञानं हीति । अर्थाद् ब्रह्मज्ञानस्य मोक्षसाधनत्वसिद्धेः प्रागुक्तत्वादिति भावः । नन्वनर्थो नरकपातादिलक्षणोऽन्य एव शरीरादिप्रतिभासस्य च मिथ्यात्वं साध्यत इति किं केन सङ्गतमित्यतः शरीराद्यभिमान-पुरःसरनरकपातादिजन्यदुःखप्रमातृताया एवानर्थत्वान्नसङ्गतिरित्याह ॥ अनर्थश्चेति ॥ निवर्ततां परमार्थ एव बन्धो ब्रह्मज्ञानेनेत्याशङ्क्य दृष्टान्तसम्पत्योत्तरयति ॥ तद्यदीति ॥ वस्तुना परमार्थसता निष्पन्नं वस्तुकृतं यथा वस्तु तथा वा कृतं वस्तुकृतमित्यर्थः । विषयाश्रयोभयगतानां सत्यानां ज्ञानेन निवृत्तेर्वक्ष्यमाणरीत्याऽसम्भवादिति भावः । ननुज्ञानबन्धनिवृत्त्योः श्रुतिसिद्धसाध्यसाधनभावेऽनुप-पत्त्यभावेन न बन्धस्याविद्यात्मतासिद्धिरिति चेन्न । आग्नेयादिष्वपूर्वकल्पनवच्छतोपपत्तयेऽ-विद्यात्मकत्वस्यावश्यकल्पनीयत्वात् । न च यत्कालान्तरभावि न तत्कारणमिति व्याप्त्यन्यथाऽनुपपत्त्या तत्र तथा कल्पनमिति वाच्यम् । प्रकृतेऽपि तादृशव्याप्तेः सम्भवादित्याशयेनाह ॥ यत इति ॥ यद्वा तद्यदीत्युक्ततर्के स्वाश्रयगतेत्यादिपूर्वोक्तो भावो न वर्णनीयः । यथाश्रुते चाप्रयोजकताशङ्कायां ज्ञान-मज्ञानस्यैव निवर्तकमिति व्याप्तिर्बन्धस्याज्ञानहेतुकत्वमनादाय न पर्यवस्यन्ती वस्तुकृतत्वमुन्मूलयतीति नाप्रयोजकतेति भावेनाह यत इतीति योज्यम् । एवं च सूत्रस्यैव बन्धस्याविद्यात्मकत्वे व्यापारः सिद्ध इत्याह ॥ तेनेति ॥ एवं प्रयोजनोपपादकतां बन्धमिथ्यात्वस्योपपाद्य विषयोपपादकतां चोपपादयति ॥ विचारेति ॥ नन्वस्तु ब्रह्मणो विचारविषयत्वं तथाऽपि मन्मत इव त्वन्मतेऽपि बन्धमिथ्यात्वाभावेऽपि ब्रह्मणः सन्दिग्धतया विचारविषयत्वोपपत्तेर्न तदर्थं बन्धमिथ्यात्वं वर्णनीयमित्यतो जीवस्य सन्दिग्धत्व एव ब्रह्मणः सन्दिग्धत्वं न त्वन्यथेति भावेन तदुपपादनाय जीवब्रह्माभेदरूपं मन्मतवैलक्षण्यं स्वमतस्याह ॥ आत्मा चेति ॥ एवं ब्रह्मण आत्मत्वं सिद्धवत्कृत्य तद्विषयत्वस्य बन्धमिथ्यात्वं विनाऽनुपपत्तिप्रकारं दर्शयति ॥ तस्य चेत्यादिना ॥ पूर्ववत्सूत्रस्यैव विषयोपपादकबन्धमिथ्यात्वे व्यापारं दर्शयति ॥ तेनेति ॥ नन्वस्तु तर्हि लोकव्यवहार इत्यन्तं भाष्यम् । सूत्राक्षिप्तबन्ध-मिथ्यात्वोपपादकत्वात् । कोऽयमध्यासो नामेत्यादेस्त्वतथात्वादभाष्यत्वमेवेत्यतः कोऽयमित्यादेर्लक्षण-परस्य तत्स्वरूपप्रतिपादकत्वं कथं पुनः प्रत्यगात्मन्यविषयेऽध्यास इत्यादेरध्याससम्भावनापरत्वं तमेतमविद्याख्यमित्यादेश्चाध्याससद्भावनिर्णायकप्रमाणोपपादकत्वमिति सर्वस्याप्यध्यासोपपादकतया बन्धमिथ्यात्व एव व्यापारान्नाभाष्यत्वमित्याह ॥ कर्तृत्वादेरिति ॥ ननु विषयप्रयोजनब्रह्मस्वरूप-प्रमाणयुक्तिसाधनफलविचाराणामध्यासलक्षणसम्भावनाप्रमाणानां च प्रतिपादने बह्वर्थप्रतिपादना-द्वाक्यभेदः स्यादिति शङ्कते ॥ न चेति ॥ अत्रानेकशब्दो बह्वर्थः । केषाञ्चित् श्रौतत्वेन केषाञ्चि-दार्थिकत्वेन क्रोडीकारान्न बह्वर्थता । नाप्यनेकार्थता प्रकारान्तरेण भेदोक्तौ प्रधानानेकत्वेनानेकार्थत्व-प्राप्तावपि श्रौतार्थिकत्वभेदोक्तौ गुणप्रधानानेकत्वेन नानेकार्थताप्राप्तिः । श्रुत्यर्थाभ्यां मिलिताभ्यां तात्पर्यविषयीभूतैकार्थसमर्पणादित्याशयेनाह ॥ श्रौतेति ॥ अनेकार्थत्वे सम्मतिमाह ॥ यथेति ॥ संमतित्वं घटयति ॥ विश्वत इति ॥ सूचितस्यापि सूत्रार्थत्वे सूत्राणामनेकार्थत्वे च संमतिमाह ॥ अन्यत्रापीति ॥ लघून्यसन्दिग्धार्थानि । संशायकं हि नानार्थस्फोरकत्वेन । गुरुवाक्ये पदाल्पत्वेन स्वल्पत्वं लघुत्वम् । पदे स्वल्पाक्षरत्वेन स्वल्पाक्षत्वमिति न पौनरुक्त्यमिति वा । ननु सूचितार्थत्वेन मुख्यार्थत्वस्याप्यावश्यकत्वाद् बह्वर्थतासिद्धिरस्तु सूचितस्य सर्वस्यापि तदर्थतासिद्धिस्तु केनेत्यत आह ॥ यावानिति ॥ यद्वाऽनेकार्थत्वे पूर्वा सम्मतिः । सूचितस्य तदर्थत्वे द्वितीया । अत एव तत्र तत्र तत्पदमेव व्याख्यातमिति द्रष्टव्यम् । एवं बाधकपरिहारेण लब्धमाह ॥ अत इति ॥ परमफलमाह ॥ तदेवमिति ॥

### परिमल

तत्र प्रयोजनोपपादकत्वं ब्रह्मज्ञानं हीत्यादिना विव्रियते । प्रमातृतप्रमुखं प्रमातृप्रमेयप्रमाणरूपम् ॥ अज्ञानहेतुकमिति ॥ अज्ञानं साक्षाज्ज्ञाननिवर्त्यं तत्कार्यं तु तन्निवृत्तिद्वारा निवर्त्यम् । प्रमात्रादि च नाज्ञानरूपमिति तद्धेतुकमेव वाच्यम् । तथात्व एव हि तदुपादाना-ज्ञाननिवृत्तिद्वारा निवृत्तिः संभवतीति भावः । विषयोपपादकत्वं बन्धमिथ्यात्वस्याह ॥ विचार-विषयतया चेति ॥ ब्रह्मसूत्रितमिति ॥ वेदान्तार्थस्यैव ब्रह्मत्वाद्वेदान्तविचारः कार्य इत्युक्तावपि विचारविषयतया ब्रह्मणः प्राप्तत्वादिति भावः । वाचस्पत्युक्तवचनं चाह ॥ लघूनीति ॥ एवं वा एवं वेति नानाकोटिकतयोक्तिहीनानीत्यर्थः । तथोक्तेर्गुरुत्वादिति कल्पतरूक्तोऽर्थः ॥ तदेवंविध्यपेक्षिते-ष्विति ॥ जिज्ञासाविध्यपेक्षितेष्वित्यर्थः ॥ अधिकारीति ॥ अधिकार्यादिरूपानुबन्धेष्वित्यर्थः ॥

### यादुपत्यं

ननु कथं प्रयोजनादेरुपपादकं बन्धमिथ्यात्वमित्यपेक्षायां तस्य प्रयोजनोपपादकत्व-रूप प्रकारं तावद्दर्शयति ॥ ब्रह्मज्ञानं हीति ॥ विचारफलतयोच्यमानं ब्रह्मज्ञानं स्वस्यापुरुषार्थत्वादनर्थ निवृत्तिफलतामाक्षिपतीत्यर्थः । नरकपातादिलक्षणस्यानर्थस्य ज्ञाननिवर्त्यत्वाभावात् । शरीराद्यभिमान-पुरःसरं नरकपातादिजनितदुःखप्रमातृतैवानर्थ इत्याह ॥ अनर्थश्चेति ॥ वस्तुकृतमिति ॥ वस्तु परमार्थसद्यथा तथा कृतमित्यर्थः । परमार्थभूतमिति यावत् । विषयोपपादकताप्रकारं दर्शयति ॥ विचारविषयतया चेति ॥ ब्रह्मणो विचारविषयत्वे कुतो मिथ्यात्वाक्षेप इत्यत आह ॥ आत्मेति ॥ नन्वेवमस्तु कर्तृत्वादेर्बन्धस्य मिथ्यात्वं सूत्रितमिति । तथाऽप्यध्यासस्य सिद्धिहेतुभूतलक्षण-संभावनाप्रमाणादिकमसूत्रितं प्रतिपादयद्भाष्यं कथं नासङ्गतमित्यत आह ॥ कर्तृत्वादेर्बन्धस्येति ॥ तथा च तदपि व्यवधानेन विषयद्युपपादकमिति सूत्राक्षिप्तमेवेति भावः ॥ सौत्रार्थिकत्वेति ॥ प्रधानानेकत्वे वाक्यभेदो न गुणानेकत्व इत्यर्थः ।

### श्रीनिवासतीर्थीया

सूत्रितमर्थात् । अनर्थः संसारस्तद्धेतुरविद्या । निबर्हणं नाशकम् । मोक्षसाधनमिति यावत् । वस्तुकृतं वास्तवम् ॥ अज्ञानस्यैवेति ॥ उपलक्षमेतत् । तत्कार्यस्य चेत्यपि द्रष्टव्यम् । एवशब्देन सत्यस्य निवर्तकत्वव्यावृत्तिः । तथा च प्रमातृताप्रमुखस्यार्थस्य सत्यत्वे आत्म-स्वरूपानुबन्धित्वप्राप्त्या आत्मस्वरूपवज्ज्ञानेन निवृत्तिर्न स्यादित्यर्थः । उच्यमानमर्थादुच्यमानम् । आत्मा जीव एव । तस्य जीवस्य । निष्क्रियनिष्कलब्रह्मस्वरूपस्य जीवस्य । सूत्रितमर्थात् ॥ न चैवमिति ॥ बन्धमिथ्यात्वोपयोगिलक्षणसम्भावनाप्रमाणादिप्रतिपादकत्वेऽनेकार्थप्रतिपादकत्वप्राप्त्या न वाक्यभेदप्रसङ्गः । एकवाक्यताया अर्थैक्यनिबन्धनत्वाद् अर्थैकत्वादेकंवाक्यमिति वचनादित्यर्थः ॥ विध्यपेक्षितेष्विति ॥ जिज्ञासा कर्तव्येति जिज्ञासाविध्यपेक्षितेष्वित्यर्थः ॥ अनुबन्धेष्विति ॥ अधिकार्यादिरूपानुबन्धेषु मध्य इत्यर्थः ।

### वाक्यार्थरत्नमाला

वर्तिष्यमाणमिति । बन्धमिथ्यात्वस्य युक्तयाद्याक्षिप्तत्वनिराकरणमिति योज्यम् । सूत्रार्थेति । अथात इति प्रथमसूत्रेति योज्यम् । एवमुत्तरत्रापि । अन्यद्वेति । प्रमेयान्तरकथनं वेत्यर्थः । तथात्वेति । सूत्रार्थवर्णनरूपत्वेत्यर्थः । अन्यदिति । प्रमेयान्तरकथनरूपमिति । द्वितीयोऽपि नेत्यर्थः । अन्योक्तेरिति । प्रमेयान्तरोक्तेरित्यर्थः । एतेनान्यपदस्य पूर्वोक्तकथनपरत्वेऽर्थासङ्गतिरिति शङ्का निरस्ता । अभाष्यत्वेति । सूत्रार्थो वर्ण्यते यत्रेत्युक्तभाष्यलक्षणाभावेनाभाष्यत्वस्य प्रसङ्गादित्यर्थः । उपसंहारभाष्यमित्यनेनैव बन्धमिथ्यात्वमित्यादिनेति मूलगतादिपदसङ्ग्राह्योत्तरघटकोपसंहारभाष्यपर्यन्तो ज्ञेय इति दर्शितम् । परिशुद्धिरत्रेति । स्वव्याख्यानस्य शिष्यचेतसि स्थिरीकरणरूपा परिशुद्धिरत्र ज्ञेयेति सम्बन्धः । कथं परभाष्यदूषणस्य स्थिरीकरणोपयोग इत्यत उक्तम् अपव्याख्याननिराकरणा-भावादित्यादि । अर्थद्वयदर्शने स्वोक्तार्थ एव विश्वासायोगादिति भावः । नन्विति । उत्तरग्रन्थ इत्यस्य तदाक्षेपकत्वनिराकरणमित्यनेन सम्बन्धः । तत्र हेतुर् बन्धमिथ्यात्वस्येत्यादि । ततश्च बन्धमिथ्यात्वस्य मुक्तयाद्याक्षिप्ततायाः परेण वक्तव्यत्वेनोत्तरग्रन्थे तदाक्षेपकत्वेति लब्धमिति तच्छब्देन मुक्तयादिकं बुद्ध्या विविच्य परामृश्यते । तस्य मुक्तयादेर्बन्धमिथ्यात्वाक्षेपकत्वनिराकरणमित्यर्थप्राप्तिरिति ज्ञेयम् । बन्धमिथ्यात्वस्यापि सूत्रितत्वादिति । सूत्रितत्वसम्भवादित्यर्थः । कथं सूत्रितत्वम् । तत्समर्पक-पदाभावाद् इत्यत आह असूत्रितत्वेऽपि वेति । अस्येति । तद्भाष्यस्येत्यर्थः ।

परग्रन्थेति । पञ्चपादिकाग्रन्थेत्यर्थः । तत्र प्रमातृताप्रमुखकर्तृत्वभोक्तृत्वस्यैवानर्थत्वेनाभिधानेऽपि तत्प्रयोजकत्वादिना दोषसंसर्गादेरपि तत्राभिप्रेतत्वादिति भावः । कर्तृत्वभोक्तृत्वयोरिति । तत्र भोक्तृत्वाध्यासः कर्तृत्वाध्यासमपेक्षते । अकर्तुर्भोगाभावात् । कर्तृत्वं रागद्वेषसंयोगाध्यासमपेक्षते । तद्रहितस्य कर्तृत्वाभावादित्यादिविवरणोक्तप्रकारेण हेतुपरम्पराऽनादिभूता अत्रापि योज्या । तत्रोक्तं दोषसंसर्ग एवमहंकर्तृत्वप्रमुख इत्यत्र क्रियाकारकफलानां ग्रहणात्तानि च सङ्गृह्य विशिष्टो बन्धो निरूपित इति ज्ञेयं मूले । भाष्ये लोकव्यवहार इत्येवोक्तेः कथं विशिष्यायं बन्धो वर्ण्यत इत्यतस्तट्टीकायां लोकव्यवहार शब्देन तावतोऽर्थस्य ग्रहणाद्युक्तमत्र तावदुपादानमित्याह अस्य सर्वस्येति । मिथ्यात्वेनारोपितत्वमिति वदतेति । आरोपितत्वेन मिथ्यात्वमिति मूले उक्तत्वेऽपि अन्योन्याध्यासेऽप्यवान्तरविशेषस्य पराभि-प्रेतस्याभिधानेनात्मनः सत्यत्वेऽपि अनात्मनो मिथ्यात्वं युक्तमिति प्रतिपादयितुं मिथ्यात्वेनारोपितत्वमिति व्युत्क्रमेण योजितम् । अन्यथारोपितत्वाविशेषेणावान्तरविशेषानुपपत्तिशङ्का मूलकृता न परिहृता स्यात् । मिथ्यात्वं यदीति वाक्यव्याख्यावसरे न चारोपितत्वमात्रेण मिथ्यात्वम् । चेतनस्याचेतने स्वरूपाध्यासा-भावात् संसृष्टतयैवाध्यासादित्यादिग्रन्थे स्पष्टमेतदिति भावः । भाष्यादावित्यत्र भाष्यस्यादावादिभाष्य इत्यर्थः । तदेतदादिभाष्यस्येति वक्ष्यमाणत्वादिति मनसि निधाय तत्रादिपदप्रयोजनमाह भाष्यादा-वित्यादीति । यद्यप्यकुशलत्वं परेणैवाशङ्क्य निराकृतं तथाऽपि तद्दूषणस्य स्वसम्मतत्वात् तदुद्भावनमुखेन परकीयशास्त्रोपोद्घातत्वयुक्तयुपन्यासप्रवृत्तिवर्णनस्येहाभिप्रेतत्वादुत्तरदूषणेऽतिसङ्गतमिति ज्ञेयम् । भाष्य-लक्षणे तत्त्वदीपनानुसारेण पदकृत्यान्याह सागरादिवर्णनस्येत्यादिना । वार्तिकं सूत्रानुक्तार्थकथन-क्वाचित्कतत्प्रत्याख्यानादिपरो ग्रन्थः । वृत्तिस्तु सूत्रार्थकथनपरो ग्रन्थ इति ज्ञेयम् । श्रौतार्थापत्तिस् तदन्यथानुपपत्तिः । सूत्रार्थद्वैविध्यमिति ।

ननु नेदं भाष्यव्याख्यानेत्यादिविवरणस्थशङ्काग्रन्थानुसारेणेति पूरणीयम् । अन्यादृशत्व इति । प्रयोजनाद्याक्षेपकत्वोपयोगिवक्ष्यमाणप्रकारादतिरिक्तत्व इत्यर्थः । तत्त्वदीपनाद्यनुसारेणानुवादत्वेत्यादिक-माकाङ्क्षाक्रमेण व्याख्याति सर्वज्ञेत्यादि । निरर्थकसिद्धार्थेति । प्रयोजनं विना सिद्धार्थबोधकत्वमित्यर्थः । अधिकविधानाद्यर्थकसिद्धार्थकबोधकवाक्यं व्यावर्तयितुं निरर्थकतेति विशेषणम् । कृतिसाध्यत्वाभावा-दिति । तयोः पुमनधीनत्वादिति भावः । प्रवृत्तये चेति पाठः । प्रवृत्तिसिद्धये चेत्यस्यानुवादोऽयम् । जिज्ञासापदमुख्यार्थस्वीकारे प्राप्तानुपपत्तिर्लक्ष्यार्थस्वीकारे नायातीत्यतो लक्षणाश्रयणमुपपन्नमित्याशयेनाह वाच्यार्थेति । व्याख्यातमिति । ज्ञानेच्छान्तर्णीत इत्येतद्व्याख्यावसर इति शेषः । अधिकारीति । अधिकारिफलाभ्यां साकाङ्क्षत्वेनेति विग्रहः । साकाङ्क्षतयेति प्रकृतत्वात् । एतेन फलाकाङ्क्षत्वेनेत्येव पूर्णम् । सकारोऽधिक इति निरस्तम् । अनियतेति । सामान्यस्य व्यवहारेष्वनुपयोगादनियतो यो विशेषः यः कश्चिद्विशेष इति यावत् । तत्परत्वव्युत्पत्तेरित्यर्थः । विशेषवाचकपदस्य तत्तद्विशेषमात्रपरत्वं नैव सामान्य-वाचकपदस्येत्याशयः । तर्हि साधनचतुष्टयसंपत्तेरेव कुतो ग्रहणमित्यत आह श्रुत्यनुभवेति । शब्दार्थो ऽथशब्दार्थः । ज्ञानस्येति । ब्रह्मज्ञानस्येत्यर्थः । स्वर्गादेरिति । पञ्चमीयम् । अदृष्टमेव फलं तर्ह्यस्त्वित्यत आह दृष्टेत्यादि । जीवनेति । यावज्जीवमग्निहोत्रं जुहोतीत्यादिवाक्ये विहिताग्निहोत्रादौ जीवनवतोऽधिकारः यस्याग्निर्गृहान् दहेत् सोऽग्नयेऽष्टाकपालमित्यादिवाक्यविहितगृहदाहेष्ट्यादौ गृहदाहादिमतोऽधिकारादिति भावः । विषयेति । विषयेण साकाङ्क्षत्वादित्यर्थः । साकाङ्क्षत्वम् । ततश्चानर्थक्यमिति स्पष्टम् । सन्निधानपदार्थमाह योग्यतयेति । स्मारकं किमित्यतस्तद्दर्शयति तं त्वेति । यथाश्रुतसन्निधानमाश्रित्यापि व्याख्याति श्रोतव्यादीति । तन्मूलम् । श्रोतव्यादिवाक्यमूलकम् ।

न निबर्हणीयमिति प्रतिज्ञायां हेतुं बहिरेवाह विषयाश्रयेति । तर्हि यत इत्युत्तरवाक्यवैयर्थ्यमित्यत-स्तत्सङ्गमयितुं तद्व्यावर्त्यशङ्काप्रदर्शनपूर्वकं तन्निवर्तकतया यत इत्येतद्वाक्यमवतारयति ननु ज्ञानेति । गूढाभिसन्धेरुत्तरमाग्नेयादिष्विति । व्याप्त्यन्यथानुपपत्त्येति । इति व्याप्तेः सत्त्वादन्यथाऽपूर्वाकल्पने अनुपपत्त्या यागस्वर्गयोः साध्यसाधनभावस्यानुपपत्त्या तत्राग्नेयादिषु तथा अपूर्वद्वारेति कल्पनमित्यर्थः । तादृशेति । यादृशव्याप्तिबलेन यथाश्रुतार्थाङ्गीकारे अनुपपत्तिरायातीति तादृशेत्यर्थः । यत इतीति । एवं च यतो ज्ञानमज्ञानस्यैव निवर्तकमिति व्याप्तेर्बन्धस्याज्ञानकार्यत्वाभावे ज्ञानेन तन्निवृत्तेरयोग आयातीति तदुपपत्त्यर्थं बन्धस्य मिथ्यात्वं कल्पनीयमिति मूलाशयः । अस्मिन् पक्षे यत इत्युत्तरवाक्यस्य न ज्ञानेन निबर्हणीयमित्युक्तप्रतिज्ञायां हेतुसमर्पकता नायातीत्यतः पूर्ववाक्येनैवोत्तरवाक्यं सङ्गमयति यद्वेति । स्वाश्रयगतेत्यादीति । अयं च विषयाश्रयोभयगतेति प्रागुक्तस्यार्थानुवाद इति ज्ञेयम् । तदवर्णने यत इत्यस्य योजनां दर्शयति यथाश्रुते चेति । अप्रयोजकतेति । वस्तुकृतत्वमस्तु ज्ञानेन निबर्हणीयत्वं चास्त्वित्य-प्रयोजकतेत्यर्थः । वस्तुकृतत्वरूपापादकोच्छेदरूपं बाधकमाह ज्ञानमिति । यथाश्रुते चेति योज्यमिति सम्बन्धः । तद्यदि कर्तृत्वमिति मूलम् । तत्कर्तृत्वं भोक्तृत्वं च यदीति योज्यम् । अथवा तदित्यव्ययं तस्मादित्यर्थे । यतो ज्ञानमित्युक्तव्याप्तिरूपबाधकादित्यर्थः । अनेनाज्ञानहेतुकत्वाङ्गीकारे ज्ञानस्या-ज्ञाननिवर्तकत्वं तु सम्भवतीत्युक्तं भवति । मन्मतवैलक्षण्यमिति । मदित्युक्तभेदवादिमतवैलक्षण्यमित्यर्थः । सिद्धवदिति । यद्यपि सिद्धं कृत्वेत्येव वाच्यम् । तथापि तस्यात्मत्वे प्रमाणोपन्यासस्य वादिपक्षे बाधकस्य वाऽनुपन्यासादात्यन्तिकसिद्धिरिदानीं नायातीति सिद्धवदित्युक्तमिति न दोषः ।

इत्यन्तं भाष्यमिति । इत्यन्तो भागः भाष्यमस्तु भाष्यं भवत्वित्यर्थः । तल्लक्षणभूतसूत्रार्थकथन-रूपत्वहेतोः सत्त्वादित्याह सूत्राक्षिप्तेति । इत्यादेस्त्विति । आदिपदसङ्ग्राह्यमेतद्वाक्य एवोत्तरत्र स्फुटम् । लक्षणपरस्य । अध्यासलक्षणपरस्य । तत्स्वरूपम् । मिथ्यात्वस्वरूपम् । विषयप्रयोजनेत्यादि । विषयो ब्रह्म । प्रयोजनं मोक्षसाधनं ब्रह्मज्ञानं निष्कलं निष्क्रियमित्यादि ब्रह्मस्वरूपं निष्कलं निष्क्रियं शान्त-मित्यादिकं तत्प्रमाणम् । तद्यदि वस्तुकृतं स्यादित्यादिका युक्तिः । ब्रह्मविचारस्य सपरिकरब्रह्मविचारत्व-रूपेण प्रतिज्ञानाद् ब्रह्मज्ञानसाधनफलविचारस्यापि प्रतिपादनमित्यादि ज्ञेयम् । अनेकशब्दस्यार्थद्वय-मादायापि पर्यवसानसम्भवात्प्रकृते च बह्वर्थकताया एवाशङ्कनेनार्थद्वयमात्रग्रहणायोगादाह अत्रानेकेति । श्रौतार्थिकत्वभेदस्येत्यनेन बह्वर्थत्वं नास्तीत्यङ्गीकृत्यानेकार्थत्वमङ्गीकृतमिति प्रतीयते । न च तावतोक्त-शङ्कापरिहारः । श्रौताद्यर्थानामपि बहुत्वाद् उपाधिद्वयेन क्रोडीकाराभिप्रायेऽप्यनेकार्थत्वस्य तु दोषत्वम-परिहार्यमित्याशङ्कापरिहाराय तद्वाक्यतात्पर्यमाह केषाञ्चिदित्यादिना । प्रकारान्तरेण । श्रौतत्वार्थत्व-प्रकारापेक्षया । प्रधानानेकत्वेनेति । गुणप्रधानत्वज्ञापकाभावेन प्रधानानामेवानेकत्वप्राप्तेरिति भावः । गुणप्रधानभावस्वरूपमेवाह श्रुत्यर्थाभ्यामिति । अनेकार्थत्व इति । तस्य दूषणत्वाभावः प्रत्युत भूषणत्व-मेवेत्यत्रेत्यर्थः । एवमुत्तरत्रापि । स्वल्पाक्षरपदत्वेन लघुत्वस्य पुनरुक्तिरित्याशङ्कानिरासायास्वल्पाक्षर-पदत्वातिरिक्तार्थकतया लघुत्वं निर्वक्ति लघूनीति । असन्दिग्धार्थत्वे लघुत्वमित्येतदेव व्यतिरेकमुखेनो-पपादयति संशायकं हीति । स्वल्पाक्षरपदत्वेनागतार्थतासिद्ध्यर्थं तत्सूचितप्रकारान्तरेणापि लघुत्वं निर्वक्ति वाक्य इति । लघूनीत्यस्योभयत्र सम्मतित्वे सूचितार्थानीत्यस्यानेकार्थत्वसमर्पकत्वमपि वाच्यम् । तन्न प्रतीयते । सूचितस्य सर्वस्य तदर्थकत्वकथनं च प्रकृतानुपयुक्तं किमित्युत्तरमूले प्रतिपाद्यते इत्याशङ्कां परिहरन्नुत्तरवाक्यमवतारयति सूचितार्थत्वेनेति । सूचितार्थानीत्युक्तेनेति योज्यम् । सूचितस्येति शेषः । बह्वर्थतेत्यत्र सूत्राणामिति शेषः । तथा चानेकार्थत्वस्य सूचितार्थानीत्यनेन सिद्धेः सम्मतत्वादनुपपादन-मित्युक्तं भवति । यावानित्येतत्तु शङ्कान्तरनिराकरणाय प्रवृत्तमिति योजयति सूचितस्येति । यावानित्यस्य सूचितार्थत्वं प्रकृतविवक्षितमेवंरूपमित्येवंपरत्वस्य प्रतीतेरुत्तरसङ्गतिः सूचितार्थत्वमात्रे । यावानित्येतत्तु सूचितार्थत्वव्याख्यानम् । न तूक्तशङ्कावारणपरमिति प्रकारान्तरमाह यद्वेति । अनेकार्थत्वलाभोपपादनाया- सश्चात्र पक्षे नास्तीति हृदयम् । तत्तदिति । पूर्वत्र विश्वतोमुखमिति पदम् । उत्तरत्र सूचितार्थानीति पदमित्यर्थः ।

------------------------------------------------------------------------

इत्युक्तेर्बन्धमिथ्यात्वं नैव मुक्तिरपेक्षते

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

स्यादेतत् । प्रथमप्रतिपन्नं श्रौतार्थमुल्लङ्घ्य चरमप्रतिपन्नमार्थिकार्थमेवोपपादयन्कथ-मकुशलो न स्यादिति । अत्रोच्यते । स्यादेतदेवम् । यदि युष्मदस्मदित्यादिभाष्यं प्रथमसूत्रा-क्षिप्तार्थस्यैवोपपादकं स्यात् । न चैवम् । किं नाम सकलतन्त्रार्थोपोद्धातोऽपि प्रयोजनमस्य भाष्यस्य । तथा हि । अस्य शास्त्रस्यैदंपर्यं सुखैकतानसदात्मकूटस्थचैतन्यैकरसता संसारित्वाभिमत-स्यात्मनः पारमार्थिकं स्वरूपमिति वेदान्ताः पर्यवस्यन्तीति । तच्चाहं कर्ता सुखी दुःखीति प्रत्यक्षाभिमतेनाबाधितकल्पेनावभासेन विरुध्द्यते । अतस्तद्विरोधपरिहारर्थं ब्रह्मस्वरूपविपरीतरूप-मविद्यानिमित्तमात्मन इति यावन्न प्रतिपाद्यते तावज्जरद्गवादिवाक्यवदनर्थकं प्रतिभाति । अतस्त-न्निवृत्त्यर्थमविद्याविलसितमब्रह्मस्वरूपत्वमात्मन इति प्रथममेव प्रेक्षावत्प्रवृत्तये प्रतिपादनीयम् । तदनेन भाष्येणोच्यत इति ।

### वाक्यार्थचन्द्रिका

मिथ्यात्वसूत्रणमङ्गीकृत्य प्रथमप्रतिपादने हेतुं शङ्कते ॥ स्यादेतदिति ॥ विषं भुङ्क्ष्वेत्यादिवाक्यात्प्रतिपन्नस्याप्यनुपादेयत्वादाह ॥ श्रौतमिति ॥ श्रुतिप्रतिपिपादयिषितमिति भावः । एकेनोभयोरप्रतिपत्तेः कथं चरमत्वोक्तिरित्यत आह ॥ आर्थिकेति ॥ आर्थिकप्रतीतेः पाश्चात्यत्वेन चरमत्वोक्तिर्न तु शब्दादेकं पूर्वं प्रतीत्य पश्चादपरं प्रत्येतीति । येन शब्दस्य विरम्यव्यापारः स्यादिति भावः । प्रयोजनसद्भावात्प्रथमप्रतिपादनमित्याह ॥ स्यादेतदिति ॥ प्रतिपाद्यमर्थं बुद्धौ सङ्गृह्य प्रागेव तदुपयोगितयाऽर्थान्तरवर्णनमुपोद्धातः । अध्यासभाष्यस्याध्यासबोधः प्रयोजनम् । तन्त्रोपोद्धातो हेतुरिति प्रयोजनमित्यर्थः । विषयफलसिद्धिहेतोरध्यासस्य कथं तन्त्रशब्दवाच्यशास्त्रोपोद्धातत्वमिति न वाच्यम् । तन्त्रि कुटुम्बधारण इति धातुपाठेऽपि धातूनामनेकार्थत्वेनास्य प्रतिपादनार्थत्वात्तन्त्र्यते प्रतिपाद्यत इति तन्त्रशब्देन प्रतिपाद्यमुच्यते । प्रतिपाद्यार्थसिद्धिहेतुत्वं चाध्यासस्योपपन्नमेवेति भावः । ननु ब्रह्मणोऽनादित्वात्स्वप्रकाशत्वाच्च नाध्यासस्य तन्त्रार्थसिद्धिहेतुत्वमपीत्यतस्तन्त्रार्थं तावर्द्दशयति ॥ अस्येति ॥ पर्यवस्यतीत्यैदंपर्यमिति सम्बन्धः । अस्मिन्परः शेषभूत इदंपरस्तस्य भाव ऐदंपर्यमिति व्युत्पत्तिः । अस्त्वयं तन्त्रार्थस्तथापि नाध्यासस्य तत्सिद्धिहेतुत्वमुक्तबाधकादित्यत आह ॥ तच्चेति ॥ तन्त्रार्थप्रतिपत्तिप्रतिबन्धनिवृत्तावध्यासवर्णनोपयोग इति भावः । वाक्यविरोधात्सुखाद्यवभासस्या-प्रामाण्यमित्यत उक्तं प्रत्यक्षेति । ज्येष्ठत्वात्तस्य प्राबल्यमिति भावः । नाहं दुःखीत्यादिविद्वत्प्रत्यक्ष-विरोधात् । तर्ह्यस्तु तस्याप्रामाण्यमित्यतस्तस्यासम्प्रतिपत्तेरिति भावेनाह ॥ अबाधितेति ॥ ननु विषयदेरध्यासाधीनत्वेऽपि तद्वर्णनमनर्थकम् । शास्त्रोत्थबोधादध्यासनिवृत्त्या विषयादिसिद्धेः समारोपित रजतादेरध्यस्तताबोधं विनाऽप्यधिष्ठानसाक्षात्कारान्निवृत्तिरिवेत्यत आह ॥ अत इति ॥ लोकावलोकित-पदार्थशक्त्यनुसारेण हि पदानामर्थबोधकत्वम् । न च बन्धवैतथ्यबोधं विना प्रत्यग्ब्रह्मणोरेकत्व-योग्यताऽधिगन्तुं शक्याऽतोऽध्यासवर्णनमुचितमित्याशयः। उपोद्धातत्वसमर्थनमुपसंहरति ॥ अत इति ॥

### परिमल

भाष्यमिति ॥ परभाष्यमित्यर्थः। ऐदंपर्यमित्यस्य पर्यवस्यन्तीतिवक्ष्यमाणेति-पदेनान्वयः । सूत्रसन्दर्भरूपस्यास्य शास्त्रस्य वेदान्ताखण्डैकरसचैतन्यस्वरूपप्रतिपादनेन पर्यवस्यन्तीत्येतदर्थसमर्थनपरत्वशब्दितमैदंपर्यम् इदंपरत्वं तावदस्तीत्यर्थः ॥ सुखैकतानेति ॥ सुखैक-घनेत्यर्थः ॥ सदात्मेति ॥ सद्रूपेत्यर्थः ॥ तच्चेति ॥ शास्त्रस्यैदंपर्यमित्यर्थः ॥ जरद्गवेति ॥ विस्तृतमेतत्पूर्वपक्षदशायामस्माभिः ।

### यादुपत्यम्

॥ श्रौतमर्थमिति ॥ विषयादिकं वा विचारकर्तव्यत्वं वेत्यर्थः ॥ आर्थिकार्थमिति ॥ बन्धमिथ्यात्वदिकमित्यर्थः । तन्त्रार्थः शास्त्रार्थो ब्रह्मात्मैक्यलक्षणः । उपोद्घातो नाम प्रतिपाद्यार्थं बुद्धौ सङ्गृह्य प्रागेव तदर्थमर्थान्तरवर्णनम् । तन्त्रोपोद्घात इत्येव परग्रन्थपाठः । तत्र तन्त्रमिति तन्त्र्यते प्रतिपाद्यत इति ब्रह्मात्मैक्यमेवोच्यते । धातूनामनेकार्थत्वात्तन्त्रि कुटुम्बधारण इति धातोः प्रतिपादनार्थत्वादिति द्रष्टव्यम् ।

श्रीनिवासतीर्थीया

उपपादयन् । युष्मदस्मदित्यादिना आदिभाष्येणोपपादयन्भाष्यकारः । ऐदम्पर्यमिदम्परत्वम् । अस्मिन्नर्थे तात्पर्यमिति यावत् ॥ सुखैकतानेति ॥ केवलसुखरूपेत्यर्थः ॥ सदात्मेति ॥ सद्रूपेत्यर्थः । तच्च शास्त्रस्यैदम्पर्यम् ॥ स्वरूपमितीति ॥ स्वरूपमित्यत्रेत्यर्थः । जीवब्रह्मैक्ये वेदान्तानां तात्पर्यमिति भावः ॥ अनर्थकमिति ॥ प्रत्यक्षविरुद्धार्थप्रतिपादकत्वादित्यर्थः ॥

### वाक्यार्थरत्नमाला

मिथ्यात्वस्यासूत्रणं शङ्कित्रा तत्सूत्रणस्वीकारपूर्वकोत्तरशङ्काकरणायोग इत्यतस्तत्सूत्रणमेव नास्तीति प्राक् शङ्कितम् । अधुना तु अस्तु वा सूत्रणं तथापीति तदङ्गीकृत्य शङ्का प्रवृत्तेति न व्याघात इत्याशयेनोत्तरग्रन्थमङ्गीकार-वादेन प्रवृत्त्या सङ्गमयति मिथ्यात्वेति । प्रतिपन्नस्येति । विषभोजनकर्तव्यतारूपस्येति पूरणीयम् । श्रौतमित्यनेन विषभोजनस्यापि श्रुतत्वात् तद्व्यावृत्त्ययोग इत्यतः श्रौतत्वं तद्व्यावर्तकं यथा स्यात्तथा निर्वक्ति श्रुतीति । विषभोजनं तु न प्रतिपिपादयिषितम् । तद्वाक्ये शत्रुगृहभोजनं न कार्यमित्यस्य प्रतिपादयितुमिष्टत्वादिति ज्ञेयम् । एकेनेति । श्रौतस्य श्रुत्या आर्थस्य च श्रुतार्थापत्त्या प्रतीतेः श्रुत्यैव वार्थत एव वोभयप्रतिपत्तिर्नास्ति । तादृशस्थल एव प्रथम-प्रतिपन्नादिव्यवहारो युक्त इति भावः । प्रत्येतीति । प्रत्येति इति निमित्तेन चरमत्वोक्तिरिति नेत्यर्थः । विरम्येति । प्रथमचरमत्वोक्तयनुसारेण विरम्य व्यापारप्राप्तिरपि भवतीत्यतो निमित्तादेव तदुपन्यासः । वस्तुतस्तु पूर्वोक्तरीत्यैकेनोभयप्रतिपत्त्यभाव एव मुख्या युक्तिरिति ज्ञेयम् । विरम्येति । चेतनस्यैवेदं पूर्वं कृत्वा अपरं पश्चात् करिष्य इत्यनुसन्धानपूर्वकः क्रमेण कार्यानुष्ठानरूपो व्यापारः सम्भवति नाचेतनस्योक्तरूपो विरम्य व्यापारः सम्भवतीत्याशयः । संगृह्येति । तदुपयोगित्वेन प्रागेवेति योज्यम् । अनेन सकलतन्त्रार्थप्रतिपादन- मित्यनुक्तवोपोद्घात इति कुत उक्तमिति शङ्का निराकृता भवति । प्रतिपादनस्योक्तरूपत्वाभावेनोपोद्घात-प्रतिपादनयोर्भेदात् । अत्र शब्दवर्णनव्यावृत्तये अर्थेति । प्रतिज्ञातवर्णनं व्यावर्तयितुमर्थान्तरेति । असम्बद्धार्थवर्णनव्यावृत्तये तदुपयोगितयेति । अग्निमानयमिति प्रतिज्ञाय धूमवत्वादित्यर्थान्तरवर्णनं व्यावर्त-यितुं प्रतिपाद्यमर्थं बुद्धौ संगृह्येति । तावत्युक्ते बुद्धौ सङ्गृह्य पश्चात्प्रतिज्ञाय यद्वर्णनं तत्रोपोद्घातत्वप्रसङ्ग-स्तन्निरासाय प्रागेवेति । तस्य च शब्दप्रयोगात्प्रागेवेत्यर्थः । उपलक्षणमिदम् । प्रतिपादनं नाम प्रतिपाद्यं बहिरेव प्रतिज्ञाय पश्चात्तत्सिद्धये हेतूपवर्णनमित्यपि ज्ञेयम् । अत्र प्रतिज्ञाय हेतूपवर्णनमुपोद्घातोऽपि भवतीति तद्व्यावृत्तये बहिरेवेति । अवयवविपर्यासेनाप्राप्तकालताव्यावृत्तये पश्चादिति । असम्बद्धहेतुव्यावृत्तये तत्सिद्धय इति । ततश्च प्रतिपादनोपोद्घातयोर्भेदात्प्रतिपादनपदं विहाय सकलतन्त्रार्थोपोद्घात इत्युपोद्घातपदं प्रयुक्तमिति भावः । अध्यासभाष्यस्याध्यासबोधप्रयोजनकत्वेऽपि उपोद्घातप्रयोजनकत्वाभाव इत्यतस् तत्प्रयोजनकत्वमुपचारेणेत्याह अध्यासभाष्यस्येति । हेतुरिति । हेतुर्यतोऽतः प्रयोजनहेतुत्वात्प्रयोजन-मित्युपचर्यत इत्यर्थः । कथं तन्त्रेति । अनेन तन्त्रोपोद्घात इत्यस्य शास्त्रोपोद्घात इति नार्थः । अस्य भाष्यस्य विषयफलसिद्धिहेतुतया तथात्वाभावादित्युक्तं भवति । तत्त्रि कुटुम्बधारण इतीति । इदित्वान्नुम् पचाद्यजिति भावः । प्रतिपादनार्थत्वात्प्रतिपाद्यमुच्यत इति सम्बन्धः । तदुपायप्रदर्शनं तन्त्र्यत इत्यादि । ततश्च तन्त्रोपोद्घात इत्यस्य प्रतिपाद्यार्थसिद्धिहेतुवर्णनमिति पर्यवसाने अध्यासस्तद्धेतुरिति लभ्यते तच्चोपपन्नमेवेत्याह प्रतिपाद्यार्थेति । प्रतिपाद्योऽर्थश्च ब्रह्मात्मैक्यं ब्रह्मैव वेति स्पष्टम् । प्रतिपाद्यो योऽर्थ इति वचनेन तन्त्रं योऽर्थ इति विग्रहः सूचितः । एवमुत्तरत्रापि । तन्त्रार्थसिद्धिहेतुत्वमपीत्यपिपदेन भवतु प्रयोजनसिद्धिहेतुत्वं तथापि तन्त्रार्थसिद्धिहेतुत्वं तु न घटत इत्युक्तं भवति । विद्याधरीकारोक्तां व्युत्पत्तिं दर्शयति अस्मिन् पर इति । शेषः परार्थ इति जैमिन्युक्तेः शेषभूत इति व्याख्यानम् । इदंपरस्य भाव इति भावार्थे गुणवचनब्राह्मणादिभ्यः कर्मणि चेति ष्यञि ञित्वादादिवृद्धावैदंपर्यशब्दनिष्पत्तिरिति भावः । उक्तेति । ब्रह्मणोऽनादित्वादिरूपोक्तेत्यर्थः । अनादित्वादिबाधकेन तन्त्रार्थसिद्धिपदेन तन्त्रार्थोत्पत्तेर्वा तन्त्रार्थज्ञानस्य वा ग्रहणानुपपत्तावपि तत्प्रतिपत्तिप्रतिबन्धनिवृत्तेरेव ग्रहणस्याभिप्रेतत्वान्निवृत्तिपक्षे च बाधकाभावात् तत्प्रयोजकत्वविवक्षया तन्त्रार्थसिद्धिहेतुत्वोक्तिरुपपन्नेत्याह तन्त्रार्थप्रतिपत्तीति । अवभासस्याप्रामाण्यमिति । अवभासस्यैवाप्रामाण्यमस्त्वित्यर्थः । प्रत्यक्षविरोधादिति । सुखाद्यव-भासापेक्षया प्रबलं प्रत्यक्षमिदमिति वक्तुं विद्वदिति विशेषणम् । शास्त्रोत्थबोधादिति । शास्त्रमेव प्रत्यक्षाभिमतमपि बन्धमाभासीकरिष्यति किं पृथगध्यासवर्णनेनेति भावः । अत्र दृष्टान्तः समारोपितेति । समारोपितम् । आरोपविषयभूतं यद्रजतादिकं तस्येत्यर्थः । लोकावलोकितेति । लोकावगतपदानां पदार्थेषु या शक्तिस्तदनुसारेणेत्यर्थः । लोके हि पदानामर्थविशेषेषु सङ्गतिग्रहे सति तदनुसारेणार्थबोधकता दृष्टा । नतु शब्दः स्वसामर्थ्येनैव पदार्थानवगमे वा तदवगमेऽपि योग्यताद्यनवगमे वा तेषां संसर्गं बोधयतीत्याशयः । प्रत्यग्ब्रह्मणोरित्यत्र प्रत्यक्पदं प्रत्यक्चैतन्यपरम् ।

