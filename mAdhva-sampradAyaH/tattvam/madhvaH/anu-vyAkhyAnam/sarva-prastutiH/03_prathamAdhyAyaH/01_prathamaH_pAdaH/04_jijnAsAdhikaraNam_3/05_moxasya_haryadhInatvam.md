+++
title = "०५ मोक्षस्य हर्यधीनत्वम्"

+++


## द्रव्यं कर्म च कालश्च स्वभावो जीव एव च

**मोक्षस्य हर्यधीनत्वम्**

## अनुव्याख्यानम्

***द्रव्यं कर्म च कालश्च स्वभावो जीव एव च ।***

***यदनुग्रहतः सन्ति न सन्ति यदुपेक्षया ॥ १३ ॥***

***नर्ते त्वत्क्रियते किञ्चिदित्यादेर्न हरिं विना ।***

***ज्ञानस्वभावतोऽपि स्यान्मुक्तिः कस्यापि हि क्वचित् ॥ १४ ॥***

### सुधा

यत्तु मोक्षस्येश्वराधीनत्ववचनं तज्ज्ञानादिजन्मनीश्वरस्य निमित्ततापरमित्यविरुद्धम् । तदर्थं च तदुपास्त्यादेरुपयोगः । तदेवं ज्ञानस्वभावेनाज्ञानादिनिवृत्तौ कारणाभावेकार्यानुदयस्येश्वर-प्रसादानपेक्षत्वादयुक्तमिदमतःशब्दव्याख्यानमित्यत आह ॥ द्रव्यमिति ॥ द्रव्यशब्देन प्रकृत्यादि-तत्त्वमुच्यते । कर्मेति धर्माधर्मौ । स्वभावः प्रकृत्यादीनां परिणामादिः । जीव इत्यभिमानी । एवेति यदनुग्रहत इत्यतः परं द्रष्टव्यम् । अनेन सर्वोत्पत्तिमदुपादाननिमित्तानां सत्ताऽपि परमेश्वरा-धीनेत्युच्यते । ‘न ऋते त्वत्क्रियते किञ्चन’ इति श्रुत्या सर्वार्थक्रियायास्तदधीनत्वम् । इत्यादे-रागमादवगम्यत इति शेषः । ज्ञानस्वभावतोऽपीत्यपिशब्देनाङ्गीकारवादोऽयमिति सूचयति । हिशब्दो हेतौ । यस्मादेवं तस्मादुपपन्नं पूर्वव्याख्यानमिति ।

### वाक्यार्थचन्द्रिका

अत्र जीवकालयोर्द्रव्यत्वेऽपि तयोः पृथक्करणे स्वभावशाब्दस्य स्वरूप-मात्रपरत्वे तेनैव द्रव्यकर्मजीवकालानां ग्रहणोपपत्त्या स्वधर्मग्रहणे कर्मब्दोक्तचेष्टायाश्च विशिष्योक्तेः प्रयोजनविशेषाभावेन द्रव्यादिशब्दान्विशेषनिष्ठतया व्याख्याति ॥ द्रव्यशब्देनेत्यादिना ॥ यद्वा पूर्वपक्ष-निवर्तकतया अनेन सर्वोत्पत्तिमदित्यादिनैतन्मूलाभिप्रायं वक्तुं तदनुगुणतया द्रव्यादिशब्दान्व्याख्याति ॥ द्रव्यशब्देनेत्यादिना ॥ न ऋत इत्यस्य पूर्वेण समानविषयत्वभ्रान्तिं निवारयितुं विषयभेदमाह ॥ न ऋत इति ॥ इत्यादेरित्यत्र विशेष्यतयाऽभिमतप्रमाणं प्रदर्शयन्नेव पञ्चम्याः कारकहेतुत्वपरत्वभ्रान्तिं शेष-पूरणेन निवारयति ॥ इत्यादेरिति ॥ पूर्वं मुक्तौ साधनान्तरनिषेधेन समुच्चायकत्वासम्भवादाह ॥ ज्ञानेति ॥

### परिमल

ज्ञानिनां मोक्षदश्च स इत्यादेः का गतिरित्यत आह ॥ यत्त्विति ॥ ज्ञानादिजन्मनीति ॥ ज्ञानादिजन्ये मोक्षे ईश्वरोऽपि निमित्तमित्येवं परमित्यर्थः । कार्यमात्रं प्रति तस्य निमित्तत्वादिति भावः । यद्वा ज्ञानादिजन्मनि ज्ञानादेरुत्पत्तौ ईश्वरस्य निमित्ततापरमित्यर्थः । श्रीतत्वस्यपि लाभाय जीवशब्दार्थमाह ॥ जीव इतीति ॥ प्रकृत्यादितत्वानां तत्परिणामानामभिमानी । तथाच सर्वोऽपि चेतन इत्यर्थः ॥ इति शेष इति ॥ इत्यादेरित्यनन्तरमागमादिति ॥ क्वचिदित्यनन्तरमित्यवगम्यत इति शेष इत्यर्थः ॥ अङ्गीकारवादोऽयमिति ॥ ज्ञानस्वभावाद्भवन्नपि मोक्षो न हरिं विनेति मोक्षस्य ज्ञान-स्वभावाधीनत्वमुपेत्य हर्यधीनत्वोक्तिपक्षोऽङ्गीकारवादेन ।

### यादुपत्यं

युक्तो नियुक्तः प्रेरित इत्यर्थः । बन्धस्येश्वराधीनत्वप्रतिपादनपरतया श्लोकं व्याचष्टे ॥ द्रव्यशब्देनेत्यादिना ॥ रमासङ्ग्रहार्थमाह ॥ जीव इत्यभिमानीति ॥

### श्रीनिवासतीर्थीया

॥ निमित्ततापरमिति ॥ ईश्वरस्य सर्वोत्पत्तिमत्पदार्थनिमित्तकारणत्वा-दित्यर्थः ॥ तदर्थमिति ॥ निमित्तकारणभूतेश्वरस्य ज्ञानजनकत्वार्थमित्यर्थः ॥ अङ्गीकारवादोऽयमिति ॥ ज्ञानस्वभावतोऽपीति । मोक्षस्य ज्ञानस्वभावाधीनत्वमुपेत्य हर्यधीनत्वोक्तिपक्षोऽङ्गीकारवादेन । वस्तुतस्तु ज्ञानस्वभावाधीनत्वमेव नेत्यर्थः ।

