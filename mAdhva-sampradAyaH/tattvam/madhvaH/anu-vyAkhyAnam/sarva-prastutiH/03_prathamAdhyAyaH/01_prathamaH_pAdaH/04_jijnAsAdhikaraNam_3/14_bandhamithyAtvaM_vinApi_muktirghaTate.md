+++
title = "१४ बन्धमिथ्यात्वं विनापि मुक्तिर्घटते"

+++


## इत्युक्तेर्बन्धमिथ्यात्वं नैव मुक्तिरपेक्षते

**बन्धमिथ्यात्वं विनापि मुक्तिर्घटते**

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

अस्तु वा ज्ञानाद्बन्धनिवृत्तिः । तथाऽपि बन्धमिथ्यात्वं नैव मुक्तिरपेक्षते । कथम् । न हि दृष्टसामर्थ्याज्ज्ञानाद्बन्धनिवृत्तिः । येन बन्धमिथ्यात्वमपेक्षेत । किन्त्वागम एव ज्ञानाद्बन्ध-निवृत्तिं श्रावयति । प्रमिते च साध्यसाधनभावे का नामानुपपत्तिर्यच्छमनायोपपादकं मृग्यम् । ननु यथाग्नेयादीनां षण्णां यागानामपूर्वकारणभावे श्रुतेऽपि कालान्तरभाविप्रधानापूर्वसाधनत्वोपपत्त्यर्थं क्रमभावियागजन्यानि मध्यवर्तीन्यवान्तरापूर्वाणि कल्प्यन्ते । यथा वा श्रुतस्यैव यागस्य स्वर्ग-साधनत्वस्योपपत्तयेऽपूर्वं कल्प्यते । तथा श्रुतोपपत्त्यर्थमेव बन्धमिथ्यात्वकल्पनमिति । मैवम् । वैषम्यात् । युक्तं हि तत्रापूर्वकल्पनम् । यत्कालान्तरभावि न तत्कारणमिति नियमात् । न चेह तथाऽस्ति । इहापि ज्ञानमज्ञानस्यैव निवर्तकमिति नियमोऽस्तीति चेन्न । सत्यस्यापि ज्ञानेन निवृत्तौ बाधकाभावेन तदनिश्चयात् । न च दर्शनादर्शनमात्रं व्याप्तेर्नियामकमिति वक्ष्यामः । नियतपूर्व-क्षणवृत्तित्वशून्यमपि कारणमस्त्विति व्याहता शङ्कैव नोदेति । यन्निवृत्तये बाधकमुपन्यसनीयम् । सत्यस्यापि निवृत्तावात्माऽपि निवर्तेतेति चेन्न । व्याप्त्यभावात् । विपक्षे बाधकाभावाच्च । अनादेश्चाज्ञानस्य निवृत्तावात्मनोऽपि निवृत्तिः किं न स्यात् । मिथ्याभूतमज्ञानमनाद्यपि निवर्तते । न सत्य आत्मेति चेत् । क्वेदमुपलब्धं भवता यत्सत्यं तन्न निवर्तत इति । निवृत्तावनादित्व-मप्रयोजकीकृत्य मिथ्यात्वं प्रयोजकीकुर्वताऽज्ञानस्य येन केनापि निवृत्तिः कस्मान्नेष्यते । किं ज्ञाननियमेन । ज्ञानमेवाज्ञानविरोधीति चेत् । हन्त तर्हि विरोधिसद्भाव एव निवृत्तौ प्रयोजक इति कुत आत्मनिवृत्तिः ।

### वाक्यार्थचन्द्रिका

एवं ज्ञानस्य साक्षाद्बन्धनिवर्तकत्वानुपपत्तिं बन्धमिथ्यात्वकल्पनेनैव तदुपपत्तिं च पराभिप्रेतामभ्युपेत्य साक्षाज्ज्ञानाद्बन्धनिवृत्तेर्बन्धमिथ्यात्वसापेक्षत्वेऽपि ज्ञानाद्बन्धनिवृत्ति-मात्रस्य सूत्रितत्वेन तस्या असूत्रितत्वात्सूत्रितायाश्चोक्तविशेषोक्तिबलेनावश्यकल्पनीयान्तरालिक-प्रसादेनैवोपपत्तेर्न बन्धमिथ्यात्वकल्पनेति श्रुतिसूत्ररहस्यं स्वसिद्धान्तभूतमुक्तविशेषोक्तिरूपोपपादक-सापेक्षं वस्तुगतिमनुरुध्य प्रसादपक्षमवलम्ब्य परोक्तार्थापत्तेरन्यथैवोपपन्नतापरतया बन्धमिथ्यात्वमिति भाष्यं व्याख्याय साक्षाज्ज्ञानद्बन्धनिवृत्त्यङ्गीकारेऽप्यनुपपत्तेरेवाभावेन न तदुपपादकतया बन्धमिथ्यात्व-कल्पनेति पराभिमतोन्मूलनेन प्रवृत्तमुक्तविशेषोक्तिरूपोपपादकनिरपेक्षं प्रसादनिरपेक्षस्य ज्ञानस्य बन्धनिवर्तकत्वरूपाभ्युच्चयपक्षमाश्रित्यार्थापत्तिमूलभूतानुपपद्यमानत्वविघटनपरतया भाष्यं योजयति ॥ अस्तु वेति ॥ अनेन सूत्रिता बन्धनिवृत्तिर्न केवलं द्वारत्वेन प्रसादव्याख्यानपक्ष एव बन्धमिथ्यात्वं नापेक्षते प्रत्युत साक्षादिति व्याख्यानेऽपि नापेक्षत इत्यप्येवकाराभिप्राय उक्तो भवति । अत्रैवकार उपपादनप्रकारस्यापि सूचकोऽतस्तं प्रतिपादयितुं पृच्छति ॥ कथमिति ॥ ननु दृष्टबलाद्धि ज्ञानाद्बन्धनिवृत्तिः कल्पनीया । न च ज्ञानस्य वस्तुनिवर्तकता दृष्टा । अपि तु मिथ्याभूतनिवर्तकतैवेति कथं न बन्धमिथ्यात्वापेक्षेत्यत आह ॥ न हीति ॥ आगम इति ॥ तदा विद्वान्नामरूपाद्विमुक्त इत्यादिरागम इत्यर्थः । प्रतीतेरनुपपत्त्यभावादुपपादकानपेक्षां वदतः किं श्रुतिप्रमितेऽनुपपत्तिप्रसक्तिरेव नेति किंवा सत्यामपि तस्यां तच्छमनायोपपादकापेक्षा नेत्युक्तश्रुतिप्रमितेऽनुपपत्तेस्तच्छमनायोपपादका-पेक्षायाश्चान्यत्र सत्त्वेऽपि प्रकृतेऽनुपपत्तेरभावान्नोपपादकापेक्षेति वाऽऽशयः । तत्र नाद्य इत्याशयेन शङ्कते ॥ ननु यथेति ॥ आग्नेयोऽष्टाकपाल उपांशुयाजमन्तरा यजति अग्नीषोमीयमेकादशकपालं पौर्णमासे प्रायच्छदिति वाक्यविहितं पौर्णमासत्रिकम् । आग्नेयोऽष्टाकपाल ऐन्द्रं दध्यमावास्यायामैन्द्रं पयोऽमावास्यायामिति वाक्यविहितं दर्शत्रिकम् । एतेषां च षण्णां यागानामपूर्वसाधनतोपपत्त्यर्थ-मपूर्वाणि कल्प्यन्त इति सम्बन्धः । नन्वपूर्वसाधनत्वस्यैवाभावान्नात्रोपपत्त्यपेक्षेत्यत उक्तमपूर्वेति । स्वर्गकामो यजेतेत्यत्र लिङो लौकिककार्यव्युत्पत्त्यनुरोधेन स्वात्मनि पुरुषनियोक्तृत्वान्नियोगशब्दवाच्या-पूर्वोपलब्धेस्तस्य च विषयमन्तरेणानुपपद्यमानतया कुत्र नियोग इति विषयाकाङ्क्षायां यागस्यैव नियोगं प्रत्यनुबन्धित्वरूपविषयत्वेन सम्बन्धाद्यागविषयनियोगश्च साध्यतया प्रतीयमानः साक्षात्कृत्यसाध्यत्वा-त्स्वस्य कृतिसाध्यत्वनिर्वाहाय विषयतयाऽन्वितयागस्यैव नियोगनिष्पत्यनुबन्धिरूपकरणत्वमाक्षिपतीति भावः । तदुक्तं शालिकायाम् । कृतितत्साध्यमध्यस्थो यागादिर्विषयो मतः । कार्ये सङ्घटिताकारे करणत्वेन सम्मत इति ।

यागानामेव परमापूर्वकरणत्वात्किमवान्तरापूर्वैरित्यतः किमेकैकनिष्पत्त्यनन्तरमपूर्वस्य जनिरुत सर्वनिष्पत्यनन्तरमिति विकल्पं मनसि निधायाद्यं दूषयति ॥ कालान्तरेति ॥ एकैकस्यैवापूर्वनिष्पादकत्वे यागान्तरवैय्यर्थ्यापत्त्याऽपूर्वस्य निरंशत्वेनाप्यतोऽप्युत्पादनासम्भवाद्दर्शपूर्णमासाभ्यामिति तृतीयया समुच्चितानामेव करणत्वप्रतीतेर्नायं पक्षः साधुरित्यर्थः । अत्रोपपत्त्यर्थमित्यनेनानुपपत्तौ सत्यामपि नोपपादकापेक्षेति द्वितीयो निरस्तः । द्वितीयं दूषयति ॥ क्रमभावीति ॥ देवतोद्देशेन द्रव्यत्यागलक्षणानां यागानां सकृदनुष्ठानासम्भवादिति भावः । क्रमेणोत्पन्नास्त एव मिलिताः सन्तु कार्यहेतव इत्यतः क्षणिकत्वान्मेलनानुपपत्तिं सूचयितुं कर्मवाचकयागशब्दप्रयोगः । अपूर्वाणामपि यागवत्क्रमभावित्वा-त्सम्भूय हेतुत्वमनुपपन्नमित्यत उक्तं मध्यवर्तीनीति । यागोत्तरं प्रधानापूर्वपर्यन्तं स्थायीनीत्यर्थः । न चैतावता यागकरणताभङ्गः । तेषामेव सूक्ष्मरूपत्वादपूर्वाणामित्याह ॥ अवान्तरेति ॥ परमापूर्वा-पेक्षयाऽवान्तरेति विशेषणम् । नन्ववान्तरापूर्वैः फलसिद्धेः किमन्तर्गडुना परमापूर्वेण । न च प्रत्यय-बलात्तत्प्रत्ययान्न तन्निराकरणमिति वाच्यम् । तस्य लिङादिपदवाच्यत्वासिद्धेरिति प्राभाकरमतेऽनुपपत्तिं मन्वानं प्रति भाट्टमतेन दृष्टान्तान्तरमाह ॥ यथा वेति ॥ यजेतेत्युक्ते शाब्दीभावनाभाव्यत्वेन पुंप्रवृत्तिलक्षणार्थभावनाप्रतीतेस्तस्याश्च भाव्यकरणेतिकर्तव्यतारूपांशत्रयसापेक्षत्वात्समानपदोपात्त-स्यापि यागस्य स्वयं क्लेशात्मकत्वेन भाव्यत्वेन सम्बन्धासम्भवाद्भिन्नपदोपात्तस्यापि स्वर्गस्य भाव्यत्वेन यागस्य करणत्वेन प्रयाजादेरितिकर्तव्यतात्वेन सम्बन्धस्य वक्तव्यत्वात् क्षणभङ्गुरस्य यागस्य कालान्तरभाविफलसाधनताऽनुपपत्तेः श्रुतकरणत्वोपपत्त्यर्थमपूर्वकल्पनेति भाट्टाशयः । तत्र गुरुमते प्रधानापूर्वसाधनत्वेन भट्टमते स्वर्गसाधनत्वेनापूर्वकल्पनमिति विभागो द्रष्टव्यः । तृतीयं निरस्यति ॥ तथेति ॥ अनुपपत्त्याद्याविष्कारः परिहारदशायां भविष्यतीत्याशयः । न वयं श्रुतिप्रतीतेऽनुपपत्ति-शमनायोपपादकानपेक्षां सर्वत्र ब्रूमः । किन्तु प्रकृत एव । एवं च त्वदुदाहृते यागेऽनुपपत्ति-सद्भावेनापूर्वकल्पनायामपि प्रकृते तदभावेन न बन्धमिथ्यात्वापेक्षेति भावेनाद्यद्वितीयावनङ्गीकारेणैव पराकृत्य तृतीयमङ्गीकरोति ॥ वैषम्यादिति ॥

वस्तुतः सतो ज्ञाननिवर्त्यताया अदर्शनान्मिथ्याभूतस्य च ज्ञाननिवर्त्यतादर्शनेन ज्ञानमज्ञानस्यैव निवर्तकमिति नियमस्यावश्यकत्वात्तद्विरोधेन श्रुतेरप्रामाण्यापत्त्या तदुपपादकतया बन्धमिथ्यात्वमवश्यं कल्प्यमित्याशयेन शङ्कते ॥ इहापीति ॥ अप्रयोजकतया त्वदुक्तनियमस्यासिद्धेर्वैषम्यमेवेत्याह ॥ सत्यस्यापीति ॥ परोक्तं दर्शनस्य नियामकत्वमन्यथयति ॥ न चेति ॥ तर्हि बाधकाभावेन त्वदुक्तनियमोऽप्यप्रयोजक इति न वैषम्यमित्यतो बाधकानुपन्यासेऽपि व्याहत्या शङ्कानुदयेन तदुक्तनियमसिद्धेस्त्वदुक्ते च शङ्कानुदयप्रयोजकव्याहत्यभावाद्बाधकानुपन्यासाच्च वैषम्यमेवेत्याशयेनाह ॥ नियतेति ॥ नियतपूर्ववृत्तित्वशून्यत्वं कालान्तरभावित्वव्यापकं कालान्तरभाविशब्दबललब्धमिति द्रष्टव्यम् । ननु सत्यस्यापि निवृत्तौ बाधकाभावेनेत्यनुपपन्नम् । बाधकसद्भावात् । तथा च दृष्टान्ते व्याहत्या शङ्कानुदयः । प्रकृते चोत्पन्नशङ्काया बाधकवशान्निवृत्तिरिति वैषम्यमात्रमप्रयोजकमेवेत्याशयेन शङ्कते ॥ सत्यस्यापीति ॥ व्याप्त्यभावादिति ॥ सत्यनिवृत्त्याऽऽत्मनिवृत्तिरूपापाद्यापादकयोर्व्याप्ति-ग्राहकप्रमाणाभावेन व्याप्त्यभावादिति भावः । ननु माऽस्तु विशेषव्याप्तिः । यस्य यद्भवति तदविशिष्टस्यापरस्यापि तद्भवतीति सामान्यव्याप्तिस्तावत्सर्वसिद्धा । तथाच सत्यत्वाविशेषात्तदाश्रयेण प्रकृतेऽप्यापादनं सुलभमेव । नापि विपक्षे बाधकाभावः । सत्यस्य निवृत्तावप्यात्मनोऽनिवृत्ताव-विशेषानुपपत्तेरेव तथात्वादित्यतो विरोधिसदसद्भावाभ्यां विशेषादविशेषोऽसिद्ध इत्याशयेन विरोधि-सद्भावस्य निवृत्तिप्रयोजकत्वं परमुखेनैवानेतुं सत्यस्य निवृत्तावात्मनिवृत्त्यापादनेऽज्ञानकल्पितत्व-पक्षेऽप्यनादित्वाविशेषेणाज्ञाननिवृत्तावात्मनिवृत्तिः स्यादित्यापादनसौलभ्यादाभाससाम्यं तावदाह ॥ अनादेश्चेति ॥ नन्वनादेरपि प्रागभावस्य निवृत्तेर्भावत्वेन विशेषणेऽपि तत्तद्वादिरीत्याऽनादिभावानामपि निवृत्तेर्नानादित्वमनिवृत्तौ प्रयोजकम् । सत्यस्य चानिवृत्तेर्मिथ्यात्वमेव निवृत्तौ प्रयोजकमिति तद्वत्त्वादज्ञाननिवृत्तावपि प्रयोजकाभावान्नात्मनिवृत्तिरिति विशेषं शङ्कते ॥ मिथ्याभूतमिति ॥ मिथ्यात्वस्य निवृत्तिप्रयोजकतानिश्चयस्य मुख्यतो व्यतिरेकसहचारनिश्चयनिबन्धनत्वादात्मप्रपञ्चयोश्च प्रकृततर्कयोरापाद्यापादककोटिनिविष्टतया तत्र तन्निश्चयासम्भवान्न मिथ्यात्वस्य निवृत्तिप्रयोजकतानिश्चय इत्याशयेनाह ॥ क्वेदमिति ॥

ननु सत्यस्यानिवृत्त्यदर्शनेऽपि निवृत्तेरदर्शनमात्रेण व्यतिरेकसहचारनिश्चयो भविष्यतीति चेत् तर्हि सादिभावत्वस्य निवृत्तिप्रयोजकत्वेऽवयवतत्संयोगनाशाभ्यामेवावयविनाशो न येन केनचिदिति नियम-सम्भवेऽपि मिथ्यात्वस्य प्रयोजकत्वेन तत्सम्भवो नियामकाभावादिति बाधकान्न तस्य प्रयोजक-तानिश्चयः । यदि च मिथ्यात्वस्य निवृत्तिप्रयोजकताग्रहेण दृष्टमप्यवयवतत्संयोग-विनाशाभ्यामेवावयविनाश इति नियममपलपसि तर्हि ज्ञानेनैवाज्ञाननिवृत्तिरिति नियममपि त्यज । तथा च न पूवोक्तं बाधकमित्याशयेनाह ॥ निवृत्ताविति ॥ यद्वा सत्यस्यानिवृत्त्यदर्शनेऽपि निवृत्त्य-दर्शनमात्रेण व्यतिरेकसहचारनिश्चयो भविष्यतीत्युक्तशङ्कापरिहार एवं तर्हि निवृत्तावनादित्वादेर-प्रयोजकत्वेन मिथ्यात्वस्यैवावश्यकत्वान्निवर्त्ये सादित्वादिनियमवन्निवर्तके ज्ञानत्वादिनियमोऽपि परित्याज्यः स्यादित्याह ॥ निवृत्ताविति ॥ मिथ्यात्वं प्रयोजकमङ्गीकुर्वताऽपि विरोधिसद्भावस्य निवृत्तिप्रयोजकताया अपरित्यागान्नायमतिप्रसङ्ग इति भावेनाशङ्कते ॥ ज्ञानमेवेति ॥ तर्हि प्राप्ताप्राप्त-विवेकेन विरोधिसद्भावस्यैव निवृत्तिप्रयोजकतापर्यवसानेन मिथ्यात्वोक्तेः रिक्तत्वात् सत्यत्वेऽपि विरोधिसद्भावात्प्रपञ्चनिवृत्तावपि नात्मनिवृत्तिस्तदभावात् । तथा च मां प्रत्यप्यात्मनिवृत्त्या पादनमनुपपन्नमेव विशेषाभावादित्याह ॥ हन्तेति ॥

### परिमल

कथमितिप्रश्नस्योत्तरमाह ॥ नहीति ॥ प्रबोधादौ स्वाप्ननिगडबन्धस्य मिथ्याभूतस्यैव निवृत्तिर्दृष्टेति प्रबोधादौ दृष्टं मिथ्याभूतबन्धनिवर्तनसामर्थ्यं यस्य तस्माज्ज्ञानाद्बधनिवृत्तिर्यदि कल्प्येत तदा परमेवं स्यात् । न हि तथा कल्प्यत इत्यर्थः ॥ दृष्टसामर्थ्यादिति ॥ दण्डादेरिवान्वयव्यतिरेकावगत-शक्तिकादित्यर्थः ॥ आगम एवेति ॥ तरति शोकमात्मविदित्यादिरित्यर्थः । आग्नेयादीनां षण्णामिति । विवृतमेतद्यागषट्कं तत्र तारेत्येतदवतारिकाव्याख्यानप्रस्तावे । प्राभाकरमतेनाह ॥ अपूर्वेति ॥ अपूर्वं प्रतिकरणभावे श्रुतेऽपीत्यर्थः । तन्मतेऽपूर्वस्यैव लिङर्थत्वात् । दर्शपूर्णमसाभ्यां स्वर्गकामो यजेतेत्यादौ विधिप्रत्ययबोध्यस्वर्गापूर्वं प्रति यागकरणताऽवगमादिति भावः ॥ प्रधानापूर्वेत्यादेरयमर्थः ॥ अमावास्यायां क्रियमाणदर्शत्रिकेण पौर्णमास्यां क्रियमाणेन पूर्णमासत्रिकेण च मिलित्वा एकं स्वर्गजनकं प्रधानापूर्वं जायते । तत्र त्रिकद्वयस्य व्यवहितत्वात् । एकैकेन प्रधानापूर्वानुदयात् । आग्नेयादिषड्भिर्यागैः षडपूर्वाणि यागानुष्ठानक्रमेण जायन्ते । तैश्चापूर्वैः पश्चात्प्रधानापूर्वमिति । अयं सप्तापूर्वीपक्षः प्रभाकरस्य । भट्टरीत्या नवापूर्वीपक्षस्तु दर्शापूर्वत्रयेण किञ्चिदपूर्वमवान्तरं जायते । पूर्णमासापूर्वत्रयेणाप्येकमपूर्वम् । ताभ्यां च प्रधानापूर्वमिति । भट्टमतेनाह ॥ यथा वेति ॥ ज्योतिष्टोमेन स्वर्गकामो यजेतेत्यत्र कालान्तरभाविस्वर्गं प्रति श्रुतस्य यागनिष्ठस्य साधनत्वस्योपपत्तयेऽपूर्वं कल्प्यत इत्यर्थः । व्यक्तमेतत्सर्वं षष्ठाद्ये स्वर्गकामाधिकरणे द्वितीयाद्ये च भावार्थाधिकरणापूर्वधिकरणयोश्च ॥ तथा श्रुतेति ॥ ‘तरति शोकमात्मविदि’ति श्रुतेत्यर्थः ॥ न चेहेति ॥ ज्ञानोदयादेवाज्ञाननिवृत्तेरिति भावः । प्रबोधे मिथ्याभूतस्वाप्ननिगडबन्धनिवर्तकत्वं दृष्टम् । सत्यनिवर्तकत्वं तु ज्ञानस्य न दृष्टमित्यत आह ॥ न च दर्शनेति ॥ वक्ष्याम इति ॥ ‘सहर्दानमात्रेण न व्याप्तिरवसीयत’ इति वैशेषिकाधिकरणे विपक्षे बाधकं विना दर्शनमात्रं व्याप्तिनिश्चायकं नेति वक्ष्याम इत्यर्थः । ननु यथा सत्यस्यापि ज्ञानेन निवृत्तौ बाधकाभावेन तन्निवर्त्यबन्धस्य मिथ्यात्वं न कल्प्यमित्युच्यते तथा यागस्यापि कालान्तर-भाविस्वर्गहेतुत्वे बाधकाभावान्मध्येऽपूर्वमपि न कल्प्यमिति वक्तुं शक्यत एवेत्यत आह ॥ नियतेति ॥ सत्यस्यापि ज्ञानेन निवृत्तौ बाधकाभावेनेत्युक्तमयुक्तमिति भावेन बाधकमाशङ्कते ॥ सत्यस्यापीति ॥ आत्मनो निवृत्त्यापत्तिभयेनाज्ञानस्य सत्यत्वत्यागेऽनादित्वत्यागोऽपि स्यादिति भावेनाभाससाम्यं चाह ॥ अनादेश्चेति ॥

### यादुपत्यं

येन बन्धेत्यस्यायमर्थः । दृष्टबलाज्ज्ञानान्निवर्तते बन्ध इति पक्षे ज्ञानस्यापि वस्तु-निवर्तकताया अदृष्टेरध्यस्तत्वं स्यादिति । श्रुतेऽप्युपपत्त्यपेक्षां दृष्टान्तेनाह ॥ यथेति ॥ आग्नेयोऽष्टाकपाल उपांशुयाजमन्तरा यजति अग्नीषोमीयमेकादशकपालमिति पूर्णमासत्रयम् । आग्नेयोऽष्टाकपाल ऐन्द्रं दधि ऐन्द्रं पय इति दर्शत्रयमित्येतेषां षण्णां यागानामपूर्वसाधनत्वोपपत्त्यर्थमपूर्वाणि कल्प्यन्त इति सम्बन्धः । अयं भावः । स्वर्गकामो यजेतेत्यत्र लिङा लौकिककार्यव्युत्पत्त्यविरोधेन नियोगस्तावदुपलभ्यते । नियोगशब्दवाच्यं च वेदे प्राभाकरमते चापूर्वमेव । तच्च साक्षात्कृत्यसाध्यत्वात्स्वस्य साक्षात्कृति-साध्यत्वनिर्वाहार्थं प्रकृत्यर्थभूतानां यागानां करणत्वमाक्षिपतीति । तदेतदाह ॥ अपूर्वकरणेति ॥ नियोगनिष्पत्त्यनुबन्धित्वं करणशब्दार्थः । यागानामेव प्रधानापूर्वकरणत्वात्किमवान्तरापूर्वैरित्याशङ्क्य किमेकैकयागनिष्पत्त्यनन्तरमपूर्वजनिरुत सर्वनिष्पत्त्यनन्तरमिति विकल्प्याद्यं दूषयति ॥ कालान्तरेति ॥ दर्शपूर्णमासाभ्यामिति तृतीयया समुच्चितानां करणताप्रतीतेर्नायं पक्षः साधुरित्यर्थः । द्वितीयं दूषयति ॥ क्रमभावीति ॥ देवतोद्देशेन द्रव्यत्यागलक्षणानां यागानां सकृदनुष्ठानं न सम्भवतीत्यर्थः । क्रमेणोत्पन्नास्त एव मिलिताः कार्यहेतव इत्याशङ्क्य क्षणिकत्वान्मेलनमेवानुपपन्नमित्यभिसन्धिनोक्तम् ॥ कर्मेति ॥ अपूर्वाणामपि यागवत्क्रमभावित्वात्सम्भूय हेतुत्वमनुपपन्नमित्याशङ्क्योक्तम् । मध्यवर्तीनीति ॥ यागप्रधानापूर्वयोर्मध्ये स्थितानीत्यर्थः । न चैतावता यागकरणताभङ्गः । तेषामेव सूक्ष्मरूपत्वा-दपूर्वाणामित्याह ॥ अवान्तरेति ॥ परमापूर्वमपेक्ष्यावान्तरेति विशेषणम् ।

नन्ववान्तरापूर्वैः फलसिद्धेः किमन्तर्गडुना परमापूर्वेण । न च तत्प्रत्ययबलात्तत्प्रत्ययान्न तन्निराकरणमिति शङ्क्यम् । तस्य प्रत्ययार्थत्वासिद्धेरिति मन्वानं प्रति दृष्टान्तान्तरमाह ॥ यथेति ॥ एषा भाट्टप्रक्रिया । यजेतेत्युक्ते शब्दव्यापारभावनाभाव्यत्वेनैव पुम्प्रवृत्तिलक्षणार्थभावना प्रतीयते । सा च भाव्यकरणेतिकर्तव्यतारूपमंशत्रयमपेक्षते । तत्र यद्यप्येकपदोपात्तत्त्वेन यागस्य भाव्यत्वं प्रतीयते । तथाऽपि क्लेशात्मकत्वेन तस्य भाव्यत्वासम्भवाद्भिन्नपदोपात्तः स्वर्गो भाव्यत्वेन सम्बध्द्यते । यागः करणत्वेन । तत्र यागस्य क्षणभङ्गुरस्य समयान्तरभाविफलसाधकताऽनुपपत्तेः श्रुतकरणत्वनिर्वाहार्थ-मपूर्वं कल्प्यत इति ॥ अपूर्वकल्पनमिति भाट्टमते स्वर्गसिध्यर्थमपूर्वकल्पनं गुरुमते परमापूर्वसिध्यर्थमिति विभागः ॥ यत्कालान्तरभावीति ॥ चिरातीतत्वेन यागस्यापि स्वर्गापेक्षया कालान्तरभावित्वादि-त्याशयः ॥ न च दर्शनेति ॥ सहचारदर्शनं व्यभिचारादर्शनं चेत्येतावन्मात्रमित्यर्थः ॥ वक्ष्याम इति ॥ ‘सहदर्शनमात्रेण न व्याप्तिरवसीयत’ इत्यादाविति शेषः । किन्त्वनुकूलतर्कसहितम् । प्रकृते च स नास्तीति पूरणीयम् । नन्वेवं यत्कालान्तरभावि न तत्कारणमिति नियमोऽपि न सम्भवति । विपक्षे बाधकाभावेनाप्रयोजकत्वादित्याशङ्कायामाह ॥ नियतपूर्वेति ॥ सत्यस्यापि ज्ञानेन निवृत्तौ बाधकतर्क-माशङ्कते ॥ सत्यस्यापि निवृत्ताविति ॥ ननु यद्येनाविशिष्टं तत्तथेति व्याप्तिरस्तीत्यत आह ॥ विपक्ष इति ॥ ज्ञानमज्ञानस्यैव निवर्तकमिति नियमे न केवलमनुकूलतर्काभावः । किन्तु प्रतिकूलतर्क-पराहतिश्चेत्याह ॥ अनादेश्चेति ॥ प्रतिकूलतर्के मिथ्यात्वमुपाधिमाशङ्कते ॥ मिथ्याभूतमिति ॥ क्वेदमिति ॥ आत्मातिरिक्तस्य सत्यस्य त्वन्मतेऽभावादिति भावः । ततश्च नोपाध्यभावेनात्मनोऽनिवृत्तिसाधनं सम्भवतीत्युक्तं भवति । किञ्चैवं सत्यस्यापि निवृत्तावात्माऽपि निवर्तेतेति त्वदीयतर्केऽपि विरोध-सन्निपातस्योपाधित्वात्तदभावेनात्मनोऽनिवृत्तिरस्त्विति वक्तुं विरोधिसद्भावस्य निवृत्तिप्रयोजकत्वं तावत्परेणाप्यङ्गीकारयितुमाह ॥ निवृत्तावनादित्वमिति ॥

### श्रीनिवासतीर्थीया

॥ दृष्टसामर्थ्यादिति ॥ प्रबोधस्य स्वाप्ननिगडबन्धनिवर्तकत्वसामर्थ्यस्य दृष्टत्वात्तद्दृष्टान्तेनैव प्रकृतेऽपि ज्ञानाद्बन्धनिवृत्तिरिति नोच्यते इत्यर्थः । आगम एव तरतिशोकमात्म-विदित्यादिरित्यर्थः । ननु ज्ञानमज्ञानस्य तत्कार्यस्य वा निवर्तकमिति शुक्तिज्ञाने सहचारदर्शना-द्य्वभिचारादर्शनाच्च नियमोपपत्तिरिति चेत्तत्राह ॥ न दर्शनेति ॥ कुत आत्मनिवृत्तिरिति ॥ सत्यस्यापि निवृत्तावात्माऽपि निवर्तेतेत्यात्मनिवृत्त्यापादनं कुतः । विरोधिनोऽभावादिति भावः ।

### वाक्यार्थरत्नमाला

नन्वस्तु वेति ज्ञाननिवर्त्यत्वपक्षाङ्गीकारः क्रियते स च ज्ञाननिवर्त्यत्वा-नभ्युपगमेन प्रवृत्तप्रथमपक्षविरुद्धः । तदङ्गीकारस्यावश्यकत्वे प्रथमत एव कुतस्तदनङ्गीकारः । किञ्चो-भयाश्रयणप्रयोजनमित्यतः पक्षद्वयेऽप्यवान्तरानेकविशेषप्रदर्शनपूर्वकं तदुभयाङ्गीकारप्रयोजनं च दर्शयति एवं ज्ञानस्य साक्षाद्बन्धेति । बन्धस्य सत्यत्व इति पूरणीयम् । यद्वाऽनुपपत्तिमित्यस्यान्यथानुपपत्ति-मित्यर्थात्सत्यत्वे साक्षाद्बन्धनिवर्तकत्वानुपपत्तिलाभ इति ज्ञेयम् । सूत्रितायाश्चेति । बन्धनिवृत्तिमात्रस्ये-त्यनेन सामान्यतो बन्धनिवृत्तेः प्रस्तावस्तस्या विशेष्यतया सम्बन्ध इति ज्ञेयम् । वस्तुगतिमनुरुध्येति । अनुरुध्य प्रवृत्तमिति शेषः । प्रवृत्तमिति वक्ष्यमाणानुसारात् । वस्तुगतिमनुरुध्य यः प्रसादपक्ष इति योजनायां प्रवृत्तत्वलाभ इति वा । उक्तपक्षावलम्बमूलतयोक्तं श्रुतिसूत्रेत्यादि प्रसादपक्षविशेषणम् । उक्तविशेषेति । उक्ता या विशेषोक्तिरज्ञानां ज्ञानद इत्येवंरूपा तल्लक्षणं यदुपपादकमिति योज्यम् । वक्ष्यमाणा-भ्युच्चयपक्षव्यावृत्तिश्चानेन सिद्धा भवति । बन्धमिथ्यात्वकल्पनेतीत्युभयत्रापि कल्पनेत्यतःपरं युक्तेति पूरणीयम् । तत्रत्येतिशब्दयोश्चाद्यस्येति प्रसादपक्षमिति द्वितीयस्येत्यभ्युच्चयपक्षमिति सम्बन्धः । इतीत्यस्येत्येवंरूपमित्यर्थः । पराभिमतेति । मिथ्यात्वाभावेऽपि साक्षाज्ज्ञाननिवृत्त्युपपत्तौ पराभिमतस्य साक्षाज्ज्ञाननिवर्त्यत्वं मिथ्यात्वेनैव उपपद्यत इत्यस्योन्मूलनादित्यर्थः । अभ्युच्चयत्वोक्तया पूर्वपक्षे सति वृथा पक्षान्तरकथनायोगः । पक्षान्तरस्य सूत्राद्यननुसारित्वेन तत्स्वीकारायोगश्चेति दूषणद्वयमपाकृतं भवति । अन्यथैवोपपन्नतापरतयेत्येवं पूर्वविषयो दर्शितोऽत्र विषयं दर्शयति अर्थापत्तिमूलेति । पूर्वयोजनायामिवै-तद्योजनायामपि नैवकारस्यान्यथैवोपपत्तिरर्थः । किन्तु प्रसादद्वारेति व्याख्यानपक्षे साक्षादिति व्याख्यानपक्षे वा नापेक्षत इत्येवं सर्वथाऽपेक्षाभाव एव तदर्थ इत्याशयेन तं दर्शयति अनेन सूत्रितेति । प्रत्युतेति निपातद्वयस्यापि त्वित्यर्थः । यत्पक्षे बन्धमिथ्यात्वापेक्षा वक्तव्या । तत्पक्षेऽपि नास्तीति प्रतिपादनाय प्रत्युतेति वक्रोक्तिः । उपपादनप्रकारस्यापीति । न केवलं सूत्रिता बन्धनिवृत्तिरित्युक्ताभिप्रायक इत्याशयेन अपिपदम् । आगम इतीति प्रतीकोपादानपाठः । आगम इत्यर्थ इति वक्ष्यते च । प्रसक्तिरेव नेतीति । अस्याशय इत्युत्तरेण सम्बन्धः । एवमुत्तरत्रापि । इति वा आशय इत्यत्र पूर्वस्योतेत्यस्य सम्बन्धे उत वेति निपातसमुदायो लभ्यते । स एव पक्षान्तरद्योतकः । आशय इत्यतःपरमिति विकल्पान्मनसि निधायेति तत्रेत्यनन्तरं च तावदिति पूरणीयम् । तेन पक्षान्तरनिरासपरत्वमपि शङ्काग्रन्थस्योक्तमिति शङ्काग्रन्थफल-कथनरूपत्वलाभादिति शङ्कत
इत्युक्तिरुपपन्नेति ज्ञेयम् ।

तत्त्वदीपनानुसारेण षड्यागस्वरूपनिरूपणपूर्वकं तत्रापूर्वकल्पनाप्रकारं च प्राभाकररीत्या दर्शयति आग्नेयोऽष्टाकपाल इत्यादिना । यदाग्नेयोऽष्टाकपालो भवत्यमावास्यायां पूर्णमास्यां चाच्युतो भवतीति वाक्यमाग्नेयोऽष्टाकपाल इत्येकदेशेन गृह्यते । एवमुत्तरत्रापि । वाक्यविहितं वाक्यैर्विहितम् । अपूर्व-साधनतेत्यत्र परमापूर्वेति योज्यम् । अपूर्वकरणभावे श्रुतेऽपीत्यादिविशेषणानि तत्तदाकाङ्क्षाक्रमेण योजयति नन्वपूर्वेत्यादिना । अत्रापि परमेति योज्यम् । विवरणे परमापूर्वापरपर्यायस्याधिकारापूर्वस्येत्युक्तः । वक्ष्यति च परमापूर्वेति । उपपत्त्यपेक्षा । अवान्तरापूर्वकल्पनया यदुपपादनं तदपेक्षेत्यर्थः । यजेतेत्यादि-लिङोऽपूर्वार्थत्वमेव कुतः । तदर्थकत्वे वा यागानां तद्विषयत्वात्करणत्वाभावः । ततश्च तत्करणत्वस्य श्रवणमसिद्धमित्यतो लिङादेरपूर्वार्थकत्वमुपपादयन् विषयत्वेन यागानां सम्बन्धं चोपपादयन् तेषां करणत्व प्राप्तिप्रकारं चोपपादयति स्वर्गकामो यजेतेत्यत्रेति । कार्यतावादेऽपि किञ्चिदुपयुक्तं वक्ष्यते लौकिकेति । गामानयेति प्रयोजकवृद्धोदीरितवाक्यश्रवणसमनन्तरं प्रयोज्यवृद्धस्य गवानयनप्रवृत्तिं दृष्ट्वा पार्श्वस्थबालस्य यद्वदयं कार्यज्ञानादेव प्रवृत्तस्तत्कार्यं चानयेत्यनेन बोधितमित्यादि वक्ष्यमाणप्रकारेण लिङो व्युत्पत्तिर्ज्ञेया । नियोगो लिङर्थत्वेन व्यवह्रियमाणोऽप्यपूर्वात्मैवेति न विरोध इत्याशयेन अपूर्वनियोगशब्दव्युत्पत्तिं दर्शयति स्वात्मनीति । उपलक्षणं चैतत् । मानान्तराप्ततयाऽपूर्वशब्दवाच्येत्यपि ज्ञेयम् । लिङ इत्यावृत्तस्य लिङः सकाशादुपलब्धेरिति पञ्चम्याख्यानं द्रष्टव्यम् । कामी हि काम्यादन्यत् काम्याव्यवहितसाधनमेव कार्यतया अवैतीति प्राभाकरप्रक्रियानुसारेण स्वर्गव्यवहितपूर्ववृत्तियागस्य स्वर्गकामनाकार्यतयाऽवगन्तुमशक्यत्वाद् यागस्वर्गमध्यवर्त्यन्यदेव लिङ्वाच्यं कार्यतया प्राप्तमिति भावः ।

नियोगमुखेन विषयतापेक्षत्वादिकं वक्तुं प्राक्नियोगशब्दवाच्यत्वमपूर्वस्योक्तम् । तद्विषयसापेक्षत्वादिकं दर्शयति तस्य चेति । नियोगस्येत्यर्थः । अधिकारिविषयावन्तरेणानुपपद्यमान इति तत्त्वदीपने अधिकारिणोऽप्युक्तावपि अत्र विषयमात्रग्रहणं विषयस्यैव करणताया उपपाद्यतया प्राप्तत्वात् तदुपयोगि-त्वेनेत्यदोषः । अनुपपद्यमानत्वं चानुपपद्यमानप्रतीतिकत्वम् । एकस्यैव यागस्य विषयत्वं करणत्वं चात्रोच्यते । तदुभयस्य भेदेन स्वरूपनिरूपणार्थमुक्तं प्रतीत्यनुबन्धित्वरूपेति । निष्पत्त्यनुबन्धित्वरूपेति च । यद्विना यत्प्रतिपत्तुमशक्यं तत्तस्य प्रतीतिसम्बन्धिरूपं तदनुबन्धीत्युच्यते । यथा घटं विना प्रतिपत्तुमशक्यस्य घटज्ञानस्य घटः प्रतीतिसम्बन्धितया विषयः । नियोगश्च यागे नियोग इति यागनिरूपित एव प्रतीयते न तु स्वातन्त्र्येणेति नियोगं प्रति यागो नियोगप्रतीत्यनुबन्धी विषयः । एवं यद्विना यन्न निष्पद्यते तस्य निष्पद्यमानस्य तन्निष्पत्तिसम्बन्धि करणं भवति । यथा घटकारणं मृत्पिण्डो घटस्य निष्पत्त्यनुबन्धि करणम् । एवं यागोऽपि नियोगनिष्पत्तिहेतुत्वान्निष्पत्त्यनुबन्धि करणं तस्येति विवेकः । अत्र नियोगप्रतीत्यनुबन्धित्वरूपविषयत्वमाक्षिपतीति वक्तव्ये विषयत्वेन सम्बन्धादित्युक्तिर्यागस्य करणत्वा-क्षेपको नियोग इत्येतत्सिद्धिं प्रति मूलत्वं विषयत्वेन सम्बन्धस्यास्तीति वस्तुस्थितिदर्शनायेति न दोषः । साध्यतयेति । लिङा कार्यस्य कृतिसाध्यरूपस्योक्तेर्नियोगस्य साध्यतया प्रतीतिः । निर्वाहायेत्यनेन यागान्यस्य नियोगनिष्पादकत्वाभाव इति सूचितम् । शालिकायामिति । शालिकानाथकृतप्राभाकरमतानु-वर्णनपरकारिकाग्रन्थनामेदम् । अनेन अपूर्वकरणेतराभावे श्रुते इत्यस्य मूलस्य स्वर्गाव्यवहितसाधन-परमापूर्वसाधनत्वे आक्षेपाल्लब्ध इत्यर्थः सूचितः । अपूर्वस्येति । परमापूर्वस्येत्यर्थः । एवमुत्तरत्रापि । दर्शपूर्णमासाभ्यामपि तृतीययेत्यादेरेव तत्त्वदीपने उक्तत्वेऽपि स्वयमधिकं दूषणं वदन् दर्शेत्याद्युक्तदूषणं चाह एकैकस्यैवेत्यादिना । षण्णां यागानां तत्तदपूर्वांशोत्पादकत्वाभ्युपगमान्न यागान्तरवैयर्थ्यमित्यत आह अपूर्वस्येति । एकैकस्यापूर्वनिष्पादकत्वपक्षे दूषणान्तरमाह दर्शेति । द्वितीयोऽपीति । किं श्रुतिप्रमितेऽनु-पपत्तिरेव नेतीत्यादिपूर्वविकल्पितपक्षत्रये किंवा सत्यामपि तस्यां तच्छमनायोपपादकापेक्षा नेत्यनेनोक्तो द्वितीय इत्यर्थः । तस्यायमर्थानुवादोऽनुपपत्तौ सत्यामपीत्यादिः । उपपत्त्यर्थमित्यनेन प्रथमपक्षनिरासायोप-पादकापेक्षाऽस्तीति प्रतिपादनेनैव निरस्त इत्यर्थः । द्वितीयमिति । उत सर्वनिष्पत्त्यनन्तरमपूर्वजनिरिति प्रकृतविकल्पीयद्वितीयमित्यर्थः । त एवेति । षड्यागा एवेत्यर्थः । कार्यं नियोगाख्यम् । क्षणिकत्वादिति । क्षणिकत्वात्तेषां मेलनस्यैवानुपपत्तिरिति सूचयितुमित्यर्थः । विवरणे यागकर्मेति कर्मपदप्रयोगात् क्षणिकत्व-सूचनसम्भववदिहापि कर्मवाचियागशब्दप्रयोगाद् यागपदेन कर्मत्वप्रतिपादनमुखेन तत्सूचनसम्भवः । मूले तु यागस्य कर्मतायाः स्पष्टत्वाशयेन कर्मेति नोक्तमिति भावः । क्रमभावित्वादिति । यागानां क्रमभावित्वे तज्जन्यापूर्वाणामपि क्रमभावित्वप्राप्तेरिति भावः । सम्भूय मिलित्वा । मध्यवर्तिनीत्यस्योक्तशङ्का-निरासकत्वप्रकारं दर्शयति यागोत्तरमिति । एतावतेति । यागजन्यापूर्वाणामेव परमापूर्वकरण-त्वाभ्युपगमेनेत्यर्थः । तेषामेवेति । यागीयसूक्ष्मरूपत्वादित्यर्थः । फलसिद्धेरिति । यागजन्यपरमापूर्वेणापि साध्यं यत्स्वर्गाख्यं फलमभिमतं तत्सिद्धेरित्यर्थः । प्रत्ययेति । लिङादिप्रत्ययेत्यर्थः । असिद्धेरिति । भावनाया एव लिङादिवाच्यत्वाङ्गीकारेण कार्ये व्युत्पत्त्यनङ्गीकारेण चासिद्धेरित्यर्थः । अनुपपत्तिमित्यनेन प्राभाकरमतमुक्तानुपपत्त्या दुष्टमिति सूचितम् ।

एषा भाट्टप्रक्रिया— स्वर्गकामो यजेतेत्यादिषु स्वर्गाद्युद्देशेन यागादिविधायकवाक्येषु यजेतेत्यादि-विधायकशब्दाः सन्ति । तत्र तावद्यजेतेत्यत्रास्त्यंशद्वयम् । यजिधातुः प्रत्ययश्च प्रत्ययेऽप्यस्त्यंशद्वयम् । लिङ्त्वमाख्यातत्वं च । तदुभयरूपेण प्रत्ययेन भावनोच्यते । भावना नाम भाव्यनिष्ठो भवितुर्भवनानुकूलो व्यापारविशेषः । सा च भावना द्विविधा । शाब्दी आर्थी चेति । तत्र पुरुषप्रवृत्त्यनुकूलो व्यापारविशेषः शाब्दी भावना । लिङादिश्रवणे ह्ययं मां प्रवर्तयतीति नियमेन प्रतीतेः । स च व्यापारो लोके आज्ञादि-रूपवक्त्रभिप्रायस्य सम्भवात्तद्रूप एव भवति । वेदे तु पुरुषाभावेनाज्ञादिरूपव्यापारानुपपत्तेः शब्दनिष्ठ एव प्रेरणापरपर्यायः शक्तिविशेषो व्यापारः । सा चांशत्रयवती । तत्र लिङादिनिष्ठशाब्दभावनां प्रति लिङादिज्ञानं करणत्वेनान्वेति । करणत्वं च नोत्पादकत्वम् । रूपादिज्ञानोत्पादकेन्द्रियसन्निकर्षात्प्राक् रूपादिज्ञानस्या-भाववल्लिङादिज्ञानात् प्राक्शब्दधर्मभावनाया अभावप्रसङ्गात् । किन्तु शाब्दभावनाया यद्भाव्यं तन्निर्वर्तकत्वम् । भाव्यं तु वक्ष्यमाणांशत्रयोपेता आर्थीभावनैव । इतिकर्तव्यता तु वायुर्वा इत्याद्यर्थवादानां प्राशस्त्यार्पकत्वादर्थवादसमर्पितप्राशस्त्यज्ञानम् । एवमंशत्रयवती शाब्दी भावना लिङांशेनोच्यते । पुरुषप्रवृत्तिरूपो अन्यो व्यापार आर्थी भावना । साप्यंशत्रयवती । तत्र धात्वर्थो यागादिः करणत्वेन सम्बद्ध्यते । स्वर्गादिर्भाव्यत्वेन । न तु समानपदोपात्तोऽपि यागः । तस्य क्लेशात्मकत्वात् । प्रयाजादिक-मितिकर्तव्यतात्वेन सम्बद्ध्यते । उक्तविधा चेयमार्थी भावना आख्यातांशेनोच्यते । तथाच यागकरणिकार्थ-भावनांशे यागस्य यत्करणत्वं प्राप्तं तदनुपपन्नम् । क्षणभङ्गुरस्य तस्य समयान्तरभाविफलसाधनतानुपपत्ते-रित्यतः श्रुतकरणत्वनिर्वाहार्थं मध्ये अपूर्वं कल्प्यते । तेन यागः स्वजन्यापूर्वद्वारा स्वर्गसाधनं भवतीति ।

तत्त्वप्रदीपिकातन्नयनप्रसादिन्योरपीदं प्राभाकरादिमतद्वयमुपन्यस्तमस्ति । तत्प्रकारोऽप्युपयोगानु-सारेण ज्ञेयः । तथैव चशब्दस्तद्व्यापारो वा प्रवर्तक इति निरस्तमिति वक्ष्यमाणमूलटीकाव्याख्याने व्यापारादिविवेकः करिष्यते सोऽप्युपयोगानुसारेण ज्ञेयः । अज्ञानस्य येनकेनापि निवृत्तिः किं नेष्यते । किं ज्ञानेनेत्यनेनानादित्वस्य केवलस्य भावत्वविशेषितस्य वा निवृत्त्यभावप्रयोजकत्वस्य प्रागभावादौ व्यभिचारेणायोगे निवृत्तिप्रयोजकतया मिथ्यात्वमङ्गीकुर्वता सादिभावत्वस्य निवृत्तावप्रयोजकत्वमपि वाच्यम् । तथाच अनादित्वमविनाशेऽप्रयोजकीकृत्य विनाशे सादिभावत्वं चाप्रयोजकीकृत्य विनाशे मिथ्यात्वं प्रयोजकं त्वया कार्यम् । तदा तु अवयवतत्संयोगनाशाभ्यामेवावयविनाश इति नियमविरोध इत्युच्यत इत्याह तर्हि सादिभावत्वस्येति । ननु मिथ्यात्वस्य प्रयोजकत्वेऽप्युक्तनियमः किं न स्यात्ततो न विरोध इत्यत उक्तं नियामकाभावादिति । सादिभावत्वस्य प्रयोजकत्वे गुणगुण्याद्यभेदमतानुसारेण वा सादिभावत्वस्य वा नाशं प्रति अवयवादिनाशस्य प्रयोजकता शक्या वक्तुम् । अवयविनः प्रकारान्तरेण नाशानुसारेण दृष्टत्यागादृष्टकल्पनाप्रसङ्गात् । मिथ्यात्वस्य प्रयोजकत्वे तु नावयवादिनाशस्य कार्यनाश-प्रयोजकत्वनियमो वक्तुं शक्यः । अवयवित्वादेः सादिभावत्वघटकतयोक्तनियमप्रसङ्गेऽपि मिथ्यात्व-प्रयोजकत्वे अवयवित्वादिप्रापकाभावेनोक्तनियमस्याप्रसरात् प्रत्युत तद्विरोध एवेति भावः । तस्य मिथ्यात्वस्य । ननु मिथ्यात्वस्य प्रयोजकत्वमङ्गीकुर्वता अवयवादिनाशेनैवावयविनाश इति नियमस्यैवा-नङ्गीकारान्न तदसम्भवो वा तद्विरोधो वाऽनिष्ट इत्याह यदि च मिथ्यात्वस्येति । यदि स्वाग्रहमात्रेण दृष्टस्यापि अवयवादिनाशरूपप्रयोजकस्य त्यागस्तर्हि दृष्टोऽपि ज्ञानेनाज्ञाननाशः परित्याज्यः । तथाच ज्ञानमज्ञानस्यैवेति नियमरूपं पूर्वोक्तं न बाधकमित्यर्थः । एतद्योजनायां निवृत्ताविति मूलम् । मिथ्यात्वं निवृत्तौ प्रयोजकीकुर्वतेति सम्बन्धः । अनादित्वमप्रयोजकीकृत्येत्यत्र योग्यतया विनाशाभावं प्रतीति सम्बद्ध्यत इति योजितं भवति । निवृत्तावनादित्वादेरिति । एवं च निवृत्तावनादित्वमिति यथाश्रुत एव सम्बन्धः । निवृत्तिं प्रत्यनादित्वं न प्रयोजकं न तन्नियामकम् । तदभावसंपादनाय नालमिति यावत् । उपलक्षणमेतत् । सादित्वं निवृत्तौ न प्रयोजकं न निवृत्तिमापादयतीत्यपि बोध्यम् । अत एव अनादित्वादेरित्यादिपदम् ।

