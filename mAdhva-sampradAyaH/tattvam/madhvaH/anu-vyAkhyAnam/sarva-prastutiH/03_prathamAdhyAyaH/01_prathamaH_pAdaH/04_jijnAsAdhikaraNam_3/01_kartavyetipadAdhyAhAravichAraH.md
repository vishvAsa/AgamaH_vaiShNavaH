+++
title = "०१ कर्तव्येतिपदाध्याहारविचारः"

+++


## स एव सर्ववेदार्थो जिज्ञास्योऽयं विधीयते

**कर्तव्येतिपदाध्याहारविचारः**

***स एव सर्ववेदार्थो जिज्ञास्योऽयं विधीयते***

### सुधा

विधीयत इत्यनेन कर्तव्येति पदाध्याहारं सूचयति । ननु भवतीति स्वतः सिद्धम् । मैवम् । तथा सत्यनुवादत्वप्रसङ्गात् । अत्रैके चोदयन्ति । सिद्धैव ननु ब्रह्मजिज्ञासा । अथातो धर्मजिज्ञासेति सकलवेदार्थविचारस्योदितत्वात् । ब्रह्मज्ञानस्य चोदनालक्षणत्वेन धर्मस्वरूपत्वा-दभ्यधिकाशङ्काऽभावादिति ।

### वाक्यार्थचन्द्रिका

नन्वत्र विधीयत इति सूत्रशेषसमर्पणं वा सूत्रेण विधीयत इति भाष्यकारीयं सूत्रप्रतिपाद्यकथनं वा । आद्येऽपि विपूर्वदधातेः करोत्यर्थत्वात्क्रियत इत्यर्थो वा रूढिमाश्रित्य कर्तव्यतया बोध्यत इति वा तस्यार्थः । नाद्यः । अनुवादत्वप्रसङ्गादिति वक्ष्यमाणदूषणस्यात्रापि प्रसक्तेः । न द्वितीयः । सूत्रोक्तविषयादिमत्वत्य कर्तव्यतां प्रत्येव हेतुत्वेन तद्बोघे हेतुत्वासम्भवेनासङ्गत्यापत्तेः । न च विषयादिमत्वात् श्रुत्या कर्तव्यतया बोध्यत इति सूत्रार्थ इति वाच्यम् । श्रुतिसमानार्थकसूत्रे श्रुत्यर्थं साध्यतया निर्दिश्य तत्र हेतोः कथनीयतया बोध्यस्याप्यकथनीयत्वात् । नापि द्वितीयः । कृत्यानां विधौ स्मरणाज्जिज्ञास्य इत्येतावतैव विधिलाभसम्भवे विधीयत इत्यस्य वैयर्थ्यापत्तेरित्यतः कृत्यानामर्हार्थेऽपि स्मरणेन सावकाशतया नियमेन कर्तव्यपदाध्याहार सूचकत्वासम्भवाद्भाष्यकारीयं तत्प्रतिपाद्यकथन-मुपपन्नम् इत्याशयेना ॥ विधीयत इति ॥ अनुवादत्वे सिद्धार्थबोधकत्वप्रसङ्गादिति । तस्य च वैयर्थ्यादि-त्याशयः । स एव भर्गशब्दार्थ इत्यादिकं प्रकारान्तरेण व्याख्यातुं स एव सर्ववेदार्थ इत्यनेनांश-भेदव्यावर्त्यगतार्थताशङ्कातत्समाधानं पञ्चपादिकोदाहृतमनुवदति ॥ सिद्धैव नन्विति ॥ ब्रह्मप्रतिपादक वाक्यान्युदाहृत्य अविचारेऽपि वेदान्तानामर्थनिर्णयापेक्षितन्यायसन्दर्भस्याथातो धर्मजिज्ञासेत्यादिसूत्रैः सूचितत्वात्पूर्वतन्त्रेण अस्य गतार्थतेत्याशयः । (अथातो धर्मजिज्ञासेत्युक्तौ किं तद्धर्मस्वरूपमित्या-काङ्क्षायां चोदनालक्षणोऽर्थो धर्म इति द्वितीयसूत्रे धर्मस्वरूपमुक्तम् । तस्यायमर्थः । चोदनेति विधिवाक्यमिति प्राभाकरमतं मन्त्रार्थवादनामधेयसहितं तदिति भाट्टमतम् । लक्षणशब्दः प्रमाणशब्दः । यश्चोदनाप्रमाणकोऽर्थरूपः स धर्म इति । श्येनयागादौ प्राप्तिनिरासायार्थ इति । तस्यानर्थसाधन-त्वादिति । तथा च तद्वदात्मन्येवात्मानं पश्येदिति चोदनाप्रमाणकत्वेन ज्ञानस्य धर्मस्वरूप-त्वादित्यर्थः) । ननु विधिवाक्यनिर्णयार्थं प्रवृत्तपूर्वतन्त्रेण सिद्धपरवाक्यार्थनिर्णयार्थप्रवृत्तैतत्तन्त्रस्य विषयभेदान्न गतार्थता युक्तेत्यतः सकलपदार्थानां कार्य एव गृहीतसङ्गतित्वेन कार्यस्यैव पदार्थतया वेदस्य कार्यमात्रपरत्वात्तस्य च तत्रैव निरूपितत्वेन निरूपणेऽनवशेषात् पुनरारम्भो न युक्त इत्याशयेनाह ॥ सकलेति ॥ ननु येन यत्प्रमीयते तस्य तत्परत्वाद्वेदान्तेभ्यश्चोपक्रमादितात्पर्यलिङ्गैर्ब्रह्मण एव प्रमीयमाणत्वेन तेषां तत्परत्वेन पूर्वोत्तरतन्त्रयोर्विषयभेदः स्यादेवेत्यतो वेदान्तेष्वपि ‘आत्मा वा ओ द्रष्टव्य’ इत्यादिज्ञानविध्युपलम्भादितरेषां च तदपेक्षितार्थप्रतिपादकत्वेन वेदान्तानामकार्य-निष्ठत्वानुपपत्तेर् विधिभेदेऽपि विध्यपेक्षितरूपाणामुत्पत्तिविनियोगप्रयोगाधिकाराणां क्रियाप्रतिपत्त्योर-विशेषेण निरूपितत्वेन न्यायसाम्यान्नास्य पुनरारम्भो युक्त इत्याशयेनाह ॥ ब्रह्मज्ञानस्येति ॥

ननु प्रथमेऽध्याये वेदप्रामाण्यस्य द्वितीये कर्मोत्पत्तिविधिभेदस्य तृतीये विहितानामङ्गाङ्गिभावस्य चतुर्थे क्रतुपुरुषार्थप्रयुक्तानुष्ठेयपरिमाणस्य पञ्चमेऽनुष्ठानक्रमस्य षष्ठे विध्यपेक्षिताधिकारस्य सप्तमे प्रकृत्युपदिष्टानामङ्गानां विकृतावतिदेशस्याष्टमे त्वाग्नेयोऽष्टाकपाल इत्यादिप्रकृत्युपदिष्टानामङ्गानां सौर्यं चरुमित्यादिविकृतौ द्रव्यदेवतादिद्वारेण विशेषातिदेशस्य नवमे प्रकृत्युपदिष्टमन्त्रसामसंस्काराणां विकृतावतिदिष्टानां प्रकृतिविकृत्योर्द्रव्यदेवताभेदे सति प्रकृतिगतद्रव्यादिशब्दं विहाय विकृतिगतद्रव्यादि-शब्दाध्याहारलक्षणोहस्य दशमे तु विकृतावतिदिष्टाङ्गानां प्रकृतौ सावकाशानां विकृतगतविशेषाङ्गोप-देशादिना बाधस्य शकादशेत्वनेकशे षिविधिप्रयुक्तस्य सकृदनुष्ठानादेव सर्वशेष्युपकारकत्वसाम्यलक्षण-तन्त्रस्य द्वादशे त्वेकशेषिप्रयुक्तशेषानुष्ठानस्याप्रयोजकशेष्यन्तरोपकारलक्षणप्रसङ्गस्य निरूपणमिति पूर्वतन्त्रे तत्तदाशङ्कापरिहाराय विध्यंशभेदानां निरूपणार्थं तत्तदध्यायारम्भवद्वेदान्तानां विधिपरत्वेन तत्रैव प्रामाण्ये सिद्धेऽपि प्रतिपत्तव्यस्य ब्रह्मणः प्रत्यक्षानुमानागम्यत्वादाम्नायस्य क्रियार्थत्वात्प्रमाणा-भावेन प्रतिपत्तव्यस्यैवाभावात्प्रतिपत्तव्याभावे च प्रतिपत्तिविध्ययोगान्न तेषां प्रामाण्यमिति विशेष-शङ्कापरिहाराय ब्रह्मनिरूपणार्थमेतदारम्भः किं न स्यादित्यतस्तक्षणादिसंस्कारविशिष्टदारुविशेष-रूपालौकिकयूपस्य यूपं तक्षतीत्यादिविधिपरादपि वाक्यात् सिद्धिवदलौकिकाहवनीयस्याग्नीनादधीते-त्यादिविधिवाक्यादेव सिद्धिवत्स्वर्गकामपदसमभिव्याहारादपूर्वसिद्धिवच्च विधिपरादपि ब्रह्मसिद्ध्यु-पपत्तेर्द्वैतग्राहिप्रत्यक्षादिविरोधादसिद्धौ वाऽऽरोपित (वाचं धेनुमुपासीत इत्यादिवत् ) रूपेणोपा-सनोपपत्तेर्नैयं पूर्वतन्त्रतोऽभ्योधिकाशङ्केत्याशयेनाह ॥ अभ्यधिकाशङ्काऽभावादिति ॥

### परिमल

वाचस्पतिमतमाशङ्कते ॥ नन्विति ॥ स्वत इति ॥ यत्नेन विना ‘अस्तिभवत्योः सर्वत्राध्याहार’ इति न्यायादित्यर्थः ॥ सिद्धैव नन्विति ॥ नन्वित्यस्य खल्वित्यर्थो ध्येयः । तथा च अनुवादकत्वं न दोषायेति भावः । ननु धर्माय सर्ववेदविचारः कार्य इति जैमिनीसूत्रस्य तद्भाष्येऽर्थ उक्तः । न च ब्रह्मज्ञानं धर्मः येन ब्रह्मज्ञानाय वेदविचारः कार्य इत्यर्थोऽपि लब्धः स्यात् । तथा च सकलवेदार्थविचारस्योदितत्वादित्युक्तिरयुक्तेत्यत आह ॥ ब्रह्मज्ञानस्येति ॥ पूर्वतन्त्रे अथाथो धर्मजिज्ञासेत्युक्तौ किं धर्मस्वरूपं यदर्थं विचारः कार्य इति शङ्कायां ‘चोदनालक्षणोऽर्थो धर्म’ इति द्वितीयसूत्रे धर्मस्वरूपमुक्तम् । तस्यायमर्थः । चोदनोति विधिवाक्यमात्रमिति प्राभाकरमतम् । मन्त्रार्थ-वादनामधेयसहितं विधिवाक्यमिति भाट्टमतम् । लक्षणशब्दः प्रमाणवचनः । यश्चोदनाप्रमाणकोऽर्थ-रूपश्च स धर्म इति । शत्रुवधहेतुश्येनयागादेपि श्येनेनाभिचरन्यजेतेति चोदनाप्रमाणकत्वेन धर्मत्वप्राप्ति- निरासायार्थ इति विशेषणोक्तिः । श्येनयागादेरनर्थत्वादिति । तथाच जैमिनिसूत्रोक्तदिशा ब्रह्मज्ञान-स्यापि ‘आत्मन्येवात्मानं पश्येद्विज्ञानं प्रज्ञां कुर्वीत’ इत्यादि चोदनाप्रमाणकत्वेन धर्म-स्वरूपत्वादित्युक्तम् ॥

### यादुपत्यम्

॥ ननु भवतीति स्वतः सिद्धमिति ॥ भवतीत्यव्याहारः । स्वत एव व्याख्यातृ-व्यापारमनपेक्ष्यैतत्सिद्धमित्यर्थः । विधिनिषेधाववधूय प्रत्ययायोगात्तत्रापि विधेरेवाधिकार्यादीतरपदार्था-न्वितत्वेन योग्यत्वादिति भावः ॥ अनुवादत्वेति ॥ श्रोतृप्रवृत्तिनिवृत्त्यनुपयुक्तसिद्धार्थबोधकत्वप्रसङ्गाद् इत्यर्थः ॥ ननु सिद्धैवेति ॥ वेदान्तानामर्थनिर्णयार्थमपेक्षितो न्यायकलापो अथातो धर्मजिज्ञासे-त्यादिसूत्रैः सूचित इत्यर्थः । ननु विधिवाक्यार्थनिर्णय एव प्रवृत्तो न ब्रह्मवाक्यार्थनिर्णयोऽतः प्रमेय-भेदान् न्यायभेदोऽप्यावश्यक इत्यत आह ॥ सकलवेदार्थस्य विचारितत्वादिति ॥ लोके सकलपदाना-कार्यपरतया सङ्गतिग्रहणात्कार्यमेव वेदार्थः । तस्य च तत्र निरूपितत्वात् । किमपरमवशिष्टं यद्विचाराय पुनरारम्भ इत्यर्थः । ननु न सर्वस्य वेदस्य कार्यपरत्वं युक्तम् । वेदान्तानामुपक्रमादिभिर्ब्रह्मपरत्वाव-गमात् । कार्यं च वेदान्तैरनवगम्यमानं न तद्वाक्यप्रमेयमिति तत्राह ॥ ब्रह्मज्ञानस्येति ॥ वेदान्तेष्वप्यात्मा द्रष्टव्य इत्यादौ ज्ञानविधिरुपलक्ष्यते । तदपेक्षितार्थप्रतिपादकानि चेतराणि वाक्यानि । तत्कथमकार्य-निष्ठत्वं वेदान्तानामिति भावः । ननु प्रतिपत्तव्यस्य ब्रह्मणो न तावत्प्रत्यक्षादिना सिद्धिः । ‘नेन्द्रियाणि नानुमानम्’ इत्यादिश्रुतेः । नाप्यागमेन तस्य कार्यमात्रपरत्वादतो ब्रह्मणोऽसिद्धत्वात्तत्प्रतिपत्तिविधि-रेवानुपपन्नार्थतया न सम्भवतीति न ब्रह्मज्ञानं धर्मस्वरूपमित्याशङ्कायां तन्निराकरणायेदमारभ्यत इति तत्राह ॥ अभ्यधिकाशङ्केति ॥ अयमर्थः । यथा यूपं तक्षति यूपमष्टाश्रीकरोति खादिरो यूपो भवतीत्यादिवाक्यपर्यालोचनया तक्षणादिसंस्कारविशेषविशिष्टो दारुविशेषो यूपोऽलौकिकोऽप्याम्नाया-द्विधिपरान्निश्चीयते । यथा वाऽलौकिकोऽप्याहवनीयोऽग्नीनादधीतेत्यादिवाक्यात्संस्कृताग्निरिति निश्चीयते तथा विधिपरादपि सत्यादिवाक्याद्ब्रह्मसिद्धिः । प्रत्यक्षादिविरोधादाम्नायतस्तदसिद्धौ वाचं धेनुमुपा-सीतेत्यादाविवारोपितब्रह्मोपास्तिसम्भवान्न तद्विध्ययोग इति नोक्ताऽभ्यधिका शङ्काऽयुक्ता । अतो युक्तमुक्तं ब्रह्मज्ञानस्य धर्मस्वरूपत्वमिति न तदर्थकमिदं शास्त्रमारम्भणीयमिति ।

### श्रीनिवासतीर्थीया

॥ अनुवादत्वेति ॥ सिद्धार्थबोधकत्वेन प्रवृत्तिनिवृत्त्यनुपयुक्तत्वादित्यर्थः । ननु ब्रह्मजिज्ञासायाः कथं धर्मत्वं येन पूर्वमीमांसयैव ब्रह्मज्ञानस्य सिद्धत्वादियं ब्रह्ममीमांसा व्यर्था स्यादित्यत आह ॥ ब्रह्मज्ञानस्येति ॥ चोदनालक्षणत्वेनेति ॥ ‘तद्विजिज्ञासत्व’ ‘आत्मा वा ओ द्रष्टव्य’ इत्यादिविधिवाक्यबोध्यत्वेनेत्यर्थः ॥ धर्मेति ॥ ‘चोदनालक्षणोऽर्थो धर्म’ इति धर्मलक्षण-स्योक्तत्वादित्यर्थः ।

### वाक्यार्थरत्नमाला

इत्यर्थो वेत्यत्र तस्येति वक्ष्यमाणमाकृष्यते । वक्ष्यमाणेति । भवतीत्येव स्वतःसिद्धमित्येतच्छङ्कापरिहारावसरे तथा सत्यनुवादत्वप्रसङ्गादिति वक्ष्यमाणेत्यर्थः । कर्तव्यतां प्रत्येवेति । विषयाद्यभावाज्जिज्ञासा न कर्तव्येति पूर्वपक्षनिरासाय प्रकृतसूत्रे उक्तस्य विषयादिमत्त्वस्य जिज्ञासा कर्तव्येत्यत्रैव हेतुत्वं सम्भवति । कर्तव्यतया बोध्यत इत्यत्र तु न तस्य हेतुत्वसम्भवः । विषयाद्यभावेन कर्तव्यतया बोध्या न सम्भवतीति पूर्वपक्षाभावात् । तत्कर्तव्यत्वाभावस्यैव शास्त्रानारम्भप्रयोजकत्वेन तद्बोध्यत्वाभावस्य तदप्रयोजकत्वाच्चेति भावः । श्रुत्येति । यद्यपि कर्तव्यतया बोध्यत इति पक्ष इव श्रुत्येत्यधिकपूरणेऽपि विषयादिमत्त्वस्य कर्तव्यतां प्रत्येव हेतुत्वेनेत्युक्तदूषणस्यानुद्धारान्न पुनस्तदाशङ्का युक्तेति भाति । तथाऽपि पूर्वदूषणेन परिहृताया अपि शङ्कायाः श्रुतिसमानार्थेति वक्ष्यमाणाधिकदूषणेनापि दूषणं कर्तुं पुनराशङ्केत्यदोषः । विषयादिमत्त्वात् कर्तव्यतया बोध्य इति प्रथमार्थे सूत्रोक्तन्यायस्य सूत्रेण कर्तव्यतया बोधोपपादकत्वमुच्यत इत्यर्थस्यापि प्राप्त्या श्रुतिनिर्णायकत्वाभावप्रसङ्गोऽपि पूर्वत्रायाति तद्दूषणस्यात्राप्रसङ्ग इति भावेन पुनरत्राशङ्कोपपत्तिश्च । एवं च श्रुतिसमानार्थेति वक्ष्यमाणं दूषणं विषयादिमत्त्वात्कर्तव्यतया बोध्यत इति प्रथमार्थेऽपि योज्यम् । श्रुतिनिर्णायकत्वाभावरूपपूर्वदूषणस्य एतच्छङ्कायामप्रसर इति विशेषस्तु स्पष्ट इति ज्ञेयम् । द्वितीय इति । सूत्रेण विधीयत इति भाष्यकारीयं सूत्रं प्रतिपाद्यकथनमित्याद्यविकल्पद्वितीय इत्यर्थः । कृत्यानामिति । कृत्याः प्राङ् ण्वुल इति तव्यदादीनां कृत्यसञ्ज्ञा । विधाविति । विधीयत इत्यस्येति । अनुव्याख्यानगतस्येति शेषः । अर्हार्थेऽपीति । र्ओ कृत्यतृचश्चेति स्मरणादिति भावः । आद्यद्वितीयं कल्पमेवाङ्गीकृत्य तत्र प्राप्तदोषमुद्धरन् तत्पक्षाङ्गीकार-परतया मूलमवतारयति कृत्यानामर्हेति । अत्र टीकायामनुवादत्वं सिद्धार्थबोधकत्वमित्यनुवादपूर्वकं प्रथमान्ततया व्याख्याय तत्रतत्र स्थल इवावच्छेदमकृत्वा प्रसङ्गादितीति मूलप्रतीकमुपादाय तस्य च वैयर्थ्यादित्याशय इत्युक्तम् । लेखकेन तु अवच्छेदाभावं ज्ञात्वैकवाक्यतां विज्ञायानुवादत्वे सिद्धार्थबोधकत्व-प्रसङ्गादिति पाठः कल्पित इति ज्ञेयम् । वैयर्थ्यादिति । अधिकविधाननिषेधरूपप्रयोजने सत्येव तस्य सार्थक्यात् प्रकृते च तदभावादिति भावः ।

प्रकारान्तरेणेति । ओङ्कारार्थो ब्रह्म भवतीति ओङ्कारव्याख्यानरूपव्यावृत्त्यर्थकथनरूपगायत्री-व्याख्यानभूतपुरुषसूक्तद्वारा सर्ववेदार्थतया प्राप्तमित्येवंप्रकारेण वेदानां ब्रह्मसूत्रविषयस्य च सम्बन्ध-प्रतिपादकत्वेन पूर्वव्याख्यातत्वात् तदतिरिक्तप्रकारेणेत्यर्थः । अंशभेदेति । सर्ववेदार्थ इत्येकोंऽशः । तत्रापि सर्वेत्यपरोंऽशः । स एवेत्यन्योंऽश इत्यंशभेदेनेत्युत्तरमूले स्पष्टम् । व्यावर्त्यत्वं च निरस्यत्वम् । तथा च केनचिदंशेन व्यावर्त्या या गतार्थताशङ्का केनचिदंशेन व्यावर्त्यं यत्तत्समाधानं तदुभयं पञ्चपादिकोदाहृतमिति योज्यम् । अनेनैके पञ्चपादिकाकाराश् चोदयन्ति गतार्थतां शङ्कते इति मूलं व्याख्यातं भवति । अत एव शङ्कातत्समाधानमिति द्वन्द्वैकवद्भावः । तथाच पञ्चपादिकाकारीयगतार्थताशङ्का तत्समाधाननिरास-परतयाऽपि स एव भर्गेत्यादि व्याख्यातुं तदीयशङ्कादिकमनुवदति अत्रैक इत्यादिना । सिद्धैव नन्विति । ब्रह्मप्रतिपादकेत्यादीति फलितमिति ज्ञेयम् । धर्मजिज्ञासेत्यत्र ब्रह्मजिज्ञासायाः सिद्धिः कथम् । धर्म-प्रतिपादकवाक्यान्युदाहृत्य तद्विचारेऽपि ब्रह्मप्रतिपादकवाक्यान्युदाहृत्य तद्विचाराभावेन व्यधिकरणत्वा-दित्यत आह ब्रह्मप्रतिपादकेति । वेदान्तानामर्थनिर्णयेत्यादिविवरणतत्तत्त्वदीपनानुसारेणेदम् । एवमुत्तरत्रापि तत्तदनुसारेण व्याख्यानादिकम् । न्याय उपक्रमादिः श्रुत्यादिश्च सूत्रितत्वाद् ब्रह्मजिज्ञासाया कृत्यान्तरा-भावादिति योज्यम् । विषयभेदादिति । पूर्वोत्तरमीमांसयोर्भिन्नप्रमेयत्वेन निर्णायकन्यायोऽपि भिन्न एवेति भावः । सकलेत्यतः प्राक् लोक इति पूरणीयम् । वेदस्य । वेदस्यापि । तस्य चेत्यनेन बुद्ध्या विवेकेन कार्यं परामृश्यते । ब्रह्मण एवेति । न तु कार्यस्य प्रमीयमाणत्वं ततो न वेदान्तानां कार्यपरत्वमिति भावः । पूर्वोत्तरतन्त्रयोरिति । उक्तरीत्या धर्मब्रह्मपरयोरिति योज्यम् । वेदान्तेष्वपीति । कर्मकाण्डे ज्योतिष्टोमे-नेत्यादि क्रियाविध्युपलम्भवदिति योज्यम् । इतरेषां चेति । विधिप्रत्ययरहितानां सत्यं ज्ञानमित्यादीनां ज्ञानविध्युपयुक्तात्मस्वरूपादिप्रतिपादकत्वेनेत्यर्थः । कर्मकाण्डे विधिरहितार्थवादादिवाक्यवदिति योज्यम् । ननु पूर्वतन्त्रे क्रियाविध्यपेक्षितरूपाणां प्रतिपादनात् कथं ज्ञानविनिर्णयोऽपि तत्र सिद्ध इत्याह विधिभेदेऽ-पीति । तत्र निरूपितो विधिः क्रियाविधिर् ज्ञानविधिस्त्वात्मेत्यादिरिति क्रियाज्ञानविषयत्वाभ्यां विध्योः स्वरूपभेदेऽपीत्यर्थः । विध्यपेक्षितेति । विधिर्नियोगः साधारण्येन विधिमात्रे अपेक्षितानां रूपाणामित्यर्थः । उत्पत्तीत्यादि । कर्मस्वरूपमात्रे बोधको विधिरुत्पत्तिविधिः । यथाऽग्निहोत्रं जुहोतीत्यादिः । अङ्गाङ्गि-भावबोधको विधिर्विनियोगविधिः । यथा दध्ना जुहोतीत्यादिः । साङ्गे प्रधाने कर्मण्यनुष्ठानबोधको विधिः प्रयोगविधिः प्रयाजादिभिरुपकृत्य दर्शपूर्णमासाभ्यां यजेतेत्यादिः । कामनाजीवनादिनिमित्तवतः कर्मण्यैश्वर्यबोधको विधिर् अधिकारविधिः । स्वर्गकामो यजेतेत्यादिः । त एते विधयः क्रियायां निरूपिता ज्ञानेऽपि यथायोगमुत्प्रेक्षितुं शक्या एव । अन्यथा क्रियामेकामुदाहृत्य निरूपितास्ते क्रियान्तरेऽपि पुनः प्रतिपादनीयाः स्युरिति भावः । न्यायसाम्यात् । क्रियाया विध्यपेक्षितन्यायानां ज्ञानविधावपि साम्यात् । चोदनालक्षणत्वेनेति मूलम् । चोदना लक्षणं प्रमाणं यस्येति तथोक्तम् । चोदनालक्षणोऽर्थो धर्म इति द्वितीयसूत्रे चोदनाप्रमाणकश्चोदनाविहित एव धर्म इति तल्लक्षणकथनादात्मेत्यादिविधिविहितत्वेन धर्म-स्वरूपत्वादित्यर्थः । अत एव वेदार्थचन्द्रे यो धर्मः स चोदनालक्षण इति वचनव्यक्तौ चोदना-प्रमाणकत्वप्रतिज्ञायां धर्मत्वादिति हेतुः प्रतीयते । शूद्रकृतस्य धर्मत्वाभावाच्चोदनाप्रमाणकत्वाभावात् । तथा यश्चोदनालक्षणः स धर्म इति । वचनव्यक्तौ धर्मस्वरूपप्रतिज्ञायां चोदनाप्रमाणकत्वादिति हेतुः प्रतीयते । ततश्चैत्यवन्दनादेश्चोदनाप्रमाणकत्वाभाव इत्युभयसूत्रार्थाद् इत्युक्तम् । वक्ष्यते चायं विभागोऽनु-पदमेवास्माभिः ।

वेदान्तानां विधिपरत्वेऽप्यभ्यधिकाशङ्कानिराकरणायाध्यायान्तरवच्छास्त्रान्तरस्याप्यारम्भसम्भव इति प्रत्यवतिष्ठते ननु प्रथम इत्यादिना । वेदेति । लोके वाक्यस्य प्रमाणान्तरदृष्टार्थबोधकत्वनियमादविशिष्टस्तु वाक्यार्थ इति न्यायाद् वेदस्यापि तथात्वे वाच्ये वेदविषयधर्मादेश्च मानान्तरागोचरत्वेन वेदस्य तथात्वाभाव इत्यादिन्यायमालम्ब्य अप्रामाण्यपूर्वपक्षे पूर्ववाक्यस्यायं स्वभावो यन्मानान्तरसिद्धबोधित्वम् । त्रय्याश्च पुम्बुद्धिरचितत्वसाधकमानानिरूपणादनपेक्षता । तदर्थे बाधानुपलब्धेरविसंवादित्वं संवादकाभावादनु-वादकतेत्यादि न्यायमाश्रित्यैव वेदस्य प्रामाण्यं युक्तमिति वेदाप्रामाण्यं स्यात् तथा धर्माबोधकार्थवादादीनां विध्यपेक्षितप्राशस्त्यादिसमर्पकत्वेन प्रामाण्यस्य च निरूपणमित्युत्तरेणान्वयः । कर्मोत्पत्तीति । कर्मविषयोत्पत्तिविधीनां भेदः कर्मोत्पत्तिभेद इति विग्रहः । वेदादेव श्रेयःसाधनताद्यवच्छिन्नभावनादि-बोधात्प्रवृत्त्यादिसिद्धेः । किमपरमवशिष्टमिति शङ्कानिरासाय तत्रतत्रोपलभ्यमानकर्मणामेकत्वमुत नाना-त्वमिति जिज्ञासायां यत्र कर्मभेदकं शब्दान्तराभ्याससङ्ख्यागुणप्रक्रियानामधेयाद्यन्यतमत् प्रमाणमुपलभ्यते तत्र भेदो नेतरत्रेति कर्मविषयोत्पत्तिविधिव्यापारनिरूपणेनानुष्ठानविशेषसिद्ध्यर्थं कर्मभेदो निरूपितः । तत्र यजति जुहोतीत्यादौ शब्दान्तरात् समिधो यजतीत्यादावभ्यासात्सप्तदशप्राजापत्यानित्यादौ सङ्ख्यया वाजिभ्यो वाजिनमित्यादौ गुणान् मासमग्निहोत्रं जुहोतीत्यादौ प्रकरणान्तराद् अथैष ज्योतिरित्यादौ नामधेयादित्येवं शब्दान्तराद्युदाहरणं द्रष्टव्यम् । भेदस्येत्यादि षष्ठ्यन्तानां निरूपणमित्युत्तरेण सम्बन्धः । विहितानामिति । विहितानां कर्मणां केषाञ्चिदङ्गत्वं केषाञ्चिदङ्गित्वमित्यस्येत्यर्थः । तदध्याये विनियोग-विधेरङ्गाङ्गिभावलक्षणसम्बन्धबोधनरूपव्यापारनिरूपणेन श्रुतिलिङ्गवाक्यप्रकरणस्थानसमाख्याभिः शेष-शेषिभावो निरूपितः । तत्रैन्द्य्रा गार्हपत्यमुपतिष्ठत इत्यत्र श्रुत्या बर्हिर्देवसदनं दामीत्यादौ लिङ्गाद् यस्य पर्णमयी जुहूरित्यादौ वाक्यात् प्रयाजादेः प्रकरणात् काम्येष्टियाज्यानुवाक्या युगलादीनां स्थानात् । आध्वर्यवसञ्ज्ञकानां मन्त्राणामाध्वर्यवसञ्ज्ञके कर्मणि समाख्यया विनियोग इति विवेकः । अङ्गाङ्गिभाव-स्येत्युपलक्षणम् । श्रुतिलिङ्गादीनां परस्परविरोधे पूर्वपूर्वेणोत्तरोत्तरबाधस्येत्यपि ज्ञेयम् । यथा गार्हपत्योप-स्थाने विनियोजिकाया ऐन्द्य्रेति श्रुतेः कदाचन स्तरीरसीति मन्त्रलिङ्गस्येन्द्रोपस्थाने विनियोजकस्य च विरोधे श्रुत्या लिङ्गबाध इति ज्ञेयम् । अत्रोत्तरत्र चाधिका शङ्का आकरोक्तरीत्या ज्ञेया ।

चतुर्थे क्रत्विति । क्रतुप्रयुक्तमनुष्ठेयं प्रयाजादि । पुरुषप्रयुक्तानुष्ठेयं गोदोहनादि । उभयप्रयुक्तानुष्ठेयं यूपाद्याश्रितखादिरत्वादीत्येवं तत्तत्प्रयुक्तानुष्ठेयस्येदमेतावदिति यत्परिमाणं तस्येत्यर्थः । पञ्चमेऽनुष्ठानेति । दर्शपूर्णमासाभ्यामिष्ट्वा सोमेन यजेतेति श्रौतः क्रमः । एवमर्थपाठस्थानमुख्यप्रवृत्तिलक्षणप्रमाणैः क्रमो ज्ञेयः । तदेवं चतुर्थपञ्चमयोः प्रयोगविधिव्यापारनिरूपणेन क्रत्वर्थपुरुषार्थयोः क्रमस्य च निरूपणमिति ज्ञेयम् । षष्ठे विधीति । अधिकारविधिव्यापारनिरूपणेन कामनाजीवनादिनिमित्तवतोऽधिकारस्येत्यर्थः । एवं पूर्वषट्कस्य प्रकृतिविध्यपेक्षितविचारपरत्वाद् विकृतिविध्यपेक्षितविचारपरोत्तरषट्केन हेतुहेतुमद्भाव-सङ्गतेस्तत्सङ्गत्योत्तरषट्कारम्भः । उपदिष्टसर्वाङ्गोपेतो विधिः प्रकृतिविधिः । यथा दर्शपूर्णमासाभ्यां स्वर्गकामो यजेतेत्यादिः । इदमित्थं कुर्यादित्युपदेशः । अतिदिष्टाङ्गयुक्तो विधिर्विकृतिविधिः । यथा सौर्यं चरुं निर्वपेदित्यादिः । तद्वत्कुर्यादित्यतिदेश इति सिद्धं कृत्वा सप्तमप्रतिपाद्यं तावदाह सप्तमे प्रकृतीति । सेतिकर्तव्यताकानामेव करणानामुपकारकत्वदृष्टेरनुपदिष्टेतिकर्तव्यताक सौर्यादियागानामितिकर्तव्यता-काङ्क्षितया वैदिकाग्नेयादीनामुपकारकत्वेन वैदिकप्रयाजादीनां कप्तत्वादिति न्यायेन विधिभेदोपपादनेच्छया वैदिकानामेवाङ्गानामतिदेश इत्येवं सामान्यातिदेशस्येत्यर्थः ।

अष्टमे त्विति । दर्शपूर्णमासाख्येष्टिलक्षणप्रकृतावाग्नेयोऽष्टाकपाल इत्युक्तायाः पुरोडाशप्रकृतिद्रव्यभूत-व्रीहीणां ये निर्वापावघातप्रोक्षणादयो धर्मा उपदिष्टास्ते विकृतिभूतसौर्यचरौ व्रीहिद्रव्यसारूप्यद्वारेण चरुप्रकृतिभूतव्रीहिष्वप्यतिदिश्यन्त इत्येवं विशेषातिदेशस्येत्यर्थः । अक्षरार्थस्तु । आग्नेयोऽष्टाकपाल इत्यादिनोक्तषड्यागात्मकप्रकृतौ तत्सम्बन्धिपुरोडाशप्रकृतिभूतव्रीहिरूपद्रव्यसम्बन्धितयोपदिष्टाना-मवघाताद्यङ्गानां सौर्यं चरुमित्यादिनोक्तविकृतौ चरुप्रकृतिभूतव्रीहिरूपद्रव्यद्वारेण विशेषातिदेशस्येति । एवं देवताद्वारेणातिदेशोऽपि ज्ञेयः । तदुक्तम् । सप्तमेनातिदेशेन धर्माः सन्तीति साधितम् । ततोऽष्टमेन यो यस्य यतश्चेति निरूपितमिति । नवमे प्रकृतीति । विधिव्यापारभेदनिरूपणार्थं प्रवृत्ते नवम इति योज्यम् । उपदिष्टा ये मन्त्राः सामानि संस्काराश्च तेषामित्यर्थः । अतिदिष्टानामतिदेशतः प्राप्तानाम् । तत्राग्नये त्वा जुष्टमिति मन्त्रस्य विकृतावतिदेशप्राप्तस्यापि असमवेतार्थतया प्रसरानुपपत्तौ प्रकृतिगताग्निपदपरित्यागेन विकृतिगतसूर्यपदप्रक्षेपो मन्त्रोहः गिरा गिरा च दक्षस इत्यत्र न गिरा गिरेति ब्रूयाद् ऐरं कृत्वोद्गेयमिति गकारपरित्यागेनेरापदगानं कर्तव्यमिति विधिना गकारत्यागे उर्वरितस्येकारमात्रस्य स्थाने अधिभावे सति आयीरेति सामोहः यथा कयानश्चित्र इत्यत्रत्यस्येकारस्य स्थाने आयीभावेश्चायीति । व्रीह्यादिसम्बन्ध्यव-घातादेर्नीवारादावूहः संस्कारोह इति विवेकः । अध्याहारलक्षण इत्यनेन अध्याहारस्तर्क ऊह इति प्रसिद्ध्यनुसारादध्याहार एव मुख्य ऊहस्तद्विषयत्वान्मन्त्रादेरन्यथात्वमप्यूह इत्यादि चन्द्रिकोदाहृत-ग्रन्थसम्मतिसिद्धोऽर्थो दर्शितः ।

दशमे त्विति । प्रयोगविधिव्यापारनिरूपणार्थमेव प्रवृत्ते दशमे प्रकृतितो विकृतावतिदिष्टानामतिदेशतः प्राप्तानामङ्गानाम् । विकृतावेव विशेषाङ्गोपदेशादिना बाधस्येत्यर्थः । तेषामात्यन्तिकबाधे शास्त्राप्रामाण्य-प्राप्तावपीह तदनभ्युपगमान्नातिदिष्टाङ्गोपदेशकशास्त्राप्रामाण्यमित्याशयेन प्रकृतौ सावकाशानामित्युक्तम् । तद्यथा प्रकृतितो विकृतावतिदेशतः प्राप्तानां वेद्यास्तरणादिसिद्ध्यर्थं कुशमयबर्हिषाम् । विकृतावेव शरमयं बर्हिरिति विशेषोपदेशेनाननुष्ठानरूपबाधस्येति ज्ञेयम् । वेद्यास्तरणादिरूपोपकारस्य शरमयबर्हिर्भिरेव सिद्ध्या द्वारलोपात् । तथा कृष्णलांच्छ्रपयेदिति विहिते विकृतिभूतकृष्णलपाके प्राकृतव्रीह्यादिसम्बन्ध्यव-घातादीनां सुवर्णशकलरूपकृष्णलेषु अतिदेशतः प्राप्तानां तुषविमोक्षादिरूपोपकारलक्षणद्वारबाधेनानुष्ठान-रूपबाधस्येत्यादि ज्ञेयम् । उपदेशादिनेत्यादिपदेन निषेधपरिग्रहः । तेन न तौ पशौ करोतीति निषेधात्पशा-वतिदेशप्राप्त्याज्यभागयोर्बाधस्येति प्राप्तमिति ज्ञातव्यम् । एकादशे त्विति । प्रयोगविधि-भेदप्रदर्शनार्थ-मारब्धे एकादशे अनेकानि यानि शेषिभूतानि प्रधानभूतानि तद्विधिप्रयुक्तस्य तत्प्रधानोपकारकतया विधिप्राप्तस्याङ्गजातस्य सकृदनुष्ठानादेव सर्वतच्छेष्युपकारकत्वरूपस्य तन्त्रस्येत्यर्थः । अनेकप्रधानानामेक-फलसाधनतया वैकप्रयोगतया वा युगपदनुष्ठानोपपत्तिः । यथा दर्शपूर्णमासपदोक्तषड्यागानां मध्ये पूर्णमासपदोक्ताग्नेयाष्टाकपालोपांशुयाजाग्नीषोमीयप्रधानत्रिकोपकारकतयाऽनुष्ठेयप्रयाजादेः सकृदनुष्ठानादेव त्रितयोपकारकत्वम् । एवं दर्शपदोक्ताग्नेयाष्टाकपालैन्द्रदध्यैन्द्रपयोलक्षणप्रधानत्रिकेऽपि ज्ञेयम् ।

द्वादशे त्विति । विधिव्यापारभेदनिरूपणार्थं प्रवृत्ते द्वादशेऽध्याये एकप्रधानप्रयुक्ताङ्गानुष्ठानस्य अप्रयोजकं यच्छेष्यन्तरं प्रधानान्तरं तदुपकारकत्वरूपप्रसङ्गस्येत्यर्थः । अप्रयोजकेत्यनेन यत्प्रयुक्तं प्रयाजादि तत्प्रयोजकमित्युच्यते तत्सामर्थ्ययुक्तमप्रयोजकं प्रयाजादिप्रयोजकं न भवतीति यावत् । तादृशं प्रधानान्तर-मिति प्रतिपादितम् । अत एव विवरणेऽप्रयोजकसामर्थ्ययुक्तशेष्यन्तरेत्युक्तम् । जामात्रर्थास्थापितस्य प्रदीपस्यान्योपकारकत्ववत् । तद्यथाऽग्नीषोमीयं पशुमालभेतेत्येष पशुविधिः । तत्प्रयुक्तानि यानि प्रयाजादीन्यङ्गानि तेषां पशुपुरोडाशाख्येऽपि कर्मण्युपकारकत्वमिति । तत्तदाशङ्केति । वेदादेव श्रेयःसाधनताद्यवच्छिन्नभावनादिबोधात्प्रवृत्त्यादिसिद्धेः किमपरमवशिष्टमित्यादिप्रागुक्तद्वितीयादि-व्यावर्त्यतत्तच्छङ्केत्यर्थः ।

विध्यंशभेदानाम् । द्वितीये कर्मोत्पत्तिविधिभेदस्य तृतीयादिषूक्तरीत्या विनियोगप्रयोगाधिकारविधीनां व्यापारनिरूपणार्थमित्यर्थः । आरम्भवदित्यस्यैतदारम्भ इत्युत्तरेण सम्बन्धः । आरम्भोपपादक-विशेषशङ्काप्रदर्शनं वेदान्तानामित्यादि । विधिपरत्वं चात्मा वा ओ द्रष्टव्य इति ज्ञानविध्युपलम्भादितरेषां च तदपेक्षितार्थप्रतिपादकत्वादिति पूर्वटीकायां व्यक्तम् । तत्रैव । कार्य एव । प्रामाण्ये सिद्धेऽपीत्यादिना नायं सर्वथा प्रामाण्याक्षेपः । अपि तु ज्ञानविधि-त्वेन प्रामाण्यमुक्तमपि न ब्रह्मविषये तत्सम्भवतीति विशेषशङ्काविषयो दर्शितो भवति । प्रतिपत्तव्यस्याभावे निष्प्रमाणकत्वं हेतुमभिप्रेत्य प्रत्यक्षादिप्रमाणानां ब्रह्मण्यप्रवृत्तिवर्णनं प्रत्यक्षेत्यादिना कृतम् । आम्नायस्येत्यत्रात्मा वा अर इत्याद्यतिरिक्तस्येति पूरणीयम् । आत्मा वेत्याद्यागमस्येवकारपरस्यापि ब्रह्मणि प्रामाण्यं सम्भवति । नचान्यपरत्वविरोधः । अन्यपरत्वेऽपि तद्वाक्येन ब्रह्मसिद्ध्युपपत्तेरिति सदृष्टान्तमाह तक्षणादीति । आदिपदेनाष्टास्रीकरणाञ्जनादिग्रहः । अलौकिकेत्यनेन यूपस्य प्रत्यक्षाद्यसिद्धत्वेऽपीत्युक्तं भवति । यूपस्येत्यनन्तरं यूपे पशुं बध्नातीति वाक्ये पशुबन्धनाय नियुक्तस्येति पूरणीयम् । तक्षतीत्यादीत्यादिपदेन यूपमष्टास्रीकरोति यूपमनक्ति खादिरो यूपो भवतीति वाक्यानां ग्रहणम् । विधिपरात् । विनियोगपरात् । आहवनीयस्यापीति । आहवनीये जुहोतीत्यत्र होमाधारतया नियुक्तस्येति पूरणीयम् । आदिपदेनार्धोदिते सूर्ये आहवनीयमादधातीति वाक्यपरिग्रहः । कार्यतावादनयनप्रसादिन्यां तदुदाहरणात् । स्वर्गेति । एतच्च स्वर्गापूर्वदेवतादीति पूर्वमूलटीकायां स्पष्टम् । विधिपरादपीति । आत्मा वाऽरे द्रष्टव्यः सत्यं ज्ञानमित्यादि वाक्यादित्यर्थः । ननु द्वैतग्राहिप्रत्यक्षादि-विरोधादाम्नायोऽन्यपरस्तत्कथं ब्रह्म साधयितुं क्षमः स्यादित्यत आह द्वैतग्राहीति । उपलक्षणं चैतत् । यूपं तक्षतीत्यादौ न यूपमुद्दिश्य तक्षणादि विधीयते येन यूपाकारस्य लोकप्रसिद्धिरपेक्ष्येत । किं तर्हि खादिरो यूपो भवतीत्यादिनाऽवगतम् । खादिरादिप्रकृतिद्रव्यं तक्षति यूपं कर्तुमित्यलौकिकयूपाकारस्य साध्यत्वं प्रतीयते । स चाकारो यूपे पशुं बध्नातीति विनियोगदर्शनाद्विशेषतोऽवगम्यते । तक्षणादिपरिनिष्पन्नः पशुबन्धाधारः काष्ठविशेषो यूप इति । एवमाहवनीयादयोऽपि । न च तथा ब्रह्मणः किञ्चिन्निश्चायकमस्ति । इत्येवं निश्चायकाभावादसिद्धौ वेत्यपि ग्राह्यम् । ब्रह्मणोऽसिद्धौ च तत्सिद्ध्यर्थमुत्तरमीमांसारम्भः सम्भवतीति भावः । आरोपितेति । ब्रह्मसिद्धिमन्तरेणैव वाचं धेनुमुपासीत योषा वाव गौतमाग्नि-रित्यादाविव आरोपितरूपेण ब्रह्मोपासनोपपत्त्या प्रतिपत्तिविध्युपपत्तेरित्यर्थः ।

