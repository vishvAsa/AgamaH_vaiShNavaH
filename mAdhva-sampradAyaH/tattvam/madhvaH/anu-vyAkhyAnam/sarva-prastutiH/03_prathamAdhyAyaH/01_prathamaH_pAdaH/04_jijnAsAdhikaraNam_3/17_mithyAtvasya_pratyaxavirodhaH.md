+++
title = "१७ मिथ्यात्वस्य प्रत्यक्षविरोधः"

+++


## मिथ्यात्वमपि बन्धस्य न प्रत्यक्षविरोधतः

**मिथ्यात्वस्य प्रत्यक्षविरोधः**

## अनुव्याख्यानम्

***मिथ्यात्वमपि बन्धस्य न प्रत्यक्षविरोधतः ॥ १६ ॥***

### सुधा

दूषणान्तरं चार्थापत्तेराह ॥ मिथ्यात्वमपीति ॥ न केवलं बन्धमिथ्यात्वं नैव मुक्तिरपेक्षते किं नाम बन्धस्य मिथ्यात्वं नास्तीत्यपि सम्बन्धः । नन्वेतदनुपपन्नम् । प्रमाणं हि स्वमहिम्नैवार्थं व्यवस्थापयति । न पुनः प्रागर्थसिद्धिमपेक्षते । तथात्वे वा प्रमाणवैय्यर्थ्यं पूर्वप्रमाण-स्यापि तथात्वेनानवस्था च स्यात् । अतः प्रागाक्षेप्यासिद्धिरर्थापत्तेर्भूषणमेव । प्रवृत्तायां त्वर्थापत्तौ नाक्षेप्यासिद्धिः प्रमितत्वादेव । एवं तर्हि परिचितचरपुरुषस्य दिवाऽभुञ्जानस्य पीनत्वमनुपपद्यमानं रसायनसिद्धिं योगर्द्धिं वा कस्मान्नाक्षिपेत् । तदसिद्धिरपि प्रागर्थापत्तिप्रवृत्तेरलङ्कार एव । उत्तरकालं तु नास्त्येवेति चेत् । न । वैषम्यात् । न हि रसायनसिध्द्याद्यसिद्धतया नार्थापत्तिप्रमेयम् । अपि तर्हि परिचितचरे पुरुषे प्रमाणबाधिततया । असिद्धं साधयति प्रमाणं न तु प्रमाणविरुद्धमिति हि प्रसिद्धम् । एषा खल्वर्थापत्तिसामग्री । यदाक्षेपकस्य प्रमितत्वमनुपपद्यमानत्वं च । आक्षेप्यस्याप्युप-पादकत्वं प्रमाणाविरुद्धत्वं च । अत एवाप्रमितत्वमनुपपत्त्यभावोऽन्यथाऽप्युपपत्तिरन्यथैवोपपत्तिः प्रमाणविरुद्धार्थत्वं चेत्यर्थापत्तिदूषणानीति । सत्यम् । वयमपि हि बन्धमिथ्यात्वमहं कर्ता भोक्ता सुखी दुःखीत्यादिप्रत्यक्षविरुद्धत्वादेव नार्थापत्तिप्रमेयमिति ब्रूमः । तदिदमुक्तं प्रत्यक्षविरोधत इति । प्रत्यक्षविरोधतोऽपीति वा योजना । तेन प्रमाणान्तरविरोधं समुच्चिनोति । चेष्टादिलिङ्गैरहमित्येव यो वेद्य इत्याद्यागमैश्चात्मनः कर्तृत्वाद्युपेतस्यैव प्रमितत्वात् । अथवाऽर्थापत्तेराभासत्वेनानाक्षिप्तबन्ध-मिथ्यात्वं वर्णयत् परेषां भाष्यमनुपयुक्तमित्युक्तम् । अयुक्तमपि प्रत्यक्षादिविरुद्धार्थप्रतिपादकत्वा-दित्यनेनोच्यते । ननु प्रत्यक्षं बन्धस्वरूपमात्रं गोचरयति न तु तस्मिन् मिथ्यात्वाभावम् । अतोऽर्थापत्तेर्भाष्यकारीयस्य वा तन्मिथ्यात्वव्युत्पादनस्य कथं प्रत्यक्षविरोधः । मैवम् । प्रत्यक्षं खलु बन्धं गोचरयदस्तीति नास्तीति वा गोचरयेत् । उभयोदासीनस्य ज्ञानस्यादर्शनात् । आद्येऽस्तित्वं मिथ्यात्वाभावश्चेत्यनर्थान्तरमिति कथं न प्रत्यक्षविरोधः । द्वितीयेऽनुभवविरोधस्तद्व्युत्पादन-वैयर्थ्यप्रसङ्गश्च ।

### वाक्यार्थचन्द्रिका

ननु नास्य दूषणान्तरपरत्वं प्रतीयते प्रत्युतोक्तरीत्या वैय्यर्थ्यमेवेत्यतोऽपि-शब्दार्थप्रदर्शनपूर्वं योग्यक्रियासम्बन्धं प्रदर्शयति ॥ न केवलमिति ॥ नन्वर्थासिद्धिमात्रेणार्थापत्ति-निरासात्प्रत्यक्षविरोधकथनमधिकमसङ्गतं चेत्यतो नात्र भाष्यकारस्यासिद्धिमात्रे तात्पर्यम् । वक्ष्य-माणानुपपत्तेः । प्रमाणाविरोधस्य चोपपत्तेस्तत्रैव तात्पर्यं युक्तमित्यभिप्रेत्य परमुखेनैव तदुभयं साधयितुं शङ्कासमाधानपूर्वं प्रत्यक्षविरोधादिति हेतुं सङ्गमयति ॥ नन्वित्यादिना ॥ ननु सहकारिसामर्थ्यादप्यर्थ-व्यवस्थापकत्वात्कथमेतदित्यत एवकारव्यावर्त्यमाह ॥ न पुनरिति ॥ सामान्यन्यायं प्रकृते सङ्गमयितुमाह ॥ अत इति ॥ गूढाभिसन्धिरसिद्धेर्भूषणत्वेऽतिप्रसङ्गं शङ्कते ॥ एवं तर्हीति ॥ प्रत्यक्षस्यैव विशिष्यग्रहणे प्रयोजनमनुपलभमानोऽपिशब्दस्य प्रयोजनान्तरं दर्शयति ॥ प्रत्यक्षेति ॥ अस्याप्यर्थापत्तिदूषणत्वेऽर्था-पत्तेराभासत्वात् सूत्रानाक्षिप्तबन्धमिथ्यात्वप्रतिपादकत्वात्परभाष्येऽनुपयुक्ततामात्र प्रतिपादकत्वं ततो वरं परभाष्यायुक्तताप्रतिपादकत्वमित्यभिप्रेत्य तत्परतया भाष्यं योजयति ॥ अथवेति ॥ यद्यप्यर्थापत्ति-प्रमेयस्य बन्धमिथ्यात्वस्य प्रमाणविरोधे प्रतिपादिते बन्धमिथ्यात्वप्रतिपादकपरभाष्यस्यायुक्तता सिद्ध्यति तथाऽपि साक्षात्तल्लाभायेदमिति द्रष्टव्यम् । भाष्ये विरोधपदसूचित-परस्पराभावविषयकत्व-मुपपादयितुं शङ्कते ॥ नन्विति ॥

### परिमल

॥ दूषणान्तरञ्चेति ॥ बाधितविषयत्वं चेत्यर्थः ॥ इति सम्बन्ध इति ॥ अपिपदस्य नञश्चाध्याहृतास्तीतिपदेनान्वय इत्यर्थः । परमुखेनैव समाधिं वाचयितुं प्रतिबन्दीमाशङ्कते ॥ एवंतर्हि परिचितचरपुरुषस्येति ॥ रसायनमौषधविशेषः । योगस्य ऋद्धिर्योगधिः । योगसमृद्धितेत्यर्थः ॥ नास्त्ये-वेति ॥ असिद्धिर्नास्त्येवेत्यर्थः । परेणैव समाधिं वाचयति ॥ वैषम्यादित्यादिना ॥ तत्सममस्माक-मित्याह ॥ सत्यं वयमपीत्यादिना ॥ अनुक्तसमुच्चयेऽपिपदमित्युपेत्याह ॥ प्रत्यक्षविरोधतोपीतिवेति ॥ तत्किं प्रमाणान्तरमित्यतोऽनुमानागमावित्याह ॥ चेष्टादीति ॥ हिताहितप्राप्तिपरिहारानुकूलपरिस्पन्द-विशेषश्चेष्टा । चक्षुरादीन्द्रियाणि श्वासवायवश्चादिपदार्थाः । ‘अहमित्येव यो वेद्यः स जीव इति कीर्तितः । स दुःखी स सुखी चैव स पात्रं बन्धमोक्षयोरि’त्यादि तत्वनिर्णयोक्तागमैरित्यर्थः ॥ अनेनेति ॥ मिथ्यात्वमपीत्यादिनेत्यर्थः ॥ भाष्यकारीयस्येति ॥ परभाष्यकारीयस्येत्यर्थः ॥ तद्व्युत्पादनेति ॥ बन्धमिथ्यात्वव्युत्पादनवैय्यर्थ्यमित्यर्थः । प्रत्यक्षेणैव बन्धगतनास्तित्वग्रहणादिति भावः ।

### यादुपत्यम्

॥ परिचितपुरुषस्येति ॥ रसायनशून्यत्वेनायोगित्वेन च निश्चितपुरुषस्येत्यर्थः । न पुनः प्रमाणविरुद्धमित्येतदुपपादयितुमाह ॥ एषा खल्वित्यादिना ॥ उक्तानां सामग्रीत्वमुपपादयति ॥ अत एवेति ॥ अन्यथैतेषां दूषणता न स्यादिति भावः ॥ चेष्टादिलिङ्गैरिति ॥ चेष्टादिलिङ्गैस्तदनुकूल-यत्नवानात्माऽनुमीयते । यत्नवत्त्वमेव च कर्तृत्वमिति भावः । ‘अहमित्येव यो वेद्य’ इत्यत्र जीवस्य बन्धमोक्षपात्रत्वोक्त्या प्राणधारणार्थकजीवशब्दवाच्यत्वोक्त्या वा कर्तृत्वं लभ्यत इत्यवगन्तव्यम् । आदिपदेन ‘यत्कर्म कुरुते तदभिसम्पद्यत’ इत्याद्यागमसङ्ग्रहः ॥ अनुभवविरोध इति ॥ सुखादिक-मस्तीति जानामीति साक्ष्यनुभवविरोध इत्यर्थः ॥ तद्व्युत्पादनेति ॥ नास्तितायाः प्रत्यक्षसिद्धत्वे तदपरपर्यायमिथ्यात्वस्य व्युत्पादनं भाष्ये महता प्रबन्धेन क्रियमाणं व्यर्थं स्यात् । न हि प्रत्यक्षसिद्धोऽर्थो व्युत्पादनमपेक्षत इति भावः ।

### श्रीनिवासतीर्थीया

॥ नास्त्यपीति ॥ बन्धमिथ्यात्वमसिद्धमित्यर्थः । प्रत्यक्षविरोधत इति मूलमवतारयितुं शङ्कते ॥ नन्विति ॥ तथात्व इति ॥ प्रमाणमूलभूताया अर्थसिद्धेः प्रागेवोक्तत्वादिति भावः ॥ तथात्वेनेति ॥ प्रमाणस्य प्रागर्थसिद्धिसापेक्षत्वेन प्रागर्थसिद्धिरपि प्रमाणाधीना तत्प्रमाणमपि प्रागर्थसिद्धिसापेक्षं साऽपि पुनः प्रमाणाधीनेत्यनवस्था स्यादित्यर्थः ॥ प्रागिति ॥ अर्थापत्तिरूप-प्रमाणप्रवृत्तेः प्रागित्यर्थः । अत्र सिद्धान्ती प्रतिबन्दीमुत्तरमाशङ्कते ॥ तदसिद्धिरपीति ॥ तयोराक्षेप्ययो-र्योगर्द्धिरसायनयोरसिद्धिरित्यर्थः ॥ नास्तीति ॥ असिद्धिर्नास्त्येवेति सम्बन्धः । ‘पूर्वपक्षी वैषम्य-मुत्तरमाह ॥ वैषम्यादिति ॥ परिचितचर इति ॥ भूतपूर्वे चरडिति सूत्राद् रसायनादिशून्यत्वेन पूर्वं परिचित इत्यर्थः । ननु प्रमाणबाधितस्याप्यर्थापत्तिरूपप्रमाणसाध्यत्वं किं न स्यादित्यत आह ॥ असिद्धमिति ॥ प्रमाणान्तरेति ॥ अनुमानागमरूपप्रमाणान्तरेत्यर्थः ॥ उभयोदासीनस्येति ॥ विधिनिषेधाववधूयेत्यर्थः ॥

### वाक्यार्थरत्नमाला

वक्ष्यमाणेति । असिद्धिर्भूषणमिति वक्ष्यमाणरीत्या तस्यादोषत्वानु-पपत्तेरित्यर्थः । प्रमाणविरोधस्य चेति । प्रमाणविरोधस्य त्वसिद्धिवद्भूषणत्वाभावेन वक्ष्यमाणरीत्या दोषतापत्तेरित्यर्थः । अत्र चशब्दस्य तुशब्दार्थकस्य किन्त्वित्यर्थकत्वात्किन्तु प्रमाणविरोधस्यैवेति लभ्यत इति ज्ञेयम् । तदुभयमिति । असिद्धिप्रमाणविरोधयोरनुपपत्त्युपपत्तिशब्दोक्ते भूषणत्वदूषणत्वे साधयितु-मित्यर्थः । कथमेतदिति । स्वमहिम्नैवेत्येवकारेण प्रमाणान्तरसहकारव्यावर्तनं कथमित्यर्थः । एवकारेति । अनभिमतव्यावृत्त्यभिप्रायेणेति शेषः । मूले वैयर्थ्यमिति । प्रयोजनस्याभावादिति भावः । सामान्य-न्यायमिति । असिद्धेरदूषणत्वेनान्यत्रोपलम्भरूपमित्यर्थः । गूढाभिसन्धिरिति । सत्यं वयमपि हीत्यादिना प्रकृतेऽपि प्रमाणबाधादेवार्थापत्त्यनुपपत्तिरिति वक्ष्यमाणः सिद्धान्तिन एव गूढोऽभिसन्धिः । एतेन सिद्धान्तिनैव स्वाभिमतं वक्तुमेतच्छङ्कामुत्थाप्य तत्समाधानं परमुखेन वाचितमिति सूचितम् । मूले परिचितचरेति । रसायनसिद्धियोगर्धिशून्यत्वेनानिश्चितेत्यर्थः । नास्त्येवेति मूलम् । प्रमितत्वादेवेति पूर्वोक्ताद्धेतोरिति भावः । अभिप्रायमजानानः परिहरति न वैषम्यादिति मूलम् । रसायनसिद्ध्यादीति प्रथमान्तम् । असिद्धिवत् प्रमाणबाधो नानुकूल इत्याह असिद्धमिति । प्रमाणमसिद्धं साधयतीति सम्बन्धः । प्रमाणविरुद्धं कुतो न साधयतीत्यतस्तत्र हेतुमाह एषा खल्विति । उक्तानां सामग्रीत्वमुपपादयति अत एवेति । अप्रमितत्वादीनां कारणीभूतप्रमितत्वाद्यभावत्वेनैव दूषणताया निर्वाह्यत्वादिति भावः । अभिसन्धि मुद्घाटयति सत्यमिति मूलम् । प्रत्यक्षस्यैव विशिष्येति टीका । आक्षेप्यस्य प्रमाणविरोधोपपादनाय प्रत्यक्षविरोधस्यैव प्रमाणान्तरविरोधस्यापि वाच्यतया प्रमाणविरोधत इति वक्तव्ये प्रत्यक्षविरोधत इति विशिष्य प्रत्यक्षग्रहणे प्रयोजनाभाव इत्यर्थः । प्रयोजनान्तरमिति । न केवलमित्युक्तरीत्या नास्त्यपीति प्रागुक्ता या योजना तदपेक्षया योजनान्तरमित्यर्थः । अत्र च योजनान्तरपदेन प्रागुक्तयोजनां स्वीकृत्यैवा-न्यापि योजनोच्यत इत्यभिप्रेतमिति ज्ञेयम् । चेष्टादीति मूलम् । चेष्टादेस्तदनुकूलयत्नादिमदात्मानु-मानाद्यत्नादेरेव कर्तृत्वादिति भावः । अहमित्येवेति मूलम् । ‘‘अहमित्येव यो वेद्यः स जीव इति कीर्तितः । स दुःखी स सुखी चैव स पात्रं बन्धमोक्षयोः’’ इति
सुखदुःखभोक्तृत्वबन्धादिपात्रत्वाभ्यां कर्तृत्व-सिद्धिरिति ज्ञातव्यम्
।

अस्याप्यर्थापत्तीति । एतन्मूलस्याप्यर्थापत्तिदूषणपरत्वे परभाष्येऽनुपयुक्ततामात्रप्रतिपादकत्वमाश्रितं भवति । कुतः । अर्थापत्तेः प्रमाणविरोधे तस्या आभासत्वमायाति । तथात्वे च बन्धमिथ्यात्वं न सेत्स्यतीति बन्धमिथ्यात्वस्य सूत्राभिप्रेतत्वं नायातीत्येवं तथाविधबन्धमिथ्यात्वप्रतिपादकत्वकथनेनोक्ताश्रयणलाभात् । ततो वरमेतद्भाष्यस्य परभाष्यायुक्तताप्रतिपादकत्वाश्रयणमित्यभिप्रेत्येत्यर्थः । एतेनैवानुपयोगस्यैव प्रतिपादनेऽप्यर्थापत्तेर्दुष्टत्वलाभात् प्रकृतोपयोगे सति किमयुक्तत्वपर्यन्तं तात्पर्यकल्पनया योजनान्तराश्रयणे-नेत्यपि शङ्का नेति सूचितम् । उक्तस्यैव प्रकारान्तरेण वचनापेक्षयाऽनुक्तदूषणपरत्वस्य स्वरसत्वेन वरत्वादिति वरत्वोक्तया प्रतिपादनात् । नन्वर्थापत्तिदूषणेनैव परभाष्यायुक्ततापि लब्धैव । अर्थापत्तिविषयस्य प्रमाणविरोधेनायुक्तत्वे तद्विषयकभाष्यस्याप्ययुक्तताया अर्थतो लाभादिति शङ्कते यद्यप्यर्थापत्तीति ।

विरोधपदसूचितेति । अत्र सहानवस्थानादिर्विरोधपदार्थो न विवक्षितः । किन्तु परस्पराभावरूप-सत्यत्वमिथ्यात्वविषयकतालक्षणः । तथाच प्रत्यक्षेण विरोधादित्यस्य प्रत्यक्षेण शास्त्रार्थापत्तिविषयी-भूतमिथ्यात्वप्रतियोगिकाभावस्य ग्रहणादिति लब्धं भवति । तेन चार्थापत्तिशास्त्रयोः प्रत्यक्षस्य परस्परा-भावरूपौ यौ अर्थौ तद्विषयकत्वं लब्धं भवतीत्याशयः । कथं न प्रत्यक्षेति मूलम् । अस्तित्वावगाहि-प्रत्यक्षेणार्थापत्त्यादिविषयीकृतमिथ्यात्वापरपर्यायनास्तिताया अभावस्यैव ग्रहणादिति भावः । अनुभव-विरोध इति मूलम् । स्तम्भादिप्रत्यक्षस्येव दुःखादिप्रत्यक्षस्य विषयसत्त्वावगाहित्वेन साक्षिसिद्धत्वा-त्सत्त्वाभावविषयकत्वाङ्गीकारे साक्ष्यनुभवविरोध इत्यर्थः । तद्व्युत्पादनेति मूलम् । नास्तित्वरूप-मिथ्यात्वस्य प्रत्यक्षसिद्धत्वापत्त्या शास्त्रे श्रुत्यादिबलेन तद्व्युत्पादनवैयर्थ्यमित्यर्थः ।

