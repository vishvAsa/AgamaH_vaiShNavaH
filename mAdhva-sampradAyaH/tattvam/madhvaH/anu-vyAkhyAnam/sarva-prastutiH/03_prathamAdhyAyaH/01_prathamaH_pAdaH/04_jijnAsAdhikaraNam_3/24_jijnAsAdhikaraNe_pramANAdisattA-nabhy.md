+++
title = "२४ जिज्ञासाधिकरणे प्रमाणादिसत्ताऽनभ्युपगमे वादित्वानुपपत्तिः"

+++


## व्यावहारिकमेतस्मात्सत्यमित्येव चागतम्

**जिज्ञासाधिकरणे प्रमाणादिसत्ताऽनभ्युपगमे वादित्वानुपपत्तिः**

श्रीमद् आनन्दतीर्थभगवत्पादाचार्यविरचितम्

## **ब्रह्मसूत्रानुव्याख्यानम्**

***व्यावहारिकमेतस्मात्सत्यमित्येव चागतम् ॥ २१ ॥***

श्री जयतीर्थविरचित

### **न्यायसुधा**

अस्तु कथाङ्गभूतप्रमाणादिव्यवहारस्य सत्यता दुःखादिबन्धस्य तु किमायातमित्यत आह ॥ व्यावहारिकमिति ॥ एतस्मात्प्रमाणादिव्यवहारस्य सत्यत्वाद्य्वावहारिकं व्यवहारविषयो दुःखादि । चशब्दो न केवलं व्यवहारो व्यावहारिकं चेति सम्बध्यते । न हि प्रमेयं नास्त्यस्ति च प्रमाणमिति सम्भवति । व्याघातादित्यर्थप्रतिपादनाय व्यावहारिकमित्युक्तम् । यदत्रोक्तम् । प्रमाणादीनां सत्त्वं यदभ्युपेयं कथकेन तत्कस्य हेतोः । किं वाग्व्यवहारस्य प्रमाणादिसत्ताऽभ्युपगमव्याप्तत्वेन तदभावे प्रवर्तयितुमशक्यत्वादथ कथकप्रवर्तनीयवाग्व्यवहारं प्रति हेतुभावादुत लोकसिद्धत्वादथवा तदनभ्युपगमस्य तत्त्वनिर्णयविजयातिप्रसञ्जकत्वात् । आद्येऽपि किं व्यवहारमात्रं प्रमाणादि-सत्ताऽभ्युपगमव्याप्तमुत साधनबाधनक्षमो व्यवहारः । न प्रथमः । तदनभ्युपगच्छतोऽपि चार्वाक-माध्यमिकादेर्वाग्विस्तराणां प्रतीयमानत्वेन व्यभिचारात् । तस्यैवानिष्पत्तौ भवतस्तन्निरास-प्रयासानुपपत्तेः । तस्यापि पक्षत्वे बाधः ।

द्वितीये बाधतादवस्थ्यम् । मम सत्तानभ्युपगमस्यानुभवसिद्धत्वात् । हेतुश्च तवासिद्धः । सिद्धत्वे वा सिद्धं मम समीहितम् । व्यतिरेके च सद्वचनाभासलक्षणयोगित्वमुपाधिः । यतोऽभ्युपगम्यापि प्रमाणसत्तां प्रवर्तिता मतान्तरानुसारिभिर्व्यवहारा अभ्युपगतप्रमाणादिसत्त्वै-र्मतान्तरानुसारिभिरपरैः साधनाद्यक्षमा इति कथ्यन्ते । तेन ज्ञायते व्यवहारस्य साधनाद्यक्षमतायां सद्वचनाभासलक्षणयोगित्वमेव प्रयोजकम् । न तु सत्ताऽनभ्युपगम इति । ननु यदि प्रमाणादीनि न सन्ति । तदा व्यवहार एव धर्मी कथं सिध्द्येत् । दूषणादिव्यवस्था वा कथं स्यात् । सर्वविधिनिषेधानां प्रमाणाधीनत्वात् । मैवम् । न ब्रूमो वयं न सन्ति प्रमाणादीनीति स्वीकृत्य कथारभ्येति । किं नाम सन्ति न सन्ति प्रमाणादीनीत्यस्यां चिन्तायामुदासीनैर्यथा स्वीकृत्य तानि भवता व्यवह्रियन्ते । तथा व्यवहारिभिरेव कथा प्रवर्त्यतामिति ।

किञ्च कीदृशीं मर्यादामवलम्ब्य प्रवृत्तायां कथायामिदं दूषणमुक्तं भवता । किं प्रमाणादीनां सत्त्वमुपगम्योभाभ्यां वादिप्रतिवादिभ्यां प्रवर्तितायामुतासत्त्वमभ्युपेत्याथैकेन सत्त्वमपरेण चासत्त्वमङ्गीकृत्य । नाद्यः । अभ्युपगतप्रमाणादिसत्त्वं प्रत्येतादृक्पर्यनुयोगानवकाशात् । न द्वितीयः । स्वस्याप्यापत्तेः । न तृतीयः । तथैव कथान्तरप्रसक्तेः । तस्मात्प्रमाणादिसत्त्वासत्त्वा-भ्युपगमौदासीन्येन, व्यवहारनियमे समयं बद्ध्वा, प्रवर्तितायां कथायां, भवतेदं दूषणमुक्तमिति वाच्यम् । तथा च व्याघातः । न च वाच्यं नेदं दूषणं प्रतिवादिनं प्रत्युच्यते । किं नाम शिष्यादयः प्रमाणादिसत्ताऽनभ्युपगन्तुः कथाऽनधिकारं ज्ञाप्यन्त इति । यतःशिष्यादीन् प्रत्यपि चार्वाका-देर्दोषोऽयमित्येवाभिधातव्यम् । कथं च तथा स्यात् । तस्य कथाप्रवेशाप्रवेशयोस्तद्बोधाक्षमत्वात् । कथायामेव हि निग्रहः । न द्वितीयः । स्यादप्येवं यदि कथकप्रवर्तनीयवाग्व्यवहारं प्रति प्रमाणादीनां हेतुता तत्सत्तानभ्युपगमे निवर्तेत । नत्वेवं सम्भवति । तथा सति तत्सत्तानभ्युप-गन्तृणां वाग्व्यवहारस्वरूपमेव न निष्पद्येत । हेत्वनुपपत्तेः । अथ मन्यसे । कथकवाग्व्यवहारं प्रति हेतुत्वात्प्रमाणादीनां सत्त्वम् । सत्त्वाच्चाभ्युपगमो यत्सत्तदभ्युपगम्यत इति स्थितेरिति । मैवम् । कयाऽपि नियमस्थित्या प्रवृत्तायां कथायां कथकवाग्व्यवहारं प्रति हेतुत्वात्प्रमाणादीनां सत्त्वं सत्त्वाच्चाभ्युपगमो भवता प्रसाध्यः । कथातः पूर्वं तु तत्त्वावधारणं परपराजयं वाऽभिलषद्य्भां कथकाभ्यां यावता विना तदभिलषितं न पर्यवस्यति तावदनुरोद्धव्यम् । तच्च व्यवहारनियम-समयबन्धादेव द्वाभ्यामपि ताभ्यां संभाव्यत इति व्यवहारनियममेव बध्नीतः । स च प्रमाणेन तर्केण च व्यवहर्तव्यमित्यादिरूपः । न च प्रमाणादीनां सत्ताऽपीत्थमेव ताभ्यामङ्गीकर्तुमुचिता । तादृश-व्यवहारनियममात्रेणैव कथाप्रवृत्त्युपपत्तेः । प्रमाणादिसत्तामभ्युपेत्यापि तथाविधव्यवहारनियम-व्यतिरेकेण कथाप्रवृत्तिं विना तत्त्वनिर्णयस्य जयस्य वाऽभिलषितस्य कथकयोरपर्यवसानात् ।

नापि तृतीयः । लोकव्यवहारोऽपि प्रमाणव्यवहारो वा स्यात् पामरादिसाधारणव्यवहारो वा । नाद्यः । विचारप्रवृत्तिमन्तरेण तस्य दुर्निरूपत्वात् । तदर्थमेव च पूर्वं नियमस्य गवेषणात् । नापि द्वितीयः । शरीरात्मत्वादीनामपि तथा सति भवता स्वीकर्तव्यतापातात् । पश्चात्तद्विचारबाध्यतया नाभ्युपेयत इति चेत् । तर्हि प्रमाणादिसत्ताऽपि यदि विचारबाध्या भविष्यति तदा नाभ्युपेयैव अन्यथा तूपगन्तव्येति लोकव्यवहारसिद्धतया सत्त्वमभ्युपगम्यत इति तावन्न भवति ।

न चतुर्थः । यादृशो भवता प्रमाणादिसत्तामभ्युपगम्य व्यवहारनियमः कथायामवलम्ब्यते । तस्यैव प्रमाणादिसत्त्वासत्त्वानुसरणौदासीन्येनास्माभिरप्यवलम्बनात् । तस्य यदि मां प्रति फलाति प्रसञ्जकत्वम् । तदा त्वां प्रत्यपि समानः प्रसङ्गः । तस्मात्प्रमाणादिसत्ताऽभ्युपगमस्य कथोपयोगा-भावादनङ्गीकुर्वतां प्रमाणादिसत्तां न वादितेत्यनुपपन्नमिति ।

श्री विद्याधीशतीर्थविरचिता

### **वाक्यार्थचन्द्रिका**

अत्र भाष्यकारेण प्रसङ्गत्वसूचनेन सूचितपरिहारं खण्डनोक्तदूषणाभासं निराकर्तुमनुवदति ॥ यदत्रेति ॥ तत्सत्ताऽभ्युपगमस्य कथाङ्गत्वे मानाभावात्प्रमाणाद्याकार एव प्रयोजकोऽतोसद्वादिनोऽपि कथाधिकारः किमुतानिर्वचनीयवादिन इत्याशयः । ‘निमित्तकारणहेतुषु सर्वासां प्रायदर्शनमि’ति कात्यायनस्मरणात्कस्येति षष्ठी । प्रवर्तयितुमशक्यत्वादनुपपन्नत्वादित्यादीनामनुषक्तेनाभ्युपेयमित्यनेन सम्बन्धः । कार्यस्याप्यविनाभावेन गमकत्वेऽपि स्वभावानुपलब्धिकार्यलिङ्गकमनुमानं त्रिविधमिति पराभ्युपगमाद्रूपरसादिवत्स्वभावलिङ्गकमनुमानं विकल्प्य कार्यलिङ्गकं विकल्पयति ॥ अथेति ॥ ‘लोकावगतसामर्थ्यः शब्दो वेदेऽपि बोधक’ इत्यादौ लोकशब्दस्य तद्य्ववहारे प्रयोगाल्लोकसिद्धत्वं प्राणिनिकायेन व्यवह्रियमाणत्वमिति तृतीयं विकल्पयति ॥ उतेति ॥ प्रमाणादिसत्तामनभ्युपगम्य व्यवहरतो वादजल्पादिफलतत्वनिर्णयजयाद्युपपत्तावुन्मत्तादेरपि तत्स्यादिति तत्सत्ताऽनभ्युपगमस्य तत्त्वनिर्णयविजयातिप्रसञ्जकत्वादिति चतुर्थं विकल्पयति ॥ अथवेति ॥ व्यभिचारादिति ॥ विमतो व्यवहारः प्रमाणादिसत्ताऽभ्युपगमपुरःसरो वाग्व्यवहारत्वात्सम्मतवदित्यत्र चार्वाकादिव्यवहारे व्यभिचार इत्यर्थः । ननु प्रत्यक्षप्रामाण्यवादित्वेन चार्वाकव्यवहारे साध्यस्यापि सत्त्वात्सर्वशून्यतया माध्यमिकव्यवहारस्यैवाभावेन तत्र हेतोरेवागमनान्न व्यभिचार इत्यतोऽनुमानादिसत्तामनङ्गीकृत्यापि चार्वाकेण क्रियमाणेऽनुमानादिसाध्यव्यवहारेऽथवा प्रत्यक्षप्रामाण्यस्यानुमानैकगम्यत्वात्तदप्रामाण्ये प्रत्यक्षस्याप्यप्रामाण्यमेवेति प्रत्यक्षादिसाध्ये सर्वस्मिंश्चार्वाकव्यवहारे, सां वृतव्यवहारमङ्गीकुर्वतो माध्यमिकस्य व्यवहारे च व्यभिचारः स्यादेव । अन्यथा प्रसक्त्यभावात्तत्प्रतिषेधायोग इत्याशयेनाह ॥ तस्यैवेति ॥ बाध इति ॥ तदीयप्रमाणादिसत्ताऽनभ्युपगमस्य सुप्रसिद्धत्वादिति भावः । आद्यद्वितीय-मुक्तदूषणातिदेशेन दूषयति ॥ द्वितीय इति ॥ अत्र बाधासिद्ध्योः परेणानुक्तावपि सम्भावितत्वादुक्तिः परोक्तोपाधेश्च दूषणान्तरतयोक्तिरिति द्रष्टव्यम् । किञ्च विमतो वाग्व्यवहारः प्रमाणादिसत्ताऽभ्युपगम-पुरःसरः साधनबाधनक्षमवाग्व्यवहारत्वाद्भाट्टादिसम्प्रतिपन्नव्यवहारवद् अन्यथा चार्वाकादिव्यवहार-वत्साधनबाधनक्षमता न स्यादिति द्वितीयकल्पे पर्यवसितेऽनुमानेऽसमव्याप्तिकयोरन्वयव्याप्तिवैपरीत्येन व्यतिरेकव्याप्तिनियमात्साधनबाधनक्षमव्यवहारत्वाभावं प्रति प्रमाणादिसत्ताभ्युपगमपूर्वकत्वाभावस्य व्याप्ततायाश्च, साधनबाधनक्षमव्यवहारत्वाभावसद्वचनाभासलक्षणयोगित्वरूपव्यापकोपाध्योश्चार्वाकादि व्यवहारे सत्त्वात्प्रमाणादिसत्ताऽभ्युपगमपूर्वकत्वाभावरूपव्याप्यस्य पक्षे सत्त्वेऽप्युक्तोपाधेरभावेन, सोपाधिकतयाऽसम्भवात् । व्यतिरेके उपाधौ चान्वये मूलशैथिल्यस्य स्वतःसिद्धत्वान्नेदमनुमानं सम्भवतीत्याशयेनाह ॥ व्यतिरेके चेति ॥ सद्वचनाभासलक्षणान्यसिद्ध्यादिलक्षणानि तेषामन्यतम-योगित्वमित्यर्थः । ननु घटादौ सत्यपि व्यापके उपाधेरभावान्नास्य साध्यव्यापकत्वमिति चेन्न । वाग्व्यवहारत्वे सति साधनबाधनाद्यक्षमत्वे पुरुषश्यामत्वे शाकाद्याहारपरिणतिभेदस्येवास्याप्युपाधित्व सम्भवात् । अन्यथा स श्यामो मित्रातनयत्वादित्यादाविन्द्रनीलादौ साध्याव्यापकत्वेन शाकाद्याहारपरिणतिभेदस्याप्युपाधित्वं न स्यादिति भावः ।

ननु चार्वाकादिव्यवहारे प्रमाणादिसत्ताऽनभ्युपगमपुरःसरत्वसद्वचनाभासलक्षणयोगित्वयोर्द्वयोरपि सत्त्वात्साधनाद्यक्षमत्वे सद्वचनाभासलक्षणयोगित्वस्यैव प्रयोजकत्वनिश्चायकाभावेन नोपाधित्वमित्यत आह ॥ यत इति ॥ शब्दो द्रव्यमव्यवहितसम्बन्धग्राह्यत्वाद्घटवत् । शब्दो न द्रव्यं बहिरिन्द्रिय-व्यवस्थाहेतुत्वाद्रूपादिवदिति व्यवहारस्याभ्युपगतप्रमाणसत्तापुरःसरत्वेऽप्यन्योन्याभासतया प्रतिषेधस्य दृश्यमानत्वात्प्रमाणादिसत्ताऽनभ्युपगमस्य साधनाद्यक्षमत्वप्रयोजकत्वे स न स्यादिति भावः । ननु प्रमाणादीनां सत्त्वानङ्गीकारे तदसत्त्वाङ्गीकारापातेन तेषां चासत्त्वे व्यवहाररूपधर्मिणो दूषणादि-व्यवस्थायाश्चासिद्ध्या सद्वचनाभासलक्षणयोगित्वं प्राप्तमेवेति साधनव्यापकत्वान्नायमुपाधिरित्याशङ्कते ॥ नन्विति ॥ सत्त्ववदसत्त्वस्याप्यनङ्गीकारान्न सद्वचनाभासलक्षणप्राप्तिरित्याशयेन परिहरति ॥ मैवमिति ॥ उभयानङ्गीकारे कथं व्यवहारसिद्धिरित्याशयेन शङ्कते ॥ किं नामेति ॥ यद्वा यदि प्रमाणानि न सन्तीति न स्वीकारस्तर्हि मदिष्टसिद्धिरित्याशङ्कते ॥ किं नामेति ॥ तथेत्यस्याऽऽवृत्तिः । तच्च व्यवहारिभिरित्यनेन सम्बन्धे समस्तं कथेत्यनेन त्वसमस्तं तथा व्यवहारिभिरुपेक्षितसदसत्त्व-प्रमाणमात्रमूलव्यवहारिभिः । यद्यप्यन्यथा त्वयाऽपि मां प्रति नेदं दूषणमभिधातुं शक्यं कीदृशीं मर्यादामालम्ब्येत्यादिना परेणोक्तानङ्गीकारे बाधकमभिहितमिति परग्रन्थाद्भाति । तथाऽपि मयौ-दासीन्येत कथाप्रवृत्तिस्वीकारान्नानुपाधित्वमस्येत्यर्थस्य पूर्ववाक्येनैव सिद्धत्वात्त्वयाऽप्येवमेवाङ्गीकार्य-मित्याशयेन प्रवृत्तस्योत्तरग्रन्थस्य दूषणान्तरपरत्वप्रतिभासात्प्रमाणादिसत्तामनभ्युपगम्य कथाप्रवृत्तिं परेणाप्यङ्गीकारयत्यन्यथेतीति तट्टीकायामवतारितत्वाच्च दूषणान्तरत्वेनैवानुवदति ॥ किञ्चेति ॥ अनेकविशेषप्रसक्तेरभावात्कीदृशीमित्यादिप्रश्नानुपपत्तिरित्यतस्तां दर्शयति ॥ किमित्यादिना ॥ असत्त्ववादिनः सत्त्वाभ्युपगमे कथारम्भ एवापसिद्धान्तेन निग्रहे कथारम्भस्यैवानुपपत्तिरित्यतः कल्पान्तरमाह ॥ उतेति ॥ असत्त्वाभ्युपगमे तु सत्त्ववादिनो निग्रहात्पूर्वोक्तदूषणं तदवस्थमित्यत उभयानुगुणं पक्षान्तरमाह ॥ अथेति ॥ एतादृगिति ॥ प्रमाणादीनामसत्त्वे धर्म्यसिद्धिर्दूषणादि-विभागासिद्धिः सर्वपदार्थानां नास्तीति निषेधस्यास्तीति विधेर्विभागस्य च प्रमाणायत्तत्वादित्यादि-रूपस्येत्यर्थः । तथा च निरनुयोज्यानुयोग इति भावः ॥ स्वस्यापीति ॥ परस्येव स्वस्यापि धर्माद्य-सिद्ध्यापादकन्यायस्य तुल्यतया जात्युत्तरत्वमिति भावः ॥ तथैवेति ॥ प्रमाणादिसत्ताऽनभ्युपगमे किमियं कथा नोपपद्यते कथान्तरं वा । नाद्यः । आरब्धत्वादेव । न द्वितीयः । विमताः कथाः प्रमाणादिसत्ताऽनभ्युपगमपुरःसराः कथात्वात्प्रारब्धैतत्कथावदिति भावः ॥ तस्मादिति ॥ प्रमाण-तर्काभ्यां व्यवहर्तव्यमिति व्यवहारनियमे समयसङ्केतं बद्ध्वा सदसत्त्वौदासन्येन प्रवृतायां सत्त्वा-नङ्गीकाराद्धर्म्याद्यसिद्धिरिति दूषणाभिधाने व्याघातः । औदासीन्येन प्रवृत्तिर्नाम सत्ताद्यनभ्युपगम्य प्रवृत्तिः । सत्त्वानङ्गीकारे व्यवहारो न सिद्ध्येदित्यनेन सत्तानभ्युपगमे कथाया अप्रवृत्तिरुक्ता भवति । तथा च सत्तामनभ्युपगम्य प्रवृत्तायां कथायां सत्ताऽनभ्युपगमे कथाप्रवृत्तिर्नास्तीति दूषणाभिधाने कथं न व्याघात इत्यर्थः । तर्हि कारणान्तराभावात्कथं कथाप्रवृत्तिरित्यतस्तत्कारणकथनं व्यवहारेति । स च वक्ष्यमाणोऽनुसन्धेयः ।

प्रमाणादिसत्ताऽनभ्युपगमे कथानधिकारो न कथायां प्रतिवादिनं प्रत्युच्यते किन्तु शिष्यशिक्षापरं क्रियतेऽतो न व्याघात इति शङ्कते ॥ न चेति ॥ चार्वाकादेः कथाप्रवेशेऽयं दोषो वक्तव्य इति विनेयो बोद्ध्यते तदप्रवेशे वा । नोभयथाऽपीत्याह ॥ तस्येति ॥ बोधाक्षमत्वे हेतुमाह ॥ कथायामेवेति ॥ कथाप्रवेशे सत्येवातत्त्वज्ञानलिङ्गं निग्रहस्तस्येति विनेयबोधनं सम्भवति कथातोऽन्यत्र निग्रहाविषय-त्वात् । तथा च व्याघात इति भावः । सत्ताऽभ्युपगमस्य कथाव्यवहारं प्रति हेतुत्वात्प्रमाणादि-सत्ताऽभ्युपगम इति द्वितीयमाशङ्क्य निराकरोति ॥ न द्वितीय इति ॥ अन्वयव्यतिरेकावसेय-त्वात्कारणतायाः प्रमाणादिसत्ताऽनभ्युपगमेऽपि प्रमाणादिभिर्हेतुभिः कथाव्यवहारनिष्पत्तिसम्भवेन व्यतिरेकासम्भवेन न तत्सत्ताऽभ्युपगमस्य कारणता येन तदभ्युपगमः स्यादिति भावः । नन्वभ्युप-गमाभावे प्रमाणादीनां हेतुत्वनिवृत्तेर्व्यतिरेकः सम्भवत्येवेत्यत आह ॥ न त्विति ॥ ननु प्रमाणादीनां कथाहेतुतायास्तवापीष्टत्वाद्धेतोश्च प्राक् सत्यत्वनियमात्प्रमाणादीनां कथातः प्राक् सत्त्वे सिद्धे, यद्यदा सत्तदा तदभ्युपगमनीयमेवेति सत्ताऽभ्युपगमस्यापि कथापूर्वभावित्वेन तद्धेतुत्वं सिद्धमिति द्वितीयपक्षे आशयविशेषं शङ्कते ॥ अथेति ॥ हेतुत्वस्य सत्त्वरूपत्वाभावस्य वक्ष्यमाणत्वाद्धेतुत्वेन सत्ताऽभ्युप-गमानुमानस्य च कथायामेव निग्रहेण कथातोऽन्यत्रासम्भवात्प्रमाणादि सत्ताऽभ्युपगमेन प्रवृत्तायां कथायां तदनुमानस्य च कथाप्रवृत्तौ सत्ताऽभ्युपगमसिद्धिस्तत्सिद्धौ च कथाप्रवृत्तिरित्यन्योन्या-श्रयापातेनानुपपत्तेः समयबन्धप्रवृत्तकथायां तत्साधने चोक्तरीत्या व्याघात इति भावेनाह ॥ मैवमिति ॥ ननु प्रमाणादिसत्ताऽभ्युपगमस्य कथाप्रवृत्त्युत्तरकालसाध्यत्वे कारणान्तराभावात्कथं कथाप्रवृत्तिरित्यतः पूर्वसूचितं व्यवहारनियमस्य कथाकारणत्वमुपपादयति ॥ कथात इति ॥ व्यवहारनियमस्वरूपदर्शनं स चेति । आदिपदेन प्रतिवादिना प्रतिज्ञाहान्यादिनिग्रहस्थानमुद्भावनीयम् । तद्भङ्गे प्रथमस्य भङ्गो व्यवहर्तव्योऽन्यथा द्वितीयस्य प्रामाणिकः पक्षस्तत्त्वतया व्यवहर्तव्य इत्यादेः सङ्ग्रहः । ननु तत्त्व-निर्णयादिफलार्थमेव समयबन्धादिवत्प्रमाणादिवत्प्रमाणादिसत्ताऽपि कथाङ्गत्वेनाङ्गीकार्येत्यत आह ॥ न चेति ॥ तादृशेति ॥ उभयाङ्गीकारे गौरवादिति भावः । ननु तर्हि नियमं परित्यज्य प्रमाणादि-सत्तैवानुसर्तव्या लाघवस्यैवमपि सम्भवादित्यत आह ॥ प्रमाणादीति ॥ लोकशब्दस्योभयत्र तुल्यत्वाद्विकल्पयति ॥ लोकेति ॥ पामरः संस्कारराहितः । ‘विवर्णः पामरो नीचः प्राकृतश्च पृथग्जन’ इति नामशासनात् ॥ विचारेति ॥ विचारसिद्धौ च सत्ताऽभ्युपगमस्ततश्च विचार इति चक्रकमिति भावः । सत्तां स्वीकृत्यापि नियमो बद्ध्यते वादिभिर्विचारप्रवृत्त्यर्थः, तदनुपपत्तिरपि सत्ताया ओतुत्वं गमयतीत्याह ॥ तदिति ॥ अबाध्यत्वे सति लोकव्यवहारसिद्धत्वं स्वीकारप्रयोजकमिति शङ्कते ॥ पश्चादिति ॥ तर्हि प्रमाणादिसत्ता लोकप्रसिद्धत्वादङ्गीकार्येत्येतद्गतमित्याह ॥ तर्हीति ॥ यादृश इति ॥ अवश्याश्रयणीयनियमादेव फलव्यवस्थोपपत्तेः सत्ताऽभ्युपगमो व्यर्थ इत्याशयः । नियमस्याप्रामाणि-कत्वेनाव्यवस्थापकत्वे तवापि स न व्यवस्थापकः स्यादित्याह ॥ तस्येति ॥ अनेनाक्षेपभाष्यं दर्शयन्नेवोपसंहरति ॥ तस्मादिति ॥ अनेनोद्भाष्यस्यास्य प्रयासवैयर्थ्यमपि निरस्तं भवति ।

श्री राघवेन्द्रतीर्थविरचितः

### **न्यायसुधापरिमल**

इत्युक्तमिति ॥ अन्यथा प्रामाणिकमित्यवक्ष्यदिति भावः ।

अनङ्गीकुर्वतामित्यत्र द्वितीययोजनायामुक्ततर्के परोक्तबाधकमनुवदति ॥ यदत्रेत्यादिना तदेतत्सर्व-मनेनापहसितमित्यन्तेन ॥ अत्र विश्वसत्यतामनङ्गीकुर्वतां कथकता न स्यादित्युक्तप्रसङ्गे यद्वाधकमुक्तं तदपहसितमिति दूरेणान्वयः। हेतुभावाद्धेतुत्वादित्यर्थः ॥ लोकसिद्धत्वादिति ॥ प्रमाणादिसत्त्वस्य लोकव्यवहारसिद्धत्वादित्यर्थः ॥ तदिति ॥ प्रमाणसत्त्वानभ्युपगमस्येत्यर्थः । प्रमाणहीनस्यापि तत्त्व-निर्णयादिति भावः ॥ किं व्यवहारमात्रमिति ॥ विमतो व्यवहारः प्रमाणसत्त्वाभ्युपगमपूर्वकः व्यवहारत्वादिति साध्यते, साधनबाधनक्षमव्यवहारत्वादिति वेति प्रश्नार्थः ॥ बाध इति ॥ चार्वाकादि-नाऽनुमानादिप्रमाणसत्ताऽनभ्युपगमादिति भावः ॥ सिद्धं ममेति ॥ मायावादिव्यवहारस्य साधनादि-क्षमत्वं प्रतिवादिसिद्धं चेत्तर्हि विश्वमिथ्यात्वं प्राप्तमेवेति भावः ॥ व्यतिरेके चेति ॥ नायं व्यवहारवान् । साधनादिक्षमव्यवहारवान्वा न भवति । प्रमाणसत्त्वानभ्युपगन्तृत्वादिति वा । त्वदीयव्यवहारः साधना-द्यक्षमः प्रमाणसत्ताभ्युपगमपूर्वकत्वविधुरत्वादिति वा । व्यतिरेकसाधने चेति वा पूर्वोक्तसाध्य-हेत्वोर्व्यतिरेकव्याप्तौ चेति वा प्रमाणसत्त्वा-नभ्युपगमो न प्रयोजकः । किन्तु सद्वचनस्य निर्दोषशब्दस्य आभासस् तद्वदवभासमानत्वे सति तल्लक्षणशून्यः शब्दस्तस्य यल्लक्षणं योग्यताराहित्यादिरूपं तद्युक्तत्वमेवोपाधिः प्रयोजकमित्यर्थः । कथमिदं ज्ञायते प्रमाणसत्त्वानभ्युपगमोऽप्रयोजकस् त्वदुक्तमेव प्रयोकमित्यतो व्यभिचाराव्यभिचाराभ्यामिति भावेनाह ॥ यत इति ॥ मतान्तरानुसारिभिस् तार्किकमतानुसारिभिः प्रवर्तिताः शब्दानित्यत्वादिव्यवहारा अपरैर्मीमांसकैः शब्दनित्यत्वमतानु-सारिभिरित्यर्थः । कथ्यन्त इत्यनन्तरं सद्वचना भासलक्षणायोगित्वे च प्रत्यक्षप्रामाण्यादिव्यवहाराः साधनादिक्षमा इति कथ्यन्त इत्यपि ध्येयम् ।

सिद्धान्ती शङ्कते ॥ ननु यदीति ॥ मायावादी समाधत्ते ॥ न ब्रूमो वयमिति ॥ भवतेति ॥ तत्त्ववादिनेत्यर्थः ॥ इदमिति ॥ प्रमाणसत्ताऽभावे साधनादिक्षमव्यवहारो न स्यादिति दूषणमित्यर्थः ॥ पर्यनुयोगेति ॥ दूषणाभिधानेत्यर्थः ॥ कथान्तरेति ॥ शब्दनित्यत्वानित्यत्वविषये तावदेका कथा । तदुपायस्यैकेन सत्त्वमन्येनासत्त्वमुपेत्योपक्रान्ता । तत्र च शब्दनित्यत्वादिचिन्तां हित्वा तदुपायो यदि तेऽसन्स्यात्तर्हि तव कथा न स्यादित्यापादने कथान्तरप्रसक्तिदोषः । असतो व्यवहाराङ्गत्वानङ्गत्व-चिन्तारूपकथान्तरमप्यसतो व्यवहाराङ्गत्वसाधनोपायस्यैकेन सत्त्वमन्येनासत्त्वमुपेत्य पूर्वत्रेव प्रवर्तनीयम् । तथैवोपक्रमात् । तत्रापि कथान्तरे एवमापादने द्वितीयकथात्यागेन तदुपायगोचरतृतीय-कथाप्रसक्तिः । साऽपि तथैव चालनीया । तत्राप्येवमापादने पुनस्तथैव कथान्तरप्रसक्तिरित्यपर्यवसित-कथान्तरप्रसक्तेरित्यर्थः । एके तु अन्तरशब्दो विशेषवाची । तथैवैकेन सत्त्वमपरेणासत्त्वमुपेत्यैव तादृशकथाविशेषस्य प्रसक्तत्वेन तत्रैवं दोषोक्तेरयुक्तत्वादित्यर्थ इत्याहुः । तच्चिन्त्यम् । नचैवं कथान्तर-प्रसक्त्यादिदोष इत्यग्रिमग्रन्थविरोधादित्यन्ये । ज्ञाप्यन्त ‘इत्यस्य गतिबुद्धिप्रत्यवसानार्थ-शब्दकर्माकर्मकाणामणि कर्ता स णाविति’द्विकर्मकत्वात्कर्मणि प्रयोगाच्च शिष्यादय इत्यनधिकारमिति च निर्देशो युक्तः ॥ कथाप्रवेशाप्रवेशयोरिति ॥ प्रवेशे कीदृशीं मर्यादामित्यनेनोक्तविकल्पदोषाणा-मापत्तेरित्यस्य स्फुटत्वादप्रवेशपक्षे व्यनक्ति ॥ कथायामेव हि निग्रह इति ॥ हिर्यत इत्यर्थे । प्राग्विकल्पितकल्पचतुष्टयमध्ये कथकप्रवर्तनीयवाख्यवहारं प्रति हेतुभावादिति पक्षं निराह ॥ न द्वितीय इति ॥ हेत्वनुपपत्तेरिति ॥ प्रमाणादेः सत्त्वानङ्गीकारे कारणायोगादित्यर्थः ॥ तच्चेति ॥ तत्वावधारणादि च सम्भाव्यत इत्यन्वयः ॥ व्यवहारेति ॥ पञ्चावयवत्र्यवयवादिप्रमाणतर्कादि-व्यवहारविषयसमयबन्धादेवेत्यग्रे व्यक्तम् । समयस्सङ्केतः । इत्थमेव व्यवहारनियमवदेवेत्यर्थः । लोकसिद्धत्वादिति पक्षं निराह ॥ नापि तृतीय इति ॥ पूर्वं नियमस्य गवेषणादिति ॥ तथाच पूर्वं व्यवहारनियमसमयबन्धादेव प्रवृत्तकथायां प्रमाणव्यवहारोपपत्तौ किं तत्सत्तयेति भावः ॥ इति तावन्न भवतीति ॥ किन्तु विचारबाध्यत्वाबाध्यत्वाभ्यामेवेति प्राप्तमिति भावः । प्रमाणसत्त्वानभ्युपगमस्य तत्वनिर्णयविजयादिप्रसञ्जकत्वादितिकल्पं निराह ॥ न चतुर्थ इति ॥ विश्वशब्दार्थः प्रमाणादीति ।

श्री यदुपत्याचार्यविरचिता

### **सुधाविवृतिः**

प्रमाणादिसत्ताऽभ्युपगमस्य कथाऽङ्गत्वे मानाभावात्प्रमाणाद्याकार एव प्रयोजकोऽतोऽ-सद्वादिनोऽपि कथाधिकारः किमुतानिर्वचनीयवादिन इत्यभिप्रेत्य यत्केनचिदुक्तं तदनूद्य दूषयति ॥ यदत्रोक्तमित्याना ॥ कथकेनेत्येकवचनं वैतण्डिकाभिप्रायेण । तदितरस्य प्रमाणादिसत्ताऽभ्युपगन-सिद्धेः । ‘निमित्तकारणहेतुषु सर्वासां प्रायदर्शनमि’ति कात्यायनस्मरणात् । कस्य हेतोः कस्माद्धेतो-रित्युक्तानेव विकल्पान्विशदयति ॥ किमित्यादिना ॥ अशक्यत्वात्तत्सत्ताऽभ्युपगम इति शेषः । रसोरूपमविनाभावबलेनैव गमयति न कार्यकारणभावस् तत्र मूलं, एवं कथकवाग्व्यवहारोऽपि प्रमाणानि सत्ताऽभ्युपगमाविनाभूत इत्येव तं गमयति । न कारणकार्यत्वेनेति प्रथमविकल्पार्थः । यथा ज्ञानलक्षणं कार्यं स्वकारणं कल्पयति तथा वाग्व्यवहारोऽपि कार्यतया स्वकारणं प्रमाणादि-सत्ताऽभ्युपगमं गमयतीति द्वितीयविकल्पार्थः । यद्यपि कार्यमप्यविनाभावेनैव गमयति । तथापि स्वभावानुपलब्धिकार्यलिङ्गकमनुमानं त्रिविधमिति पराभ्युपगमात्पृथगुपन्यासः । लोकशब्देन लोक-व्यवहार उच्यते । तथा च यथा घटादिकं लोकव्यवहारसिद्धमङ्गीकार्यं तथा प्रमाणादिसत्ताऽपीति तृतीयविकल्पार्थः । प्रमाणादिसत्तामनभ्युपगच्छतोऽपि कथकस्य यदि वादजल्पफलयोस्तत्त्वनिर्णय-जययोः सिद्धिस्तदोन्मत्तस्यापि तत्सिद्धिः स्यादिति प्रमाणादिसत्तानभ्युपगमस्य फलातिप्रसङ्ग-हेतुत्वात्तत्सत्ताऽभ्युपगन्तव्येति चतुर्थविकल्पार्थः ॥ साधनबाधनक्षम इति ॥ साधनक्षमत्वं, स्वपक्ष-प्रमितिजनकत्वं बाधनक्षमत्वं परपक्षप्रतिषेधप्रमितिजनकत्वम् । विमतो मायावादिव्यवहारः प्रमाणादि-सत्ताऽभ्युपगमपुरःसरः । व्यवहारत्वात्संप्रतिपन्नभाट्टादिव्यवहारवदिति प्रथमकल्पाभिप्रेतमनुमानं दूषयति ॥ न प्रथम इति ॥ चार्वाकमाध्यमिकादेरिति ॥ ननु माध्यमिकादेर्विश्वमिथ्यात्ववादितया प्रमाणादिसत्तानभ्युपगन्तृत्वेऽपि चार्वाकस्य प्रत्यक्षरूपप्रमाणसत्ताऽभ्युपगन्तृत्वात्कथं तद्य्ववहारे व्यभिचार इति चेन्न । सकलप्रमाणसत्ताऽभ्युपगमः कथकवाग्व्यवहारव्यापको, यत्किञ्चित्प्रमाण-सत्ताऽभ्युपगमो वा । आद्ये चार्वाककथायां व्यभिचारो, द्वितीये माध्यमिककथायामित्यस्यार्थस्य विवक्षितत्वात् । यद्वा प्रमाणादीत्यादिपदेन तर्कादेः परिग्रहः । तथा च चार्वाकस्य प्रत्यक्षरूप-प्रमाणसत्ताऽभ्युपपगमेऽपि तर्काभ्युगमो नास्तीति व्यभिचार इत्यर्थः । चार्वाकैकदेशी चार्वाक इत्यप्याहुः । ननु चार्वाकादेर्वाग्व्यवहार एव नास्ति कुत्र व्यभिचार इत्यत आह ॥ तस्यैवेति ॥ तत्तद्दर्शने तत्तदुक्तयुक्तिनिराकरणान्यथाऽनुपपत्तिरेव तद्वाग्व्यवहारे प्रमाणमित्यर्थः ।

विमतो व्यवहारः, प्रमाणादिसत्ताऽभ्युपगमपुरःसरः, साधनबाधनक्षमव्यवहारत्वाद्भाट्टादि- व्यवहारवत् । विपक्षे चार्वाकादिव्यवहारवत्साधनादिक्षमता न स्यादिति द्वितीयं विकल्पमाशङ्क्याह ॥ द्वितीय इति ॥ किंच विशिष्टव्यवहारस्यापि माध्यमिकादिव्यवहार एव व्यभिचारः । ननु माध्यमिकादिव्यवहारः साधनबाधनक्षमो न भवति । प्रमाणादिसत्ताऽभ्युपगमपूर्वकत्वाभावाद्रथ्यापुरुष-वाग्व्यवहारवदित्यनुमानेन तत्र हेत्वभावसिद्धेर्न व्यभिचार इत्याशङ्कायामस्यानुमानस्य सोपाधिक-त्वान्नोक्तहेत्वभावसाधकत्वमित्याशयेनाह ॥ व्यतिरेके चेति ॥ साधनबाधनक्षमव्यवहारत्वरूपपूर्व-हेतुव्यतिरेके माध्यमिकादिव्यवहारनिष्ठतया व्यभिचारायोक्तरीत्या साध्यतया विवक्षित इत्यर्थः । यद्वा व्यतिरेके पूर्वानुमानव्यतिरेकव्याप्तावित्यर्थः । वस्तुतस्तु माध्यमिकादिव्यवहारो न साधनादिक्षम इत्युक्तानुमानेऽन्वय एवायमुपाधिरिति द्रष्टव्यम् । अत एव सिद्धान्तेऽन्वय एवायमुपाधिरिति वक्ष्यति । सद्वचनाभासः स्फुटवचनाभासो व्यभिचारादिस्तल्लक्षणं साध्यात्यन्ताभावसामानाधिकरण्यादि तद्योगित्वमित्यर्थः । तथा च वाग्व्यवहारस्य साधनाद्यक्षमत्वे साधनदूषणाभासलक्षणयोगित्वं तन्त्रं न तु प्रमाणादिसत्ताऽभ्युपगमपूर्वकत्वाभाव इति भावः । सद्वचनाभासशब्देन निग्रहस्थानं विवक्षितम् । तल्लक्षणं तत्त्वज्ञानाभावलिङ्गत्वं तद्योगित्वमित्यर्थ इत्यन्ये । अत्र च वाग्व्यवहाररूपपक्षधर्मावच्छिन्न-साध्यव्यापकत्वस्य विवक्षितत्वान्न घटादौ साध्याव्यापकतेति द्रष्टव्यम् । उपाधिरेव साध्ये प्रयोजको न हेतुरित्युक्तं विशदयति ॥ यतोऽभ्युपगम्यापीति ॥ मतान्तरानुसारिभिर्मीमांसकैः । मतान्तरानु-सारिभिरपरैस्तार्किकैः । तथा च नैयायिकमीमांसकयोः कथमुभयोरपि प्रमाणादिसत्ताऽभ्युपगम-वत्त्वमुक्तहेत्वभावेऽपि साध्यस्योपाधिप्रयुक्तस्यैव सत्त्वेन नोक्तहेतुस्तत्प्रयोजक इति भावः । तस्मात्साधनबाधनक्षमव्यवहाररूपहेतोरपि माध्यमिकादिव्यवहारे व्यभिचारो युक्त एवेत्यवधेयम् ।

ननु कथकव्याग्व्यवहारस्य प्रमाणादिसत्ताऽभ्युपगमपूर्वकत्वाभावे तदसत्ताऽभ्युपगमपूर्वकत्व-मेवोक्तं स्यात् । ‘परस्परविरोधे तु न प्रकारान्तरस्थितिरि’ति वचनात् । तथा च प्रमाणाभावे-नाश्रयासिद्धिर्न वा साधनदूषणमित्यव्यवस्था स्यादिति शङ्कते ॥ नन्विति ॥ यद्यप्येतत्पक्ष-चतुष्टयदूषणानन्तरमाशङ्कनीयम् । तथापि विलम्बमसमानेनात्रैवाऽऽशङ्कितमिति ध्येयम् । कथा पूर्वकाले प्रमाणादिसत्ताऽभ्युपगमस्याप्रयोजकतामाचक्ष्महे न तु प्रमाणादीनि न सन्तीत्येवं रूपतदसत्त्वाऽभ्युप-गमस्यापि कथापूर्वकाले सत्त्वमनिर्वचनीयरूपतृतीयकोटेः सत्वेन तयोः परस्परविरोधस्यैवासंमतत्वात् । अतो नेदं चोद्ययुक्तमित्याह ॥ न ब्रूम इति ॥ उदासीनैः कथाऽऽरभ्येति पूर्वेणान्वय एतदेवोपपादयति ॥ यथेति ॥ अत्र तथेत्येकस्तच्छब्दो यच्छब्दोपादानादेव द्रष्टव्यः । तथा च यथा तानि प्रमाणादीनि स्वीकृत्य भवता व्यवह्रियते, तादृशव्यवहारनियमे समयं बद्ध्वा कथाऽऽरभ्यते, तथा, तथा व्यवहर्तुभिरुपेक्षितसदसत्त्वप्रमाणैर्व्यवहर्तव्यमित्येवं समयबन्धादिरूपव्यवहारवद्भिरस्माभिरपि कथा प्रवर्त्यतामिति ब्रूम इति सम्बन्धः । यदि प्रमाणादीनि न सन्ति तदा व्यवहार एव धर्मी न सिध्येदित्यादिनोक्तं दूषणं स्वव्याहतं चेति वक्तुमाह ॥ किञ्चेति ॥ कथायामेव दूषणाभिधानं नान्यत्रेति नियमादेतेषां विकल्पानामवकाश इति ध्येयम् ॥ एतादृक्पर्यनुयोगेति ॥ यदि प्रमाणादीनि न सन्ति तदा व्यवहार एव धर्मी न सिद्ध्येदित्येतादृशपर्यनुयोगानवकाशादित्यर्थः ॥ स्वस्याप्यापत्तेरिति ॥ प्रमाणाद्यसत्त्वस्य स्वेनाप्यङ्गीकृतत्वेन स्वस्यापि धर्म्याद्यसिद्धिरूपदूषणापत्तेरित्यर्थः ॥ तथैव कथान्तरेति ॥ यथा प्रकृतैतद्दूषणाधिकरणकथारूपव्यवहाराख्यो धर्म्येकेन प्रमाणादिसत्ताऽ-नभ्युपगमेऽपि सिद्धः । तथैव मया प्रमाणादिसत्ताऽनभ्युपगमेऽपि मत्कर्तृककथान्तरादिरूपव्यवहारादि-लक्षणधर्म्यादिसिद्ध्युपपत्तिरिति भावः ॥ तथा च व्याघात इति ॥ स्वयमेव प्रमाणादिसत्ताऽभ्युप-गममन्तरेणापि प्रकृतकथारूपव्यवहारप्रवृत्तिमङ्गीकृत्य, तत्र यदि प्रमाणादीति न सन्ति तदा व्यवहार एव धर्मी कथं सिद्ध्येदिति दूषणाभिधाने व्याघात इत्यर्थः । ननु प्रमाणादिसत्ताऽनभ्युपगमे कथाऽनधिकारो न कथायां प्रतिपाद्यते किन्तूपदेशद्वारेणैव शिष्यशिक्षाऽर्थं क्रियते ततो न व्याघात इत्याशङ्क्य निषेधति ॥ न चेति ॥ शिष्यादय इत्यत्रादिपदेन पुत्रादयो ग्राह्याः ॥ कथं च तथेति ॥ एवमभिधानं शिष्यादिबोधनाय कथमुपपन्नं स्यादित्यर्थः । कुत इत्यत आह ॥ तस्य कथेति ॥ तस्य चार्वाकादेर्यदि कथाप्रवेशानन्तरमेतद्दूषणमुच्यते तदेयमेव कथा कथं प्रवृत्तेत्याद्युक्तविकल्पदूषणप्रसङ्गः । यदि न तस्य कथाप्रवेशस्तदा न तं प्रति दूषणाभिधानं युक्तमिति शिष्येणापि वक्तुं शक्यत्वान्न तेनापीदं बोद्धुं शक्यमित्यर्थः । ननु यदि न तस्य कथाप्रवेशस्तदा न तं प्रति दूषणाभिधानमिति कुत इत्यत आह ॥ कथायामेव हीति ॥ कथायामखण्डिताहङ्कारेण परेण पराहङ्कारखण्डनस्य, कथाकारण-सम्यग्ज्ञानाभावस्य वा निग्रहत्वादिति भावः ।

प्रमाणादिसत्ताऽभ्युपगमस्य कथकवाग्व्यवहारं प्रति हेतुत्वात्कथातः पूर्वं तदभ्युपगतिरिति द्वितीयपक्षं प्रतिषेधति ॥ न द्वितीय इति ॥ वाग्व्यवहारं प्रति प्रमाणादीनां हेतुत्वं सम्भाव्येतापि न तु तत्सत्ताऽभ्युपगमस्यापि, माध्यमिकवाग्व्यवहारे व्यतिरेकव्यभिचारादित्यर्थः । ननु प्रमाणादीनां हेतुत्वं यदि मनुषे तदा तत्सत्ताऽभ्युपगमस्यापि हेतुत्वं मंस्यसे । यतो नियतपूर्वसत्त्वं हेतुत्वम् । तच्चा-वश्याभ्युपेयमित्यवर्जनीयसिद्ध एव प्रमाणादिसत्ताभ्युपगमः कथातः पूर्वमित्याशङ्कते ॥ अथेति ॥ यद्यदासत्तया ज्ञायते तत्तदाऽभ्युपगम्यत इति व्याप्तेरुभयसिद्धत्वादिति भावः । प्रमाणादीनि सन्ति हेतुत्वाद्ब्रह्मवत् । प्रमाणादीन्यभ्युपगमविषयाः सत्त्वाद्ब्रह्मवदिति यस्यां कथायां त्वया साधनीयं सा किमुक्तविधया प्रमाणादिसत्ताऽभ्युपगमे प्रवृत्ता । उत तदनभ्युपगमेऽपि समयबन्धमात्रात् । आद्येऽन्योन्याश्रयः कथाप्रवृत्तौ सत्ताऽभ्युपगमसिद्धिस्तत्सिद्धौ च कथाप्रवृत्तिरिति । द्वितीये त्वाह ॥ कथाऽपीति ॥ अग्रे वक्ष्यमाणयेत्यर्थः । नियमस्थितिः समयबन्धः । भवता प्रसाध्येत्यनन्तरं तथा च तद्वदेव कथान्तरप्रवृत्तिसम्भवेनास्मदिष्टसिद्धिरिति वाक्यशेषः । कयाऽपि नियमस्थित्येत्यनेन समय-बन्धस्य कथापूर्वकत्वं सत्त्वमावश्यकमित्युक्तं तदपि कुत इत्यतस्तत्कल्पकं वक्तुमाह ॥ कथात इति ॥ कथातः पूर्वं समयबन्धाभ्युपगमकल्पकं कथाफलमेवास्तीत्यर्थः । केचित्तु ननु प्रमाणादि-सत्ताऽभ्युपगमवत्समयबन्धोऽपि कथायां तन्त्रमेवेत्यत आह । कथात इतीत्यप्याहुः ॥ व्यवहार-नियमेति ॥ व्यवहारनियमरूपसमयबन्धादित्यर्थः ॥ द्वाभ्यामिति ॥ अनेन कथातः पूर्वं समय-बन्धाभ्युपगम उभयसम्मतो, न प्रमाणादिसत्ताऽभ्युपगम इव हेतुना साध्य इति सूचितम् । तेन कथायामेव, समयबन्धः पूर्वमावश्यक इति केन चिद्धेतुना साधनीयम् । कथा च समयबन्धाधीनेति परस्पराश्रयोऽन्तरेण च तं कथैष्टव्येति शङ्का निराकृतेति ध्येयम् । अनुरोध्यं समयबन्धं दर्शयति ॥ स चेति ॥ वादिनेव साधकेन प्रथमप्रयोक्त्रा । प्रमाणतर्काभ्यां व्यवहर्तव्यम् । वादाभिप्रायमेतत् । जल्पादौ छलादिप्रयोगस्यापि सम्भवात् । प्रायिकत्वापेक्षया वेदमुक्तम् । सत्साधनापरिस्फूर्तिदशायामेव कदाचिच्छलोपादानात् । इत्यादीत्यनेन प्रतिवादिनाऽपि कथाऽङ्गतत्वज्ञानविपर्ययलिङ्गप्रतिज्ञाहान्या-द्यन्यतमं निग्रहस्थानं तस्य प्रदर्शनीयम् । तद्य्वुत्पादने प्रथमस्य भङ्गो व्यवहर्तव्यः । अन्यथा तु द्वितीयस्यैव । तादृशैतरौ च जेतृतया व्यवहर्तव्यौ । प्रामाणिकः पक्षस्तत्त्वतया व्यवहर्तव्य इत्यादिरूपसमयबन्धसङ्ग्रहः । ननु प्रमाणासत्ताऽपि तथैवानुरुध्यतामित्यत आह ॥ न चेति ॥ समयबन्धस्यावश्यकत्वात्तन्मात्रमनुरोध्यं न तु प्रमाणाद्यभ्युपगमोऽपि कल्पनागौरवप्राप्तेरित्यर्थः ॥ कथाप्रवृत्तिं विनेति । कथाप्रवृत्त्यभाव इत्यर्थः ।

लोकसिद्धत्वात्तत्सत्ताङ्गीकार्येति तृतीयं निरस्यति ॥ नापीति ॥ प्रमाणव्यवहार इति ॥ प्रामाणिकलोकव्यवहार इत्यर्थः । पामराः शास्त्रसंस्कारहिताः । ‘विवर्णः प्राकृतो नीचः पामरस्तु पृथग्जन’ इत्यभिधानात् । तर्हि विचारप्रवृत्त्यैव तन्निरूप्यतामित्यत आह ॥ तदर्थमेवेति ॥ विचारार्थ-मेवेत्यर्थः ॥ नियमस्येति ॥ प्रमाणादिसत्ताऽभ्युपगमनियमस्येत्यर्थः । तथाच विचारप्रवृत्त्या प्रमाणादिसत्ताऽभ्युपगमस्य प्रामाणिकलोकव्यवहारसिद्धत्वं तत्सिद्धेन प्रमाणादिसत्ताऽभ्युपगमेन विचारप्रवृत्तिरित्यन्योन्याश्रय इति भावः ॥ शरीरेति ॥ अहं स्थूल इत्यादिप्रत्ययाच्छरीर एवात्म-व्यवहारादित्यर्थः । विचाराबाध्यलोकव्यवहारसिद्धत्वमभ्युपगम्यतायां तन्त्रमतो न शरीरात्मत्वादीनामपि स्वीकारप्रसङ्ग इति शङ्कते ॥ पश्चादिति ॥ प्राप्ताप्राप्तविवेकेनाबाध्यत्वमेव स्वीकारप्रयोजकमागतं न लोकव्यवहारसिद्धत्वम् । अबाध्यत्वं च प्रमाणादिसत्तायां न विचारप्रवृत्तिमन्तरेण निश्चेतुं शक्यमिति भावः ॥ यादृशो भवतेति ॥ समयनियमबन्धादेवावश्याश्रयणीयात्फलव्यवस्थोपपत्तेः कथातः पूर्वं प्रमाणादिसत्ताऽभ्युपगमो व्यर्थ इत्यर्थः । तथा चावश्यक्लृप्तनियतपूर्ववर्तिन एव नियतसमयबन्धात्कार्य-सम्भवे तत्सहभूतस्य प्रमाणादिसत्ताऽभ्युपगमस्यान्यथासिद्धस्य न कथादिकारणत्वमिति प्रमाणादि-सत्ताऽभ्युपगमो व्यर्थ इत्यर्थः ॥ तस्येति ॥ कथापूर्वं प्रमाणादिसत्ताऽभ्युपगमाभावे व्यवहारादि-नियममात्रस्योन्मत्तादिसाधारण्यमुक्त्वा यदि फलातिप्रसङ्ग उच्यत इत्यर्थः ॥ तदा त्वां प्रत्यपीति ॥ कथातः पूर्वं प्रमाणादिसत्ताऽभ्युपगन्तृत्वमप्यस्तीति न फलातिप्रसङ्ग इति कयाऽपि नियमस्थित्या प्रवृत्तायां कथायां भवतेदं दूषणं वाच्यम् । तथैव कथान्तरप्रवृत्युपपत्तेरन्यथाऽन्योन्याश्रयादित्युक्तन्यायेन कथापूर्वं प्रमाणादिसत्ताऽभ्युपगमस्यैव कर्तुमशक्यत्वेनोक्तान्यथासिद्ध्या च केवलो व्यवहारनियम एव फलातिप्रसञ्जको न भवतीति त्वयाऽपि वक्तव्यमिति भावः ।

श्री श्रीनिवासतीर्थविरचितं

### **सुधाविवरणम्**

॥ न हीति ॥ व्याघातादिति ॥ पदार्थप्रमितिकरणस्यैव प्रमाणत्वादिति भावः ॥ तदभावेनेति ॥ प्रमाणादिसत्ताभ्युपगमाभावेनेत्यर्थः । ननु चार्वाकमते प्रत्यक्षस्यैव प्रामाण्यम् । माध्यमिकस्य सर्वशून्यतया व्यवहारस्याप्यभावात्कुतो व्यभिचार इत्यत आह ॥ तस्येति ॥ यद्यपि चार्वाकः प्रत्यक्षमेकं स्वीकुरुते तथाऽप्यनुमानादिभिर्व्यवहरत्येतत्सत्तां तु न मनुते । माध्यमिकस्य सांवृतो व्यवहारोऽस्ति । अन्यथा प्रसक्त्यभावात्प्रतिषेधासम्भवादित्यर्थः । ननु सोऽपि पक्षीक्रियत इत्यत आह ॥ तस्यापीति ॥ प्रमाणादिसत्वस्य तेनानङ्गीकारादिति भावः ॥ अनुभवेति ॥ मदनुभवेत्यर्थः । विमतो मायावादि-व्यवहारः प्रमाणादिसत्ताभ्युपगमपूर्वकः साधनबाधनक्षमव्यवहारत्वाद्भाट्टादिव्यवहारवदित्यनुमाने बाधादिकमभिधाय व्यतिरेकव्याप्तावुपाधिं चाह ॥ व्यतिरेके चेति ॥ सद्वचनेति ॥ यः ‘परार्थानुमानस्य प्रयोगो वाक्यलक्षण’ इति वचनेन परार्थानुमानस्य शब्दरूपत्वाद्वचनेत्युक्तम् । सद्वचनं समीचीनानुमानम् । तदाभासस्य यल्लक्षणं व्यभिचारादि तद्योगित्वमित्यर्थः ॥ व्यवहार एवेति ॥ कथ वाक्यप्रबन्ध इति धातोः कथारूपो यो वाग्व्यवहारस्तद्रूपो यो धर्मी साधनदूषणाधिकरणत्वात्स कथं सिद्ध्येदित्यर्थः ॥ इति स्वीकृत्येति ॥ प्रमाणादीनामसत्वं स्वीकृत्येत्यर्थः ॥ कथायामिति । कथायामेव हि निग्रह इति भावः ॥ इदं दूषणमिति ॥ यदि प्रमाणादीनि न सन्ति तदा व्यवहार एव धर्मी कथं सिद्ध्येदिति दूषणमित्यर्थः ॥ स्यादप्येवमिति ॥ अपिः सम्भावनायाम् । कथकप्रवर्तनीय-कथारूपवाग्व्यवहारं प्रति प्रमाणादिसत्ताभ्युपगमस्य हेतुत्वं तदा सम्भावितं स्यादित्यर्थः । वाग्व्यवहारस्वरूपं वाग्व्यवहाररूपकथास्वरूपम् । कुत इत्यत आह ॥ हेतुतेति ॥ प्रमाणादि-सत्ताभ्युपगमरूपकारणानुपपत्तेस्तदभावादित्यर्थः । स्थितिर्व्याप्तिः ॥ कयाऽपि नियमस्थित्येति ॥ प्रमाणेन तर्केण च व्यवहर्तव्यमित्येवं रूपे व्यवहारनियमे यः समयबन्धः सङ्केतकरणं तेन प्रवृत्तायामित्यर्थः ॥ तच्चेति ॥ अभिलषितमित्यर्थः ॥ स चेति ॥ व्यवहारनियम इत्यर्थः ॥ प्रमाणादि-सत्ताऽपीत्थमेवेति ॥ यथा प्रमाणेन तर्केण च व्यवहर्तव्यमिति व्यवहारनियमे समयबन्धो द्वाभ्यां क्रियते एवमेव सद्भिरेव प्रमाणैर्व्यवहर्तव्यमिति समयबन्धः क्रियतामित्यर्थः ॥ तादृशेति ॥ प्रमाणेन तर्केण च व्यवहर्तव्यमित्येवं रूपेत्यर्थः ॥ उपपत्तेरिति ॥ प्रमाणादीनां सत्ता नाङ्गीकर्तुमुचितेत्याशयः ।

॥ प्रमाणादिसत्तामित्यादि ॥ अयं भावः । यः प्रमाणादिसत्तां कथाप्रवृत्तिकारणमङ्गीकरोति । तेनाप्युक्तव्यवहारनियमसमयबन्धस्तावदवश्यमङ्गीकर्तव्यः । तद्य्वतिरेकेण कथाप्रवृत्त्यभावेनाभिलषितस्य तत्त्वनिर्णयादेरनिष्पत्तेः । तथा चावश्यकल्प्यमाननियतपूर्ववर्तिनः समयबन्धादेव कथाप्रवृत्तिरूप-कार्यसम्भवे तत्सहभूतस्य प्रमाणादिसत्ताभ्युपगमस्य न कथाप्रवृत्तिकारणत्वं समयबन्धेनान्यथा-सिद्धत्वात् । अथापि तस्य कारणत्वकल्पने कल्पनागौरवमिति भावः ॥ तस्येति ॥ अयं प्रामाणिक-लोकव्यवहार इत्यर्थः ॥ शरीरेति ॥ अहं स्थूलोऽहं कृश इत्यादिव्यवहारस्तावदस्ति । देहधर्माणां स्थूलत्वादीनामात्मनि व्यवहारश्च देहात्मनोरभेदं विना न सम्भवतीति देहात्मत्वमपि स्वीकार्यं स्यादित्यर्थः । तद् देहात्मत्वादि ॥ अन्यथा त्विति ॥ यदि विचाराबाध्या भविष्यतीत्यर्थः ॥ इतीति ॥ विचाराबाध्यत्वस्यैवाभ्युपगम्यतायां तन्त्रत्वादित्यर्थो ऽवश्यकल्प्यमाननियतसमयबन्धेनान्यथासिद्ध-त्वान्न तत्सहभूतस्य प्रमाणादिसत्ताऽभ्युपगमस्य कथाप्रवृत्तिकारणत्वमित्याशयेनाह ॥ यादृश इति ॥ प्रमाणादिसत्तामभ्युपगम्य भवता यादृशो व्यवहारनियम इत्यन्वयः ॥ यादृश इति ॥ प्रमाणेन तर्केण च व्यवहर्तव्यमित्यादिरूपः । प्रमाणादिसत्तामभ्युपगम्यैवं व्यवहारनियमे कृते सद्भिरेव प्रमाणै-र्व्यवहेर्तव्यमित्येवं नियमो भवताऽवलम्बित आश्रित इत्यर्थः । तस्यैव नियमस्य ॥ तदा त्वां प्रतीति ॥ न च मम कथातः पूर्वं प्रमाणादिसत्ताऽभ्युपगन्तृत्वमस्तीति न फलातिप्रसङ्गो मत्पक्ष इति वाच्यम् ॥ उक्तरीत्याऽन्यथासिध्याऽङ्गीकृतस्याप्यङ्गीकृतप्रायत्वादित्याशयात् ।

श्री पाण्डुरङ्गि नरसिंहाचार्यविरचिता

### **वाक्यार्थरत्नमाला**

प्रसङ्गत्वसूचनेनेति । विपर्यये पर्यवसानकथनमुखेन तत्सूचनेनेत्यर्थः । सूचितः परिहारो यस्येति बहुव्रीहिः । सत्ताऽभ्युपगस्य कथाङ्गत्व इत्यादि विद्यासागर्यनुसारेण खण्डन-ग्रन्थभावमाह तत्सत्ताऽ-भ्युपगमस्येति । सत्तेत्येव तत्रोक्तावपि तदिति पूरणं साकाङ्क्षतापरिहाराय । आकार एवेति । न तु तत्सत्तापीत्येवकारार्थः । एतदाक्षेपकर्तुरनिर्वचनीयवादितया वस्तुतोऽसत्त्वाङ्गीकारायोगात्सत्त्वाभावेऽपि साधकता युक्तेत्येतत्प्रमेयप्रतिपादनव्याजेनापाततः साधकत्वाङ्गीकरणमयुक्तमित्यतस्तदभिप्रायकथन-मतोऽसद्वादिनोऽपीत्यादि । कथकेनेत्येकवचनं खण्डनिकाभिप्रायेण । तदितरस्य प्रमाणादिसत्ताऽ-भ्युपगमसिद्धेरिति शङ्करभट्टोक्तेः । सोऽयमपूर्व इत्युत्तरखण्डनव्याख्यानावसरेऽत्र योऽत्र खण्डनवादिनो मुख्या इति दर्शयतीति विद्यासागर्युक्तेश्च चार्वाकबौद्धमायावादिनामिति पूर्वमूलोक्तचार्वाकबौद्धमाया-वाद्याख्यास्त्रयः खाण्डनिकाः । तर्कसमुदायविवक्षया कथकेनेत्येकवचनं मूले । न तु व्यक्त्यैक्याभि-प्रायेण । वस्तुतस्तु यद्वा कथकेनेत्यस्य कथकाभ्यामित्येवार्थः । सत्ताभ्युपगमं खण्डयता स्वपर-साधारण्येनैव खण्डनस्यावश्यकत्वात् । वस्तुतस्तु सत्तानङ्गीकारिणं प्रत्येवास्य ग्रन्थस्य प्रवृत्त्या कथकपदेन यो नाङ्गीकरोति सत्तां तद्ग्रहणस्यैव प्राप्तेरित्यवधेयम् । कथायां च न वैतण्डिकस्य प्रवेश इति पूर्वत्र शङ्करभट्टोक्तेः खाण्डनिकपदं वैतण्डिकार्थतयोपादाय शङ्करभट्टवाक्यानुवादमात्रमन्यथाख्यातौ कृतम् । तदज्ञानमूलमिति स्पष्टमेव । न ह्येतत्कथायां स्वपक्षसाधनाद्यभावः । तत्त्वनिर्णयादि-फलकत्वाङ्गीकारस्योत्तरखण्डनानुवादमूलात्प्रतीतेः ।
प्रमाणादिसत्त्वासत्त्वौदासीन्येनेत्यनुसारेण खण्डन वादिनोऽपि प्रमाणाद्यभ्युपगमावगतेश्च । वैतण्डिकस्य प्रमाणादिसत्त्वचिन्तायास्तत्त्वनिर्णयस्य चाप्रसक्तेः । कात्यायनेति । भाष्यकारोक्तरीत्या हेताविति सूत्रे सर्वनाम्नस्तृतीया चेति सूत्रे च वृत्तिरीत्या स्मरणादित्यर्थः । षष्ठीति । कस्मादिति पञ्चम्यर्थ इति शेषः । यतो यत्कारणमित्येतत्सम्बधि-टीकाव्याख्यावसरे विवृतमेतत् । अशक्यत्वादित्यनूद्यानुपपन्नत्वादिति व्याकुर्वन्नेव साकाङ्क्षतया तदादि-हेतूनां पूर्वसम्बन्धं च दर्शयति प्रवर्तयितुमशक्यत्वादिति । अभ्युपेयमित्यनेनेति । एतेना-शक्यत्वादित्यनन्तरं सत्ताऽभ्युपगम इति शेषपूरणं विद्यासागरकृतमसदिति सूचितम् । अथ तत्र पुस्तकान्तरे सत्तानभ्युपगम इति नञ्गर्भः पाठस् तदापि वाग्व्यवहारस्येत्यनन्तरं सप्तम्यन्तस्य तस्य पूरणीयत्वेऽपि अशक्यत्वादित्यनूद्य शेषपूरणायोगः । अशक्यत्वस्य सत्तानभ्युपगम विरुद्धत्वात् । प्रवर्तयितुमशक्यत्वादित्यतः प्रागेव शेष इत्यभिप्राये च स्वायत्तन्यायविरोध इति सूचितम् । यदप्यन्याथाख्यातौ प्रमाणादिसत्ताऽभ्युपगम इति शेषपूरणम् । तदपि विद्यासागरीपुस्तकान्तर-गतानुपपन्नपाठमूलकमित्युपेक्ष्यम् । तत्पुस्तकान्तरगतनञ्युक्तपाठवन्ममापि तथा पाठ एव संमत इति चेद्धन्त तर्हि तवापि अशक्यत्वादित्यनूद्य शेषपूरणाद्ययोग इत्यादि दूषणं समानम् । किञ्च वाग्व्यवहारस्य प्रवर्तयितुमशक्यत्वादित्येव खण्डनपाठात्प्रमाणादिसत्ताऽभ्युपगमव्याप्तस्य तदभ्युप-गमाभावे प्रवर्तयितुमशक्यत्वादित्येतावदर्थसमर्पणायात्र मूले तदभाव इत्यस्येव खण्डनग्रन्थेऽपि सत्तानभ्युपगम इत्यस्यावश्यकतया शेषत्वेन संपूरणस्य तट्टीकाकृता कर्तव्यत्वेऽपीह मूले तत्समर्पक-तदभाव इत्यस्यैव सत्त्वेन पुनस्सत्तानभ्युपगम इत्यस्य वैयर्थ्यापातेन शेषपूरणस्याकर्तव्यत्वम् । अशक्य-त्वादित्यादेरन्वयप्रदर्शनाभावायोगश्च टीकाकारं मन्यस्येत्यलम् । अधिकं वाक्यार्थविनोदे द्रष्टव्यम् ।

अथ कथकप्रवर्तनीयेति द्वितीये हेतुभावः । प्रमाणादिसत्ताभ्युपगमस्येति विवक्षितम् । वक्ष्यति चैतद् दूषणावसरे न तत्सत्ताऽभ्युपगमस्य कारणतेति । अत एव शङ्करभट्टेन तथैवोक्तम् । ननु तथापि यत्कार्येण कारणानुमानं द्वितीयविकल्पतयाऽभिधीयते । तदयुक्तम् । अविनाभावस्य कार्यकारणयोरपि सत्त्वेन व्याप्तिबलेन व्यवहाराप्रमाणसत्ताभ्युपगमं साधयतीति प्रथमकल्प एव प्रमाणादिसत्ताभ्युपगमस्य व्यवहारं प्रति हेतुत्वात् कार्येण व्यवहारेण कारणस्य प्रमाणादिसत्ताभ्युपगमस्यानुमानमित्येतत् । द्वितीयपक्षस्यान्तर्भूतत्वेन पार्थक्यायोगादित्यतः पार्थक्यमुपपादयन्नुत्तरकल्पमवतारयति कार्यस्यापीति । कार्यलिङ्गकस्य पृथगुपादानात् स्वाभावपदेनाकार्यकारणानुमानमुक्तम् । रूपरसादौ कार्यकारणभावा-भावेऽपि रसस्य रूपानुमापकत्वं रूपस्य च स्पर्शानुमापकत्वं व्यापकाभावे व्याप्यायोगेनाविनाभाव-बलेनाङ्गीकृतमतस्तदनुसारेण प्रकृते विद्यमानस्यापि कार्यकारणभावस्याविवक्षया केवलमविनाभाव-बलमात्रमाश्रित्य प्रथमं कल्पमुक्तवा यथा ज्ञानं कार्यतया कारणं कल्पयति तथा व्यवहारोऽपि कार्य सन् स्वकारणं प्रमाणादिसत्ताऽभ्युपगमं कल्पयतीति द्वितीयकल्पमाहेत्यर्थः । स्वभावानुपलब्धिकार्य-लिङ्गकमनुमानं त्रिविधमिति पराभ्युपगमादिति । स्वभावानुपलब्धिकार्येत्यत्र तथोक्तत्वादित्यर्थः । पद्धत्यादौ कार्यादिभेदेन त्रिविधानुमानवर्णनं तन्मूलकमपीति ज्ञेयम् । इति तृतीयमिति । पञ्चम्यर्थ-व्याख्यानस्याभावाद् व्याख्येयप्रातिपदिकार्थमात्रवचनम् । क्वचिद्विशिष्टानुवादोऽपि मूलानुसारेणेत्य-दोषः । उत साधनबाधनक्षम इति मूले साधनक्षमत्वं
स्वपक्षप्रमितिजनकत्वं बाधनक्षमत्वं तु
परपक्षप्रतिषेधप्रमितिजनकत्वमिति ज्ञेयम् ।

माध्यमिकादेरिति । मूलगतादिपदेन शून्यत्वादिपरिग्रहः । वाग्व्यव्यवहाराणां प्रतायमानत्वादिति

मूलपाठे गुण्डिराजोक्तरीत्या प्रतीयमानत्वं विस्तीर्यमाणत्वम् । सत्त्रैविध्यं चेत्येतदवतारमूलगतलौकिको व्यवहारः प्रतायत इत्यस्य सप्रपञ्चं जन्यत इत्यर्थष्टीकाकृता वक्ष्यते । फलतस्त्वेक एवार्थः । वाग्विस्तराणामिति मूलपाठे तु प्रतीयमानत्वादित्येव पाठः । तेन नान्येतरस्य वैयर्थ्यशङ्कावकाश इति ज्ञेयम् । विमतो व्यवहार इति । इदं चानङ्गीकुर्वतामिति व्यतिरेकव्याप्तिप्रदर्शनं धर्मप्राधान्यविवक्षा चेति वक्ष्यमाणटीकोक्तरीत्या अनुमानसिद्धिमभिप्रेत्येति ज्ञेयम् । चार्वाकादीत्यादिना माध्यमिकादिसङ्ग्रहः । निर्विशेषणवाग्व्यवहारत्वहेतोरिति शेषः । व्यभिचार इति प्रातिपदिकार्थमात्रकथनम् । प्रत्यक्ष-प्रामाण्येति । चार्वाकस्येति शेषः । साध्यस्यापि सत्त्वादित्यस्य न व्यभिचार इति वक्ष्यमाणेन सम्बन्धः । सर्वशून्यतया माध्यमिकस्येति शेषः । सर्वशून्यतया सर्वाभाववादितया । तथा च धर्म्यभावे तत्र धर्मायोग इत्युक्तं भवति । अनुमानादिसाध्येति । धर्माधर्माभावादिप्रतिपादनाय प्रवृत्तेन हेतूपन्यासादेः

करणेन परार्थप्रयोगस्य करणेन च तद्व्यवहारस्यानुमानार्थापत्तिशब्दसाध्यत्वादिति भावः । शङ्कर-भट्टोक्तरीत्यापि व्यभिचारमुपपादयति अथवेति । अथवा सर्वस्मिंश्चार्वाकव्यवहार इति सम्बन्धः । सांवृतेति । मायिवन्माध्यमिकेनापि पारिभाषिकसत्त्वस्वीकारेण सर्वशून्यत्वप्रयुक्तव्यवहारभावाभावा-त्तद्व्यवहारे व्यभिचारो युक्त इत्याशयः । अन्यथेति । माध्यमिकादिव्यवहारस्यैवाभाव इत्यर्थः । तस्यापि पक्षीकरणे तत्रैव भागे बाध इति विद्यासागर्यनुसारेण मूलं तस्यापि पक्षत्वे बाध इति । तत्र मम सत्तानभ्युपगमस्येत्युत्तरमूलं मनसि कृत्वा प्रकृतानुसारेण बाधमुपपादयति तदीयेति । मूले तस्यापि पक्षत्वे बाध इत्यनन्तरमेव तदीयसत्तेतिवाक्यस्य विन्यासे कर्तव्ये द्वितीयपक्षदूषणावसरे मम सत्तेत्या-द्युक्तिरुभयत्र बाधोक्तयनन्तरं प्रवृत्तत्वादुभयोपपादनमिदं यथासम्भवमित्याशयेनेति मूलाशयश्च स्पष्टीकृतोऽनेन भवति । अत्र च खण्डनटीकानुसारेण चार्वाकादिव्यवहारांशे बाधमभिधाय द्वितीये बाधतादवस्थ्यमित्युक्तेरुपपत्त्यर्थं मूले बाध इति पूर्ववाक्ये पक्षत्वेन प्रागभिहिते मायिव्यवहारेऽपि बाधो वाच्यतयाऽभिप्रेतः । मम सत्तेत्युपपादनं च तत्र ज्ञेयम् । अन्यथा चार्वाकादिव्यवहारपक्षतायाः साधनबाधनेति पक्षे अप्राप्तेस्तत्र बाधस्यावक्तव्यतया बाधतादवस्थ्यमित्यत्र तद्बाधग्रहणायोगा-न्मायिव्यवहारे च बाधानभिधानात् तादवस्थ्यमित्यस्यायोगप्रसङ्गः । पक्षद्वयेऽप्युपपादनसाम्ये बाधत्व-रूपेण तादवस्थ्योक्तिरित्यस्यायोगाच्च । अत एव सिद्धान्तटीकायां व्यभिचारादीत्यादिपदसङ्ग्राह्य बाधोऽपि द्विरूप इति ज्ञेयम् । आद्यद्वितीयमिति । साधनबाधनक्षमो व्यवहार इति द्वितीयमित्यर्थः । उक्तदूषणेति । बाधरूपदूषणेत्यर्थः । अत्रेति । साधनबाधनक्षम इति द्वितीय इत्यर्थः । अनुक्तावपीति । उपलक्षणं चेदम् । प्रमाणाद्यनभ्युपगम्य प्रवर्तितत्वं तदीयसाधनबाधनेत्यादिनोपाधेरेवोक्तत्वेऽपीत्यपि द्रष्टव्यम् । अयमाशयः । खण्डनग्रन्थे हि निर्विशेषणव्यवहारमात्रपक्षे व्यभिचारेण निरस्ते द्वितीयपक्ष-माशङ्कामुखेनोत्थाप्योपाधिमात्रेण दूषणं कृतम् । मूले तु तट्टीकोक्तरीत्या विकल्पमुखेन ग्रन्थप्रवृत्ते-र्द्वितीयपक्षदूषणपरतयैवोपाधिग्रन्थं योजयितुं सम्भावितत्वात्खण्डनानुक्तयोरपि बाधसिध्योरभिधानं कृत्वा पश्चाद् दूषणान्तरतया खण्डनोक्त उपाधिर्योजित इति ।

व्यतिरेके चेति मूले उपाधिश्चेति चशब्दसम्बन्धः । तेन दूषणान्तरत्वप्रत्यय इयाशयेनोत्तरमूलं दूषणान्तरपरतया योजयति किञ्चेति । पूर्वत्र वाग्व्यवहारत्वहेतुकानुमाने व्यभिचारे उक्ते तत्परिहाराय साधनबाधनक्षमेति विशेषणोपादानेन च तदनुमान एवोपाधिपरतया योजनस्य स्वारस्यात्प्रक्रमा

नुसारेण च तदनुमानेऽन्वयव्याप्तिनिश्चयेन उपाधिलक्षणायोगेन च तत्रास्योपाधेरयोगाद्व्यतिरेक-व्याप्तावेवैतदनुमानीयान्वयव्याप्त्युपायभूतायामुपाधिपरमिदमित्याशयेन व्यतिरेक इत्युक्तं मूले । यद्यपि विमतो व्यवहारो न साधनादिक्षम इत्युपाधिदूषणपरोत्तरमूलानुसारेण तथैवानुमानविवक्षायां परकीय-मेतदुपाधिप्रदानं विवक्षित्वा तदनुमानीयान्वयव्याप्तावेवोपाधिरयं वक्तुं शक्यः । अत एवोत्तरमूले तथैवाभिधानम् । तथाप्यत्रान्वय्यनुमानविवक्षायाः प्रक्रमात्तत्रैवोपाधिं योजयितुं व्यतिरेक इत्युक्तम् । उत्तरग्रन्थे त्वन्वय्यनुमानीयव्यतिरेके उपाधेर्व्यतिरेकानुमानीयान्वये उपाधेश्च विशेषाभावात्फलतः प्रमेयैक्यविवक्षयोत्तरत्र यथाश्रुतभाष्योक्तसाधनसाध्यपुरस्कारेण व्यतिरेकानुमानमेव भाष्याभिप्रेततया प्रसज्य तत्रत्यान्वये उपाधिर्नेत्युक्तमिति न पूर्वोत्तरमूलविरोधः । यद्यपि च व्यतिरेके चेति मूलस्यैव व्यतिरेक्यनुमानविवक्षायामिति व्याख्यातुं शक्यतया तथा व्याख्याने उत्तरमूलानुगुण्यमिति विरोध-प्रसक्तेरभावान्नोक्तप्रमेयैक्यविवक्षादिकल्पनावकाशस्तथापि विद्यासागरेण प्रक्रममनुसरताऽसमव्याप्ति-कयोरित्यादिना व्यतिरेकव्याप्तिं पुरस्कृत्यान्वय्यनुमानदूषणतयैव योजनात्स्वयमप्यन्वयप्रक्रममनुरुध्यैव टीकायामुपाधिरन्वय्यनुमानीयव्यतिरेकव्याप्तावेव योजयिष्यत इति ज्ञेयम् । तच्चान्यथाख्यातिकारैर् वस्तु-तस्त्वित्यादिना अस्यान्वयोपाधिपरतया योजनं तत्किंमूलकमिति सूरयो विदांकुर्वन्तु । पर्यवसितेऽनुमान इति समानाधिकरणसप्तम्यौ । यत्र साधनबाधनक्षमव्यवहारत्वं तत्र प्रमाणादिसत्ताऽभ्युपगम-पुरःसरत्वमित्यन्वयानुसारेण दण्डघटादौ कारणताघटकव्यतिरेकव्याप्तिवद्यत्र साधनबाधनक्षम-व्यवहारत्वाभावस्तत्र प्रमाणादिसत्ताभ्युपगमपुरःसरत्वाभाव इत्यपि व्यतिरेकव्याप्तिस्वरूपं प्रतीयेत । तत्र च सद्वचनाभासलक्षणयोगित्वरूपोपाधेर् उपाधित्वं न विवक्षितम् । व्यवहारस्य साधनाद्यक्षमतायां सद्वचनाभासलक्षणयोगित्वमेव प्रयोजकं न सत्तानभ्युपगम इत्युत्तरमूलानुसारेण साधनबाध-नाद्यक्षमत्वादेरेव व्यापकत्वादिकं तद्व्यापकत्वादिनैव चायमुपाधिरिति प्रतीत्या तद्विरोधापाताद् अतोऽत्र साध्याभावोऽन्यथाव्याप्य इत्युक्तान्वयवैपरीत्येन व्यतिरेकव्याप्तिस्वरूपमभिमतमिति हेतुपुरःसरं वदन् व्यापकव्यापकत्वादिरूपोपाधिलक्षणानुगमं च दर्शयन् अस्तु नाम व्यतिरेके उपाधिस्तथाऽप्यन्वय-व्याप्तिसम्भवात् । अनुमानं त्वदुष्टमेवेत्याशङ्कां च परिहरन् एतदनुमानासम्भवरूपमुपाधिफलं च दर्शयति असमव्याप्तिकयोरित्यादिना । नियमादित्यनन्तरं प्राप्ताया इति शेषः । व्याप्यतायाश्चेत्यस्यासम्भवादिति वक्ष्यमाणेन सम्बन्धः । साधनबाधनेत्यादिसत्त्वादित्यन्तं व्यापकव्यापकत्वप्रदर्शनम् । प्रमाणादी-त्यादिकमभावेनेत्यन्तं व्याप्यव्यापकत्वप्रदर्शनम् । अन्वये मूलेत्यनेन व्यतिरेकव्याप्तेरन्वयव्याप्ति-सिध्यर्थत्वेन उपाधिना तस्यां दुष्टायां तन्मूलकान्वय्यनुमानमूलभूतान्वयव्याप्तेः शिथिलत्वमभावः स्वतःसिद्ध इत्युच्यते । व्यतिरेके चेत्यंशोऽपि खण्डनस्थत्वाभावेऽपि तट्टीकायां योजनामूलेऽनूदित इति ज्ञेयम् । सद्वचनाभासः स्फुटावभासो व्यभिचारादिस्तल्लक्षणं साध्यात्यन्ताभावसामानाधिकरण्यादीति शङ्करभट्टी । इह तु सद्वचनाभासस्य लक्षणानि असिध्यादिरूपाणीत्यर्थः । यद्वा सद्वचनाभास-लक्षणानीत्यनूद्य व्याख्यानेन सद्वचनाभासार्थे सिध्यादयस्तेषां लक्षणानीत्यर्थः सूचितः । वक्ष्यति च मूले स्वरूपासिद्धत्वं तच्च सद्वचनाभासविशेष एवेति । तेषां यदन्यतमं तद्योगित्वमिति योज्यम् ।

शुद्धव्यापकव्यापकत्वमिह विवक्षितमिति भ्रान्त्या शङ्कते ननु घटादाविति । ननु गर्भस्थ इत्यादि-शङ्कासमाधानरूपविद्यासागर्यनुसारेण साधनधर्मावच्छिन्नव्यापकव्यापकत्वाद् युक्तमुपाधित्वमिति समाधत्ते वाग्व्यवहारत्वे सतीति । सतीत्यस्य तदवच्छिन्नत्वमर्थः । अक्षमत्वे अस्याप्युपाधित्व-सम्भवादिति सम्बन्धः । तत्र दृष्टान्तः पुरुषश्यामत्व इति । पुरुषत्वावच्छिन्नश्यामत्व इत्यर्थः । पुरुषत्वं च साधनान्तर्गतधर्मो वा पक्षधर्मो वेत्यन्यदेतत् । दृष्टान्ते विवदमानं प्रत्याह अन्यथेति । द्वयोरपीति । व्याप्योपाध्योर्द्वयोरपीत्यर्थः । इति व्यवहारस्येति । इति द्रव्यत्वसाधनतत्प्रतिषेधरूपव्यवहारद्वयस्येत्यर्थः। अभ्युपगतेति । मीमांसकनैयायिकाभ्यामिति शेषः । अन्योन्याभासतयेति । मीमांसकेन नैयायिकोक्त-स्याभासतया प्रतिषेधः साधनाद्यक्षमत्वमुच्यते । एवं नैयायिकेनापि । तथा चोभाभ्यामुभयोक्तस्या-भासताङ्गीकारेण साधनबाधनाद्यक्षमत्वस्य व्यवस्थाप्यत्वदर्शनादित्यर्थः । अनेन मूलगतं मतान्तरेत्यादि विवृतं भवति । ननु यदि प्रमाणानीत्येतद्ग्रन्थफलस्याप्रतीतेः फलं वदन्नवतारयति ननु प्रमाणादीना-मिति । असत्त्वे व्यवहाररूपेत्यादिवदता व्यवहारः प्रमितो न वेत्यादिविकल्पनिराकरणपरतया योजनं विद्यासागरीस्थं न युक्तमिति सूचितम् । यदि प्रमाणानि न सन्ति तदेति पूर्वोक्तानुवादेनासत्त्व-पुरस्कारेणैव दूषणाय खण्डनप्रवृत्तिसिध्योक्तविकल्पानवकाशात् । धर्मिण इति । प्रमाणाधीनत्वा-त्प्रमेयसिद्धेस्तदसत्त्वे धर्म्यसिद्धिरित्यर्थः । एवं दूषणादिविभागरूपप्रमेयासिद्धिरप्यभिप्रेता ज्ञेया । फलकीर्तनं साधनव्यापकत्वादिति । प्रमाणाद्यसत्त्वे धर्म्याद्यसिद्धिरेव कुत इत्यत आह सर्वविधीति मूलम् । विधिर्भावो निषेधोऽभावः । एतादृक्पर्यनुयोगेत्युत्तरमूलटीकायां विवृतमेतद्भविष्यति । विद्या-सागर्यामादिपदेन दूषणभूषणतद्विधानादिसङ्ग्रह इत्युक्तम् । खण्डनवाक्ये तु निषेधानामित्येव पठितम् । किन्तु बहुवचनमाद्यर्थ इति स्वीकृत्य तद्व्याख्यानमिति कथञ्चिदुपपादनीयम् । गुण्डिराजीये तु विधिरूपाणां वाग्व्यवहाराणां निषेधरूपाणां वाग्व्यवहाराणामित्युक्तम् । इत्याशयेनेति । अनेन न ब्रूमो वयमित्यादिखण्डनस्वारस्यानुसारेणार्थान्तरस्यैव प्रतीतेः प्रतीतत्वमात्रेण धर्मित्वं न प्रमितत्वेनेत्याद्यभि-प्रायकथनं विद्यासागरीयमनुपपन्नमिति सूचयति । खण्डनग्रन्थस्वारस्यमनुरुध्यैव किन्नामेत्येतदपि प्रकारान्तरेणैव द्वेधा योजितमिति ज्ञेयम् । कथेत्यनेन त्वसमस्तमिति । अनेन द्वितीयस्य कथा प्रवर्त्यतामित्यनेन सम्बन्ध इति सूचितम् । तथा चोदासीनैस्तथा व्यवहारिभि रूपेक्षितसदसत्त्व-प्रमाणमूलव्यवहारिभिः कथा प्रवर्त्यतामिति ब्रूम इति मूले सम्बन्ध इति स्फुटत्वान्नोक्तं परग्रन्था-द्भातीति । तथा चास्य पूर्वोक्तं यन्मयौदासीन्येन कथाप्रवृत्तिस्वीकारादनुपाधित्वं नायातीति प्रमेयं तदुपपादकतया अन्यथेत्यादिखण्डनग्रन्थप्रवृत्तिवदेवात्राप्यन्यथा न सन्ति प्रमाणादीनीति मतमस्माक-मारोप्य यदिदं भवता दूषणमुक्तं तदपि न वक्तुं शक्यं कीदृशीं मर्यादामित्यादिरूपेणैव च कीदृशीमिति ग्रन्थः प्रवर्तनीय इति किञ्चेति दूषणान्तरपरतया तद्योजनं कथमिति भावः । पूर्ववाक्येनैव सिद्ध-त्वादिति । न ब्रूमो वयमित्यादि पूर्वग्रन्थेनैव मयौदासीन्येनेत्यादेरर्थस्य सिद्धत्वात्तदुपपादन-स्यानावश्यकत्वेन तत्परतया योजनापेक्षया कीदृशीमित्यादिग्रन्थस्य त्वयाप्येवमङ्गीकार्यमित्याशयेन प्रवृत्तस्य दूषणान्तरकथनपरतया योजनाया एव स्वारस्येन तत्परत्वस्यैव प्रतिभासादित्यर्थः । तट्टीकासम्मता चेयं योजनेत्याह प्रमाणादिसत्तामिति । दूषणान्तरत्वेनैवेति । स्वयमपि तथाङ्गीकृत्य परं प्रति तद्दूषणे व्याघात इत्येतद्दूषणं पूर्वोक्तातिरिक्तं तत्परत्वेनैवेत्यर्थः । असत्त्ववादिन इति । प्रमाणादिसत्तानभ्युपगन्तुरित्यर्थः । सत्त्वाभ्युपगमेति । कथामूलतया प्रमाणादिसत्ताभ्युपगम इत्यर्थः । कथारम्भ एवेति । तत्काल एव । निग्रहे इति सति सप्तमी ।

मूले उतार्थेति कल्पद्वयेऽपि उभाभ्यां वादिप्रतिवादिभ्यां प्रवर्तितायामित्येतदनुषञ्जनीयतया सिद्धम् । सत्त्ववादिना असत्त्वाङ्गीकारेऽपसिद्धान्त इति तन्निग्रहात्कथारम्भानुपपत्तिरिति प्रागुक्तदूषणं तदवस्थमिति भावेनाह असत्त्वाभ्युपगमे त्विति । निरनुयोज्येति । अतन्निग्रहप्राप्तौ तन्निग्रहोद्भावन-रूपत्वात्तस्येति भावः । असिध्यापादकन्यायस्येति । प्रमाणाद्यसत्त्वाभ्युगमरूपन्यायस्येत्यर्थः । जात्युत्तरत्वमिति । आपत्तिफलकीर्तनम् । धर्म्याद्यसिध्यापादकं प्रमाणाद्यसत्त्वं स्वयमङ्गीकृत्य परं प्रति तदसत्त्वेन धर्माद्यसिध्यापादने स्वस्यापि तदापत्त्या स्वन्यायविरोधेन स्वव्याघातकत्वाज्जात्युत्तरत्व-मित्यर्थः । तथैव कथान्तरप्रसक्तेरित्युक्ते एतत्कथानारम्भपक्षस्यादूषणात्सोऽङ्गीकृत इति प्रतीयतेऽतस्त-त्कथानारम्भापादनपक्षस्य स्पष्टदूषणतया तदनिराकरणं मूले इति भावेन विकल्पमुत्थाप्याद्यं बहि-र्निराकृत्य द्वितीयनिराकरणपरतया मूलं भावकथनेनैव व्याचष्टे प्रमाणादिसत्तानभ्युपगम इति । कथावदितीति । अनेन तथैवारब्धौ तत्कथावदेव कथान्तरप्रसक्तेः । कथान्तरस्यापि प्रमाणादिसत्ता-नभ्युपगमपुरःसरत्वस्य प्रसक्तेरनुमातुं शक्यत्वादिति मूलं व्याख्यातं भवति । इति दूषणेति । अनेन मूलस्थमिदं दूषणमित्युक्तं विवृतं भवति । तथाच व्याघात इत्येतदपि दूषणाभिधाने व्याघात इति व्याख्यातं भवति । औदासीन्येन प्रवृत्तेः सत्तानङ्गीकाराद्धर्म्याद्यसिद्धिरित्येतयोर्विरोधप्रकाराप्रतीतेर्व्याघातो न ज्ञायत इत्यतस्तमुपपादयति औदासीन्येनेति । कथाया अप्रवृत्तिरिति । तेन सत्ताभ्युपगन्तव्येति प्राप्नोतीति शेषः । तथा चेति मूलमेव व्याघातोपपादनपरतयापि योजयति तथा च सत्तामिति । दूषणाभिधान इति । तदभिधानस्य सत्ताङ्गीकारावेदकत्वादिति शेषः । व्यवहारनियमे समयं बध्वेत्यस्य प्रकृतप्रमेयोपसंहारत्वाभावाद्वैयर्थ्यमित्यतस्तद्भागस्य मूले उदाहरणं सङ्गमयति तर्हीति । वक्ष्यमाण इति । प्रमाणेन तर्केण च व्यवहर्तव्यमित्यादि रूप इति वक्ष्यमाण इत्यर्थः । यद्यपि प्रमाणतर्काभ्या-मित्यनेन प्रागेव स्वयमपि तदभिधानं कृतमस्ति । तथाप्युत्तरमूले व्यवहर्तव्यत्व इव निग्रहाद्युद्भावन-विषयेऽपि नियमप्रकारस्य प्रमाणादीत्यादिपदोपात्तस्य विवक्षया वक्ष्यमाणत्वोक्तिः । खण्डनटीकानु-सारेणैकदेशोक्तिरप्युत्तरमूलमूलिकैवेति न दोष इति ज्ञेयम् । स च व्यवहारः यः प्रमाणतर्काभ्यां व्यवहर्तव्यमित्येवंरूपत्वेन प्रागस्माभिर्व्याख्यातः स तु वक्ष्यमाणो मूल एवोत्तरत्र वक्ष्यत इति योजनीय-मित्यप्याहुः । मूले शिष्यादय इत्यादिपदेन पुत्रादिपरिग्रहः । अत एव प्रथमसूत्रन्यायभाष्ये वादजल्पयोः सप्रयोजनत्वमभिधाय वितण्डया प्रवर्तमानो वैतण्डिकः सप्रयोजनमनुयुक्तः यदि प्रतिपद्यते सोऽस्य पक्षः सोऽस्य सिद्धान्त इत्यत्र वैतण्डिकस्य वादित्वाभावाशयेनैव प्रतिपद्य स इति मध्यमपुरुषप्रयोगमकृत्वा प्रतिपद्यत इति प्रथमपुरुषनिर्देशात्स इति परोक्षनिर्देशाच्च वादीकरणाभावः । शिष्यं प्रति बोधनं च गम्यत इति खण्डनाद्युक्तरीत्योपपादनमवधेयम् । शिष्यशिक्षेति । शिष्यादिशिक्षेत्यर्थः । न व्याघात इति । चार्वाकादेः कथाधिकारो नास्तीति शिष्यं प्रति बोधनपक्षे प्राक् प्रमाणादिसत्तामनभ्युपगम्य शिष्यं प्रति कथाप्रवृत्त्यभावान्न तन्मूलकश्चार्वाकादेः प्रमाणादिसत्तानङ्गीकारिणः कथाधिकारो नास्तीति वचनस्य व्याघात इत्यर्थः । तद्बाधाक्षमत्वादिति खण्डनानुसारी मूलपाठः । तद्बाधश्चार्वाकादिबाधः । चार्वाकादेरयं दोष इति शिष्यज्ञापनं कदा युज्येत यदि तस्य सदोषो बाधनक्षमः स्यात् । न चैवं तस्य कथाप्रवेशा-भावेऽनेन दोषेण तद्बाधाया अतत्त्वज्ञानरूपाया अनुपपत्तेस्तथा च तस्य दोषत्वेन शिष्यादिबोधोऽ-नुपपन्न इत्याशयः । तत्पाठानुसारेण विद्यासागर्युक्तावतारानुसारेण च बाधाक्षमत्वे हेतुमाहेत्येव अवतारपाठः । बोधपदपाठश्चेत्सशिष्यबोधाक्षमत्वमेव पूर्ववाक्यार्थ इति भावेनेति ज्ञेयम् । चार्वाकादिबाधाक्षमत्वं निग्रहस्य कुतः । येन तद्बोधः । शिष्यादीन्प्रत्यनुपपन्नः स्यादित्यतो बोध्यनिग्रहेण तद्बाधासम्भवे हेतुमाहेत्यर्थः । निग्रहस्तस्येति । अखण्डिताहङ्कारेण पराहङ्कारखण्डनरूपत्वान्निग्रहस्य कथायामेव च निग्रहसञ्ज्ञायाः प्रवृत्तिसिध्या कथाप्रवेशाभावे चार्वाकादेरयं कथानधिकाराख्योऽ-तत्त्वज्ञानफलकोऽहङ्कारखण्डनरूपो दोष एव न भवतीति शिष्यादिकं प्रति तस्य दोषत्वेन बोधनं न सम्भवति । तस्य कथाप्रवेशमनङ्गीकृत्यापि तस्यायं दोष इति बोधने व्याघातः । बोधनेन कथाप्रवेशस्या-भ्यनुज्ञानसिद्धेरिति फलितोऽर्थः ।

अत्र प्रकरणे बहुविकल्पानां सत्त्वाद् द्वितीयपदस्यार्थविशेषाप्रतीतिं मत्वा द्वितीयपदं व्याकुर्व

न्नवतारयति सत्ताभ्युपगमस्येति । अन्वयव्यतिरेकेति । यस्मिन्सत्येव यद्भवति नासतीत्यन्वयव्यतिरेके

त्यर्थः । हेतोश्च प्रागिति । नियतप्राक्सत्त्वस्यैव कारणत्वरूपत्वादिति भावः । तदाभ्युपगमनीयमिति ।

सत्त्वेनेति शेषः । अत्र ग्रन्थे प्रमाणादीनि सन्ति कारणत्वाद्ब्रह्मवदित्यनुमानानन्तरं प्रमाणादीन्यभ्युप-गमनीयानि सत्त्वाद्ब्रह्मवदित्यनुमानं विवक्षितमित्यतः प्रमाणादिकं सत्त्वेनाभ्युपगन्तव्यम् । हेतुत्वादिति विशिष्टसाधकतापि हेतुत्वस्यैव फलतः प्राप्तेत्याशयेनैतत्प्रवृत्तिसिद्धेरुत्तरग्रन्थे हेतुत्वेन सत्ताभ्युप-गमानुमानस्येति न विरुद्धमिति ज्ञेयम् । हेतुत्वात्सत्त्वं सत्त्वाच्चाभ्युपगम इति परानुवादपूर्वक-तद्दूषणरूपकथयापीति मूलं द्वेधा पराभिप्रायं विकल्प्य तद्दूषणमभिमतमिति मनसि कृत्वा अभिप्रेततया सत्त्वमेव हेतुत्वमिति पक्षमुत्थाप्य तद्दूषणस्य चात्र खण्डनग्रन्थे वा तदनुवादरूपमूले वा अभावात्तद्ग्रन्थे तस्य वक्ष्यमाणत्वेन तदनुसारेण मूलेऽपि खण्डनमतनिरासान्तेऽलमित्येतद्व्यावर्त्यशङ्काव्याजेन वक्ष्यमाणत्वमित्याशयेनाह वक्ष्यमाणत्वादिति । कारणत्वस्यान्तर्भूतसत्त्वरूपताया अन्तर्भावितसत्त्वं चेत्कारणमित्यादिना निराकरणेनास्यापि वक्ष्यमाणत्वादित्यर्थः । अत एवाऽलमित्येतदर्थतयैतत्खण्डन-स्थतत्पक्षदूषणोत्तरमथ न सत्ताकारणकोटौ निविष्टा । किन्तु कारणत्वं सत्त्वनियमाभावे पक्षान्तर-शङ्कानुसारेण पूर्वत्र फलत उक्तम् । तत्पक्षान्तरोत्थापनपूर्वकं तद्दूषयति हेतुत्वेन सत्ताऽभ्युपगमेति । अनुमानस्य च कथातोऽन्यत्रासम्भवादिति सम्बन्धः । तत्र हेतुः कथायामेव निग्रहेणेति । अनेनैतदनुमानं कथातोऽन्यत्र कथायामेव वेत्यभिप्रेतकल्पद्वये निग्रहपदोक्तानुमानस्य कथायामेव प्रवर्तनीयतया तदन्यत्र तत्प्रवृत्त्यनुपपत्तेरित्याद्यपक्षदूषणं लब्धं भवति । द्वितीयदूषणायाह प्रमाणादीति । अनुमानस्य चानुपपत्तेरिति सम्बन्धः । तत्र हेतुरन्योन्याश्रयापातेनेति तदुपपादनं कथाप्रवृत्तावित्यादि । अत्रापि किं प्रमाणादिसत्ताऽभ्युपगमेन प्रवृत्तायामुत समयबलप्रवृत्तायामित्यभिप्रेतविकल्पद्वये आद्यपक्षदूषणमेतत् । समयबलेत्येतत्तु द्वितीयपक्षदूषणमिति सूचितम् । समयबलेति । व्यवहार-नियमसमयबन्धबलेन प्रवृत्तेत्यर्थः । एवं कथातोऽन्यत्र साधनमपाकृत्य कथायामपि साधनपक्षे कथाप्रवृत्तिं द्वेधा विकल्प्याद्येऽन्योन्याश्रयेणानुमानासम्भवरूपं दूषणम् । द्वितीयपक्षे तु व्याघातो

दूषणमिति मूलाभिप्रेतं वर्णयतैव कथापि नियमेत्यादि प्रसाध्य इत्यन्तं मूलमपूर्णमिति न शङ्कनीयमिति सूचितं भवतीति ज्ञेयम् । व्याघातस्तु प्रमाणादिसत्तामनभ्युपगम्य व्यवहारनियममात्रं मूलीकृत्य च प्रवृत्तकथायामपि सत्तानुमानप्रवृत्तौ सत्त्वाभ्युपगमापत्त्या व्याघात इत्येवंरूपो द्रष्टव्यः । कारणान्तरा-भावादिति । नियमस्थित्यभ्युपगम एव कारणमुक्तमिति तु न वाच्यम् । तत्कल्पकाभावादित्याशयः । पूर्वसूचितमिति । व्यवहारनियमे समयं बद्ध्वेत्यनेन पूर्वेण सूचितमित्यर्थः ।

उपपादयतीति । अनेनैवमुपपादनीयमिति सूचयति । यदुक्तं नियमस्थित्यभ्युपगमकल्पकं नास्तीति । तन्न । तत्फलस्यैव तत्त्वनिर्णयादेः कल्पकत्वात् । न च दिवाऽभुञ्जानस्य पीनतायाः शार्वं भोजनं विनाऽनुपपन्नायास्तदाक्षेपकत्वदर्शनात्प्रकृते च फलस्य नियमस्थित्यभ्युपगमं विनाऽनुपपत्त्य-भावात्कथं तेन तदाक्षेप इति वाच्यम् । व्यवहारनियमसमयसम्बन्धाभ्यामेव तत्फलस्य सत्त्वेनान्यथानु-पपत्तेरत्रापि सत्त्वात् । तदेतदुक्तं मूले समयबन्धादेवेत्येवकारेणान्यथोपपत्तिनिरासकेनेति । तच्चेति मूलस्य तच्च तत्त्वनिर्णयादिकमभिलषितं द्वाभ्यामपि कथकाभ्यां व्यवहारनियमसमयबन्धादेव सम्भाव्यत इत्यतस्तत्फलसिध्यर्थं तौ कथकौ व्यवहार नियममेव बध्नीतः व्यवहारनियम एव ताभ्यामनुरोद्धव्य इति यावदित्यर्थो ज्ञातव्यः । व्यवहारनियमेति । अनेन स चेति मूलपदं व्यवहारनियमस्त्विति व्याख्यातं भवति आदिपदेनेति । अत्र च प्रमाणतर्काभ्यां व्यवहर्तृत्वस्य प्रथमप्रयोक्तृरूपवादिधर्मत्वाद्व्यवहर्तव्य-मित्यन्तो वादिनियमो मूलेऽभिहितो भवति । अत एव खण्डनोक्तस्य व्यवहर्तव्यमित्यतः परस्य वादिनेत्यस्यापि आदिपदेन ग्रहणं मूले व्याख्येयमिति सिद्धं कृत्वा प्रतिवादिनियमादिकमेवादिपदेन सङ्ग्राह्यतया दर्शितमिति न दोषः । प्रमाणतर्काभ्यामेव व्यवहर्तव्यमित्येतद्वादाभिप्रायकं प्रायोपेक्षया वा जल्पादौ छलादिप्रयोगस्यापि सम्भवादित्यादि विद्यासागर्याम् । प्रतिवादिनापीत्यादिना खण्डनोक्त-प्रतिवादिनियमस्यादिशब्दार्थतया प्रदर्शनं प्रतिवादिनाऽपीत्यादिकमुद्भावनीयमित्यन्तम् । अत्रापि कथाङ्गतत्त्वज्ञानविपर्ययलिङ्गमिति खण्डनोक्तं पूरणीयम् । तस्य च कथाङ्गं प्रमाणादि तस्य तत्त्वज्ञानं सम्यग् ज्ञानम् । तद्विपर्ययो विप्रतिपत्तिरप्रतिपत्तिर्वा तद्गमकमित्यर्थो विजिगीषुकथाविवक्षायाम् । वादविवक्षाया तु कथाया अङ्गं फलत्वेन यत्तत्त्वज्ञानं तद्विपर्ययोऽभावोऽस्य तत्त्वज्ञानं न विद्यत इत्यत्र लिङ्गं गमकमित्यर्थः । तादृशं हेत्वाभासो निरनुयोज्यानुयोगश्चेति द्वयं निग्रहस्थानं प्रतिवादिना वादि-व्यवहारे व्युत्पादनीयम् । वादकथायामिति तु प्रतिवादिनाऽपीत्यपिपदेन सूचितमिति ज्ञेयम् । प्रतिज्ञाहान्यादिकमित्यस्य तदन्यतममित्यर्थः । वादिकृतप्रमाणतर्काभ्यां व्यवहार इति शेषः ।

एवं कथानियमं प्रदर्श्य फलव्यवस्थां दर्शयति तद्भङ्गे प्रथमस्येति । तदित्यावर्तते । आद्यस्य तेनेत्यर्थः । द्वितीयस्य तस्येत्यर्थः । तथा च तेन प्रतिज्ञाहान्यादिनिग्रहस्थानेन तस्य वादिव्यवहारस्य भङ्गे सति । तन्निग्रहस्थानस्य तद्भङ्गक्षमत्वेन प्रतिवादिना व्युत्पादने कृते सतीति यावत् । तर्हि प्रथमस्य निराकृतसाधनादिव्यवहारस्य वादिनः भङ्गः पराजयो व्यवहर्तव्यः । अन्यथा तन्निग्रहस्थानस्य वादि-व्यवहारभङ्गक्षमत्वेन निग्रहस्थानव्युत्पादनसामर्थ्याभावे शक्यसमर्थननिग्रहस्योद्भावनाद् द्वितीयस्यैव प्रतिपादन एव भङ्गः । पराजयो व्यवहर्तव्य इति योज्यम् । एतेन तच्छब्दस्य प्रतिज्ञाहान्यादिपरामर्शकत्वे तद्भङ्गस्य प्रतिवादिरूपद्वितीयभङ्गापादकत्वेऽपि वादिरूप प्रथमभङ्गापादकत्वाभावाद्विपरीतत्वम् । तथा तन्निग्रहस्थानभङ्गाभावस्यापि प्रथमभङ्गापादकतया द्वितीयभङ्गानापादकतया च वैपरीत्यमिति शङ्का गर्भस्रावेणैवापहस्तिता । प्रमाणतर्काभ्यां व्यवहर्तव्यमित्यनेन प्रकृतव्यवहारस्य भङ्गकर्मतयोपादानमिति ज्ञेयम् । यापीयं शङ्का; खण्डने तद्व्युत्पादने प्रथमस्य पराजयो व्यवहर्तव्यः । अन्यथा द्वितीयस्यैवेत्यनेन

न यदि प्रतिवादी स्वोद्भावितं निग्रहस्थानं व्युत्पादयेत् समर्थयेत् तर्हि समर्थितनिग्रहोपेतपक्षवादिनः प्रथमस्य पराजयो व्यवहर्तव्यः । यदि च न व्युत्पादयेन्न समर्थयेत्तर्हि निरनुयोज्यानुयोगापत्त्या द्वितीय-स्यैव पराजयो व्यवहर्तव्य इति प्रतिपादनादत्र च तत्प्रमेयाप्रतीतेर्न तत्सङ्ग्रहार्थकतया आदिपदव्याख्यान-मेतदिति, सापि न । उक्तरीत्या भङ्गे सतीत्यनेनैव प्रतिवादिना स्वोक्तदूषणे वादिव्यवहारभङ्ग-क्षमतयोपपादिते सतीत्यर्थलाभात् । अन्यथा तेन तद्भङ्गस्यैवायोगादेवमन्यथेत्यनेनापि तद्भङ्गक्ष-मतयाऽनुपपादिते सतीत्यर्थो लभ्यते । अन्यथा तेनोपपादितस्य निग्रहस्थानस्य प्राप्तस्यैवोद्भावनप्राप्त्या निरनुयोज्यानुयोगानवकाशापातात् । द्वितीयभङ्गपदस्य पराजयार्थत्वमेवोक्तम् । अन्यस्यासम्भवात् । कुतस्तर्हि खण्डनोक्तप्रकारेण तद्व्युत्पादने प्रथमस्य पराजय इत्यादिरूपेणैव नोक्तम् । वक्रोक्ति-माश्रित्याप्युक्ताभिप्रायं मन्यत इत्यत्र हेत्वभावादिति चेत्सत्यम् । तथापि निग्रहस्थानव्युत्पादनं हि न साक्षाद्वादिपराजयापादकं किन्तु तेन वादिसाधनस्य भङ्गमुखेनैव । एवं तदव्युत्पादनमपि न प्रतिवादिनः साक्षात्तदापादकं किन्तु तेन वादिसाधनस्य भङ्गासम्भवेन तस्य पराहङ्कारखण्डनरूपत्वाप्राप्त्या निग्रहत्वयोगे निरनुयोज्यानुयोगमुखेनैव । तदिहावश्यकस्य वादिसाधनभङ्गस्य वा मध्ये वचनेन खण्डनोक्तमुपपादितं भवतीत्याशयेन यथाश्रुतखण्डनानुवादो वा तट्टीकानुसारेण व्याख्यानानुवादो वा न कृत इति सूरिभिः सन्तोष्टव्यम् । उपलक्षणमेतत् । याविदानीं प्रकृतौ वादिप्रतिवादिनौ ययोरन्यतरो निगृह्यते । ताभ्यामितरौ यौ वादिप्रतिवादिनौ । ययोर्मध्ये वादी निग्रहस्थानशून्यः प्रतिवादी च स्वोद्भावितनिग्रहस्थानव्युत्पादनसमर्थस्तौ जेतृतया व्यवहर्तव्यावित्यपि द्रष्टव्यम् । जल्पवितण्डयोः फलव्यवस्थामभिधाय वादेऽपि तामाह प्रामाणिक इति । तत्त्वतया वादफलनिश्चयविषयत्वेन । इत्यादेरित्यादिपदेनाप्रामाणिकः पक्षस्तत्त्वं न भवतीति व्यवहर्तव्य इति सङ्गृहीतमिति ज्ञेयम् । यद्वा वाद्युक्तसाधनदूषणानन्तरमपि प्रतिवादी स्वपक्षस्थापनं कुर्यात् । अन्यथा आत्मानमरक्षन् परघाती

वीर इव न विजयी स्यात् । तदनन्तरं प्रथमवाद्यपि प्रतिवाद्युक्तदूषणाङ्गं प्रदूष्य रक्षितस्वपक्षोऽपि विजयार्थं परस्थापनाङ्गं प्रदूषयेत् । अन्यथा वञ्चितपरप्रहारोऽपि तमप्रहरमाण इव श्लाघ्य एव स्यान्न विजयी । वितण्डा तु स्वपक्षस्थापनाहीनेत्यादेः । सोपपादनस्यादिपदार्थतया विद्यासागर्यां प्रतिपादितस्य सङ्ग्रहः । तत्त्वनिर्णयादीति । आदिपदेन परपराजयग्रहः । प्रमाणादिसत्ताऽभ्युपगमेनापि कथाप्रवृत्त्युप-पत्तेस्तदर्थं तदभ्युपगमोऽपि स्वीक्रियतामित्याशङ्कां परिहर्तुमाह उभयाङ्गीकार इति । कल्पनागौरव-मवादीति । सिद्धान्तवाक्यानुसारेण गौरवाभिप्रायो दर्शितः । ननु तर्हीति । गौरवपरिहाराय हि सत्ताऽभ्युपगमपरित्यागः । तर्हि तदभ्युपगममेव कथाप्रवृत्तिहेतुतया अङ्गीकृत्य तादृशव्यवहारनियम एव त्यज्यताम् । तन्मात्रस्यैवाङ्गीकारेऽपि लाघवसम्भवादित्यर्थः । अत आहेति । प्रमाणादिसत्ताऽभ्युप-गमस्य व्यतिरेकशून्यत्वान्न
नियमतुल्यतेत्याहेत्यर्थः ।

उभयत्रेति । प्रामाणिकाप्रामाणिकयोरित्यर्थः । सत्तां स्वीकृत्यापीति । वादिभिर्विचारप्रवृत्त्यर्थं नियमो बध्यत इति सम्बन्धः । विचारप्रवृत्त्यर्थमित्यादिनैव तदर्थमेवेत्यादिमूलं व्याख्यातं भवति तदनुपपत्तिरपीति । बध्यमाननियमानुपपत्तिरित्यर्थः । सत्तास्वीकारोत्तरमपि यन् नियमस्वीकरणं तदनुपपत्तिरिति यावत् । भग्नमिति । हेत्वन्तराश्रयणादिति भावः । तर्हीतीति । तथाचाबाध्यत्वस्यैव स्वीकारप्रयोजकत्वात्तस्य च प्रमाणादिसत्तायां विचारप्रवृत्तिमन्तरेण निश्चेतुमशक्यत्वमिति भावः ।

अनेनेति । चतुर्धापि प्रमाणादिसत्ताऽभ्युपगमः कथोपयोगी न भवतीति प्रतिपादनेनेत्यर्थः । आक्षेप्यभाष्यप्रदर्शनप्रयोजनमाह अनेनोद्भाष्यस्येति । अत्र चोद्भाष्यत्वं नामाक्षेपस्य भाष्यानुक्त-त्वतत्सूचितत्वाभावादिकं न भवति । अपि त्वाक्षेप्यविषयस्य भाष्यानुक्तत्वमिति न कश्चिद्दोषः ।

