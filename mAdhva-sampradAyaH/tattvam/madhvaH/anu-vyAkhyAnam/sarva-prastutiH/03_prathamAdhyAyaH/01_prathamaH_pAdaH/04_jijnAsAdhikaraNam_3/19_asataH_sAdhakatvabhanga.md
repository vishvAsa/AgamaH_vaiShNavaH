+++
title = "१९ असतः साधकत्वभङ्ग"

+++


## मिथ्यायाः साधकत्वं च न सिद्धं प्रतिवादिनः

**असतः साधकत्वभङ्ग**

## अनुव्याख्यानम्

***मिथ्यायाः साधकत्वं च न सिद्धं प्रतिवादिनः ॥ १७ ॥***

### सुधा

ननु श्रुत्यादेर्मिथ्यात्वेऽपि साधकत्वं सम्भवति । मया मिथ्याभूतस्यैव साधकत्वा-भ्युपगमादित्यत आह ॥ मिथ्याया इति ॥ याः श्रुत्यादिवाचो मिथ्या तासामिति योजना । विभक्तिप्रतिरूपकं वा मिथ्याया इत्यव्ययम् । अयमभिसन्धिः । नेहनानेत्यादिवाक्यैः किं पुमा-न्निश्चिताद्वैतो बोध्यते । उत तद्विपरितः । नाद्यः । वैय्यर्थ्यात् । द्वितीयस्तु सत्यस्यैव साधकत्वमिति मन्यमानो यदीदं वाक्यं सकलमिथ्यात्वं प्रतिपादयेत्तदा सकलान्तर्गतत्वात्स्वयमपि मिथ्या स्यात् । यथा ‘शब्दोऽनित्य’ इतिशब्दोऽनित्यः । यदि चैतद्वाक्यं मिथ्या स्यान्न कस्याप्यर्थस्य साधकं स्यादित्यनिष्टप्रसङ्गं पश्यन्कथं त्वदभ्युपगममात्रेण स्वतर्कस्य विरुद्धतां प्रतिपद्येतेति ।

ननु वाक्यस्य साधकत्वं नाम पदार्थसंसर्गप्रमितिजनकत्वम् । तत्क्वचित्पददोषेण विहन्यते । क्वचित्सङ्गत्यग्रहणात्क्वापि तद्विस्मरणात्कदाचिदाकाङ्क्षादिविरहात्कुत्रचिद्विपरीतप्रतिपादनेन । तदत्रापि नेहनानेत्यादिवाक्ये साधकत्वाभावमापादयता पददोषाद्यन्यतममेवापादकमुपादेयम् । किं मिथ्यात्वेन । तत्किमविद्यमानस्यापि वाक्यस्य निर्दोषपदावयवत्वादिकं विद्यत इति वक्तुमुद्यतो भवान् । एवं च वदता भवता कस्मिंश्चन विप्रतिपन्नेऽर्थे वन्ध्यासुतवचनं प्रमाणयन्तं प्रतिवादिनं प्रति नूनं पददोषादिकमेवोपपाद्य साधकत्वं दूषयिष्यते । स्वरूपस्यैवाभावेनासाधकत्वे सिद्धे किं तत्र चरमभाविन्या पददोषादिचिन्तया । न हि शब्देऽविद्यमानत्वेनैव चाक्षुषत्वस्यानित्यत्वसाधकत्वा-भावे सिद्धे व्याप्तिचिन्ता क्रियत इति चेत् । समं प्रकृतेऽपि । ननु मा भूत्प्रतिवाद्यपेक्षया तर्कस्य विरुद्धता । वाद्यपेक्षया तु भविष्यति । मैवम् । वादिनाऽपि हि श्रुतिवाक्येनात्मातिरिक्तस्याखिलस्य मिथ्यात्वं प्रतिपद्य मिथ्याभूतस्यापि साधकत्वमिति प्रतिपत्तव्यम् । सोऽपि हि प्राक् सकलमिथ्यात्व-बोधात्प्रतिवादितुल्य एव । तथाच श्रुतेः सर्वमिथ्यात्वप्रतिपादकत्वे मिथ्याभूतस्यैव साधकत्वं प्रतीत्य तद्विरोधेन तर्को निरसनीयः । तन्निरासे च श्रुतेः सर्वमिथ्यात्वप्रतिपादकत्वमित्यन्योन्याश्रय-मनुत्तीर्णः कथमसावपि तर्कस्य विरुद्धतां प्रतिपद्येत ।

### वाक्यार्थचन्द्रिका

तर्कस्य विरुद्धतां शङ्कते ॥ नन्विति ॥ मिथ्यात्वेपीत्यपिशब्दो न सत्यत्वसमुच्चयार्थोऽपि तु मिथ्यात्वेऽङ्गीकृतेऽपि न साधकत्वानुपपत्तिः प्रत्युत तत्रैव तत्संभव इत्यर्थः । अत एव तथैव हेतुमाह ॥ मयेति ॥ मिथ्याशब्दस्याव्ययत्वाद्या इति विभज्य योग्यविशेष्याध्याहारेण योजनां दर्शयति ॥ या इति ॥ अत्र तद्वाक्यस्येति प्रकृतान्वयसंभवे बहुवचनान्तस्त्रीलिङ्ग-विशेष्याध्याहारेऽस्वारस्यमभिप्रेत्य पक्षान्तरमाह ॥ विभक्तीति ॥ विभक्त्यन्ततुल्यमित्यर्थः । मिथ्या-शब्दस्य मृषेत्यादिवत्कस्याश्चिन्नामतया मिथ्याया इत्यस्य विभक्त्यन्ततया तत्प्रतिरूपकत्वाद्वाऽति-चिरायेत्यादिविभक्त्यन्तप्रतिरूपकस्य चिरायेत्यादेरिवातिमिथ्याया इत्येतत्प्रतिरूपकत्वाद्वेदमुक्तमिति द्रष्टव्यम् । ननु मया मिथ्याभूतस्यैव साधकत्वाभ्युपगमेन तर्कस्य विरुद्धत्वेनोपपत्तिविरोधाभावाद्वाक्येन मिथ्यात्वप्रतिपादनं युक्तमिति शङ्किते मिथ्यायाः साधकत्वं चेत्याद्यसङ्गतम् । न च प्रतिवादिनं प्रति तर्कस्य विरुद्धता नेति प्रदर्शयितुं तदिति वाच्यम् । वादिनं प्रति विरुद्धतयोपपत्तिविरोधाभावेन वाक्यस्य तं प्रति मिथ्यात्वबोधकत्वोपपत्तेः । मिथ्याभूतसाधकत्वस्य वादिनाऽभ्युपगतत्वादेव प्रतिवादिनं प्रति विरुद्धत्वाच्च बीजाभावेन प्रतिवादिनं प्रति तर्कस्याप्रसराच्चायुक्तश्चायं तर्कः । आत्मातिरिक्तस्य समस्तस्य मिथ्यात्वं श्रुत्यादिबलेन यदि तर्ह्येतच्छत्यादेर्मिथ्यात्वं स्यादित्यत्र दृष्टान्तानुक्तेर्व्याप्त्यभावात् । यदि चेदं वाक्यं मिथ्या स्यात्तर्हि दुःखादेर्मिथ्यात्वं न प्रतिपादयेदित्यत्र विशेषनिषेधेऽपि सामान्यतोऽर्थ-प्रतिपादकत्वस्याक्षतेश्चेत्यतो वादिनं प्रति तर्कस्य विरुद्धत्वाभावेऽपि तदीयमिथ्याभूतसाधकत्वाभ्युप-गमस्य मिथ्यात्वनिश्चयाधीनतया तन्निश्चयस्य च वक्ष्यमाणरीत्याऽन्योन्याश्रयेणैतद्वाक्यसाध्यत्वा-सम्भवात्प्रमाणान्तरेण मिथ्यात्वं निश्चित्य मिथ्याभूतस्य साधकत्वमभ्युपगच्छन्तं प्रति तर्कस्य विरुद्धतयोपपत्तिविरोधाभावेऽपि ज्ञातज्ञापकतया तं प्रति मिथ्यात्वबोधकत्वेन न परार्थवाक्यस्य प्रामाण्यम् । तद्बोध्यनिश्चितद्वैतं प्रति च पराभ्युपगममात्रस्याप्रयोजकत्वात्तर्कस्याविरुद्धत्वेनोपपत्ति-विरोधान्न मिथ्यात्वबोधकत्वम् । एवं च यो वाक्यबोध्यो न तं प्रति तर्कस्य विरुद्धता यं प्रति विरुद्धता न स वाक्यबोध्यं प्रति तर्कस्वरूपतत्प्रवृत्तिप्रकारौ दर्शयति ॥ अयमिति ॥ अत्र सकलान्तर्गतत्वादित्यनेन सकलस्य यद्भवति तदन्तर्गतस्यापि तद्भवतीति सामान्यव्याप्तिसूचनम् । यथेति तत्रैव दृष्टान्तोक्तिः । न कस्यापीयनेन पूर्वं प्रकृतोपयुक्ततया विशेषोपादानेऽपि सामान्य एव तात्पर्यमिति सूचयति ।

ननु साधकत्वपदार्थपर्यालोचनायां पददोषादीनामेव साधकत्वाभावोपपादकत्वप्रतीत्या साधकत्वा-भावमापादयतस्तेषामेवोपादेयत्वेऽपि मिथ्यात्वस्याप्रयोजकत्वेनोपपादकत्वाभावादनुपादेयत्वेन सत्यस्यैव साधकत्वं न मिथ्याभूतस्येत्यभिमानासम्भवेन तर्कबीजाभावात्तं प्रत्यपि तर्कस्याप्रसर एवेत्याशयेन शङ्कते ॥ नन्विति पददोषणेति ॥ स्वरवर्णादिहीनतादिरूपेणेत्यर्थः । मिथ्यात्वस्य पददोषादेश्चासाधकता-प्रयोजकत्वेऽपि मिथ्यात्वाभाव एव दोषादेर्गवेषणीयत्वेन प्रथमभावित्वान्मिथ्यात्वमेव मुख्यमसाधकता-प्रयोजकमित्येतत्परमुखेनैव दृढीकर्तुं मिथ्यात्वमप्रयोजकीकृत्य पददोषादेरेवासाधकत्वे प्रयोजकत्वं वदता प्रकृतवाक्यस्य मिथ्यात्वेऽपि पददोषाद्यभावात्साधकत्वमित्युक्तं स्यादित्याह ॥ तत्किमिति ॥ निर्दोषाः पदरूपा अवयवा अस्य तत्त्वमित्यत्र निर्दोषपदत्वमिति वक्तव्येऽवयवग्रहणमविद्यमानस्यावयवाः सन्तीत्येतद्य्वाहतमिति सूचयितुमिति ध्येयम् । अस्तु तथा तथाऽपि को दोष इत्यत आह ॥ एवं चेति ॥ ननु मिथ्यात्वमप्रयोजकीकुर्वतोऽपि मम नासत्त्वमप्रयोजकमित्यभिमतम् । एवं च वन्ध्यासुतवचसोऽ-सत्त्वेनासाधकत्वेऽपि न प्रकृतवाक्यस्य तथा । तस्य मिथ्यात्वेऽप्यनिर्वचनीयत्वेनासत्त्वाभावादिति गूढाभिसन्धिवैषम्यं शङ्कते ॥ स्वरूपस्यैवेति ॥ अनिर्वचनीयत्वस्य वक्ष्यमाणरीत्याऽनुपपन्नत्वेना-सत्त्वस्यैव वक्तव्यतया साम्यमेवेति गूढाभिसन्धिरेव परिहरति ॥ सममिति ॥ अनेन तर्केऽप्रयोज-कत्वादिकमपि निरस्तम् । न च ननु वाक्यस्येत्यादिग्रन्थस्तर्केऽप्रयोजकत्वान्यथासिद्धिशङ्कातत्परिहार-परत्वेनैव किं न व्याख्यायत इति वाच्यम् । विरुद्धतापरिहारकपूर्वोत्तरग्रन्थमध्यस्थस्य तत्सङ्गतस्या-स्यार्थादप्रयोजकत्वादिनिरासकत्वस्यैव युक्तत्वात् । इमे च शङ्कासमाधाने मिथ्यायाः साधकत्वं चेति मूले मिथ्यात्वस्यैव साधकत्वाभावे प्रयोजकत्वोक्त्या सूचिते इति द्रष्टव्यम् । ननु मां प्रति तर्कस्य विरुद्धतायास्त्वयाप्यभ्युपगमान्मयैव मदपेक्षया तर्कस्य विरुद्धताऽन्यतरासिद्ध्यादेरिव परं प्रत्युद्भाव-यिष्यत इत्याशङ्क्य प्रमाणान्तरेण तवाद्वैतनिश्चयमभ्युपगम्य त्वां प्रति तर्कस्य विरुद्धता स्वीकृता । वस्तुतस्तु सकलमिथ्यात्वबोधकप्रमाणान्तरस्याप्येतत्तुल्यतया अनुपपत्तेः साम्यादनेनैव मिथ्यात्वनिश्चये वक्तव्ये तस्य चानुपपत्त्या तवापि न विरुद्धताप्रतिपत्तिरित्याशयेनाह ॥ नन्वित्यादिना ॥ इदं च मूलस्थप्रतिवादिशब्दस्य भूतपूर्वप्रतिवादिपरत्वमप्यभिप्रेत्येति द्रष्टव्यम् । अत्र निश्चिताद्वैतो बोध्यत इति प्रथमपक्षस्यैतद्वाक्येन विना द्वैतनिश्चयासम्भवेनैतद्वाक्यस्य च अन्योन्याश्रयतापत्त्या न तन्निश्चायक-त्वमिति परिहारे वक्तव्ये तमनुक्त्वा यद्वैयर्थ्यादिति परिहारवचनं वाद्यपेक्षया विरुद्धता भविष्यतीत्या-शङ्कायाश्च वादिनोऽप्येतद्वाक्येनैव तन्निश्चयस्यान्योन्याश्रयेणासम्भवलक्षणपरिहारवचनं तेन ज्ञायते प्रतिवादिन इत्येतत्स्वारस्यानुरोधेन पूर्वं प्रमाणान्तरेण वादिनो मिथ्यात्वनिश्चयमुपेत्य तं प्रति विरुद्ध-ताऽङ्गीकृता । सम्प्रति प्रतिवादिशब्दस्य तत्तुल्यार्थत्वमभिप्रेत्य प्रमाणान्तरेऽप्येतदनुपपत्तेः साम्यादस्यैव तन्निश्चायकत्वस्य चासम्भवेन तं प्रत्यपि विरुद्धता नेत्युक्तमिति । अन्यथा पूर्वोत्तरविरोधापत्तेरिति द्रष्टव्यम् ।

### परिमल

मिथ्यापदस्याकारान्ताव्ययत्वान्मिथ्याया इत्यस्यासाधुत्वमाशङ्क्य द्वेधा गतिमाह ॥ या इत्यादिना ॥ विभक्तीति ॥ यकिञ्चित्स्त्रीव्यक्त्यादौ सङ्केतितषष्ठ्यन्तमिथ्याशब्दस्य संभवेन तत्प्रति-रूपकमित्युक्तम् । चिरायेत्यादिवदिति भावः ॥ स्वतर्कस्येति ॥ यदीदं वाक्यं मिथ्या स्यान्न कस्याप्यर्थस्य साधकं स्यादिति तर्कस्य विरुद्धत्वम् । आपाद्याभावेनापादकस्य व्याप्तत्वलक्षणविरुद्ध हेत्वाभासत्वमित्यर्थः । मिथ्यायास्साधकत्वं न चेत्युक्तमयुक्तमिति शङ्कते ॥ नन्विति ॥ ननु वाक्यस्येत्यादिना कृतशङ्काया उत्तरमाह ॥ तत्किमिति ॥ उद्यत उद्युक्त इत्यर्थः । बाढमिति वदन्तं प्रत्याह ॥ एवं च वदतेति ॥ पददोषाद्यन्यतममेवोपादेयमिति वदतेत्यर्थः । नूनमिति काकुस्वरः । तत्र तथा वक्तुमशक्यत्वात् । तत्र तव प्रत्युत्तरमेव न स्यादिति भावः । परमुखेन समाधिं वाचयति ॥ स्वरूपस्यैवेति ॥ प्रतिपद्य विज्ञायेत्यर्थः ।

### यादुपत्यम्

॥ विभक्तिप्रतिरूपकमिति ॥ न च मिथ्याय इति विभक्तिरेव नास्तीति वाच्यम् । दुःशीलायाः पूर्वं मृषेति नामवन्मिथ्येति यदि कस्याश्चिन्नाम तदैतादृशविभक्तिसम्भवात् । यद्वा चिरायेत्यव्ययस्य विभक्त्यन्तसादृश्योपपत्त्यर्थं परैरचिरायेति विभक्त्यन्तसादृश्यस्य कथितत्वात्प्रकृतेऽपि मिथ्याया इति विभक्त्यन्तसादृश्यं द्रष्टव्यम् ।

### श्रीनिवासतीर्थीया

अनिष्टप्रसङ्गम् अनिष्टापादनरूपं तर्कम् । पश्यन् निश्चिताद्वैतभिन्नः प्रतिवादी ॥ विरुद्धतामिति ॥ मिथ्यात्वरूपापादकस्यार्थसाधकत्वाभावरूपापाद्याभावेन व्याप्ततां साधकत्वमिति यावत् । वाक्यस्यासाधकत्वे पददोषादेरेव प्रयोजकत्वेन मिथ्यात्वस्याप्रयोजकत्वाद्यदीदं वाक्यं मिथ्या स्यादिति मिथ्यात्वं नापादकत्वेनोपादेयमित्याशङ्कते ॥ नन्विति ॥ पददोषेण अबोधकत्व रूपेण । कुत्रचिदग्निना सिञ्चेदित्यादौ विपरीतप्रतिपादनेन । अर्थाबाधरूपयोग्यताविरहेण ॥ उद्यतोऽ-सीति ॥ वाक्यस्यासाधकत्वे मिथ्यात्वं न प्रयोजकम् । किं नाम पददोषादिकमेवेति शङ्कमानो भवान् अविद्यमानस्य मिथ्याभूतस्यापि वाक्यस्य निर्दोषपदाद्युपेततया साधकत्वमस्ति । मिथ्यात्वस्यासाधकत्वा प्रयोजकत्वादिति वक्तुमुद्यत इत्यर्थः । ओमिति तत्राह ॥ एवं चेति ॥ मिथ्यात्वमसाधकत्वेऽ-प्रयोजक-मिति वदतेत्यर्थः । तत्र वन्ध्यासुतवचसि ॥ सममिति ॥ अत्रापि मिथ्यात्वेन नेहनानेति वाक्यस्वरूप-स्यैवाभावेनासाधकत्वे सिद्धे किं चरमभाविन्या पददोषादिचिन्तयेत्यर्थः ॥ तर्कस्येति ॥ यदीदं वाक्यं मिथ्या स्यान्न तर्हि कस्याप्यर्थस्य साधकं स्यादिति तर्कस्येत्यर्थः ॥ तन्निरासे चेति ॥ तर्कविरोधाभावादिति भावः । असौ वादी ।

### वाक्यार्थरत्नमाला

तर्कस्य विरुद्धतामित्युत्तरमूलानुसारेण ननु तथापि मिथ्याभूतोऽपि स्वाप्नोऽर्थ इति वक्ष्यमाणव्यभिचाराशङ्कनपरमूलानुसारेण च शङ्काभावमाह तर्कस्य विरुद्धतामिति । आपादकस्यापाद्याभावव्याप्तत्वरूपं विरुद्धत्वमत्र विवक्षितमिति ज्ञेयम् । यद्यस्य विरुद्धतापरत्वं तर्हि न केवलं सत्यत्वे सम्भवति । किन्तु मिथ्यात्वेऽपीत्येवं सत्यत्वसमुच्चयार्थापिशब्दायोगः । तेनापादकस्या-पाद्य तदभावसम्बन्धप्रतिपादनलाभेन व्यभिचारपर्यवसानप्रतीतेरित्यतोऽपिशब्दस्यार्थान्तरं वक्तुं समुच्चयार्थत्वं तावन्निषेधति मिथ्यात्वेऽपीत्यपिशब्द इति । मिथ्यात्वेऽङ्गीकृतेऽपीत्यपिशब्दो योज्य इत्युक्तया मिथ्यात्वसाधकत्वविघटकं न भवतीति मूलाभिप्रायः सूचितो भवति । अत एवाह प्रत्युत तत्रैवेति । इत्यर्थ इत्यर्थकः । तथैवेति । प्रत्युतेत्युक्तार्थ एवेत्यर्थः । अव्ययत्वादिति । अव्ययात्परस्य सुपो लोपविधानात्तल्लोपे षष्ठीश्रवणायोग इत्याशयः । योग्येति । विवक्षितार्थप्रतिपत्तय इति शेषः । या इति विभज्य योजनायां तद्वाक्यस्येति प्रकृतनपुंसकैकवचनान्तेन सम्बन्धासम्भवाद्विवक्षितार्थाप्राप्तिरिति ज्ञेयम् । प्रकृतान्वयेति । यद्यपि या इति विभागे तद्वाक्यस्येत्यस्य नान्वयसम्भवस्तथापि पूर्वत्र साधकत्वं चेत्यत्र श्रुतिवाचामन्वयः स्वीकृतः सोऽत्र नास्ति किन्तु प्रकृतस्येति भावेनेदम् । पक्षान्तरमिति । तद्वाक्यस्येति प्रकृतस्यैव मिथ्याया इत्येतद्विशेषणमिति यथा स्यात्तथा पक्षान्तरमित्यर्थः । मूले विभक्तिप्रतिरूपकमिति । विभक्तिप्रतिरूपकाणां निपातत्वस्योपसर्गविभक्तिस्वरप्रतिरूपकाश्चेत्य-नेनोक्तत्वात्स्वरादिनिपातमव्ययमित्यनेनाव्ययत्वमिति भावं सिद्धवत्कृत्य व्याचष्टे विभक्तयन्तेति । मिथ्याशब्दस्याव्ययतया ततो विभक्तेर्दुलभत्वात्कथं तदन्तसदृशत्वमित्यत आह मिथ्याशब्दस्येति । मृषेत्यादिवन् मृषानाम्नीत्याद्युक्तेरिति भावः । नामतयेति । ततश्च नाव्ययत्वमिति तत्प्रयुक्तसुब्लोपो न प्रसज्यत इति भावः । विभक्तयन्ततया स्त्रीवाचिपदे विभक्तयन्ततयेत्यर्थः । प्रकारान्तरेणापि विभक्तयन्त-तुल्यत्वं वैयाकरणरीत्याह अतिचिरायेत्यादीति । अतिचिरायेति समासपदेऽव्ययत्वाभावेन समासत्व-प्रयुक्तप्रातिपदिकसञ्ज्ञायां सुपो लाभस्य सत्त्वादिति भावः ।

मूले निश्चिताद्वैतो बोध्यते इत्याद्यधिकप्रतिपादनानर्थक्यमित्यतो यथाश्रुतभाष्योपरि प्राप्तानुपपत्ति-परिहारायाधिकाभिधानमित्याशयं स्पष्टयितुं भाष्योपरि प्राप्तानुपपत्तीर्दर्शयंस्तद्व्यावर्तकतयाऽभिसन्धिमूलं योजयति ननु मयेत्यादिना । ननु श्रुत्यादेरित्याद्येतद्भाष्यावतारानुवादो मयेत्यादिशङ्कित इत्यन्तम् । मयाऽभ्युपगमेनेति सम्बन्धः स्पष्टः । तेन मया शङ्कितभाष्यमसङ्गतमित्येतस्यासङ्गतत्वमिति भ्रान्ते-रनवकाशः । वाक्येन नेहनानेति वाक्येन । न च प्रतिवादिनं प्रतीति । मिथ्यात्वे साधकत्वं न स्यादिति तर्कप्रयोक्तृरीत्येत्यर्थः । वादिना स्वरीत्या तर्कविरुद्धत्वे चोदिते प्रतिवादिना मद्रीत्या विरुद्धत्वं नायातीति प्रतिपादनस्योत्तरतया प्रवृत्तेर्भाष्यं नासङ्गतमिति भावः । विरुद्धता च प्रागेव व्याख्याता । वादिनं प्रतीत्यादौ तत्तद्रीत्येत्यर्थः । बोधकत्वोपपत्तेरिति । तथा च भाष्ये वादिरीत्या विरुद्धता नास्तीत्य-प्रतिपादनान्न्यूनता स्यादेवेति भावः । निश्चिताद्वैत इत्याद्यकल्पोत्थानव्यावर्त्यशङ्केयम् । प्रतिवादिरीत्यापि विरुद्धत्वं स्यादेवेत्याह मिथ्याभूतेति । मिथ्याभूतनिरूपितसाधकत्वस्येत्यर्थः । परेणाङ्गीकृतत्वादेव भवताऽप्यङ्गीकार्यमेव । एकाङ्गीकारे सत्यपरेणानङ्गीकारे निमित्ताभावादिति भावः । पराभ्युपगम-मात्रेणेत्यतद्व्यावर्त्यशङ्केयं बीजाभावेनेति । नेहनानेत्यादिश्रुत्या सर्वमिथ्यात्वं सिध्यतीत्युक्ते सति श्रुतेरपि मिथ्यात्वादित्यादितर्कप्रवृत्तौ बीजाभावेनेत्यर्थः । सत्यस्यैव साधकत्वमित्यादिव्यावर्त्यशङ्केयम् । दृष्टान्ताभिधानव्यावर्त्यशङ्कामाह अयुक्तश्चायमिति । अत्रेत्यत्र दृष्टान्तानुक्तेर्व्याप्त्यभावादिति पाठः । इत्यत्र व्याप्त्यभावादिति पूर्वलिखितपाठोपरि दृष्टान्तानुक्तेरित्यस्य मूलकोशे लिखिततयाऽत्रापि तथैव लिखनात् । तथा च दृष्टान्तमवगत्य विशेषव्याप्तिर्वा सामान्यव्याप्तिर्वावगन्तव्या । न चात्र तदुक्तिरस्तीति व्याप्तिविशेषो न ज्ञातुं शक्यत इति तदभाव एवेत्यर्थः । वक्ष्यति च सामान्यव्याप्तिसूचनम् ।

यथेति तत्रैव दृष्टान्तोक्तिरिति । यद्यप्यत्रोपपत्तिविरोधपरिहाराय प्रवृत्तेन द्वितीयतर्क एव विरुद्धतया दूषित इति तत्स्वरूपादिनिरूपणमेव कार्यम् । तथापि पूर्वतर्कसापेक्षैतत्तर्कप्रवृत्तिरिति तर्कद्वयं मिलित्वा दर्शितम् । पूर्वत्र दृष्टान्तमुक्तवा व्याप्तिलाभायोगात्तल्लाभवर्णनाय च न तर्कस्वरूपोपवर्णनपूर्वकमेतत्तर्क-शरीरप्रदर्शनमित्यदोषः । न कस्याप्यर्थस्येति आपाद्यपरिष्कारे निमित्तमाह यदि चेदं वाक्यमिति । विशेषनिषेधेऽप्रयोजकत्वापत्तेश्चेेति पाठः । सर्वथाऽर्थसाधकत्वाभावो ह्यनिष्टम् । दुःखादिमिथ्यात्व-रूपार्थविशेषसाधकत्वाभावस्तु नोक्तरूपः । अर्थान्तरसाधकत्वोपपत्त्या तदप्राप्तेरित्यप्रयोजकतेत्यर्थः । प्रमाणान्तरेणेति । सर्वमिथ्यात्वप्रतिपादकप्रमाणान्तरेणेत्यर्थः । उपपत्तिविरोधाभावेऽपीति । अनेन भाष्यस्थोपपत्तिविरोधप्रतिपादनमुपलक्षणमिति सूचयति । वैयर्थ्योपपादनं ज्ञातज्ञापकतयेति । प्रत्यक्ष-प्रामाण्ये फलवत्त्वस्यानावश्यकत्वेऽपि वाक्यप्रामाण्यस्य फलवत्त्वघटिततया यथार्थज्ञानसाधनत्वमात्र-रूपत्वाभावाद्वैयर्थ्येऽप्रामाण्यम् । न च वाक्येन परं प्रत्यर्थाप्रत्यायनान्न ज्ञातज्ञापकत्वादिप्रसङ्ग इत्यत उक्तम् परार्थेति । वाक्यप्रयोगस्य परार्थतया । परस्यैव वाक्यबोध्यत्वेनाङ्गीकार्यत्वात्तं प्रत्यपि वाक्येन बोधाजननेऽबोधकत्वमेव स्यादिति भावः । तद्बोध्यमिति । नेहनानेति वाक्यजन्यबोधवन्तं
प्रतीत्यर्थः ।

