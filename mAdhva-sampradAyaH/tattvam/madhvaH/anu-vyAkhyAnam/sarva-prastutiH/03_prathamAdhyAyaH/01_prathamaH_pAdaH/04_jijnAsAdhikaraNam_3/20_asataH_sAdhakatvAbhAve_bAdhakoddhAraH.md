+++
title = "२० असतः साधकत्वाभावे बाधकोद्धारः"

+++


## मिथ्यायाः साधकत्वं च न सिद्धं प्रतिवादिनः

**असतः साधकत्वाभावे बाधकोद्धारः**

***मिथ्यायाः साधकत्वं च न सिद्धं प्रतिवादिनः***

### सुधा

ननु च श्रुतिः स्वव्यतिरिक्तस्य दुःखादेर्मिथ्यात्वं प्रतिपादयन्ती कथमुपपत्तिविरुद्धेति चेत् । कुतोऽयं श्रुत्यर्थसङ्कोचः । साधकत्वानुपपत्तिप्रमाणबलादिति चेत् । तर्हि प्रमितं विहाय मिथ्यात्ववादिनी कथं दुःखादिमिथ्यात्वमपि प्रतिपादयेत् तस्यापि प्रत्यक्षसिद्धत्वात् । ननु च श्रुतिविरोधेन प्रत्यक्षमाभासीकर्तुं मयोपक्रान्तम् । तेनैव श्रुतिविरोधाभिधाने कथमितरेतराश्रयत्वं न स्यात् । श्रुतेरप्रामाण्ये बाधकाभावात्प्रत्यक्षप्रामाण्यम् । ततश्च तद्विरुद्धत्वेन श्रुतेरप्रामाण्यमिति । हन्त तवापि कथमितरेतराश्रयत्वं न स्यात् । श्रुतिप्रामाण्ये तद्विरोधेन प्रत्यक्षाप्रामाण्यम् । ततश्च बाधकाभावेन श्रुतिप्रामाण्यसिद्धिरिति । श्रुतेः प्रबलत्वान्नैवमिति चेन्न । तस्य दूष्यत्वात् । साधयिष्यते च प्रत्यक्षप्राबल्यम् । ननु चात्र श्रुतेः प्रत्यक्षविरोधमेवोपन्यस्य तत्प्राबल्यव्युत्पादनं कुतो न कृतम् । किमुपपत्तिविरोधव्युत्पादनेन । उच्यते । परेण ह्यत्राद्वैतपरत्वे तात्पर्यलिङ्गानुगुणत्वं महता प्रबन्धेनोपपादितम् । अतस्तद्विरोध एव परस्य विचाराकौशलप्रकटनाय व्युत्पादितः । उपक्रमादिविरोधस्य चैतदुपलक्षणम् । तं च व्युत्पादयिष्यामः ।

### वाक्यार्थचन्द्रिका

ननु माऽस्तु तर्कस्य विरुद्धतयोपपत्तिविरोधा नुपपत्तिस्तथाऽपि मिथ्याभूतस्य साधकत्वानुपपत्तिप्रमाणबलेन श्रुतेरेतच्छतिव्यतिरिक्तमिथ्यात्वप्रतिपादकतया सङ्कोचे सति तर्कप्रसर एव नेत्युपपत्तिविरोधोद्भावनं न युक्तमेव । न च माऽस्तु तदुपपत्तिविरोधः प्रमाणबलादेतच्छतिमिथ्यात्व-प्रतिपादकत्ववत्प्रत्यक्षादिप्रमाणबलादविशेषेण दुःखादिमिथ्यात्वाप्रतिपादकत्वमपि श्रुतेः प्राप्तमिति मदिष्टसिद्धिरिति वाच्यम् । श्रुतिविरोधेन प्रत्यक्षमाभासीकर्तुमुपक्रान्ततया प्रत्यक्षादेस्तत्प्रमाणवै-लक्षण्यात् । अन्यथाऽन्योन्याश्रयापातात् । न च तर्हि तवाप्यन्योन्याश्रय इति वाच्यम् । श्रुतेः प्रबलत्वेन मां प्रति तदप्रसरादित्यभिप्रेत्य गूढाभिसन्धिः शङ्कते ॥ नन्विति ॥ अपसिद्धान्ते वक्तुं शक्येऽपि विरोधकथनप्रसङ्गात्तमेव वक्तुमभिसन्धिमजानान इव पृच्छति ॥ कुत इति ॥ शङ्किता स्वाभि-सन्ध्येकदेशमुद्घाटयति ॥ साधकत्वेति ॥ असङ्कोचे ह्युपपत्तिविरोध उद्भावितः । सङ्कोचे तु तन्न्यायेन प्रत्यक्षादिविरोधमेवोद्भावयामीत्याह ॥ तर्हीति ॥ स्वाभिप्रेतां तदशक्यतां शङ्कते ॥ ननु चेति ॥ अजानान इव परिहरति ॥ हन्तेति ॥ शङ्किता स्वनिष्कर्षमुद्घाटयति ॥ श्रुतेरिति ॥ दूष्यत्वादिति ॥ सङ्कोचासङ्कोचयोः प्रत्यक्षोपपत्तिविरोधाभ्यामिति शेषः । अङ्गीकृत्य च साम्यमिदमुक्तम् । वस्तुतस्तु प्रत्यक्षस्यैव प्राबल्यात्सुस्थस्तद्बाध इत्याह ॥ साधयिष्यते चेति ॥ प्रत्यक्षस्याविशेषत इत्यादिनेति शेषः । अनेनान्यसाधनं मिथ्यात्वसाधकश्रुतिर्न सिद्धं प्रबलत्वेनेति शेष इति भाष्यं व्याख्यातं भवति । अनेन तर्के आपादकासिद्धिश्च परिहृता भवतीति द्रष्टव्यम् । ननु श्रुतेरर्थसङ्कोचे उपपत्तिविरोधासम्भवात्प्राबल्य-मुपपाद्य प्रत्यक्षविरोधेऽवश्यं वक्तव्ये स एवादितोऽपि वक्तव्यः किमन्तर्गडुनोपपत्तिविरोधेनेत्याशयेन शिष्यो भाष्यकारीयामचातुरीं शङ्कते ॥ ननु चेति ॥ सप्रयोजनत्वान्नैवमुक्तिर्दोष इत्याह ॥ उच्यत इति ॥

### परिमल

॥ तवापीति ॥ मिथ्यात्ववादिनोऽपीत्यर्थः ॥ दूष्यत्वादिति ॥ उपपत्तिविरोधादिनेति भावः ॥ साधयिष्यते चेति ॥ ‘ब्रह्मत्वमपि जीवस्य प्रत्यक्षस्याविशेषत’ इत्यादावुपजीव्यत्वेन प्राबल्यं साधयिष्यत इत्यर्थः ॥ व्युत्पादयिष्याम इति ॥ पृथगुपदेशादित्यादाविति भावः ।

### यादुपत्यम्

॥ तस्य दूष्यत्वादिति ॥ ‘क्व च प्रत्यक्षतः प्राप्तमनुमागमबाधितमि’त्यादाविति शेषः । साधयिष्यत इत्यत्रापि स एव शेषोऽनुवर्तते ।

### श्रीनिवासतीर्थीया

॥ साधकत्वानुपपत्तिरिति ॥ नेहनानेति श्रुतिः स्वव्यतिरिक्तस्यैव मिथ्यात्वं बोधयति न स्वात्मनः । तथात्वे स्वस्यापि मिथ्यात्वप्राप्त्या साधकत्वं न स्यात् । मिथ्याभूतस्य साधकत्वानुपपत्तिप्रमाणबलादित्यर्थः । प्रमितं साधकत्वेन प्रमितं स्वात्मानम् ॥ प्रत्यक्षसिद्धत्वादिति ॥ तथाच श्रुतेः प्रत्यक्षविरोध इति भावः । सिद्धान्ती उत्तरमाह ॥ हन्त तवापीति ॥ शङ्कते ॥ श्रुतेरिति ॥ तथाच तद्विरुद्धत्वेन श्रुतेरप्रामाण्यमिति प्रत्यक्षविरोधेन श्रुतेरप्रामाण्यमित्युक्तमयुक्तम् । श्रुतेः प्रबलत्वेन प्रत्यक्षस्य दुर्बलत्वेन श्रुतिप्रामाण्यस्य दुर्बलप्रत्यक्षविरोधानपेक्षत्वेन नान्योन्याश्रय इति भावः । तस्य प्रत्यक्षापेक्षया श्रुतिप्राबल्यस्य । श्रुतेः सर्वमिथ्यात्वप्रतिपादिकायाः ॥ तदिति ॥ प्रत्यक्षेत्यर्थः ॥ किमुपपत्तीति ॥ तद्वाक्यस्याग्रतो भवेदित्यनेनेत्यर्थो ऽनुगुणपदोपरिभागः ॥ तद्विरोध एवेति ॥ यदनुगुणत्वं त्वयोपपादितं तद्विरोध एव । प्रबलोपपत्तिविरोध इति यावदित्यर्थः ॥ अकौशलेति ॥ तात्पर्यलिङ्गानुगुणत्वं व्युत्पादयन् भवान् प्रबलोपपत्तिरूपतात्पर्यलिङ्गविरोधं न पश्यति । तथा प्रबलोपपत्तिविरुद्धार्थं महाप्रबन्धेनोपपादयतस्तवाकौशलं प्रकटितं भवतीत्यर्थः ॥

### वाक्यार्थरत्नमाला

तर्कस्येति । मिथ्यात्वे साधकत्वं न स्यादिति तर्कस्य मया मिथ्याभूतस्यैव साधकत्वाङ्गीकारादित्यादिना शङ्कितं विरुद्धत्वेन तादृशतर्करूपोपपत्तिविरोधो न वक्तव्य इत्यनुपपत्ति-र्मास्त्वित्यर्थः । मिथ्याभूतस्य साधकत्वे प्रमाणनिराकरणादिति पूरणीयम् । प्रमाणबलेनेति । भवदुपन्यस्तप्रमाणेत्यर्थः । भवदुपन्यस्तप्रमाणं श्रुत्यर्थपर्यवसानोपयोगितयाऽनुकूलमेव जातमित्याशयः । तर्कप्रसर एवेति । श्रुतिर्यदि मिथ्या स्यात् तर्हि साधिका न स्यादिति भाष्योक्ततर्केत्यर्थः । उपपत्तीति । उक्ततर्करूपोपपत्तीत्यर्थः । प्रमाणबलादिति । मिथ्याभूतस्य साधकत्वानुपपत्तिरूपेति योज्यम् । विशेषव्याप्त्यभावादुक्तमविशेषेणेति । तत्प्रमाणेति । मिथ्याभूतस्य साधकत्वं नेत्युक्तप्रमाणेत्यर्थः । तस्य प्रबलत्वेन श्रुत्यर्थसङ्कोचनसामर्थ्येऽपि प्रत्यक्षादेः श्रुतिविरोधादेव न बाधकत्वमिति वदन्तं प्रति तद्विरोधस्य तदर्थसङ्कोचकत्वानुपपत्तेरित्याशयः । अन्योन्याश्रयादित्यादिकमुत्तरमूले स्पष्टम् । अप-सिद्धान्तेति । आत्मातिरिक्ताया अपि श्रुतेः सत्यत्वाभ्युपगमेऽपसिद्धान्तप्राप्तेरिति भावः । अवतारावसरे सङ्ग्रहेण मूलार्थानुवादेऽपीदानीं वाक्यानां योजनाकरणात्पुनः पृच्छति कुत इतीत्यादिरूपेण शङ्कादि-प्रवृत्तिवर्णनमिति न दोषः । एकदेशमिति । वक्ष्यमाणप्रत्यक्षविरोधाशक्यत्वापेक्षयैकदेशत्वोक्तिः ।

तदशक्यतामिति । श्रुतिबाधकत्वेन प्रत्यक्षविरोधोद्भावनाशक्यतामित्यर्थः । सङ्कोचासङ्कोच-योरिति । आत्मातिरिक्तसर्वमिथ्यात्वप्रतिपादकत्वरूपासङ्कोचपक्षे उपपत्तिविरोधः । तद्भयादेव सङ्कोच-स्वीकारे तु दुःखादिसत्त्वग्राहिप्रत्यक्षविरोध इत्येवं विरोधाभ्यामित्यर्थः । उक्तमूलस्योद्भाष्यत्वं प्रतिपत्तव्यमित्या-शयेनाह अनेनेति । प्रयोजनान्तरमाह अनेनेति । आपादकेति ।

अर्थसङ्कोच इति । श्रुतिः स्वव्यतिरिक्तात्मान्याशेषप्रपञ्चमिथ्यात्वं प्रतिपादयतीति सङ्कोचपक्ष इत्यर्थः । असम्भवात् । श्रुतिमिथ्यात्वमूलकत्वात्तद्विरोधस्येति भावः । तन्न्यायेनेत्यपि पूरणीयम् । प्रत्यक्षस्य प्राबल्यमुपपाद्येति योज्यम् । उपपत्तिविरोधोद्भावनेऽपि श्रुतेः सत्यत्वमिति सङ्कोचे कृते प्रत्यक्ष-विरोधस्यानुसर्तव्यत्वादन्ततोऽनुसर्तव्यः स एव दूषणमस्तु । सङ्कोच इवासङ्कोचेऽपि तत्प्रसरादिति भावः । कथमपि स्वदूषणप्राप्तेः प्रतिवादिशङ्का नेयमिति भावेन शिष्य इत्युक्तम् । तर्ह्युपक्रमाद्यानुगुण्यस्यापि परेण व्युत्पादितत्वात्तदीयविचाराकौशलप्रकटनायोपपत्तिविरोधस्येवोपक्रमादिवैगुण्यस्यापि भाष्यकारेण व्युत्पादनीयत्वेन तदभावप्रयुक्तन्यूनत्वमेवेत्यत आह उपक्रमादीति । व्युत्पादयिष्याम इति मूलम् ।

