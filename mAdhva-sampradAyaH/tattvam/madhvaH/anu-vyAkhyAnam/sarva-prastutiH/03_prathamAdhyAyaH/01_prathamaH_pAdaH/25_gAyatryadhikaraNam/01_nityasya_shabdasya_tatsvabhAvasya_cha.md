+++
title = "०१ नित्यस्य शब्दस्य तत्स्वभावस्य च ईश्वराधीनत्वाद् गायत्र्यादिशब्दानां न विष्णुवाचकतेत्यभ्यधिकाशङ्का"

+++


## ॐ छन्दोभिधानान्नेति चेन्न तथा चेतोर्पणनिगदात्तथा हि दर्शनम् ॐ

**नित्यस्य शब्दस्य तत्स्वभावस्य च ईश्वराधीनत्वाद् गायत्र्यादिशब्दानां न विष्णुवाचकतेत्यभ्यधिकाशङ्का**

**अथ गायत्र्यधिकरणम्**

**गायत्र्याद्यधिवेदगताशेषनामसमन्वयः**

**ॐ छन्दोभिधानान्नेति चेन्न तथा चेतोर्पणनिगदात्तथा हि दर्शनम् ॐ**

### **सुधा**

तेन वक्तव्याभावादुत्तरं गायत्र्यधिकरणमेव विव्रियते । अधिवेदगताशेषनाम्नामुप-लक्षणस्य वेदमातुस्त्रैवर्णिकद्वितीयजन्मनि जनन्या गायत्र्याः प्राधान्येन तन्नाम्नः समन्वयं प्रतिपाद-यितुं सूत्रं छन्दोभिधानान्नेति चेन्न तथा चेतोर्पणनिगदात्तथा हि दर्शनमिति ।

**ब्र.सू. — **

**ॐ छन्दोभिधानान्नेति चेन्न तथा चेतोर्पणनिगदात्तथा हि दर्शनम् ॐ**

**सुधा**

छन्दोगाः पठन्ति । (छां.३.१२.१.) गायत्री वा इदं भूतमित्यादि । तत्र संशयः । किं गायत्री ब्रह्म किंवा वर्णसमावेशलक्षणो मन्त्र इति । मन्त्र एवेति तावत्प्राप्तम् । कुतः । गायत्री शब्दस्य छन्दोविशेषे प्रसिद्धत्वात् । नन्वेतदपि पूर्वन्यायेनैव परह्रितमित्यतोऽभ्यधिकाशङ्कया पूर्वपक्षयति नित्यत्वादिति ।

## **अनुव्याख्यानम्**

***नित्यत्वादेव शब्दस्य तत्त्स्वभावः कथं हरेः ॥***

**सुधा**

भवेदाकाशादिशब्दानां परमात्मपरत्वम् । अन्यगतस्य शब्दप्रवृत्तिनिमित्तस्येश्वर-परतन्त्रत्वेन तत्र मुख्यवृत्त्ययोगात् । यद्यपि विवरत्वादिकं कारणतः स्वरूपतोऽप्यनागन्तुकम् । तथाऽपि धर्मिण एवाकाशादेरुत्पत्तिविनाशवतो जन्मस्थितिलयेष्वीश्वराधीनत्वे धर्मस्यापि तथा-भावोऽवर्जनीयः । न चाकाशोऽनादिनित्य इति युक्तम् । आत्मन आकाशः सम्भूत इत्यादि-श्रुतिविरोधात् । यस्त्वनादिर्वाऽयमाकाश इत्युक्तोऽव्याकृताकाशः सोऽनादिनित्योऽपि न तत्र पूर्वपक्षिणो विवक्षितः । भूतप्रकरणत्वात् । न चैवं प्रकृते सम्भवति । गायत्रीशब्दप्रवृत्तिनिमित्तं हि गानत्राणकर्तृत्वम् । यथाऽऽह श्रुतिः । गायति च त्रायते च तस्माद्गायत्रीति (छां.३.१२.१) तत्र गानकर्तृत्वं नाम अर्थप्रतिपादकत्वम् । त्राणकर्तृत्वं चाध्येतॄणां पापाद्रक्षणशक्तिः । तदुभयमपि कथं केन प्रकारेण हरेर् अधीनं स्यात् । न केनापि । तथा हि । विवरत्वादिवद्धर्मिणा सहैव तदधीनं वा स्यात् । ध्वनिवत्स्वयमेव वा । नाद्यः । धर्मिणः शब्दस्य वेदस्य नित्यत्वादनादित्वाच्च । धर्मिण एव नित्यत्वे तेन सह पराधीनत्वं कुत इति एवार्थः । न द्वितीयः । अर्थप्रतिपादनादि-शक्तेस्तत्स्वभावत्वात् ।

### **शेषवाक्यार्थचन्द्रिका**

॥ ॐ छन्दोभिधानान्नेति चेन्न तथा चेतोर्पणनिगदात्तथा हि दर्शनम् ॐ ॥ अत्र सूत्रे समन्वेतव्यतयाऽभिप्रेतो गायत्रीशब्दो न स्वमात्रपरः किन्तु सजातीयानामुष्णिगादि-शब्दानामुपलक्षणमिति भावेनैतदधिकरणसमन्वेतव्यशब्दावच्छेदकोपाधिकथनपूर्वकमेतदधिकरणप्रति- पाद्यमाह अधिवेदगतेति । कुतस्तर्हि सूत्रे गायत्रीशब्दस्यैव समन्वेतव्यतयाऽभिप्रेतत्वमन्येषां तूपलक्षणत्वमित्यत उक्तं प्राधान्येनेति । तत्र हेतुर्वेदमातुरित्यादि । अभ्यधिकाशङ्काप्रदर्शनप्रयोजकतया गतार्थताशङ्कामुत्थापयितुं विषयसंशयपूर्वपक्षानाह छन्दोगा इति ॥ पूर्वन्यायेनेति । अन्तरधिकरणन्यायेनेत्यर्थः ।

नन्वाकाशादिशब्दप्रवृत्तिनिमित्तस्यान्यगतस्यापि परमेश्वराधीनत्वात्तत्रैवाकाशादिशब्दानां मुख्यत्वव द्गायत्र्यादिशब्दप्रवृत्तिनिमित्तस्यान्यगतस्य पतमेश्वराधीनत्वेन तत्रैव तच्छब्दानां मुख्यत्वसम्भवान्नेय-माकाशादिशब्देभ्योऽभ्यधिकाशङ्केत्यतो न्यायवैषम्यमुपपादयितुं पूर्वाधिकरणसिद्धमाकाशादिशब्दानां भगवति मुख्यत्वं तावदनुवदति भवेदाकाशादिशब्दानामिति तत्रेति । भूत इत्यर्थः ॥ यद्यपीति । एतच्चाकाशाधिकरणीयाभ्यधिकाशङ्काप्रदर्शनावसरे व्युत्पादितमनुसन्धेयम् ॥ न चेति । तथा च तस्येश्वरा-धीनत्वासिद्धेर्न तद्धर्मस्यापि तदधीनत्वप्रसङ्ग इति भावः । किं भूताकाशस्यानादिनित्यत्वमुच्यते किंवाऽ-व्याकृताकाशस्य वेति विकल्पं मनसि निधायाद्यं दूषयति आत्मन इति । इति होवाचेति वाक्ये आकाश शब्दार्थत्वेनाव्याकृताकाशस्याविवक्षितत्वान्न द्वितीय इत्याह यस्त्विति । इति होवाचेत्यत्राविवक्षैव कुत इत्यत आह भूतेति । एवमाकाशादिशब्दप्रवृत्तिनिमित्तस्यान्यगतस्य भगवदधीनत्वादाकाशादिशब्दानां भगवति मुख्यत्वमुपपाद्य गायत्र्यादिशब्देषु तद्वैषम्यमुपपादयति न चेति । कुतो गानत्राणकर्तृत्वस्य गानत्रीशब्दप्रवृत्तिनिमित्तत्वमित्यत आह यथाऽऽहेति । त्रायते चेत्येव श्रुतिपाठः । अस्तु गायत्राण-कर्तृत्वस्य प्रवृत्तिनिमित्तत्वम् । तथात्वेऽपि कुतो न भगवदधीनत्वमित्यतो नित्यत्वादेवेति मूलं योजयितुं विकल्पसमर्पकतया तत्कथं हरेरिति भाष्यखण्डं योजयति तदुभयमिति ।

विवरत्वादिवदिति । यथा विवरत्वादिकं धर्मिणा सहैवोत्पत्तिस्थितिविनाशेषु भगवदधीनं तथा गानत्राणकर्तृत्वमपि धर्मिणा वेदेन सहैवोत्पत्तिस्थितिविनाशेषु भगवदधीनमित्यभिप्रेतं किंवा धर्मिणो भूताकाशस्योत्पत्तिविनाशयोरभावेऽपि तद्गुणस्य ध्वनेः स्वातन्त्र्येणोत्पत्तिस्थितिविनाशेषु यथा भगवदधीनत्वं तथा धर्मिणो वेदस्योत्पत्त्याद्यभावेऽपि गानत्राणकर्तृत्वरूपस्य तद्धर्मस्य स्वातन्त्र्येणैवो-त्पत्तिस्थितिविनाशेषु भगवदधीनत्वमिति विकल्पार्थः । धर्मिण आकाशादेरुत्पत्तिस्थितिविनाशवत्त्वा-त्तद्धर्मस्य विवरत्वादेर्धर्मिणा सहोत्पत्तिस्थितिविनाशेषु परमेश्वराधीनत्वसम्भवेऽपि प्रकृते धर्मिणो वेदस्यानादिनित्यत्वेनोत्पत्त्याद्यभावात्तद्धर्मस्य गानत्राणकर्तृत्वस्य धर्मिणा सहोत्पत्त्यादौ न भगवदधीनत्वं वक्तुं युक्तमित्यभिप्रेत्य धर्मिणो वेदस्योत्पत्तिनाशाभावोपपादकतया नित्यत्वाच्छब्दस्येति मूलं योजयति धर्मिणः शब्दस्य वेदस्य नित्यत्वादिति । नन्वेतावता धर्मिणोऽविनाशात्तत्र भगवदधीनत्वाप्राप्तावप्यनादित्वानुक्त्योत्पत्त्यभावालाभान्न तत्र भगवदधीनत्वसिद्धिरित्यतो नित्य-त्वादिति मूलमनादित्वरूपहेत्वन्तरोपलक्षणोपपत्त्या योजयति अनादित्वाच्चेति । यदर्थं धर्मिणो वेद-स्योत्पत्तिविनाशाभावोऽभिहितस्तत्फलसमर्पकतया भाष्यस्यैवशब्दार्थमाह धर्मिण एव नित्यत्व इति । अत्र नित्यत्व इत्युपलक्षणम् । अनादित्वे चेत्यपि द्रष्टव्यम् । तेन सह तदधीनत्वमित्यत्र वेदधर्मस्य गानत्राणकर्तृत्वस्येति शेषो द्रष्टव्यः ।

ननु च क्रमविशेषविशिष्टा वर्णा एव वेदो न त्वव्याकृताकाशादिवदर्थान्तरम् । न च वर्णानां देशतः कालतो वा क्रमः सम्भवति सर्वगतत्वान्नित्यत्वाच्च । अत उपलब्धिनिष्ठ एव स वाच्यः । ततश्चोप-लब्धेर्जन्यतया तद्गतक्रमोऽपि जन्य इत्येवास्थेयम् । तथा च कृतकक्रमविशिष्टवर्णात्मकस्य वेदस्या-नादित्वं बाधितम् । तत्त्वनिर्णयटीकायां क्रमस्य कृतकत्वेऽपीति कृतकत्वोक्तेः, सिद्धान्तविरुद्धं च । तत्कथमनादित्वस्य साधकतयोपन्यास इति चेन्न । तत्त्वसङ्ख्यानटीकायां नित्यत्वं नाम कूटस्थतयाऽ-द्यन्तशून्यत्वम् । तच्च वेदानां नित्या वेदाः समस्तश्चेत्यादिप्रमाणसिद्धमित्युक्तत्वात् । युक्तं चैतत् । क्रमस्य सदेश्वरबुद्धिस्थत्वादत एवोक्तं विष्णुतत्त्वनिर्णये सर्वज्ञत्वेनेश्वरस्य तद्बुद्धौ सर्वदा प्रीयमान-त्वादिति’ । तट्टीकायां कौटस्थ्यनिषेधस्त्वस्मदादीन्प्रति प्रमापकत्वोपयुक्तस्यास्मदादिबुद्धिस्थस्य क्रमस्योच्चायणाद्यधीनत्वेन कृतकत्वाद्द्रष्टव्यः । अत एव न तस्यानित्यत्वम् । सर्वेषां सर्वथा वर्णविषयक-विवक्षितक्रमोपधिभूतबुध्द्युपरम एव हि वेदे विनाशो वक्तव्यो न तु घटादीनामिवापरः । न चेश्वरस्य तथाविधबुध्द्युपरमो युज्यते तस्य सदा सर्वज्ञत्वात् । अत एव च ‘पुराणानामप्यन्यथारचनमेवा-नित्यत्वमि’ति वचनमुपपन्नम् । एवं चेश्वरबुद्धिस्थक्रमस्य नित्यत्वमनादित्वं चास्मदादिबुद्धिधटित-क्रमस्य कृतकत्वमनित्यत्वं चेति तन्वसङ्ख्यानतत्वनिर्णयटीकयोरविरोध इति द्रष्टव्यम् । यद्वा तर्कताण्डवचरीत्या क्रमस्य कृतकत्वेऽपि आधुनिकाध्यापकेन स्वबुद्धिस्थपूर्वपूर्वदिवसीयक्रमानुसारे-णोत्तरोत्तरदिवसेष्वीश्वरेणापि स्वबुद्धिस्थप्रवाहानादिपूर्वपूर्वकल्पीयक्रमानुसारेणैवोत्तरोकल्पेष्वपि वेदस्य उच्चारितत्वेन स्वातन्त्र्याभावेन नियतानुपूर्वीकत्वरूपापौरुषेयत्वस्यैवेहानादित्वरूपतया विवक्षितत्वान्न बाधादिप्रसङ्गः । सम्मतं चैतद् ग्रन्थकारस्य नियतैकप्रकारकत्वमपौरुषेयत्वमिति पूर्वमुक्तेरिति द्रष्टव्यम् ।

द्वितीयपक्षनिवर्तकतया तत्स्वभावः कथं हरेरिति भाष्यखण्डं योजयति न द्वितीय इति । आदिपदेनाध्येतॄणां पापाद्रक्षणशक्तेः सङ्ग्रहः ।

### **परिमल**

ॐ छन्दोऽभिधानादिति ॥ इतरद्धित्वा गायत्रीनामोक्तौ हेतुः प्राधान्येनेति । तत्र हेतुद्वयं वेदमातुरित्यादि ॥ पठन्तीति । तृतीयेऽध्याये ॥ एदतपि पूर्वन्यायेनेति । गायत्रीशब्दार्थेन विष्णुरित्येतदपि निरवकाशब्रह्मलिङ्गरूपेणेन्द्राकाशप्राणज्योतिरादिशब्दानां विष्ण्वर्थकत्वप्रतिपादन-न्यायेनेत्यर्थः । वक्ष्यमाणदिशाऽत्रापि निरवकाशब्रह्मलिङ्गसद्भावादिति भावः । मूलं योजयति तदुभय-मित्यादिना । नित्यत्वादित्युपलक्षणं मत्वाऽऽह अनादित्वाच्चेति । एतच्च कृत्वाचिन्तयोक्तम् । वेदानुपूर्वीकृत्रिमत्वस्यान्यत्र व्यक्तत्वादिति चन्द्रिकायां व्यक्तम् ।

### **यादुपत्यम्**

॥ ॐ छन्दोभिधानान्नेति चेन्न तथा चेतोर्पणनिगदात्तथा हि दर्शनम् ॐ ॥ ननु रां क्लीं ह्नीमित्येकाक्षराणां वर्णक्रमविधुराणामेव मन्त्रत्वं किं वाऽन्येषामित्यत आह वर्णसमावेशलक्षण इति । वर्णक्रमविशेषरूप इत्यर्थः । तथा चानेकाक्षराणामेव मन्त्रत्वमिति नियम इति भावः । नित्यत्वस्य प्रकृतानुपयोगादाह अनादित्वाच्चेति । एवञ्च मूले नित्यत्वादित्यनादित्वसाधनायैवोक्तमिति मन्तव्यम् । अत एव न्यायविवरणटीकायां वेदस्य नित्यत्वेनानादित्वादित्युक्तम् ॥ ननु कृतकक्रम-विशिष्टवर्णसमुदायरूपस्य वेदस्य कथमनादित्वमिति चेत् । उच्यते । भूतभवद्भविष्यद्भिरखिलैरेक-प्रकारेण पठ्यमानत्वरूपं नियतैकप्रकारत्वमेवानादित्वं वेदस्य विवक्षितम् । उक्तं हि तत्त्वनिर्णयटीकायां स्वतन्त्रस्य वक्तुरभावादपौरुषेयत्वमुपपद्यत इति । एतदेव चानादिनित्यत्वमिति । न तु कूटस्थत्वादिरूपं नित्यत्वमनादित्वम् । येन क्रमस्य कृतकत्वेऽपीत्यादिटीकाविरोधः । न चैवमस्दादिवदीश्वरस्यापि कथञ्चिद्वेदजनकत्वात्तत्स्वभावस्य तदधीनतापत्तिः । एतावता नियतैकप्रकारशब्दस्वभावभूतार्थ-प्रतिपादनादिशक्तेः पराधीनत्वासम्भवेन ईश्वराधीनत्वविघटनोपपत्तेः । अन्यथाऽस्मदाद्याधीनत्वस्याप्य- पातात् । स्वातन्त्र्यस्य चेश्वरेऽप्यभावात् । न चैवंविधमनादित्वमाकाशादीनामिति तदुक्तेरभ्यधिका-शङ्काप्रदर्शकत्वमपीति न काचिदनुपपत्तिः । अत्र नित्यत्वं नाम कृटस्थतयाऽऽद्यन्तशून्यत्वम् । तच्च वेदानां नित्या वेदाः समस्ताश्चेत्यादिप्रमाणसिद्धमिति तत्त्वसङ्ख्यानटीकाविरोधपरिहारस्तत् पञ्चिकाया-मस्माभिः प्रदर्शितस्तत्रैवानुसन्धेयः । चन्द्रिकायां तु कृत्वा चिन्तयाऽनादित्वोक्तिरित्युक्तम् ।

### **श्रीनिवासतीर्थीया**

॥ ॐ छन्दोभिधानान्नेति चेन्न तथा चेतोर्पणनिगदात्तथा हि दर्शनम् ॐ ॥ वेदमातुरिति । वेदमाता तु गायत्रीति प्रमाणोक्तेरिति भावः । सर्ववेदव्याख्येयपुरुषसूक्तव्याख्येयतया मूलत्वेन गायत्र्या वेदमातृत्वम् । प्राधान्येन हेत्वन्तरमाह त्रैवर्णिकेति । जन्मनि जन्मविषये । जनन्या मातुः । आदौ मात्रोत्पन्नस्योपनयनेन द्वितीयं जन्म भवतीति ‘मैत्रो ब्राह्मण उच्यत’ इति ब्राह्मण्या-पादकत्वात्प्राधान्यं ज्ञेयम् । उपपत्तिं तूत्तरत्र वक्ष्याम इति प्रतिज्ञातामुपपत्तिमाह यद्यपीत्यादिना ॥ कारणत इति । ज्ञानादिकारणद्वाराऽऽगन्तुकं न भवति । अचेतनाश्रितत्वात् । नापि स्वरूपतः स्वभावतः स्वभावत्वादित्यर्थः ॥ ध्वनिवदिति अयावद्द्रव्यभाविनो भूताकाशगुणस्य ध्वनेर्धर्मिणा सह जननाभावेन धर्मिणा सह न तदधीनत्वं किंतु केवलध्वनेरेव तद्वदित्यर्थः ।

### **वाक्यार्थरत्नमाला**

ॐ छन्दोभिधानान्नेति चेन्न तथा दर्शनम् ॐ ॥ किन्तु सजातीया-नामुष्णिगादिशब्दानामिति । नन्वेतदयुक्तम् । गायत्रीशब्द इव वर्णसमावेशलक्षणमन्त्रवाचकत्व-स्योष्णिगादिशब्देष्वसत्वेन तदुपलक्षणानुपपत्तेः । सूत्रगतच्छन्दःशब्दस्य वेदपरत्वं तु निर्णीतमेव । किंवा वर्णसमावेशलक्षणो मन्त्र इत्यादिमूले एवं गायत्र्यपि वेदविशेषे एवेति न्यायविवरणटीकायां गायत्र्या वेदविशेषत्वेनेति तत्वप्रकाशिकायांचोक्तेः । तद्ग्रन्थेषु सूत्रानुसाराय च्छन्दोविशेषच्छन्दः-शब्दाभ्यां निर्देशोऽपि वेदविशेषपदेन तद्य्वाख्यानसिद्धेः स्पष्टत्वान्न वेदांगगायत्र्यादि छन्दस्सु उष्णिगादिव्यावृत्तगायत्र्याख्यच्छन्दोभिप्रायेण । किं चाङ्गच्छन्दसां चतुर्विशत्यक्षरकत्वादि रूपमन्त्रनिष्ट धर्मरूपतयाऽस्यामुकं च्छन्द इति मन्त्रसम्बन्धितया सर्वत्र व्यवहाराच्च मन्त्ररूपत्वाभावेन तद्ग्रहणायोगः। ईशावास्यभाष्यटीकायां ‘‘यो ह वाऽविदितार्षच्छन्दो दैवतब्राह्मणेन मन्त्रेणे’’ति ऋष्याद्यज्ञाने सति योगादिकर्त्तुरनर्थप्रतिपादकं वाक्यमुदाहृतं तत्र स्पष्टामेवाविदितार्षच्छन्द इति बहुव्रीहिणा सम्बन्धित्व- प्रतीतेः । छन्दोज्ञानं वत्सरगणनयेत्युक्तं च । तथान्यत्रापि ।

किं च गायत्रीशब्दप्रवृत्तिनिमित्तगानकर्तृत्वाख्यवाचकत्वस्य अक्षरसंख्याविशेषरूपछन्दस्य योगः । वाग्वै गायत्री’’ति वाक्यविधानस्य मन्त्रे सम्भवेऽपि संख्याविशेषेऽसंभवेन पूर्वपक्षिणा साधकत्वेनोप-न्यासयोगश्च । तथा च गायत्रीशब्दस्य गायत्रीनामकमन्त्रवाचकतया एव स्वीकर्त्तव्यत्वाद् अधिवेद-गतपदार्थस्य वक्ष्यमाणरीत्या वेदगतमन्त्रविषयीकारिरूपतया नाम्न इत्येतदनुरोधेन चाधिवेदगत-शब्दान्तरोपलक्षणत्वप्रतिपादनाय तदुपलक्ष्यतया वेदगतानां ब्रह्मत्वेन निर्णेयानां तथाविधशब्दानामेव ग्राह्यतया शब्दान्यसङ्ख्याविशेषात्मकवेदाङ्गच्छन्दसो ग्रहणमुपलक्षणया अनुपपन्नम् । न च गायत्री-च्छन्दस्कमन्त्रमात्रपरतयाचेतोर्पणनिगदात्तथाहितावन्मात्राणं पूर्वपक्षविषयत्वं तर्हि प्रसज्य इति वाच्यम् । इष्टापत्तेः । गायत्रीशब्दस्य च्छन्दस्कवाचकत्वेऽपि च्छन्दस्काग्निमी इत्याद्यानामृचां गायत्रीत्वेन प्रचुर-व्यवहाराभावेन गायत्रीच्छन्दस्कत्वरूपमपुरस्कृत्य गायत्रीपदरूढिविषयत्वस्यैव तद्वाच्यत्वे निमित्ततया पुरस्कारे कर्त्तव्ये विष्णुगायत्र्यादावपि गायत्रीपदरूढिसद्भावेऽपि सवितृप्रकाशनसमर्थतत्सवितु-र्वरेण्यमिति मन्त्र एव सर्वमन्त्रेषु गायत्री वरिष्ठेति गायत्रीपौरुषमित्येतद्विवरणावसरे महाव्यावृत्तिभिह्रीना चतुर्विशतिवर्णकाः । गायत्रीप्रोच्यते विबुधैरिहेति । महाव्याहृतिभिह्रीना गायत्रीति धरणीप्रश्नोत्तरतयैवेयं गायत्री केवला इति गायत्रीशतकप्रायश्चित्तादिविधानस्थले निर्विशेषितगायत्रीत्यादिव्यवहाराणां वराह-पुराणाष्टमाध्यायादौ ग्रायत्र्याभिमन्त्रितेनांभासा शाम्यतीत्यादौ स्वाध्यायब्राह्मणे यजुर्वेदे तथान्यत्र तत्र तत्र शेषितप्रयोगस्य दृष्टत्वाद् गायत्र्याचाञ्जलिं गायत्र्यास्त्रिगुणमित्यादिशिष्टप्रयोगाद्धर्मशास्त्रादौ गायत्र्याः प्रत्यहं जपः गायत्रीं शिरसा सहेत्यादि याज्ञवल्क्यादिवचनाद्गायत्र्या इत्यस्य तत्सवितुरिति व्याख्यानाच्च गायत्रीशब्दस्य तत्सवितुरिति मन्त्रवाचकताया एव स्वीकारोपपत्तेः । अत एव स्वीकारोपपत्तेः । अत एव वेदमातुरित्यादि विशेषणं मूले । न च तदन्यगायत्र्यामित्यनुपदमेव वक्ष्यामः। सावित्रीपदस्य तत्रास्या माता सावित्रीति वक्ष्यमाणवाक्ये गायत्र्यां प्रयोगेण सवितृप्रकाशक-मन्त्रविशेषस्यैव स्वीकार्यत्वाच्च । न च न्यायविवरणटीकायामधिवेदगतानामुष्णिगादिशब्दाना-मित्यभिधानात्तदनुसारेणात्राभिधानमिति वाच्यम् । उक्तानुपपत्तेस्तत्रापि तौल्येन तट्टीकाया अनिर्णीत-स्वरूपतया अत्रोपष्टंभकत्वेनोदाहर्त्तुमशक्यत्वादिति चेदत्र ब्रूमः । यतावदुक्तं गायत्रीशब्दो मन्त्रविशेष-वाच्येवेति मूलन्यायविवरणाद्यभिप्रेतमिति तत्तथैवेति वदामः । विषयसंशयपूर्वपक्षादिप्रदर्शनपर-मूलादिभ्यस्तथैव प्रतीतेः । उदाहृतवाचकत्वादित्युक्तयानुकूल्याच्च । नचैवं निर्णये उष्णिगादिशब्दोप-लक्षणायोग इत्युक्तमिति वाच्यम् । उष्णिगादिशब्दैरपि गायत्रीशब्देन तच्छन्दस्कतच्छब्देनाभियुक्तै-र्व्यवह्रियमाणप्रतिपादनवद् उष्णिगादिछन्दस्कानां तच्छब्दैः श्रुतिपुराणादौ व्यवह्रियमाणमन्त्र-विशेषाणामेवोपादानेन तेषु च वाचकत्वादिपूर्वपक्ष्युक्तन्यायावकाशेन दोषाभावात् । न च गायत्रीशब्दस्य व्यक्तिविशेष इवोष्णिगादिशब्दानां व्यक्तिविशेषेषु व्यवहारो नोपलक्ष्यत इति वाच्यम् । आधुनिकानां तावत्परिचितौ तदुपलंभोपपत्तेः । अभियुक्तानां तु तदुपलम्भोऽस्त्येव गायत्र्या ब्राह्मणमसृजत त्रिष्टुभा राजन्यं जगत्या वैश्यमित्यादिपूर्वोक्तकल्पतरावुदाहृतवाक्येन वैदिकव्यवहारस्योष्णिगादिशब्दानामपि व्यक्तिविशेषप्राप्तेश्च । अत एव सजातीयशब्दानामेवोपलक्षणमिति तत्र तत्राधिकरणे तादृशशब्दान्तरं दर्शितम् । न्यायविवरणटीकायामप्येवमेवाभिप्रेतम् । तत्वप्रदीपेऽपि ओषधकरत्वादुष्णिक् स्वेच्छानुरोधेन स्तोभनादानुष्टुप् त्रिभिर्देवैः स्तूयत इति त्रिष्टुबिति शब्दव्युत्पादनवच् छन्द्यत्वाच्छन्द इति छन्दः शब्दव्युत्पादनं तु प्रसङ्गतः वेदापरपर्यायछन्दःशब्दस्यापि भगवति प्रवृत्तिं दर्शयितुम् । न तु सङ्ख्या विशेषरूपछन्दोविशेषोष्णिगादिशब्दानां प्रवृत्यभिधानप्रायनिमित्तेन छन्दःसामान्यवाचिछन्दःशब्दस्य प्रवृत्यभिधानम् । उक्तरीत्या पूर्वपक्षादिप्रदर्शनस्य तत्राभिप्रेततया तच्छब्दानामेव भगवति योगस्य प्रदर्शनीयतया मन्त्रवाचिशब्दप्रसङ्गे छन्दःशब्दस्यापि वेदापरपर्यायस्यैव ग्रहणमिति न्यायत्वात् । ‘‘उष्णिगुष्णास्वरूपत्वात्रिदिवैस्तु यते यत’’ इत्याद्यैतरेयभाष्ये छन्दोऽभिधायिशब्दानां धर्मद्वारा धर्म्युपस्थापकत्वात्तच्छन्दस्केष्वपि प्रवृत्तिरित्याश्रयणेनैव बृहतीसहस्रसंपत्यादिप्रतिपादनमिति मन्त्रा एवाभिप्रेता इति छन्दोवाचितावत्तद्युक्तत्ववाचितेति वा उभयत्र प्रयोगादङ्गीकार्यम् । अत एवानुष्टुभमनुचर्चूर्यमाणमित्यादिप्रमाणोदाहरणम् । दशमाध्याये गायत्रीछन्दसामहमिति गीतायान्तु अक्षरगणनारूपछन्दोग्रहणे बाधकाभावात्तद्ग्रहणेऽपि न दोषः । एवं छन्दांसि यस्य पर्णानी’’ति पञ्चदशेऽपि अथातःछन्दांस्येव व्यतिषजत्यात्वावहंतु हरय उपरेषु श्रुणु ह गिर इति गायत्रीश्च पङ्क्तीश्चेत्यादि खण्डादौ गायत्र्यादिपदै ऋग्विशेषप्रतिभास सिद्धेश्च । अथ गायत्रीशब्दे योगरूढ्योः सत्वेऽपि योगमात्रपुरस्कारेण सजातीयत्वमुष्णिगादिशब्दानामित्याश्रित्योष्णिगादिछन्दस्कसर्व-मन्त्राणामुपादानमिति किं नेष्यत इति चेन्न । रूढियोगौ हि पूर्वपक्षयुक्ती । तत्रापि बलवत्तया रूढिरेव मुख्ययुक्तिः । यदि चोष्णिगादिशब्देषु सा नाश्रियते । तर्हि पूर्वपक्षस्यैवानुदयप्रसङ्गश्चेत्यलम् । तस्मात्साधूक्तं सजातियानामुष्णिगादिशब्दानामितीति सूरयो विदाङ्कुर्वन्तु ॥

अधिवेदगतेति मूलं त्व‘‘ध्यात्मगैश्च प्राणाद्यैस्तथैव ह्यधिभूतगैरि’’त्यनुभाष्यव्याख्यावसरेऽध्यात्म विषयैरधिभूतविषयैरिति व्याख्यानस्य कृततयाऽधिवेदविषयैरित्यर्थकम् । तदुपपादनं चैवम् । अध्यात्म-गादिशब्द इवात्रापि समुदायैकदेशाश्रयणेनाधिकरणाधिकर्त्तव्यतोपपत्तेरधिवेदगतमन्त्रपरः । गतशब्द-प्राप्त्यर्थो विषयीकारीपर इति । तथा च वेदगतगायत्र्यादिमन्त्रविषयकगायत्रीत्यादिनामात्मकशब्दाना-मित्युक्तं भवति । इदं च न्यायविवरणटीकास्थतृतीययोजनानुसारिमूलकारीयाध्यात्मविषयैरिति प्राकृत-व्याख्यानानुसारेण व्याख्यानं कृतम् । तत्रत्ययोजनान्तरानुसारेण तु विभक्तयर्थेऽधीत्येतदव्यय-मित्यतोऽधिभूतादिशब्दानां भूतेषु आत्मनि वेदेषु वेदेष्वित्येवमर्थः । विषयसप्तम्येषा । गतशब्दश्चाव-गतपरः । तथा च भूतविषयाः प्रसिद्धा इत्यादिकृत्यार्थवद्वेदविषयाः प्रसिद्धा वेदगता इत्यर्थान्तरं लभ्यन्ते । तथाधिकर्त्तव्यप्रधानेऽधिकरणेऽधिशब्दः । गतशब्दोऽवगतवाची पूर्ववत् । तथा च भूतेषु वर्तमाना अवगताः प्रसिद्धाऽधिभूतगता इत्यादिरूपार्थान्तरवद्वेदेषु वर्तमाना अवगताः प्रसिद्धा इत्यर्थान्तरं च लभ्यत इति ज्ञेयम् । उपलक्षणस्येत्यस्य तन्नाम्न इत्युत्तरेण सम्बन्धः । तस्य च गायत्री-पदोक्ततत्सवितुरिति मन्त्रवाचकगायत्रीतिनाम्न इत्यर्थ इति सिद्धं कृत्वा गायत्र्यादिशब्देषु वेदगतत्वा-विशेषे सति गायत्रीशब्दस्यैव छन्दःपदेन सूत्रकारो मुखत उपादानं कृतवानित्यत्र किन्नियामक-मित्यतस्तत्र निमित्तकथनाय प्रवृत्तं वेदमातुरित्यादिमूलं योजयति । कुत इत्यादिना । उपलक्षण-त्वमिति । उपलक्षणयाऽभिप्रेतत्वमित्यर्थः । प्राधान्येनेतीति । गायत्र्या इति सिद्धम् । वेदगतोष्णि-गादिमन्त्रेषु गायत्रीमन्त्रस्य प्राधान्यनेत्यर्थः । अर्थस्य प्राधान्याच्च तद्वाचकशब्दप्राधान्यं प्राप्तमिति गायत्रीशब्दस्यैव मुखत उपादानं युक्तमिति भावः । तत्र हेतुरिति । गायत्रीशब्दस्य मुखतः समन्वये हेतुभूतं यत्तच्छब्दार्थगायत्रीमन्त्रस्योष्णिगादिमन्त्रेभ्यः प्राधान्यं तत्रेत्यर्थः । मूले वेदमातुरित्यादि । वेदमातृशब्दो हि ग्रायत्र्यामेव प्रयुज्यते ।

गायत्री वेदमाता च वेदः पर्वसु गीयते ।

पर्वभिस्तु जपेद्देवीं न मालाभिः कदाचन ॥

इत्याह्निकनिरूपणस्थले वेदमात्रेत्युक्तेः । गायत्र्या त्रिवृयः (?) क्षिपेदिति वाक्यसमानार्थके कं त्रिः क्षिपेद्वेदमात्रेति विश्वादर्शवाक्यगायत्र्येत्येतत्स्थाने वेदमातेत्युक्तेः । ‘‘गायत्रीं छन्दसां मातेदं ब्रह्म स्तुतो मया वरदा वेदमाते’’त्यादि वैदिकप्रयोगप्राचुर्याच्च । अभिधानं च । तन्त्रसारे वेदमाता तु गायत्रीति प्रकृतगायत्रीपादत्रयव्याख्यानतया वर्गत्रयात्मकपुरुषसूक्ते तद्भेदः पौरुषं सूक्तमित्यनेनाभि-धानाच्च । तथा सर्ववेदार्थत्वं भगवतः प्रतिपादयितुं प्रवृत्तानुव्याख्यानभाष्ययोरोंकार्थव्याहृत्यर्थगायत्र्यर्थ पुरुषसूक्तार्थत्वमिति परंपराश्रयेण तत्सवितुरिति गायत्र्या एव पुरुषसूक्तव्याख्येयत्वसिद्धेश्च । तत्सवितुरिति गायत्रीमन्त्रस्य वेदमातृत्वं च–

गायत्रीं प्राप्य विधिना मन्त्राध्यायाद्यथोदितम् ।

अभ्यस्योपासयेत्सन्ध्यां सायमादि ततः पर ॥

इत्यादिवसिष्ठादिवचनेषु समस्तवेदप्रवृत्तिहेतुत्वादिति भाति । यद्वा वेदेषु मातेति विग्रहः । इतरवेदभागस्य मातृत्वाभावः । गायत्र्यास्तु ‘‘तत्रास्य माता गायत्री’’ति वक्ष्यमाणप्रमाणानुसारेण मातृतास्तीति । अत्र पक्षे त्रैवर्णिकेत्यादि विशेषणं न पूर्वयोजनायामिव स्वतन्त्रं प्राधान्ये हेतुरपि तु वेदमातृत्वोपपादकतया योज्यम् । त्रैवर्णिकेति । यद्यपि गायत्र्या ब्राह्मणमसृजत त्रिष्टुभा राजन्यं जगत्या वैश्यमिति श्रुतेर्गायत्र्या ब्राह्मणजन्मन्येवोपयोगस्तथापि गायत्र्याः प्राधान्योपपादकगायत्र्याः सर्वछन्दो-व्याप्त्या सवनत्रयव्याप्त्या वा द्विजातियद्वितीयजन्मजननीति भामत्युक्तरीत्या त्रैवर्णिकद्वितीयजन्मनि जननीत्वं युक्तम् । एतच्च कल्पतरावुपपादितम् । एवं हि श्रूयते । चतुरक्षराणि छन्दांस्यग्रे समभवन् । तेषु जगती सोमाहरणाय गतानि त्रीण्यक्षराणि हित्वा आगच्छता एकं हित्वा त्रिष्टुबागता । गायत्री तु गत्वा तानि गलितानि चत्वार्यक्षराणि सोमं चाहूतवती । ततः साष्टाक्षराऽभवत् तयैव सवनत्रयमतन्वत याज्ञिका इत्यादेरुदाहरणाद् गायत्र्या ब्राह्मणमुपनयीतेत्यादिवचनानुसारेणोपनयनशब्दार्थप्रतिपाद्येदमेव च त्रैवर्णिकानां द्वितीयं जन्मेति च प्रतिपाद्य मातुर्यदग्र इत्यादि वसिष्ठादिवाक्यानां स्मृतिकौस्तुभे उदाहरणाच्च । तत्रैवात्रैवोपपत्तिमाह मनुः । तत्र यद्ब्रह्मजन्मास्य मौंजीबन्धनचिह्नतः । तत्रास्य माता सावित्री पिता त्वाचार्य उच्यते । ‘‘वेदप्रदानादाचार्यं पितरं परिचक्षते’’ इत्यादेः प्रतिपादनादित्यव-धेयम् । अन्यान्यपि वचनानि वेदमातृत्वादिप्रतिपादकानि तत्र तत्रोदाहृतानि ज्ञेयानि । छन्दोविशेष इति मूलम् । वेदविशेषसावित्र्यपरपर्यायगायत्रीशब्दवाच्यो मन्त्रविशेष इत्यर्थः । यत्वन्यथाख्यातौ छन्दो-विशेषयुक्तमन्त्र इति व्याख्यानम् । तदत्र छन्दःशब्दीयनिर्णयाज्ञानमूलमिति स्पष्टमेव । न्यायविवरणदौ वेदविशेषपदस्यैव प्रयोगेन छन्दःपदस्यैव वेदपरतायाः सिध्या अक्षरसङ्ख्यागणनरूपछन्दःपरत्वा-श्रयणेन व्याख्यानायोगाच्चेति ज्ञेयम् । अन्तराधिकरणेति । अन्तरादीति योज्यम् । आकाशादीति मूले तत्पुरुषबहुव्रीह्योस्तंत्रेणाभिप्रेतत्वात् । भगवति मुख्यत्वमिति । मुख्यत्वमुपपादयंस्तावदनुवदतीत्यर्थः । व्युत्पादितमिति । विवरत्वादिकं न तावदागन्तुकज्ञानादि कारणद्वारेत्यादिनेति शेषः । मुख्यत्व-मुपपाद्येति । मुख्यत्वमित्युपपाद्येत्यर्थः । श्रुतिपाठ इति । नात्र त्रैङोङित्वेनात्मनेपदित्वात्त्रायत इति पाठ इत्येवाभिप्रेतम् । येन मित्वा त्रातीति मित्रोऽयमिति ऋग्भाष्यटीकोक्तरीत्या त्रै इत्येव धात्वंतर-स्वीकारोपपत्या त्रायतीति परस्मैपदमपि कथञ्चिदुपपादयितुं शक्यमिति वक्तव्यं स्यात् । अपि तु वस्तुतः मूलकोशे आत्मनेपदिनि पाठादुपनिषत्पाठानुसारात् तथा पाठस्य परभाष्ये उपादानाच्च तथैव पाठ इति भाव इत्यपीति बोध्यम् । तत्कथं हरेरिति भाष्येति । तत्स्वभाव इति भाष्ये तदिति भिन्नं पदमित्याश्रित्य मूलप्रवृत्तिरिति सूचितमनेनेति ज्ञेयम् ।

धर्मिणो भूताकाशस्योत्पतीति । अत्र यदाध्वन्युत्पत्तिविनाशौ न तदा आकाश उत्पद्यते किं तु सत्येवाकाशे तत्रागन्तुककारणत्वमवधानं निमित्तीकृत्य भगवताऽऽगन्तुक एव ध्वनिरुत्पाद्यते विनाश्यते चेति भावेनोत्पत्तिविनाशयोरभावेऽपीत्युक्तम् । तेन सर्वस्योत्पत्तिविनाशाभावप्रतिपादने पूर्वकल्प-विरोधादिकमित्यपास्तम् । अत एव स्वातन्त्रेणेति विवेषणमिति ज्ञेयम् । हेत्वन्तरोपलक्षणेति । अनेनैव नित्यत्वस्य प्रकृतानुपयोगादाह । अनादित्वेचेतीति अदिमन्यथाख्यातीयं व्याख्यानमसदिति सूचितं भवति । न्यायविवरणसंमतिकथनमप्यसत् । तत्रोत्पत्तिमात्राभावाश्रयणेन पूर्वपक्षप्रवृत्याऽनादित्व-मात्रस्यैव वक्तव्यतया तत्साधकत्वेन नित्यत्वस्योपन्यासोपपत्तेः । नित्यत्वस्योत्पत्तिभावरूपानादित्व-साधकत्वमपि कथं भवतः सङ्गतम् । जन्यभावविनाशित्वनियमाश्रित्यास्योत्पत्तिमत्वे विनाशप्रसङ्गेन विनाशाभावादुत्पत्यभावसिद्धिरिति परंपराभिप्राये च नित्यत्वस्य प्रकृतोपयोगप्राप्त्या तदनुयोगाभावाभि-प्रायोप्यनुपपन्नः । न्यायविवरण इवात्रोत्पत्तिमात्राभावप्रतिपादनाभावात् । उत्पत्तिविनाशवतो जन्म-स्थितिलयेष्वित्युक्तमूलानुसारेणेहापि तदुभयत्रेश्वराधीनत्वनिराकरणस्य सिद्धतया विनाशे भगवदधीनत्व निराकरणाय नित्यत्वस्यापि पृथगवश्यं वाच्यत्वात् । भवद्योजनायामनादित्वाच्चेति मूलस्थचशब्दायोग प्रसङ्गश्च । विशेषस्तु वाक्यार्थविनोदो दष्टव्य इत्यास्तां तावत् । तदधीनत्वमित्यत्रेति । प्रकृतभगवत्परं मूलस्थपरपदम् । तदधीनं वेति पूर्वमूले अनुवादानुगुण्यादित्याशयेनार्थानुवादोऽयमिति ज्ञेयम् । एत-दधिकरणचन्द्रिकानुसारेण तत्वनिर्णयटीकां तर्कताण्डवं च मनसि कृत्वा वेदनित्यत्वमाक्षिप्य समर्थयते । ननु च क्रमविशेषविशिष्टा इत्यादिना । अत्र विशेषविचारः कर्त्तव्योऽस्ति । तत्वनिर्णयटीकातत्व-सङ्ख्यानटीकाचन्द्रिकानां व्याख्यानेषु गुरुराजैरेतत्प्रमेयं निरूपितमस्ति तद्य्वाख्यानेषु क्वचिदप्युपपादन-मस्मदीयं सर्वत्र बोध्यम् । अन्यथाख्यातिस्थक्रमविषये उत्पत्तिमतोऽपि नाशाभावप्रतिपादनं च जिज्ञासाधिकरणवाक्यार्थविनोदे दूषितं ज्ञेयम् । पूर्वमुक्तेरिति । ‘‘अपि वेदानामङ्गीकार्या हि नित्यते’’ति जिज्ञासाधिकरणीयानुव्याख्यानमूले ननु कोयं वेद’’ इत्याद्याशङ्क्य क्रमविशेषविशिष्टवर्णो वेदस्तस्य-

नियतैक प्रकारत्वमपौरुषेयत्वमित्युक्तेत्यर्थः । उपलक्षणं चैतत् । ननु वर्ण एव तावदनित्यादि जिज्ञासाधि- करणमूले ‘‘न हि वयं वेदं कूटस्थनित्यं ब्रूमः । किन्तु नियतैकप्रकारमि’’त्यादेरुक्तेरित्यपि द्रष्टव्यम् । कथं हरेरिति भाष्यखण्डमिति । अनेन तत्स्वभाव इत्येकं पदमित्याश्रित्य तत्स्वभावत्वान्न स्वयमेव ध्वनिवत्तदधीनमिति योजयता न कथमपि तत्स्वभावो हरेरधीन इति भाष्यं व्याख्यातं भवतीति सूचयति ।

