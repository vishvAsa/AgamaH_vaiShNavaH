+++
title = "०३ अथ लक्षणस्य लक्ष्यधर्मतोपपादनम्"

+++


## अन्तः समुद्रगं विश्वप्रसूतेः कारणं तु यत्

**अथ लक्षणस्य लक्ष्यधर्मतोपपादनम्**

### ***सुधा***

ननु च बृहद्ब्रह्मेति समस्तगुणपूर्णत्वं ब्रह्मत्वं प्रसिद्धमेव; तत्किं लक्षणान्तरेण ॥ सत्यम् । तथाऽपि तदुपपादनार्थमेतदित्यदोषः । प्रसिद्धेन ह्यसाधारणेन धर्मेणाप्रसिद्धं वस्तु समस्त-व्यावृत्ततयाऽवगन्तव्यम् । न च परमेश्वरस्य समस्तगुणपूर्णत्वं प्रसिद्धम्, येन लक्षणतया निर्देष्टुं शक्यते । अनेन तु लक्षणेन लक्षिते ब्रह्मणि समस्तगुणपूर्णत्वमपि प्रधानलक्षणं सिध्द्यति, अविनाभावात् ।

### ***वाक्यार्थचन्द्रिका***

अत्र सृष्टिरित्युत्तरवाक्ये जगज्जन्मादिकारणत्वरूपब्रह्मलक्षणस्य प्रसिद्ध-त्वोक्त्या लक्षणान्तरस्याप्रसिद्धिः सूचिता । न च लक्षणान्तरमप्रसक्तमिति वाच्यम् ब्रह्मशब्द-यौगिकप्रवृत्तिनिमित्तत्वेनैव तत्प्रसक्तेः । एवं च ब्रह्मशब्दबललब्धलक्षणसंभवेऽतादृशलक्षणाभिधानेन सूत्रकारानौचित्यं निरस्तं भवतीत्याशयेन लक्षणान्तरप्रसक्तिं, प्रधानलक्षणत्वेन तस्याप्यत्राभिप्रेतत्वं, तदप्रसिद्धिं, प्रसिद्धताया लक्षणत्वोपयोगम्, अस्य लक्षणस्य तत्साधकत्वं च दर्शयन्नेवाकाङ्क्षा-क्रमेणोत्तरवाक्यमवतारयति ननु चेत्यादिना ।

### ***परिमल***

प्रसिद्धमेवेति । ‘बृहन्तो ह्यस्मिन् गुणाः’ इत्यादाविति भावः ॥ ‘जन्माद्यस्येति सूत्रेण गुणसर्वस्वसिद्धये । ब्रह्मणो लक्षणं प्रोक्तम्’इत्यानन्दमयनयानुव्याख्यानोक्तं हृदि कृत्वाऽऽह तदुपपादनार्थर्मतदितीति । तस्य लक्ष्यधर्मतोपपादनार्थमित्यर्थः ॥ कथमित्यत आह प्रसिद्धेनेति ॥ न च परमेश्वरस्य समस्तगुणसंपूर्णत्वं प्रसिद्धमिति । लोके क्वाप्यदर्शनेनासंभावनापराहतत्वाद् इति भावः ॥ अनेन त्विति । जगज्जन्मादिकारणत्वेनेत्यर्थः । एतच्च कार्यस्य घटादेः कर्त्रविनाभावदर्शनेन महदादिसर्वकार्यकर्ता नासंभावितो वक्ष्यमाणदिशाऽनेकप्रमाणप्रमितश्चेत्यनुपदमेव विवरिष्यत इति भावः ॥ ‘कर्तृत्वात्सगुणं ब्रह्म’ इति भागवतोक्तिं हृदि कृत्वाऽऽह अविनाभावित्वादिति ।

### ***यादुपत्यं***

समस्तगुणपूर्णत्वमिति । पूर्णत्वमेव ब्रह्मशब्दार्थः । इतरद्योग्यताबललभ्यमिति ध्येयम् ॥ प्रसिद्धमेवेति । व्याकरणादिनेति शेषः ॥ लक्षणान्तरेणेति । निर्वचनलभ्यस्यैवान्तरङ्गस्य लक्षणत्वसंभवे किं तदविनाभूतलक्षणान्तरेणेत्यर्थः ॥ तदुपपादनार्थमिति । तस्य लक्ष्यधर्मतोप-पादनार्थमित्यर्थः ॥ प्रसिद्धेन हीति । लक्ष्यनिष्ठतया प्रसिद्धेन हीत्यर्थः । तथा च निर्वचनलभ्यस्य गुणपूर्णत्वस्य व्याकरणादिना प्रसिद्धत्वेऽपि लक्ष्यभूतजीवत्वतिरीक्तेश्वरनिष्ठतया प्रसिध्द्यभावान्न प्रथमं तल्लक्षणतयोच्यत इति भावः ।

### ***वाक्यार्थरत्नमाला***

ननु चेत्युत्तरग्रन्थमवतारयति अत्र सृष्टिरित्यादिना । अत्रेति बुद्धिप्रकृतत्वादुक्तम् । सूचितेत्यस्य सूचयिष्यत इत्यर्थः । एवं चेति । लक्षणान्तरस्याप्रसिद्धिसूचनेनेत्यर्थः । लक्षणसम्भवे तदनभिधाय ब्रह्मशब्दबलेनालभ्यं यल्लक्षणं तदभिधानेन प्राप्तं यत्सूत्रकारस्यानौचित्यं तन्निरस्तमित्यर्थः । प्रसक्तिमित्यादिचतुष्टयस्य दर्शयन्नित्युत्तरेण सम्बन्धः ।





------------------------------------------------------------------------

सृष्टिः स्थितिश्च संहारो नियतिर्ज्ञानमावृतिः

### ***सुधा***

ननु जन्मादिकं वा लक्षणत्वेनात्राभिमतं तत्कारणत्वं वा ॥ नाद्यस् तस्य प्रपञ्च-धर्मत्वात् । न द्वितीयः ब्रह्मवत्तदीयजगज्जन्मादिकारणत्वस्याप्यप्रसिद्धत्वात् । न च अनुमाना-त्तत्सिद्धिर् उत्तरसूत्रविरोधात् ॥ अतः कथमेतदपि लक्षणम् । इत्यत आह सृष्टिरिति ।

## **अनुव्याख्यानम्**

***सृष्टिः स्थितिश्च संहारो नियतिर्ज्ञानमावृतिः ।***

***बन्धमोक्षावपि ह्यासु श्रुतिषूक्ता हरेः सदा ॥***

**सुधा**

जगज्जन्मादिकारणत्वमेव लक्षणम् । अस्य प्रत्यक्षादिप्रमाणसिद्धतया प्रकृतस्य समस्तप्रपञ्चस्य, यथासंभवं जन्मादि, यतो भवति, तद्ब्रह्म; इति संबन्धात् ॥ न चैतदपि अप्रसिद्धम्, यतो ऽस्य जगतः सृष्ट्यादयः, आसु श्रुतिषु प्रसिद्धासु भाष्योदाहृतासु, हरेरुदिताः । सदेत्यविगानं सूचयति ॥ न च वाच्यं समस्तगुणसंपूर्णता च श्रुतिप्रसिद्धैवातः सैव लक्षणत्वेनोच्यतामिति, तस्याः श्रुतिप्रसिद्धाया अप्यसंभावनाशङ्काग्रस्तत्वात् । जगज्जन्मादिकारणत्वं तु श्रुतिप्रसिद्धं युक्त्याऽ-प्यनुगृह्यत इति द्वितीये वक्ष्यते । सकलगुणपूर्णतायां तु युक्तिर्जगज्जन्मादिकारणत्वमेवेत्येतदेवादौ वक्तव्यमिति ।

### ***वाक्यार्थचन्द्रिका***

जन्मादिकं वेति । अत्र लक्षणसूत्रे यतोऽस्येत्यस्योपसर्जनत्वेन जन्मादीत्यस्य विशेष्यतया प्राधान्येन प्रतीतेस्तस्यैव लक्षणत्वपक्षस्य प्रसक्तिः । यतस्तद्ब्रह्मेति संबन्धविवक्षया द्वितीयस्येति बोध्यम् ॥ अस्येत्यस्य भाष्ये संबन्धेन अस्य सृष्ट्यादयो हरेरुक्ता इत्युक्या भाष्यकारेण जन्मादिकारणत्वस्यैव तल्लक्षणत्वसूचनेन सूचितां सूत्रयोजनामाह अस्येति ॥ सृष्ट्यादीनां सदातनत्वाभावात्सदेत्यस्य सृष्ट्यादय इत्यनेन वैयर्थ्यादुदिता इत्यनेन चान्वयासंभव इत्यतः, उदिता इत्यनेनैवान्वयः, अविगानं च तदर्थः, सप्रयोजनत्वाच्च न वैयर्थ्यम्; इत्यभिप्रेत्य तत्सूचितर्थमाह सदेतीति ॥ अविगानेन श्रुत्युदितत्वसूचनेन लब्धं प्रयोजनं वक्तुं तन्निवर्त्यां शङ्कां दर्शयति न च वाच्यमिति ॥ युक्तयाऽप्यनुगृह्यत इति । ‘न तु दृष्टांन्तभावात्’ इत्यादिना सूत्रकारेणैवानु-ग्राहकयुक्तिकथनादिति भावः ।

### ***परिमल***

उत्तरेति । तत्र कारणत्वस्य शास्त्रैकसमधिगम्यत्वोक्तेरिति भावः । एतदपीति । न केवलं संपूर्णगुणत्वमित्यपेरर्थः ॥ प्राग्विकल्पितयोर्द्वितीयमङ्गीकरोति जगदिति ॥ तत्सूत्रारूढं दर्शयितुं सूत्राक्षरार्थमाह अस्येति ॥ तद्ब्रह्मेति संबंधादिति । तल्लाभप्रकारश्च प्रागेवोक्तः ॥ ‘हिशब्दोहेतौ’ इत्युपेत्य श्लोकं योजयति यत इत्यादिना ॥ हरेः सकाशादिति सन्न्यायरत्नावल्युक्या हरेरिति पञ्चम्यन्तमुपेत्याह अस्येति । इयं शेषोक्तिर् अनुवृत्तिर्वा । तस्यार्थो जगत इति ॥ सृष्ट्यादय इति । मूले सुधायां च प्रयोजकव्यापारवाचिना सृष्ट्यादिशब्देन प्रयोज्यव्यापारो जन्माऽऽदिर्लक्षणया बोध्यः । तथैव चन्द्रिकोक्ते; ॥ भाष्येति । ‘य उ त्रिधातुपृथिवीम्’ इत्यादिभाष्योक्तास्वित्यर्थः ॥ अविगानमिति । सर्वकारणवाक्यानां ब्रह्मकारणत्वे विरोधाभावमिति वा । सृष्टिवेलायां न स्थितिः स्थिकिदशायां न सृष्टिसंहारौ संहृतिवेलायां न सृष्ट्यादि, विरोधात्; किन्तु कालभेदेनैव सृष्ट्यादि, इति रामानुजाद्युक्तदिशा न भवति । स्त्रष्टृत्वादयो गुणाः सदैव सन्ति हराविति स्त्रष्टृत्वादिधर्माणां सर्वेषामपि सार्वकालीनत्वोक्त्याऽविरोधमिति वाऽर्थः । तत्प्रपञ्चितं चन्द्रिकायां रामानुजमतनिराकरणप्रस्तावे ॥ द्वितीय इति । अध्याय इति योज्यम् । तत्र चेतनत्वसर्वस्वातन्त्र्यसर्वशक्तिमत्त्वादियुक्तीनां वक्ष्यमाणत्वादिति भावः ॥ गुणपूर्तिरप्येवं स्यादित्यत आह सकलेति ।

### ***यादुपत्यं***

द्वितीये वक्ष्यत इति । ‘श्रुतेस्तु शब्दमूलत्वात्’, ‘आत्मनि चैवं विचित्राश्च हि’, ‘सर्वोपेता च तद्दर्शनात्’, ‘विकरत्वान्नेति चेत्तदुक्तम्’, ‘न प्रयोजनवत्त्वात्’इत्याद्यधिकरणेषु वक्ष्यत इत्यर्थः । यद्वा । ‘न तु दृष्टान्तभावात्’ इत्येतत्सूव्याख्यानरूपे

उत्पत्तिनाशकारी हि बुद्धिमान् दृश्यते क्वचित् ।

तद्दृष्टान्तेन सर्वत्र कर्ता किं नानुमीयते ॥

इत्यादावित्यर्थः ॥ जगज्जन्मकारणत्वमेवेति । यद्यपि सकलगुणपूर्णत्वेऽपि ‘सर्वधर्मोपपत्तेश्च’ इत्यत्र स्वतन्त्रत्वरूपा युक्तिरन्या द्वितीये वक्ष्यते, तथाऽपि स्वसत्तादौ परानपेक्षत्वरूपस्वातन्त्र्योप-पादकतया तत्रापि जगज्जन्मादिकारणत्वमेव वक्तव्यमित्यभिप्रेत्यैतदुक्तमित्यवधेयम् ।

### ***श्रीनिवासतीर्थीया***

असम्भावनाशङ्केति । सन्ति खलु तेऽप्यर्था ये प्रमाणप्रमिता अप्यसंभावनया अपोद्यन्ते; यथा देवगवानामुत्तानानां वहनमिति भावः ॥

### ***वाक्यार्थरत्नमाला***

जन्मादिकं वेत्यादि विकल्पोत्थानमुपपादयति अत्रेति । सृष्टिरित्यादिभाष्ये अस्येत्यस्यानुक्तेर् भाष्ययोजनावसरे यतोऽस्येत्यनुवादायोग इत्यतस्तत्र अस्येत्यस्य भाष्येऽध्याहारेणाभि- प्रेतत्वादस्येत्येतदन्तर्भावेन भाष्ययोजनायां नानुपपत्तिरित्याह अस्येत्यस्येति । अनेनास्य प्रत्यक्षादीत्युक्त- सूत्रयोजनासूचकत्वेन यतोऽस्येत्यादिना भाष्ययोजनोक्तेति ध्वनितं भवति । सृष्ट्यादय इत्यनेनेति । अन्वयासम्भव इति वक्ष्यमाणेनान्वयः । वैयर्थ्यादिति । उदिता इत्यनेन च वैयर्थ्यादन्वयासम्भव इति योज्यम् । अविगानमिति । विवादाभाव इत्यर्थः । पूर्णता चेत्यस्य न अपीत्यर्थो मूलम् । अनुग्राहकेति । ‘उत्पत्तिविनाशकारी च बुद्धिमान्पश्यते क्वचित् । तद्दृष्टान्तेन सर्वत्र कर्ता किं नानुमीयते ।’ इत्यनुभाष्यमूलोपदर्शिता विमतं कार्यं चेतनोत्पाद्यं कार्यत्वात्पटवच् चेतनविनाश्यं च तद्वदेवेत्यादिकानु-ग्राहकयुक्तिर्द्रष्टव्या । कथनादिति । युक्तिपादे असदधिकरण इति शेषः ।





