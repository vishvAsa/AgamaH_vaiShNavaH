+++
title = "०८ अथ मायावाद्युक्तस्य निर्गुणत्वस्यापि सूत्रकारैरेव निराकृतता"

+++


## निर्गुणत्वं च तनैव निषिद्धं प्रभुणा स्वयम्

**अथ मायावाद्युक्तस्य निर्गुणत्वस्यापि सूत्रकारैरेव निराकृतता**

### ***सुधा***

इतोऽपि मायावादिनां न ब्रह्मलक्षणसूत्रारम्भः संभवतीत्याह निर्गुणत्वं चेति ।

## **अनुव्याख्यानम्**

***निर्गुणत्वं च तनैव निषिद्धं प्रभुणा स्वयम् ॥***

**सुधा**

लक्षणवाक्यं हि साक्षाल्लक्ष्यस्यासाधारणधर्मसंसर्गं प्रतिपादयदर्थादितरव्यावृत्तिं प्रतिपादयति । ततोऽनेनापि लक्षणवाक्येन ब्रह्मणो जगज्जन्मादिकारणत्वेन तदविनाभूतैः सर्वज्ञ-त्वादिभिश्च संसर्गः प्रतिपादनीयः । तथा च निर्विशेषत्वं ब्रह्मणोऽनेन सूत्रेण निषिद्धम् । निर्विशेषत्ववादिनां च निर्विशेषत्वं निषेधतः सूत्रस्यारम्भः कथमुपपद्यत इति ।

### ***वाक्यार्थचन्द्रिका***

पूर्ववाक्यपदस्यापि जीवकारणत्वनिरासे हेत्वन्तरप्रतिपादकत्वभ्रान्तिं निराकरोति इतोऽपीति ॥ ननु लक्षणवाक्यस्येतरव्यावृत्तिप्रतिपादकत्वेऽपि धर्मसंसर्गाप्रतिपादकत्वा-ल्लक्षणीभूतधर्मसंसर्गप्रतिपादकत्वेऽपि वा सर्वज्ञत्वादिगुणसंसर्गाप्रतिपादकत्वात्कथं लक्षणसूत्रस्य निर्गुणत्वनिषेधकत्वोक्तिः परमसाध्यस्यानुक्तेर्न्यूनता चेत्यत आह लक्षणवाक्यं हीत्यादीना ।

### ***श्रीनिवासतीर्थीया***

निर्गुणत्वमित्यस्यर्थो निर्विशेषत्वमिति ।

### ***वाक्यार्थरत्नमाला***

अस्यापीति । निर्गुणत्वं चेत्युत्तरभाष्यस्यापीत्यर्थः । बुद्धिसन्निहित-त्वादिदंशब्देन परामर्श उपपन्नः । परमसाध्येति । अत्र साध्यस्य परमत्वमवश्यं वक्तव्यत्वं विवक्षितम् । साध्ये उक्त एव तत्र हेत्वाकाङ्क्षोदयात् । तथा च प्रकृते अवश्याभिधेय-साध्यानुक्तेर्न्यूनतेत्यर्थः । निर्विशेषत्ववादिनां चेत्युत्तरमूलगततत्साध्यप्रदर्शनव्यावर्त्यशङ्केयम् ।





