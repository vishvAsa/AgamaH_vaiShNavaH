+++
title = "०७ अथ मायावाद्युक्तैक्यस्य सूत्रकारैरेव निराकृतता"

+++


## जन्माद्यस्येति तेनैतद्विष्णोरेव स्वलक्षणम्

**अथ मायावाद्युक्तैक्यस्य सूत्रकारैरेव निराकृतता**

### ***सुधा***

एवं स्वमतेन सूत्रं व्याख्याय तत्परिशुद्धये मायावादिनां मते लक्षणसूत्रारम्भ एवानु-पपन्न इति वक्तुं यत् परैरभिहितं ‘जगज्जन्मादिकारणत्वं न लक्ष्यब्रह्मणः स्वरूपान्तर्गतलक्षणं किन्तु तटस्थमेव । त्रैविध्यमत्र संभवति मायाविशिष्टं ब्रह्म कारणमिति वा, मायाशक्तिमत्कारणमिति वा, जगत्कारणं तु मायैव तदाश्रयतया ब्रह्म कारणमिति वेति । सर्वथाऽपि जगत्काणत्वं बाह्यमेव, न साक्षात्स्वरूपान्तर्गतमेव ।’ इति; तदेतदनुपपन्नम् इति भावेनोक्तं ‘स्वलक्षणम्’ इति । स्वरूपान्तर्गतमेवेदं ब्रह्मणो जगज्जन्मादिकारणत्वं न मायावाद्युक्तरीत्या तटस्थमित्यर्थः ।

### ***वाक्यार्थचन्द्रिका***

ननु कारणत्वस्यास्वरूपत्वाप्रसक्तेः स्वलक्षणत्वोक्तिवैयर्थ्यम् । न च परोक्ततटस्थलक्षणत्वनिरासाय सेति वाच्यम् । तस्यापि वैयर्थ्यात् । न च ‘अतो जीवैक्यमपि’ इत्यादिना परमते लक्षणसूत्रानारभ्मव्युत्पायनाय सेति वाच्यम् । तस्यापि प्रयोजनाभावादित्यतः स्वव्याख्यानपरिशुध्द्यर्थत्वात्तस्येत्याशयेन स्वलक्षणमित्येतदवतारयति एवमिति ॥ नन्वानन्दादि-वत्कारणत्वस्यापि स्वरूपत्वसंभवे कुतस्तटस्थत्वोक्तिस्तेषामित्यतो विरवद्यस्य ब्रह्मणः शुद्वस्यैवोपा-दानत्वासंभवेन विवर्ताधिष्ठानत्वस्यैव वक्तव्यतया तदन्यस्य जगद्रूपेण विक्रियमाणस्यानिर्वचनीय-मायान्यस्याभावादसंभवात् । सत्तारूपेण स्फूर्तिरूपेण वाऽनुगततया ब्रह्मण उपादानत्ववत्कार्येऽनुगत्या तस्या अप्युपादानत्वे ब्रह्मलक्षणस्य मायायामतिव्याप्तिमाशङ्क्य मुख्योपादानस्य जगत्कारणत्वं स्वरूपलक्षणम् । औपचारिकोपादानस्य तु तटस्थलक्षणम् । तत्र स्वरूपलक्षणतयाऽभिमतस्य न तावन्मायायामतिव्याप्तिस्तस्या लक्ष्यान्तःपातित्वाज्जगत्कारणत्वस्य तु तटस्थलक्षणरूपेण मायाया-मवृत्तेर्नतटस्थलक्षणस्याप्यतिव्याप्तिरित्याशयेन मुख्यामुख्योपादानस्वरूपं मतभेदेन व्युत्पादयितुं विवरणोक्तं त्रैविध्यमनुवदति त्रैविध्यमत्र संभवतीति । रज्ज्वाः संयुक्तसूत्रद्वयवत्समप्रधानत्वेन मायाब्रह्मणौ उपादानम् । तत्र सत्तास्फूर्त्यंशयोर्ब्रह्मण उपयोगो जाड्यविकारांशयोस्तु मायाया इति केषाञ्चित्पक्षानुसारेण प्रथमः कल्पः । मायाख्यशक्तेरप्राधान्यं ब्रह्मण एव प्राधान्यमिति द्वितीय-पक्षाभिप्राय इति कश्चित् । ‘देवात्मशक्तिं स्वगुणैर्निगूढम्’ इति श्रुतिबलान्मायाख्या शक्तिरेव साक्षादुपादानं शक्तेश्च नियमेन शक्तिमत्पारतन्त्र्याच्छक्तिमति ब्रह्मण्यर्थादुपादानत्वं पर्यवस्यतीति तदभिप्राय इत्यपरः । आरोपितमायायो ऽधिष्ठानब्रह्मस्वरूपमन्तरेण वस्तुतः स्वरूपान्तराभावा-न्मायाया एव साक्षादुपादानत्वेऽपि तदधिष्ठानत्वेन ब्रह्मणोऽप्युपादानत्वमवर्जनीयमिति तृतीय-कल्पाभिप्रायः । अत्राद्यपक्षे मायाविशिष्टब्रह्मणो मुख्योपादानत्वं द्वितीयतृतीययोस्तु मायाया एव । पक्षत्रयेऽपि शुद्धब्रह्मण औपचारिकमेवोपादानत्वमिति विवेक इति भावः ।

### ***परिमल***

स्वलक्षणमित्यत्र स्वपदस्य कृत्यं व्यनक्ति एवं स्वमतेनेत्यादिना ॥ मायाशक्तिमदिति । मायाशक्त्युपलक्षिरमित्यर्थः ।

### ***यादुपत्यम्***

मायाविशिष्टं ब्रह्मेति । रज्ज्वाः सूत्रद्वयवदित्यर्थः ॥ मायशक्तिमदिति । मायाख्यसहकारिसमवहितमित्यर्थः । अत्रापि मायाविशिष्टं ब्रह्म कारणमित्येव विवक्षितम् । किन्तु पूर्वत्र मायाब्रह्मणोः समप्राधान्यं विवक्षितम् । अत्र तु ब्रह्मणः प्राधान्यं मायाया उपसर्जनत्वमिति न पूर्वाभेद इत्याहुः ॥ तदाश्रयतयेति । अंशुर्यथा पटोपादानं तथा ब्रह्मापि मायाद्वारा जगदुपादानमित्यर्थ इति केचित् । सकलजगदुपादानमायाऽधिष्टातृब्रह्माऽतोजगत्कारणमित्युच्यत इत्यप्यस्याभिप्रायमाहुः ।

### ***वाक्यार्थरत्नमाला***

निरवद्यस्येति । अत्र निरवद्यत्वोक्तया मायासम्बन्धाभावेऽपि विकार-शून्यत्वरूपकूटस्थत्वं हेतुरिति प्रतिपादितम् । तत्र च निरवयवत्वं हेतुतया परोक्तं ग्राह्यमिति भावे-नैवोपादानत्वाभावे निरवद्यत्वं हेतुतयोक्तम् । ततश्च निरवयवत्व एव तात्पर्यम् । अत एव ब्रह्मणः परिणामे श्रुत्यादिप्रमाणनिराकरणानन्तरं परिणामाभावे अज आत्मा महान् ध्रुव इति ध्रुवपदेन परिणामविरुद्धकौटस्थ्याभिधानानन्तरं कूटस्थत्वं च निरवयवत्वादिति प्रतिज्ञाय हेमगतरुचकादि-परिणामस्य परम्परया निरवयवपरमाणुपर्यवसायितया निरवयवस्यापि परिणमिता दृष्टेत्याद्याशङ्क्य कोऽयं परिणामो मृत्पिण्डस्य घटरूपापत्तावित्यादिना निरवयवपदार्थान्तरत्वेन परिणामाभावमुक्तवा बह्मणो निरवयवस्य परिणामानुपपत्तिं तदेवं निरवयवं ब्रह्म न परिणमते किन्तु विवर्तत इत्यनेनोपसंहृत्य तस्मिन्नपि पक्षे पूर्वमपरित्यजतो ब्रह्मणो निर्विकारत्वाज्जगद्रूपेण विकरिष्यमाणवस्त्वन्तरं किञ्चि-दङ्गीकार्यमित्यादिना निरवयवत्वेन ब्रह्मणो विकारित्वरूपोपादानत्वाभावस्य विवरणोपन्यासे प्रतिपादनेन तदनुसारेण प्रवर्तमाने तद्ग्रन्थे निरवयवत्वस्यैव वक्तव्यत्वात् । निरवद्यस्य ब्रह्मण इति पाठस्तु विवरणोपन्यासानुसार्येवेति द्रष्टव्यम् । तदन्यस्येत्यादि । अयं च जगद्रूपेण विकरिष्यमाण-वस्त्वन्तरं किञ्चिदित्यस्यानुवाद इति बोध्यम् । अन्यदपि मायाशब्दवाच्यं प्रज्ञादिकमयुक्तमिति नासदासीदित्यादिशास्त्रानुसारेणानिर्वचनीयशक्तिरूपा मायैवेति परिशेषमभिप्रेत्यानिर्वचनीयमाया-न्यस्येति । तदन्यस्यासम्भवादित्यत्र हेतुरभावादित्यन्तो योज्यः । उदाहृतग्रन्थानुसारेण सत्तारूपेणेत्यादि विवेक इति भाव इत्यन्तम् । शिष्टं विवरणं तत्त्वदीपनाद्यनुसारेण । न्यायामृतं चात्रावलोक्यम् ।

------------------------------------------------------------------------

अस्योद्भवादिहेतुत्वं साक्षादेव स्वलक्षणम्

### ***सुधा***

तत्कुत इत्यत आह अस्येति ।

## **अनुव्याख्यानम्**

***अस्योद्भवादिहेतुत्वं साक्षादेव स्वलक्षणम् ॥***

***कृष्णध्यानच्छलेनैव स्वयं भागवतेऽब्रवीत् ॥***

**सुधा**

अस्य सर्वस्यापि विश्वस्योद्भवादिहेतुत्वं ब्रह्मणः स्वलक्षणमेवेति सूत्रकारो भागवते साक्षादेव स्पष्टमेवाब्रवीत्

‘एकं परं ज्योतिरनन्यमद्वयं स्वसंस्थया नित्यनिरस्तकल्मषम् ।

ब्रह्माख्यमस्योद्भवनादिहेतुभिः स्वलक्षणैर्लक्षितभावनिर्वृतम् ॥’ इति ।

तथा च सूत्रकाराभिप्रायानवबोधनिबन्धनमेव परेषां तटस्थलक्षणव्याख्यानमिति ।

ननु मैवं सूत्रकारोऽब्रवीत्; किन्तु परप्रतीत्यनुवादोऽयम्,

‘ब्राह्मे मुहूर्त उत्थाय वार्युपस्पृश्य माधवः ।

दध्यौ प्रसन्नकरण आत्मानं तमसः परम् ॥’

इति पूर्ववाक्ये कृष्णानुष्ठितध्यानस्य प्रकृतत्वाद् इत्यत उक्तं कृष्णेति ॥ कृष्णध्यानानुवाद-मिषेण स्वयमेवाब्रवीदिति ।

### ***वाक्यार्थचन्द्रिका***

एकं परमित्यादि । एतच्च-

‘स्वरूपमस्मरत्कृष्ण एकं स्वस्मिन्नभेदतः ।

अतत्तन्त्रस्यराहित्यादनन्यं सदृशोज्खितेः ।

अद्वयं नित्यनिर्वृत्या भावनिर्वृतिमीश्वरम्’ ॥

इति तन्त्रभागवतवाक्योपन्यासेनाचार्यैः स्पष्टमन्यत्र व्याख्यातमिति न स्वयं व्याख्यातमिति ज्ञेयम् ॥ भागवते तथेत्युक्त्या सूत्रस्य तटस्थलक्षणपरतया व्याख्याने किं दूषणमुक्तमित्यत आह तथा चेति ।

### ***परिमल***

भागवत इति । दशमस्कन्धे ॥ परं विलक्षणम् । अनन्यम् अन्तर्भेदरहितम् । अद्वयं समाधिकरहितम् । स्वसंस्थया स्वरूपभूतस्थित्या । अस्य जगतः । उद्भवनादिहेतुभिर् जन्मादि हेतुत्वलक्षणैः । स्वलक्षणैः स्वरूपभूतधर्मैः । लक्षितं भावनिर्वृतिरूपं चेत्यर्थः । भावो ज्ञानम् । निर्वृतिरानन्दः । तद्रूपमिति यावत् । आत्मनमिति पूर्वश्लोकस्थात्मविशेषणत्वाद्भावनिर्वृतिमित्युक्तम् । ज्योतिरित्यस्यपि ज्योतीरूपमित्यर्थः । अत एवानन्यमिति साधु । अन्यथाऽनन्यदिति स्यात् ।

### ***यादुपत्यम्***

एकं परं ज्योतिरित्येव पाठो न तु यत्तत्परं ज्योतिरिति ।

‘स्वरूपमस्मरत्कृष्ण एकं स्वस्मिन्नभेदतः ।

अतत्तन्त्रस्य राहित्यादनन्यं सदृशोज्खितेः ।

अद्वयं नित्यनिर्वृत्या भावनिर्वृतमीश्वरम् ॥

इति श्रुतिगीतातात्पर्योदाहृतप्रमाणादस्यार्थोऽवगन्तव्यः ।

### ***श्रीनिवासतीर्थीया***

एकं परं ज्योतिरित्येव पाठो न तु यत्तत्परं ज्योतिरिति । एकं परं ज्योतिरिति श्लोकार्थस्तु ‘स्वरूपमस्मरत्कृष्ण एकं स्वस्मिन्नभेदतः । अतत्तन्त्रस्य राहित्यादनन्यं समतोख्खितेः । अद्वयं नित्यनिर्वृत्या भावनिर्वृतमीश्वरम् ।’ इति श्रुतिगीतातात्पर्योदाहृतप्रमाणानुसारेण द्रष्टव्यः । भावः सत्ता, सा च विशेषानुक्तेः सार्वकालिकी विवक्षिता; इति भावेन नित्येति भावशब्दो व्याख्यातः । तथाच भावनिर्वृतं सर्वदा विद्यमानानन्दरूपमित्यर्थः ।

### ***वाक्यार्थरत्नमाला***

एकं परं ज्योतिरिति दशमे उत्तरार्धे विंशत्यध्याये भागवतवाक्यम् । एकं परमित्यादीति प्रतीकोपादानेन एकं स्वस्मिन्नभेदत इति तात्पर्योदाहरणेन च एकं परमित्येव भागवतपाठ इति सूचितम् ।

