+++
title = "०८ सिद्धार्थे प्रामाण्यनिर्धारणार्थं कार्यतानिर्धारणम्"

+++


## कार्यता च न काचित्स्यादिष्टसाधनतां विना

**सिद्धार्थे प्रामाण्यनिर्धारणार्थं कार्यतानिर्धारणम्**

## **अनुव्याख्यानम्**

***कार्यता च न काचित्स्यादिष्टसाधनतां विना ॥***

### **सुधा**

अत्रोच्यते । स्यादेतदेवम् । यदि वेदो ब्रह्मनिष्ठो न भवेत् । न त्वेवम् । तन्निष्ठत्वे प्रमाणस्योदितत्वाद्बाधकाभावाच्च ॥ ननूक्तमत्र कार्यताबोध एव वाक्यस्य पर्यवसानं न सिद्धार्थबोध इत्यतः कार्यमेव वाक्यार्थो न सिद्धस्वरूपं ब्रह्मेति । सत्यमुक्तम् । सा चेद्वाक्यार्थपर्यवसानोपयोगिनी कार्यता सिद्धविशेषस्य स्यात्तदा तस्यापि वाक्यार्थत्वे कीदृशो दोषः स्यादित्याशयवान्कार्यतां तावन्निर्धारयति ॥ कार्यता चेति ॥ चशब्दो व्याख्यानान्तरसमुच्चयार्थः । गवानयनादौ या कार्यता वाक्यपर्यवसानहेतुः सा तावदिष्टसाधनातिरिक्ता नास्तीति प्रतिज्ञा ॥

### **वाक्यार्थचन्द्रिका**

ननु कार्यता चेत्यादिग्रन्थः प्रकृतासङ्गतः । न चोक्तबाधकपरिहाराय स इति वाच्यम् । वेदस्य सिद्धार्थनिष्ठत्वे प्रमाणानुपन्यासेन न्यूनतापत्तेः । कार्यताया इष्टसाधनतातिरेका-भावोक्तिमात्रेणोक्तबाधकत्रितये कस्याप्यपरिहाराच्चेत्यत उत्तरग्रन्थाभिप्रायमाह ॥ अत्रोच्यत इत्यादिना ॥ उदितत्वादित्युक्तयेदानीमनुक्तिर्न न्यूनतापादिकेत्युक्तं भवति । वाक्यपर्यवसानोपयोगिनीति सिद्ध-विशेषस्येति चोक्त्याऽऽद्यबाधकपरिहारोऽयमिति सूचयति । चशब्दस्य प्रकृतनिषेध्यसमुच्चायकत्वा-संभवादतःशब्दव्याख्यानान्तरत्वस्य भाष्यारूढतासंपादनाय च तं व्याख्याति ॥ चशब्द इति ॥ भगव-न्निष्ठकार्यतेष्टसाधनतातिरिक्ता नास्तीत्यर्थपरत्वे वक्ष्यमाणनिषिद्धस्य समत्वत इत्यादिदूषणस्या-सङ्गतेस्तदिष्टं साधनमिति सामान्योपसंहारमुखेन साधनमिष्टस्य भगवानिति भगवत इष्टसाधनत्वाद्युक्त्य सङ्गतेश्च भगवदतिरिक्तविषयतया व्याख्याति ॥ गवानयनादाविति ॥ यद्वा घटादिनिष्ठजन्यतादिरूप-कार्यताया लिङाद्यर्थतया परेणाप्यनुक्तत्वाद्गवानयनादिधात्वर्थनिष्ठकार्यताया एव वाक्यपर्यवसानोपयोगि-तयोक्तत्वात्तस्या एवेष्टसाधनातिरिक्तत्वाभावप्रतिज्ञानायाह ॥ गवानयनादाविति ॥ आद्यबाधक-परिहारस्य भाष्यारूढतां दर्शयितुमाह ॥ वाक्येति ॥

### **परिमल**

प्रमाणस्येति ॥ ‘स एव भर्गशब्दार्थ’ इत्यादौ पूर्वत्र ॐमिति ब्रह्मेत्यादिश्रुत्या विष्णु-वाचितया प्रसिद्धोङ्कारस्य स्रवतीत्यादिश्रुतिसिद्धसूत्रादिमस्य ब्रह्मणि मानत्वोक्त्या व्याहृतिगायत्रीपुरुष-सूक्तद्वारा तद्य्वाख्यानरूपसर्ववेदानां ब्रह्मनिष्ठत्वेन पुरुषसूक्तादिव्याख्यानरूपप्रमाणस्योक्तत्वादित्यर्थः ॥ बाधकेति ॥ पूर्ववाद्युक्तबाधकत्रयस्याप्यभावाच्चेत्यर्थः । तत्कथमित्यत आद्यं बाधकमाशङ्क्य तन्निरास-कतया मूलं योजयति ॥ नन्वित्यादिना ॥ अन्ये तु बाधके ‘इष्टे’ इत्यत्र ‘इष्टमि’त्यत्र च निरसिष्येते इति भावः ॥ सिद्धविशेषस्येति ॥ इष्टसाधनादिरूपसिद्धविशेषस्येत्यर्थः ॥ कीदृश इति ॥ न कोपि दोष इत्यर्थः ॥ व्याख्यानान्तरेति ॥ अतःशब्दस्य प्रयोजनसमर्थनाय कृताज्ज्ञानादिद्वारा मोक्षफल-कत्वार्थकत्वव्याख्यानाद्बन्धस्य सत्यत्वपरत्वव्याख्यानाच्च विषयसमर्थनायापेक्षितं वेदान्तानां यत्सिद्धार्थ-प्रमापकत्वं तत्परत्वरूपव्याख्यानान्तरसमुच्चयार्थ इत्यर्थः । कार्यता इष्टसाधनतेत्येका व्याख्या । इष्टतेत्यपरा । तथाचेष्टसाधनतां विनेतिवद् इष्टतां विनेत्यपि समुच्चयार्थ इत्यर्थ इत्येके ॥

### **यादुपत्यम्**

प्रमाणस्योदितत्वादिति ॥ तद्य्वाख्येयोङ्कारवाचित्वरूपप्रमाणस्योदितत्वादित्यर्थः ॥ सिद्धविशेषस्येति ॥ केषाञ्चिदिष्टरूपस्य केषाञ्चिदिष्टसाधनरूपस्य भगवत इत्यर्थः ॥ व्याख्यानान्तरेति ॥ सौत्रातःशब्दस्येति शेषः ।

### **श्रीनिवासतीर्थीया**

बाधकाभावाच्चेति ॥ ब्रह्मनिष्ठत्वाङ्गीकारेण बाधकाभावाच्चेत्यर्थः ॥

### **वाक्यार्थरत्नमाला**

उक्तबाधकेति । वाक्यतात्पर्यविषयश्च स एव । यत्प्रतिपादनेनेत्यादि-नोक्तबाधकेति बाधकत्रयस्याप्युपादानम् । वक्ष्यति च उक्तबाधकत्रितय इति । प्रमाणस्योदितत्वादिति मूलम् । व्याहृतीनां चेत्यादिनोङ्कारार्थत्वादिपरम्परया सर्ववेदार्थत्वस्य प्रागुक्तत्वादिति भावः । आद्यबाधकेति । यत्प्रतिपादनेन वाक्यपर्यवसानम् इत्यादिनोक्तबाधकेत्यर्थः ।





