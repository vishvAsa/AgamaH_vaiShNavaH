+++
title = "०१ श्रुतीनां परस्परं बाध्यबाधकभावस्य योजना"

+++


## स्वातन्त्र्ये च विशिष्टत्वे स्थानमत्यैक्ययोरपि

**श्रुतीनां परस्परं बाध्यबाधकभावस्य योजना**

## **अनुव्याख्यानम्**

***स्वातन्त्र्ये च विशिष्टत्वे स्थानमत्यैक्ययोरपि ।***

***सादृश्ये चैक्यवाक् सम्यक् सावकाशा यथेष्टतः ॥***

***अवकाशोज्ज्ञिता भेदश्रुतिर्नातिबला कथम् ॥***

### **सुधा**

किञ्च सर्वा अप्यद्वैतश्रुतयो द्वा सुपर्णेत्यादिभेदश्रुतिविरुद्धत्वान्न प्रतीतार्थे प्रामाण्यं भजन्ते । नन्वधिकबलविरोधेन हीनबलमप्रमाणं भवति । भेदश्रुतीनां च कथमद्वैतश्रुतिभ्योऽधिक-बलत्वं येन तद्बाधकतोच्यत इत्यत आह ॥ स्वातन्त्र्ये चेति ॥ स्वातन्त्र्य इत्यादिका निमित्तसप्तमी । स्थानमत्यैक्ययोरिति द्वन्द्वात्परमैक्यपदं प्रत्येकमभिसम्बध्यते । सम्यगिति स्वातन्त्र्यादिनिमित्तमैक्य- व्यवहारसद्भावमभिप्रैति । ‘तेन स्वतन्त्रामुख्यप्रयोगे प्रयोजनं वाच्यम् । न ह्यस्मदायत्ते शब्दप्रयोगेऽकस्मादमुख्यं प्रयुञ्ज्महे’ इति निरस्तम् । व्यवहारास्तु टीकाकृतोक्ता द्रष्टव्याः ।

काऽद्वैतश्रुतिः स्वातन्त्र्यादिषु किन्निमित्तमुपादाय प्रवृत्तेत्यपेक्षायामुक्तम् ॥ यथेष्टत इति ॥ यथासम्भवमित्यर्थः । एतच्च स्पष्टीकरिष्यत्याचार्यः । वृत्तिचिन्तां च तत्रैव करिष्यामः ॥ एतदुक्तं भवति । सावकाशनिरवकाशयोर्निरवकाशं बलवत् । सावकाशा चाद्वैतश्रुतिः; विनाऽपि साक्षादद्वैतं स्वातन्त्र्यादिना निमित्तेनामुख्यार्थतयाऽपि घटमानत्वात् । भेदश्रुतिस्तु निरवकाशा; जीवेशभेदमन्तरेणार्थान्तराप्रतीतेः । अतो निरवकाशतया बलवत्या भेदश्रुत्या सावकाशतया दुर्बलाया औतश्रुतेर्बाधो युक्त इति ।

### **वाक्यार्थचन्द्रिका**

ननु निरवकाशत्वेन भेदश्रुतेः सावकाशाभेदश्रुत्यपेक्षया प्राबल्यमित्यर्थो-पपादकोत्तरवाक्यस्य पूर्वप्रकृतोपजीव्यत्वोपपादकत्वाभावादसङ्गतिरित्यतो जीवेश्वरतदुभयधर्मिकाभेद-प्रतिपादकतया पराभिमतश्रुतीनां भेदकावेदनमुखेन भेदावेदकोपजीव्यप्रत्यक्षादिविरोधरूपासाधारण-दूषणमुक्त्वाऽधुना औतश्रुतिमात्रस्य साक्षादपि भेदप्रतिपादकश्रुतिबाधं मनसि निधाय तदुपयुक्तप्राबल्य व्युत्पादनार्थत्वेन दूषणान्तरपरत्वान्नोत्तरग्रन्थस्य पूर्वासङ्गतिर्दोष इत्याशयेनाह ॥ किं चेति ॥ अत्र सावकाशताप्रयोजक सर्वनिमित्तोपादानात्सर्वा अप्यद्वैतश्रुतय इत्यर्थोऽवगम्यते । पूर्वं सार्वज्ञादिगुणं तत एव जीवाद्भिन्नमित्युक्त्वाऽत्र भेदश्रुतिरित्येव वचनात् ‘द्वा सुपर्णे’त्यादि श्रुतिविशेषोऽत्राभिमत इति गम्यत इति द्रष्टव्यम् । स्वातन्त्र्यादीनां सावकाशत्वाधिकरणत्वाभावाच्छब्दप्रवृत्तौ निमित्ताभिधान-स्यावश्यकतया तदनुपपत्तेश्चाह ॥ स्वातन्त्र्य इत्यादिकेति ॥ स्थानं मत्यैक्यं चेति भ्रान्तिं निरसितुमाह ॥ स्थानेति ॥ अत्रामुख्यार्थपरत्वरूपसावकाशत्वे किं नाम सम्यक्त्वमित्यतोऽरूढगौण्याद्यपेक्षया रूढत्वमेव प्रकृतगौण्यादेर्मुख्यत्वमित्याशयेनाह ॥ सम्यगितीति ॥ यथा वशीकृतग्रामं पुरुषमधिकृत्यायं ग्रामस्त्वमेवेति स्वातन्त्र्ये, यथा विद्यादिविशिष्टं पुरुषमधिकृत्यास्मिन्ग्रामे ब्राह्मणाः सर्वेऽयमेवेति वैशिष्ट्ये, यथा गोष्ठे गाव एकीभूता इति स्थानैक्ये, पूर्वं परस्परविरुद्धा ब्राह्मणा इदानीमेकीभूता इति मत्यैक्येऽग्निर्माणवक इति सादृश्ये चाभेदव्यवहारो दृष्ट इति टीकोक्तरीत्या व्यवहारा द्रष्टव्या इत्याह ॥ व्यवहाराश्चेति ॥ यत्किञ्चिदद्वैतश्रुतेः स्वातन्त्र्यादिनिमित्तेषु स्वेच्छया यत्किञ्चिदुपादानेन प्रवृत्तिर्न तु नियम इति भ्रान्तिं निवारयति ॥ यथासम्भवमित्यर्थ इति । इष्टं सम्भवः । कथं सम्भव इत्यतस्तत्त्व-मसीत्यत्र सादृश्यं नान्योऽतोऽस्तीत्यत्र स्वातन्त्र्यप्राधान्ये । यद्वा तत्त्वमसीत्यत्रापि स्वातन्त्र्यप्राधान्ये । यत्र त्वस्येत्यादिकमुक्त्वा भेदवचने स्थानैक्यमत्यैक्ये निमित्तानीतीममर्थं ‘सादृश्याच्च प्रधानत्वात् स्वातन्त्र्यादपि चाभिदाम् । आहुरीशेन जीवस्ये’त्युक्त्वा ‘स्थानैक्यमैकमत्यं तु मुक्तस्य तु विशिष्यत’ इति वदन्नाचार्यः स्फुटीकरिष्यतीत्याह ॥ एतच्चेति ॥

ननु सादृश्यादिनिमित्तकत्वे का वृत्तिरित्यतः सादृश्यनिमित्तकत्वे गौणी प्राधान्यस्वातन्त्र्य-निमित्तकत्वे लक्षणा स्थानैक्ये लक्षणा मत्यैक्ये लक्षितलक्षणेति वृत्तिचिन्तामुदाहृत वाक्यव्याख्यावसरे करिष्याम इत्याह ॥ वृत्तिचिन्तामिति ॥ ननु भेदाभेदश्रुत्योरास्तां निरवकाशत्वसावकाशत्वे तथाऽपि कुतः प्राबल्यदौर्बल्ये मूलभूतन्यायानुपन्यासात्सावकाशेत्यस्य स्वातन्त्र्यादिनिमित्तेनेत्यनेन साक्षात् सम्बन्धानुपपत्तिश्च । कथं च भेदश्रुतेर्निरवकाशत्वमित्यत आह ॥ एतदुक्तं भवतीति ॥ यद्यप्यत्रा-मुख्यवृत्त्या सावकाशत्वोक्तेः स्थलान्तरीय टीकया विरोध इवाभाति । तत्र सावकाशत्वं पुनः स्वयमर्थान्तरवाचित्वं न पुनर्लक्षणादिना कल्पनीयार्थान्तरत्वमित्युक्तत्वात् । तथाऽपि प्रकृतगौण्यादे रूढगौण्यादित्वेन शक्तितुल्यतया न विरोधः । अत एव भेदश्रुतेरपि लक्षणादिनाऽर्थान्तरसम्भवेऽपि तस्य रूढिपूर्वकत्वाभावाद्भेदश्रुतेरर्थान्तराप्रतितेरित्यपि युक्तमित्यपि द्रष्टव्यम् ।

### **परिमल**

स्वतन्त्रामुख्यप्रयोग इति ॥ मुख्यप्रयोगे स्वतन्त्रस्यामुख्यप्रयोगे प्रयोजनं वाच्यमित्यर्थः । अकस्मादित्यस्य निष्कारणमित्यर्थः । निष्कारणममुख्यं न हि प्रयुञ्जीमहीति न्याय-स्यार्थः । सम्यगित्यनेन सूचितव्यवहारसद्भावः कथमित्यत आह ॥ व्यवहाराश्चेति ॥ टीकाकृतेति ॥ सन्न्यायरत्नावलीकृतेत्यर्थः । वशीकृतग्रामं पुरुषमधिकृत्यायं ग्रामोऽयमेवेति स्वातन्त्र्ये अभेदव्यवहारः । विद्याविशिष्टं ब्राह्मणमधिकृत्यायमेव ब्राह्मणोऽस्मिन् ग्राम इति वैशिष्ट्ये । सायं गोष्ठ एकीभूता गाव इति स्थानैक्ये । पूर्वं परस्परविरुद्धा ब्राह्मणा इदानीमेकीभूता इति मत्यैक्ये । अग्निर्माणवक इति सादृश्ये चाभेदव्यवहार इति उक्ता द्रष्टव्या इत्यर्थः ॥ एतच्चेति ॥ यथासम्भवमित्येतत् । ‘पृथगुपदेशादि-त्यधिकरणे ‘तद्गुणसारत्वादि’ति गुणसूत्रव्याख्यावसरे ‘तथापि तु चिदानन्दपूर्वास्तत्सदृशा गुणाः’ इत्यादिना तत्त्वमसीत्यादिवाक्यं सादृश्यनिमित्तकम् । ‘सर्वं खल्विदं ब्रह्मे’त्यादिकं स्वातन्त्र्यवैशिष्ट्य-निमित्तकं ‘परेऽव्यय’ इत्यादिकं तु स्थानैक्यादिनिमित्तकमित्यादिरूपेण स्पष्टीकरिष्यतीत्यर्थः ॥ वृत्तिचिन्तामिति ॥ सादृश्यस्थले गौणी । स्थानैक्यस्थले लक्षणा । मत्यैक्यस्थले लक्षितलक्षणेत्येवं-रूपवृत्तिचिन्तामित्यर्थः । तावता नन्वधिकबलेत्यादिना कृतचोद्यस्य स्वातन्त्र्येचेत्यादिना किमुत्तरं जातमित्यत आह ॥ एतदुक्तं भवतीति ॥

### **यादुपत्यं**

निमित्तसप्तमीति ॥ यद्यपि चर्मणि द्वीपिनं हन्तीत्यादाविव ‘निमित्तात्कर्म-योगेऽपि’ इत्यनेन विहितेयं सप्तमीति न वक्तुं शक्यं कर्मयोगाभावात् स्वातन्त्र्यादेरनुद्देश्यत्वाच्च । तथाऽपि निमित्तमात्रविवक्षायामपि सप्तम्या वैयाकरणैरङ्गीकृतत्वादिदं व्याख्यानम् । कथमन्यथा ‘क्ङिति चे’ति सूत्रं कित्ङिन्निमित्ते गुणवृद्धी न स्त इति तैर्व्याख्यातमिति द्रष्टव्यम् ॥ व्यवहारास्त्विति ॥ स्वातन्त्र्यादिनिमित्तका व्यवहारास्तु वशीकृतग्रामं पुरुषमधिकृत्यायं ग्रामस्त्वयमेवेति स्वातन्त्र्येऽभेद-प्रयोगो दृष्टः । विद्याविशिष्टं ब्राह्मणमधिकृत्यास्मिन्ग्रामे ब्राह्मणः सर्वोऽप्ययमेवेति वैशिष्ट्ये । गोष्ठे एकीभूता गाव इति स्थानैक्ये । पूर्वं परस्परं विरुद्धा ब्राह्मणा इदानीमेकीभूता इति मत्यैक्ये । अग्निर्माणवक इति च सादृश्य इति सन्न्यायरत्नावल्यां टीकाकृतोक्ता द्रष्टव्या इत्यर्थः । ननु स्वातन्त्र्ये-त्यादिका निमित्तसप्तमीति कुतो विषयसप्तम्येव किं न स्यादित्यत आह ॥ एतच्च स्पष्टीकरिष्यतीति ॥ ‘सादृश्याच्च प्रधानत्वात्स्वातन्त्र्यादपि चाभिदा । आहुरीशेन जीवस्ये’ति पृथगधिकरणीयानुव्याख्याने पञ्चमीप्रयोगेन स्वातन्त्र्यादीनां निमित्तत्वं स्पष्टीकरिष्यतीत्यर्थः । तथा च तत्रैव ‘स्थानैक्यमैकमत्यं च मुक्तस्य तु विशिष्यत’ इत्यनेन स्थानैक्यमत्यैक्ययोर्मुक्तविषयत्वकथनेनापि स्पष्टीकरणं ज्ञातव्यम् । ननु स्वातन्त्र्यादिनिमित्तका वृत्तिः किं शक्तिरुत लक्षणोत गौणीति जिज्ञासायामाह ॥ वृत्तिचिन्तां चेति ॥ तत्त्वमसीत्यादिव्यपदेशः सादृश्याद्गौणः । नान्योऽतोऽस्ति द्रष्टेत्यादिनिर्देशस्तु प्राधान्यस्वातन्त्र्याभ्यां लाक्षणिकः । द्रष्टृपदेन तत्रारोपितं वैशिष्ट्यं स्वातन्त्र्यं चोपलक्ष्यते । तथा च द्रष्टा विशिष्टः स्वतन्त्र-श्चान्यो नास्तीत्यर्थः सम्पद्यते । यद्वा तत्त्वमसीत्यादिनिर्देशोऽपि प्राधान्यस्वातन्त्र्याभ्यां लाक्षणिकः । अत्र हि तच्छब्देन तदीयप्राधान्यस्वातन्त्र्ये लक्ष्येते पुनस्ताभ्यां तद्विषयता लक्ष्यते । ततश्च तत्प्रधानक-स्तत्तन्त्रश्चेति वाक्यार्थो भवतीति । परेऽव्यये सर्व एकीभवन्तीत्यादि व्यपदेशस्तु स्थानैक्येन लाक्षणिकः। अत्रैव व्यपदेशे मत्यैक्यस्य निमित्तत्वेन लक्षितलक्षणेत्येवंरूपां वृत्तिचिन्तां पृथगधिकरण एव करिष्याम इत्यर्थः ॥ साक्षादद्वैतमिति ॥ मुख्यार्थतया प्रतीयमानमद्वैतमित्यर्थः । न चात्र सावकाशत्वं पुनरर्थान्तरवाचित्वमिति तत्त्वप्रकाशिकया विरोधः शङ्कनीयः । तत्र व्याख्यातृव्यापारमनपेक्ष्याभिधया वाऽभिधातुल्यया वा रूढलक्षणाद्यमुख्यवृत्त्या वाऽर्थान्तरप्रतिपादकत्वं सावकाशत्वमित्यभिप्रेतत्वात्प्रकृते च रूढलक्षणादेरेवोक्तत्वात् ॥

### **श्रीनिवासतीर्थीया**

स्वतन्त्रेति ॥ कुत्रापि केनाप्यकृतेऽमुख्यप्रयोग इत्यर्थः ॥

### **वाक्यार्थरत्नमाला**

असङ्गतिरित्यतो जीवेश्वरतदुभयधर्मिकाभेदप्रतिपादकतया पराभि-प्रेतश्रुतीनां भेदकावेदनमुखेन भेदावेदकोपजीव्यप्रत्यक्षादिविरोधरूपासाधारणदूषणमुक्तवाऽधुनेति पाठः । तत्र भेदकेति । सार्वज्ञादिरूपेत्यर्थः । बाधं मनसीत्यादि । अनेन भाष्ये उपजीव्यत्वमात्रोक्तेः फलं दर्शितम् । यः सर्वज्ञ इति प्रागुदाहृतश्रुतिपरित्यागेन द्वा सुपर्णेत्येतत्पर्यन्तगमने निमित्तमाह पूर्वमिति । सार्वज्ञ्यादिगुणं जीवाद्भिन्नमित्येव भाष्ये उक्तावपि भाष्याभिप्रेतार्थत्वविवक्षयोक्तत्वोक्तिः । भेदश्रुतिरित्येवेति । भेदश्रुतिर्नास्तीति भेदश्रुतित्वेनैव व्यवहाराद्भेदकावेदनमुखेन भेदावेदकश्रुत्युपादानं भाष्यकारानभिमतमिति पूर्वश्रुतित्याग इति भावः ।

अधिकरणत्वाभावादिति । ततश्चाधिकरणसप्तम्ययोग इति भावः । इतःपरं शब्दप्रवृत्ति-निमित्ताभिधानस्यावश्यकतया तदनुक्तयनुपपत्तेश्चेति पाठः । शब्दप्रवृत्तीत्युक्तया निमित्तपदं मूलस्थं शब्दप्रवृत्तिनिमित्तपरमिति दर्शितम् । चर्मणि द्वीपिनं हन्तीत्यत्र चर्मफलतया निमित्तमिति भेदः । द्वन्द्वात्परमैक्यपदमिति जातिविभागवाक्यस्थकार्यसमा इत्यत्र द्वन्द्वान्त इत्येतद्विचारो गुरुपादकृत-प्रमाणलक्षणटीकायामस्ति तदनुसारेण लेख्यः । मूले सम्यगिति स्वातन्त्र्यादिनिमित्तकैक्येति पाठः । स्वातन्त्र्यादिनिमित्तमस्येति विवक्षणेऽपि व्यवहारसद्भावं प्रति तस्य निमित्तत्वप्राप्त्या व्यवहारं प्रति निमित्तत्वानुक्तिप्रसङ्गान् निमित्तमिति पाठास्वारस्यम् । मूलकोशेऽपि निमित्तकैक्येत्येव पाठसत्त्वाच्चेति ज्ञेयम् । टीकोक्तरीत्येति । सन्न्यायरत्नावलीरीत्येत्यर्थः ।

इति भ्रान्तिमिति । यथेष्टपदार्थतया तथार्थप्राप्तेरिति भावः । निवारयति । यथेष्टपदार्थकथनेनेति पूरणीयम् । इच्छार्थकेष्धातोर्भावे क्तान्तेष्टशब्दस्य प्रतीतार्थत्यागेन प्रकृतानुगुणतया सम्भवार्थत्वस्वीकार इत्याशयो मूलकारस्येति भावेनाह इष्टं सम्भव इति । यत्र त्वस्येत्यादीति । आदिपदेन संपूर्णवाक्यस्येव पूर्वमूलोदाहृतपरेऽव्यये सर्व एकीभवन्तीत्यस्यापि सङ्ग्रहः । अत्र स्थानैक्ये लक्षणेत्यादेरुपपत्तिप्रकारः परेऽव्यय इत्येतत्सम्बन्धितत्त्वनिर्णयटीकाव्याख्यानप्रपञ्चेऽस्माभिर्निरूपितोऽत्राप्यवधेयः । अत्राप्य-धिकरणे तन्निरूपणं भविष्यति ।

स्थलान्तरीयटीकयेति । समन्वयसूत्रीयटीकयेत्यर्थः । तत्र स्वभावप्रबलेन दुर्बलबाधने तत्प्रामाण्यायार्थान्तरकल्पनम् । सावकाशत्वं पुनः स्वयमर्थान्तरवाचित्वमिति भेदादित्येवोक्तावपि न पुनर्लक्षणादिना कल्पनीयार्थान्तरपरत्वमित्यधिकार्थोऽभिप्रेतत्वादुक्त इत्यदोषः । अत्रत्यटीकानुसारेण तत्रत्यटीकाकारान्तरोक्तिर् निराकार्यास्ति । अर्थान्तरसम्भवेऽपीति । संमतैव तथा चार्थान्तरा-प्रतीतेरित्ययुक्तमिति प्राप्तमिति भावः । रूढिपूर्वकत्वेति । तत्पूर्वकलक्षणादिनार्थान्तरं प्रतीति संमतैव । भेदश्रुतेस्तथाविधार्थान्तरप्रतीतेरभावाशयेनैव तदप्रतीतिवचनमतो न दोष इत्यर्थः ।

