+++
title = "२४ वेदस्य अधिकारिभेदेन द्वेधा ब्रह्मबोधकता"

+++


## वाक्यार्थज्ञानमात्रेण क्वचिदिष्टं भवेदपि

**वेदस्य अधिकारिभेदेन द्वेधा ब्रह्मबोधकता**

***वाक्यार्थज्ञानमात्रेण क्वचिदिष्टं भवेदपि***

### **सुधा**

अयमत्राशयः । यो हि सात्त्विकप्रकृतिर्लोकप्रवादात्कार्यत्वादिलिङ्गानुसन्धानाद्वा स्वतनुभवनादेः कर्तारं सामान्यतो जानन्स्नेहमाहात्म्यज्ञानाभ्यां तद्विशेषज्ञानार्थमुत्कण्ठितमान-सस्तत्संस्कारवशाच्चान्यदगणयन्वर्तते तं प्रत्याप्तो बन्धुरिवायं समस्तो वेदस्तत्स्वरूपं स्वप्रधानमेव प्रतिपादयति । ततो वाक्यार्थज्ञानादवाप्तपरमानन्दस्तत्साक्षात्कारं कामयते । तं प्रति तदुपासना विधीयते । सा च प्रक्षीणान्तःकरणमलस्यैव सम्भवतीति तदर्थं कर्मविधयः ॥ अथवा यः सांसारिकविविधदुःखं जिहासुः परमानन्दं च प्रेप्सुस्तत्साधनं जिज्ञासते; तं प्रति परमेश्वर एव प्रसन्नः परमेष्टसाधनतयोपदिश्यते । ततः कथमसौ प्रसीदतीत्यपेक्षायां तत्साक्षात्कारस्तदङ्गतया कर्माणीत्युभयथा स्वप्रधान एव परमेश्वरो वेदार्थ इति ॥ न च प्रयोजनशेषतयेश्वरस्याप्राधान्यम् प्रतिपत्तावपरार्थत्वात् । प्रतिपत्तेरेव प्रमाणफलत्वात् ।

### **वाक्यार्थचन्द्रिका**

ननु कथमेतत् । स्वरूपमात्रपरवाक्याभावात्सामान्यतो ब्रह्मस्वरूपे सिद्धे विशेषजिज्ञासायां ब्रह्मस्वरूपं विशिष्टं वाक्येन बोधनीयम् । तच्चाशक्यम् । सामान्यज्ञानोपायाभावात् । ब्रह्मज्ञानादेरिष्टादिसाधनत्वे ज्ञाते कथञ्चिद्ब्रह्मविशेष जिज्ञासोदयेऽपि स्वत एव जिज्ञासाऽनुदयाच्च । न च ब्रह्मण एवेष्टसाधनत्त्वात्तज्जिज्ञासोदय इति वाच्यम् । तदापरोक्ष्यस्येष्टादिसाधनत्वोक्तिव्याघातात् । न च तदापरोक्ष्यस्येष्टसाधनतयैव तज्जिज्ञासेति वाच्यम् । तर्हीष्टसाधनज्ञानविषयत्वमात्रापत्तौ मुख्येष्टत्वा-भावेन वाक्यार्थज्ञानमात्रेणेत्युक्त्यनुपपत्तेः । कथं च वाक्यार्थभूतब्रह्म- ज्ञानमात्रेणेष्टोत्पत्तिरननुभवात्कथं च वाक्यार्थभूतब्रह्मज्ञानमात्रेणावाप्तपरमानन्दं प्रत्युपासनादिविधीनां प्रवृत्तिः । साक्षात्कारादेरेवेष्ट-साधनत्वे तदर्थतया ब्रह्मणः प्रतिपादने चेष्टसाधनस्यैव मुख्यप्रतिपाद्यत्वात्साक्षात्कारस्यैव मुख्यतो वेदबोध्यत्वं ब्रह्मणस्तु तच्छेषतयेत्यापत्तेः ॥ तस्मात्कथं ब्रह्मणो वेदमुख्यार्थत्वमित्यतोऽत्रेष्टतयेष्ट-साधनतया चाधिकारिभेदेन द्वेधा ब्रह्मणो वेदमुख्यार्थत्वमभिमतम् । तत्र ब्रह्मणो यं प्रतीष्टत्वं तस्य सामान्यज्ञानविशेषजिज्ञासयोः प्रयोजनाननुसन्धानेऽपि ब्रह्मणि सूपपादत्वात्तं प्रति स्वप्राधान्येनेव ब्रह्मबोधने वेदेनोपपद्यते । वाक्यार्थज्ञानमात्रेण परानन्दप्राप्तिश्च तस्यैव । तत्साक्षात्कारमात्रेच्छुं तं प्रति तदर्थतयोपासनादिविधीनामप्युपपत्तिः । यं प्रतीष्टसाधनत्वं सुखदुःखप्राप्तिप्रहाणेच्छुं तत एव तत्साधन-जिज्ञासुं च तं प्रति सुप्रसन्नो भगवानेव तत्साधनतया वेदेन बोध्यते । तत्र च प्रसादरूपतद्य्वापार-साधनतया साक्षात्कारस्तदर्थतया चोपासनादिविधिप्रवृत्तिरिति तं प्रत्यपि स्वप्राधान्येनैव ब्रह्म बोध्यते न तु प्रतिपाद्यान्तरशेषतया । अस्यैवेष्टसाधनत्वेन मुख्यप्रतिपाद्यत्वात् । एवं चोभयविधाधिकारिणं प्रति स्वप्राधान्येन ब्रह्मबोधनमुपपद्यत एवेति वेदवाक्यानां योजना द्वेधा विवक्षितेत्याशयेनाह ॥ अयमत्राशय इति ॥

अन्यत्राविद्यमानं लोकप्रवादादिना कर्तृसामान्यज्ञानं कथमस्येत्यतो मूलकारणमाह ॥ सात्त्विकेति ॥ प्रयोजनाभावे सामान्यज्ञानमात्रेण न विशेषजिज्ञासादीत्यतः प्रयोजनवशात्स्नेहमाहात्म्यज्ञानयोरपि विशेषजिज्ञासाप्रयोजकत्वमिति वक्तुं स्नेहादिकारणोत्कीर्तनं स्वतनुभवनादेः कर्तारमिति । अत्रादि-शब्दोक्तसकलकर्तृत्वस्य माहात्म्यज्ञानकारणत्वमिति द्रष्टव्यम् । प्रयोजनानुसन्धाने स्नेहादिमात्रेण कथं जिज्ञासेत्यतः पुरुषार्थान्तरकलुषितमानसानां तथा न तु शुद्धमनसामित्याशयेन सुमनसामित्युक्त-सम्भावकस्य सनिमित्तस्य कथनं तत्संस्कारवशादन्यदप्यविगणयन्वर्तत इति । पूर्वेण जिज्ञासा-प्रतिपादनम् । अनेन सन्निधेश्च प्रतिपादनमिति द्रष्टव्यम् । अनेनैव वैराग्यातिशयः पूर्वेण ज्ञानभक्ती चाधिकारिविशेषणानि सूचितानि । अनेन वाक्यार्थज्ञानमात्रेण प्राप्तपरानन्दावाप्तिश्च समाहिता । दृश्यन्ते हि प्रयोजनानुसन्धाना अपि स्नेहविशेषमात्रेण प्रियादिकुशलजिज्ञासवस् तत्सुखवार्ताश्रवणमात्रेण प्राप्तपरमानन्दा लोकेऽपि । दृयते चान्यसुखाद्यजनकं स्वपुत्रदर्शनं स्वसुखदमिति । यथाकथञ्चित् प्रयोजनशेषतया प्रतिपादनेऽप्राधान्यमेवेत्याशङ्क्य निषेधति ॥ न चेति ॥ प्रमाणस्य साक्षात्फलं प्रमितिरेव । तत्र प्राधान्यं च तत्फलभूतप्रमित्यनन्तरशेषत्वाभावमात्रेणैवेति तदफलशेषत्वं न तत्फल-प्राधान्यविघातकमिति भावः ।

### **परिमल**

ननु परेण सर्वस्य वेदादेः कार्य एव तात्पर्यस्य वर्णितत्वाद्भवद्भिः सिद्धे व्युत्पत्त्युप-पादनेन समस्तवेदराशेः कथं ब्रह्मण्येव तात्पर्यमुपपादितं भवतीत्यत आह ॥ अयमत्राशय इति ॥ केषाञ्चिदिष्टं केषाञ्चिदिष्टसाधनं भगवानित्युक्तम् । तत्राद्यानुरोधेन वाक्यान्वयप्रकारमाह ॥ यो हीत्यादिना ॥ द्वितीयानुरोधेनाह ॥ अथवेति ॥ य इति ॥ सात्त्विकप्रकृतिरित्यनुकर्षः । अन्त्यपक्षे दोषमाशङ्क्य निराह ॥ न च प्रयोजनशेषतयेति ॥ प्रयोजनार्थतयेत्यर्थः ॥ प्रतिपत्ताविति ॥ यथा ज्योतिष्टोमादिकं प्रतिपाद्यमानं स्वर्गादिफलशेषत्वेनैव ‘ज्योतिष्टोमेन स्वर्गकामो यजेते’त्यादिनाऽवगम्यते ॥ तथा ‘सत्यं ज्ञानमनन्तं ब्रह्मे’त्यादौ प्रतिपत्तिवेलायां परार्थत्वेनाप्रतीत्या प्रतिपत्तौ वेदेन जनितव्यायां ब्रह्मणोऽपरार्थत्वादित्यर्थः ॥ प्रमाणेति ॥ वेदरूपप्रमाणेत्यर्थ ।

### **यादुपत्यं**

ननु सत्यम् ‘‘इष्टमाकाङ्क्षते सर्व इति; तथाऽपि न वेदरूपशास्त्रस्य भगवत्परत्वं युक्तम् । तस्य सर्वान्प्रतीष्टत्वाभावादतत्साधनत्वाच्च, कर्मप्रतिपादकवेदभागस्य भगवत्परत्वाप्रतीतेश्चेति शङ्कामपाकुर्वन् ‘क्वापि चेष्टा तदर्था स्यादि’ति श्लोकेन सूचितां स्वमते वेदयोजनामाह ॥ अयमत्राशय इत्यादिना ॥ अनेन तत्रैव सर्ववेदपर्यवसानादिति यत्पूर्वपक्षिणोक्तं तदपि निरस्तमिति ज्ञातव्यम् । यो हि सात्विकप्रकृतिरित्याद्यधिकारिविशेषणैर्भगवतः सर्वेष्टत्वाभावेऽप्यधिकारिविशेषान्प्रतीष्टत्व- मस्तीत्युपपादितमिति ज्ञातव्यम् । धर्मिज्ञानाभावे तत्र स्नेहस्यैवासम्भवादाह ॥ लोकप्रवादादि-त्यादिना । स्नेहमाहात्म्यज्ञानाभ्यामित्यनेन भक्तिरूपं तद्विशेषज्ञानार्थमुत्कण्ठितमानस इत्यनेन शमरूपं सात्त्विकप्रकृतिरित्यनेनैव दमरूपमन्यदगणयन्नित्यनेन इहामुत्र फलभोगविरागरूपमधिकारिविशेषण- मुक्तमिति ज्ञातव्यम् । इयं च योजनोत्तमभक्ताभिप्रायेणातो न मुमुक्षुत्वरूपमधिकारिविशेषणमुक्तमिति ज्ञातव्यम् । अत एव तदितरभक्ताभिप्रायेण योजनान्तरमाह ॥ अथवेति ॥ अत्र विशेषणद्वयेन मुमुक्षुत्वरूपमधिकारिविशेषणमुक्तम् । इदमुपलक्षणम् । शमदमादिकमपि ग्राह्यम् । तेन भगवतः सर्वान्प्रतीष्टसाधनत्वाभावेऽपि चेतनविशेषान्प्रतीष्टसाधनत्वमस्त्यतस्तद्बोधनाच्छास्त्रस्यार्थवत्त्वमुपपादितं भवतीति ज्ञातव्यम् ।

### **श्रीनिवासतीर्थीया**

स्वप्राधनेति ॥ अनन्यशेषत्वेनेत्यर्थः ॥ न च प्रयोजनशेषतयेति ॥ अधमाधिकारिणः प्रति परमेश्वरो मोक्षरूपप्रयोजनशेषतयोपदिश्यत इत्यङ्गीकारे मोक्षरूपप्रयोजनस्यैव प्राधान्यप्राप्त्या तच्छेषत्वेनेश्वरस्याप्राधान्यं प्राप्तमित्यर्थः ॥ प्रतिपत्तावपरार्थत्वादित्यादि ॥ आत्मा वा ओ द्रष्टव्य इत्यादिवेद ईश्वरस्वरूपप्रतिपत्तिं तावत्स्वप्राधान्येनैव जनयति नान्यशेषत्वेनाप्राधान्येनेश्वर प्रतिपत्तिरेव च प्रमाणमूलम् । एवं च वेदेन स्वप्राधान्येनेश्वरप्रतिपत्तौ जातायां सत्यां पश्चात्स ईश्वर उत्तमाधिकारिणः प्रतीष्टत्वेनाधिकारिणः प्रतीष्टसाधनत्वेन प्रतिपाद्यत इति व्याख्यातृभिरेव वेदाभिप्रायो विचार्यत इति नोक्तदोष इति भावः ॥ प्रतिपत्तेरेवेति ॥ अपरार्थप्रतिपत्तेरेवेत्यर्थः ॥

### **वाक्यार्थरत्नमाला**

कथमेतदिति । एतत्परोक्षापरोक्षज्ञानादिस्वीकारेण ब्रह्मणो वेदमुख्यार्थत्व कथनमित्यर्थः । विशिष्टं वाक्येन बोधनीयमित्यत्र हेतुः स्वरूपमात्रपरवाक्याभावादिति । औतिमत इवेति शेषः । विशिष्टबोधनक्रमनिरूपणं सामान्यत इत्यादि । इष्टादिसाधनत्व इति । अत्रेष्टसाधनत्वादाविति पाठः । एवमुत्तरत्रापि । प्रतिपत्तेरेव प्रमाणफलत्वादिति नञ्घटितमौलपाठस्तु प्रकारान्तरेण व्याख्येय इत्याशयेन तदघटितपाठस्यैव व्याख्यानं कृतं प्रमाणस्य साक्षादित्यादि । तद्घटितपाठव्याख्यानं त्वेवम् । न प्रमितिरेव प्रमाणफलं किन्तु तत्साध्यप्रसादविशिष्टतया परमेश्वर एव । उत्पाद्य यागादिरूपसाधनस्येव सव्यापारीकरणीयकुठारादिसाधनस्यापि पुरुषप्रवृत्तिविषयत्वदर्शनेन प्रसादरूपव्यापारविषयत्वेनेश्वर-स्यापि प्रमाणफलत्वोपपत्तेः । तथा च प्रमितिविशेषत्वेऽपि तत्प्रमितौ जननीयायां न परार्थत्वम् । तत्प्रमितेरपि भगवत्प्रसादार्थत्वेऽपि अन्यार्थत्वाभावात् । प्रमितिशेषत्वमात्रेण तु न प्राधान्यविघातः । मुख्यप्रयोजनशेषत्वस्यैव तद्विघातकत्वादित्याशयः । उपासनाकार्य इति मूलम् । उपासनाख्यकार्य इत्यर्थः । अत्र उपासनां प्रति कर्मकारकत्वेऽपि तस्या यद्यपि परोक्तं विशिष्टं न कार्यत्वम् । तथापि कृतिसाध्यत्वमात्रं कार्यत्वम् आनन्तरिकव्युत्पत्तिविषयलिङादिवाच्यभविष्यत्क्रियारूपकार्यत्वं वा तस्या-मपीति तथोक्तिः । एवमुत्तरत्राप्युपासनीयकार्येत्यादिकं मूलटीकागतं योज्यम् ।



