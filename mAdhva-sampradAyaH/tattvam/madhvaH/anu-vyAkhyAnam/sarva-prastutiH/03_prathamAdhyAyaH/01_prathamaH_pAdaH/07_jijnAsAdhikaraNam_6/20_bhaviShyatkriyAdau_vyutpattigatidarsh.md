+++
title = "२० भविष्यत्क्रियादौ व्युत्पत्तिगतिदर्शनम्"

+++


## व्युत्पन्नो वर्तमाने तु क्रियाशब्दे भविष्य

**भविष्यत्क्रियादौ व्युत्पत्तिगतिदर्शनम्**

## **अनुव्याख्यानम्**

***व्युत्पन्नो वर्तमाने तु क्रियाशब्दे भविष्यति ।***

***पुनर्दृष्ट्यैव शब्दश्रुत्पश्चाद्य्वुत्पत्तिमेष्यति ॥***

### **सुधा**

तत्किं प्रयत्नगौरवाद्भविष्यत्क्रियायां तदन्वितेषु च व्युत्पत्तिर्नास्त्येव । तथा सति तच्छब्दव्यवहारोऽपि कथमित्यत आह ॥ व्युत्पन्न इति ॥ वर्तमाने वर्तमानार्थे क्रियाशब्दे आनयती-त्यादौ युत्पन्नोऽर्थसंबन्धज्ञानवान्भविष्यति भविष्यदर्थे कियाशब्दे देवदत्त गामानयेत्यादिशब्द-श्रुत्पुनर्दृष्ट्या गवानयनस्य । अयमर्थः । वर्तमानायां क्रियायां तदन्वितेषु चार्थेषु गामानयतीत्यादि-पदानां संबन्धं प्रथमतोऽवगच्छति । भविष्यत्क्रियायां तु पश्चादानयेत्यादिपदानां संबन्धं जानाति त्वदुक्तरीत्येत्येव ब्रूमः । न तु सर्वथा तत्र व्युत्पत्त्यभावम् । अतो न काचिदनुपपत्तिरिति । शब्दश्रुत्पनर्दृष्ट्येति परोक्तप्रक्रियानुवादः ।

### **वाक्यार्थचन्द्रिका**

नन्वेष्यदानयनादेर्गरीयस्त्वेनानादरणमुक्त्वोत्तरवाक्ये तदभ्युपगमोऽनुपपन्न इत्यतस्तदभ्युपगमे कारणं दर्शयन्नुत्तरवाक्यमवतारयति ॥ तत्किमिति ॥ आनयतीत्यादिवदानयेत्यादि-क्रियाशब्दस्यापि वर्तमानत्वेन भविष्यत्त्वानुपपत्तेः शब्दयोर्वर्तमानत्वादिकथनस्य प्रकृतानुपयोगाच्च वर्तमानादिपदमर्थपरतया व्याख्याति ॥ वर्तमान इत्यादिना ॥ व्युत्पत्तिशब्दस्य वाच्यवाचकोभयज्ञान-परत्वाच्छब्दे वाचकत्वज्ञानवानित्येतावतैव पूर्तेस्तावन्मात्रार्थतया व्युत्पन्नपदं व्याख्याति ॥ व्युत्पन्न इति ॥ ननु परोक्तप्रकारेण कार्यव्युत्पत्तिस्वीकारे उक्तगौरवात्तदनुपपत्तिरतिरिक्तप्रकारेण तत्स्वीकारे तु पुनर्दृष्ट्यैवेत्यादिपरोक्तप्रकारानुवादानुपपत्तिरित्यत आह ॥ अयमर्थ इति ॥

### **परिमल**

पदानि योजयन्नेवार्थमाह ॥ वर्तमान इत्यादिना ॥ तात्पर्यार्थमाह ॥ अयमर्थ इति ॥

### **श्रीनिवासतीर्थीया**

तच्छब्दव्यवहार इति । भविष्यदानयनक्रियार्थकानयेत्यादिशब्दव्यवहार इत्यर्थः ॥

### **वाक्यार्थरत्नमाला**

वाचकोभयेति । वाच्यत्ववाचकोभयेत्यर्थः ।



