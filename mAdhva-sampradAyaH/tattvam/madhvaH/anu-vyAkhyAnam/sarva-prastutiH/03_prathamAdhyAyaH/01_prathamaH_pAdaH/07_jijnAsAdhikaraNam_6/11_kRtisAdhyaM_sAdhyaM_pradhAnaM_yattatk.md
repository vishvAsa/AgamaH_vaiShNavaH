+++
title = "११ कृतिसाध्यं साध्यं प्रधानं यत्तत्कार्यम् इत्यस्यनिरासः"

+++


## तदिष्टं साधनं तथा

**कृतिसाध्यं साध्यं प्रधानं यत्तत्कार्यम् इत्यस्यनिरासः**

## **अनुव्याख्यानम्**

***तदिष्टं साधनं तथा ॥***

***कार्यम्***

### **सुधा**

यत एवं न पक्षान्तरसम्भवः; तस्मादिष्टत्वमिष्टसाधनत्वं वा कार्यतेत्युपसंहरति ॥ तदिति ॥ अत्रेष्टग्रहणादुपक्रमेऽपि तद्ग्राह्यम् ।

ननु ‘कृतिसाध्यं प्रधानं यत्तत्कार्यमभिधीयत’ इति परोदीरितं कार्यलक्षणं कुतो न शङ्कितमिति चेन्न । अनेनैव गतार्थत्वात् । तथा हि । किमिदं प्रत्येकं लक्षणमुत मिलितम् । आद्ये कृतिसाध्यत्व-स्योक्तो दोषः, कार्यं न हि क्रियाव्याप्यमिति । कृतिप्राधान्यं च किमुच्यते । प्रयत्नोद्देश्यत्वमिति चेत् । तत्किं मुख्यमुतामुख्यम् । आद्यं त्विष्टत्वमेव । द्वितीयं त्विष्टसाधनत्वमेवेत्यङ्गीकृतमेव । न द्वितीयः कृतिसाध्यताविशेषणस्य व्यर्थत्वात् ।

### **वाक्यार्थचन्द्रिका**

अस्योपसंहारत्वं घटयितुमाह ॥ अत्रेति ॥ ननु परेण कण्ठोक्तं कार्यलक्षण मनिरस्यौत्प्रेक्षिक लक्षणनिरसनं भाष्यकारस्य न चातुरीमावहतीति शङ्कते ॥ नन्विति ॥ कृतिसाध्य-मित्युक्तेभावार्थे प्रसक्तिरित्यतः प्रधानमित्युक्तम् । तावत्युक्ते फलतः कृतिसाध्यमिति कार्यं न हि क्रिया-व्याप्यमिति तदिष्टं साधनं तथेति च निरासाङ्गीकाराभ्यां तदभिमतलक्षणदूषणादेरप्युक्तप्रायत्वान्न पृथगवचनमनौ चित्यावहमित्याशयेनाह ॥ अनेनैवेति ॥ विशिष्टलक्षणत्वस्य पराभिमतत्वेऽपि साधारणात्कृतिसाध्यं प्रधानमिति परवाक्यात्पराभिप्रायविशेषस्य निश्चेतुमशक्यत्वाद्विकल्प्य तस्योक्त-भाष्येण गतार्थतामुपपादयति ॥ तथा हीति ॥ कृतिसाध्यत्वमात्रस्य कार्यत्वे स्वकृत्यसाध्येऽपि तस्य सत्त्वेन तत्राप्रवृत्तये इच्छाधीनस्वकृतिसाध्यत्वस्य तथात्वे वा सुखदुःखाभावरूपफलस्यापि परम्परया कृतिसाध्यत्वात्तत्राप्रवृत्तये साक्षात्कृतिसाध्यत्वस्य च शरीरचेष्टादिद्वारा कृतिसाध्ये लौकिके पाकादौ वैदिके यागादौ यागादिद्वारा कृतिसाध्ये नियोगे चाभावेन तत्र प्रवृत्तये च चिकीर्षाधीनस्वकृति-साध्यत्वस्य तथात्वे वा भोजनचिकीर्षाजन्यश्रमेऽप्रवृत्तये स्वविषयकचिकीर्षाजन्यकृतिसाध्यत्वस्य तथात्वे वा कलञ्जभक्षणपरनारीगमनादिरूपनिषिद्धेऽपि स्वविषयचिकीर्षाजन्यकृतिसाध्यत्वस्यापि सत्त्वेन तस्यापि कार्यत्वापातेन तत्रापि प्रवृत्त्यापत्तिदोषो दुष्परिहर एव । एवञ्चान्तिमपक्षातिरिक्तपक्षेषु दोषान्तरसम्भवेऽप्यन्तिमपक्षादोषस्य सर्वत्र सम्भवात्तेनैव सर्वनिरासोपपत्तौ किं दोषान्तरगवेषण-येत्याशयेनाह ॥ आद्य इति ॥ अविशेषितस्योक्तरीत्या विशेषितस्य वा कृतिसाध्यत्वस्य मूलोक्तो निषिद्धे प्रवृत्तिप्रसङ्गदोषो वज्रप्रहार एवेत्यर्थः । यद्यपि कृतिसाध्यतार्हत्वं कार्यत्वमित्यपि परेण वक्तुं शक्यम् । तथाऽपि प्रवृत्त्यविषयाद्य्वावृत्तस्य प्रवृत्तिविषयानुगतस्य चेष्टसाधनत्वातिरिक्तस्यार्हत्वस्याभावादिष्टा-नुत्पत्तिप्रसञ्जकाभूताभावप्रतियोगिभूता या कृतिस्तद्विषयताप्रयोजकरूपवत्त्वलक्षणस्यार्हत्वस्य चेष्टा-साधनाकरणे इष्टानुत्पत्तेरभावेनेष्टसाधनसाधारणस्य तादृशरूपस्यासम्भवाद् इष्टसाधनसाधारणस्यापि अननुगमेन भोजनत्वयागत्वादिरूपस्यासम्भवाद् इष्टसाधनाकरणस्यैवेष्टानुत्पत्तिप्रसञ्जकत्वेन भोजना-द्यनुगतस्येष्टसाधनत्वस्यैव तादृशरूपस्य वक्तव्यत्वादिष्टसाधनत्वं कृतिसाध्यत्वमित्युक्तं स्यात् । तथा च कृत्युद्देश्यत्वस्येष्टसाधनत्वे पर्यवसानेन भाष्यकारीयतदङ्गीकारस्य वक्ष्यमाणतया तन्न्यायेनैतादृश-कृतिसाध्यत्वाङ्गीकारोऽपि सूचित इति द्रष्टव्यम् । एतादृशकृतिसाध्यत्वस्य कृत्युद्देश्यतानतिरिक्ततया प्रत्येकलक्षणत्वस्य मिलितलक्षणस्याप्ययोग इति द्रष्टव्यम् । उद्देश्यत्वं हि फलत्वम् । तथा च प्रयत्नोद्देश्यत्वेष्टत्वेष्टसाधनत्वयोश्च घटकीभूतेच्छाप्रयत्नयोः पुरुषनिष्ठयोर्भेदेऽपि सुखनिष्ठस्य प्रयत्नोद्देश्यत्वस्य मुख्यस्येष्टत्वातिरिक्तस्य यागादिनिष्ठस्यामुख्योद्देश्यत्वस्येष्टसाधनातिरिक्तस्याभावा-त्तयोश्च भाष्यकृता तदिष्टं साधनमित्यङ्गीकृतत्वान्न तदनुक्तिरित्याह ॥ तत्किमित्यादिना ॥ इष्टसाधनता मात्रस्य कार्यत्वरूपत्वं लिङर्थत्वं चेत्यङ्गीकारे दोषाभावेन कृतिसाध्यत्वस्य कार्यत्वरूपत्वे दोषोक्तेश्च कृतिसाध्यत्वविशेषणस्य वैयर्थ्यमित्याह ॥ कृतीति ॥

### **परिमल**

उपक्रमे इति ॥ इष्टसाधनतां विनेत्यत्रेष्टतां विनेत्यपि ग्राह्यमित्यर्थः । मूले तदित्यस्य तस्मादिति, इष्टमेवेत्यस्येष्टत्वमिति, साधनं तथेत्यस्येष्टसाधनत्वमिति, कार्यमित्यस्य कार्यत्वमित्यर्थ-स्यावतारिकायामेवोक्तत्वान्न व्याख्यातं मूलमिति ध्येयम् ॥ अनेनैवेति ॥ मूलकृदुक्तविकल्पेनैवेत्यर्थः ॥ उक्त इति ॥ ‘कार्यं न हि क्रिये’ति कल्पस्य ‘निषिद्धस्य समत्वत’ इति यो दोष उक्तस्स एवेत्यर्थः ॥ व्यर्थत्वादिति ॥ अत्र कर्मनिर्णयतत्वनिर्णयटीकाभ्यां विरोधनिरासस्तर्कताण्डवे कृतिसाध्यत्व-विशिष्टेष्टसाधनत्वस्य विधित्वभङ्गे ध्येयः ॥

### **यादुपत्यम्**

उक्तो दोष इति ॥ एतेन यद्यपि कृतिसाध्यत्वमात्रस्य स्वकृत्यसाध्ये परकृतिसाध्ये सत्त्वेन स्वनिष्ठकृतिसाध्यत्वस्य च जीवनादृष्टजन्यस्वकृतिसाध्ये प्राणपञ्चकसञ्चारेऽपि सत्त्वेनेच्छाधीन-स्वनिष्ठकृतिसाध्यत्वस्य च फलरूपे सुखे दुःखाभावे च परम्परया सत्त्वेन तत्र प्रवृत्तिप्रसङ्गात् । साक्षात्तादृशकृतिसाध्यत्वस्य च शरीरचेष्टादिद्वारा कृतिसाध्ये लौकिके पाकादौ वैदिके यागादौ चाभावेन तत्राप्रवृत्तिप्रसङ्गान्न कार्यतारूपत्वम् । तथाऽपि स्वविषयकचिकीर्षाधीनकृतिसाध्यत्वं कार्यत्वम् । सुखादौ चेच्छामात्रमुद्देश्यत्वात् । न चु चिकीर्षाऽतो न तत्र प्रवृत्तिप्रसङ्गः । भोजनचिकीर्षाधीनकृतिजन्य श्रमे प्रवृत्तिप्रसङ्गवारणाय स्वविषयकेति चिकीर्षाविशेषणम् । श्रमस्तु भोजनविषयकेच्छाधीनकृतिसाध्य एवातो न तत्र प्रवृत्तिप्रसङ्ग इति यत्तैरुच्यते तदपि निरस्तं वेदितव्यम् । कलञ्जभक्षणादावपि स्वविषयकचिकीर्षाधीनकृतिसाध्यत्वस्य सत्त्वेनास्यापि ‘निषिद्धस्य समत्वत’ इत्युक्तदूषणलङ्घना-जङ्घालुत्वात् ॥ प्रयत्नोद्देश्यत्वमिति ॥ यदिच्छया प्रयत्नस्तदुद्देश्यं तच्चानन्यार्थतयेष्यमाणं मुख्यमिष्टं सुखादिरूपम् । अन्यार्थतयेष्यमाणं त्वमुख्यमिष्टसाधनरूपमित्यर्थः ॥ अङ्गीकृतमेवेति ॥ एतेन कृतिसाध्यतार्हत्वमेव कार्यत्वं तच्च निषिद्धे कलञ्जभक्षणादौ तु सम्भवति । तदपि निराकृतं वेदितव्यम् । प्रवृत्त्यविषयाद्विषभक्षणादितः साक्षादिष्टात्सुखादितश्च व्यावृत्तस्य सुखाद्यर्थमिष्टेषु प्रवृत्तिविषयेषु लौकिकवैदिकभोजनयागादिष्वनुवृत्तस्य चेष्टसाधनत्वादन्यस्यार्हत्व स्याभावेनास्याप्यस्माभिरङ्गीकृत-त्वात् । न च यदकरणे इष्टानुत्पत्तिप्रसङ्गस्तत्त्वमेवार्हत्वमिति वाच्यम् । एवं हीष्टनुत्पत्तिप्रसञ्जकी-भूताभावस्य प्रतियोगिभूता या कृतिस्तद्विषयताप्रयोजकरूपवत्त्वमर्हत्वमित्युक्तं स्यात् । तच्च रूपं भोजनाद्यनुगतमन्यन्न सम्भवतीतीष्टसाधनत्वात्मकमेव । इष्टसाधनाकरणस्यैव कारणाभावत्वे-नेष्टानुत्पत्तिप्रसञ्जकत्वात् । तदेव च परिशिष्यमाणमङ्गीकृतमिति कथं परिशेषासिद्धिरिति ॥

### **श्रीनिवासतीर्थीया**

उपक्रमेऽपीति ॥ कार्यता च न काचित्स्यादिष्टसाधनतां विनेत्यत्रापीष्टेष्ट-साधनतां विनेति ग्राह्यमित्यर्थः ।

### **वाक्यार्थरत्नमाला**

सत्त्वेनेत्यादेस्तथापि कार्यत्वापातेनेति वक्ष्यमाणेनान्वयः । तत्राप्रवृत्तये साक्षात्कृतिसाध्यत्वस्येत्यनन्तरं तथात्वे वा शरीरेत्येवं पाठे यथाश्रुत एवार्थः । तर्कताण्डवस्थ-साक्षात्कृतिसाध्यत्वस्य चेति वाक्यानुकरणाभिप्रायेण साक्षात्कृतिसाध्यत्वस्य चेति पाठे चशब्दस्तथात्वे वेत्यस्यानुकर्षणार्थः । तेनान्वयोपपत्तिः । अभावेनेत्यत्र तस्येति शेषः । प्रकृतषष्ठ्यन्तानुवृत्तिर्वेति बोध्यम् । अन्ये तु साक्षात्कृतीत्यतःपूर्वं स्वीकर्तव्यस्येति शेषस्याभिमतत्वात् तदन्वयोपपत्तिरित्याहुः । श्रमेऽप्रवृत्तय इति । यद्यपि ननु श्रम इत्यादिना तर्कताण्डवे श्रमे प्रवृत्तिमाशङ्क्य प्रकारान्तरेण परिहृत्य पश्चान्नापि स्वविषयकेत्याद्याशङ्क्य निराकृतम् । तथापि तस्य शिष्यैरेवोह्यत्वाभिप्रायेण त्यागः । तद्दूषणपरिहारायैवास्यापि तत्र प्रवर्तितत्वादुपादानं युक्तमिति ध्येयम् । अन्तिमपक्षेति । स्वविषयक-चिकीर्षेत्युक्तपक्षेत्यर्थः । दोषान्तरेति । स्वकृत्यसाध्येऽपीत्यादि प्रागुक्तदोषेत्यर्थः । अन्तिमपक्ष-दोषस्येति । निषिद्धेऽपि साम्यरूपेत्यर्थः । विशेषस्तर्कताण्डवे बोध्य इत्याशयः । नापि कृति-साध्यतार्हत्वमित्यादि तर्कताण्डवानुसारेणाह यद्यपि कृतीति । तथाऽपीति । प्रवृत्त्यविषयाद्विष-भक्षणादितो व्यावृत्तस्य लौकिकवैदिकभोजनयागादिरूपसकलप्रवृत्तिविषयानुगतस्येष्टसाधनत्वाति-रिक्तस्यार्हत्वस्याभावादित्यर्थः । इष्टसाधनत्व एव पर्यवसन्नतया सम्मतत्वादित्याशयः । इष्टसाधनेति । तथा च इष्टानुत्पत्तीत्याद्युक्तं कृतिविषयताया एव तत्रासम्भावितत्वेन साधारणरूपस्य तद्विषयता-प्रयोजकत्वं न सम्भवतीत्युक्तं भवति । सर्वं चेदं तर्कताण्डवानुसारेण व्याकर्तव्यमस्ति । कृति-साध्यतार्हत्वमित्युक्तं स्यादिति पाठः । अर्हपदाभावो लेखकप्रयुक्तः । इत्युक्तं स्यादित्यनन्तरं तच्च कृत्युद्देश्यत्वस्येति पाठः । तथा एतादृशकृतिसाध्यतार्हत्वाङ्गीकारोऽपीति पाठः । अङ्गीकारोऽपि सूचित इति न पृथगाशङ्क्य तन्निरासकतया भाष्यं योजितम् । एतादृशकृतिसाध्यतार्हत्वस्येत्यादिलक्षण-स्याप्ययोगाच्चेति द्रष्ट्रव्यमिति पाठः । कृतिसाध्यत्वपदोपेतपाठेति तदर्हत्वमेवार्थः । सूचित इतीत्यनन्तरं द्रष्टव्यमिति लेखकप्रयुक्तम् । तच्चेत्यत्र तथा चेति पाठोऽपि लेखकप्रयुक्तः । अयोगाच्चेत्यत्रायोग इति पाठोऽपि लेखकप्रयुक्तः । न पृथगाशङ्क्येत्याद्यभावोऽपि लेखकप्रयुक्तः । घटकीभूतेच्छाप्रयत्नयोरिति । प्रयत्नोद्देश्यत्वे घटकीभूतः प्रयत्न इष्टत्वेष्टसाधनत्वयोरिच्छाघटकेति यथायोग्यं विवेकः । अल्पाच्-तरत्वात्पूर्वनिपातः । न तदनुक्तिरित्येतच्छेषपूरणादिना योज्यमस्ति । कृतिप्रधानत्वस्योक्तरीत्या इष्टसाधनत्वपर्यवसानमाश्रित्य तदाश्रयणेनैव विशेषणवैयर्थ्यमाह इष्टसाधनतामात्रस्येति । यद्वा इष्टसाधनतामात्रस्येत्यनन्तरं कृतिप्रधानत्वशब्दार्थस्येति शेष इति बोध्यम् । दोषोक्तेश्चेति । कृतिसाध्यत्वमात्रस्य कार्यत्वे स्वकृत्यसाध्येऽपि तस्य सत्त्वेनेत्यनेनातिप्रसङ्गरूपदोषोक्तिरित्यर्थः ।

