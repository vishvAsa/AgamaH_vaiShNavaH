+++
title = "१६ ब्रह्मण एव सर्ववेदार्थत्वम्"

+++


## आकाङ्क्षासन्निधिर्योग्यता यतः

**ब्रह्मण एव सर्ववेदार्थत्वम्**

## **अनुव्याख्यानम्**

***आकाङ्क्षासन्निधिर्योग्यता यतः ॥***

***तस्मिन्नेव समस्तस्येति ॥***

### **सुधा**

किमतो यद्येवमीश्वर इष्ट इष्टसाधनीभूतश्चेत्यत आह ॥ आकाङ्क्षेति ॥ इतिशब्द-स्तस्मादित्यर्थे । स एव सर्ववेदार्थ इत्यनेन सम्बन्धः ॥ यत्खलु येन जिज्ञासितं यच्च सन्निहितं यच्च प्रतीतान्वययोग्यं तत्तं प्रति प्रतिपादनीयं शब्देन । अजिज्ञासितत्वाद्धि नापिपासुं प्रति जलाशयोपदेशः क्रियते । सत्यामपि जिज्ञासायां दाक्षिणात्यस्य पिपासोरसन्निहितत्वादस्ति गीर्वाणतरङ्गिण्यां शीतलं जलमिति नोपदिश्यते । सतोरपि जिज्ञासासन्निधानयोरयोग्यत्वान्नाकाशपानं विधीयते ॥ तथा च परमेश्वरस्येष्ष्टसाधनत्वात्समस्तस्यापि वेदाधिकारिणोऽस्ति तस्मिन्नकाङ्क्षा जिज्ञासा । अस्ति च सन्निधिः; सर्वगतत्वात् । योग्यता च बाधकप्रमाणाभावात् । यत एवं तत्स्मात्स एव सर्ववेदार्थो भवितुं युक्तः ॥ कार्ये जिज्ञासाद्यभावं दर्शयितुमेवशब्दः । तच्चोपपादयिष्यते । तेन स एव सर्ववेदार्थ इत्यवधारणमुपपद्यते ।

### **वाक्यार्थचन्द्रिका**

उक्तं प्रति फलप्रतिपादकत्वमस्य वाक्यस्य दर्शयितुमितिशब्दं व्याख्याय तत्सम्बन्धं च दर्शयति ॥ इतिशब्द इति ॥ आकाङ्क्षितत्वादेः सर्ववेदार्थत्वेन व्याप्तेर्विशिष्य दर्शयितु-मशक्यतया सामान्यमुखेन तामाह ॥ यत्खल्विति ॥ अत्र पदप्रयोज्यजिज्ञासाविषयत्वयोग्य-ज्ञानजनकतावच्छेदकरूप वत्त्वरूपपूर्वपदजनिताकाङ्क्षापूरकत्वरूपाकाङ्क्षायाः पदोपस्थित्यनुकूलवक्तृ-व्यापारे निष्फलान्वयबोधविरोधिव्यवधानाभावरूपाविलम्बितोच्चारितत्वरूपासत्तेश्च कार्येऽपि परेण कथञ्चिदुपपादनीयत्वात्तस्मिन्नेवेति मूलोक्तावधारणानुपपत्तेस्तुदुपपत्तये जिज्ञासितार्थप्रतिपादकत्वरूपा-काङ्क्षायाः सन्निहितार्थप्रतिपादकत्वरूपासत्तेश्चात्र विवक्षितत्वाद्विरक्तं प्रति वाणिज्योपदेशादि-व्यावर्तकतया तयोरपि वाक्यप्रामाण्योपयोगितया तयोश्च विष्णावेव भावान्नानुपपत्तिरित्याशयेन तादृशाकाङ्क्षादेः सामान्यतः प्रमाणवाक्यप्रतिपाद्यत्वेन व्याप्तिमुपपादति ॥ अजिज्ञासितत्वादित्या-दिना ॥ एवमाकाङ्क्षितत्वादेर्व्याप्तिमुपपाद्योक्तेष्टसाधनत्वस्याकङ्क्षितत्वमात्रे हेतुत्वमासत्तियोग्यताहेत्वोः प्रसिद्धत्वाद्भाष्येऽकथनमित्यभिप्रेत्य स्वयं तद्धेतुप्रदर्शनपूर्वं हेतुहेतुमद्भावं प्रदर्शयति ॥ तथा चेति ॥ कार्ये जिज्ञासाभावे गामानयेत्यादौ लिङादिव्युत्पत्तिर्न स्यादित्यतोऽस्मदभिमतकार्ये तस्याः पश्चाद्भावित्वस्य सिद्धे व्युत्पत्त्यनुसारित्वेन गौणतायाः परोक्तकार्ये व्युत्पत्त्यभावस्य च दृष्ट्या ज्ञातपदार्थस्येत्यादिना वक्ष्यमाणत्वात्प्राथमिकजिज्ञासायाः कार्येऽसम्भवाभिप्रायेण वा परोक्तकार्ये सर्वथा जिज्ञासाभावेन वैवकारोपपत्तेर्न विरोध इत्याशयेनाह ॥ उपपादयिष्यते चेति ॥ अवधारणफलमाह ॥ तेनेति ॥

### **परिमल**

तस्मादित्यर्थ इति ॥ इतिशब्दस्य हेत्वर्थत्वात् । पूर्वत्र यत इति श्रवणात्तस्मादित्यर्थ इत्युक्तम् ॥ इत्यनेन सम्बन्ध इति ॥ सोऽयं पुरुष इत्यपि । स एव सर्ववेदार्थ इति पूर्वेण सम्बन्ध इत्यर्थः । तस्यैवाक्षेपसमाध्योरिह प्रस्तुतत्वादिति भावः । आकाङ्क्षादिमत्त्वमात्रेण कथं सर्ववेदार्थत्व-मित्यतो व्यनक्ति ॥ यत्खल्विति ॥ विशेषणत्रयस्य क्रमेण कृत्यमाह ॥ अजिज्ञासितत्वाद्धीत्यादिना ॥ इष्टेष्टसाधनत्वादिति ॥ इष्टत्वादिष्टसाधनत्वाच्चेत्यर्थः । अधिकारिभेदेनेति भावः । आकाङ्क्षेत्यनुवादः । जिज्ञासेति व्याख्या ॥ उपपादयिष्यत इति ॥ ‘वर्तमानमतीतं चे’त्यादाविति भावः ।

### **यादुपत्यं**

ननु वचनमात्रेण कथं जिज्ञासाद्यभावदर्शनमित्यत आह ॥ तच्चोपपादयिष्यत इति ॥ जिज्ञासाद्यभावदर्शनमित्यर्थः । वर्तमानमतीतं चेत्यनुपदमेवेति शेषः ॥

### **वाक्यार्थरत्नमाला**

तच्चोपपादयिष्यत इत्येतद्व्यावर्त्यशङ्काप्रदर्शनपूर्वकं तदभिप्रायं कथयंस्त-द्वाक्यमवतारयति कार्ये जिज्ञासेति । अस्मदभिमतेति । प्रथमतोऽस्मदभिमते भविष्यदर्थरूपे कार्ये जिज्ञासाया अभावेऽपि सिद्धे व्युत्पत्त्यनन्तरं कार्येऽपि जिज्ञासायाः सम्भवेन तदधीनायाः कार्ये लिङादिव्युत्पत्तेः सम्भवरूपगौणताया दृष्ट्या ज्ञातपदार्थस्य स्यादाकाङ्क्षा भविष्यतीत्यादिनोपपाद-यिष्यमाणत्वादिति वक्ष्यमाणेन सम्बन्धः । कालत्रयानवमृष्टरूपपरोक्तकार्ये व्युत्पत्त्यसम्भवस्य चादिपदोपात्तवर्तमानमतीतं चेत्यादिना वक्ष्यमाणत्वादिति योज्यम् । कार्येऽपि व्युत्पत्त्यङ्गीकारे तस्मिन्नेवेत्यवधारणस्य कार्ये जिज्ञासाभावार्थकस्यायोग इत्यत एवकारविषयमाह प्राथमिकेति । परोक्तकार्ये कालत्रयावमृष्टरूपे । न विरोधः नैवकारविरोधः । तच्चोपपादयिष्यत इतीति प्रतीकोपादानपाठः । उपपादयिष्यते चैतदितीतिपाठे अर्थानुवाद इत्याहुः ।



