+++
title = "१८ सिद्धार्थे व्युत्पत्तिसंभवः"

+++


## अत्त्यपूपांस्तव भ्रातेत्यादावावापतोऽपि च

**सिद्धार्थे व्युत्पत्तिसंभवः**

## **अनुव्याख्यानम्**

***अत्त्यपूपांस्तव भ्रातेत्यादावावापतोऽपि च ।***

***अद्वापाद्वर्तमानत्वादाकाङ्क्षादिबलादपि ॥***

***बालो व्युत्पत्तिमप्येति***

### **सुधा**

तत्कथमित्यत आह ॥ अत्तीति ॥ इत्यादौ वाक्ये प्रयुक्ते सति व्युत्पत्तिमेतीति संबन्धः । अपिशब्दचशब्दावावापोद्वापयोरितरेतरयोगे वर्तेते । आदिग्रहणेनाङ्गुलिप्रसारणभ्रूविक्षेप-च्छोटिकावादनादिकमुच्यते । अयमर्थः । छोटिकावादनादिनाऽव्युत्पन्नमभिमुखीकृत्यापूपानदन्तं तद्भ्रातरमङ्गुलीप्रसारणादिना प्रदर्श्य देवदत्त तव भ्राताऽयमपूपानत्तीति वाक्ये प्रयुक्तेऽपूपादिपदार्थानां वर्तमानत्वेन प्रतिसंबन्धिनां प्रत्यक्षत्वोपपत्तेः । इष्टत्वेनाकांक्षाया जिज्ञासायाः संभवात् । पदसमुदायस्यार्थसमुदाये तावत्सामान्यतः शक्तिमवधार्य पुनस्तवभ्राता पयः पिबतीति प्रयोगान्तरे यदर्थप्रक्षेपे यच्छब्दप्रक्षेपो यदर्थोद्धारे च यच्छब्दोद्धारः स तस्य वाचक इति विशेषतोऽप्यवधारयतीति किमनुपपन्नम् । तथेयं तव माताऽयं तव पितेत्यादिवाक्ये प्रयुक्तेऽपि पूर्ववद्य्वुत्पत्तिः संभवति । किञ्च देवदत्त पुत्रस्ते जात इति वाक्यश्रवणसमनन्तरं विकसितवदनं देवदत्तमवलोक्य पार्श्वस्थो व्युत्पित्सुस्तेन लिङ्गेन देवदत्तस्य हर्षोदयमनुमाय तस्य चात्मदृष्टान्तेन प्रियार्थज्ञानं हेतुमवगम्य तस्य च शब्दश्रवणे सत्येव भावाच्छब्दस्य सामान्यतस्तत्र शक्तिं विदित्वा प्रियार्थं स्वदृष्टं पुत्रजन्म परित्यज्यान्यस्य कल्पनाऽयोगात्तदेवेति ज्ञात्वा पुनरावापोद्धाराभ्यां विशेषतोऽप्यवगच्छति ।

यदत्रोक्तमतीतानागतवर्तमानानामनेकेषां प्रियाणां संभवाद्विशेषावधारणानुपपत्तिरिति । तदयुक्तम् । सन्निहितस्वदृष्टपरित्यागेनान्यकल्पनानुपपत्तेरुक्तत्वात् । तत्रैव प्रियासुखप्रसवादीनां संभवेऽपि प्रयोगान्तरेष्वावापोद्वापाभ्यां विशेषावधारणं युज्यते । अन्यथा गामानयेति प्रयुक्तो दण्डादिकमप्याददानो दृश्यत इति कथं तवापि विशेषावधारणम् ।

यदुक्तं यावती सिद्धार्थपरादपि वाक्याद्य्वुत्पत्तिः सा सर्वा प्रथमभाविकार्यव्युत्पत्त्यनन्तर-भावित्वात्कार्यव्युत्पत्तिरेवेति । तन्निरासायोक्तं बालोऽपीति ॥ यद्यपीह प्रभिन्नकमलोदरे मधूनि मधुकरः पिबतीत्यादिवाक्ये व्युत्पन्नेतरपदार्थो ज्ञातविभक्त्यर्थश्चाविदितमधुकरप्रातिपदिकार्थो यं मधुपानकर्तारं पश्यति तं मधुकरशब्दार्थं जानाति, तथा पिकः कोकिल इत्युपदेशाद्य्वुत्पद्यते, तथा सास्नादिमान्गौरिति वाक्याद्य्वाप्तिमवधार्य सास्नादिमति पिण्डे गोशब्दवाच्यतामनुमिनोतीत्येव-मादिरानन्तरिकी व्युत्पत्तिः; तथाऽपि व्युत्पत्तिः, तथाऽपि व्युत्पादिता बालस्याप्युक्तविधया संभवत्येव ॥ किञ्चास्या व्युत्पत्तेरनन्तरभावित्वेऽपि कार्यव्युत्पत्त्यधीनत्वं कुतः । कमलादिपदाना-मुक्तरीत्या योग्यान्वितस्वार्थ एव व्युत्पत्त्युपपत्तेरिति ।

### **वाक्यार्थचन्द्रिका**

इत्यादिवाक्यस्य व्युत्पत्त्यनधिकरणत्वेऽपि तत्प्रयोगस्य व्युत्पत्तिहेतुत्व-मस्तीत्याशयेन प्रयुक्तपदाध्याहारं सतिसप्तमीत्वं च प्रदर्शयन्नेव व्यवहितत्वादन्वयं च दर्शयति ॥ इत्यादाविति । परस्परनिरपेक्षपदार्थानामेकस्मिन्प्रतिसंबन्धिन्यन्वये हि समुच्चयः । न चात्रावापोद्वापयोः परस्परनिरपेक्षयोऽर्युत्पत्तिप्रयोजकत्वमपि तु सापेक्षयोरेवेति समुच्चयासंभवादितरेतरयोगोऽत्र द्रष्टव्यः । स हि परस्परापेक्षाणामवयवभेदानामपगमेन समुच्चयरूपतामापन्नानामेकस्मिन्नर्थेऽन्वये भवति यथा देवदत्तयज्ञदत्ताभ्यामिदं कार्यमिति । न ह्येकापाये तद्भवति । उद्भूतावयवभेदत्वाच्च द्विवचनादिकमिति । तथा चात्रापिचशब्दयोः समुच्चयार्थत्वानुपपत्तावपीतरेतरयोगार्थत्वोपपतिरित्याशयेनाह ॥ अपिच-शब्दाविति ॥ आकाङ्क्षादीत्यत्रादिपदेन योग्यतासत्त्योर्ग्रहणे तयोः शब्दबोधोपयोगित्वेन व्युत्पत्त्युप-योगाभावात्पूर्वपदप्रसञ्जिताकाङ्क्षापूरकत्वरूपाकाङ्क्षायाश्चान्वयबोधोपयोगित्वेऽपि जिज्ञासाया एवा-त्राकाङ्क्षापदेन ग्रहणेन तस्या अग्रहणाद्य्वुत्पत्त्युपयोगिनस्तत्त्वनिर्णये स्वशब्देनोपात्तस्याङ्गुलि-प्रसारणादेरेवादिशब्देनोपादानं युक्तमित्याशयेनादिपदसङ्ग्राह्यं दर्शयति ॥ आदीति ॥ यद्वा वर्तमान-त्वोक्त्यैव प्रतिसंबन्धिनां प्रत्यक्षत्वोपपत्त्या सन्निधेरर्थाद्योग्यतायाश्च सिद्धत्वेनादिपदस्य तदर्थकत्वा-संभवात्प्रकृतोपयुक्ततत्सङ्ग्राह्यकथनमेतत् । अत एवात्र तत्सङ्ग्राह्यमन्यदुक्त्वा वर्तमानमतीतं चेति वाक्ये आकाङ्क्षादीत्यादिपदेन योग्यतासन्निधिग्रहणं वक्ष्यतीतीति ध्येयम् । यद्वा न केवलं योग्यतासत्त्योः सजातीययोरेवादिपदसङ्ग्राह्यत्वं किन्तु व्युत्पत्त्युपयोग्यङ्गुलिप्रसारणादेर्विजातीयस्यापि दर्शयितुमिदमिति द्रष्टव्यम् । अत्र छोटिकावादनादेर्वर्तमानत्वस्य च नोपयोगो दृश्यते । आकाङ्क्षाया आवापोद्वापयोश्चैक प्रकारेण शक्तिबोधोपायत्वं च प्रतीयतेऽतस्तदर्थविशेषे तेषामुपयोगं दर्शयति ॥ अयमर्थ इति ॥ इत्यादावित्यादिपदसङ्गृहीतं समानन्यायं प्रयोगान्तरं तत्त्वनिर्णये कण्ठत उपात्तं दर्शयति ॥ तथेति ॥ विजातीयप्रवृत्तिप्रकारं सिद्धविषयं प्रयोगान्तरमप्यादिपदसङ्ग्रहीतमित्याशयेनाह ॥ किञ्चेति ॥ अपि-शब्दस्य बाल इत्यनेनान्वयमभिप्रेत्य तत्सूचितेन सिद्धे व्युत्पत्तेः प्राथमिकत्वेन व्यावर्त्यं दर्शयति ॥ यदुक्तमिति ॥ इत्यादौ सिद्धे व्युत्पत्तेः प्राथमिकत्वमिति विशेषोक्त्याऽन्यत्र कार्यव्युत्पत्तेरपि प्राथमिकत्वमनुमतम् । तथाऽपि नास्माकं क्षतिः । क्वचित्सिद्धे व्युत्पत्तेः प्राथमिकत्वसिद्ध्या कार्य-व्युत्पत्तित्वमेव सर्वस्या इति पराभिमतासिद्धेरित्याशयेन तदुदाहरणं दर्शयति ॥ यद्यपीति ॥ अङ्गीकृत्य चेदमुदितम् । वस्तुतस्तु तत्रापि न कार्यव्युत्पत्तेः प्राथमिकत्वमपिऽसिद्धे व्युत्पत्तेरेव प्राथमिकत्वं भाष्ये इत्यादीत्युदाहरणप्रदर्शनमात्रं न तु विशेषोक्तौ तात्पर्यं कल्प्यमित्याशयेनाह ॥ किञ्चेति ॥

### **परिमल**

छोटिकावादनेति ॥ अङ्गुलीद्वयाग्रमेलनेन क्रियमाणः शब्दः । इत्यादावित्युक्तादि-पदार्थं व्यनक्ति ॥ तथेयन्तवेत्यादिना । तथेति मूलपदानुकारित्वा‘त्तेमयावेकवचनस्ये’ति न शङ्कयम् । ‘वा ल्यपी’त्युक्तेर् अवगम्येति साधु ॥ यदत्रोक्तमिति ॥ प्राभाकरैः स्वग्रन्थे उक्तमित्यर्थः ॥ उक्तत्वादिति ॥ पूर्ववाक्य इति भावः ॥ प्रियासुखेति ॥ प्रियायाः सुखप्रसवेत्यर्थः ॥ यदुक्तमिति ॥ स्वग्रन्थ इति ज्ञेयम् । न तु पूर्वपक्ष्यनुवादप्रस्ताव इति भ्रमितव्यम् । अप्येतीत्यत्रस्थापिपदं संयोज्याह ॥ बालोऽपीति ननु ‘शक्तिग्रहं व्याकरणोपमानकोशाप्तवाक्याद्य्ववहारतश्च । वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धा’ इत्युपायान्तरमपि व्युत्पत्तावुक्तम् । तच्च प्राथमिककार्यव्युत्पत्त्यधीनम् । अन्यथोपायान्तराद्य्वुत्पत्तिग्रहो न स्यादित्यतस्तदनूद्य समाधत्ते ॥ यद्यपीत्यादिना । आनन्तरिकीति ॥ तथाच व्यवहारतो जायमानव्युत्पत्तेः प्राथमिकत्वात्सैव प्रदर्शिता मूलकारैरिति भावः ॥ व्युत्पादितेति ॥ व्युत्पत्तिरित्यनुकर्षः । ननूक्तं प्रथमं कार्ये व्युत्पत्त्यभावे उपायान्तरादपि व्युत्पत्तिर्न स्यादिति तत्राह ॥ किञ्चास्या इति ॥ योग्यान्वित इति ॥ तत्प्रकारश्चाग्रे ‘शक्तिश्चैवान्विते स्वार्थ’ इत्यादौ वक्ष्यत इति भावः ।

### **यादुपत्यं**

यद्यपीह प्रभिन्नेत्यादि ॥ अनेन बालोऽपीत्यपिशब्दो यद्यपि तथाऽपीत्यर्थतया योजित इति द्रष्टव्यम् । अत्र प्रभिन्नेत्यादिना प्रत्यक्षेण तथा पिक इत्यनेनागमेन तथा सास्नादीत्यनेनानु-मानेन च क्रमादानन्तरिकी व्युत्पत्तिर्दार्शितेति ज्ञेयम् । आनन्तिरिकी कार्यव्युत्पत्त्यनन्तरभाविनी ॥ बालस्यापीति ॥ प्रथममपीति शेषः ।

### **श्रीनिवासतीर्थीया**

संभवादिति ॥ तथा चान्यस्य कल्पनायोगादित्ययुक्तमिति भावः ॥ विशेषावधारणेति ॥ पुत्रजन्मरूपविशेषावधारणेत्यर्थः ॥ प्रयोगान्तरेष्विति ॥ यद्यपि हर्षहेतूना-मानन्त्यात्प्रियासुखप्रसवादीनामपि हेतुत्वं संभवतीति न पुत्रजन्मन एव निमित्तत्त्वं कल्पयितुं शक्यते । तथाऽपि यदा तव प्रिया सुखेन प्रसूतेति प्रयोगान्तरे प्रियादिपदानामावापः पुत्रादिपदानामुद्वाप-स्ततस्तदैव प्रियासुखप्रसवादीनां हेतुत्वमवगच्छति नान्यदा । अतः पुत्रस्ते जात इति वाक्यश्रवणानन्तर भाविनि हर्षे पुत्रजन्मैव निमित्तमिति विशेषावधारणं युक्तमित्यर्थः । प्रयुक्तः प्रयोजकवृद्धोदीरितः । विशेषावधारणमानयनादिरूपकार्यपरत्वावधारणम् । तथाच सन्निहितगवानयनं विनाऽन्यस्य कल्पनाऽनु पपत्तेर्युक्तं विशेषावधारणमिति वक्तव्यम् । तन्ममापि सममिति भावः ॥ बालोऽपीतीति ॥ तथाच सिद्धार्थपरतद्वाक्याद् व्युत्पत्तिरेव बालस्य प्राथमिकीत्याशयः ॥ आनन्तरिकी व्युत्पत्तिरिति ॥ कार्यव्युत्पत्यनन्तरभाविनी कार्यव्युत्यत्त्यधीना कार्यान्वितसिद्धव्युत्पत्तिः । पश्चाद्भवति बालस्य प्रथममित्यर्थः ॥ व्युत्पादितेति ॥ अत्त्यपूपांस्तव भ्रातेत्यादिना व्युत्पादितेत्यर्थः ॥ उक्तविधयेति ॥ छोटिकावादनादिनेत्याद्युक्तविधयेत्यर्थः । किं चास्या व्युत्पत्तेः कार्यव्युत्पत्त्यधीनत्वमेव नास्तीत्याह ॥ किञ्चेति ॥ ननु कार्यव्युत्पत्त्यधीनत्वाभावे कमलादिपदानां कार्यान्विते व्युत्पत्त्यभावप्रसङ्गेनाबोधकत्वं स्यादित्यत आह ॥ कमलादिपदानामिति ॥ योग्यान्वितस्वार्थ एवेति ॥ सामान्यतो योग्येतरान्विते स्वार्थे व्युत्पत्तिमङ्गीकृत्य पदान्तरसमभिव्याहारेण विशेषान्विते व्युत्पत्त्युपपत्तेरित्यर्थः ।

### **वाक्यार्थरत्नमाला**

अनधिकरणत्वेऽपीति । तथा चाधिकरणसप्तम्यसम्भवेऽपीत्युक्तं भवति । सति सप्तमीत्वं प्रदर्शयन्नित्युत्तरेण सम्बन्धः । सतिसप्तम्या हेतुत्वं प्रतिपादनीयं चेद्वाक्यस्य हेतुत्वाभाव इत्यतस्तदुपपादकमुक्तं तत्प्रयोगेऽस्येत्यादि । समुच्चितेतरेतरयोगशब्दयोरर्थभेदं चार्थे द्वन्द्व इत्येतत्सूत्र विचारानुसारेण दर्शयन् प्रकृते इतरेतरयोगाङ्गीकारे निमित्तं च दर्शयति परस्परनिरपेक्षेति । आकाङ्क्षा-दीत्यत्रादिपदेनेति । व्युत्पत्तावपि असन्निहितत्वायोग्यत्वयोः प्रतिबन्धकतया सन्निधियोग्यतयो-रावश्यकत्वेऽपि न शब्दबोध इवोपयोग इत्याशयेनेदम् । एतदस्वरसादेव पक्षान्तरमाह यद्वेति । आदिपदेन तदुभयस्यापि ग्रहणेऽपि स्पष्टत्वादत्राकीर्तनम् । अस्पष्टाङ्गुलिप्रसरणादेरेव च ग्रहण-मित्युपपत्तावनुक्तिर्न स्वरसेत्यपरितोषात्पक्षान्तरमाह यद्वा न केवलमिति । आकाङ्क्षाशब्दवाच्य-जिज्ञासाया इव योग्यतासन्निध्योर्व्युत्पत्त्युपयोगो वर्तमानमतीतं चेत्येतदनुव्याख्यानव्याख्यानानुसारेण निरूपणीयोऽस्ति ।



