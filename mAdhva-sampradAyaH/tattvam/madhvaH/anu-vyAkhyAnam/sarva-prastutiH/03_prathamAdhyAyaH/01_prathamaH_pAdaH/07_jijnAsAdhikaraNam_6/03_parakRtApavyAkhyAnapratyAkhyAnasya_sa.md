+++
title = "०३ परकृतापव्याख्यानप्रत्याख्यानस्य सङ्गतता"

+++


## अतो यथार्थबन्धस्य विना विष्णुप्रसादतः

**परकृतापव्याख्यानप्रत्याख्यानस्य सङ्गतता**

## **अनुव्याख्यानम्**

***अतो यथार्थबन्धस्य विना विष्णुप्रसादतः ।***

***अनिवृत्तेस्तदर्थं हि जिज्ञासाऽत्र विधीयते ॥***

### **सुधा**

परकृतापव्याख्याप्रत्याख्यानमुपसंहरन्परदोषं पश्यसि त्वमात्मदोषं न पश्यसीत्या-भाणकविषयता भवतामापन्ना; यतः सूत्रव्याख्यानमुपक्रम्य परापव्याख्याननिराकरणेऽप्यसङ्गतिर्ना-लोचितेत्याशङ्कां परिहर्तुं सूत्रार्थमनुवदति ॥ अत इति ॥ अस्मदुक्तः सूत्रार्थो न तावच्छिष्याणां चेतसि स्थिरो भवति यावत्परकृतापव्याख्यामापातरमणीयां पश्यन्ति । अतस्तदपाकरणमपि सूत्रार्थस्थिरीकरणार्थतया सङ्गततरमिति भावः ।

### **वाक्यार्थचन्द्रिका**

ननु सूत्रार्थप्रतिपादकोत्तरवाक्यं व्यर्थम् । सूत्रार्थस्य ‘‘जिज्ञास्योऽयं विधीयते जिज्ञासोत्थज्ञानजात्तत्प्रसादादेवमुच्यत’’ इत्यादिनोक्तत्वान्न चानुवादो वैयर्थ्यादित्यत आह ॥ परेति ॥ अस्मिन्पक्षेऽत उक्त एव सूत्रार्थ इत्येव वक्तव्यमधिकं व्यर्थमित्यत आह ॥ अथवेति ॥ यद्वैतावतो ग्रन्थस्योक्तसूर्त्रार्थदृढीकरणार्थतया सङ्गतत्वमिति प्रतिपादयितुमेतद्वाक्यमिति व्याख्यातम् ।

### **परिमल**

परकृतेति ॥ आद्यसूत्रोक्तविषयादिनाऽर्थात्सिद्धं बन्धमिथ्यात्वमिति जिज्ञासा-सूत्राभिमतं बन्धमिथ्यात्वमिति यत्परकृतमपव्याख्यानं तस्य ‘इत्युक्तेर्बन्धमिथ्यात्वं नैवमुक्तिरपेक्षत’ इत्यादिना यत्प्रत्याख्यानं कृतं तदुपसंहरन्सूत्रार्थमनुवदतीत्यर्थः । सूत्रार्थानुवादे किं फलमित्यतः शङ्कापरिहारः फलमितिभावेनोक्तम् ॥ परदोषमित्यादि ॥ परस्याध्यासभाष्यकारिणः सूत्रार्थानुपयुक्त-मध्यासभाष्यकरणमसङ्गतमिति दोषो ‘बन्धमिथ्यात्वं नैव मुक्तिरपेक्षत’ इत्यादिनोक्तः । स च दोषो भवतामपि प्राप्तः सूत्रार्थानुपयुक्तस्यैव परमतनिरासस्य कृतत्वात् । एवं च ‘परदोषं पश्यसी’ति गाधाविषयता प्राप्तेत्यर्थः । मूलेऽत इत्यस्य प्रत्यक्षादिसाधकभावाद्बाधकाभावाच्चेति स्पष्टत्वात्तात्पर्य-मेवाह ॥ अस्मदिति ॥

### **श्रीनिवासतीर्थीया**

असङ्गतिर्नालोचितेति ॥ तन्निराकरणस्य सूत्रार्थत्वाभावादिति भावः ॥

### **वाक्यार्थरत्नमाला**

एतावतेति । ‘ज्ञानी प्रियतम इत्यारभ्य कुर्याद्बन्धविमोचनमि’-त्यन्तग्रन्थकलापेनेत्यर्थः ।

