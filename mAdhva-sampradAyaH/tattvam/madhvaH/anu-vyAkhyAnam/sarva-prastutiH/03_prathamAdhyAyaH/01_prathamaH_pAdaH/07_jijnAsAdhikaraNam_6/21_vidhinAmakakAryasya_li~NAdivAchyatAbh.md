+++
title = "२१ विधिनामककार्यस्य लिङादिवाच्यताभावः"

+++


## वर्तमानमतीतं च भविष्यदिति च क्रमात्

**विधिनामककार्यस्य लिङादिवाच्यताभावः**

## **अनुव्याख्यानम्**

***वर्तमानमतीतं च भविष्यदिति च क्रमात् ।***

***आकाङ्क्षादियुतं यस्माद्विधेर्व्युत्पादनं कुतः ॥***

### **सुधा**

एवं लिङादीनां स्वार्थे व्युत्पत्तिः पश्चात्तनीत्युक्तम् । पराभ्युपगमे तु कार्ये न कदाचिदपीत्याह ॥ वर्तमानमिति ॥ यस्माद्वर्तमानादिक्रमेण कालत्रयसंबन्ध्येव वस्त्वाकांक्षा-सन्निधियोग्यतायुक्तं च भवति । आकाङ्क्षाद्युपेत एव च व्युत्पत्तिः । न ह्यजिज्ञासितेऽर्थे प्रवृत्ति-सहस्रदर्शनेऽपि व्युत्पद्यन्ते । कार्यं च कालत्रयासंबद्धं परेणेष्यते । तस्मादाकांक्षादिविरहाद्विधेः कार्यापरनाम्नो व्युत्पादनं व्युत्पत्तिर्लिङ्गादिवाच्यताज्ञानं कुतस्संभवतीति ॥ अथवा लिङादिशब्दो विधिस्तस्य व्युत्पादनं कार्ये व्युत्पत्तिः कुत इति योज्यम् ॥ अत्र कालसंबन्ध्येवेति वक्तव्ये क्रमप्रदर्शनमुत्तरार्थम् ॥ किञ्च कालत्रयानवमर्शो विधेः किम् अर्थतः किंवा शब्दतः । आद्ये शशविषणादिवत्तस्य सत्त्वमेवासंभावितम् । व्युत्पत्तिस्तु तद्विषये लिङादीनां कुतः । द्वितीये घटादितुल्यत्वात्कालत्रयानवमृष्टो विधिरिति विशेषाभिधानं व्यर्थम् । अनुभवविरुद्धं चैतत् । कर्तव्यमिति शब्दादेष्यत्कालीनताप्रतीतेरुक्तत्वात् ।

### **वाक्यार्थचन्द्रिका**

त्वदुक्तरीत्यैवेति परोक्तप्रक्रियानुवादफलकथनम् । नन्वधुनैव लिङादीनां कार्ये व्युत्पत्तिं स्वीकृत्योत्तरवाक्ये तन्निरासे पूर्वोत्तरविरोध इत्यत उत्तरवाक्याभिप्रायमाह ॥ एवमिति ॥ वर्तमानादिकालसंबन्धित्वस्य व्युत्पत्तिव्याप्याकाङ्क्षादिव्याप्यत्वस्य मूलतः प्रतिभासात्कालसंबन्धित्व-व्यतिरेकेण कथमाकाङ्क्षादिव्यतिरेकोक्तिः । आकाङ्क्षादेर्व्युत्पत्तिव्याप्यताया मूलेऽनुक्तेर्निर्मूलत्वाच्च न तदभावेन व्युत्पत्त्यभावः । कालत्रयासंबद्धत्वं न कार्यस्यासिद्धमित्यतस्तदुपपादयति ॥ यस्मादिति ॥ तथा च कालसंबन्धित्वस्याकाङ्क्षादिव्यापकत्वं मूलाभिप्रेतमाकाङ्क्षाद्युपेत एव च व्युत्पत्तिरित्यस्यार्था-ल्लाभस्तदुपपादकं च प्रसिद्धं कालत्रयासंबन्धित्वं च पराङ्गीकारसिद्धमित्युक्तं भवति । व्युत्पत्ति-घटकशक्तिरूपसंबन्धस्य पदधर्मत्वेन षष्ठीस्वारस्याय पदपरत्वेन विधिशब्दं व्याख्यातुं पक्षान्तरमाह ॥ अथवेति ॥ उत्तरार्थमिति ॥ वर्तमानार्थभविष्यदर्थयोराकाङ्क्षादिक्रमे उक्ते तद्य्वुत्पत्त्योर्वक्ष्यमाणः पूर्वापरीभावः सुबोध इति भावः । किञ्च भाष्यकारीयमाकाङ्क्षादिमुखेन व्युत्पत्त्यभावोपपादन-मभ्युपगमवादेन । वस्तुतस्तु कालत्रयासंबन्धित्वमात्रेण व्युत्पत्त्यभावोपपादनं सुशकम् । तथा हि । कार्यस्य कालत्रयासत्त्वरूपमर्थतः कालत्रयासंबन्धित्वं वा कालत्रयसंबन्धानुपस्थापकशब्दबोध्यत्वरूपं शब्दतः कालत्रयासंबन्धित्वं वा । तत्राद्यं शशविषाणादिवदसत्त्वापादकतया व्युत्पत्तिविरोधि । द्वितीयं तु घटादिशब्दात्त्रिषु कालेष्वेकसंबद्धस्याप्रतीतेर्घटादिसाधारण्यान्न विशिष्य वक्तव्यमनुभवविरुद्धं चेत्या-शयेनाह ॥ किं चेति ॥ इष्टेष्टसाधनत्वरूपकार्यत्वस्यैव लिङादिवाच्यत्वेन तस्यैव तव्यप्रत्ययबोध्यत्वेन क्रियागतैष्यत्कालीनत्वस्य च लिङादिवाच्यकार्यरूपत्वाभावेन तस्य कार्यस्य तव्यप्रत्ययाबोध्यत्वेऽपि रूढ््या विशिष्टकर्तव्यशब्दस्यैष्यत्कालीनत्वबोधकत्वेन बाधकमित्याशयेन प्रयोगप्रदर्शनेन रूढेर् न भविष्यत्किया कार्यमिति भाष्यव्याख्यावसरे उक्तत्वादित्याह ॥ कर्तव्यमितीति ॥

### **परिमल**

उत्तरार्थमिति ॥ दृष्ट्येत्युत्तरवाक्ये पूर्वं वर्तमाने पश्चादनागतादावाकाङ्क्षाक्रमेण व्युत्पत्तिक्रमस्य वक्ष्यमाणत्वात्तदुपयोगित्वार्थमित्यर्थः ॥ किंवा शब्दत इति ॥ शब्देन प्रतिपाद्यत इति वेत्यर्थः ॥ उक्तत्वादिति ॥ ‘न भविष्यत्क्रिया कार्यमित्येतद्याख्यावसरे उक्तत्वादित्यर्थः ॥

### **यादुपत्यं**

कार्यं च कालत्रयासम्बद्धमिति ॥ अभूद्भवति भविष्यतीत्यादिवत्कार्यपराणां लिङादीनां वर्तमानादिकालविशेषबोधकत्वानङ्गीकारादिति भावः ॥ क्रमप्रदर्शनमिति ॥ क्रमादित्यनेन वर्तमानमादावाकांक्षादियुतं पश्चादतीतादिरूपमवर्तमानमिति यत्क्रमप्रदर्शनं तद् दृष्ट्या ज्ञातपदार्थ-स्येत्युत्तरवाक्ये वर्तमारमवर्तमानार्थकशब्दव्युत्पित्सोर्यः पौर्वापर्यनियामकः कार्यकारणभावः प्रतिपाद्यते तदुपपादनार्थमित्यर्थः । अत्र वर्तमानार्थकशब्दव्युत्पत्तेरवर्तमानार्थकशब्दव्युत्पत्त्यपेक्षया प्राथमिकत्व-रूपक्रम एव तात्पर्यम् । न त्वतीतभविष्यदर्थकशब्दव्युत्पत्त्योरपि अवान्तरक्रमे इत्यवधेयम् । ‘विधेर्व्युत्पादनं कुत’ इति अंशस्य प्रकारान्तरेणाभिप्रायमाह ॥ किञ्चेति ॥ किमर्थत इत्यादि ॥ कालत्रयानवमृष्टो विधिरिति तद्वाक्यस्य किं लिङादिप्रत्यार्थो यः कार्यापरनामा विधिः स कालत्रया-सम्बद्ध इत्यर्थो विवक्षितः, किंवा लिङादिप्रत्यय एव विधिः स पचतीत्यादाविव वर्तमानादिकालान्यत-मकालावच्छिन्नवस्तुवाची नेत्यर्थ इति विकल्पार्थः ॥ घटादितुल्यत्वादिति ॥ घठादेरपि शब्दतः कालत्रयानवमर्शस्य सत्त्वादित्यर्थः । तथा च घटादिशब्दोऽपि न वर्तमानकालाद्यन्यतमकाला-वच्छिन्न-वस्तुवाची किन्तु घटादिमात्रवाचीति लिङादेर्घटादिशब्दतुल्यतापत्तिरिति भावः ॥ उक्तत्वादिति ॥ ‘न भविष्यत्क्रिया कार्यम्’इति एतद्वाक्यव्याख्यानावसरे ‘देवदत्त कृतः किं त्वया कटः क्रियते वेति पृष्टः प्रत्याह न मया कृतो नापि क्रियते किन्तु कार्य इति । तेन प्राप्नोति भविष्यत्क्रियाकार्यमिती’-त्यादिनेत्यर्थः ।

### **श्रीनिवासतीर्थीया**

पराभ्युपगते तु कार्य इति ॥ इष्टसाधनतातिरिक्ते कार्य इत्यर्थः । वक्तव्य इति ॥ कालसम्बन्ध्येवाकाङ्क्षादियुक्तमिति वक्तव्य इत्यर्थः ॥ आद्य इति ॥ लिङादिप्रत्ययार्थभूतो यो विधिः कार्यापरनामा तस्य कालत्रयासम्बद्धत्वपक्ष इत्यर्थः ॥ द्वितीय इति ॥ लिङादिप्रत्यय एव विधिः। स पचतीत्यादौ यथा वर्तमानकालावच्छिन्नवस्तुवाची तथा न भवतीति द्वितीयपक्ष इत्यर्थः ॥ घटादीति ॥ यथा घटशब्दो वर्तमानकालाद्यवच्छिन्नवस्तुवाची न भवति । पचतीत्यादाविव घट इत्यत्र काल-भासकपदाभावात्तथा लिङादिशब्दोऽपीत्येवं तस्य घटादिशब्दतुल्यताप्राप्त्या तद्वत्प्रवर्तकत्वं न स्यादिति भावः ॥ विशेषाभिधानमिति ॥ घटादिशब्दानामपि तथात्वेन विधिरेव कालत्रयानवमृष्ट इति विशेषाभिधानं व्यर्थमित्यर्थः ॥

### **वाक्यार्थरत्नमाला**

वर्तमानादिक्रमोक्तावपि वर्तमानभविष्यदर्थयोरेव क्रमविवक्षयोत्तरार्थ-मित्युक्तिरित्याशयं स्पष्टयति वर्तमानार्थेति । आकाङ्क्षादिमुखेनेति । आकाङ्क्षितादावेव व्युत्पत्तिर्न त्वनाकाङ्क्षितादाविति आकाङ्क्षादिसत्त्वस्य व्युत्पत्त्यर्थत्वनिरूपणमुखेनेत्यर्थः । प्रतिपादनादित्यन्तेन व्युत्पत्तिरिति यदुक्तमित्येतद्व्यावर्त्यशङ्काप्रदर्शनं व्युत्पत्तिसम्भव इत्यादेः प्राथमिकत्व इत्यादिकं व्यावर्त्यमिति ज्ञेयम् ।



