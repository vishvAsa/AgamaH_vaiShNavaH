+++
title = "२३ वाक्यार्थज्ञानमात्रस्यापि क्वचिदिष्ठजनकत्वम्"

+++


## वाक्यार्थज्ञानमात्रेण क्वचिदिष्टं भवेदपि

**वाक्यार्थज्ञानमात्रस्यापि क्वचिदिष्ठजनकत्वम्**

## **अनुव्याख्यानम्**

***वाक्यार्थज्ञानमात्रेण क्वचिदिष्टं भवेदपि ॥***

### **सुधा**

नन्वभिमतरसादिसाक्षात्कारस्यैवेष्टसाधनत्वं दृष्टम् । तत्कथं परोक्षं वा ज्ञानमिष्टस्य साधनमुक्तमित्यत आह ॥ वाक्यार्थेति ॥ अपिशब्दो वाक्यार्थज्ञानमात्रेणापीति सम्बध्यते । क्वचिदिति पुत्रस्ते जातः पिता ते राजा वर्तत इत्यादौ ॥ यद्यप्यभिमतार्थानुमितिज्ञानमपीष्टसाधनम् । तथाऽपि प्रकृतानुपयोगात्तन्नोक्तम् ।

### **वाक्यार्थचन्द्रिका**

परोक्षं वेत्युक्त्यैव लब्धत्वाद्वाक्यार्थज्ञानमात्रेणेत्युत्तरवाक्यवैयर्थ्यमित्यत आह ॥ नन्विति ॥ अत्तिरितिक्रियाविशेषोपादानलब्धार्थकथनमभिमतेत्यपिशब्देन समुच्चेयक्रियान्तरा-भावान्न भवेदित्यस्य च विरुद्धतयाऽसमुच्चेयत्वात्क्वचिन्न भवेदित्यस्याविरुद्धत्वेऽपि क्वचिदित्यनेनैव सिद्धतयाऽवक्तव्यत्वादपि शब्दो भिन्नक्रम इत्याह ॥ अपिशब्द इति ॥ क्वचिदित्युक्तमनुभवा-रोहायाभिनयेन दर्शयति ॥ क्वचिदितीति ॥ क्रमेणेष्टावाप्त्यनिष्टनिवृत्तिसाधनबोधजनकवाक्योदाहरणे वाक्यार्थज्ञानस्य विशिष्योपादानेन पूर्वं परोक्षपदमपि तन्मात्रपरमित्यनुमितेर्व्यावृत्तिरभिमतेति भ्रान्तिं निवारयति ॥ यद्यपीति ॥ वाक्यार्थज्ञानस्यैव विशिष्योपादानप्रयोजनमाह ॥ तथाऽपीति ॥ प्रकृतेति ॥ अभिप्रेतवाक्ययोजनांश इत्यर्थः ।

अत्र च प्रवृत्तिनिवृत्त्योर्मुख्यप्रयोजनत्वं वाऽवान्तरप्रयोजनत्वं वा नास्तीत्येव वक्तव्ये यदिष्टा-निष्टप्राप्तिपरिहारयोर्मुख्यप्रयोजनत्वस्य परोक्षापरोक्षज्ञानयोस्तत्साधनत्वस्य क्रियाया ज्ञानार्थत्वस्य च कथनं तेनोक्तरीत्या वाक्यपर्यवसानोपयोगिकार्यताया आकाङ्क्षदेश्च ब्रह्मण्येव सत्त्वेन तस्य वाक्यार्थताया उपपादितत्त्वात्तत्परोक्षापरोक्षज्ञानयोरेवेष्टावाप्त्यनिष्टपरिहारसाधनत्वादुपासनादिविधीनां तदापरोक्ष्यार्थ-त्वाच्च ब्रह्मण्येव सर्ववेदतात्पर्यसिद्धिरिति सूचितम् । तेन च लिङादेः कार्यवाचकत्वे पदान्तरस्य तदन्वितस्वार्थाभिधायित्वं वाक्यान्तरस्य च तदेकवाक्यत्वं मन्त्रार्थवादादीनामपि तदन्वितार्थाभिधायित्व मित्युक्तरीत्या सर्ववेदस्य कार्यपरत्वलाभेऽपि ब्रह्मण एव वाक्यपर्यवसानोपयोगीष्टसाधनत्वरूप-कार्यताया अकाङ्क्षादिमत्त्वेन वाक्यार्थत्वस्य च प्रतिपादनेऽपि तत्र विध्यादिरूपवेदयोजनाप्रकाराप्रति-पादनात्कथं प्रवृत्त्याद्यौपयिकार्थपरस्य सर्ववेदस्य तत्परत्वसिद्धिरित्याशङ्का परिहृता भवतीति ध्येयम् ।

### **परिमल**

प्रकृतानुपयोगादिति ॥ वेदादिशब्दजन्यस्य साक्षात्काररूपस्य वा ब्रह्मज्ञानस्येह प्रकृतत्वात्तदनुपयोगादित्यर्थः ।

### **श्रीनिवासतीर्थीया**

इष्टसाधनत्वं सुखसाधनत्वम् ॥ दृष्टमिति ॥ तथा च तद्वदपरोक्षज्ञानमेव मोक्षरूपेष्टसाधनमिति वक्तव्यमित्याशयः ॥ इत्युक्तमिति ॥ परोक्षज्ञानस्येष्टसाधनताया अदृष्टत्वादिति भावः ॥ वाक्यार्थज्ञानमात्रेणेति ॥ शब्दजन्यवाक्यार्थविषयकपरोक्षज्ञानमात्रेणेत्यर्थः ॥ अनुमिति-ज्ञानमपीति ॥ लिङ्गजन्याभिमतार्थानुमितिरूपपरोक्षज्ञानस्यापीष्टसाधनत्वेन तदपि वक्तव्यम् । शब्द-जन्यपरोक्षज्ञानमात्रग्रहणं किमर्थमित्यर्थः॥ प्रकृतेति ॥ लिङादिशब्दप्रसङ्गे तस्यानुपयुक्तत्वादिति भावः॥

