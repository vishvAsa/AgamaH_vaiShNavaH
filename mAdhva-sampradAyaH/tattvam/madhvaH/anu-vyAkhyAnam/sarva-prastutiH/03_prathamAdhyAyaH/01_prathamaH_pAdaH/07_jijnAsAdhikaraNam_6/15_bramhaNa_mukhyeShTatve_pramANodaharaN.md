+++
title = "१५ ब्रम्हणः मुख्येष्टत्वे प्रमाणोदहरणम्"

+++


## प्रेयस्तदिति च श्रुतिः

**ब्रह्मणः मुख्येष्टत्वे प्रमाणोदहरणम्**

## **अनुव्याख्यानम्**

***प्रेयस्तदिति च श्रुतिः ।***

***प्राणबुद्धिमनःखात्मदेहापत्यधनादयः ॥***

***यत्सम्पर्कात्प्रिया आसंस्ततः को न्वपरः प्रियः ।***

***इत्यादिवाक्यैः ।***

### **सुधा **

मुख्येष्टत्वं भगवतोऽस्तीत्यत्र सम्भावनैवोक्ता कुतः प्रमाणात्तन्निश्चय इत्यत आह ॥ प्रेय इति ॥ न केवलं सम्भावना, श्रुतिश्चात्रास्तीति चशब्दः । प्रेयोऽतिशयेन प्रियम् । अतिशयश्च निरुपाधिकत्वम् । ‘तदेतत्प्रेयः पुत्रात्प्रेयो वित्तात्प्रेयोऽन्यस्माच्च सर्वस्मादन्तरतरं यदयमात्मे’त्युदाहृत श्रुतावात्मनो जीवस्य प्रियतमत्वमुच्यत इति प्रतिभाति; ततो विस्पष्टैः पुराणादिवाक्यैर्भगवतो मुख्येष्टत्वं प्रतिपत्तव्यमित्याह ॥ प्राणेति ॥ प्राणः शरीरो वायुः । बुद्धिर्मनश्चान्तःकरणवृत्ती । खानीतरेन्द्रियाणि । आत्मा जीवः ।

### **वाक्यार्थचन्द्रिका **

सुमनसामित्यनेनैव प्रमाणोक्तेः प्रेयस्तदित्यादेर्वैयर्थ्यमित्यतस्तदभिप्रायमाह ॥ मुख्येष्ठत्वमिति ॥ निरुपाधिकप्रियत्वं श्रुत्यारूढं कर्तुं प्रेयः शब्दं तदनुगुणतया तावद्य्वाख्याति ॥ प्रेय इति ॥ यद्वा प्रियशब्दाद्विभज्योपपदे ईयसुन् प्रत्यये प्रियस्थिरेत्यादिना प्रियशब्दस्य प्रादेशे प्रेय इति सम्पद्यत इत्याशयेन तदर्थकथनपूर्वकं श्रुतिं प्रकृते सङ्गमयति ॥ प्रेय इत्यादिना ॥ (द्विवचन-विभज्योपपदे तरबीयसुनौ । द्वयोरेकस्यातिशये विभक्तव्ये चोपपदे सुप्तिङन्तादेतौ स्तः । येन पदेन द्वावर्थावुच्येते तद् द्विवचनं तत्कथं करणे ल्युट् । द्वयोरर्थयोर्वचनं द्विवचनम् । कर्मणि षष्ठ्याः समासः। विभक्तव्यं विभज्यम् । द्विवचनं च विभज्यं चेति द्वन्द्वः । तस्योपपदेन कर्मधारयः । तेन द्य्वर्थवाचके विभजनीयवाचके चोपपदे सतीत्यक्षरार्थः । तच्च विग्रहवाक्य एव युज्यते । वृत्तौ गतार्थत्वान्नावश्यकम् । एवं स्थिते उपपदग्रहणं स्पष्टार्थम् । द्विवचनोपपदोदाहरणमयमनयोरतिशयेन लघुर्लघुतरो लघीयान् । विभज्योपपदोदाहरणमुदीच्याः प्राच्येभ्यः पटुतराः पटीयांस इति । प्रियस्थिरस्फिरोरुबहुलगुरुवृद्धतृ-प्रदीर्घ वृन्दारकाणां प्रस्थस्फवर्बहिगर्वर्षित्रपद्राघिवृन्दाः । प्रियादीनां क्रमात्प्रादयः स्युरिष्ठादिष्वित्यर्थः।) प्राणखशब्दयोर्मुख्यवाय्वाकाशपरत्वे प्रिया आसन्नित्यस्यानुपपत्तेरिच्छादिपरित्यागेन ज्ञानस्यैव विशिष्य ग्रहणानुपपत्त्या बुद्धिशब्देन मनोग्रहणे पुनरुक्तेरात्मशब्देन च देहमनोग्रहणस्य च तत एवासम्भवादीश्वर ग्रहणे च यत्सम्पर्कादित्यस्यानुपपत्तेः प्राणादिशब्दान्व्याख्याति ॥ प्राण इत्यादिना ॥

### **परिमल**

सम्भावनैवेति ॥ सुमनसामित्यनेनेति भावः ॥ श्रुताविति ॥ वाजसनेयश्रुतौ । मूले इत्यादिवाक्यैरित्यस्य ‘मुख्येष्टं वे’त्यनेनान्वयः ।

### **यादुपत्यम् **

सम्भावनैवेति ॥ सुमनसामित्यनेनेत्यर्थः । तेन पुरुषार्थान्तराभिलाषाऽकलुषित-मनसां भगवान्निरुपाधिकेष्टो भवितुमर्हतीत्युक्तत्वादिति भावः ॥ अतिशयेन प्रियमिति ॥ प्रियशब्दाद् द्विवचन विभज्योपपदे तरबीयसुनावित्यतिशयार्थे पुत्रादित्यादिरूपे विभज्ये उपपदे ईयसुन् प्रत्यये प्रियस्थिरेत्यादिना प्रियशब्दस्य प्रादेशे च सति प्रेय इति रूपमिति भावः ।

### **श्रीनिवासतीर्थीया **

मूले कोन्वपरः प्रिय इत्यत्र प्रिय इष्ट इत्यर्थो द्रष्टव्यः ।

### **वाक्यार्थरत्नमाला **

आसन्नित्यस्येति । तयोर्जीवप्रियकोटिगतत्वाभावादिति भावः । ज्ञान-स्यैवेति । बुद्धिशब्देनेति वक्ष्यमाणमत्रापि सम्बध्यत इति ज्ञेयम् । अत्र पदप्रयोज्ये क्वचिद्व्यक्ति-रित्यारभ्य ज्ञेयमित्यन्तो ग्रन्थः वक्ष्यमाणाकृतिविशिष्टेति ग्रन्थस्य विवरणरूपः ।

