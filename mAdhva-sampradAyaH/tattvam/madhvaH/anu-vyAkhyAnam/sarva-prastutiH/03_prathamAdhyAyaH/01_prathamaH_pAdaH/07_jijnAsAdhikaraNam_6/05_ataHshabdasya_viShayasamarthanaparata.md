+++
title = "०५ अतःशब्दस्य विषयसमर्थनपरतया व्याख्यारम्भः"

+++


## यथा दृष्ट्या प्रसन्नः सन्नाजा बन्धापनोदकृत्

**अतःशब्दस्य विषयसमर्थनपरतया व्याख्यारम्भः**

***यथा दृष्ट्या प्रसन्नः सन्नाजा बन्धापनोदकृत्***

### **सुधा**

एवं मीमांसाप्रयोजनसमर्थनार्थत्वेनातःशब्दं द्वेधा व्याख्याय विषयसमर्थनपरतयाऽपि व्याख्याति ॥ कार्यता चेत्यादिना ॥

### **वाक्यार्थचन्द्रिका**

एतावताऽतःशब्दस्यैक एवार्थः प्रतिपादित इति भ्रान्तिं निरस्यन्नेवोत्तर-ग्रन्थस्याप्युत्सूत्रार्थ प्रतिपादकत्वभ्रान्तिं पूर्ववत्प्रयोजनसमर्थनपरातःशब्दार्थकथनरूपत्वमिति भ्रान्तिमपि निरिकर्तुं पूर्वोत्तरप्रकरणयोरसङ्कीर्णतां दर्शयति ॥ एवमिति ॥

### **परिमल**

एवं मीमांसाप्रयोजनेत्यादि ॥ ब्रह्मजिज्ञासेत्यत्र जीवान्यविषयसमर्पकब्रह्मशब्दादिनैव जीवान्यब्रह्मसिद्धौ तज्ज्ञानतत्प्रसादद्वारा मोक्षरूपफलसिद्धावपि तेषां मोक्षप्रसादज्ञानानां प्रत्येकं कर्मजन्यत्वशङ्कया जिज्ञासारूपमीमांसाप्रयोजनत्वाप्राप्तावन्यजन्यत्वशङ्काया ‘दुःखजन्मप्रवृत्तिदोष-मिथ्याज्ञानानामुत्तरोत्तरापाये तदनन्तरापायादपवर्ग’ इति न्यायसूत्रदिशा प्रसादनैरपेक्ष्यशङ्कायाः, तथा मिथ्याभूतबन्धनिवृत्तिरूपमोक्षस्य ज्ञानादेव सम्भवेन प्रसादानपेक्षणात् प्रसादद्वारा मोक्षफलकत्व-मयुक्तमिति शङ्कायाश्च निरासेन; ज्ञानप्रसादद्वारा मोक्षरूपप्रयोजनसमर्थनार्थत्वेन जिज्ञासयैव ज्ञानं, ज्ञानादेव च प्रसादः, प्रसादादेव मोक्ष इत्येतदर्थकतया; तथा बन्धसत्यत्वार्थकतया च; द्वेधा ‘ज्ञानी प्रियतमोऽतो मे’ इत्यादिना ‘इत्युक्तेर्बन्धमिथ्यात्वम्’ इत्यादिना च व्याख्यायेत्यर्थः ॥ विषयेति ॥ विषयसमर्थने हेतुभूता या शब्दस्य सिद्धार्थप्रमापकत्वरूपा युक्तिस् तत्परतयेत्यर्थः । विषयसमर्थनं हि द्वेधा भवति । स्वप्रकाशप्रत्यगर्थाभिन्नत्वाद्ब्रह्मणो न विषयत्वमिति प्रमेये आरोपितान्यथाकारशङ्का-निरासेन, तथा ब्रह्मप्रमाणे आरोपितान्यथाकारशङ्कानिरासेन चेति । द्वितीयमपि त्रेधा शब्दस्यैवार्थ-संस्पर्शशून्यत्वान्न प्रामाण्यं कुतस्तद्विशेषवेदस्येति शङ्कानिरासेन, वाक्यार्थबोधोपायाभावान्न वेदस्य प्रामाण्यमितिशङ्कानिरासेन, प्रामाण्येऽपि न सिद्धार्थे प्रामाण्यमिति कुतस्तेन विषयसिद्धिरितिशङ्का-निरासेन चेति । एवं चतुर्षु विषयसमर्थनप्रकारेष्वाद्यः ‘ओतत्ववाची ह्योङ्कार’ इत्यादिना ॐकार-ब्रह्मशब्दयोर्जीवभेदकगुणपूर्तिवाचकत्वव्याख्यानपरेण दर्शितः । द्वितीयस्तु प्रत्यक्षवच्च प्रामाण्यं स्वत एवागमस्य हि’ इत्यत्र अतःशब्दस्य वेदादिशब्दप्रामाण्यार्थपरत्वव्याख्यानेन । तृतीयस्तु ‘शक्ति-श्चैवान्विते स्यार्थ’ इत्यत्र शब्दस्यान्वितार्थशक्तत्वादित्येवंरूपार्थपरत्वव्याख्यानान्तरेण प्रदर्शयिष्यते । चतुर्थस्तु वेदादेः सिद्धार्थे ब्रह्मणि प्रामाण्यादित्येवंरूपार्थपरत्वव्याख्यानरूपेण ‘कार्यता चे’त्यादिना प्रदर्शयिष्यत इति विषयसमर्थनपरतयेत्युक्तम् ॥

### **यादुपत्यं**

जैमिनीया इत्यनेन पूर्वत्रेवोत्तरत्रापि न स्वयूथ्यानां बादरायणीयानां मतं निराक्रियते किन्तु वियूथ्यानां प्राभाकराणां मतमिति दर्शयति ॥

### **श्रीनिवासतीर्थीया**

द्वेधेति ॥ अतः भगवत्प्रसादसाध्यमोक्षलक्षणप्रयोजनस्य सत्त्वात्; अतो बन्धस्य सत्यत्वादिति द्वेधा व्याख्यायेत्यर्थः ॥

### **वाक्यार्थरत्नमाला**

भ्रान्तिं निरस्यन्निति । अतो यथार्थेत्येतद्भाष्यावतारमूले वर्णकान्तर-मित्यर्थान्तरत्वोक्तया मोक्षस्य भगवत्प्रसादैकसाध्यत्वादिति प्रागुक्तार्थापेक्षया यथार्थबन्धस्य विष्णुप्रसादं विना निवृत्त्यभावादित्यर्थस्य भिन्नस्यैवोक्तत्वमिति लाभे सत्येक एवार्थ उक्त इति प्रतीत्यनुदयात्त-न्निरासाय द्वेधेति न वाच्यमित्यत उक्तं भ्रान्तिमिति । उत्तरग्रन्थस्यापीति । अत्र न केवलं पूर्वग्रन्थे भ्रान्तिः । किन्तूत्तरग्रन्थेऽपि भ्रान्तिरिति भ्रान्तिमात्रसमुच्चयेऽपि शब्द इति विवक्षितत्वात्पूर्वत्रोत्तरत्र च भ्रान्तिविषयभेदेऽपि न क्षतिः । पृथिवी द्विविधा । नित्याऽनित्या च । परमाणुरूपा नित्या कार्यरूपा अनित्या । सापि शरीरेन्द्रियविषयरूपेत्यादाववान्तरविभागवत्त्वमात्रे समुच्चयदर्शनात् । यद्वैक एवार्थ इति पूर्वत्र जिज्ञासोत्थज्ञानजात्तत्प्रसादादेव मुच्यत’ इत्यनेनातःशब्दार्थ उक्तः । तदुत्तरानुव्याख्यानं तूत्सूत्रार्थकथनरूपमिति भ्रान्तिरिति विवक्षितत्वाद्विशिष्टसमुच्चय एव विवक्षित इति ज्ञेयम् । भ्रान्तिमिति द्वितीयस्य निराकर्तुमित्युत्तरेण सम्बन्धः । पूर्ववदिति । पूर्वत्र यथा प्रयोजनसमर्थनपरातः-शब्दार्थकथनरूपत्वं तथेत्यर्थः । तत्रातःशब्दं व्याख्यातीत्यनेनोत्सूत्रार्थप्रतिपादनत्वभ्रान्तिपरिहारः । विषयसमर्थनेत्यनेन प्रयोजनसमर्थनेत्युक्तभ्रान्तिपरिहारः । उभयत्रापि
वक्ष्यमाणरीत्या मूलार्थ-गवेषणायां तथाप्रतीतिरित्याशयेन
भ्रान्तिमित्युक्तमिति ज्ञेयम् ।



