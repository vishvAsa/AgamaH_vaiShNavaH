+++
title = "१२ शालिकानाथोक्तकायस्वरूप निरासः"

+++


## तदिष्टं साधनं तथा

**शालिकानाथोक्तकायस्वरूप निरासः**

***तदिष्टं साधनं तथा***

### **सुधा**

एतेनैतदपि निरस्तम् । यदुक्तम् । ‘फलसाधनता नाम या सा नैव हि कार्यता । कार्यता कृतिसाध्यत्वं फलसाधनता पुनः । कारणत्वं फलोत्पादे ते भिद्येते परस्परमि’ति ॥ ननु सत्यपि चन्द्रमण्डलादाविष्टसाधनत्वे न कार्यताबुद्धिरिति चेत् । केयं कार्यताबुद्धिः । इष्ट-साधनताबुद्धिस्तदतिरिक्ता वा । आद्ये कथं सा नास्ति । द्वितीयो न, अनिरूपणात् ।

ननु कार्यज्ञानं प्रवर्तकं नेष्टसाधनज्ञानमिति चेन्न असिद्धेः । अतीतादौ प्रवृत्तिप्रसङ्ग इति चेन्न तस्येदानीमिष्टसाधनत्वाभावात् । अन्यथाऽतीतकार्येऽप्ययं प्रसङ्गस्तुल्यः ।

### **वाक्यार्थचन्द्रिका**

कार्यताफलसाधनतयोरेकार्थनिष्ठत्वेऽपि कार्यतायाः कृतिसाध्यतारूपत्वा-त्फलसाधनतायाश्च फलोत्पादकारणतारूपत्वात्तयोर्भेद एवेति शालिकानाथोक्तमपि कार्यतायाः कृतिसाध्यत्वरूपत्वाभावस्येष्टसाधनतारूपत्वस्य च व्युत्पादनेन निरस्तमित्याह ॥ एतेनेति ॥ ननु चन्द्रमण्डलादौ सत्यपीष्टसाधनत्वे कार्यताबुद्धेरभावेनेष्टसाधनतामात्रस्य कार्यतारूपत्वाभावे सिद्धे चन्द्रमण्डलादिरूपेष्टसाधनव्यावृत्त्यर्थत्वेनैव कृतिसाध्यताविशेषणस्य सार्थक्यमित्याशयेन शङ्कते ॥ नन्विति ॥ तत्र कार्यताबुद्ध्यभावोऽसिद्ध इत्याह ॥ केयमिति ॥ ननु प्रवर्तकज्ञानविषयस्यैव कार्यत्वात्कृतिसाध्येष्ट साधनताज्ञानस्यैव प्रवर्तकत्वेनेष्टसाधनताज्ञानमात्रस्यातिप्रसञ्जकतयाऽप्रवर्त-कत्वात्कथं विशेषणवैयर्थ्यंमित्याशयेन गूढाभिसन्धिः शङ्कते ॥ नन्विति ॥ अतिप्रसङ्गस्य कृतिसाध्यत्वा विशेषणेऽपि सुपरिहरत्वादिष्टसाधनत्वज्ञानमात्रस्याप्रवर्तकत्वासिद्धेरिति गूढाभिसन्धिरेव परिहरति ॥ असिद्धेरिति ॥ उभौ स्वाभिसन्धिमुद्घाटयतः ॥ अतीतादावित्यादिना ॥

ननु चन्द्रमण्डलादौ कार्यताबुद्धिप्रसङ्गमतिरिक्तकार्यताया अनिरूपणेनेष्टसाधनताबुद्धेश्चेष्टतयेष्टा-पादनतया निरस्यातीतादौ प्रवृत्तिप्रसङ्गं चेदानीमिति विषणेन निरस्य कृतिसाध्यत्वरूपविशेषणस्य वैयर्थ्यव्युत्पादने कृतिसाध्यत्वविशिष्टेष्टसाधनतायाः कार्यतारूपत्वोक्त्या तदतिप्रसङ्गद्वयपरिहारकतत्त्व निर्णयकर्मनिर्णयटीकाभ्यां विरोध इति चेन्न । कृतिसाध्येष्टसाधनतायाः कार्यपदार्थत्वप्रबर्तकत्वाभ्युप-गमेऽपि न क्षतिः । इष्टसाधनतातिरिक्तकृत्युद्देश्यतारूपायाः कालत्रयानवमृष्टविधिरूपाया वा पराभिमत कार्यतायाः कार्यपदार्थत्वप्रवर्तकत्वयोरनभ्युपगमादित्यभ्युपगमवादेन निर्णयटीकयोः प्रवृत्तत्वात् । इह तु कार्यता च न काचित्स्यादित्यनुव्याख्यानानुसारेण कृतिसाध्यत्वविशेषणवैयर्थ्यं प्रतिज्ञाय तदुपपादनाय वस्तुस्थितिमनुरुद्ध्य प्रकारान्तरेणातिप्रसङ्गयोः परिहृतत्वात् । कर्मनिर्णयटीकायां कृतिसाध्यत्वैकार्थ समवायमात्रमिष्टसाधनतायास्तज्ज्ञानमात्रस्यैव प्रवर्तकत्वमित्येवंपरत्वसम्भवाच्च । न चैवमिदानीमिति विशेषणेन भूताद्यतिप्रसङ्गनिरासेऽपि चन्द्रमण्डलादाविदानीमिष्टसाधनत्वसद्भावात्प्रवृत्तिप्रसङ्गोदुर्वार इति वाच्यम् । कृत्यसाध्यताज्ञानाभावदशायामिष्टापत्तेः । तज्ज्ञानदशायां तु तस्यैव प्रतिबन्धकत्वात् । न चैवं कृतिसाध्यताज्ञानस्यावश्यकत्वमिति वाच्यम् । कृत्यसाध्यताज्ञानाभावे कृतिसाध्यत्वज्ञाना-भावेऽपीष्टसाधताज्ञानमात्रेण प्रवृत्त्या व्यभिचारेण तस्यानावश्यकत्वात् । न च साक्षादविरोधिनो ज्ञानस्य जनकीभूतज्ञानविघटकत्वेनैव प्रतिबन्धकतया कृत्यसाध्यत्वज्ञानस्य प्रतिबन्धकत्वे कृतिसाध्यत्व-ज्ञानस्य हेतुत्वमनिवार्यमिति वाच्यम् । फलेच्छाया अभावे फलं दैवादन्यकृतितो वा भवत्वितीच्छायां वा कृतिसाध्यत्वविशिष्टेष्टसाधनताज्ञाने सत्यपि कृत्या फलं साधयिष्यामीति कृतिसाध्यत्वप्रकारकफलेच्छाया अभावेन प्रवृत्त्यभावेन तादृशेच्छाया आवश्यकत्वात्प्रवृत्तिजनकीभूतफलेच्छाविघटकत्वेन वाऽत्यन्ता-न्योन्याभावगर्भव्याप्तिज्ञानेऽन्योन्यात्यन्ताभावगर्भव्यभिचारज्ञानस्येव वा मणिमन्त्रादिवत्स्वरूपेण वा प्रतिबन्धकत्वोपपत्त्या जनकीभूतज्ञानविघटकत्वनियमाभावेन कृतिसाध्यत्वज्ञानहेतुतानापत्तेः । अन्यथा बलवदनिष्टानुबन्धित्वज्ञानस्य प्रतिबन्धकतया तादृशानिष्टाननुबन्धित्वज्ञानस्यापि प्रवृत्तिहेतुता स्यात् । न चेष्टापत्तिः । तादृशज्ञानाभावेऽपि बलवदनिष्टानुबन्धित्वज्ञानाभावमात्रेणेष्टसाधनताज्ञानादेव प्रवृत्ते-रनुभवसिद्धत्वात् । बलवदनिष्टानुबन्धित्वज्ञानस्य चोक्तावश्यकफलेच्छाविघटकत्वेन प्रतिबन्धकत्वम् । तादृशफलेच्छाभावेनैव च विषसम्पृक्तभोजनादावप्रवृत्तिश्च । एवञ्च कृतिसाध्यताज्ञानस्याहेतुत्वाद्युक्त- मुक्तं कृतिसाध्यत्वविशेषणस्य वैयर्थ्यादीति दिक् ॥ अन्यथेति ॥ कार्यताज्ञानस्य प्रवर्तकत्वं वदताऽप्यतीतकार्ये प्रवृत्तिप्रसङ्गस्येदानीमिति विशेषणविवक्षां विना प्रकारान्तरेण परिहर्तुमशक्य-त्वादिति भावः ।

### **परिमल**

एतेनेति ॥ कृतिसाध्यत्वस्य निषिद्धेऽपि समत्वादिति कथनेनेत्यर्थः । न कार्यताबुद्धिरिति पदच्छेदः ।

### **यादुपत्यम्**

एतेनेति ॥ क्वतिसाध्यत्वस्य कार्यतारूपत्वनिराकरणेनेत्यर्थः । तथा च कृति-साध्यत्वस्योक्तरीत्याकार्यतारूपत्वाभावेनात्र तस्य फलसाधनताभेदकथनं प्रकृतानुपयुक्तमिति भावः । यद्यपि यागादिरूपमेकमेव वस्तु कृतिसाध्यं फलसाधनं च । तथाऽपि तन्निष्ठयोः कृतिजन्यत्व-फलजनकत्वात्मकयोः कृतिसाधयत्वफलसाधनत्वयोर्धर्मयोर्भेद एवेति श्लोकार्थः । तस्मिन्सत्यप्यस्या-सत्त्वाद्भेद एव तयोरित्याशयेन शङ्कते ॥ नन्विति ॥ यद्यपि न कार्यतेत्येव वक्तव्यम् । तथाऽपि तदुपपादनाय बुद्धिप्रतिषेध इति ज्ञातव्यम् । प्रवर्तकज्ञानविषयत्वतदभावरूप विरुद्धधर्माधिकरणत्वा-त्तयोर्भेद आवश्यक इत्याशयेन शङ्कते ॥ ननु कार्यज्ञानमिति ॥ असिद्धेरिति ॥ इष्टसाधनज्ञानस्यापि प्रवर्तकत्वेनोक्तहेतोरसिद्धिरित्यर्थः ।

### **श्रीनिवासतीर्थीया**

फलसाधनत्वं नाम किमित्याशङ्कायां फलोत्पादे कारणत्वमेवेत्याह ॥ कारणत्वमिति ॥ ते भिद्येते इति ॥ फलसाधनत्वं कार्यतारूपं कृतिसाध्यत्वं च भिन्नमेवेत्यर्थः ॥ एतेनेति ॥ कृतिसाध्यत्वरूपकार्यत्वस्य निषिद्धत्वस्य समत्वत इत्यनेन निराकरणेनेत्यर्थः । इष्ट-साधनत्वं न कार्यतेत्याशङ्कते ॥ ननु सत्यपीति ॥ ननु कार्यज्ञानमिति ॥ तथा च नेष्टसाधनत्वं कार्यत्वमित्यर्थः । असिद्धेरिति ॥ कार्यताज्ञानस्य प्रवर्तकत्वासिद्धेरित्यर्थः । इष्टसाधनताज्ञानस्य प्रवर्त-कत्वे बाधकमाशङ्कते ॥ अतीतादाविति ॥ अतीतभोजनादावित्यर्थः ॥ इदानीमिति ॥ विशेषणं तवाप्यावश्यकमित्याह ॥ अन्यथेति ॥ कार्ये भोजने । अयं प्रसङ्गः प्रवृत्तिप्रसङ्गः । तथा चेदानीं कृतिसाध्यत्वं नास्तीति प्रवृत्तिप्रसङ्गः परिहर्तव्यः सोऽस्माकमपि तुल्य इत्यर्थः ॥

### **वाक्यार्थरत्नमाला**

ननु सत्यपीति पूर्वग्रन्थेन भिन्नार्थतया ननु कार्यज्ञानमिति ग्रन्थं योजयति ननु प्रवर्तकेति । चन्द्रमण्डलादावतिप्रसङ्गस्य निराकरणादतीतादावतिप्रसङ्गं वक्ष्यमाणमभिप्रेत्योक्तं गूढाभिसन्धिरिति । न चैवं सुधायाः कृतिसाध्यकार्येत्यादि तर्कताण्डवानुसारेण विरोधमाशङ्क्य तदुक्तप्रकारेण परिहारे सत्येव प्रकारान्तरेण स्वयं तद्ग्रन्थानां विरोधं परिहरति ननु चन्द्रमण्डला-दावित्यादिना दिगित्यन्तेन । कालत्रयानवमृष्टेत्येतत्किञ्च कालत्रयानवमर्शो विधेरित्युत्तरमूले स्पष्टम् । स्वरूपेणेति । सिद्धेरनुमितिं प्रतीवेत्यपि ज्ञेयम् । आदिपदेन सिद्धिपरिग्रह इति वा । न चैवं जनकीभूतं ज्ञानं विघटयत एवेत्यादितर्कताण्डवमनुसृत्य समानन्यायत्वाशयेनाशङ्कते न च साक्षादिति । दृश्यते हि फलं दैवादीत्याद्युक्तग्रन्थानुसारेण परिहरति फलेच्छाया इति । कृत्या फलमित्यादि । साधने कृत्यसाध्यत्वेन ज्ञाते फले कृतसाध्यत्वं न ज्ञातुं शक्यम् । न च फलस्य कृतिसाध्यत्वाज्ञाने फले तत्प्रकारिका इच्छा युक्तेति भावः । एवं जनकीभूतज्ञानविघटकत्वेन प्रतिबन्धकत्वाभावेऽपि प्रवृत्ति-जनकीभूतफलेच्छाविघटकत्वेन कृत्यसाध्यत्वाज्ञानस्य प्रतिबन्धकत्वोपपत्तेर्न कृतिसाध्यत्वज्ञानस्य हेतुत्वप्राप्तिरिति समाधिमुक्तवा जनकीभूतज्ञानविघटकत्वाभावेऽपि स्वरूपेणैव प्रतिबन्धताया अप्यन्यत्र दृष्टत्वात् प्रकृतेऽपि कृत्यसाध्यताज्ञानस्य स्वरूपेणैव प्रतिबन्धकत्वपक्षेन कृतिसाध्यताज्ञानस्योक्तरीत्या हेतुत्वप्राप्तिरित्याह अत्यन्तान्योन्येति । व्यभिचारज्ञानस्येव इत्यत्र मणिमन्त्रादिवदिति सम्बध्यते । तथाच मणिमन्त्रादिवदुक्तव्यभिचारज्ञानस्य स्वरूपेणैव प्रतिबन्धकत्वमिव कृत्यसाध्यताज्ञानस्यापि स्वरूपेणैव प्रतिबन्धकत्वोपपत्त्येति योजना । मणिमन्त्रादिवदित्यादिपदेन अनुमितिप्रतिबन्धकीभूत-सिद्धिग्रहणम् । इति प्रकारान्तरेणेति पाठः । तत्त्वप्रदीपिकाटीकानुसारेण किन्त्वित्यादिकारिकां फलसाधनता नामेत्येतत्कारिकासङ्गतत्वेन योजयति फलसाधनतेत्यादिना शालिकानाथ इति । एतत्कारिकायाः शालिकानाथवाक्यत्वेन उक्तटीकायामुक्तत्वादिति भावः । वाक्यार्थमातृकाग्रन्थ इति पूरणीयम् । वाक्यार्थमातृकागतं तद्वचनमिति तत्त्वप्रदीपिकाटीकोक्तेः । अधिकं तत्त्वप्रदीपिका-न्यायमकरन्दसमन्वयाधिकरणीयशाङ्करभाष्यभामतीषु तट्टीकासु चोक्तप्रकारेण ज्ञेयम् । कृत्यसाध्यताज्ञानं प्रतिबन्धकमित्यत्र कृत्यसाध्येत्यस्य कृतिसाध्यं न भवतीति वा कृतिसाध्यभिन्नमिति वा कृतिसाध्यत्वानधिकरणमिति वेत्यादिरूपेणार्थाङ्गीकारे अनेकेषां प्रतिबन्धकत्वकल्पनापत्त्या लाघवेन कृतिसाध्यत्वज्ञानमेव कारणमित्येतत्तु चतुर्थस्य द्वितीये वर्तमानाप्यचिरमनुभूयत इत्येतन्मूलविचारावसरे
निराकरिष्यामः ।





