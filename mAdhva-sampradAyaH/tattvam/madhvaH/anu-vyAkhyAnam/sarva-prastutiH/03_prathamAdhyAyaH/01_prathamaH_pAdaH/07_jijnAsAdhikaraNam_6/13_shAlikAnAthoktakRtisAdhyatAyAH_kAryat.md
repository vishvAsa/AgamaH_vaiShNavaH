+++
title = "१३ शालिकानाथोक्तकृतिसाध्यतायाः कार्यत्वनिरासः"

+++


## तदिष्टं साधनं तथा

**शालिकानाथोक्तकृतिसाध्यतायाः कार्यत्वनिरासः**

***तदिष्टं साधनं तथा***

### **सुधा**

न तत्रेष्टसाधनतामात्रं गमकं किन्तु कृतिसाध्यतावच्छिन्नम्; गम्यं तु कृत्युद्देश्यत्वमात्रमिति चेत् । तथाऽपि भूताद्यतिप्रसङ्गानिवारणात् । न हि भूतादिकं न कृति-साध्यम् । तथा सति कथं तत्ततो जातम् ॥ तथाऽपि नेदानीं कृतिसाध्यमिति चेत् । इष्टसाधनत्वमपि तथेति व्यर्थं विशेषणम् ॥ गम्यगमकयोः कथं न भेद इति चेन्न । तद्भावस्यैवानभ्युपगमात् ॥ ननु तथा सति लोकविरोधः स्यात् । तथा हि । लौकिका हीदं मे कार्यमित्युक्तवा कुत इति पृष्टा इष्टसाधनत्वादिति हेतुमाचक्षत इति चेन्न । द्विविधं खलु कार्यमिष्टमिष्टसाधनं च । तत्रेष्टसाधन-त्वादिति विवक्षितकार्यव्याख्यानं लौकिकानाम् ॥

किञ्च प्रथममिष्टसाधनताज्ञानं ततश्चेच्छा ततः प्रयत्नस्ततः परिस्पन्द इत्यात्मन्येवैकार्थविषया धर्मा जायन्ते । न त्वर्थे कश्चिदतिशयोऽनुभूयते । योऽभिमतसाधनतयाऽनुमीयत इति ॥

### **वाक्यार्थचन्द्रिका**

इदानीमित्यविवक्षायामपि प्रकारान्तरेणातिप्रसङ्गपरिहारसम्भवान्न प्रतिबन्दी ग्रहणं युक्तमित्याशङ्कते ॥ न तत्रेति ॥ प्रकारान्तरासम्भवमाह ॥ तथाऽपीति ॥ कृतिसाध्यत्वरूप-विशेषणं विवक्षित्वाऽपीदानीमितिविवक्षाया आवश्यकत्वे इष्टसाधनत्व एव तद्विवक्षयाऽतिप्रसङ्गपरिहार-सम्भवे कृतिसाध्यत्व विशेषणं गमके व्यर्थमित्याह ॥ इष्टेति ॥ ननु माऽस्तु कृतिसाध्यत्वमिति विशेषण मिदानीमिष्टसाधनत्वमेवास्तु कार्यतागमकम् । तथाऽपि गम्यगमकभावादेव भेदसिद्धेरिष्टसाधनतैव कार्यतेत्युक्तहानिरेवेत्याशयेन शङ्कते ॥ गम्येति ॥ कार्यत्वेष्टसाधनत्वयोर्गम्यगमकभावं वदता त्वयाऽपीष्ट साधनत्वे इदानीमिति विशेषणं विवक्षणीयमिति प्रवर्तकत्वेऽपि तद्विवक्षया नातिप्रसङ्ग इत्यत्रैव तात्पर्यं न तु तयोर्गम्यगमकभावेऽपीत्याशयेनाह ॥ तद्भावस्येति ॥

एवं गम्यगमकाभावानभ्युपगमे बाधकमुद्धृतम् । अधुनेष्टसाधनताज्ञानेच्छाप्रयत्नपरिस्पन्दाना-मेकार्थविषयाणां क्रमिकाणामात्मन्येव जायमानतया तत्तद्विषयत्वस्य तत्तत्सामग्रीजन्यस्य तत्सिद्धि-निबन्धनसिद्धिकस्येष्टसाधनतासाध्यविषयनिष्ठातिशयरूपत्वाभावाद्विषयनिष्ठस्य कृतिसाध्यत्वस्य च कार्यतागमककोटौ त्वया निवेशस्याभ्युपगमादिष्टसाधनतागम्यत्वासम्भवाच्च कृत्युद्देश्यत्वस्य चेष्टयागादि निष्ठत्येष्टसाधनत्वातिरिक्तस्याभावेन त्वदभिमतकालत्रयानवमृष्टकार्यस्य चासत्कल्पनाया वक्ष्यमाणत्वाच्च गम्यस्यैवाभावात्मकयोर्गम्यगमकभाव इति तदभ्युपगमे बाधकमाह ॥ किञ्चेति ॥

### **परिमल**

व्यर्थं विशेषणमिति ॥ कृतिसाध्यत्वावच्छिन्नत्वविशेषणमित्यर्थः । विवृतमेतत्सर्वं निपुणतरं कार्यताज्ञानस्य प्रवर्तकत्वभङ्गे तर्कताण्डवे द्वितीयपरिच्छेदे ॥

### **यादुपत्यम्**

मतान्तरमाशङ्कते ॥ न तत्रेष्टसाधनतामात्रेति ॥ व्यर्थमिति ॥ आवश्यके नेदानीमिति विशेषणेनैव भूतादावतिप्रसङ्गभङ्गे सति तन्निवृत्त्यर्थं कृतिसाध्यताविशेषणं व्यर्थमित्यर्थः । न तु प्रवर्तकज्ञानेऽपीदं विशेषणं व्यर्थमित्यर्थः । इदानीमिष्टसाधने चन्द्रमण्डलादावतिप्रसङ्गभङ्गाय कृतिसाध्यत्वविषणस्यापि प्रवृत्त्यर्थमावश्यकताया अन्यत्रोक्तत्वात् । अत एवास्य वाक्यस्य कृति-साध्यतैकार्थसमवेतेष्टसाधनताज्ञानादेव प्रवृत्त्युपपत्तेरिति कर्मनिर्णयटीकया कृतिसाध्येष्टसाधनतायाः कार्यतापरपर्यायत्वादिति विष्णुतत्त्वनिर्णयटीकया च न विरोधः । अत्रापि प्रवर्तकज्ञाने कृतिसाध्यत्व-विशेषणस्य चन्द्रमण्डलादावनतिप्रसङ्गायावश्यकत्वस्याभिप्रेतत्वात् । वैयर्थ्योक्तेश्च भूताद्यतिप्रसङ्गवारण मात्राभिप्रायकत्वात् । अन्ये तु निर्णयटीकयोः प्रवर्तकज्ञाने कृतिसाध्यत्वविशेषणमावश्यकमित्यभिप्रायः। सुधायास्तु कृतिसाध्यत्वस्य लिङाद्यर्थतायामेव वैयर्थ्यं न प्रवर्तकज्ञानेऽपीत्यभिप्रायः । अत एव लिङाद्यर्थस्त्विष्टसाधनत्वमेवेति कर्मनिर्णये भगवत्पादीयवचनमित्याहुः । यद्वा इष्टसाधनताज्ञानमेव प्रवर्तकं न कृतिसाध्यत्वमपि प्रवर्तकज्ञाने विवक्षितं व्यर्थत्वात् । न चैवं तक्षकचूडामण्याहरणादौ प्रवृत्ति-प्रसङ्गः । तत्कृतिसाध्यताज्ञानदशायां प्रवृत्त्यापादने इष्टापत्तेः । तदसाध्यत्वज्ञानदशायां त्वावश्यक्याः कृत्या फलं साधयिष्यामीति कृतिसाध्यत्वप्रकारिकायाः फलेच्छाया अभावादेवाप्रवृत्तेः । न हि साधने कृत्यसाध्यत्वेन ज्ञाते फले कृतिसाध्यत्वं ज्ञातुं शक्यम् । न च फलस्य कृतिसाध्यत्वाज्ञाने फले तत्प्रकारिकेच्छा युक्ता । न च कृतिसाध्यत्वविशिष्टेष्टसाधनताज्ञानस्य प्रवर्तकत्वाङ्गीकारेणैव सामञ्जस्ये नोक्तफलेच्छाया आवश्यकत्वमिति वाच्यम् । उक्तविशिष्टज्ञाने सत्यप्युक्तफलेच्छारहितस्य चेतनस्या-प्रवृत्तेः । दृश्यते हि फलं दैवादन्यकृतितो वा मम सिध्यत्वितीच्छायामुक्तविशिष्टज्ञाने सत्यप्युक्त-फलेच्छाभावेन प्रवृत्त्यभावः । एवं च यागादेः कृतिसाध्यताज्ञानं फलं कृत्या साधयिष्यामीति कृतिसाध्यत्वप्रकारिका या आवश्यकीफलेच्छा तदुत्पादनोपक्षीणं न तु प्रवर्तकम् । तथा च कृतिसाध्यत्व ज्ञानस्य साक्षात्प्रवृत्त्युपयोगनिषेधकोऽयं ग्रन्थः । निर्णयटीके तु परम्परया तदुपयोगपरे इति न विरोधः । नन्वेवमपि क्रियायाः कृतिसाध्यत्वज्ञानं प्रवृत्त्यमर्थमावश्यकम् । अन्यथोक्तफलेच्छाया एवा सम्भवादिति चेत् । सत्यम् । न तु द्विविधप्रत्ययजन्यम् । क्रियायाः कृतिसाध्यत्वस्य कृत्यन्वयव्यतिरेकगम्यत्वेन तत्र लिङादिशक्तेरकल्पनात् । न हि यजेतेत्यादिशब्दः स्वर्गादिकामस्य यागादिः कृतिसाध्य इत्याह ॥ किं त्विष्टसाधनमित्येव । तत्र शक्तः प्रवर्ततेऽशक्तस्तु नेत्येवानुभवसिद्धम् । किञ्च कृतिसाध्यत्वे सतीष्टसाधनत्वं न लिङाद्यर्थः । साध्यत्वसाधनत्वयोः प्रतियोगिभेदेन कालभेदेन चाविरोधेऽपि सकृत्प्रयुक्तेन लिङादिना वृत्तिं विनोपस्थित्यसम्भवात् । नन्वेवमपि सविषान्नभोजनादौ निषिद्धेऽ-गम्यगमनादौ च प्रवृत्तिप्रसङ्ग इति चेन्न । विकल्पासहत्वात् ।

तथाहि । किमगम्यगमनादिजन्ये सुखे रागौत्कट्येन तज्जन्ये दुःखे यस्य द्वेषो नास्ति तस्य प्रवृत्तिरापाद्यते, यस्य तज्जन्ये दुःखे द्वेषौत्कट््येन तज्जन्ये सुखे नेच्छा तस्य वा । नाद्यः रागान्धस्य प्रवृत्तिदर्शनेनेष्टत्वात् । न द्वितीयस् तत्रेष्टसाधनत्वस्यैवाभावात् । इष्टसाधनत्वं हीच्छाविषयसाधनत्वम् । तत्कथं तज्जन्ये सुखे इच्छाविरहे भवेत् । न चैवमिच्छाज्ञानस्यापि प्रवर्तकत्वापत्तिः । न हि इच्छाविषयसाधनमेतदिति ज्ञानं प्रवर्तकं येनोक्तदोषः । किं नाम स्वरूपसती यत्रेच्छा तत्साधनता-ज्ञानमेव । इदं चाचार्याभिप्रेतमेव । कथमन्यथा ‘कार्यं न हि क्रियाव्याप्यं निषिद्धस्य समत्वत’ इत्यादिना क्रिया व्याप्यत्वादेर्निषिद्धसाम्येन कार्यतारूपत्वं निराकृत्य ‘तदिष्टं साधनं तया कार्यमि’तीष्टेष्ट-साधनत्वयोः कार्यतारूपत्वमुक्तमुपपन्नं स्यात् । एतेनेष्टसाधनताज्ञानं न प्रवर्तकम् । परेष्टसाधनमिति ज्ञानेऽपि प्रवृत्त्यभावात् । नापि स्वेष्टसाधनमिति ज्ञानम् । इष्टसामान्यत्वज्ञानेनेष्ट विशेषस्वर्गादि-साधनयागादावप्रवृत्तेः । किन्तु स्वर्गो मेऽस्त्वित्यादीच्छाप्रकारीभूतस्वर्गादिविशिष्टं प्रति साधनत्वेन ज्ञानम् । एवं च प्रवर्तकज्ञानानामननुगम इति निरस्तम् । स्वरूपसदिच्छाविषयसाधनत्वज्ञानत्वेन तेषामनुगमात् । एतेन निषिद्धादौ प्रवृत्तिप्रसङ्गपरिहाराय चिन्तामणिकारेणोक्तं बलवदनिष्टाननुबन्धित्वेन वेष्टोत्पत्तिनान्तरीयकदुःखाधिकदुःखाजनकत्वेन वेष्टोत्पत्त्यनान्तरीयकदुःखाजनकत्वेन वा विशिष्टमेवेष्ट-साधनत्वं विधिप्रत्ययगम्यं प्रवर्तकम् । अत्र यद्यप्याद्ये बलवत्वमनुगतमेकं नास्तीति द्वितीयेऽप्यक्लेशरूपे रामस्मरणादौ तत्साध्येष्टोत्पत्तिनान्तरीयकं दुःखमप्रसिद्धमिति शङ्का । तथाऽपि तृतीये न काऽपि शङ्केति । तदपि तुच्छम् । उक्तरीत्या प्रवृत्ताववश्यापेक्षितायाः फलेच्छाया एव तत्राभावेन स्वरूप-सदिच्छाविषयसाधनत्वज्ञानस्यैवाभावेना प्रवृत्त्युपपत्तौ उक्तविशेषणत्रयस्यानपेक्षितत्वात् । तस्माल्लिङा-दिना यागादाविष्टसाधनतयाऽवगते यागादिर्मत्कृतिसाध्यो मत्कृतिं विनाऽसत्त्वादिति मानान्तरेणात्र कृतिसाध्यतावगमे स्वर्गादिफलं कृत्या साधयिष्यामीति फलेच्छायां च सत्यां यागादौ प्रवृत्तिर्भवतीत्यनु-भवादनन्यलभ्यमिष्टसाधनत्वमेव विधिप्रत्ययबोध्यं साक्षादेव प्रवर्तकम् । कृतिसाध्यत्वं तु मानान्तरगम्यं तस्य न साक्षात्प्रवर्तकत्वं किं तूक्तफलेच्छाजनकतयान्यथासिद्धमिति साधूक्तं कृतिसाध्यताविशेषणस्य व्यर्थत्वादिति ॥ केचित्तु तक्षकचूडामण्याहारणादौ कृत्यसाध्यताज्ञानं प्रतिबन्धकमिति कृतिसाध्यत्वज्ञानं प्रतिबन्धकनिरासोपक्षीणमतो न तत्साक्षात्प्रवृत्तिजनकं किं त्विष्टसाधनत्वज्ञानमेवेत्यस्य वाक्यस्य भावमाहुः । तच्चिन्त्यम् । इष्टसाधनताऽज्ञानस्यापि प्रवृत्तिप्रतिबन्धकत्वेनेष्टसाधनताज्ञानमपि प्रतिबन्धक-निरासोपक्षीणमिति वक्तुं शक्यत्वात् ।

### **श्रीनिवासतीर्थीया**

अतिप्रसङ्गपरिहारमाशङ्कते ॥ न तत्रेति ॥ गमकं कार्यतानुमापकम् । येनातीतादावपि तेन कार्यतावगमापत्तिरित्यर्थः ॥ भूतादीति ॥ अतीतादीत्यर्थः । कृतिसाध्यत्व-विशेषणमपि तत्रास्तीत्याह ॥ न हीति ॥ ततो जातं कृतितो जातम् ॥ व्यर्थमिति ॥ इदानीमिति विशेषणेनैव भूताद्यतिप्रसङ्गपरिहारस्य जातत्वात्कृतिसाध्यत्वविवेषणं व्यर्थमित्यर्थः । अस्मन्मते इष्टसाधनत्वस्यैव कार्यत्वे चन्द्रमण्डलादावपि प्रवृत्तिप्रसङ्ग इति न वाच्यम् । प्रवर्तकाभावात् । कृतिसाध्यत्वे सति कृत्युद्देश्यत्वरूपकार्यतायाः प्रवर्तकत्वाङ्गीकारात् । तस्याश्च तत्राभावात् । तथा च लिङ्वाच्यं कार्यत्वमिष्टसाधनत्वं प्रवर्तककार्यत्वाद्भिन्नम् । प्रवर्तककार्यत्वं च ततो भिन्नमित्येवं कार्यद्वय-मङ्गीकृतमिति न कश्चिद्दोषः । कार्यता च न काचित्स्यादिष्टसानतां विनेत्येतदयुक्तमिति शङ्कते ॥ गम्यमगमकयोरिति ॥ कार्यत्वं गम्यम् । इष्टसाधनत्वं गमकम् । तथा च कथं तयोरैक्यमित्यर्थः ॥ तद्भावस्यैवेति ॥ गम्यगमकभावस्यैवेत्यर्थः । व्याख्याने बीजमाह ॥ द्विविधमिति ॥ योऽतिशयः कार्यताख्यः ॥ अभिमतसाधनतयेति ॥ इष्टसाधनत्वेन हेतुनाऽनुमीयेतेत्यर्थः ।

### **वाक्यार्थरत्नमाला**

गमके व्यर्थमित्याहेति । यत्त्वन्यथाख्यातौ व्यर्थमितीति प्रतीकमुपादाय आवश्यकेनेत्यादिना प्रवर्तकपुरस्कारेण विचारकरणं तत्त्वनिर्णयटीकादिविरोधपरिहारादियत्नश्च तत्सर्वं पूर्वोत्तरापरामर्शमूलकमिति स्पष्टम् । पूर्वमिष्टसाधनताज्ञानस्य प्रवर्तकत्वविचारः कृतः । किञ्च कृतिसाध्यत्वं कृत्युद्देश्यत्वमिष्टसाधनत्वं चेत्यारभ्य तु तस्य कार्यताज्ञानप्रयोजकत्वं परेणोक्तमस्ति । तत्राप्यतिप्रसङ्गस्तुल्यस्तत्परिहारायेदानीमिति विशेषणदाने समं प्रकृतमित्येवं गम्यगमकत्वरूपेणेष्ट-साधनत्वकार्यत्वयोः प्रसक्तिमाश्रित्य विचारो मूले सिद्ध इति व्यर्थं विशेषणमित्यत्रापि गमके विशेषण-वैयर्थ्यस्यैव व्याख्येयतया प्राप्तत्वेन प्रवर्तकज्ञानपुरस्कारेण विचारस्यासङ्गतत्वात् कृतिसाध्यता-विशेषणस्य व्यर्थत्वादिति पूर्वमूल एव प्रवर्तकज्ञानशरीरे विशेषणवैयर्थ्यस्य स्पष्टमुक्ततया अत्र क्रियमाणचर्चायास् तद्व्याख्यावसर एव कथञ्चित्सङ्गतत्वाच्चेत्यलम् । गम्यगमकभावमाश्रित्य विशेषण-वैयर्थ्यं प्रागभिधायैवेदानीं गम्यगमकभावस्यैवानङ्गीकारे पूर्वविरोध इत्यतो यथा न विरोधस्तथा आशयं दर्शयन्नवतारयति कार्यत्वेष्टेति । पूर्वोत्तरग्रन्थयोर्भेदं दर्शयन् अनुसारेणापेक्षितपूरणेन व्याख्यानं कुर्वन्नवतारयति एवं गम्यगमकेति । वक्ष्यमाणत्वाच्चेति । वर्तमानमतीतं चेत्येतद्व्याख्यावसरे कार्यं च कालत्रयासम्बद्धं परेणेष्यत इत्यादिग्रन्थे आद्ये शशविषाणादिवत्तस्य सत्त्वमेवासम्भावितमित्यनेन वक्ष्यमाणत्वादित्यर्थः ।



