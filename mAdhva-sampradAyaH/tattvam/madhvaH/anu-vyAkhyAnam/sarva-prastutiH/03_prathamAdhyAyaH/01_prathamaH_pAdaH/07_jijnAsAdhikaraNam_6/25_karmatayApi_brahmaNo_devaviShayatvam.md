+++
title = "२५ कर्मतयापि ब्रह्मणो देवविषयत्वम्"

+++


## न च स्रुक्स्रुववन्ह्यादावतात्पर्यं श्रुतेर्भवेत्

**कर्मतयापि ब्रह्मणो देवविषयत्वम्**

## **अनुव्याख्यानम्**

***न च स्रुक्स्रुववन्ह्यादावतात्पर्यं श्रुतेर्भवेत्***

***यत्किञ्चित्करणस्यापि यज्ञतैवान्यथा भवेत् ॥***

***तस्मादुपासनार्थं च स्वार्थे तात्पर्यवद्भवेत् ॥***

### **सुधा**

एवमकार्यशेषतया स्वप्रधाने ब्रह्मणि वेदस्य प्रामाण्यसम्भवाद्युक्ता ब्रह्मजिज्ञासे-त्युक्तम् । इदानीमस्तु वा कार्यपरत्वं वेदस्य । तथाऽप्यात्मानमुपासीतेत्युपासनाकार्ये कर्मकारकतया प्रतीतस्य ब्रह्मणः स्वरूपं प्रतिपादयतां सत्यं ज्ञानमित्यादिवाक्यानां तत्र प्रामाण्यसम्भवाद्युक्ता ब्रह्म-जिज्ञासेति पक्षान्तरं समर्थयमानो विधिपरेभ्योऽपि वाक्येभ्यो वस्तुतत्त्वसिद्धिर्भवतीत्यत्र परसम्प्रति-पन्नं निदर्शनमाह ॥

॥ न चेति ॥ आदिग्रहणाद्यूपादयस्सर्वस्याम्नायस्य कार्यपरतां मन्यमानस्यापि मते यूपा-हवनीयादिस्वरूपे श्रुतेरप्रामाण्यं तावन्न भवेत्; किन्तु यूपे पशुं बध्नातीति बन्धनाय यूपे विनियुक्ते तस्यालौकिकत्वात्कोऽसौ यूप इत्यपेक्षायां ‘खादिरो यूपो भवति । यूपं तक्षति । यूपमष्टा-स्रीकरोती’ति वाक्यैस्तक्षणादिविधिपरैरपि संस्काराविष्टविशिष्टसंस्थानं दारु यूप इति गम्यत एव । एवं स्रुक्स्रुवादयोऽपि द्रष्टव्याः । अप्रामाण्यमिति वक्तव्येऽतात्पर्यमिति वचनं यत्परेण प्रत्यक्षादि वैधर्म्यं शास्त्रस्योक्ते तन्निरासार्थम् ।

कुतो न भवेदित्यत आह ॥ यत्किञ्चिदिति ॥ अन्यथा यूपाहवनीयादिवाक्यानां यूपादिस्वरूपे तात्पर्याभावे । यत इति शेषः ।

किमतो यद्येवम्; स्रुक्स्रुववन्ह्यादावपि श्रुतेस्तात्पर्यमस्तीत्यत आह ॥ तस्मादिति ॥ यस्मा-त्कार्यान्वितत्वेन यूपाहवनीयादिशब्दानां स्वार्थे तात्पर्यमस्ति । तस्मात्तत्समानन्यायेनोपासना-कार्यार्थत्वेन सत्यं ज्ञानमित्यादि वेदवाक्यं च स्वार्थे सकलगुणक्रियाद्युपेते ब्रह्मणि तात्पर्ययुक्तं भवेत् ।

### **वाक्यार्थचन्द्रिका**

ननु न च स्रुक्स्रुवेत्याद्युत्तरवाक्ये स्रुगादावप्रकृते श्रुतेस्तात्पर्यप्रतिपादन-मसङ्गतम् । न च तस्मादुपासनार्थं चेत्यादिनोपासनाकार्यशेषतया ब्रह्मणि वेदप्रामाण्यस्योपपादना-त्तदुपयोगान्नासङ्गतिरिति वाच्यम् । स्वप्रधाने ब्रह्माणि वेदतात्पर्यकथनावसरे तद्विरुद्धार्थप्रतिपादना-योगादित्यतस्तत्सङ्गमयति ॥ एवमिति ॥ अत्रादिपदसङ्ग्राह्यं लौकिकप्रमाणासिद्धं केवलवैदिक-पदार्थजातमेवेत्याशयेनाह ॥ आदीति ॥ परसम्प्रतिपत्तिं दर्शयितुमाह ॥ सर्वस्येति ॥ तावच्छब्दो नेदं दार्ष्टान्तिकाभिधानमपि तु दृष्टान्तोपपादनमिति नासङ्गतिरित्याशयस्य मूलारूढतासम्पादनाय । ननु विधिपराणां वाक्यानां यूपादिस्वरूपे तात्पर्याङ्कीकारः परकीयः केन प्रकारेणेत्यतस्तं दर्शयति ॥ किन्त्विति । चतुर्जुहं गृह्णाति स्रुवेणाभिघारयति यदाहवनीये जुहोतीत्यादौ चतुर्ग्रहणाद्यर्थं जुह्वादौ विनियुक्तेऽलौकिकत्वात्किं तज्जुह्वादीत्याकाङ्क्षायां पर्णमयी जुहूर्भवति खादिरः स्रुवो भवत्यर्धोदिते सूर्ये प्रातरादधातीत्यादिभिः पर्णमयीत्वादिविधिपरैरपि जुह्वादिस्वरूपविशेषसिद्धिरपि द्रष्टव्येत्याह ॥ एवमिति ॥ प्रामाण्यस्यैव प्रस्तुतत्वात्कार्यशेषतया तदुपपादनायाप्रामाण्यं नेति वक्तव्येऽतात्पर्यमिति वचनं यत्परेणोक्तं ‘न प्रत्यक्षादिवदर्थबोधकत्वमात्रेण वाक्यस्य प्रामाण्यं किन्तु तात्पर्यविषयी-भूतार्थप्रतिपादकत्वेनैव । तात्पर्यविषयीभूतश्चार्थो यः प्रवृत्तिनिवृत्यौपयिककार्यात्मा स एव न तु सिद्धरूप’ इति तदयुक्तं सिद्धस्यापि यूपाहवनीयादेस्तात्पर्यविषयकत्वेन कार्यस्यैव तात्पर्यविषयत्वा-भावादित्यर्थसूचनायेत्याह ॥ अप्रामाण्यमितीति ॥ ननु यद्येवं परसम्प्रतिपत्तिस्तर्हि यत्किञ्चिदित्युत्तर-वाक्ये विपक्षे बाधकोक्तिरश्लिष्टेत्यतो वैयात्यादिदमनङ्गी कुर्वाणं प्रति बाधकप्रदर्शनं नानुपपन्न-मित्याशयेनाह ॥ कुत इति ॥ यत्किञ्चित्करणस्यापि यज्ञतैवान्यथा भवेदिति यत्किञ्चित्करणस्य यज्ञतैवान्यथा विपरीता भवेदिति यत्किञ्चित्करणस्य यज्ञताया वैपरीत्यमापद्यत इति भात्यतोऽन्यथा-पदार्थं कथयन्नेवास्य बाधकपरत्वप्रदर्शनायाध्याहारेण पूर्वसम्बन्धं सूचयति ॥ अन्यथेति ॥ स्रुगादौ तेषां वाक्यानां तात्पर्यस्य ब्रह्मणि सत्यज्ञानादिवाक्यतात्पर्ये हेतुत्वासम्भवात्समानन्यायेनेत्युक्तम् । कार्य-शेषतामानेतुं कार्यपदम् । ननु स्वरूपमात्रसिद्धावपि न गुणादिसिद्धिरित्यतः सकलगुणाद्युपेतस्यैव स्वार्थत्वादित्याशयेन सकलेत्याद्युक्तम् ।

### **परिमल**

तस्य (यूपस्य) अलौकिकत्वादिति ॥ संस्कारविशेषविशिष्टकाष्ठविशेषरूपत्वेन तक्षणाष्टास्रीकरणादेर्लोकतोऽनवगतत्वादिति भावः ॥ एवं स्रुक्स्रुवादयोऽपीति ॥ चतुर्जुह्वां गृह्णाति स्रुवेण अभिघारयति यदाहवनीये जुहोतीत्यादिवाक्यैश्चतुर्ग्रहणाद्यर्थं जुह्वादौ विनियुक्तेऽलौकिकत्वात्किं जुह्वादीत्याकाङ्क्षायां पर्णमयी जुहूर्भवति खादिरः स्रुवो भवत्यर्धोदिते प्रातरादधातीत्यादिवाक्यैः पर्णमयीत्यादिविधिपरैरपि स्रुक्स्रुवादिस्वरूपं गम्यत एवेति भावः ॥ प्रत्यक्षादिवैधर्म्यमिति ॥ प्रत्यक्षादेः सिद्धार्थबोधकत्वेन प्रामाण्यसम्भवेऽपि शास्त्रस्य सिद्धरूपकार्यपरत्वेनैव प्रामाण्यमिति यद्वैधर्म्यमित्यर्थः ॥ तन्निरासार्थमिति ॥ तथात्वे यूपस्रुवादिपदार्थानामसिद्धिप्रसङ्गादतः प्रत्यक्षादिनेव शास्त्रेणापि सिद्धरूपोऽप्यर्थः सिद्ध्यति । तात्पर्यविषयश्च तादृशोऽप्यर्थ इति वाच्यमिति भावः ॥

### **यादुपत्यं**

यूपादय इति । अत्रादिपदेनापूर्वदेवतास्वर्गादिकं ग्राह्यम् । यतस्तदपि विधिपरेणैव शास्त्रेण समर्थ्यते ॥ आहवनीयादिस्वरूप इति । अत्रादिपदेन गार्हपत्यदक्षिणाग्न्योर्ग्रहणम् । अनेन मूलस्थं वह्निपदमावहस्रुनीयादिपरमित्युक्तं भवति ॥ एवं स्रुक्स्रुवादयोऽपीति ॥ चतुर्जुह्वां गृह्णाति स्रुवेणाभिधारयति यदाहवनीये जुहोतीत्यादिवाक्यैश्चतुर्ग्रहणाद्यर्थं जुह्वादौ विनियुक्तेऽलौकिकत्वात्किं तज्जुह्वादीत्याकाङ्क्षायां पर्णमयी जुहूर्भवति खादिरः स्रुवो भवति । अर्धोदिते प्रातरादधातीत्यादिवाक्यैः पर्णमयीत्यादिविधिपरैरपि स्रुक्स्रुवादिस्वरूपं गम्यत एवेति भावः ॥ यत्परेण प्रत्यक्षादिवैधर्म्यमिति ॥ यद्यपि प्रत्यक्षादौ बोधकत्वेनैव प्रामाण्यं तथाऽपि वाक्यप्रयोगस्य परार्थत्वात्परप्रवृत्तिनिवृत्त्यौपयिक एवार्थो वाक्यबोध्योऽङ्गीकार्य इति ग्रन्थेन शास्त्रस्य प्रत्यक्षादिवैधर्म्यं परेणोक्तं तन्निरासार्थमित्यर्थः । अतात्पर्यं नेत्युक्त्या ह्ययमर्थोऽवगम्यते । सत्यम् । प्रत्यक्षादाविव न वाक्येऽपि बोधकत्वेनैव प्रामाण्यम् । अतस्तद्वैधर्म्यं शास्त्रस्येति, किन्तु तत्तात्पर्यविषयीभूतार्थबोधकत्वेनैव । तात्पर्यविषयीभूतश्चार्थो न प्रवृत्तिनिवृत्त्युपयुक्तः कार्यात्मैव सर्वत्र किन्तु स्रुक्स्रुवादिरूपः सिद्धोऽपि । अन्यथा तदसिद्धिप्रसङ्गात् । अतः शास्त्रस्य स्रुक्स्रुवादिरूपसिद्धेऽपि तात्पर्यसमर्थनेन तद्बोधकत्वेनापि प्रामाण्यात्प्रत्यक्षादिवैधर्म्य-सम्भवे यत्प्रवृत्तिनिवृत्त्यौपयिकार्थबोधकत्वेनैव तस्य प्रत्यक्षादिवैधर्म्यं परेणोक्तं तन्निरस्तं भवति ॥

### **श्रीनिवासतीर्थीया**

अष्टास्रीकरोतीति ॥ अष्टभिरास्रैर्धाराभिर्युक्तं करोतीत्यर्थः ॥ वक्तव्य इति ॥ स्रुक्स्रुवादेः सिद्धार्थत्वेन तद्बोधकवाक्यानामनधिगतार्थबोधकत्वाभावेनाप्रामाण्यं मीमांसकेनोच्यते तन्न भवेदिति वक्तव्य इत्यर्थः ॥ यत्परेणेत्यादि ॥ स्रुक्स्रुवादावतात्पर्यं श्रुतेर्न भवेदित्युक्त्या परेण स्रुक्स्रुवादौ सिद्धार्थे श्रुतेस्तात्पर्यं नास्तीत्युक्तं भवति । तथा च तात्पर्यविषयीभूतप्रवृत्तिनिवृत्त्युपयुक्त-कार्यस्वरूपप्रतिपादकत्वं शास्त्रस्यास्ति न प्रत्यक्षस्य । तस्य तात्पर्यविषयीभूतार्थप्रतिपादकत्वा-भावादित्येवं शास्त्रस्य प्रत्यक्षादिवैधर्म्यप्रतिपादनप्रसङ्गे यजेतेत्यादिविधिपरशास्त्रस्य प्रवृत्त्याद्युपयुक्त-कार्यस्वरूपप्रतिपादकत्वेन तत्रैव तात्पर्यम् । स्रुक्स्रुवयूपाहवनीयादिप्रतिपादकशास्त्रस्य च प्रवृत्त्याद्युप-युक्तकार्यस्वरूपप्रतिपादकत्वाभावान्न स्रुक्स्रुवादौ तात्पर्यमित्येवं स्रुक्स्रुवादौ श्रुतेरतात्पर्ययुक्तं तन्निरासार्थमतात्पर्यं नेत्युक्तमित्याशयः ।

### **वाक्यार्थरत्नमाला**

यूपादय इत्यादिपदसङ्ग्राह्यतावच्छेदकं धर्ममाह लौकिकप्रमाणेत्यादि । परसंप्रतीति । निदर्शनस्येति शेषः । इत्याशयस्य मूलारूढतेति । अप्रकृतस्रुक्स्रुवादौ तात्पर्यप्रति-पादनायोगशङ्कानिरासार्थमिति पूरणीयम् । यूपे पशुं बध्नातीत्यादिभामतीग्रन्थानुसारिमूलं तट्टीकानुसारेण व्याख्येयम् । आहवनीयशब्दे क आहवनीय इति विवक्षायां वसन्ते ब्राह्मणोऽग्नीनादधीतेत्यादिविधिभिः संस्कारविशिष्टोऽग्निराहवनीयो गम्यत इति कल्पतरुः । आग्नेयानां षण्णां यागानामित्यादिपूर्वग्रन्थ-व्याख्यावसरे आहवनीयादिस्वरूपनिरूपणं प्रागेवास्माभिः कृतं ज्ञेयम् । अत्र मूले मुखतउपात्तस्रुक्-स्रुवादित्यागेनादिपदोक्तयूपादौ यूपांशे विधिपरवाक्यादपि स्वरूपसिद्धिं मुखत उपपाद्य स्रुक्स्रुवादावति देशे उत्तरत्रापि यूपाहवनीयादीति व्यवहारे च निमित्तं तु परेण कार्यान्वितत्वेन यूपाहवनीयादिशब्दानामेव व्युत्पत्तेरुपपादिततया परप्रसिद्धशब्दानामप्यत्रोपादानसिध्यभिप्रायेणेति द्रष्टव्यम् । यत्परेणोक्तमिति । अनेन मूलस्थमुक्तमितिपदं विवृतं भवति । निरासप्रकारप्रदर्शनं सिद्धस्यापीत्यादि ।

यत्किञ्चित्करणस्येत्यनुव्याख्यानं यत्किञ्चिद्भस्महोमकरणस्याहवनीयादिरहितस्य यज्ञता भवेदिति सन्न्यायरत्नावल्यां व्याख्यातम् । तत्सिद्धवत्कृत्य मूलं प्रवृत्तमित्याशयेन स्वयमपि सिद्धवत्कृत्यै-वान्यथापदव्याख्याननिमित्ततयाऽन्यथा भानमेवोपदर्शयति यत्किञ्चित्करणस्येति ।

ननु विधिपराणां वाक्यानां यूपादिस्वरूपेऽपि तात्पर्याङ्गीकारः केन प्रकारेणेत्याशङ्कापरिहाराय प्रवृत्ते सर्वस्येत्यादिमूले यूपे पशुं बध्नातीति वाक्यस्य विधिपरत्वेऽपि तस्य यूपे तात्पर्यमित्यनुक्तवा खादिरत्वादिविधानवाक्यस्य विधिपरस्यापि यूपादिस्वरूपे तात्पर्यमित्युक्तवा ननु च विषमोऽमित्या-द्युत्तरग्रन्थे यूपादिस्वरूपाभावे पशुबन्धादिकार्यमेव न निष्पद्यत इत्यदिना यूपे पशुमित्यादिवाक्यस्यैव यूपादौ तात्पर्यमित्युक्तं कल्पनागौरवादेव पदार्था न स्युरित्युत्तरभाष्यमूलेऽपि एवं तर्हि यूपाहवनीया-दीत्यादिकं कार्यपरवाक्यमाश्रित्यैवोच्यते । तत्कथम् । तथा सति पूर्वमपि खादिरत्वादिविधानवाक्यस्य यूपादिस्वरूपे तात्पर्याभिधानायोग इति चेन्न । पूर्वमपि वाक्यद्वयस्य विधिपरस्यापि यूपादिस्वरूपेऽपि तात्पर्यमित्यभिधानमभिप्रेतमेव । खादिरादिवाक्यस्यैव लक्षणकथनपरस्य मुखतस् तात्पर्याभिधानं तु यूपादिस्वरूपविशेषसिद्ध्यभिप्रायेण । अत एवोत्तरत्र स्वरूपमात्रतात्पर्यपरेणान्यथानुपपत्त्या शङ्किते खादिरत्वादिविशेषतात्पर्याभावः पृथगभिहित इत्यादि शोध्यमस्ति । ननु श्रुतिरेवात्मादिस्वरूप इत्यादिकं मूलं च प्रागुक्ताविरोधेन योज्यमस्ति ।



