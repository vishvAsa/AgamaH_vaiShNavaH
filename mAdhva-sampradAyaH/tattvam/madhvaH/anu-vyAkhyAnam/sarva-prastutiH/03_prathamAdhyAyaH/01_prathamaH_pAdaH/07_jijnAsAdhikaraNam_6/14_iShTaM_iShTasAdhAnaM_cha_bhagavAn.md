+++
title = "१४ इष्टम् इष्टसाधानं च भगवान्"

+++


## मुख्येष्टं वा सुमनसाम्

**इष्टम् इष्टसाधनं च भगवान्**

## **अनुव्याख्यानम्**

***मुख्येष्टं वा सुमनसाम् । ***

***साधनमिष्टस्य भगवानिष्टदेवता ॥***

### **सुधा **

अस्तु वा वाक्यपर्यवसानस्य कारणं कार्यमिष्टमिष्टसाधनं वा; ततः किमित्यत आह ॥ साधनमिति ॥ मीमांसाविषयस्य ब्रह्मणो वक्तव्यत्वे किमुच्यते भगवानिति । तत्रोक्तम् ॥ इष्टदेवतेति ॥ मीमांसाविषयत्वेनेष्टदेवता ब्रह्मैव भगवानित्यर्थः ।

इष्टाधनमपीष्टं भवति अतो मुख्येत्युक्तम् । निरुपाधिकमित्यर्थः ॥ नन्विष्टस्य सुखादेः साधनं भवतु भगवान्निरुपाधिकेष्टस्तु कथमित्यत आह ॥ सुमनसामिति ॥ पुरुषार्थान्तराभिलाषाऽ-कलुषितमनसामित्यर्थः ॥ यथाप्रकृतमिष्टसाधनमिष्टं चानूद्य भगवानिति विधानान्न लिङ्गव्यत्यास-दोषः । यथा यदिदं दृष्टं स स्थाणुरिति ॥ एवं यदिष्टमिष्टसाधनं वा वाक्यपर्यवसानकारणं स भगवानिति ।

### **वाक्यार्थचन्द्रिका **

फलवत्साधनेऽपीच्छाया जातत्वेन तद्विषयत्वस्योभयत्र साम्यान्मुख्यग्रहणेन कथं तद्य्वावृत्तिरित्यतोऽभिप्रेतार्थमाह ॥ निरुपाधिकमित्यर्थ इति ॥ सुखदुःखाभावेतरस्य भगवतो निरुपाधिकेष्टत्वमयुक्तमित्याशङ्कते ॥ नन्विति ॥ सुखाद्यभिलाषिणां सुखदेर्निरुपाधिकेष्टत्वेऽपि तदभिलाषदोषशून्यानां भगवदभिलाषिणां भगवतो निरुपाधिकेष्टत्वं युक्तमित्याह ॥ पुरुषार्थेति ॥ नन्वत्र भगवतो विशेष्यत्वाद्विशेषणानां च विशेष्यनिघ्नत्वाद्भगवानिष्टसाधनो मुख्येष्टश्चेति वक्तव्ये साधनमिति मुख्येष्टमिति चानुपपन्नमित्यत इष्टेष्टसाधनयोरनुवाद्यत्वेन भगवत्त्वस्य विधेयत्वेन तस्य विशेष्यत्वाभावान्न लिङ्गव्यत्यासदोष इत्याशयेनाह ॥ यथा प्रकृतमिति ॥ इष्टेष्टसाधनयोरनुवाद्यत्वेऽपीष्ट इष्टेसाधन इत्येवानुवादसम्भवे किमित्यन्यथाऽनुवादो विशेष्यान्तराभावेन भगवत एव विशेष्यत्वेनोक्त-दोषपरिहारादित्यतो वाक्यपर्यवसानकारणं यत्कार्यं प्रकृतं तद्विशेषणत्वेन भगवद्विशेषणत्वाभावा-त्प्रकृतानुसारेण चानुवादाद्युक्तोनपुंसकेनानुवाद इत्याशयेन यथाप्रकृतमिति विशेषणं तदाशयमजानानं प्रति दृष्टान्तपूर्वमाशयं स्पष्टयति ॥ यथेति ॥ अत एव वाक्यपर्यवसानकरणं कार्यमिष्टमिष्टसाधनं वेत्यवतारिकादशायामुक्तमत्रापि दार्ष्टान्तिके वाक्यपर्यवसानकारणमित्युक्तमिति द्रष्टव्यम् ।

### **यादुपत्यं**

ननु भगवानित्यनूद्येष्टेष्टसादनत्वयोर्विधेयत्वे नपुंसकलिङ्गानुपपत्तिः । अनियत-लिङ्गस्य विधेयस्योद्देश्यसमानलिङ्गत्वनियमादित्यत आह ॥ इष्टमिष्टसाधनं वाऽनूद्येति ॥ भगव-च्छब्दस्य च नियतलिङ्गत्वान्नोद्देश्यसमानलिङ्गत्वमिति भावः । यद्यपि यौगिकस्य तस्याप्यनियत-लिङ्गत्वमेव । भगवान्कुबेरो भगवती राजमहिषी भगवद्राजकुलमित्यादिप्रयोगदर्शनात् । तथाऽपि हरौ रूढस्य तस्य नियतलिङ्गत्वमभिप्रेत्यैतदुक्तमित्यवधेयम् । नन्विष्टेष्टसाधनशब्दयोरनियतलिङ्गत्वादिष्टेष्ट साधन इत्येव कस्मान्नोक्तमित्यत उक्तम् ॥ यथाप्रकृतमिति ॥ पूर्वं कार्यविशेषणतया नपुंसकलिङ्गेनैव तयोः प्रकृतत्वात्तथैवानुवाद इति भावः । नियतलिङ्गस्य विधेयस्य नोद्देश्यसमानलिङ्गत्वनियम इत्यत्र दृष्टान्तमाह ॥ यदिदमिति ॥

### **वाक्यार्थरत्नमाला **

फलवदिति । यथा फले तथा साधनेऽपीत्यर्थः । तदभिलाषदोषेति । अभिलाषाभावमात्रे वाच्येऽभिलाषदोषत्वकीर्तनं न कर्तव्यश्चायमभिलाष इत्यधिकं वक्तुमिति ज्ञेयम् । यद्यपि साधनशब्दस्यानान्तत्वेन नपुंसकतया वेदाः प्रमाणमित्यादिवदुद्देश्यविधेयभावव्यत्यया-नादरेऽप्युपपत्तिः । मूले उभयोपपादनं तु वस्तुत उभयस्य प्रकृतत्वादिष्टपदमात्राभिप्रायं वक्तुं वाक्यम् । तथापि नारायणशब्दे व्युत्पादयिष्यमाणन्यायेन त्रिलिङ्गतया भूवादय इति सूत्रीय कोऽसावनुमान इति महाभाष्यकारप्रयोगेण बहवः कर्म कारणा इति गीताभाष्यप्रयोगाच्च पुल्लिङ्गत्वस्यापि सम्भवे कुतस्त-त्परित्याग इत्याशयेनोभयत्रापि लिङ्गानुपपत्तिराशङ्किता । संमतं चैतन्मूलकारस्यापि । उपक्रम इवोपसंहारेऽपि यदिष्टमिष्टसाधनं वेत्युक्तवा वाक्यपर्यवसानकारणमित्युभयत्रापि नपुंसकत्वमाश्रित्योप-पादनात् । अन्यथोक्तरीत्या पुंस्त्वाभिप्रायकल्पनानङ्गीकारे मूलकारस्य गौरवप्रसङ्गादिति भावः ।

