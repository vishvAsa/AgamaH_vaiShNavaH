+++
title = "०९ भविष्यत्क्रियायाः कार्यतात्वाभावः"

+++


## न भविष्यत्क्रिया कार्यं स्रक्ष्यतीश इति ह्यपि

**भविष्यत्क्रियायाः कार्यतात्वाभावः**

## **अनुव्याख्यानम्**

***न भविष्यत्क्रिया कार्यं स्रक्ष्यतीश इति ह्यपि ॥ ***

***कार्यं स्यात्***

### **सुधा**

न भविष्यत्क्रियेति ॥ देवदत्त कृतः किं त्वया कटः क्रियते वेति पृष्टः प्रत्याह न मया कृतो नापि क्रियते किन्तु कार्य इति । तेन प्राप्नोति भविष्यत्क्रिया कार्यं भविष्यत्त्वावच्छिन्नं क्रियात्वं क्रियागतं भविष्यत्त्वं वा कार्यतेति । तदपि नोपपद्यते । कुत इत्यत आह ॥ स्रक्ष्यतीति ॥ हिशब्दो हेतौ । तथा सतीति शेषः । भविष्यत्क्रिया कार्यमित्यङ्गीकारे हि यस्मादीशो विश्वं स्रक्ष्यति देवदत्तो गामानेष्यतीति वाक्यात्प्रतिपन्नं भविष्यत्सर्जनादिकमपि कार्यं प्रसज्येत तस्मान्नेति । न च तदपि कार्यं लिङादिवाच्यताऽङ्गीकारात् । किञ्च परसम्बन्धिन्यां वाक्यादितोऽवगतायां भविष्यत् क्रियायां परस्य ममेदं कार्यमिति प्रत्ययोऽपि किं न स्यात् । न हि परं प्रति सा न क्रिया नापि न भविष्यन्तीति । तन्मात्रशरीरा च कार्यता प्रवृत्तिरपि तत्र परस्य प्रसज्येत ॥

### **वाक्यार्थचन्द्रिका**

भविष्यत्क्रियायाः कार्यशब्दाद्रूढ्या प्रसक्तिं दर्शयितुं प्रयोगं दर्शयति ॥ देवदत्तेति ॥ लिङादीति ॥ धात्वर्थनिष्ठं कार्यं लिङादिबोध्यमिति परोक्तेरिति भावः ।

### **परिमल**

देवदत्तेति सम्बुद्ध्यन्तम् ॥

### **यादुपत्यं**

किन्तु कार्य इतीति ॥ तथाच भविष्यत्त्वावच्छिन्नक्रियायां कार्यशब्दो रूढ इति रूढ्यैतत्पक्षप्रसक्तिरिति भावः ॥ लिङादीति ॥ कार्यताया इति शेषः ।

### **श्रीनिवासतीर्थीया**

अङ्गीकारादिति ॥ स्रक्ष्यतीत्यादौ लिङादेरभावादिति भावः ॥ परसम्बन्धिन्यामिति ॥ वस्तुगत्या देवदत्तेन कटः कार्योऽस्ति । तत्र परसम्बन्धिन्यां देवदत्त-सम्बन्धिन्यां भविष्यत्क्रियारूपकार्यतायां मया कटः कार्योऽस्तीत्येवं देवदत्तवाक्याद्यज्ञदत्तेनावगतायां सत्यां परस्य यज्ञदत्तस्य ममेदं कार्यमिति प्रत्ययः स्यादित्यर्थः । ननु यज्ञदत्तं प्रति सा न भवतीति चेत्तत्राह ॥ न हीति ॥ ननु भवत्येव तत्रापि कार्यताबोध इति चेत्तत्राह ॥ प्रवृत्तिरपीति ॥ प्रवर्तकस्य कार्यताज्ञानस्य सत्त्वादित्यर्थः ।

### **वाक्यार्थरत्नमाला**

लिङादीति । कामनाया इति शेषः । इति परोक्तेरिति भाव इति । भाव इत्यनन्तरमस्य च तद्वाच्यत्वाभावादिति शेष इति पाठः ।



