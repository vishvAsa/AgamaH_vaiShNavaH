+++
title = "०६ सिद्धार्थप्रामाण्याभावाद् विशिष्टविषयाभावशङ्का"

+++


## यथा दृष्ट्या प्रसन्नः सन्नाजा बन्धापनोदकृत्

**सिद्धार्थप्रामाण्याभावाद् विशिष्टविषयाभावशङ्का**

***यथा दृष्ट्या प्रसन्नः सन्नाजा बन्धापनोदकृत्***

### **सुधा**

अत्र जैमिनीया मन्यन्ते । विध्यर्थवादमन्त्रात्मकः समस्तोऽप्याम्नायः कार्यनिष्ठ एव; न वस्तुतत्त्वनिष्ठः । स चाथातो धर्मजिज्ञासेत्यादिना मीमांसितः । तत्कथं ब्रह्ममीमांसारम्भसम्भवः ॥ कार्यनिष्ठतैव कथमिति चेत् । इत्थम् । अनेकपदात्मकवाक्यश्रवणादनेकार्थप्रतीतावपि वाक्यस्य तावदेकत्र तात्पर्यं कल्प्यम् । अन्यथैकवाक्यताऽसम्भवात् । यत्परःशब्दः स शब्दार्थ इति च शाब्दाः । वाक्यतात्पर्यविषयश्च स एव; यत्प्रतिपादनेन वाक्यपर्यवसानं, यत्प्रतिपादनाय च पदार्थान्तरोपादानम् । तथाभूतश्च कार्यात्मैव । न हि गौरश्वः पुरुषो हस्तीति वा देवदत्तः पचतीति वा पर्यवसितमनुभूयते; किन्तु देवदत्त गामानयेत्यादिकार्यनिष्ठमेव । अतः कार्यमेव सर्वत्र वाक्यार्थः ॥ तत्र लिङादिप्रत्ययः साक्षात्कार्यताऽभिधायी; पदान्तराणि तु तत्प्रतीतये तदन्वितस्वार्था-नभिदधति तत्पराण्येव । एवं कार्यान्तरविधुराणि वाक्यान्तराण्यपि तदेकवाक्यतामापद्यन्ते । अनेनैव न्यायेनाम्नायोऽप्यशेषः कार्यताबोधे पर्यवसितः ॥

### **वाक्यार्थचन्द्रिका**

कार्यताचेत्युत्तरग्रन्थव्यावर्त्यमनुग्राह्यप्रमाणाभावेन विषयाक्षेपपूर्वपक्षं दर्शयितुं गुरुमतमुपन्यस्यति ॥ अत्रेति ॥ एतावता ग्रन्थकलापेनेव नोत्तरेणैतत्सूत्रवृत्तिकाररूपस्वैकदेशि मतनिराकरणमपि तु मीमांसान्तरवृत्तिकारमतनिराकरणमिति सूचनाय जैमिनीया इत्युक्तम् । एवं चैतावत्पर्यन्तं निरसनीयतया प्रसक्तैर्मायावादिभिरपीष्टसाधनताया एव विध्यर्थत्वस्य कार्यतायास्तदति-रिक्तत्वाभावस्य चाभ्युपगमेन न तान्प्रति तत्साधनमुपपन्नमिति शङ्कावकाशो न इति ध्येयम् । विधेः कार्यपरत्वस्यावश्याभ्युपेयत्वान्मन्त्रार्थवादयोश्च तच्छेषत्वनियमात्तदतिरिक्ताम्नायस्य चाभावाद्युक्तं समस्ताम्नायस्य कार्यनिष्ठत्वमिति दर्शयितुं विध्यर्थवादमन्त्रात्मक इति विशेषणम् । लिङादिचतुष्टयान्य-तमप्रत्ययोपेतं वाक्यं विधिः । स्तुत्यादिरर्थवादः । मन्त्र इत्यभियुक्तप्रयोगविषयो मन्त्रः । ननु माऽस्तु वस्तुतत्त्वनिष्ठ आम्नायः । कार्यनिष्ठस्यैव तस्यानुग्राह्यप्रमाणत्वात्कथं ब्रह्मजिज्ञासाक्षेप इत्यत आह ॥ स चेति ॥ ननु स्वस्वार्थप्रतिपादकानेकपदात्मकवाक्यस्यैकार्थनिष्ठत्वमेव दुर्लभम् । कुतस्तद्विशेष-कार्यनिष्ठत्वम् । एकार्थनिष्ठत्वेऽपि वा सिद्धार्थनिष्ठत्वेनाप्युपपत्तेः कुतः कार्यनिष्ठत्वमित्याशयेन शङ्कते ॥ कार्येति ॥ अन्यथेति ॥ ‘अर्थैकत्वादेकं वाक्यं साकाङ्क्षं चेद्विभागो स्यादि’त्युक्तेरिति भावः । उपोद्बलकान्तरं चाह ॥ यत्पर इति ॥ यद्वाऽस्त्वेकार्थतात्पर्यम् । एकार्थनिष्ठत्वरूपवाक्यार्थत्वे किमायातमित्यत आह ॥ यत्पर इति ॥ शब्दार्थो वाक्यार्थः । एवम् आद्यां शङ्कां निरस्य द्वितीयां निरस्यति ॥ वाक्येति ॥ पर्यवसानमाकाङ्क्षानिवृत्तिः । तर्हि पदान्तरवैयर्थ्यमित्यत आह ॥ यत्प्रतिपादनायेति ॥ पूर्वपदप्रसञ्जिताकाङ्क्षापूरकत्वं हि साकाङ्क्षत्वमिति भावः । एतादृशत्वं न सिद्धस्येति दर्शयितुं साकाङ्क्षत्वेन व्यावर्त्यमुभयमतसाधारणं स्वमतमात्रसिद्धं चोदाहरणमाह ॥ न हीति ॥ यद्वा सिद्धान्ते इष्टसाधनादिसिद्धविशेषबोधनेन वाक्यपर्यवसानेऽपि न तत्सिद्धमात्रबोधनेनेति द्वितीयोदाहरण-स्याप्युभयसिद्धत्वमेव । उभयोदाहरणं त्वेकत्र पूर्वपदप्रसञ्जिताकाङ्क्षापूरकत्वाभावेनापरत्र तत्सद्भावेऽपि श्रोत्रनाकाङ्क्षिताभिधायकत्वेन वाक्यापर्यवसानमिति भेदेनेति द्रष्टव्यम् ॥ सर्वत्रेति ॥ लोके वेदे चेत्यर्थः।

ननु कार्यस्यापदार्थत्वे तत्र लक्षणाया अप्यनुपपत्तेः पदार्थस्यैव वाक्यार्थत्वान्न कार्यस्य वाक्यार्थत्वमित्यत आह ॥ तत्रेति ॥ यद्वा कार्यस्यैव वाक्यार्थत्वे पदात्मकत्वाद्वाक्यस्य तत्रत्यपदानां पर्यायत्वापत्तिरित्यत आह ॥ तत्रेति ॥ तर्हि पदान्तराणां कार्यपरत्वं न स्यादित्यत आह ॥ पदान्तराणीति ॥ तत्र प्रकृतिर्नियोगप्रतिपत्त्यनुबन्धित्वपरतया विषयत्वेन, नियोगनिवर्तकतया करणत्वेन च धात्वर्थमभिधत्ते तदन्यानि च तद्विशेषणनामधेयनियोज्याभिधायकानि तत्रैव व्यापृता-नीत्यर्थः । नन्वस्त्वेवं विधेः कार्यपरत्वं न त्वङ्गमन्त्रार्थवादादिवाक्यानां प्रधानसन्निधौ श्रुतानामनुवादा-शङ्काकलङ्किततया कार्यान्तरशून्यानामानर्थक्यापत्त्या ग्राहकगृहीतानां प्रधानकार्यान्वितस्वार्थ-प्रतिपादकत्वेन मन्त्राणां च कार्याङ्गभूतार्थस्मारकत्वेनार्थवादानां च कार्यनियुज्यमानपुरुषरुच्युत्पादनेन कार्यपरत्वमप्रत्यूहमित्याह ॥ एवमिति ॥ नन्वेवमपि न वेदान्तानां कार्यपरत्वसिद्धिरित्यतस्तेषामपि मन्त्रार्थवादादिन्यायेन कर्मकर्तृस्वरूपप्रतिपादकत्वेन तद्देवताप्रतिपादकत्वेन वा कार्यपरत्वमेवेत्याह ॥ अनेनैवेति ॥ यद्वा स्वर्गकामो यजेतेत्यादिकर्मविध्येकवाक्यतया कर्मकाण्डस्य कार्यपरत्ववदात्मा ज्ञातव्य इति प्रतिपत्तिविध्येकवाक्यतया वेदान्तानामपि कार्यपरत्वमेवेत्याह ॥ अनेनैवेति ॥

### **परिमल**

जैमिनीया जैमिनीयत्वमात्मनो मन्यमाना इत्यर्थः ॥ कार्यनिष्ठ एवेति ॥ स्वर्गादि-जनकपरमापूर्वशब्दितकार्यपर एवेत्यर्थः । यद्यप्येषा शङ्का ॐपदप्रयोगात्प्रागेव निरस्ता तथापि तस्यैव प्रपञ्चनमित्यदोषः । तथा चोक्तं पूर्वत्र । ‘स एव भर्गशब्दार्थ’ इत्यादेरभिप्रायान्तरोक्तिप्रस्तावे ग्रन्थकारैरेव ‘वक्ष्यते चैतद्विस्तरेण कार्यता चेत्यादिने’ति ॥ कथमितीति ॥ अनेकपदात्मकवाक्यप्रयोगे सत्यनेकपदार्थानामेवान्योन्यसंसृष्टानां प्रतीत्या प्राधान्येन कार्यप्रतीतेरभावादिति भावः । शक्यार्था-नामनेकत्वेऽपि तात्पर्यविषयः कार्यरूपार्थ एवेति भावेनाह ॥ इत्थमित्यादिना ॥ शाब्दाः शब्द-मर्यादाऽभिज्ञाः । कार्यवादिनोऽर्थाध्याहारवादित्वात् पदार्थान्तरेत्युक्तं न तु पदान्तरेति । गवादि-रूपपदार्थान्तरेत्यर्थः ॥ कार्यात्मैवेति ॥ कृतिसाध्यवस्तुरूप एवेत्यर्थः । कुत इत्यत आह ॥ न हीति ॥ अस्त्वेवं लोके, वेदे तु कथमित्यत आह ॥ अतः कार्यमेव सर्वत्रेति ॥ लोके वेदे चेत्यर्थः । लोके धात्वर्थरूपकार्यमेव वाक्यार्थः । वेदे तु यागादिधात्वर्थजन्यापूर्वरूपकार्यमित्येतावान् भेद इति भावः । यत्प्रतिपादनेन वाक्यार्थपर्यवसानमित्येतल्लौकिकवाक्ये उपपाद्य यत्प्रतिपादनायेत्युक्तमुपपादयितुं विवेक-माह ॥ तत्रेति ॥ पर्यवसानान्यथाऽनुपपत्त्या कार्यस्य वाक्यार्थत्वे सतीत्यर्थः । लौककवाक्यार्थ इति वाऽर्थः ॥ लिङ्गादीति ॥ लोट्तव्यलेट्प्रत्यया आदिपदार्थः ॥ कार्यतेति ॥ लोके हि लिङादिप्रत्ययस्य कार्यत्वमभिधेयमित्यङ्गीकृत्य कार्यतेत्युक्तम् । पदान्तराणीत्युपलक्षणम् । धातुरूपप्रकृतिरपि लिङादिना कार्यत्वप्रतीतये तदाधारतया तदन्वितमानयनमभिदधाना तत्परैवेत्यपि ध्येयम् । यद्वा कार्यताभि-धायीत्यस्य धात्वर्थनिष्ठकार्यताभिधायी धात्वर्थरूपकार्याभिधायीति यावत् ॥ तत्प्रतीतये तदन्वितेति ॥ गवानयनं कार्यमित्येवं रूपेण तदन्वितस्वार्थानभिदधानानीत्यर्थः ॥ कार्यतेति ॥ कृतिसाध्यत्वादिरूप-कार्यताऽऽधारभूतापूर्वे पर्यवसित इत्यर्थः ।

### **यादुपत्यं**

विध्यर्थवादेति ॥ तथा तथाऽभियुक्तप्रसिद्धिरेव विध्यादीनां लक्षणमिति द्रष्टव्यम् । ॥ अन्यथेति ॥ अथैकत्वादेकं वाक्यं साकाङ्क्षं चेद्विभाग इति वचनादिति भावः ॥ पर्यवसानमिति ॥ आकाङ्क्षापूर्तिरित्यर्थः । ननु गौरश्व इत्यादौ क्रियावाचिपदाभावादेवापर्यवसानमित्यत आह ॥ देवदत्त इति ॥ एवं दर्शपूर्णमासाभ्यां स्वर्गकामो यजेतेत्यादिप्रधानवाक्यानां कार्यपरतामभिधायेदानीं सन्निपत्योपकारकाङ्गवाक्यानां व्रीहीनवहन्तीत्यादीनां फलोपकारकाङ्गवाक्यानाम् इडो यजतीत्यादीनामपि कार्यपरतां दर्शयति ॥ एवं कार्यान्तरविधुराणीति ॥ उक्तानि द्विविधान्यप्यङ्गवाक्यानि प्रधानसन्निधानात्कार्यान्तरविधुराणि आनर्थक्यापत्तेर्ग्राहकगृहीतत्वात्प्रधानकार्यपराणीत्यर्थः । नन्वेव-मप्यर्थवादमन्त्रोपनिषदां कथं कार्यपरतेत्यत आह ॥ अनेनैव न्यायेनेति ॥ अशेषोऽप्याम्नाय इति सम्बन्धः । ततश्चार्थवादानां नियुज्यमानपुरुषप्रोत्साहनहेतुत्वेन मन्त्राणां त्वनुष्ठेयार्थस्मारकत्वेनोपनिषदां च कर्तृभूतात्मस्वरूपप्रतिपादकतया कार्यताबोधे पर्यवसानमित्यर्थः । यद्वा समस्ताम्नायस्य कार्यनिष्ठतैव कथमिति चेदिति शङ्काया अनेनैव न्यायेनेत्यादिनोत्तरं वक्तुं लौकिकवाक्ये तावत्कार्यताबोधपर्यवसानं दर्शयति ॥ अनेकपदात्मकवाक्येत्यादिना ॥ सर्वत्रेति ॥ लौकिकवाक्य इत्यर्थः ॥ वाक्यान्तराणीति ॥ अवान्तरलौकिकवाक्यानीत्यर्थः । अत्र यथास्थित एव सम्बन्ध इति स्वारस्यं ज्ञातव्यम् ।

### **श्रीनिवासतीर्थीया**

यत्पर इति ॥ यत्रार्थे तात्पर्योपेत इत्यर्थः । गौरश्वः पुरुषो हस्तीति वेत्यत्र वाशब्द उपमायाम् । वा विकल्पोपमानयोरिति वचनात् । तथाच गौरश्वः पुरुषो हस्तीति वाक्यं यथा क्रियावाचकपदाभावान्न पर्यवसितं तथा देवदत्तः पचतीति वाक्यमपि न पर्यवसितम् । क्रियावाचक-पदसद्भावेऽपि कार्यतावाचकपदाभावादिति भावः ॥ लिङादिप्रत्यय इति ॥ आदिपदेन लोट्तव्यप्रत्यय-पञ्चमलकाराणां ग्रहणम् । अभिदधति सन्तीति शेषः ॥

### **वाक्यार्थरत्नमाला**

मूले समर्थनपरतयेत्यनन्तरमतःशब्दमिति वर्तते । विषयसमर्थनपरतया व्याख्यानोपयोगे तद्व्यावर्त्यतया विषयाक्षेपस्यैव प्रदर्शनीयजैमिनीयमतोपन्यासासङ्गतिरित्यतस्तं सङ्गमयति कार्यता चेत्युत्तरेति । अनुग्राह्यप्रमाणाभावेनेत्यादि । अनेन तत्कथं ब्रह्मजिज्ञासेति मूलस्यानुग्राह्यप्रमाणाभावाद्ब्रह्मजिज्ञासा न सम्भवतीति व्याख्या सूचिता । यद्यप्येतदधिकरणीय-पूर्वपक्षप्रदर्शनावसरे ईश्वरः प्रमित इति पक्षे प्रमाणं निराकुर्वता आगमस्तु कार्यनिष्ठो न निष्पन्न-स्वरूपमीश्वरं शक्नोत्यवगमयितुम् । न चान्यत्प्रमाणमस्ति । यन्मीमांसया अनुग्राह्येत्यादिना अनुग्राह्य-प्रमाणाभावेन विषयाक्षेपपूर्वपक्षो दर्शितः । सर्ववेदव्याख्येयोङ्कारार्थत्वेन सर्ववेदार्थत्वमित्यादिरूपेणैव निराकृतश्च । ततश्चात्र पुनस्तत्पूर्वपक्षतन्निराकरणयोरसङ्गतिरित्याभाति । तथापि तत्पूर्वपक्षस्यात्र प्रपञ्चेन प्रवर्तनात् कार्यनिष्ठत्वरूपबाधकस्य स्फुटीकरणं भवति । प्रपञ्चेन तन्निराकरणस्यापि प्रवर्तनेन बाधकपरिहारस्यापि स्पष्टनं भवतीत्येवं तद्द्वयस्य शिष्यबुध्युपारोहसिद्धिर्भवत्यन्यथा तु प्रतिज्ञामात्रत्वमेव पूर्वपक्षे सिद्धान्ते च स्यादिति नासङ्गतिः । अत एव जिज्ञास्योऽयं विधीयत इत्येतदनुभाष्यमूले वक्ष्यति चैतद्विस्तरेण कार्यता चेत्यादिनेत्युक्तम् । टीकाकृतापि तद्वाक्यावतारावसरे वक्ष्यमाणन्यायेना-पीत्युक्तमिति ज्ञातव्यम् । भाट्टप्राभाकरमतद्वयसाधारणमेतद् दूषणमिति दर्शयितुं जैमिनीया इत्युक्तमिति टीकान्तरोक्तमसत् । कार्यस्य वाक्यार्थतायाः प्राभाकरोक्ताया भाट्टैर्निराकृतत्वेन मूलोक्तमतस्योभय-मतत्वाभावादित्याशयेन गुरुमतमित्युक्तया जैमिनीयशब्दः प्राभाकररूपविशेषपरोऽत्र विवक्षित इत्युक्तं भवति । तर्हि प्राभाकरा इत्येव वक्तव्यत्वापातः । अन्यथा तु सामान्यशब्दस्य विशेषे लक्षणाप्रसङ्ग इत्यतः प्रयोजनसद्भावाल्लक्षणाश्रयणं न दोषायेत्याह एतावतेति । कलापेनेवेति व्यतिरेकदृष्टान्तः । एतत्सूत्रवृत्तीति । ब्रह्ममीमांसाव्याख्यातृरूपेत्यर्थः । तद्व्याख्यानस्य स्वाभिमतत्वाभावात्तन्निराकरणं युक्तमित्याशयेनैकदेशीत्युक्तम् । मीमांसान्तरेति । धर्ममीमांसेत्यर्थः । एवं चेति । जैमिनीया इत्युक्तयोक्तार्थसूचने सतीत्यर्थः । विध्यर्थत्वस्येत्यस्याभ्युपगमेनेत्युत्तरेण सम्बन्धः । अत्र टीकावाक्ये शङ्कानवकाश इति नञ्युक्तपाठः । मूलकोशे शङ्का निरस्ता भवतीति पाठोऽभूत्तत्स्थाने शङ्कानवकाश इति पाठस्य निर्मितत्वेन नञ आवश्यकत्वात् साधनमनुपपन्नमित्येवं वा नञ्युक्तपाठः । शङ्कावकाशो नेति पूर्वनकारस्य सम्बन्धः । केचित्तु अभ्युपगम इति निमित्तसप्तमी । तथा च स्वातन्त्र्ये च विशिष्टत्व इत्यादाविव अभ्युपगमेनेति तृतीयार्थलाभान्न तान्प्रति तत्साधनमुपपन्नमिति शङ्कावकाशो नेति द्वितीयनकारसम्बन्धाद्विवक्षितार्थलाभ इत्याहुः । विध्यर्थवादमन्त्रात्मकवेदस्य कार्यनिष्ठत्वं नैकप्रकारेण किन्तु प्रकारभेदेनेति दर्शयति विधेः कार्येति । अवश्येत्यनेन कार्यवाचकलिङादिप्रत्ययोपेतत्वादिति हेतुः सूचितः । तच्छेषत्वेति । विधिशेषत्वेत्यर्थः । नामधेयस्यातिरिक्तस्य सत्त्वात्त्रैविध्यायोग इत्यत आह तदतिरिक्ताम्नायस्य चेति । नामधेयस्यापि विधिवाक्यादावेवान्तर्भावादिति भावः । अभियुक्तप्रयुक्त एव विध्यादिभेद इत्यन्यथाख्यात्यादिस्थं व्युत्पादनमयुक्तम् । मन्त्रेऽभियुक्तप्रयोगोपजीवने एकदेशि-मतेऽर्थवादांशे तदुपजीवनेऽपि च संपूर्णार्थवादे विधौ च तदुपजीवनाभावादित्याशयेन विध्यादि-लक्षणानि स्वयमाह लिङादिचतुष्टयेत्यादिना । लिङ्लेट्लोट्तव्यप्रत्ययरूपचतुष्टयेत्यर्थः । अननुगम-परिहाराय अन्यतमेति । स्तुत्यादिरिति । आदिना निन्दादेः परिग्रहः । लक्षणटीकाभाष्यटीकयोरपि स्तुत्यादिरूपत्वमेवार्थवादलक्षणमुक्तमिति न दोषः । तत्कथमित्येतन्मूलार्थस्तु ब्रह्ममीमांसाया अनुग्राह्य प्रमाणाभाव इत्यादिरुक्तरीत्योक्तप्रायत्वान्नोक्तः । ननु मास्त्विति । आम्नायो वस्तुतत्त्वनिष्ठो मास्तु मा भवत्वित्यर्थः । तर्हि तस्य कार्यमात्रनिष्ठतया अनुग्राह्यप्रमाणाभाव इत्यत आह कार्यनिष्ठस्यैवेति । तस्य आम्नायस्य । वस्तुतत्त्वनिष्ठत्वाभावेऽपि कार्यनिष्ठस्यैव
तस्येति योज्यम् ।

स्वस्वार्थेति । अनेकपदात्मकवाक्यस्यानेकार्थकत्वेनैकार्थप्रतिपादकत्वरूपमेकार्थनिष्ठत्वं न सम्भवति । तत्प्रतिपादकताया अर्थैकत्वनिबन्धनत्वादिति भावः । इत्युक्तेरिति । इति जैमिनिना भावार्थपादे उक्तेरित्यर्थः । एकार्थत्वं चैकप्रयोजनकत्वं ‘देवस्य त्वा सवितु..’ ‘...अग्नये त्वा जुष्टं निर्वपामी’त्युदाहरणे देवस्य त्वेत्यादि पूर्वदलस्य अग्नये जुष्टमित्यादेश्चैकनिर्वापप्रकाशकत्वात् । अधिक-मन्तराधिकरणशेषवाक्यार्थचन्द्रिकायां निरूपयिष्यते । तदनुसारेण ज्ञेयम् । ततश्चैकत्र तात्पर्यस्यैक-वाक्यताप्रयोजकत्वप्राप्तिरिति पदसमुदायात्मकवाक्यस्यैकवाक्यत्वार्थमेकार्थतात्पर्यमङ्गीकार्यमित्याशयः । उपोद्बलकान्तरमिति । तत्तत्पदप्रतीतार्थेभ्योऽन्यस्तात्पर्यविषयीभूतएकोऽर्थो ऽङ्गीकार्य इत्यत्र जैमिनि-सूत्रोक्तमेकवाक्यत्वरूपं नियामकमुक्तम् । इदानीं तु तात्पर्यविषयीभूतार्थस्यैव तत्तद्वाक्यार्थत्वं न प्रतीतार्थानामित्येतत्प्रतिपादकं वैयाकरणवाक्यमेवोक्तार्थे नियामकमाहेत्यर्थः । एतद्वैयाकरणवचनस्य वाक्यतात्पर्यविषयीभूत एव वाक्यस्याप्यर्थः । न तु पदार्थसंसर्गमात्रम् । एवं च युक्तं तात्पर्य-विषयीभूतैकार्थस्य वाक्यार्थत्वमित्येतत्परतया योजना स्वरसेति मन्वान उपोद्बलकान्तरत्वमस्वीकृत्यापि योजयति यद्वाऽस्त्विति । एकवाक्यत्वान्यथानुपपत्त्या पदसमूहात्मकवाक्यस्यैकत्र तात्पर्यमुक्तम् । तत्कथम् । तावता तात्पर्यविषयीभूतार्थस्यैकत्वसिद्धावपि न वाक्यार्थस्यैकतासिद्धिः । तस्य ततो भिन्नत्वात् । एकवाक्यताया अपि वाक्यार्थैक्यप्रयुक्तत्वात् । तथा च कार्यमेव सर्वत्र वाक्यार्थ इत्युत्तरग्रन्थायोग इत्याशयः । अत्र टीकायामेकार्थनिष्ठत्वरूपैकवाक्यार्थकत्वे किमायातमिति पाठः । वाक्यार्थरूपैकार्थनिष्ठत्व इति योज्यम् । यत्पर इतीति । तथा च तात्पर्यविषयस्यैव वाक्यार्थत्वादेकत्र तात्पर्यसिद्धौ वाक्यार्थरूपैकार्थनिष्ठत्वसिद्धिः सम्भवत्येवेति भावः । शब्दपदं पदपरत्वभ्रान्तिवारणाय व्याचष्टे शब्दार्थो वाक्यार्थ इति । आद्यां शङ्कामिति । स्वस्वार्थप्रतिपादकेत्युक्तशङ्कामित्यर्थः । समाप्तिः पर्यवसानमित्याभातीत्यतो व्याचष्टे पर्यवसानमित्यादि । देवदत्तः पचतीत्युक्ते ततः किमित्याकाङ्क्षावद् यत्प्रतिपादनानन्तरं पुनराकाङ्क्षा नोत्पद्यत इत्यर्थः । पदान्तरेति । मूलेऽपिपदान्तरोपादानमित्येव पाठ इत्याशयेन पदान्तरेत्येव व्यवहृतम् । पाठान्तरेऽप्युक्त एवार्थ इति ज्ञेयम् । एतादृशत्वम् । यत्प्रतिपादने-नेत्युक्तरूपत्वम् । स्वमतमात्रेति । देवदत्तः पचतीत्यादिसिद्धार्थबोधकस्थलेऽपि देवदत्तकर्तृक-पाकमात्रज्ञानेच्छुं प्रति तद्वाक्यप्रवृत्तिसम्भवेन निराकाङ्क्षत्वस्य परमते सत्त्वादिति भावः ।

अत एवाह यद्वा सिद्धान्त इति । न तदित्यत्र तदित्यस्य वाक्यपर्यवसानमित्यर्थः । तर्हि द्वितीयो-दाहरणं व्यर्थमित्यत आह उभयेति । साकाङ्क्षत्वस्य द्वैविध्यात्तदभावद्वयविवक्षयोदाहरणद्वयकीर्तनमिति भावः । पूरकत्वाभावेनेत्यस्य वाक्यपर्यवसानमित्युत्तरेण सम्बन्धः । ननु कार्यस्येति । अत्र कार्यस्य न वाक्यार्थत्वमिति प्रतिज्ञायां पदार्थस्यैव वाक्यार्थत्वादित्यनेन तस्यापदार्थत्वादिति हेतुमभिप्रैति । अस्त्वपदार्थत्वं तथाऽपि लक्षणया वाक्यार्थत्वोपपत्तिः स्यादित्यत उक्तं कार्यस्यापदार्थस्य इत्यादीत्येवं योजनाभिप्रायेण कार्यस्येति द्विरुपात्तमिति द्रष्टव्यम् । यत्किञ्चित्पदार्थतायाः कार्ये स्वीकारादुक्ता-शङ्कायोग इत्यतः प्रकारान्तरेणावतारयति यद्वेति । अत्र च मतान्तरे पदार्थसंसर्गरूपवाक्यार्थस्या-पदार्थत्वेऽप्यपूर्वस्यैव सङ्गतिग्रहणमनपेक्ष्य वाक्यप्रतिपाद्यत्वेन वाक्यार्थत्वमितिवत् कार्यस्यापूर्वस्यैव वाक्यार्थत्वमित्येषोऽभिप्रायो न कार्यतावादिनः । तात्पर्यविषय एव वाक्यार्थ इत्युक्तेऽपि यष्टीः । प्रवेशयेत्यादिस्थल इव वा तात्पर्यविषयीभूतं कार्यं न तु पदार्थ इत्यभिप्रायो न भवति । अपि तु वाक्यगतपदविशेषवाच्यमेव कार्यं स्वप्रधानतया तद्वाक्ये प्रतिपाद्यम् इतरे पदार्थास्तु तच्छेषतया तद्वाक्यगतपदैः प्रतिपाद्या न तु कार्यसमकक्ष्यतयेत्येवंरूपमेव कार्यस्य वाक्यार्थत्वं तात्पर्यविषयत्वं चेत्यभिमतम् । एतेन घटानयनसंसर्गादिरूपवाक्यार्थस्य घटमानयेत्यादिवाक्यगतपदार्थत्वाभावेऽपि वाक्यार्थत्ववत् प्रकृतेऽपि कार्यस्य पदार्थत्वमनावश्यकमिति शङ्का निरस्ता भवति । अत एव ‘वाक्यार्थोऽपि हि वाक्यार्थशब्देनैवोदितो भवेदि’ति सिद्धान्ते येनकेनचिच्छब्देन वाच्यत्वमात्रमुपपाद्यते । तथा चापदार्थत्वादित्यादिना तद्वाक्यगतपदविशेषप्रतिपाद्यत्वाभावादित्याशङ्क्य तत्रेत्यादिना तत्परिहाराय तद्वाक्यगतपदविशेषेणैव वाच्यत्वमस्तीति व्युत्पादनादिकमुपपन्नमिति ज्ञेयम् । एवं पूर्वत्रोत्तरत्र च वाक्यार्थत्वसम्भवप्रतिपादनं पदार्थस्यैव प्राधान्याभिप्रायेणैवेत्यदोषः । एवमन्यथैक-वाक्यत्वासम्भवाद् यत्परःशब्दः स शब्दार्थ इति शब्दा इति पूर्वमूलोक्तसाधकद्वयस्याप्येकार्थकत्व-तात्पर्यविषयस्य वाक्यार्थत्वलक्षणसामान्यरूपेणैव प्रकृतोपयोगो न तु विशेषरूपेणेत्याशयो मूल-टीकयोः । एवं चानेकार्थप्रतीतावपि वाक्यस्य तावदेकत्रेति पूर्वमूलेऽप्येकत्रेत्यस्य प्रतीतार्थेषु मध्ये एकत्रार्थ इति यथाश्रुतमेव व्याख्यानमिति सिद्धमिति ज्ञेयम् । कार्यताभिधायीति मूलम् । अत्र भावप्रधाननिर्देशः कार्यतेति भाष्यानुसारेण । एवं तत्रतत्र । कार्यान्तरेति । क्रियया विशेषेणापि कार्यं तद्भावः कार्यतेति चोत्तरानुसारेण कार्याभिधायीत्येव विवक्षितम् । अत एव लिङाद्यर्थस्त्विष्टसाधनत्व-मेवेति कर्मनिर्णयवाक्यव्याख्यावसरे न वयं सिद्धमात्रं कार्यं ब्रूमः । किन्त्विष्टसाधनत्वं सिद्धविशेषकार्यत्वं तदेव धात्वर्थनिष्ठं लिङाद्यर्थः । धात्वर्थश्च तद्विशिष्टः कार्यमित्युच्यते इत्युक्तम् । तत्र तत्त्वनिर्णये च कार्यपुरस्कारेणैव ग्रन्थप्रवृत्तिः । कार्यशरीरमेवाभिदधातीति तत्त्वनिर्णयटीकायामुक्तत्वात् तथाच प्रमाणान्तराप्राप्तत्वादपूर्वमिति शब्दितं नियोज्यं स्वसंपादनार्थे प्रयोजकी भवतीत्यतो नियोगशब्दितं च कार्यमित्युच्यते । तदभिधायीत्यर्थः ।

तर्हीति । लिङादिप्रत्ययमात्रस्य साक्षात्कार्याभिधायकत्वे प्रकृत्यादिपदान्तराणां कार्याभिधायकत्वा भावात्सर्ववाक्यस्य कार्यपरता न स्यादित्यर्थः । अत्र च पदत्वं वाचकत्वमात्रं विवक्षितमिति प्रकृत्यादिमात्रस्य सुप्तिङन्तत्वाभावेऽपि पदत्वेन व्यवहारो युक्तः शक्तिश्चैवेत्युत्तरानुभाष्यगतशब्दा-नामितिवदिहापि शब्दानामित्येव विवक्षितत्वादिति ज्ञेयम् । पदार्थान्तराणीति मूले प्रकृत्यादिपदानां विवेकेनार्थप्रतीतेस्तदर्थानां कार्यान्वयप्रकारस्य तदन्वितस्वार्थानित्युक्तस्य चाप्रतीतेस्तदन्वय-प्रकारप्रदर्शनपूर्वकं तत्तदभिधेयमाह तत्र प्रकृतिरिति । तद्विषयमित्येव तत्त्वनिर्णयटीकायामुक्तत्वेऽपि तत्र तत्करणं चेत्यपि विवक्षितमिति सूचयन् स्वयं विषयत्वकारणत्वयोः प्रकृत्यर्थगतयोर्विवरणं कृतम् । नियोगप्रतिपत्तीति । घटस्य ज्ञानमिति घटानुबन्धितयैव ज्ञानं प्रतीयते न तु ज्ञानमित्येव । ततो ज्ञानं प्रति घटो ज्ञानप्रतिपत्त्यनुबन्धितया विषय इत्युच्यते । इदमेव च साक्षाद्विषयत्वम् । इन्द्रियादिकं तु प्रतिज्ञानरूपव्यापारद्वारेति व्यापारानुबन्धितया विषय इत्युच्यते । तथेहापि लिङाद्यर्थनियोगस्य विषयमन्तरेण प्रतिपत्तुमशक्यतया केवलनियोगप्रतिपत्तेरभावादमुकपदार्थे नियोग इत्येव प्रतिपत्तव्यत्वात् कुत्र नियोग इति विषयाकाङ्क्षायां यागादौ नियोग इति नियोगप्रतिपत्त्यनुबन्धित्ववशाद् यजेत दद्याज् जुहुयादित्यादिषु यागदानहोमादिलक्षणधात्वर्थस्यैव विषयत्वेन सम्बन्धादिति भावः । नियोग-निवर्तकतयेति । यागविषयकनियोगस्य साध्यतया प्रतीयमानस्यापि साक्षात्कृत्या साध्यत्वेन स्वस्य कृतिसाध्यतानिर्वाहाय विषयतयाऽन्वितस्य यागादेर्धात्वर्थस्यैव नियोगनिष्पत्त्यनुबन्धित्वरूपकरण-त्वेनापि सम्बन्धादिति भावः । आदिगतविषयकरणभावानामिति न्यायमकरन्दव्याख्यावसरे प्रतीत्यनु-बन्धितयाऽधिगतो विषयभावः । सिध्यनुबन्धितया करणभावो येषां ते तथेति तट्टीकायां व्याख्यानात् । स्वप्रतीत्युपाधित्वेन स्वविषयस्य स्वनिवर्तकत्वेन करणस्येति कल्पतरूक्तेश्च । प्रतीतिवेलायां यजेत दद्याज्जुहुयादित्यादिषु यागदानहोमलक्षणधात्वर्थविषयकः निष्पत्तिवेलायां तत्करणक इति नायकरत्ने यागादिभावार्थगोचर इति न्यायरत्नमालावाक्यव्याख्यानाच्च । प्रतीत्युपाधौ विषयत्वसिध्युपाधौ करणत्वमिति तयोर्भेद इति न्यायमकरन्दटीकायामेवान्यत्रोक्तेश्च ।

ननु यथा आग्नेयादीनां षण्णां यागानामित्यादि प्राचीनमूलव्याख्यानटीकायामपि प्रतिपत्त्यनुबन्धि-त्वादेरेवमेव विवरणं द्रष्टव्यम् । प्रतीत्यनुबन्धित्वं च ‘‘कृतितत्साध्यमध्यस्थो यागादिर्विषयो मतः । कार्ये सञ्ज्ञट्टिताकारे करणत्वेन संमत’’ इति शालिकानाथीयवचने यागादिधात्वर्थस्य प्रयत्नरूपकृति-तत्साध्यमध्यस्थत्वकथनं च वास्तवाभिप्रायेण न तु विषयत्वोपयोगितया कार्येऽसञ्ज्ञट्टिताकार इत्यनेन कृतिसाध्यत्वरूपकार्यत्वोपेतनियोगस्य साक्षात्कृतिसाध्यत्वानुपपत्त्या कृत्या कार्याकारस्याघटितत्वे सति तद्घटनाय प्रतिपत्त्यनुबन्धितया विषयीभूतस्यापि कृतितत्साध्यमध्यस्थत्वाद्यागादिधात्वर्थस्य नियोगं प्रति करणत्वेन संमतत्वमित्येवं कारणत्वोपयोगित्वेनैवोभयमध्यस्थत्ववचनस्य स्वीकार्यत्वात् । आग्नेयादीना-मित्येतत्प्राचीनमूलटीकायां यागविषयनियोगश्च साध्यतया प्रतीयमानः साक्षात्कृत्यसाध्यत्वात्स्वस्य कृतिसाध्यत्वनिर्वाहाय विषयतयान्वितयागस्यैव नियोगनिष्पत्त्यनुबन्धित्वरूपकरणत्वमाक्षिपतीत्युक्तिरपि कृतितत्साध्यमध्यस्थवचनस्य करणत्वोपयोगाभिप्रायमेवाविष्करोति । गुरुराजीयतत्त्वनिर्णयटीका-व्याख्यानमप्युक्ताभिप्रायं यदा तु कृतिः प्रयत्नत्वात्साध्यो नियोगस् तयोर्मध्यस्थो यागदानहोमादिर्धात्वर्थो विषयो मतः षिञो बन्धनकर्मणो विषयशब्दव्युत्पत्तेः कृतिनियोगौ घटयतो धात्वर्थस्य युज्यते विषयत्वम् । तथा कार्येऽसञ्ज्ञट्टिताकारे स एव विषयस्तस्मिन्नेव करणत्वेन संमत इति श्लोकयोजना तदाकृतितत्साध्यमध्यस्थत्वं विषयत्वोपयोग्येव । अत एव न्यायमकरन्दव्याख्याने नियोगस्यापि न साक्षात्कृतिसाध्यतया कार्यत्वं तथा सति कृतिनियोगयोर्मध्ये अघट्टितसञ्ज्ञट्टकविषयानुप्रवेशानु-पपत्तेरित्यभिधाय स्वोक्तार्थे कृतितत्साध्येति शालिकानाथवाक्यं प्रमाणीकृतम् । स्वप्रतीत्युपाधित्वेन विषयस्येति समन्वयाधिकरणीयकल्पतरुव्याख्यानरूपपरिमले लिङा अपूर्वं कार्यत्वेनाभिधेयम् । कार्यत्वं च कृतिसाध्यत्वं न चापूर्वस्य साक्षात्कृतिसाध्यत्वं सम्भवति अतो यद्द्वारा तस्य कृतिसाध्यत्वं घटनीयं स धात्वर्थो यागदानहोमादिर् अनुबन्धो अवच्छेदको विषय इति च प्राभाकरैर्व्यवह्रियत इत्याद्युक्तेश्च । तथा कार्येऽसञ्ज्ञट्टिताकार इत्यस्य कृत्या साक्षादघटनायामित्यर्थकस्य विषयत्वोपपादकत्वम् । करणाभावात् कार्यघटनायामित्यर्थकस्य तु तस्य करणत्वोपपादकत्वमिति चाभिप्रेतम् । एतद्योजनापक्षे तु प्रतिपत्त्यनुबन्धित्वं लिङाद्यर्थनियोगस्य कृतिसाध्यत्वेन या प्रतीतिस्तदुपयोगित्वम् । निष्पत्त्यनुबन्धित्वं तु तदुपयोगित्वरूपं पूर्ववदेवेत्यादि ज्ञातव्यम् । तद्विशेषणेति । प्रकृत्यर्थविशेषणेत्यर्थः । प्रकृत्यर्थ-विशेषणं कारकं तद्विशेषणं नामधेयमित्यादि तत्त्वनिर्णयटीकानुसारात्कारकं च ग्राह्यम् । विधेरिति । लिङादिप्रत्ययस्येत्यर्थः । अत्र विधेरित्यनेन प्रधाननियोगाभिधायकदर्शादिवाक्यस्थलिङादेरिवा-रादुपकारकाङ्गवाक्यगतलिङादेरप्यङ्गकार्याभिधायकताया वक्ष्यमाणरीत्या सत्त्वेन तद्वाक्यगतलिङादेरपि सङ्ग्रहस्याभिप्रेतत्वात्प्रधानवाक्यगतलिङादेः कार्यपरत्वमस्त्विति आरादुपकारकवाक्यगतलिङादेश्च कार्य-परत्वमस्त्वित्येवं प्रधानाप्रधानकार्यपरत्वमुभयविधलिङादेरस्त्विति शङ्कावाक्यार्थः । उत्तरवाक्यगताङ्ग-पदस्य सन्निपात्यङ्गपरत्वेन तद्वाक्यानामेव प्रधानकार्यान्वितस्वार्थप्रतिपादकत्वस्योपपादयिष्यमाणत्वेन तत्रोभयविधाङ्गवाक्यग्रहणाभावात् ।

अत एव तत्त्वनिर्णयटीकायां तत्र लिङादिप्रत्यय इत्यादिना प्रधानवाक्यसमिदाघारारादुपकार-काङ्गवाक्यगतलिङाद्योः प्रधानाङ्गकार्यसाधारण्येन कार्यपरत्वमभिधायावशिष्टसन्निपातिवाक्यानामेव सन्निपत्त्योपकारकाङ्गवाक्यानि यद्यपि कार्यान्तरशून्यानीत्यादिना । आरादुपकारकाङ्गव्यावृत्ति-स्पष्टीकरणपूर्वकं प्रधानकार्यान्वितस्वार्थप्रतिपादकत्वमुक्तम् । तदनुसारि चेदं टीकावाक्यमतोऽत्रोत्तर-त्रोपपादयिष्यमाणकार्यपरत्वकसन्निपातिवाक्यातिरिक्तमारादुपकारकाङ्गवाक्यमपि दर्शादिवाक्यवद् लिङादिप्रत्ययः साक्षात्कार्येत्यादिमूलटीकयोरभिप्रेतमिति ज्ञेयम् । एवं नत्वङ्गेत्यत्र सन्निपात्यङ्गेत्येव व्याख्येयम् । कार्यपरवाक्यैकवाक्यताया अङ्गादिषु त्रिष्वेकरूपत्वाभावाद्विवेकेन तामाह अङ्ग(मन्त्रार्थ-वादादि)वाक्यानामिति । सन्निपत्योपकारकेत्यादितत्त्वनिर्णयटीकोक्तयनुसारेण व्रीहीनवहन्तीत्यादि-रूपसन्निपात्यङ्गवाक्यानामित्येवार्थः । तद्वाक्यस्थलिङादिप्रत्ययस्यैव स्वप्रकृतिभूतहन्त्याद्यर्थविषयक-नियोगान्तराप्रतिपादकतया कार्यान्तरविधुरत्वहेतोस्तत्रैव श्लिष्टत्वात् । समिधो यजतीत्याद्यारादुपकार-काङ्गवाक्यानामप्यङ्गवाक्यपदेन ग्रहणे तत्रत्यलिङादेः प्रकृतिभूतयज्यर्थविषयकप्रधाननियोगातिरिक्त-नियोगप्रतिपादकत्वेन कार्यान्तरवत्वात्तद्विधुरत्वहेतोस्तत्रासिद्धत्वप्रसङ्गात् । उक्तं च प्रमाणपारायणे तृतीयपरिच्छेदे । प्रकृतिस्तद्विषयम् इत्युक्तवा पदान्तराणि च विषयविशेषणं नामधेयं नियोज्यं चाभिदधति नियोगार्थप्रतीतौ व्याप्रियन्ते । सन्निपत्त्योपकारकाङ्गवाक्यानि च यद्यपि नियोगान्तरशून्यानि तथापि प्रधाननियोगान्वितस्वार्थाभिधायकतया तन्नियोगप्रतिपत्तावेव पदान्तरवद्वर्तन्त इत्यादि । एतच्चानु-पदमेवोपपादयिष्यामः । सन्निपातिवाक्यस्थलिङादेः स्वप्रकृत्यर्थविषयकनियोगाप्रतिपादकत्वमेव कुत इत्यत उक्तम् अनुवादेति । दर्शादिप्रधाननियोगस्यावहन्तीत्यत्रत्यलेटाऽनुवाद एवं तत्रतत्रेत्यनुवादेत्यर्थः। अनुवादशङ्काप्रापकमुक्तं प्रधानसन्निधाविति । दर्शादिसन्निधावित्यर्थः । पूर्वत्राङ्गेति इह च प्रधानेत्यनुवादेनेदं सूचितम् । सन्निधेरुभयत्र तुल्यतया दर्शादिवाक्यगतलिङादेर् हन्त्यादिवाक्यगत-लिङाद्युक्तावहननादिविषयकनियोगानुवादकत्वमित्येवं वैपरीत्यमपि किं न स्यादिति न शङ्कनीयम् । दर्शादिपदसङ्गृहीताग्नेयादेः स्वर्गकामो यजेतेत्यधिकारविधिना फलसम्बन्धबोधनेन तेषां फलवत्वात् प्रधानत्वप्राप्तेरवघातादेश्च तादृग्रूपत्वेन फलवत्सन्निधावफलं तदङ्गमिति न्यायेनाङ्गत्वप्राप्तेरङ्गप्रधान-भावस्यैव नियामकतया वैपरीत्यशङ्कानवकाशादिति । तथा च प्रधानकार्यानुवादत्वशङ्कानिमित्तेन न तैः कार्यान्तरं प्रतिपाद्यते । किन्तु तैर्हन्त्यादिप्रकृत्यर्थ एवावघातादिर्योग्यविशेषणविशिष्ट उपस्थाप्यते इत्यपि निर्णयटीकाव्याख्याने गुरुपादोक्तमत्र ग्राह्यम् । कार्यान्तरं च वक्ष्यमाणरीत्याऽङ्गकार्यं तच्छून्यानां तत एवाङ्गकार्यान्वितस्वार्थप्रतिपादकत्वासम्भवावतारेति योज्यम् । यद्युभयविधकार्याभिधायकत्वाभावस्तर्हि कथं कार्यपरत्वम् । तदभावे च सर्वत्र कार्यमेवार्थ इति च कथमित्यतः स्वतः कार्याभिधायकत्वाभावेऽपि प्रधानकार्यान्वितस्वार्थप्रतिपादकतया कार्यपरत्वमिति वक्तुम् । भवेदेवं यदि तेषां तदन्वित-स्वार्थपरत्वप्रापकं स्यात्तदेव किमित्यतस्तत्प्रापणप्रकारप्रदर्शनमानर्थक्यापत्त्येत्यादि ।

अयमर्थः । यद्यपि प्रधाननियोगो दर्शादिवाक्यगतलिङादिनैवोक्तः । अवहन्तीत्यादिवाक्यगत-विधिप्रत्ययेन कार्यान्तरप्रतिपादनाभावश्च । तथापि तेन प्रधानकार्यमेवानूद्यत इति यद्युच्यते तर्हि तदनुवादस्याधिकविधानार्थत्वाद्यभावेनानर्थक्यं स्यादित्याशङ्कानिरासाय ग्राहकग्रहणाख्यप्रमाणं प्रवृत्तम् । प्रयोजनप्रयोजनिभावेनान्विताभिधानं हि ग्राहकग्रहणं नाम । प्रयोजनं प्रधाननियोगः । प्रयोजनिनश्च प्रकरणपठितसकलपदार्थास् तदन्विततया प्रधाननियोगस्याभिधानम् । अवघाताद्यन्वितः प्रधाननियोग इति तदर्थः । तदिदं ग्राहकं ग्रहणम् । ग्राहकेण दर्शादिनियोगेन ग्रहणमन्विताभिधानमवघातादेरव-घातान्वितो नियोग इत्येवं ग्राहकग्रहणमिति शास्त्रदीपिकायां शङ्करभट्टैर्व्याख्यातम् । प्रमेये न विशेषः । तथाच प्रधानापूर्वाभिधायको लिङादिशब्दोऽवहननादिभिः सर्वैः प्रकरणपठितैरर्थैरन्वितम् । स्वार्थ-मभिधत्ते इति ग्राहकग्रहणप्रमाणेनाववहननादयो ग्राहकभूतप्रधाननियोगनिष्ठान्वयप्रतियोगितया गृहीता इत्यर्थः । अन्वयस्योभयसम्बन्धित्वमात्रविवक्षायां ग्राहकेण सहान्विततया प्रधानवाक्यगतलिङादि-भिर्गृहीता इति वार्थः । उभयथापि ग्राहकेणान्विततया गृहीतार्थकवाक्यानामित्यर्थ इति । ग्राहक-ग्रहणफलमाह प्रधानेति । उक्तं तावद्दर्शादिवाक्यं प्रधानमवघातादिवाक्यम् अङ्गवाक्यमिति ।

तथा च प्रधानवाक्यस्थलिङादिप्रत्ययैर् वाक्यान्तरगतलिङादिप्रकृत्यर्थभूतावहननाद्यन्विते प्रधान-नियोगरूपस्वार्थे प्रतिपादिते सति तद्रूपग्राहकग्रहणप्रमाणेनावहननादिवाक्यगतलिङादिभिः प्रधाना-पूर्वानुवादः । हन्त्यादिपदैस्तु प्रधानकार्यान्वितस्वार्थप्रतिपादनमित्येषोऽर्थो लभ्यत इति शेषपूरणेन व्याख्येयम् । नन्वेतावताऽवहननादिवाक्योक्तसन्निपात्यङ्गानां ग्राहकग्रहणाख्यप्रमाणप्रमापितं यद् ग्राहकभूतप्रधाननियोगरूपो ऽयं चासावर्थश्चेति इदमर्थो इदं प्रयोजनं यस्येति नियोगे अर्थतः स्वभावो नियोगैदमर्थ्यनियोगप्रयोजनकत्वमिति यावत् । नियोगैदमर्थ्यं तद्रूपः प्रधानकार्यान्वय इत्युक्तं भवति । सचायमारादुपकारकेष्वपि समान एव । तत्रत्यलिङादीनामपि प्रधानसन्निधौ श्रुतत्वेनानुवाद-शङ्काकलङ्किततया तद्वाक्यानां कार्यान्तरशून्यत्वप्राप्त्याऽङ्गकार्यान्वितस्वार्थप्रतिपादकत्वानुपपत्तेः प्रयाजा-दीनां ग्राहकग्रहणप्रमाणेन प्रधाननियोगैदमर्थ्यसिध्या तद्रूपस्य प्रधानकार्यान्वयस्य प्राप्तेः । तथाच तद्वाक्यानामपि प्रधानकार्यान्वितस्वार्थप्रतिपादकत्वमेव प्राप्तमिति कुतोऽत्र मूले तत्त्वनिर्णयटीकादावपि सन्निपत्त्योपकारकाङ्गवाक्यानामेव कार्यान्तरशून्यत्वोक्तिः । तेनैव चारादुपकारकाङ्गवाक्यानामङ्गकार्य-रूपकार्यान्तरवत्वसूचनं च । तदुभयानुसारेणैतट्टीकायामपि सन्निपातिवाक्यानां प्रधाननियोगानु-वादकत्वेन कार्यान्तरशून्यादिकमुक्तमारादुपकारकाणां तु तदनुवादकत्वाभावेन कार्यान्तरवत्त्वेनाङ्ग-कार्यान्वितस्वार्थप्रतिपादकत्वं सूचितमिति चेत् । अत्र तत्त्वनिर्णयटीकाव्याख्याने गुरुचरणैरुक्तरीत्या शङ्कामुत्थाप्य ृणु तर्हि प्राभाकरसिद्धान्तरहस्यमिति प्रतिज्ञाय सन्निपातिवाक्येष्वित्यादिना दिगित्यन्तेन समाधानमुक्तम् । तदनुसारेण समाधिरुच्यते । तथाहि । ग्राहकेण सन्निपातिनामवघातादीना-मारादुपकारकाणां प्रयाजादीनां च ग्रहणाविशेषेण प्राप्तं यद्ग्राहकैदमर्थ्यं तदवहननाद्युभयविधाङ्गानां नियोगं प्रति विषयत्वेन करणत्वेन वा न सम्भवति । प्रधाननियोगापरपर्यायग्राहकस्य स्ववाक्यप्रतिपन्नेन यजिरूपेण विषयेण करणेन चावरुद्धतया विषयाद्यन्तरानाकाङ्क्षत्वात् । अतस्तद्ग्राहकैदमर्थ्यं करणोप-कारद्वारा निर्वाह्यमित्येवं ग्राहकग्रहणप्रसूतार्थापत्तिरूपमुपादाननामकचतुर्थप्रमाणं प्रवृत्तम् । तेन तदुभयाङ्गानां करणैदमर्थ्यं बोध्यते । एवं ग्राहकग्रहणप्रसूतार्थापत्त्या करणैदमर्थ्ये उभयत्राप्य-विशिष्टेऽप्यस्ति विशेषः । यत्करणैदमर्थ्यं नोभयत्रैकरूपम् । सन्निपातिनामवघातादीनां क्रत्वर्थव्रीह्यादि-द्रव्यवैतुष्यसंपादकतया साक्षात्परम्परया वा प्रधानापूर्वकरणविषयभूतयज्यर्थनिवर्तकत्वेन विषयानु-प्रवेशसम्भवात् करणैदमर्थ्यं सन्निपातिवाक्यस्थलिङादेर्न प्राक्प्रतिपन्नप्रधाननियोगानुवादकत्व-परित्यागमाक्षिपति । किन्तु करणैदमर्थ्याद् व्रीहीनित्यादि द्वितीयादिश्रुत्यादिभिर्व्रीह्यादिद्वारैदमर्थ्यमेव प्राप्नोति । आरादुपकारकसमिदादीनामुक्तरूपौपादानिकप्रमाणसिद्धं ग्राहकैदमर्थ्यनिर्वाहकं करणैदमर्थ्यं तु साक्षात्परम्परया वा अदृष्टद्वारा न सम्भवतीति तेषां पूर्ववद् विषयानुप्रवेशायोगात्कथञ्चिददृष्टद्वारा तन्निर्वाह्यमिति प्रकरणप्रमाणेनादृष्टरूपद्वारैदमर्थ्ये सिद्धे समिदादिवाक्यस्थलिङादेः प्रधानसन्निधिप्राप्तं यत्प्रधाननियोगानुवादकत्वं प्राक्प्रतिपन्नं तत्परित्यज्य प्रधाननियोगाभिधायकलिङादिप्रकृत्यर्थकरण-कतत्प्रकृत्यर्थविषयकनियोगान्तराभिधायकत्वमेव तद्वाक्यस्थलिङादीनामाश्रयणीयम् । तथा च प्रधान-नियोगकरणस्य तन्नियोगे जननीये यद् द्वारमदृष्टं तदुपकारकत्वरूपं द्वारैदमर्थ्यं प्रयाजादीनां प्राप्तमिति न प्रधाननियोगान्वितस्वार्थपरत्वं प्रयाजादिवाक्यस्थलिङादीनां किं त्वङ्गकार्यस्य तद्वाक्यगत-लिङादिभिरभिधानात् कार्यान्तरवत्वोपपत्तेस्तत्कार्यान्वितस्वार्थपरत्वमेव । सन्निपातिवाक्यानां तूक्तरीत्या प्रधाननियोगानुवादेन तदन्वितस्वार्थप्रतिपादकत्वसम्भवान्न कार्यान्तरवत्वमिति कार्यान्तरशून्यानीति सन्निपातिष्वेव विशेषणं युक्तमिति ।

तथा च तत्त्वनिर्णयटीकाव्याख्यानोक्तरीत्या समिदादिवाक्यानाम् अङ्गकार्यरूपकार्यान्तरवत्वेन तदन्वितस्वार्थप्रतिपादकत्वेनापि प्रधाननियोगरूपकार्यान्वितस्वार्थप्रतिपादकता । अवहननादिवाक्यानां तु प्रधाननियोगकरणोपकारकत्वेन विषयानुप्रवेशात् कार्यान्तरवत्वाभावेन प्रधाननियोगमेवानूद्य तदन्वित स्वार्थाभिधायकत्वमेव तेषां प्राप्तमिति सन्निपात्यङ्गेष्वेव कार्यान्तरशून्यत्वसत्त्वात्तेषामेवान्यत्र कार्यान्तर शून्यत्वेन ग्रहणसम्भवादिहाप्यङ्गवाक्यानामित्यत्र ग्रहणमुचितमिति सूरयो विदांकुर्वन्तु । एतेना-न्यथाख्यातावुभयविधाङ्गवाक्यानां कार्यान्तरशून्यत्वमिति यत्प्रतिपादितं तदप्यपाकृतं भवति । निराकृतं च तद्वाक्यार्थविनोदे । प्रकृतमनुसरामः । कार्यान्तरविधुराणीत्यवच्छेदकसङ्ग्हीतत्वं यथा सन्निपत्योप-कारकाङ्गवाक्यानाम्; तथा मन्त्रादीनामपीत्याशयेनाङ्गमन्त्रार्थवादादि इत्युक्तं शङ्कावसरे । तदनुसारे-णाङ्गवाक्यानां कार्यपरतामुपपाद्य मन्त्रादेरपि कार्यपरत्वं व्युत्पादयति मन्त्राणां चेत्यादिना । निन्दादि-रूपार्थवादानां तु तत्तन्निवृत्त्यादिप्रयोजनकत्वं चोपलक्षणया ज्ञेयम् । अत एवार्थवादादीत्यादि-पदेन प्रयोजनान्तरार्थकवाक्यसङ्ग्रहः कृत इति ज्ञेयम् । अत एव मन्त्रार्थवादयोरनेनैवेत्युत्तरवाक्यविषय-त्ववर्णनमप्यन्यथाख्यातिस्थमयुक्तम् । कार्यान्तरशून्यानीत्यवच्छेदकसङ्गृहीतत्वस्याविशेषे सति मन्त्रा अपीत्यादि तत्त्वनिर्णयटीकायामिव पृथग्वचनाभावे च सति पूर्ववाक्ये ओत्यपि विशेषवचनाभावे च सति तेनैव त्रितयसङ्ग्रहसम्भवादनेनेत्युत्तरवाक्यस्य वाक्यान्तरविषयताया एव न्याय्यत्वात् । उक्ताभिप्रायं मनसि निधायैवानेनैवेत्युत्तरवाक्यमवतारयति नन्वेवमपीति । उक्तरीत्या कृत्स्नस्य कर्मकाण्डस्य कार्य-परत्वप्राप्तावपीत्यर्थः । सिद्धिरिति । ततश्च न समस्तवेदस्य कार्यपरतासिद्धिरिति शेषः । मन्त्रार्थ-वादादिन्यायेनेति । अनेन ब्रह्मकाण्डमपि स्वर्गकामो यजेतेत्यादिकर्मविधिशेषभूतमेवेत्येवं कर्मकाण्ड-योरेकवाक्यता सूचिता । अत एव भिन्नवाक्यत्वमाश्रित्य यद्वेत्यादिना योजनान्तरं करिष्यति । कर्मकर्त्रित्यनेन कर्माङ्गभूतेति सूचितम् । एवं तद्देवतेत्यत्र कर्माङ्गभूतदेवतेत्यर्थः । महाफल इत्येतदवतार-मूले कर्माङ्गभूतदेवतेति वक्ष्यति च । एवं समस्तोऽप्याम्नाय इत्यस्य कर्मकाण्डवद्ब्रह्मकाण्डमपि कर्म-विधिशेषत्वेनैव कार्यपरमिति योजयित्वा अतश्च वेदान्तानामात्मा ज्ञातव्य इत्यपुनरावृत्तये समाम्नातेन विधिनैकवाक्यतामाश्रित्य कार्यपरत्वमेव वर्णनीयमिति प्रमाणपारायणवाक्यं मनसि कृत्वा प्रतिपत्ति-विधिशेषत्वेन तत्कार्यपरमिति योजयति यद्वा स्वर्गेति । प्रतिपत्तिविधिः । ज्ञानविधिः । समस्तस्येतीत्यन्तेति पाठः । वक्ष्यति चेष्टे व्युत्पत्तिरित्यादि ।

