+++
title = "१९ वृद्धव्यवहाराद् व्युत्पत्तिर् इति मतस्य निरासः"

+++


## नानयेत्यादिवाक्यतः

**वृद्धव्यवहाराद् व्युत्पत्तिर् इति मतस्य निरासः**

## **अनुव्याख्यानम्**

***नानयेत्यादिवाक्यतः ॥***

### **सुधा**

एवं सिद्धार्थे व्युत्पत्तिसंभवमभिधायेदानीं परव्युत्पादितं व्युत्पत्तिप्रकारं निराकर्तुमाह ॥ नानयेति ॥ देवदत्त गामानयेत्याद्युत्तमवृद्धवाक्यश्रवणात्प्रवृत्तं मध्यमवृद्धमुपलभ्य प्रवृत्तिलिङ्गेन तस्य प्रवर्तकबोधमनुमाय तस्य स्वात्मदृष्टान्तेन कार्यताविषयत्वमवधार्य ततः शब्दानन्तरभावित्वेन शब्दजत्वं ज्ञात्वा पुनरावापोद्वापाभ्यां लिङादेः साक्षात्कार्यवाचित्वमन्येषां शब्दानां तदन्वित-स्वार्थवाचित्वमवगच्छतीति यदुक्तं तन्नेत्यर्थः ।

वाक्यार्थचन्द्रिका

नानयेत्याद्युत्तरग्रन्थेनापि स्वपक्षव्युत्पादनं क्रियत इति भ्रान्तिं निवारयितुं तत्प्रतिपाद्यमाह ॥ एवमिति ॥ यद्वाऽस्मदुदाहृतादत्त्यपूपांस्तव भ्रातेत्यादेरेव सिद्धे व्युत्पत्तिर्न तु गामानयेत्यादिवाक्यतः सिद्धे व्युत्पत्तिरित्यर्थप्रतिपादकत्वमुत्तरवाक्यस्य भाति । तदयुक्तम् । अप्रसक्त-प्रतिषेधानुपपत्तेरुत्तरव्युत्पादनानानुगुण्याच्चेत्यतस्तदभिप्रायं दर्शयति ॥ एवमिति ॥ गामानयेत्या-दिवाक्यमात्रस्यागमविधयापरेण व्युत्पत्तिसाधकत्वानभ्युपगमादसंभवाच्च पराभिमततद्वाक्यमूलक-मध्यमवृद्धादिव्यवहारस्यैवात्र विवक्षा । सा च पुनर्दृष्ट्यैव शब्दशुदित्युत्तरवाक्ये पराभिमतप्रक्रियैक-देशोत्कीर्तनेन समग्रप्रक्रियोपलक्षणाज्ज्ञायत इत्याशयेन पराभिमतव्युत्पत्तिप्रकारं दर्शयति ॥ देवदत्तेति ॥

### **परिमल**

पूर्वपक्षदशायामुक्तं सर्वं संग्रहेणानुवदति ॥ देवदत्तेत्यादिना ॥ यदुक्तमिति ॥ कार्यता चेत्येतदवतारिकायाम् ।

### **श्रीनिवासतीर्थीया**

उत्तमवृद्धः प्रयोजकवृद्धः । मध्यमवृद्धः प्रयोज्यवृद्धः । तस्य बोधस्य ॥

### **वाक्यार्थरत्नमाला**

इत्यादेरेवेति । वाक्यत इति । वक्ष्यमाणमाकृष्यते इत्यादेर्वाक्यत इत्यर्थः । व्युत्पादनानानुगुण्याच्चेति नाकारद्वययुक्तः पाठः । वाक्यमात्रस्यागमविधयेति । प्रयोजकोदीरितत्व-प्रयोज्यश्रुतत्वव्यवच्छेदाय मात्रपदम् । न केवलमनभ्युपगमो अपि तु तन्मात्रस्य व्युत्पत्तिसाधकत्वा-सम्भवश्चेत्याह असम्भवाच्चेति । ज्ञायत इत्यत इति पाठः ।

