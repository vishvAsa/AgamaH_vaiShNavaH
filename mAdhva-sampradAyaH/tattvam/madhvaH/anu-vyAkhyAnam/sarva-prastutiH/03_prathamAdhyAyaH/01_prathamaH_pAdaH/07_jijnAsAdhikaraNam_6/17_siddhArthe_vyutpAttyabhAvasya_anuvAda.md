+++
title = "१७ सिद्धार्थे व्युत्पात्त्यभावस्य अनुवादस् तन्निरासश्च"

+++


## इष्टे व्युत्पत्तिरिष्यते

**सिद्धार्थे व्युत्पात्त्यभावस्य अनुवादस् तन्निरासश्च**

## **अनुव्याख्यानम्**

***इष्टे व्युत्पत्तिरिष्यते ॥***

### **सुधा**

ननु तथाऽपि नेश्वरे वेदस्य प्रामाण्यं सम्भवति । केवलसिद्धार्थे व्युत्पत्त्यभावात् । कार्य एव लोके व्युत्पत्तिदर्शनात् । लोकावगतसामर्थ्यः शब्दो वेदेऽपि बोधक इति न्यायात् । कार्यान्वितत्वेन व्युत्पत्त्यङ्गीकारे चेश्वरस्याप्राधान्यप्रसङ्गेन स एवेत्यवधारणानुपपत्तेः । यद्यपीष्टत्व-मिष्टसाधनत्वं च कार्यत्वम् । तच्चास्तीश्वरस्येत्युपपादितम् । तथाऽपि नैतावता व्युत्पत्तिसम्भवः । वृद्धचेष्टैकलिङ्गत्वाद्व्युत्पत्तेः । वृद्धचेष्टायाश्च कृतिसाध्यार्थे नियतत्वात् । न हि चन्द्रादाव-कृतिसाध्येष्टसाथने प्रवृत्तिरस्ति । न चेश्वरस्य कृतिसाध्यताऽस्ति येन तत्र प्रवृत्तिं दृष्ट्वा व्युत्पद्येतेत्यत आह ॥ इष्ट इति ॥ केवलसिद्धमात्रे व्युत्पत्त्यभावेऽपीष्टे सिद्धविशेषे व्युत्पत्तिरिष्यत एव । प्रामाणिकैरिति शेषः ।

### **वाक्यार्थचन्द्रिका**

ननूत्तरवाक्ये सिद्धे व्युत्पत्त्युपपादनमनुपपन्नम् । उक्तरीत्या वेदस्य सिद्धार्थपरत्वव्युत्पादने तत्र व्युत्पत्तेरपि सिद्धत्वात् । न च लोके कार्य एव व्युत्पत्तेर्वेदेऽपि तथात्वमिति वाच्यम् । लोकवेदयोः सत्यपि वर्णाभेदे केनचित्स्वरच्छान्दसवर्णागमलोप- विकारविपर्ययाध्याया-नध्यायादिधमेभेदेन जराराजपदयोरिव क्रमभेदेन व्यपदेशभेदात्स्पष्टभेदस्रुग्यूपादिशब्दसाहचर्याच्च लोक-वेदयोः पदानामन्यत्वादुत्ताना वै देवगवा वहन्तीति दर्शनाच्चार्थान्यत्वमिति लोके कार्ये व्युत्पत्तावपि वेदस्य सिद्धे व्युत्पत्तिसम्भवात्कार्य एव व्युत्पत्तावपि कार्यान्विततया सिद्धे प्रामाण्यसम्भवाच्च । इष्टेष्टसाधनतातिरिक्तकार्याभावस्याधुनैव व्युत्पादितत्वाच्च । तस्मान्नोत्तरभाष्यं सङ्गतमित्यतस्तत्सङ्गमयति ॥ नन्विति ॥ यत्रार्थप्रतीत्यौपयिकधर्मभेदो यथा पूर्वपदप्रकृतिस्वरत्वे बहुव्रीह्यर्थत्वमन्तोदात्तत्त्वे स्वार्थ-वृत्तित्वं स्मृतितो ब्रह्मब्राह्मणादिषु न्यूनातिरिक्तवशाज्जराराजादिषु क्रमान्यत्वादर्थान्यत्वावसायस् तत्र पदभेदोऽभ्युपगम्यत एव । नैवं लोकवेदयोरर्थौपयिकधर्मभेदोऽस्ति । अनियतस्वराणां नियतस्वराणां चार्थान्यत्वस्य स्मृतितो लोकतो वाऽनवगमात् । एवं देवासस् त्मनेत्यादिषु लौकिकेभ्यो न्यूनातिरेककृत-स्वरूपभेदे सत्यपि तद्रूपस्यार्थान्तरानवगमात्किञ्चिद्रूपभेदेऽपि लौकिकप्रत्यभिज्ञानात्सत्यपि केषाञ्चिद्भेदे सर्वेषां भेदस्याप्रामाणिकत्वात्पदैक्ये च तदर्थावगमादुत्तानादिवचनस्य देवगवीरनूद्योत्तानवहनादि- विधानपरत्वाल्लोकवेदयोः पदपदार्थानामैक्यस्य प्रयोगवचनाभावादर्थैकत्वमविभागादित्यधिकरणे सिद्ध-त्वाल्लोके कार्यपरत्वे वेदेऽपि तत्परत्वमपरिहार्यमित्याशयेन तत्सूत्रवार्तिकमुदाहरति ॥ लोकेति ॥ सिद्धे व्युपत्त्यभावे चोदिते किमसङ्गतमुच्यते इष्ट इतीत्यतः सिद्धविशेषाभिप्रायेणोपात्तेष्टपदतात्पर्यमाह ॥ केवलेति ॥

### **परिमल**

द्वितीयमपि बाधकमाशङ्क्य निराह ॥ नन्वित्यादिना ॥ लोके व्युत्पत्तिदर्शनादिति ॥ तत्प्रकारश्च कार्यताचेत्येतदवतारिकायामेव प्रपञ्चित इति भावः॥ चेष्टेति ॥ देहस्पन्दादिरूपप्रवृत्तिः॥

### **यादुपत्यं**

लोकावगतसामर्थ्य इति ॥ प्रथमाध्यायस्य तृतीयपादे चिन्तितम् । वैदिकौ पदपदार्थौ लौकिकाभ्यां पदपदार्थाभ्यामन्यौ उत नेति संशयेऽन्यावेव । कुतः रूपभेदात् । पदे तावद्रूप-भेदो दृश्यते । आत्मशब्द आकारादित्वेन लोके नियतः वेदे तु क्वचिदाकाररहितः पठ्यते । प्रयतन्तु पुरु त्मनेति । ब्राह्मणा इति लोके वेदे त्वन्यथा पठ्यते ब्राह्मणासः पितर इति । अर्थभेदोऽपि स्फुटः । उत्ताना वै देवगवा बहन्तीति श्रूयते । मनुष्यगावस्त्वर्वाञ्चो वहन्ति । वेदे वनस्पतिर्हिरण्यवर्णः । तथा च श्रूयते देवेभ्यो वनस्पते हवींषि हिरण्यवर्णः प्रति वस्तेऽर्थमिति । तस्माल्लोकवेदयोः पदपदार्थावन्याविति पूर्वपक्षे च सति सिद्धान्तितम् । य एव लौकिकाः पदपदार्थास्त एव वैदिकाः । तथा हि । वर्णास्ताव-न्नित्यास्तेषां यथा प्रयोक्तृपुरुषभेदेऽप्येकैकपुरुषस्य बहुकृत्व उच्चारणभेदेऽपि त एवामी वर्णा इति प्रत्यभिज्ञानादैक्यं तथा यानि लोके गवाग्न्यादिपदानि तान्येव वेदेऽधीयमानानीत्यबाधितप्रत्यभिज्ञया पदैकत्वमभ्युपेयम् । त्मना देवास इत्यादिपदभेदस्तु क्वाचित्कः । नैतावता बहुतरप्रत्यभिज्ञागतं पदैक्यमपोढुं शक्यम् । अन्यथा सोऽयं देवदत्त इत्यादिप्रत्यभिज्ञातं देवदत्तैक्यमपि देशादिभेद-मात्रेणापोद्येत । पदैक्येन चार्थैक्यमवश्यंभावि । अन्यथा वेदे पृथग्व्युत्पत्त्यभावेनाबोधकत्वं प्रसज्येत । यूपावहनादिशब्दानां तदर्थानां वाऽलौकिकत्वेऽपि प्रसिद्धपदसमभिव्याहाराद् व्युत्पत्तिः सिध्यति । उत्तानवहनादिकं त्वर्थवादः । अस्तु वा तथा वहनम् । तथाऽप्युत्तानादिशब्दास्तदर्थाश्च लोकसिद्धा एव । तस्माद्य एव लौकिकाः पदपदार्थास्त एव वैदिका इति । एतदभिप्रायकं वार्तिकम् । ‘लोकावगतसामर्थ्यः शब्दो वेदेऽपि बोधक’ इति । अत एवाह ॥ नियमादिति ॥ एतदधिकरणन्यायादित्यर्थः । सिद्धमात्र इत्यत्र मात्रशब्दः कार्त्स्न्यार्थः ।

### **श्रीनिवासतीर्थीया**

सामर्थ्यं वाचकत्वम् । ननु केवलसिद्धेऽर्थे व्युत्पत्त्यभावेऽपि कार्यान्विते व्युत्पत्तिरङ्गीक्रियत इति चेत्तत्राह ॥ कार्यान्वितत्वेनेति ॥ प्रधानं यत्तदन्वितव्युत्पत्तिरित्यङ्गीकार्या । तथा च कार्यान्विते व्युत्पत्तिरित्यङ्गीकारे कार्यस्यैव प्राधान्यं प्राप्तं नेश्वरस्येत्यर्थः ॥

### **वाक्यार्थरत्नमाला**

उत्तरवाक्य इति । उत्तरभाष्य इत्यर्थः । वक्ष्यति चोत्तरं भाष्यमिति । अनुपपन्नमिति । असङ्गतमित्यर्थः । वक्ष्यति च न सङ्गतमिति । सिद्धे व्युत्पत्तिसिद्धिरूपप्रयोजन-सद्भावात्तद्भाष्यं सङ्गतमेवेत्याशङ्कायामाह उक्तरीत्येति । कार्यता च न काचिदित्याद्युक्तरीत्येत्यर्थः । तथात्वमिति । कार्य एव व्युत्पत्तिरित्यर्थः । तथा च लोकादृष्टप्रकारेण सिद्धार्थे व्युत्पत्त्यसम्भवशङ्कायां तत्परिहाराय तत्र व्युत्पत्तिप्रतिपादकोत्तरभाष्यं सङ्गतमिति भावः । कृतिरिति विकल्पप्रमुखानां सङ्गृहीताष्टपक्षान्तर्गतानां वैतेषामेव तत्तदेकदेशव्यत्यासादीनामाप्तानां चतुःषट्शताधिकसप्तविंशतिसहस्र-पक्षाणां वा कृतिविशिष्टव्यक्तिपक्षेणैव सङ्ग्रहेण पार्थक्याभावात् । तदुक्तं वार्तिके । ‘गौरित्युच्चारिते सत्यवस्तुनि प्रतिभान्ति नः । जातिर्व्यक्तिश्च सम्बन्धः’ इत्यादि । ‘उपन्यासेन चैतेषामित्यादि चे’ति ज्ञेयम् । प्रयोगचोदनाभावादर्थैकत्वमविभागादित्येतदधिकरणे सिद्धत्वादिति वक्ष्यति । तदधिकरणस्यैवं स्थितिः । प्रयोगोत्पत्त्यशास्त्रत्वाच्छब्देषु न व्यवस्था स्यादिति पूर्वाधिकरणं व्याकरणाधिकरणम् । तत्र च प्रमाणं व्याकरणानुगता गवादिशब्दा एव वाचका न गाव्यादिशब्दा इति निर्णीतिवाचकप्रसङ्गाद्व्यक्ति-र्वाच्या । आकृतिर्वा आकृतिविशिष्टव्यक्तिर्वेति विचारायाकृत्यधिकरणं प्रकृतम् । एवं व्याकरणाधि-करणेनाकृत्यधिकरणस्य प्रासङ्गिकी सङ्गतिः । आकृत्यधिकरणारम्भोपपादकतया च मध्ये तदधि-करणोपोद्घातरूपं लोकवेदाधिकरणम् । आकृत्यधिकरणस्य लौकिकशब्दविचारपरत्वे धर्मप्रमित्युपयोगा भावेनानर्थक्यापत्त्या वैदिकशब्दविषयत्वे वाच्ये तेषां च शब्दानां लौकिकेभ्यो भेदे वृद्धव्यवहारादि-रूपव्युत्पत्त्युपायस्य लौकिकशब्देषु भावेऽपि वैदिकेष्वभावेन व्युत्पत्त्ययोगप्रसङ्गात्तेषामभेदे वा च व्यवहारादिव्युत्पत्त्युपायेन प्रतिपादितशब्दार्थलोके निर्णयस्य उपयोगाभावेन वेद एव फलतः पर्यवसानोपपत्तेर्लोकवेदगतपदानां तदर्थानां चावश्यं भेदाभावः प्रतिपादनीयः । यद्यपि पदाभेदस्यैव समर्थनं प्रकृतोपयोगि । तथापि सत्यपि शब्दाभेदे त्रिवृच्चर्वाश्वबालादिशब्दानामर्थभेदो लोकवेदयोरस्तीति तद्वदेव सर्वशब्दानामर्थभेदश्चेदाकृत्यधिकरणारम्भानुपपादनमेवेत्यतस्तदर्थानामप्य-भेदप्रतिपादनमावश्यकम् । त्रिवृदादिशब्दानां च तेष्वदर्शनात्समेति सूत्रीयवार्तिकोक्तवर्णकान्तरे अर्थभेद निरूपणं ज्ञेयम् । तथा चाकृत्यधिकरणारम्भोपयोगिपदार्थभेदाभावसमर्थनाय प्रवृत्तस्य लोकवेदाधि-करणस्य तदुपोद्घाततायाः प्राप्तिः । एतदधिकरणे च प्रयोगेति सूत्रं सिद्धान्तसूत्रम् । पूर्वपक्षस्तूत्सूत्र एव । तदपि सूत्रमेतदधिकरणीयमेवाकृत्यधिकरणेऽपि पूर्वपक्षसमर्पकतया आवृत्या योजयन्तीति आकृत्यधिकरणोपन्यासायैतदेव सूत्रं नयनप्रसादिन्यादौ व्यवहृतम् ।

केचित्तु प्रयोगेति सूत्रमाकृत्यधिकरणीयपूर्वपक्षसमर्पकं तच्छेष एव । किन्त्वेतदधिकरणसिद्धान्त-समर्पकतयाऽप्याकृष्य योजितमिति वदन्तीति । तदेतल्लोकवेदाधिकरणपूर्वपक्षरीत्या लौकिकवैदिक-पदानामन्यत्वान्न लोके कार्य एव व्युत्पत्तावपि वेदे तथात्वप्राप्तिरित्याह लोकवेदयोरित्यदिना सिद्धे व्युत्पत्तिसम्भवादित्यन्तेन । सत्यपि वर्णभेद इति । अनेन वर्णभेदप्रयुक्तो लोकवेदयोर् वर्णात्मक-पदभेदो यद्यपि न सम्भवतीत्युक्तं भवति । केनचिद्धर्मभेदेनेति सम्बन्धः । अत्र छान्दसत्वं छन्दोऽधिकारविहितत्वं विपर्ययान्तानां विशेषणम् । तथाच वैदिकेषु नियत उदात्तादिस्वरः लोके चानियतः स्वर इति स्वररूपधर्मभेदेन । ब्राह्मणा इत्यादिरूपेण लोके प्रयोगः । वेदे तु आज्जसेर-सुगित्यनेनावर्णान्तात्परस्य जसोऽसुगागमविधानाद्ब्राह्मणास इत्यत्र छान्दसो वर्णागमः । आत्मशब्दा-कारस्य मन्त्रेष्वाङ््यादेरात्मन इति सूत्रेण लोपे त्मन इत्यादिस्थले च्छान्दसो वर्णलोपः । गृभ्णामि ते सौभगत्वायेत्यादौ हृग्रहोर्भश्छन्दसि प्रायेणेति हकारस्य भकारो वर्णविकारः । सुपांसुलुक्पूर्वसवर्णा-च्छेयाडाड्यायाजाल इत्युक्तो वा । एवमेषां वर्णसम्बन्धिनामागमलोपविकाराणां भेदेन । व्यत्ययो बहुलमित्याद्युक्तसुप्तिङुपग्रहलिङ्गनराणां काल हलच्स्वरेति सङ्ग्रहश्लोकोक्तं सुबादिव्यत्ययो विपर्ययः । स चार्थात्प्रागुक्तस्वरादिव्यतिरिक्तविषय एव पर्यवस्यतीति तद्भेदेन । यत्र स्वरभेदाभावः । गाथाग्रन्थे छान्दोग्यादिषु च । यत्र च गवादिशब्देषु वर्णागमाद्यभावस्तदुभयसङ्ग्रहाय सर्वसाधारणोऽध्यायादिभेद उक्तः । अधीयते अस्यामिति तिथिविशेषो अध्यायपदेनोच्यत । तथा च द्वितीयाद्यध्ययनति-थिरष्टम्यादिका चानध्ययनतिथिरिति तिथिभेदेन । आदिपदेन शिक्षाप्रातिशाख्योक्तोच्चारणधर्माणां तच्चोपनीतानुपनीतत्रैवर्णिकचातुर्वर्ण्यप्रयोज्यत्वाप्रयोज्यत्वशुश्रूषाराधितगुरुसंप्रदाययदृच्छाप्रयुक्तत्वादीनां च ग्रहणम् । लोकवेदयोरेव तद्भेदेनेति योजना । अत्र दृष्टान्तो जराराजेत्यादि । जराराजपदयोः क्रमभेदेनेवेति योज्यम् । तथा च जराराजपदयोर्यथाक्रमभेदेनान्यत्वं तथा स्वरादिधर्मभेदेन लोकवेद-पदानामन्यत्वमित्युत्तरेण सम्बन्धः । हेत्वन्तरमाह व्यपदेशेति । अथशब्दानुशासनमित्युक्तवा केषां शब्दानामित्याकाङ्क्षामुत्थाप्य लौकिकानां वैदिकानां चेति परिहारस्य शब्दविद्भिरभियुक्तैः कृततया तेषां व्यपदेशभेदादित्यर्थः । हेत्वन्तरं चाह स्पष्टभेदेति । लोकप्रसिद्धशब्देभ्यः स्पष्टो भेदो येषामेवंविधा ये स्रुग्यूपादिशब्दास्तत्साहचर्यादित्यर्थः ।

स्रुग्यूपादिशब्दानां कदापि लोके प्रयोगाभावेन लोकप्रयुक्तेभ्यः स्पष्टभेदत्वम् । एवं लोकवेद-गतपदानामन्यत्वमुपपाद्य तदर्थानामपि भेदमुपपादयति उत्ताना वै देवगवा इति । अत्र चशब्देनार्था-न्यत्वसाधकं पदान्यत्वं समुच्चीयते । न केवलं पदान्यत्वादिति योज्यम् । उत्ताना वै देवगवा वहन्तीति वाक्ये देवगवोद्देशेनोत्तानवहनविधिर्वा उत्तानवहनोद्देशेन देवगोत्वविधिर्वा न सम्भवति उत्तानवहनस्य देवगवीनां चाप्रसिद्धत्वेन क्रमेणोद्देश्यत्वायोगात् । वाक्यभेदप्रसङ्गेनोभयोरपि विधानमित्यस्यायोगश्च । नापि लोकप्रसिद्धगोशब्दार्थानुवादेनोत्तानवहनविधानविधिः । अनुपलम्भबाधात् । लोकप्रसिद्धगोशब्दार्थे देवसम्बन्धस्य विधातुमनुवदितुं वा शक्यत्वाभावाच्च । नापि चोत्तानवहनानुवादेन गोशब्दार्थत्वविधिः । अप्रसिद्ध्या अनुवादायोगादेव । गोशब्दार्थत्वं च लोकप्रयुक्तगोशब्दार्थत्वं न सम्भवति । ये उत्ताना वहन्ति तेषां लोकप्रयुक्तगोशब्दार्थरूपत्वाभावात् । इतो देवसम्बन्धानुवादोपपत्तये वेदप्रयुक्त-गोशब्दार्थत्वमेव वाच्यम् । वेदप्रयुक्ततच्छब्दार्थे तु यागसम्बन्धेन देवसम्बन्धानुवादोपपत्तिः । तथा च ये उत्ताना वहन्ति ते देवानां गोशब्दवाच्या इत्येवं लोकविलक्षणवस्त्वन्तरस्यैव वेदप्रयुक्तगोशब्दार्थ-सिद्धिरिति लोकवेदप्रयुक्तपदयोरर्थान्यत्वमिति भावः । एवं सर्वेषां पदानां कार्य एव व्युत्पत्तिरिति मतेऽपि लोकवेदगतपदभेदमाश्रित्य वेदे सिद्धेऽपि प्रामाण्यसम्भवो अभिहितः । अधुना अस्तु नाम लोक इव वेदेऽपि कार्य एव व्युत्पत्तिरिति तन्मतनिष्कर्षस्तथापि तन्मते यूपाहवनीयादिशब्दानां सिद्धार्थेऽपि रूपादौ कार्यान्विततया प्रामाण्याभ्युपगमेन तद्वदेव प्रकृतेऽपि सिद्धे ब्रह्मणि कार्यान्विततया प्रामाण्यं सम्भवत्येवेत्याह कार्य एवेति । वेदेऽपीति योज्यम् । एवं सिद्धस्य ब्रह्मणः कार्यत्वा-सम्भवमङ्गीकृत्य प्रकारान्तरेण प्रामाण्यमुपपादितम् । इदानीं कार्यमपि न पराभिमतं कृतिसाध्यत्वे सति कृत्युद्देश्यत्वादिरूपम् । किन्तु तदतिरिक्तमिष्टेष्टसाधनयोरन्यतरदेव । तथाच ब्रह्मणः पराभिमत-कार्यरूपत्वाभावेऽपीष्टादिरूपत्वात्तत्र प्रामाण्यमुपपन्नमेवेत्याह इष्टेति । लोकवेदाधिकरणसिद्धान्तसूत्रस्य ह्ययमर्थः । अर्थैकत्वमित्यत्रार्थपदं शब्दोपलक्षणम् । आकृत्यधिकरणारम्भोपपादनाय स्यादभेदस्य मुखतो वाच्यत्वेऽपि प्रागुक्तरीत्या अर्थाभेदस्याप्यश्वबालादिशब्दसाम्यपरिहाराय वक्तव्यतयाऽर्थस्य च प्राधान्यमभिप्रेत्य मुखतस्तदुपपादनं सूत्रे । तथा च लोकवेदयोः शब्दानां तदर्थानां चैकत्वं विज्ञेयम् । कुतो ऽविभागात् । लोके यानि गवादीनि पदानि तान्येव वेदे अधीयमानानीत्यबाधितप्रत्यभिज्ञानात् । त एव इमे गकारादिवर्णा इति प्रत्यभिज्ञानाद्वर्णानामेकत्वमिव । एवमेकत्वे सत्येव प्रयोगचोदनानां वैदिकानां लोकव्यवहारगृहीतसङ्गतिकपदसङ्घातरूपाणां भावाद्वाक्यार्थबोधकत्वेन कार्यक्षमत्वादेकत्वा- भावे च वैदिकपदानामगृहीतसङ्गतिकतया बाधकत्वायोगेन वैदिकचोदनानामभावादसत्समत्व-प्रसङ्गादिति । तथा च पदानामभेदो वर्णाभेदेनोक्तो भवति ।

न चैतावता पूर्वपक्षनिराससम्भवः । तेन वाक्यानधिकरणोक्तरीत्या स्वरादिधर्मभेदेन पदभेद-शङ्कनात् । धर्मभेदस्य च पदभेदकत्वमन्यत्र सम्भवदपि लोकवेदगतगवादिपदेषु न सम्भवतीत्य-स्योपपादनसापेक्षस्यावगन्तुमशक्यत्वादित्यतः सत्यं योऽर्थे प्रतीत्यौपयिको धर्म इत्यादि शास्त्रदीपिकानु-सारेण स्वरादिभेदस्य व्यवस्थया पदभेदकतायाधिकमुपपादयति यत्रार्थप्रतीतीति । अर्थप्रतीत्युपयोगि-धर्माणां भेद इत्यर्थः । अर्थविशेषप्रतीतिजनकतावच्छेदकधर्माणां भेद इति यावत् । अनेन धर्मभेदमात्रं न भेदकम् । नानापुरुषोच्चारितादौ सत्यपि धर्मभेदे पदभेदाभावादिति सूचयति । व्याकरणस्मृतितो धर्मभेदस्थलमुदाहरति पूर्वपदेति । स्थूलपृषतीमनड्वाहीमालभेतेत्यादाविति शेषः । समस्यमान-पदयोर्यत्पूर्वपदं तस्य यः स्वरस्तस्य प्रकृत्या स्वभावेनावस्थाने सतीत्यर्थः । बहुव्रीहौ प्रकृत्या पूर्वपदमिति सूत्रेण समासस्येत्यन्तोदात्तस्वररूपसमासस्वरापवादेन पूर्वपदप्रकृतिस्वरविधाना-त्तत्स्वरूपत्वे बहुव्रीह्यर्थत्वमन्यपदार्थपरत्वं ज्ञायते । स्थूलानि प्षन्ति यस्यामिति । यदा तु स्थूला चासौ पृषती चेति कर्मधारयो विवक्षितस्तदा अन्तोदात्तत्वे समासस्यान्तोदात्तताविधायकं समासस्येति सूत्रेणान्तोदात्तत्वे सति द्वयोरपि समस्यमानपदयोः स्वार्थवृत्तित्वं ज्ञायते । स्मृतित इति । व्याकरण-स्मृतित इत्यर्थः । अवगम्यत इति शेषः । अधिकमुपपादनमानन्दमयनयटीका तद्व्याख्यानयोरव-गन्तव्यम् । लोकतो धर्मभेदस्थलमुदाहरति ब्रह्मेत्यादिना । न्यूनातिरिक्तयोर्यथाक्रमं सम्बन्धः । वशादर्थान्यत्वावसाय इत्युत्तरेणान्वयः । उक्तस्थलेष्वर्थप्रतीत्यौपयिकधर्मभेदोपपादनस्य फलमाह तत्रेति । यत्रेति पूर्वेण सम्बन्धः । नैवमिति । स्थूलपृषत्यादिशब्देष्विवार्थविशेषप्रतीतिजनकतावच्छेदकं धर्मभेदो लोकवेदप्रयुक्तपदयोर्नास्तीत्यर्थः । स्मृतित इति । व्याकरणस्मृतित इत्यर्थः । पद्यते गम्यते अनेनेति हि पदम् । अतो गमकस्वरूपस्य कियतापि गमकस्वरूपान्तर्गतरूपेण भेदे सति पदभेदः । गमकस्वरूपानन्तर्गतस्वरादिसद्भावमात्रेण तु न तद्भेद इति भावः । अस्तु तर्हि ब्रह्मब्राह्मणादिषु भेदकत्वेन कप्तन्यूनातिरेकाभ्यामेव पदभेद इत्यत आह एवमिति । न्यूनेति भावप्रधानो निर्देशः । देवास इत्यत्रातिरेककृतेति यथायोग्यसम्बन्धः । लौकिकेभ्यः देवा आत्मनेत्यादिशब्देभ्य इत्यर्थः । तद्रूपस्येति तृतीयार्थे षष्ठी । तद्रूपेणेत्यर्थः । तद्रूपस्य यथार्थान्तरं तदनवगमादिति वा योज्यम् । भेदप्रमाणा-भावमभिधायाभेदे स्वाभिप्रेते प्रमाणमाह किञ्चिदिति । लोकवेदयोः किञ्चिद्रूपभेदेऽपि लौकिकमेवेदं वैदिकं पदमिति लौकिकपदैक्यप्रत्यभिज्ञानादित्यर्थः । पदाभेद इति शेषः । देशवस्त्वादिभेदे विद्यमानेऽपि सोऽयं देवदत्त इति प्रत्यभिज्ञया देवदत्तैक्यसिद्धिदर्शनादिति भावः । स्पष्टभेदस्वरूपं यूपादीत्युक्तं निरस्यति सत्यपि चेति । न हि क्वचिद्भेदो दृष्ट इति भेदकाभावस्थलेऽपि तदभ्युपगमो न्याय्य इति भावः । तदर्थेति । लोकावगतपदार्थस्यैव वैदिकावस्थायामप्यवगमो युक्तः । अन्याय्यं च•नेकार्थत्वमिति न्यायादिति भावः । एवं पदान्यत्वसाधकान्यया कृत्यार्थत्वान्यत्वसाधकतयोत्ताना वै देवगवा वहन्तीति दर्शनाच्चेत्यनेनोक्तलोकप्रयुक्तपदार्थापेक्षया वेदप्रयुक्तपदार्थस्य वैलक्षण्यं नास्तीत्याह उत्तानादिवचनस्येति ।

देवगवीरिति । न च देवगवीनामुत्तानवहनस्य चाप्रसिद्धेर् अनुवादाद्यनुपपत्तिरित्युक्तमिति वाच्यम् । मनुष्यगोष्वेव देवसम्बन्धानुवादाभिप्रायेण या गावो यागद्रव्यत्वेन दक्षिणात्वेन च देवसम्बन्धिन्य इत्यर्थो हि देवगवा इत्यस्येत्यदोषात् । विधानपदं प्रतिपादनपरम् । उत्तानवहनादि-प्रतिपादनपरत्वं तु स्तुतित्वेन । अयमाशयः । दानादिनिमित्तेन देवसम्बन्धिगोषूत्तानवहनमप्रसिद्धमपि स्तुत्यर्थमनुकीर्त्यते । न चालम्बनाभावः । पृथिवीगोलकत्रैलोक्यभ्रमणादिना देवा अपि कदाचिदिमं लोकमुपरि पश्यन्तीत्यत उपरिस्थितासु चलत्सूत्ताना इव तां दृश्यन्त इति देवान्प्रत्युत्तानवद्दृष्टेरा-लम्बनत्वादिति । तमेतमभिप्रायं सूचयितुमेव गुरुपादैर्देवगवीरनूद्योत्तानवहनादिविधानपरत्वादित्ये-तत्स्थाने विध्यन्तरशेषत्वेन प्रशंसापरत्वादित्युपरि टीका कारिता । तथैव पाठो वाच्य इत्यभिप्रायेऽपि तत्पाठस्योक्त एवाशय इति ज्ञेयम् । यथा जलेनावादिकमुत्तानं सन्नरान् तारयति । तद्वद् गोमेधकारिणं पुरुषं गावो नरकात्तारयन्तीति तारणासाधारणकारणत्वादुत्तानत्वमिति नयनप्रसादिन्यां टीका । गुरुपादलिखितविविक्तपर्णगताः शास्त्रदीपिकाटीकाद्युक्ताः प्रकारा अप्यत्रानुकूलतया योज्याः । परत्वादित्यनन्तरमुक्तरीत्या साधकबाधकभावाभावाभिप्रायेणेति पूरणीयम् । तत्सूत्रेति । प्रयोगचोदनेति सूत्रेत्यर्थः । कार्ये व्युत्पत्तावपि कार्यान्विततया सिद्धेऽपि वेदस्य प्रामाण्यं किं न स्यादित्यत आह कार्यान्वितत्वेनेति मूलम् । उपपादितमिति । इष्टेष्टसाधनतातिरिक्तकार्याभावस्याधुनैवोपपादितत्वादिति भावः । सिद्धविशेषेति । अनेनेष्टपदस्य सिद्धविशेष एवार्थो अभिमतः । तथैव व्याख्यानमुपर्येव शिष्यैर्ज्ञेयम् । केवलेत्यादिकं तु तात्पर्यकथनमिति सूचितम् ।



