+++
title = "०७ लिङादीनां कार्यताभिधायित्वस्य अनुवादः"

+++


## यथा दृष्ट्या प्रसन्नः सन्नाजा बन्धापनोदकृत्

**लिङादीनां कार्यताभिधायित्वस्य अनुवादः**

***यथा दृष्ट्या प्रसन्नः सन्नाजा बन्धापनोदकृत्***

### **सुधा**

किञ्च प्रत्याय्यप्रत्यायकभावसम्बन्धग्रहणलक्षणव्युत्पत्त्यपेक्षो हि शब्दोऽर्थमवबोध-यतीत्यविवादम् । अन्वयव्यतिरेकाभ्यां तथाऽवगमात् । व्युत्पत्तिश्च वृद्धव्यवहारदर्शनादेव । वृद्ध-व्यवहारश्च कार्यप्रतिपत्तिनिबन्धन इति कार्यप्रतिपादकतैव युक्ता ॥ तथा हि । जलं चैत्र आहरस्वेति प्रयोजकवृद्धवाक्यश्रवणात्प्रयोज्यवृद्धस्य विशिष्टार्थविषयां प्रवृत्तिं दृष्ट्वा व्युत्पत्स्यमानोऽन्यो बाल एवमाकलयति । स्वाधीनाऽस्य प्रवृत्तिः सा मद्वद्बुद्धिपूर्विकेति ॥ पुनस्तस्यायं विमर्शो जायते । या चास्य प्रवृत्तिहेतुभूता बुद्धिः सा यद्विषया सती मम प्रवृत्तिहेतुस्तद्विषयैवेति । तदेवमनुमानद्वयमेतत् । वृद्धस्य स्वतन्त्रा प्रवृत्तिर्धर्मिणी । बुद्धिपूर्विकेति साध्योधर्मः । स्वतन्त्रप्रवृत्तित्वात्, मदीयस्वतन्त्र-प्रवृत्तिवत् । तथा वृद्धस्य प्रवृत्तिहेतुभूता बुद्धिर्धर्मिणी । यद्विषयैव बुद्धिर्मम प्रवृत्तिहेतुभूता तद्विषयैवेति साध्यो धर्मः । प्रवृत्तिहेतुभूतबुद्धित्वात्, मदीयप्रवृत्तिहेतुभूतबुद्धिवदिति ।

पुनश्च तस्यायं विमर्शः प्रवर्तते । यद्विषया सा बुद्धिः प्रवृत्तिहेतुभूता तद्वस्त्वनेन शब्देन बोध्यते तद्भावे भावात् । मम तु मानान्तरेण तद्बोध इत्यावयोर्विशेषः । तेन यद्वुद्ध्वा प्रवृत्तिर्मम तदनेन शब्देन बोध्यत इति शब्दस्य प्रवृत्तिहेतुभूतार्थबोधकतामवधारयति । पुनश्च कोऽसौ प्रवृत्तिहेतु-भूतोऽर्थः । शब्दाभिधेय इति निर्धारयितुं स्वात्मनि प्रतिपन्नं प्रवृत्तिहेतुभूतार्थमनुसन्धत्ते । तत्र न तावदहं क्रियामात्रं फलमात्रं वा क्रियाफलसम्बन्धमात्रं वा बुद्ध्वा प्रवृत्तः; किन्तु कार्यतामेव । ममेदं कार्यमिति प्रतीत्य हि सर्वत्र प्रवृत्तोऽस्मि ।

आस्तां तावदन्या क्रियाऽन्ततः स्तनपानादिकमपि यावन्मया कार्यतया नावधारितं न ताव-त्तत्राहं प्रवृत्त इति स्वप्रवृत्तेः कार्यताबोधपूर्वकत्वं निश्चित्य प्रवर्तमानं चैत्रं दृष्ट्वा अनुमिनोति चैत्रोऽपि कार्यबोधात्प्रवर्तत इति ॥ चैत्रस्य प्रवृत्तिर्धर्मिणी । कार्यबोधपूर्विकेति साध्यो धर्मः । बुद्धिपूर्वप्रवृत्तित्वात्, मदीयप्रवृत्तिवदिति ॥ लिङादयश्च प्रवृत्तिहेतुभूतार्थाभिधायकाः कार्यमेवाभि-दधतीति वाक्यस्य तावत्सामान्यतः कार्यपरतामवधार्य लिङाद्यावापे कार्यतावगतिदर्शनात् तदुद्धारे चादर्शनात्त एव कार्यतावगतिं कुर्वन्ति । पदान्तराणि च तदन्वितांस्तांस्तानर्थान् । इत्यावापो-द्धाराभ्यामवगच्छति ॥

एतेन शब्दस्तद्य्वापारो वा प्रवर्तक इति निरस्तम् । बालेन स्वप्रवृत्तौ तयोः कारणतयाऽ-नवधृतत्वात् । तथाविधस्यैव परप्रवृत्ताववधारणात् ॥ किञ्च शब्दस्यैव प्रवर्तकत्वे सर्वेऽपि तच्छ्राविणः प्रवर्तेरन् ॥ याऽपीयं शङ्खादिशब्दश्रवणानन्तरं प्रवृत्तिः साऽपि पुरुषाभिप्रायानुमानादेव; न साक्षात् ॥ रागद्वेषयोर्यद्यपि प्रवर्तकत्वमस्ति, यथाऽऽह प्रवर्तनालक्षणा दोषा इति; तथाऽपि सत्तयैव न तु ज्ञाततया । ज्ञानं त्वबुभुत्सितग्राह्यतयाऽवर्जनीयसन्निधिः । अतो न वाक्ये बोध्यतया तौ कल्प्येते । किन्तु कार्यमेवेति तदेव वेदार्थः ।

### **वाक्यार्थचन्द्रिका**

एवं ‘कार्यता चे’त्यारभ्य‘ आकाङ्क्षासन्निधिर्योग्यता यतः । तस्मिन्नेव समस्तस्ये’त्यन्तग्रन्थनिरस्यं परोक्तं स्वपक्षे साधकं परपक्षे च बाधकमुपन्यस्य कार्यपदादिवाच्यकार्यस्य वाक्यस्थेन केनचित्पदेन लक्षणया बोधनेऽपि वाक्यस्य कार्यपरत्वसंभवाल्लिङादीनां कार्याद्यभिधायकत्वं न कल्प्यमिति शङ्कां शक्तिग्राहकप्रमाणबलात्सिद्धार्थस्य न कल्पनेति परिहर्तृ‘मिष्टे व्युत्पत्तिरिप्यत’ इति ग्रन्थनिरस्यं परोक्तसाधकादिकं दर्शयति ॥ किं चेति ॥ वृद्धो व्युत्पन्नः । तद्य्भवहारो वाक्योच्चारण- प्रवृत्त्यादिरूपतच्चेष्टा । बालोऽव्युत्पन्नः । वक्ष्यमाणानुमानपक्षहेतुसिद्ध्यर्थमाह ॥ जलमिति ॥ नन्विमौ विमर्शौ न प्रत्यक्षागमाविति स्पष्टमेव, नाप्यनुमानं तादृशलिङ्गाभावादित्यत आह ॥ तदेवमिति ॥ उन्मत्तप्रवृत्त्यंशे बाधवारणाय स्वतन्त्रेति । हेतौ च तत्रैव व्यभिचारवारणाय तत् ॥ यदिति ॥ प्रवृत्तिहेतु-भूतमद्बुद्धिसमानविषयेत्यर्थः । स्वबुद्धौ शब्दजन्यत्वाभावेन स्वबुद्धिदृष्टान्तेन शब्दजन्यत्वानुमाना-संभवात्प्रकारान्तरेण तत्प्रकारं दर्शयति ॥ पुनश्चेति ॥ दृष्टान्ते वक्ष्यमाणसाध्यसिद्ध्यर्थमनुसन्धानप्रकारं दर्शयति ॥ पुनश्चेति ॥ तत्र न तावदिति ॥ क्रियाफलबोधयोर्वर्तमानापदेशादौ क्रियाफलसाध्य-साधनभावरूपसंबन्धस्य च भूतादौ प्रवृत्तिव्यभिचारादिति भावः । अन्यथासिद्धत्वान्न प्रवृत्तेर्बुद्धिपूर्व-कत्वानुमानमुपपद्यत इत्याशङ्कां निरस्यति ॥ एतेनेति ॥ शब्दो लिङादिस्तद्य्वापारोऽतिरिक्त एव कश्चिद्वा वर्णमात्रसाधारणोऽभिधारूपो वा लिङादिमात्रसाधारणः प्रवर्तनारूपो वा सर्वोऽप्यनभिधेयाभिधेय-रूपेण द्विविध इति भावः ॥ बालेनेति ॥ उपलक्षणं चैतत् । शब्दस्यानभिधेयरूपतद्य्वापारस्य च प्रवर्तकत्वे सङ्गतिग्रहगणापेक्षा च न स्यात् । अप्रामाणिकश्च तादृशो व्यापारः । अभिधेयव्यापारस्य परिस्पन्दरूपस्यामूर्ते विभौ विभुगुणे वा शब्दे संभवात् । प्रयत्नरूपस्य च तस्याचेतने शब्देऽनु-पपत्तेरतिरिक्तस्य शब्दभावनारूपाभिधादेरप्रामाणिकत्वादित्यपि द्रष्टव्यम् । ननु ध्वन्यात्मकशब्दस्यापि प्रवर्तकत्वं दृष्टं किमु तदा वर्णात्मकशब्दस्य तदित्याशङ्कायामाह ॥ याऽपीति ॥ अन्यथा पुरुषाभि-प्रायानभिज्ञानामपि तच्छ्रवणानन्तरं प्रवृत्त्यापत्तेरिति भावः । ज्ञानान्वयव्यतिरेकात्सत्तयैवेति कथ-मवधारणमित्यतो रागादौ सति ज्ञानव्यतिरेकेण कार्यव्यतिरेकादर्शनादित्याह ॥ ज्ञानं त्विति ॥

### **परिमल**

एवं पर्यवसानानुपपत्तिं वेदस्य कार्यपरत्वे प्रमाणं ‘इष्टे व्युत्पत्तिरिष्यत’ इति वक्ष्यमाणव्यावर्त्यं व्युत्पत्तिप्रकारोपपादनपूर्वमाह ॥ किञ्चेति ॥ अविवादमिति ॥ विवादाभावोऽ-विवादम् । ‘अर्थाभावे यदव्ययमि’त्यव्ययीभावे‘अव्ययीभावश्चे’ति नपुंसकता ॥ विशिष्टार्थेति ॥ इतरव्यावृत्तजलरूपार्थविषयामित्यर्थः ॥ धर्मिणीति ॥ साध्यं प्रति धर्मिभूतेत्यर्थः ॥ अनेन शब्देनेति ॥ चैत्र जलमाहरस्वेति शब्देनेत्यर्थः ॥ मानान्तरेणेति ॥ प्राग्भवीयानुभवजन्यसंस्कारादिरूपेणेत्यर्थः ॥ क्रियामात्रमिति ॥ भोजनादिक्रियामात्रं तृप्त्यादिरूपफलमात्रं तयोर्जन्यजनकभावरूपसंबन्धमात्रं वेत्यर्थः ॥ निश्चित्येति ॥ अनुमिनोतीति क्रिययाऽस्यान्वयः । भट्टमतं निराह ॥ एतेन शब्द इति ॥ व्यापारो भावना ॥ पुरुषाभिप्रायेति ॥ आगन्तमित्येवं कार्यताभिप्रायानुमानादेवेत्यर्थः ॥ यथाहेति ॥ नैयायिक इति योज्यम् । दोषा राजद्वेषमोहाः ॥ ज्ञानं त्विति ॥ रागादेरिति योज्यम् ।

### **यादुपत्यम्**

एवं कार्यता च न काचिदित्यादिग्रन्थनिवर्त्यपूर्वपक्षं दर्शयित्वाऽधुनेष्टे व्युत्पत्ति-रिष्यत’’ इति ग्रन्थनिवर्त्यं पूर्वपक्षं दर्शयिष्यति ॥ किञ्चेति ॥ वृद्धशब्दो व्युत्पन्नपरः । स्वाधीनेति विष्टिगृहीतप्रवृत्तिवारणाय । एतदर्थमेवाग्रे स्वतन्त्रपदमपि ॥ प्रवृत्तिहेतुभूतेति ॥ एतच्च विशेषणं पक्षे उपेक्षाबुद्धेरपि पक्षत्वे तत्र बाधासिद्धिवारणाय हेतौ च तत्र व्यभिचारवारणायेति ज्ञातव्यम् ॥ कियामात्र मित्यादि ॥ चन्द्रमण्डलहरणादिरूपक्रियातत्फलतत्साधनताज्ञानेऽपि प्रवृत्त्यभावेन व्यभिचारादिति भावः ॥ शब्दस्तद्य्वापारोवेति ॥ अत्र शब्दपदेन लिङादय एव विवक्षिताः । तेषामेव प्रवर्तकत्वस्य संभावितत्वात् । व्यापारपदेन चाभिधैव विवक्षितेत्याहुः । वस्तुतस्तु विधिनिषेधात्मकःशब्द एव पुरुषस्य प्रवृत्तिं निवृत्तिं च भावयत् शब्दभावनेत्युच्यते । लिङादियुक्तेषु वाक्येषु द्वे भावने अवगम्येते शब्दात्मिकार्थात्मिकां चेति । यथाश्रुतवाक्यानुसारी कश्चित्पक्षः लिङादिभिर्नञ्समभिव्याहृतलिङादि-भिश्च बोधितः । प्रवर्तनानिवर्तनात्मकः शब्दस्य व्यापारः शब्दभावना । लोके हि प्रेषणाध्येषणादिभिः प्रवर्तकस्य पुरुषस्य व्यापारो गामानयेत्यादिवाक्येषु प्रवृत्तिनिवृत्तिहेतुत्वेनावगतः । अपौरुषेयवेदे तु वक्तुपुरुषव्यापारासंभवाच्छब्दस्यैव स व्यापार इत्यन्यः पक्ष इत्यभिप्रेत्य शब्दस्तद्य्वापारो वेत्युक्तम् ॥ किञ्चेति ॥ तथा चाव्युत्पन्नानामपि बोधः स्यादिति भावः । उक्तं चैतन्मीमांसकैः । ‘तत्र शब्दः स्वरूपेण वायुवच्चेत्प्रवर्तकः । प्रमाणत्वं विहन्येत नियमाच्च प्रवर्तयेदि’ति । ननु विमतः शब्दः प्रवृत्तिजनकस्तदभिप्रायकशब्दत्वाच्छङ्खादिशब्दवदित्यनुमानाल्लिङादिरूपे शब्दे प्रवृत्तिजनकत्वसिद्धेः कथमेतदित्यत आह ॥ यापीऽति ॥ तथाच साध्यवैकल्यमिति भावः ।

### **श्रीनिवासतीर्थीया**

प्रत्याय्येत्यादि ॥ वाच्यवाचकभावसंबन्धेत्यर्थः ॥ विशिष्टार्थेति ॥ इतरविलक्षणजलाहरणविषयामित्यर्थः ॥ अन्यो बाल इति ॥ पार्श्वस्थस्तृतीय इत्यर्थः ॥ स्वाधीनेति ॥ स्वेच्छाधीनेत्यर्थः । स्वतन्त्रेत्यस्यायमेवार्थः । विष्टिगृहीतप्रवृत्तिवारणायेदमुक्तमिति मन्तव्यम् ॥ तद्भावभावित्वादिति ॥ शब्दसद्भावे सति वस्तुबोधस्य जायमानत्वादित्यर्थः ॥ मानान्तरेणेति ॥ स्तनपानादिप्रवृत्तिहेतुभूतवस्तुबोधः प्रमाणान्तरेण शब्दव्यतिरिक्तेन जात इत्यर्थः । स्तनपानादिप्रवृत्तौ शब्दाभावादिति भावः । एतेनेत्युक्तमेव विशदयति ॥ बालेनेति ॥ तयोः शब्दतद्य्वापारयोः ॥ तथाविधस्यैवेति ॥ बालेन स्वप्रवृत्तौ कारणतयाऽवधृतस्यैवेत्यर्थः । ननु शब्दस्य प्रवर्तकत्वं दृष्टम् । युद्धे शङ्कादिशब्दश्रवणसमनन्तरं प्रवृत्तिदर्शनादित्यतस्तत्रापि न साक्षाच्छब्द एव प्रवर्तकः किं नामानुमान-विधयैवेत्याह ॥ याऽपीयमिति ॥ अयं युद्धकर्तव्यत्वाभिप्रायवान् । तत्सूचकशब्दकर्तृत्वादित्यनुमाना-देवेत्यर्थः । तथाऽपि न कार्यस्य प्रवर्तकत्वमित्याशङ्कते ॥ रागद्वेषयोरिति ॥ प्रवर्तना लक्षणा इति ॥ प्रवर्तकत्वस्वरूपा इत्यर्थः । यथाहुः । प्रवर्तनालक्षणाः स्युर्दोषा रागादयश्च त इति ॥ न तु ज्ञाततयेति ॥ कस्य ज्ञानं प्रवर्तकमिति प्रवर्तकज्ञानविषय एवेदानीं विचार्यत इत्यर्थः ॥ सन्निधीति ॥ रागद्वेष-योर्ज्ञातैकसत्त्वादिति भावः ।

### **वाक्यार्थरत्नमाला**

परोक्तमिति । कार्यवादिनोक्तमित्यर्थः । स्वपक्षे कार्यवादिपक्षे । परपक्षे सिद्धार्थपरत्ववादिपक्षे । अत्र परपक्षे च बाधकमिति चशब्दयुक्तः पाठः । कार्यबोध एव पर्यवसानाख्य-स्वपक्षसाधकस्यैव सिद्धार्थपरत्ववादिपक्षे बाधकत्वात् । चशब्दाभावे वा तदर्थान्तर्भावेनार्थो बोध्यः कार्यपदादीत्यादिपदेनापूर्वनियोगपदसङ्ग्रहः । केनचित्पदेनेति । सिद्धार्थबोधकेन येनकेनचित्पदेनेत्यर्थः । लिङादीनामेव कार्याभिधायकत्वमित्यस्याक्षेपोऽयम् । त एव कार्यावगतिं कुर्वन्तीत्युत्तरमूलानुसारात् । लिङादीनामित्यत्रादिपदेन लेडादीनां त्रयाणामिव पदान्तराणामपि ग्रहणम् । तथा च लिङादीनां चतुर्णां कार्याभिधायकत्वं पदान्तराणां तु कार्यान्विताभिधायकत्वमादिपदोक्तं न कल्प्यमिति योजना । शक्तिग्राहकप्रमाणं व्यवहाररूपं सिद्धार्थस्येत्यादेः केवलसिद्धार्थस्य किञ्चित्पदवाच्यत्वेन कल्पना न कार्येत्यर्थः । साधकादिकमित्यादिपदेन बाधकपरिग्रहः । स्वपक्षसाधकं परपक्षे च बाधकमित्यर्थः । व्यवहारस्य कार्यप्रतिपत्तिमात्रनिबन्धनत्वस्याप्युभयरूपत्वात् । अन्योक्तशब्दतद्व्यापारादिरूप-साधकान्तरनिरासोऽप्यादिपदार्थः । वयोधिकत्वस्य प्रकृतानुपयोगाद्व्याचष्टे वृद्धो व्युत्पन्न इति । प्रत्याय्यप्रत्यायकभावलक्षणसम्बन्धज्ञानवानित्यर्थः । स च वृद्धः प्रयोजकः, प्रयोज्यश्च विवक्षित इति तदनुसारेणोभयानुगुणव्यवहारं दर्शयति तद्व्यवहार इति । प्रयोजकवृद्धस्य वाक्योच्चारणव्यवहारः । प्रयोज्यस्य तु प्रवृत्त्यादिकमिति विवेकः । आदिपदेन जलार्थं प्रवृत्त्युत्तरकालीनजलानयनपरिग्रहः । मूले विशिष्टार्थविषयामिति । जलाहरणविषयामित्यर्थः । अन्य इत्यस्य प्रयोज्यादन्यः पार्श्वस्थ इत्यर्थः । बालपदेनाधीतकाव्यव्याकरणादिरपि तत्रतत्र विवक्ष्यते । न चात्र तद्ग्रहणं युक्तमित्यतः स्तनपानादिकर्ता व्युत्पित्समान इति पदमहिम्नाऽव्युत्पन्नत्वेन प्राप्तश्च यः स एवात्र विवक्षित इत्याह बालोऽव्युत्पन्न इति ।

वक्ष्यमाणानुमानपक्षेति । चैत्रस्य प्रवृत्तिः कार्यबोधपूर्विका बुद्धिपूर्वकप्रवृत्तित्वादित्यनुमानीय-पक्षहेत्वोः सिध्यर्थमित्यर्थः । अन्यथा आश्रयासिध्यादिप्रसङ्गादिति भावः । प्रवृत्तिं दृष्ट्वेति मूलेन पक्षसिद्धिप्रतिपादनम् । स्वाधीनस्येत्यादिना बुद्धिपूर्वकप्रवृत्तित्वप्रतिपादनं शिष्टेन बुद्धेः कार्यविषयत्व-परिशेषकथनमिति विवेकः । इमौ विमर्शाविति । प्रवृत्तेर्बुद्धिपूर्वकत्वम् । बुद्धेश्च स्वबुद्धिसमानविषयत्व-मित्येतदुभयोपपादनाय प्रदर्शितान्विमर्शानित्यर्थः । न प्रत्यक्षागमौ । तद्रूपप्रमाणेन भवतः । नापीति । अनुमानरूपं प्रमाणमपि न भवत इत्यर्थः । लिङ्गाभावात् । लिङ्गस्याप्रतीतेरित्यर्थः । तदेवमितीति । तस्मादेवमनुमानद्वयं लब्धमिति मूलार्थः । पक्षगतस्वतन्त्रपदकृत्यमाह उन्मत्तेति । स्वतन्त्रेतीति । तत्प्रवृत्तेरुन्मादनिमित्तकत्वेन पराधीनप्रवृत्तित्वाभावादिति भावः । उपलक्षणं चेदम् । अबलवद-निल-सलिलौ ह्यनुद्यमानपुरुषप्रवृत्तौ व्यभिचारेत्यपि न्यायमकरन्दटिप्पण्योक्तरीत्या ज्ञेयम् । अत्र प्रयोजक-वृद्धप्रवृत्तिं दृष्ट्वा अनुमानप्रवृत्तेः सिद्धत्वादनेकपुरुषप्रवृत्तीनां पक्षत्वाप्राप्तेः कथमंशे बाध इति न शङ्क्यम् । एतत्पुरुषप्रवृत्तित्वेन पक्षतायामपि तस्यैव पुरुषस्योन्मादादिदशापन्नत्वे तत्प्रवृत्तिमादायांशे बाध इत्यत्र तात्पर्यात् । तत्रैवेति । उन्मत्तप्रवृत्तावेवेत्यर्थः । नत्वंशपदमप्यत्र योज्यम् ।

दृष्टान्त इति । मदीयप्रवृत्तिरूपदृष्टान्ते कार्यबोधपूर्वकत्वरूपसाध्येत्यर्थः । तथैव भावार्थफलबोध-योरपि प्रवर्तकभावः पराकरणीय इत्यादि न्यायमकरन्दानुसारेणाह क्रियाफलबोधयोरित्यादि । यद्यपि क्रियापक्ष एव वर्तमानेति दूषणं न्यायमकरन्दटीकायां दूषणान्तरतया योजितम् । भावार्थपक्षे दूषणान्तर-माहेत्यवतारकरणात् । तथापि चित्सुखेन ‘देवदत्त ओदनं पचति’ ‘निधिमानेष भूभाग’ इत्यादौ क्रियाज्ञाने फलज्ञाने च सत्यपि प्रवृत्त्यदर्शनान्न क्रियाज्ञानं फलज्ञानं वा प्रवर्तकमित्याहेति वर्तमानेति वाक्यस्यावतारकरणात्क्रियाफलबोधपक्षद्वयेऽप्येतद्दूषणयोजनमुचितम् । देशादावित्यस्य प्रवृत्ति-व्यभिचारादित्युत्तरेण सम्बन्धः । भूतादाविति । तृप्तिसाधने भोजने अतीते आदिपदोक्ते वर्तमाने वा प्रवृत्तेरभावादिष्टसाधनताया अपि व्यभिचारादित्यर्थः । न चातीतवर्तमानयोः प्रवृत्त्यभावेऽप्यागामिनि फलसाधने प्रवृत्तिः सम्भवतीति वाच्यम् । सामुद्रलक्षणविदा राज्यसाधने कथितेऽपि प्रवृत्त्य- दर्शनादिति भावः ।

अन्यथासिद्धत्वादिति । स्वतन्त्रप्रवृत्तेर् बुद्धिर्विनापिशब्दादिना सम्भवेन बुद्धिपूर्वकत्वाक्षेपक-त्वानुपपत्तेरित्यर्थः । शङ्कां भट्टरीत्या प्राप्ताम् । शब्दः प्रवर्तक इति वदतो भट्टस्य शब्दपदं न शब्दमात्रपरतयाऽभिमतम् । तथा सति शब्दमात्रस्य विधित्वप्रसङ्गात् । न च तदङ्गीकर्तुं शक्यम् । प्रवर्तकस्यैव विधित्वाभ्युपगमात् । नापि नोदनारूपशब्दविशेषपरतया तदभिमतम् । विधिना त्वेक-वाक्यत्वादित्यादिविरोधापातात् । मन्त्रार्थवादाद्युपेतं महावाक्यं हि चोदना । सैव विधिः । न चोक्तरूपविधिनैकवाक्यतया अर्थवादमन्त्राणां सम्भवति इत्यतः शब्दपदमनूद्य तस्य भट्टाभिमतमर्थमाह शब्दो लिङादिरिति । न च लिङादिरित्यादिपदस्य असङ्कुचितार्थत्वे उक्तातिप्रसङ्गतादवस्थ्यमेवेति वाच्यम् । प्रवृत्त्युद्देश्यकशब्दत्वस्य सङ्ग्राह्यतावच्छेदकधर्मस्य सत्त्वेन तदवच्छिन्नशब्दस्यैव प्राप्त्या सङ्कोचसम्भवेनातिप्रसङ्गपरिहारोपपत्तेरित्याशयात् । लिङादिशब्दस्यैव प्रवर्तकत्वेन विधित्वाभ्युपगमं चोदनालक्षणोऽर्थो धर्म इति सूत्रीयवाक्यस्य धर्मे प्रामाण्यप्रतिज्ञाविरोधः । लिङादिशब्दस्य वाक्यैक-देशभूतपदैकदेशत्वादि त्वरुच्या तद्व्यापारो वेति मूले पक्षान्तरोक्तिः । तत्पक्षे तु वक्ष्यमाणरीत्या चोदनातोऽन्य एव व्यापारो विधिरिति न दोष इति भावः । तत्र न ज्ञायते कः शब्दव्यापार इत्यतो भट्टाभिमतं व्यापारं मतभेदेन दर्शयति तद्व्यापार इति । अत्र टीकायां वर्णमात्रेत्यादिप्रवर्तनारूपो वेत्यन्तेन पक्षद्वयमुक्तवा इति रिक्त एव कश्चिदिति तृतीयपक्षो वक्तव्यतया यद्यपि प्राप्नोति । प्रतियोगि-ज्ञानाधीनत्वादभावज्ञानस्य । तथापि वक्ष्यमाणरीत्योक्तविकल्पद्वयान्तर्गततयाऽष्टादशसु व्यापारेषु मध्ये शक्तिप्रमुखव्यापारचतुष्टयस्यैव लाभात्तच्चतुष्टयरूपप्रतियोगिकोट्यपेक्षया अभावकोटेश्चतुर्दशसङ्ख्याकतया बहुत्वेन प्राधान्यमङ्गीकृत्य तृतीयपक्षस्य प्रथमत्वेनाभिधानमिति न दोषः । प्रतियोगिनिरूपणांशे व्युत्पादनाधिक्यवद् अतिरिक्तपक्षांशे उपपादनानपेक्षणात्सूचीकटाहन्यायेन व्यत्यास इति वा ।
वर्णमात्रेति । वर्णमारभ्य प्रकृतिप्रत्ययादिपूर्वशब्दसाधारणो चशब्दः समुच्चयमभिधत्ते । पङ्कजपदं पङ्कजनिकर्तारमभिधत्ते लिङर्थमभिधत्त इत्यादिप्रतीतिसिद्धा वर्णमात्रस्याभिधा अर्थप्रतीतिजनन-सामर्थ्यरूपा । अर्थप्रवृत्तिजननसामर्थ्यरूपा तु वक्ष्यमाणा प्रवर्तनेति विवेकः । व्यापारोऽभिधारूप इत्युक्तयैवाभिधापदोक्ता शक्तिरूपाभिधा प्रवर्तना तु शक्तयतिरिक्ताभिधेति सूचितम् । शक्तेरप्रवर्तकत्वात् तद्व्यवच्छेदस्यावश्यकत्वम् । तथाहि अर्थमभिधत्त इत्यस्याभिधया शक्तया प्रतिपादयतीत्यर्थकत्वात् शब्दकर्तृको व्यापारस्तावत्सिद्धः । लिङाजन्यत्वे सति तज्जन्यकृतिजनकश्चात्र व्यापारो विवक्षितः । शब्दस्य कर्तृत्वं च शक्तयतिरिक्तव्यापाराश्रयत्वम् । स चोक्तविधो व्यापारः व्यापारभिन्नस्य परनिष्ठव्यापारजनकतायाः स्वनिष्ठव्यापारपूर्वकत्वमिति नियमात्सिद्धो भवति । एतन्नियमकृताविचार एतेन शब्दस्तद्व्यापार इत्येतत्तत्त्वनिर्णयटीकास्थवाक्यव्याख्यावसरे टीकायां कृतोऽस्ति । किञ्चिदधिकं शब्दमणिटीकासु न्यायरत्नमालादौ च तत्तत्प्रसङ्गे स्फुटम् । इयमभिधैव शब्दाश्रितव्यापारत्वाच्छब्द-भावनेति वदन्ति । इयमभिधा लिङादिशब्दगताख्यातत्वांशेनोच्यते । आख्यातत्वं च सर्वाख्यात-साधारणम् । लिङादिशब्दगतलिङाद्यंशेन तु प्रवर्तनारूपो व्यापार उच्यते इति विवेकः ।

लिङादीति । सा च लिङादियुक्तवाक्येष्वेव । न तु लडादियुक्तवाक्ये इत्याशयः । एतदभिधा-प्रवर्तनाशब्दवाच्यत्वव्युत्पादनमनुपदमेव भविष्यति । ततश्च शब्दे शक्तयाख्य एको व्यापारः । स एवाभिधानमित्युच्यते । स एव विधिरित्यपि केचित् । द्वितीयस्तु शक्तयतिरिक्तोऽभिधाख्यः शक्तयाख्य-व्यापारेण प्रवर्तनारूपेणाभिधेयः शब्दस्याभिधायां कर्तृत्वनिर्वाहको व्यापारः । सा च विधायिका भावना । तृतीयस्त्वर्थाभिधाख्यः शक्तयतिरिक्ताभिधाख्यद्वितीयव्यापारेण विधीयमानः सन् स्वाभिधा-रूपोऽपि प्रवृत्तिफलत्वरूपप्रवर्तनारूपेणाभिधीयते । सा हि प्रवर्तनाविधया । विधिश्च प्रवर्तनारूपा शब्दभावनैव । ततश्च विधेयभूतप्रवर्तनारूपार्थाभिधाविधायिकायाः कर्तृत्वनिर्वाहकशक्तयतिरिक्ताभिधायाः शक्तयाख्याभिधया प्रवर्तनारूपेणाभिधानमिति प्राप्नोति । शक्तिरूपाभिधायास्तूत्पत्त्यपूर्ववदभिधान्तरा-नपेक्षतया नानवस्थादोषः । स्वाध्यायाध्ययनविधिवत्स्वपरनिर्वाहकत्वान्नानवस्थेति भावनावादे । स चैक एव व्यापारो अभिसन्धाननिमित्तयाऽभिधया प्रतिपद्यमानः यदा जानाति धातुना विषयप्रकाशन-फलावच्छिन्नतयाऽभिधीयते । तदा विषयीभूतः शब्द एव तत्फलभाक्कर्म भवति शब्दं जानातीति यदा तु स एव व्यापारो अर्थप्रतिपत्तिफलावच्छिन्नतयाऽभिदधाति धातुनाऽभिधीयते तदा प्रतिपत्तिरूपफल-भागर्थः कर्म भवति । अर्थमभिदधाति शब्द इति । यदा तु प्रवृत्त्युत्पत्तिफलावच्छिन्नतया भावयति धातुनाऽभिधीयते तदा भवनफलभाक् प्रवृत्तिः कर्म भवति । शब्देन प्रवृत्तिं भावयतीति । यदा तु प्रवृत्तिरूपपुरुषफलावच्छिन्नतया प्रवर्तयति धातुनाऽभिधीयते तदा प्रवृत्तिफलभाक् पुरुषः कर्म भवति । पुरुषं प्रवर्तयतीति । तदेवं शब्दार्थप्रवृत्तिपुरुषरूपार्थचतुष्टयकर्मकतया अर्थाभिधाख्यस्तृतीयो व्यापारो ज्ञानाभिधाशब्दभावना प्रवर्तनेति नामचतुष्टयं लभते । यथैक एव पुरुषो नियोज्योऽधिकारी कर्त्तेति व्यपदेशम् इत्याद्युपाधिना लभते । चतुर्थो व्यापारस्तूक्ततृतीयशब्दभावनाविषया लिङादिप्रवर्तनारूपा शब्दभावना । सा शब्दभावनैकादशभेदभिन्नार्थभावनाविषया । अध्ययनवाक्य एव कर्तव्यत्वेन विहितानां भावनानामंशत्रयवत्वव्युत्पादनत्वे उक्तशब्दभावनायामर्थप्रतिपत्तिर्भाव्या । सम्बन्धग्रहणं करणम् । उच्चारणमुपकरणम् । ततो विधायकभावनाया विधेया तृतीया भावनाभाव्योंशः लिङ्शब्दश्रवणं करणम् । लिङ्शब्दश्रवणेऽयं मां प्रवर्तयतीति ज्ञानोत्पादाद् अर्थवादजातमुपकरणम् । ततः प्रसिद्धाध्ययनविधिविधेयाया भावनायाः पुरुषप्रवृत्त्याद्यर्थजातं भाव्योंशः । अधीतः स्वाध्यायः करण-विचार उपकरणम् । ततः सर्वलिङादिविषयप्रवर्तनाया अंशार्थभावना कर्म । प्रेरणाज्ञानं करणम् । प्राशस्त्यज्ञानमुपकरणम् । अर्थभावनायाः फलं कर्म । यागः करणम् । प्रयाजाद्युपकरणम् । धात्वर्थ-भावनाया धात्वर्थः कर्म । संकल्पाख्यधात्वर्थः करणम् । व्रीह्यादिद्रव्यशुद्धिरूपकरणम् । अवशिष्ट-भावनानां भूतत्वादिकं कर्म । कश्चिद्धात्वर्थः । करणमित्याद्यूह्यमिति । ततः लिङादियुक्तवाक्येषु अनेके विधयस् तद्विषयभूता अनेकाश्च भावनाः शब्दशक्तयैव प्रतीयन्ते । तदुक्तम् । ‘‘अष्टादश प्रतीयन्ते व्यापारलिङिशक्तितः । वस्तुभूताश्च चत्वारः पूर्वं वाच्यस्तथा परे । चतस्रो भावनाः पूर्वविशेषांश-समर्पिताः । सामान्यांशे तथान्यास्तु चतुर्दश समीरिताः । एकादशभिराकारैः कालौपाधिनिबन्धनैः । लिङादिप्रत्ययस्तादृक् क्रियाणामभिधायकः । एकादशभिराकारैर् लङ्प्रत्ययसमर्पिताः । व्यापारास्तु प्रतीयन्त भूतत्वादिविशेषिताः । क्रियावाचकमाख्यातं लिङतो न विशिष्यते । त्रीनत्र पुरुषान्विद्या-त्कालतस्तु विशिष्यते’’ इति । उक्तं च भावनानां बहुत्वं वार्त्तिके । ‘‘बहुष्वेकाभिधानेषु सर्वेष्वेकार्थ-कारिषु । यत्प्रयोक्ताभिसन्धत्ते शब्दस्तत्रावतिष्ठत’’ इति ।

अतो भावनाद्वयस्यैव सर्वशास्त्राकारसंमतत्वेऽप्याधिक्यमावश्यकं ततश्च लिङादिमात्रासाधारण-प्रवर्तनारूप इत्यन्तेन शक्तयाख्याभिधारूपप्रथमव्यापारातिरिक्तं शब्दस्याभिधायां कर्तृत्वनिर्वाहको विधायकभावनारूपो द्वितीयव्यापारो ऽर्थाभिधाख्यो विधेयभावनारूपस्तृतीयो व्यापारः, तथा तृतीय-व्यापारविषयको लिङादिप्रवर्तनारूपश्चतुर्थव्यापारश्चेत्येवं त्रयो व्यापाराः सङ्गृहीताः । अनभिधेयो व्यापार एव विधिरिति केषाञ्चित्पक्षस्तदनुसारेणाद्यव्यापारो अभिधारूप इति कथितः । द्वितीयादीनां प्रवर्तनात्वं तु मतान्तरप्राप्तम् । तथा हि तन्मतम् । लिङादिशब्दानां पुरुषप्रवृत्तिलक्षणकार्योन्नेयव्यापारत्वात् पुरुष-प्रवृत्तेश्च स्वच्छस्वतन्त्रप्रवृत्तितया मत्प्रवृत्तिवद् ज्ञानपूर्वकत्वाद् अनुमितज्ञानस्य च मत्प्रवृत्तिहेतुज्ञानवत् सविषयकत्वाद् ज्ञानविषयं पर्यालोचयतः शब्दव्यापार एव प्रवर्तनाख्य इति मन्यन्त इति । संवादयन्ति च ‘‘अभिधां भावनामाहुरन्यामेव लिङादयः । अर्थात्मभावना त्वन्या सर्वाख्यातेषु गम्यत’’ इति भावार्थ-पादवार्तिकम् । अभिदधातीत्यभिधाशब्दस्तस्य भावना प्रवर्तनाख्यो व्यापारस् ततश्च प्रकृत्यर्थानुरक्ता प्रवर्तनाविधिरिति । अन्यत्राप्युक्तम् । ‘प्रवर्तेहमिति ज्ञानं येन शब्देन जन्यत’ इति । अभिधा भावनामिति वार्तिकस्य शब्दतद्व्यापारोभयप्रापकत्वं चास्ति । तथाहि । द्रव्यमेव विशिष्टशक्तयुपेतमिति वार्तिकोक्त-रीत्याऽभिदधातीत्यभिधाशब्दः स एव भावना । शब्दस्य द्रव्यत्वेऽपि कञ्चिदवस्थाविशेषं प्राप्तस्य व्यापारत्वमप्युचितम् । एतदभिप्रेत्यैव विवरणेऽपि शब्द एव वा पुरुषप्रवृत्तिलक्षणार्थभावनारूप-भाव्यनिष्ठः स्वज्ञानकरणकः स्तुतिनिन्दार्थवादादिज्ञानेतिकर्तव्यताकः शब्दभावनेति कथ्यत इति प्रकारेणोक्तम् । शब्दस्य भावनेति । तस्य भावनासामर्थ्यापरनामाऽतिशयः शब्दगुणः कश्चित् । लिङादेः खलु लोहमणेरिव स्वभावजोऽतिशयः सर्वस्वसंवेद्य इत्यादि चोक्तम् । एवमभिधीयत इत्यभिधा सैव भावना परसमवेतापि प्रवृत्तिहेतुः । अथवा अभिधीयत इत्यभिधाऽर्थभावनापरामृष्टकालभेदात्पुरुषप्रवृत्तिं भावयतीति भावना । यद्वा अभिधा वाचकत्वशक्तिः सैव भावनेत्यादिकं वेदार्थचन्द्रोक्तरीत्या ज्ञेयमिति । वार्तिकेऽर्थात्मत्वमर्थविषयत्वम् । उक्तं चान्यत्र । ‘‘लिङोऽभिधा सैव च शब्दभावना भाव्या च तस्याः पुरुषप्रवृत्तिः । सम्बन्धबोधः करणं तदीयं प्ररोचना चाङ्गतयोऽपयुज्यत’’ इति । प्रकृतमनुसरामः । अत्र टीकायामभिधारूप इत्यनेन शब्दनिष्ठः शक्तिरूपो व्यापार एव विवक्षितः । शक्तयतिरिक्ताभिधाख्यव्या-पारादीनां त्रयाणां तु प्रवर्तनाशब्देन सङ्ग्रहः । यद्यपि द्वितीयतृतीयव्यापारयोरप्यभिधात्वादभिधापदेनैव ग्रहणमुचितम् । तथापि प्रवर्तनारूपेण तयोरभिधानात्प्रवर्तनात्वमप्यस्तीति भावेन प्रवर्तनापदेन ग्रहणम् । उक्तव्यापारचतुष्टयातिरिक्तावशिष्टचतुर्दशव्यापाराभिप्रायेणोक्तमतिरिक्त एव कश्चिदिति । अतिरिक्तपक्षोऽन्ते निवेश्य इति प्रागेवोक्तम् । प्रवर्तनारूपो वेत्यनन्तरं स चाभिधेयेत्यादिपाठः । उक्तविधानेकव्यापारेषु कश्चिदनभिधेयोऽपि व्यापारोऽस्ति स च शक्तयाख्य इत्येवात्राभिमतम् । शक्तेरेवानभिधेयत्वात् । न तु सर्वेऽपि व्यापारा अभिधेया अनभिधेयाश्चेति द्वैविध्यम् । शक्तयति-रिक्ताभिधादिव्यापाराणामुक्तरीत्या वाच्यत्वस्य सिद्धत्वेनानभिधेयत्वायोगात् । तथा च शब्दनिष्ठः शक्तिरूपोऽनभिधेयो व्यापारः । तदितरे च सप्तदश व्यापारा अभिधेया इति द्विविधो इति टीकार्थः । स चेति स्थाने सर्वोऽपीति पाठेऽप्येकः प्रथमोऽनभिधेयः । इतरे चाभिधया इति समुदाये वाक्यपरिसमाप्ति-रिति बोध्यम् । न्यायमकरन्दे केचन तद्व्यापारमनभिधेयं प्रवृत्तिहेतुमाचक्षते । अपरे पुनरभिधेयमित्येवं सङ्कोचेनैव पक्षाणां कीर्तनात्तदनुसारेण टीकाकृताऽपि किञ्चित्सङ्कोचः कृत इति ज्ञेयम् ।

बालेनेतीति । एतेनेत्यनेन सूचितं शब्दतद्व्यापारयोः प्रवर्तकत्वाभावमेव प्रकटयितुं प्रदत्तं मूलमेतत् । अयं मूलार्थः । सर्वत्र हि दृष्टानुसारिण्येव कल्पना सम्भवति । नान्यथापि । अतिप्रसङ्गा-पाताच्च । तथाच मानान्तरनिबन्धेन व्यवहारे स्वात्मनि समधिगतप्रवर्तकाभावमेव शाब्दे व्यवहारेऽपि चेतनप्रवृत्तिहेतुतया बालः कल्पयितुमलम् । न च बालेन मानान्तरनिबन्धने स्वव्यवहारे शब्दस्य तद्व्यापारस्यानभिधेयस्याभिधेयस्य वा हेतुभावः समधिगतोऽस्ति । तत्कथमन्यप्रवृत्तावपि लिङादिशब्दं वा तदनभिधेयं व्यापारं लिङाद्यभिधेयमभिधाव्यापारं वा प्रवर्तकतया कल्पयेद् इति । एवं शब्दस्या-नभिधेयाभिधेयभेदभिन्नव्यापारद्वयस्य च प्रवर्तकत्वं साधारणदूषणेन निराकृत्य शब्दांशे विशेषतोऽपि दूषणं वक्तुं किञ्च शब्दस्येवेति मूलं प्रवृत्तमिति सिद्धवत्कृत्य मूलोक्तं साधारणमसाधारणं च दूषणं शब्दाऽनभिधेयव्यापारांशासाधारणदूषणस्याभिधेयव्यापारांशासाधारणदूषणस्य चोपलक्षणमित्याह उप-लक्षणं चैतदिति । शब्दस्यानभिधेयेत्यादेरेवं योजना । शब्दस्य प्रवर्तकत्वे सङ्गतिग्रहणापेक्षा च न स्यादित्येकं वाक्यम् । न केवलं तच्छ्राविणां बालानामपि प्रवृत्तिरापद्यत इति चशब्दार्थः । तद्दूषणाभिधाने मूलभूता पूर्वत्रारुचिस्तु न शब्दमात्रस्य प्रवर्तकत्वाभ्युपगमेऽपि ज्योतिष्टोमेन यजेतेत्यादि लिङादि-श्राविणां बालानां प्रवृत्तिरापद्यते । सङ्गतिग्रहणसव्यपेक्षस्यैव शब्दस्य प्रवर्तकत्वाभ्युपगमेन सङ्गतिग्रहणा भावादेव बालानां प्रवृत्त्यभावसम्भवादित्येवंरूपा । सम्बन्धग्रहणापेक्षायाश्च दत्त एव जलाञ्जलिरिति मकरन्देऽप्युक्ता रुचिरेव मूलतया ज्ञेया । सङ्गतिग्रहणेति । अन्वयव्यतिरेकाभ्यामर्थबोधजनने सङ्गतिग्रहणापेक्षासिध्या तत्र तदपेक्षायामपि शब्दस्यार्थबोधजनकत्वमनङ्गीकृत्य भेर्यादिशब्दवत्स्वरूपेण प्रवर्तकत्वमात्रमित्यङ्गीकारे सङ्गत्यपेक्षा न सम्भवतीति बालानां प्रवृत्त्यापत्तिरपरिहार्यैवेत्याशयः । उपलक्षणं चैतत् । स्वरूपेण प्रवर्तकत्वाभ्युपगमे शब्दस्य कारकत्वापत्त्या ज्ञापकत्वाभावेन प्रामाण्यं न स्यादित्यपि द्रष्टव्यम् । अनभिधेयरूपतद्व्यापारस्य प्रवर्तकत्वे सङ्गतिग्रहणापेक्षा च न स्यादित्यपरं वाक्यम् । शब्देन व्यापारस्याभिधानपक्षे सङ्गतिग्रहणापेक्षा प्राप्तावपि तदनभिधायकत्वपक्षे तदनपेक्षा-प्राप्त्याऽनभिधेयव्यापारपक्षेऽपि सङ्गतिग्रहणापेक्षा न स्यादित्यर्थः । अङ्गीकृत्य च पराभिप्रेतं बालेन स्वप्रवृत्तौ तस्य हेतुत्वानवधानेऽप्यादित्यादिकं दूषणमुक्तम् । वस्तुतस्तु पराभिप्रेतोऽनभिधेयो व्यापार एवासिद्धः प्रमाणाभावादतस्तस्य प्रवर्तकत्वकल्पनमनुचितमित्याशयेन न चाभिधाव्यापारो नाम प्रामाणिक इति मकरन्देऽप्युपलक्षणयाऽभिप्रेतमनभिधेयव्यापारांशेऽसाधारणप्रामाणिकत्वमाह अप्रामाणिकश्चेति । न त्विदं वाक्यमभिधेयव्यापारस्याप्रामाणिकत्वकथनपरमकरन्दानुसारेणाभिधेय-व्यापारस्य अप्रामाणिकत्वकथनपरम् । तदप्रामाणिकत्वस्याभिधेयव्यापारस्येत्यादिनोत्तरवाक्ये प्रतिपाद-नात् । तादृशोऽनभिधेय एव प्रवर्तकत्वेनेष्ट इत्यर्थः । पूर्वोपपादितरीत्या शब्दनिष्ठशक्तेरेवानभिधेय-व्यापारतया प्राप्तत्वेन तस्याश्च नित्यतया च शब्दजन्यत्वाभावेन तज्जन्यत्वे सतीति विशेषणस्य तत्राभावाद्व्यापारोऽप्रामाणिकः । व्यापारलक्षणरूपप्रमाणेन । नियामकेनेति यावत् । विरुद्धः । तल्लक्षणशून्य इत्यत्र तात्पर्यम् । यद्वा शक्तेः प्रवर्तकत्वानङ्गीकारेण प्रवर्तकत्वविशिष्टोऽभिधाख्यव्यापारः प्रमाणरहित इत्यत्र तात्पर्यमिति न कश्चिद्दोषः । सङ्गतिग्रहणापेक्षाऽनुपपत्तिशून्यत्वादभिधेयव्यापार एव अभिधाप्रवर्तनारूपः लिङादिव्यापारपदेन विवक्षितस्तर्ह्यस्त्वित्यत उक्तानुपपत्त्यभावेऽपि तद्व्यापारस्य प्रकारान्तरेण दुष्टत्वान्न तदङ्गीकारोऽपि युक्त इत्याशयेन लिङादिशब्देनाभिधेयव्यापारस्य प्रवर्तकत्वं विशेषतो दूषयति अभिधेयव्यापारस्येति । अभिधेयो व्यापारो नाम परिस्पन्दो वा प्रत्ययो वा अन्यो वा कश्चिदिति विकल्पं मनसि कृत्वा आद्यस्य दूषणं परिस्पन्दरूपस्येति । परिस्पन्दरूपस्याभिधेय-व्यापारस्य शब्देऽसम्भवादिति सम्बन्धः । असम्भवे हेतुकथनम् अमूर्त इति । वाय्वादेर्मूर्तद्रव्यस्यैव पदार्थस्य परिस्पन्ददर्शनाच्छब्दस्य चासर्वगतद्रव्यपरिमाणरूपमूर्तिरहिततया परिस्पन्दायोगादित्यर्थः । अमूर्तत्वे हेत्वभिधानं विभाविति । सर्वगतद्रव्य इत्यर्थः ।

भट्टैः सर्वगतवर्णा एव शब्द इत्यङ्गीकारेण तस्य विभुत्वादित्याशयः । शब्दस्य द्रव्यत्वं च साक्षात्सम्बन्धेन्द्रियग्राह्यत्वेन हेतुना आत्मवत्सिद्धम् । प्राभाकररीत्याऽमूर्तत्वमुपपादितं विभुगुण इति । ततश्च गुणत्वादेव न शब्दस्यासर्वगतपरिमाणवत्वमिति भावः । उपलक्षणमेतत् । आत्मानमुपदिशेदि-त्यादिस्थलीयाभिधेयव्यापारे स्पन्दरूपत्वाभावादव्याप्तिः । ग्रामं गच्छतीत्यादौ स्पन्दस्य सत्त्वेनाभिधेय व्यापारापत्त्याऽतिव्याप्तिश्चेत्यपि वेदार्थचन्द्रिकोक्तरीत्या ज्ञेयम् । एतेन विभोरप्यात्मनो ज्ञानरूपव्यापार दर्शनाद्गुणस्याप्यरुणादेर् द्रव्यावच्छेदव्यापारदर्शनेन शब्दस्योभयरूपत्वेऽपि व्यापारः सम्भवतीति निरस्तम् । उक्तरीत्या स्पन्दयत्नयोरसम्भवेन ज्ञानसंस्कारादिरूपव्यापारान्तरस्य चात्मसम्बन्धित्वेन शब्दव्यापारताया उपपादने आयास इत्यत्र तात्पर्यात् । द्वितीयस्य दूषणं प्रयत्नरूपस्य चेति । तस्य चेतनासाधारणगुणत्वादिति भावः । उपलक्षणमेतत् । तस्य सर्वाख्यातसाधारणत्वेन लिङसाधारण-व्यापारत्वानुपपत्तिश्चेत्यपि ज्ञेयम् । तृतीयं दूषयति अतिरिक्तस्येति । शब्दभावनारूपाभिधेत्यनेन प्रागुक्तो द्वितीयो व्यापार उक्तः । आदिपदेन प्रवर्तनादिरूपव्यापाराणां ग्रहणम् । ननूक्तव्यापाराणां कथं प्रामाणिकत्वाभावः । गोशब्दस्य गोबुद्धिजननानुकूलव्यापाराभावे ततोऽश्वप्रतीतिरपि स्यात् । ततश्च नियतार्थप्रसवान्यथानुपपत्तिरेव प्रमाणं भविष्यतीति चेन्न । तथा सति व्यापारस्यान्यलभ्यत्वेन लिङादि-शब्दानभिधेयत्वं स्यात् । अनन्यलभ्यस्यैव शब्दार्थताया अनन्यलभ्यः शब्दार्थ इति त्रैविध्यवृद्धवचन-सिद्धत्वात् । किञ्च स्वव्यापारं ब्रुवन्तो लिङादयः किं व्यापारान्तरेण तं ब्रुवन्ति उत तेनैव व्यापारेणा-होस्विद्व्यापारमन्तरेणैव । नाद्यः । तथा सति तदपि व्यापारान्तरं व्यापारान्तरेणाभिधातव्यमित्येवं परम्परया अनवस्था स्यात् । न द्वितीयः । विषयविषयिभूतकर्तृकर्मणोरैक्यानुपपत्तेः । नो खल्वङ्गुल्यै-वाङ्गुली स्पृश्यते । उक्तं च । ‘‘अङ्गुल्यग्रं स्वमात्मानं नात्मना स्रष्टुमर्हती’’ति । न तृतीयः । तथा सति व्यापारस्येवार्थस्यापि व्यापारमन्तरेणैवाभिधानोपपत्तिरङ्गीकर्तुं शक्येति व्यापारकल्पनैव व्यर्था स्यात् । एतेनैतदपि परास्तम् । शब्दस्य ज्ञानजनकत्वावस्थायां तदजनकत्वावस्थायां च यदि कश्चिदतिशयो न स्यात्तदा सदैव ज्ञानजननमापद्यते न वा कदाचिदपीत्यवश्यमतिशय उक्तावस्थयोरङ्गीकार्यः । स एव च व्यापार इति कथं तदुभय इति । तथा सति अज्ञातस्य ज्ञानाजनकत्वाद् ज्ञातस्यैव च तथात्वाज् ज्ञातत्वलक्षण एवातिशयो ज्ञानजनकत्वावस्थाभावी उभयवादिसंप्रतिपन्नः स्वीक्रियतां किमदृष्ट-व्यापारान्तरकल्पनया । अत एवोक्तं ज्ञाताच्छब्दादसन्निकृष्टेऽर्थे बुद्धिः शाब्दमिति । एतेनैव शक्तयतिरिक्ताभिधासाधकत्वेन व्यापाराभिन्नस्य परनिष्ठव्यापारजनकतायाः स्वनिष्ठव्यापारपूर्वकत्वमिति नियमोक्तिरपि प्राग्दर्शिता निरस्ता । नियमे स्वनिष्ठत्वस्य गौरवेणाप्रयोजकतया व्यर्थविशेषणत्वात् । अनुमितिकारणव्याप्तिस्मृतौ व्यभिचाराच्च । वेदार्थचन्द्रादौ सिद्धान्तितानां शिष्टव्यापाराणां दूषणं समानन्यायतया अप्रामाणिकत्वेनैव ज्ञातव्यमित्याशयः । शशधरादौ तु व्यापारविषये वादिमतानेकत्वेऽपि तत्तद्रीत्या सङ्ग्रहस्यापि सत्त्वादभिधा वा भावना वेत्यादिना सङ्कोचेन विकल्पः कृतस्तद्रीत्यापि व्यापारान्तराणां दूषणं ज्ञातव्यम् । मकरन्दाद्यनुसारेण किञ्चेत्यादि मूलम् ।

रागद्वेषयोः प्रवर्तकत्वमित्येतत्तार्किकसंमतं चेति वक्तुं तत्रार्थे गौतमसूत्रं संवादयति यथाऽऽह

प्रवर्तनेति मूलम् । प्रवर्तना प्रवृत्तिहेतुत्वमित्येव भाष्ये उक्तेऽपि वार्तिककृता का पुनरियं प्रवर्तनाय याऽवशः प्रवर्तते । अयं ज्ञानात्तावत्प्रवर्तते तं प्रवर्तमानं रागादयः प्रवर्तयन्तीति । सेयं प्रवृत्तिहेतु-त्वात्प्रवर्तनेत्युच्यते । यथा कारणाहारणेतीत्यादिकमुक्तम् । वाचस्पतौ तु वागादीनां प्रवर्तनावत्त्वं लक्षितं भवति । सा पुनरियं प्रवर्तना प्रवर्तकानां दोषाणां व्यापार इत्यादिकमुक्तम् । तथा च पुरुषं स्वतः प्रवर्तमानं रागादयः पुण्ये पापे च प्रवर्तयन्तीत्युक्ता रागादिनिष्ठव्यापाररूपा प्रवर्तना लक्षणं येषां ते दोषा इति सूत्रार्थः । वार्तिककारेणेत्यादिदृष्टान्तोपादानेनेदं सूचितम् । प्रपूर्वक वृतु वर्तन इति धातोः प्रयोजकणिचि धातोर् ऋकारस्य लघूपधगुणभूतेऽकारे रपरत्वे च प्रवर्तीति सिद्धे सनाद्यन्तत्वेन धातुत्वात्तस्मात् प्रवर्तयन्त्यनेनेति करणे ण्यन्तेभ्यः ण्यास श्रन्थ इत्येताभ्यां च युच्प्रत्ययो भवतीत्यर्थक-ण्यासश्रन्थो युजिति सूत्रेण युजि योरनादेशे णेरनिटीति णेर्लोपे प्रवर्तनेति स्त्रियां रूपम् । कारणेत्यादौ ण्यन्ताद्युचिसाधुत्वदर्शनादिति । एतेनैव प्रवर्तयन्तीति प्रवर्तनाः प्रवर्तका दोषा इति व्याख्यानमपि निरस्तम् । दोषाणां प्रवर्तनात्वायोगात् । दोषैः क्रियमाणव्यापारस्यैव स्त्रीलिङ्गप्रवर्तनापदेनोक्तेः । प्रवर्तका इत्येतावतैव पूर्त्या लक्षणपदस्यानन्वयाच्च प्रवर्तनालक्षणा इत्यापत्तेश्चेति ज्ञेयम् । यद्यपि भाष्ये वार्तिके च रागादय इति रागद्वेषमोहानां त्रयाणां प्रवर्तकत्वं सूत्रार्थतया वर्णितम् । तथा चात्र मूले त्रयाणामपि ग्रहणं कर्तव्यम् । तत्कथं रागद्वेषयोरिति द्वयोरेव ग्रहणम् । संमतिसूत्राननुगुणत्वादिति भाति । तथापि यत्र मिथ्याज्ञानं तत्र रागद्वेषावितीति भाष्ये उक्तेः रागद्वेषौ हि मोहप्रभवौ पुरुषं प्रवर्तमानं प्रवर्तयतस् तयोर्धर्मः प्रवर्तनेत्यादेर्वाचस्पतावुक्तेस्तदनुसारेण द्वयोर्ग्रहणम् । उक्तं च तात्पर्यपरिशुद्धौ । प्रवर्तयत उक्तरूपप्रयत्नयोगिनं कुरुत इत्यर्थः । आनन्तर्यादनयोरभिधानम् । मोहोऽपि प्रवर्तयतीति द्रष्टव्यमिति । तथा च मोहकार्यत्वेन साक्षात्प्रवर्तकत्वेन च रागद्वेषौ पुरस्कृत्य रागद्वेषावित्येव मूले उक्तम् । सूत्राद्यनु-सारेण मोहोऽपि उपलक्षणया ग्राह्यो वेति न दोषः । अधिकं प्रमेयपदार्थभूतदोषलक्षणसूत्रीय-वात्स्यायनभाष्यतद्वार्तिकादौ ज्ञेयम् । ज्ञानेति । रागद्वेषज्ञानान्वयव्यतिरेकानुविधायित्वात्प्रवृत्तेरित्यर्थः । कथमवधारणमिति । सत्तयेति कथं सत्तयैवेत्यवधारणं च कथमित्यर्थः । ज्ञानव्यतिरेकेण रागादि-ज्ञानव्यतिरेकेण । व्यतिरेकादर्शनादित्यनन्तरं युक्तमवधारणमिति शेषः ।

