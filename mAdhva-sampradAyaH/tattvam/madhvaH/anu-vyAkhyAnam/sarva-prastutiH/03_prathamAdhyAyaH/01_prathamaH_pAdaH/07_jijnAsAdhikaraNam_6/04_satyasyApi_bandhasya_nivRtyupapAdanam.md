+++
title = "०४ सत्यस्यापि बन्धस्य निवृत्युपपादनम्"

+++


## यथा दृष्ट्या प्रसन्नः सन्नाजा बन्धापनोदकृत्

**सत्यस्यापि बन्धस्य निवृत्युपपादनम्**

## **अनुव्याख्यानम्**

***यथा दृष्ट्या प्रसन्नः सन्नाजा बन्धापनोदकृत् ॥***

***एवं दृष्टः स भगवान्कुर्याद्बन्धविभेदनम् ॥***

### **सुधा**

ननूक्तमत्र सत्यश्चेद्बन्धो न निवृत्तिमर्हतीति तत्राह ॥ यथेति ॥ दृष्ट्या प्रेमातिशययुक्तया । सन् उत्तमः कृपालुत्वादिगुणवान् । स तथाविधगुणः ॥ ननु विषमोऽयमुपन्यासः सादिरयं निगडादिबन्धो राज्ञा निवर्त्यताम् । अनादिरयं कथं निवर्त्यत इति । तत्रोक्तं भगवानिति । अघटितघटकानन्तैश्वर्यादिगुणवानित्यर्थ इति ।

### **वाक्यार्थचन्द्रिका**

दृष्टिमात्रस्य प्रसादसाधनत्वमलौकिकमित्यत आह ॥ दृष्ट्येति ॥ असतोऽत्र दृष्टान्तत्वाप्रसक्तेः सत्त्वोक्तिर्व्यर्थेत्यतः सत्पदार्थकथनपूर्वकं प्रकृतोपयोगितयाऽभिप्रेतार्थमाह ॥ सन्निति ॥ तादृशगुणविशिष्टत्वस्यैवात्र हेतुत्वमित्याशयेन तस्य पक्षधर्मतां सूचयितुं स इति तत्पदं तदर्थतया व्याख्याति ॥ स इति । एवं च भगवान्स्वभक्तेषु प्रसीदति प्रेक्षावत्पुरुषत्वाद्राजादिवत् । भगवान्स्वभक्तबन्धमोचकस्तेषु प्रसन्नत्वात्तद्वदेवेति प्रयोगोऽत्र सूचितो भवति ।

### **परिमल**

कृपालुत्वेति ॥ ननु तृतीयस्य द्वितीयपादे ‘स्पृहिगृहिपतिदयिनिद्रातन्द्राश्रद्धाभ्य आलुजि’ति सूत्रे कृपू सामर्थ्य इत्यत आलुच्प्रत्ययस्याविधानात्कथं कृपालुशब्दप्रयोगः । न चात्र सूत्रे शकारेत्संज्ञकलुश्प्रत्ययस्य विधानेनापि तस्य सिद्धत्वेन ‘तिङ् शित्सार्वधातुकमि’ति सार्वधातुकसंज्ञायां ‘कर्तरि शबि’ति शपि सति गुणेऽयादेशे च ‘अतो दीर्घो यञी’ति दीर्घे च सति ण्यन्तानां स्पृहीत्यादीनां स्पृहयालुरित्यादिरूपसिद्धावपि आलुच्ग्रहणं शयालुरित्यादिरूपसिद्ध्यर्थमिति मञ्जर्या-मुक्तत्वात्कृपि धातोरपि आलुचि कृते ‘संज्ञापूर्वको विधिरनित्य इति ‘पुगन्तलघूपधस्य चे’ति प्राप्तगुणाभावे च सति कृपालुशब्दनिष्पत्तिरिति वाच्यम् । तथात्वे ‘कृपो रो ल’ इत्युक्तलत्वाभावस्य दयावत्त्वरूपार्थलाभस्य चानुपपत्तेः । मैवम् । ‘कर्कर्यालुर्गलन्तिके’त्यमरोक्तेरालुशब्दस्य कलश-वाचितया कृपाकलशार्थत्वेन कृपालुशब्दनिर्वाहात् । तथैव गीताभाष्यटीकोक्तेः । यद्वा कृपां लाति आदत्त इति कृपापदोपपदाद् ला आदान इति धातोर्डुप्रत्यये कृपालुरिति निष्पत्तिः । ‘विप्रसंभ्यो ड्व संज्ञायामि’त्यत्र ‘मितङ्वादिभ्य उपसंख्यानमि’त्युक्तेः । ‘षिद्भिदादिभ्योऽङि’त्यत्र ‘क्रपेः सम्प्रसारणं चे’ति भिदादिगुणसूत्रेण क्रपकृपायामिति धातुरूपस्य कृपेर्लाक्षणिकत्वेन ‘‘कृपो रोल’’ इत्यत्राग्रहणमित्यष्टमे वृत्तावुक्तत्वेन लत्वाभावोऽर्थानुगमश्च । ‘स्याद्दयालुः कारुणिकः कृपालुः सूरतस्समा’ इत्यमरव्याख्याने बन्दिघटीये दुर्घटवृत्त्यादौ च कृपां लातीत्यत्र साधुत्वोक्तेः । ‘ऐश्वर्यस्य समग्रस्य वीर्यस्य यशसः श्रियः । ज्ञानविज्ञानयोश्चैव षण्णां भग इतीरणे’ति स्मृतिं हृदि कृत्वाऽऽह ॥ अघटितघटकानन्तैश्वर्यादीति ॥ इति द्वितीयमतःशब्दव्याख्यानम् ॥

