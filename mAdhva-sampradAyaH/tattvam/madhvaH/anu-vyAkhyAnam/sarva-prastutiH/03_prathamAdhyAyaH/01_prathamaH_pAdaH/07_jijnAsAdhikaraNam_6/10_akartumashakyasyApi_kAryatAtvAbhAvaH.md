+++
title = "१० अकर्तुमशक्यस्यापि कार्यतात्वाभावः"

+++


## नैव चाकर्तुमशक्यं कार्यमिष्यते

**अकर्तुमशक्यस्यापि कार्यतात्वाभावः**

## **अनुव्याख्यानम्**

***नैव चाकर्तुमशक्यं कार्यमिष्यते ॥***

***साम्यादेव निषिद्धस्य ***

### **सुधा**

नैव चेति ॥ कृत्याश्चेत्यावश्यकार्थे कृत्याः स्मर्यन्ते । आवश्यकत्वं चाकर्तु-मशक्यत्वम् । तथा चाकर्तुमशक्यं कार्यं तद्भावश्च कार्यतेति प्रसक्तम् । तच्च प्रामाणिकैर्नैवेष्यते । कुतः । निषिद्धस्य परनारीगमनादेरप्यकर्तुमशक्यत्वसाम्यादेव । भवति हि कस्यचिदतिकामाद्या-क्रान्तचेतसो न पराङ्गनागमनेन ब्राह्मणस्य वा हननेन विना स्थातुं शक्नोमीति बुद्धिः । न च तत्कार्यमेव; तस्यैव श्रुतशास्त्रस्यापि कार्यताबुद्धिप्रसङ्गात् । आस्तिककामुको ह्यकार्यमेवेदमकृत्वा स्थातुं नोत्सह इति मन्यते ।

### **वाक्यार्थचन्द्रिका**

अत्रापि योगेन प्रसक्तिं दर्शयति ॥ कृत्याश्चेति ॥

### **परिमल**

कृत्याश्चेति ॥ तृतीये ‘आवश्यकाधमर्ण्ययोर्णिनिरि’ति पूर्वसूत्रात्प्रकृतावावश्यकेऽर्थे कृत्याश्चेति सूत्रेण कृत्यविधानादिति भावः ।

### **यादुपत्यं**

कृत्याश्चेत्यावश्यकेति ॥ ‘आवश्यकाधमर्ण्ययोर्णिनिरि’ति पूर्वसूत्रादावश्यका-धमर्ण्ययोरित्येवेत्यनुवृत्तेः काशिकायामुक्तत्वादिति भावः । ननु श्रुतशास्त्रस्यास्तिककामुकस्य तत्र कार्यताबुद्धिरिष्टैवेत्यत आह ॥ आस्तिककामुको हीति ॥

### **श्रीनिवासतीर्थीया**

अत्रापीष्टापत्तिं परिहरति ॥ आस्तिककामुको हीति ॥ तस्मान्न तस्य कार्यताबुद्धिरिति भावः ॥



