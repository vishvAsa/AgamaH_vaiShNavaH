+++
title = "०३ अज्ञानाभावसाधनस्य प्रयोजनम्"

+++


## अज्ञानाभावतः शास्त्रं सर्वं व्यर्थीभविष्यति

**अज्ञानाभावसाधनस्य प्रयोजनम्**

## **अनुव्याख्यानम्**

***अज्ञानाभावतः शास्त्रं सर्वं व्यर्थीभविष्यति ॥***

### **सुधा**

किमतो यद्येवमित्यत आह ॥ अज्ञानाभावत इति ॥ आवरणं हि खल्वाश्रयादि-मत्तया व्याप्तमुपलब्धं यथा नयनपटलादि । अज्ञानावरणस्य चाश्रयादि उक्तविकल्पान्यतमत्वेन व्याप्तम् । अतिरिक्तस्य शङ्कितुमप्यशक्यत्वात् । व्यापकाभावे व्याप्याभावः सुलभ एव । तथा चोक्तविकल्पानुपपत्तावाश्रयाद्यभावेऽज्ञानावरणस्याप्यभावः परमते प्रसक्तः । अज्ञानाभावे च बन्धस्य न तदुपादानत्वम् । ततश्च सर्वं शास्त्रं वेदतन्मीमांसात्मकं व्यर्थीभविष्यति । अर्थो विषयः प्रयोजनं च । प्रसङ्गस्यानिष्टत्वख्यापनायाभूततद्भावार्थस्य च्वेःप्रयोगः । मायावादिना हि शास्त्रस्य विषयप्रयोजनवत्तासिध्द्यर्थमात्मनि मिथ्याभूताज्ञानोपादानको बन्धाध्यासो वर्णितः । अज्ञानानु-पपत्तौ च तदुपादानकस्यात्मनि बन्धाध्यासस्याप्यनुपपत्तेस्तदधीना विषयप्रयोजनवत्ता च शास्त्रस्य न स्यादिति ।

### **वाक्यार्थचन्द्रिका**

न तूत्तरवाक्येऽज्ञानासंभवाप्रतिपादनादसङ्गतिरित्यतो यदर्थमज्ञाना-संभवोपपादनं तं बन्धस्याज्ञानोपादानकत्वासंभवं तत्फलकथनपूर्वकं कथयितुमुत्तरवाक्यमित्याह ॥ किमत इति ॥ नन्वेतदयुक्तम् । ब्रह्मजीवजडानामज्ञानाश्रयत्वाद्यभावप्रतिपादनेऽप्यतिरिक्ता- श्रयादि-नाऽप्युपपत्त्याऽज्ञानाभावासिद्धिः । ब्रह्यादिनामाश्रयादीनामभावेनाश्रयाद्यभावस्य नियामकाभावेना-सिद्धेश्च । आश्रयाद्यभावेऽपि वा गगनादेरिवाश्रयविषयशून्यस्याप्यवस्थानोपपत्तेश्च परेणाप्यज्ञाना-भ्युपगमादज्ञानाभावत इति सिद्धवदुक्तिश्च नोपपद्यते । अप्रयोजकतया ज्ञानाभावस्य शास्त्रवैयर्थ्यं प्रति हेतुत्वानुपपत्तिश्च । न चाज्ञातस्य विषयत्वज्ञाननिवृत्तेश्च फलत्वमित्यज्ञानानुपपत्तौ तदनुपपत्तिरित्याशय इति वाच्यम् । अतोऽधिकारीत्युत्तरवाक्येन पौनरुक्त्यापत्तेः । अज्ञानस्य च मिथ्यात्वमित्यज्ञाना-संभवस्योत्तरत्र प्रतिपादनीयतया तस्यासमाप्तत्वाच्च बन्धस्याज्ञानोपादानकत्वानुपपत्तेरत्रासूचनाच्च । सूचनेऽपि वा तस्य अपि न शास्त्रवैयर्थ्यापादकत्वम् । नियामकाभावात् । मायावादिशास्त्रवैयर्थ्यस्य प्रामाणिकत्वान्नानिष्टत्वमपीत्यतो वाक्याभिप्रायमाह ॥ आवरणं हि खल्वित्यादिना ॥ विप्रतिपन्नं प्रत्यज्ञानस्याश्रयादिमत्त्वेन व्याप्तेर्दृष्टान्ताभावेन विशेषरूपेण प्रदर्शयितुमशक्यत्वात्सामान्यरूपेण तां दर्शयितुमावरणमित्युक्तम् ॥ अतिरिक्तस्येति ॥ तुच्छस्येत्यर्थः । अत्रोक्तसर्वानुपपत्तिपरिहारो यथायोगं द्रष्टव्यः ।

### **परिमल**

उक्तविकल्पेति ॥ जीवाश्रयं ब्रह्माश्रयं जडाश्रयं वेति । तथा ब्रह्मैव प्रतिबध्नाति जीवं जडं वेति च प्रागुक्तविकल्पेत्यर्थः । ननु व्यर्थं भविष्यतीति वाच्ये व्यर्थीतिच्विप्रत्ययान्तप्रयोगः कुत इत्यत आह ॥ प्रसङ्गस्येति ॥ अभूतेति ॥ अभूततद्भावे, ‘कृभ्यस्तियोगे संपद्य कर्तरि च्विरि’ति पाणिनिसूत्रोक्तेर् अभूततद्भावेत्युक्तम् । यन्न भूतपूर्वं तद्भाववाचिनश् च्विप्रत्ययस्येत्यर्थः । व्यर्थशब्दाद् भूधातुयोगे च्विप्रत्यये, ‘अस्यच्वावि’ति व्यर्थशब्दस्य ईकारान्तादेशे च्वेः सर्वस्य चुटू इत्यादिना लोपे व्यर्थीभविष्यतीतिरूपं ज्ञेयम् ॥ शास्त्रस्य न स्यादितीतिशब्दस्य इत्यनिष्टत्वख्यापनायेति पूर्वेणान्वयः ।

### **श्रीनिवासतीर्थीया**

अभूततद्भावेति ॥ अव्यर्थं व्यर्थत्वायायोग्यमिति यावत् तद्य्वर्थं सम्पद्यत इति ॥ व्यर्थीभविष्यतीत्यर्थः । तदुपपादयति ॥ मायावादिना हीति ॥

