+++
title = "०१ परोक्तभावरूपाज्ञानस्य जडावरणत्वाभावः"

+++


## न चावरणमज्ञानमसत्ये तेन चेष्यते

**परोक्तभावरूपाज्ञानस्य जडावरणत्वाभावः**

## **अनुव्याख्यानम्**

***न चावरणमज्ञानमसत्ये तेन चेष्यते ।***

### **सुधा**

मा भूद्ब्रह्मणोऽज्ञानमावरणं मा भूज्जीवस्य जडस्य तु भविष्यतीति तृतीयं निराचष्टे ॥ न चेति ॥ जड इति वक्ष्यमाणमत्रापि सम्बध्यते । तेनाद्यस्य चशब्दस्य सम्बन्धः । आवरणमिति ज्ञानाभावनिवृत्त्यर्थम् । तस्य जडेऽपि सम्भवात् । असत्य इति हेत्वर्थगर्भं विशेषणम् । तेन च नेष्यत इति दूषणान्तरम् । तदयमर्थः । जडस्याप्यावरणरूपमज्ञानं न सम्भवति । तस्य मिथ्यात्वेना-ज्ञानसापेक्षतया पूर्ववदितरेतराश्रयतापातात् । कारणस्य कार्याश्रितत्वादर्शनाच्च । मायावादिनाऽपि जडावरणाज्ञानानभ्युपगमाच्च । यदाह । सा च न जडेषु वस्तुषु तत्स्वरूपावभासं प्रतिबध्नातीति ।

### **वाक्यार्थचन्द्रिका**

उत्तरवाक्यस्य जडाश्रितत्वजीवाश्रितत्वजीवप्रतिबन्धकत्वनिरासविषयकत्व- प्रतीतेस्तस्य चोक्तरीत्याऽनुपपत्तेस्तद्विषयं दर्शयति ॥ मा भूदिति ॥ असत्य इत्यस्य हेतुसमर्पकत्वात् साधारण्याच्च तेन पक्षविशेषालाभात्पक्षविशेषविषयकत्वं मूलारूढं कर्तुमाह ॥ जड इतीति ॥ न चेत्यस्य निपातसमुदायत्वकल्पनाऽप्रसिद्धेर्न युक्तेत्याशयेन पक्षान्तरनिरासकत्वं मूलारूढं कर्तुमाह ॥ तेनेति ॥ अत्र वाक्ये आवरणमित्यस्य न हेतुसमर्पकत्वं युक्तमिति पराभिमतविषयविशेषसमर्पणं तत्प्रयोजनमाह ॥ आवरणमितीति ॥ जड इत्यनेन पक्षविशेषसमर्पणासिद्धेरसत्य इति व्यर्थमित्यत आह ॥ असत्य इतीति ॥ ननु नेदं जडप्रतिबन्धकत्वपक्षनिराकरणं किन्तु जडाश्रितत्वपक्षस्य । अन्यथा सप्तम्यनुपपत्तेः । असत्यत्वं च जडस्य न तत्प्रतिबन्धकत्वाभावे हेतुरप्रयोजकत्वापत्तेः । तेन च नेष्यत इत्यप्यसिद्धमित्यत आह ॥ तदयमर्थ इति ॥ अत्र जडस्येति तत्प्रतिबन्धकत्वपक्षनिरासविषयकत्वप्रदर्शनं तस्येत्यस्य सत्यत्वस्य हेतुत्वसमर्थनम् । सप्तम्यनुपपत्तिपरिहाराय तत्सूचितयुक्तिप्रदर्शनं कारणस्येति । यत्प्रति प्रतिबन्धनं तस्यैवाभावे तत्प्रतिबन्धकत्वानुपपत्तेस्तेन विनाऽनुपपद्यमानत्वरूपं तदाश्रितत्वमिहाभिमतं न तु तदधिष्ठितत्वरूपम् । तादृशेऽप्याश्रितशब्दप्रयोगात्तच्च कारणस्य कार्यं प्रति न युक्तमित्याश्रितत्व-समर्थकसप्तम्या सूचितमित्याशयः ॥

### **परिमल**

इति तृतीयं निराचष्ट इति ॥ दोषान्तरोक्तयेति योज्यम् ॥ तेनेति ॥ तृतीयोऽपि निरस्त इति पूर्वग्रन्थेन न पौनरुक्तयं ध्येयम् ॥ तेन च नेष्यत इति दूषणान्तरमित्युक्तम् । तत्किमपेक्षयेत्यतोऽ-सत्यपदसूचितात्प्रागस्माभिरुक्तादन्योऽन्याश्रयादिति भावेन तद्व्यनक्ति ॥ तदयमर्थ इत्यादिना ॥ कारणस्येति ॥ कारणस्य कार्योपजीवित्वादर्शनाच्चेत्यर्थः ॥ जडावरणेति ॥ अज्ञानस्य जडं प्रत्यावरकत्वानभ्युपगमाच्चेत्यर्थः ।

### **यादुपत्यं**

कारणस्येति ॥ कारणस्य कार्योपजीवित्वादर्शनाच्चेत्यर्थः । अन्यथाज्ञानस्य ब्रह्माश्रितत्वपक्षस्यैवेदानीं दूष्यमाणत्वेनासङ्गत्यापत्तेरिति ध्येयम् ॥ जडे आवरणेति ॥ जडं प्रत्यावरकत्वानभ्युपगमाच्चेत्यर्थः ॥

### **श्रीनिवासतीर्थीया**

इति तृतीयं ब्रह्माश्रितमज्ञानं जडं प्रतिबध्नातीति तृतीयं पक्षम् ॥ ज्ञाना-भावेति ॥ ज्ञानात्यन्ताभावेत्यर्थः ॥ जडस्येति ॥ आवरणरूपमज्ञानं जडस्य न सम्भवतीत्यन्वयः । जडं न प्रतिबध्नाति जडावरकं न भवतीति यावत् ॥ इतरेतरेति ॥ अज्ञानसिद्धौ तत्कल्पित-जडसिद्धिस्तत्सिद्धौ च तदावरकाज्ञानसिद्धिरितीतरेतराश्रयापातादित्यर्थः ॥

### **वाक्यार्थरत्नमाला**

पक्षविशेषेति । जडप्रतिबन्धकत्वरूपेत्यर्थः । विषयविशेषेति । अज्ञान शब्दस्य भावरूपाज्ञानरूपविषयविशेषविषयकत्वमिति समर्पणायेत्यर्थः । मूले तस्य जडेऽपीति । जड इति सप्तमी षष्ठीत्वेन विपरिणाम्य जडस्याप्यावरणरूपमिति वक्ष्यमाणप्रथमयोजनानुसारेण जड इत्येतज्जडस्येत्यर्थकम् । ब्रह्माश्रितत्वपक्षस्यैव निरासप्रकरणात् । जडं प्रतिबध्नातीत्यर्थकजडस्य तु भविष्यतीत्यवतारे उक्तेः । मध्ये जडस्येति व्याख्यातत्वादेवोत्तरत्रापि केन हेतुना मायावादी जडेऽज्ञानं नाङ्गीकरोतीत्येवं मूलानुसारेणैव व्यवहारोपपत्तेश्च । एवं च जडस्याज्ञानं न सम्भवतीत्युक्ते जडस्य ज्ञानाभावो न सम्भवतीत्युक्तं स्यात् । तथा च जडस्य ज्ञानाभावाङ्गीकारे बाधकाभावेन तेन तदङ्गीकारात्तदनङ्गीकारवचनायोगः । अप्रकाशस्वरूपत्वादिति हेतुश्चासङ्गतः स्यादित्यर्थः । आवरण-मित्युक्तौ तु जडस्यावरणमज्ञानम् । जडस्य स्वपरग्रहणप्रतिबन्धकमज्ञानमिति यावत् । नाङ्गीकरोतीत्युक्ते भावरूपमज्ञानं जडं प्रत्यावरणं नाङ्गीकार्यम् । आवरणकल्पकाभावात् । वक्ष्यमाणरीत्याऽप्रकाश-रूपत्वादेव जडस्य स्वपरग्रहणाभावसम्भवात् । तस्माद्ब्रह्माश्रिताज्ञानस्य जडं प्रत्यावरणत्वायोग इत्येवं परेण तन्नाङ्गीक्रियत इति लाभात्तथोक्तिर्युक्तेति भावः । सप्तम्यनुपपत्तेरिति अधिकरणत्वस्य तदर्थ-त्वादिति भावः । विषयत्वं तु न तदर्थः । विषयनिराकरणायोगस्य पूर्वोक्तभवद्रीत्यैव प्राप्तेरिति भावः । षष्ठ्या विपरिणामेनानुपपत्तिरित्यपरितोषादाह असत्यत्वं चेति । असिद्धमिति । तद्वाक्यरूपज्ञापका-भावादिति भावः ।



