+++
title = "२५ उपजीव्येन उपजीवकं बाध्यत इति न्यायस्य सापवादकता"

+++


## सार्वज्ञ्यादिगुणं जीवाद्भिन्नं ज्ञापयति श्रुतिः

**उपजीव्येन उपजीवकं बाध्यत इति न्यायस्य सापवादकता**

***सार्वज्ञ्यादिगुणं जीवाद्भिन्नं ज्ञापयति श्रुतिः***

### **सुधा**

ननु सर्पोऽयमित्युपजीव्यप्रत्यक्षविरुद्धमपि नायं सर्पः किन्तु रज्जुरेवेत्युपजीवक-माप्तवचनं प्रमाणं दृश्यत इति चेत् । तत्किमुपजीव्योपजीवकन्यायो व्यभिचरितत्वादकिञ्चित्कर इति वक्तुमुद्यमः, आहोस्वित्सापवाद इति । नाद्यः दहनानुष्णताऽनुमानस्य यजमानप्रस्तर इति वाक्यस्य चाप्रामाण्ये कारणान्तरस्य वक्तव्यतापातात् । द्वितीयेऽपवादो वक्तव्यः । तत्त्वविषयेणोप-जीवकेनाप्युपजीव्यं बाध्यत इति चेत् । तत्त्वविषयता किमेवमेव निश्चिता उत न्यायान्तरेण । नाद्यः विनिगमने कारणाभावेनानिर्णयात् । द्वितीये तदेव वाच्यम्; किमनेन । निरसिष्यते चैतदिति ।

### **वाक्यार्थचन्द्रिका**

अत्र मूलोक्तस्योपजीव्येनोपजीवकं बाध्यत इति न्यायस्य सापवादकतयाऽ-नियमत्वेऽपि प्रकृतेऽपवादाभावाद्युक्तं तदुदाहरणमित्याशयेन क्वचिदपवादेऽपि प्रकृते तदभावप्रदर्शनाय तदनुकूलां प्रसक्तिं दर्शयति ॥ नन्विति ॥ उभयथाऽपि प्रश्नाभिप्रायसम्भवाद्विकल्पयति ॥ तत्किमिति ॥ यदि मिथ्यैव विमतो भेद इत्यनुमानेन विमुक्तश्च विमुच्यत इत्याद्यागमेन च भेदादेर्मिथ्यात्व-सिद्धावभेदागमदीनां तत्त्वविषयकता सिद्धिरित्यभिमतं तर्ह्युक्तं साधकमुदाहृत्य तेनाभेदागमादीनां तत्त्वविषयकतानिश्चयाद्भेद प्रत्यक्षादीनामतत्त्वविषयकाणां तैर्बाध इत्येव वक्तव्येऽस्मदुक्तन्यायवैपरीत्येन बाध्यबाधकाभावे उदाहरणप्रदर्शने न किमपि प्रयोजनं तत्त्वविषयकत्वस्यैव बाधकताप्रयोजकतयोपजीव-कत्वस्या किञ्चित्करत्वादित्याह ॥ द्वितीय इति ॥ अथ तथैवोच्यते । विपरीतबाध्यबाधकभावोदाहरण-प्रदर्शनं तु तदपि तिष्ठतीत्येतावतैवेत्यभिमतं तर्हि तन्निरासोऽपि मिथ्यैव विमतो भेद इत्यादि-पृथगधिकरणीयभाष्येणैव सेत्स्यतीत्याशयेनाह ॥ निरसिष्यते चैतदिति ॥

### **परिमल**

आहोस्वित्सापवाद इति ॥ उपजीव्योपजीवकन्यायः सापवादोऽकिञ्चित्कर इत्यर्थः । ऐक्यवाक्यस्थले च स न्यायः सापवाद इति भावः ॥ उपजीवकेनेति ॥ ऐक्यवाक्यं हि नायं सर्प इत्याप्तवाक्यवत्तत्त्वविषयम् । जीवेश्वरग्राहिप्रत्यक्षश्रुती चोपजीव्ये अपि न तत्त्वविषये इति भावः ॥ एवमेवेति ॥ निर्बीजमेवेत्यर्थः ॥ न्यायान्तरेणेति ॥ मानान्तराप्राप्तार्थकत्वरूपापूर्वतादितात्पर्य-लिङ्गरूपन्यायान्तरेणेत्यर्थः ॥ तदेवेति ॥ न्यायान्तरमेव प्राबल्यप्रयोजकतया वाच्यम् । किमनेन तत्त्वविषयकत्वकथनेनेत्यर्थः । भङ्ग्यन्तरेण तदेवोच्यत इत्यत आह ॥ निरसिष्यते चैतदिति ॥ पृथगुपदेशादित्यादौ ॥

### **श्रीनिवासतीर्थीया**

इति चेदिति ॥ एवं तत्त्वमस्यादिवाक्येऽपि स्यादिति भावः । सापवादः सोत्सर्गः । प्रायिक इत्यर्थः ॥ कारणान्तरस्येति ॥ उपजीव्यविरोधेन हि तत्राप्रामाण्यमुच्यते । उपजीव्योपजीवकन्यायस्याकिञ्चित्करत्वे तत्राप्रामाण्ये कारणान्तरं वाच्यं स्यादित्यर्थः । तथा च कालात्ययापदिष्टमात्रोच्छेदः स्यादिति हृदयम् ॥ तत्त्वविषयतेति ॥ उपजीवकस्य तत्त्वविषयकतेत्यर्थः ॥ एवमेवेति ॥ प्रमाणं विनैवेत्यर्थः ॥ विनिगमनेति ॥ तथात्वे उपजीव्यस्याप्येवमेव तत्त्व-विषयकत्वापत्त्या वैपरीत्यस्यापि सम्भवेनोपजीव्यं बाध्यत इति । तव निर्णयायोगादित्यर्थः ॥ तदेव वाच्यमिति ॥ उपजीवकस्य तत्त्वविषयकतानिश्चायकं न्यायान्तरमेव वाच्यमित्यर्थः । तथा च न्यायान्तरेण निश्चित तत्त्वविषयताकं तद्वाक्यं तेनानिश्चिततत्वविषयताकं वाक्यं बाध्यत इत्येव वक्तव्यम् । तत्त्वविषयकेणोपजीवकेनोपजीव्यं बाध्यत इत्येवमुपजीव्योपजीवकभावकथनेन किमित्यर्थः । व्यर्थत्वान्नायं न्यायो वाच्य इति भावः । नन्वद्वैतश्रुतेस्तत्त्वविषयकत्वनिश्चायकं यन्न्यायान्तरं तेनैव भेदश्रुतेस्तर्हि विरोधः कथ्यत इति चेत्तत्राह ॥ निरसिष्यते चैतदिति ॥ यद्वा परीक्षितमप्युपजीवकम-परीक्षितमुपजीव्यं बाधते । सर्पोऽयमिति प्रत्यक्षं चापरीक्षितमत उपजीवकेनैव बाध्यत इति युक्तम् प्रकृते तु नैवम् । उपजीव्यस्य प्रत्यक्षस्य परीक्षितत्वेन शोधितत्वादिति ज्ञानपादे वक्ष्यत इत्यर्थः ॥

### **वाक्यार्थरत्नमाला**

अनियतत्वेऽपीति । सर्वत्रोपजीव्यस्योपजीवकाद्बलवत्वाभावेऽपीत्यर्थः । प्रकृत इति । तावता यत्रापवादस्तत्र तन्न्यायाप्रवृत्तिरिति प्राप्तेः प्रकृते चापवादाभावेनौत्सर्गिकोक्त-न्यायप्रवृत्त्युपपत्तेरित्यर्थः । एवमेवेति पक्षानुत्थानमाशङ्क्याह उभयथाऽपीति । इत्यभिमतमिति । अनेन न्यायान्तरं प्रदर्शितं भवति । अस्मदुक्तेति । अस्मदुक्तो यो न्यायस्तस्य वैपरीत्येनोपजीवकमपि बलवत्वादुपजीव्यस्यापि बाधकं भवति । यथा अयं सर्पः नायं सर्प इत्यादावित्युदाहरणप्रदर्शनेनेत्यर्थः । निरसिष्यते चैतदित्यस्य दूषणान्तरपरता प्रतीयत इत्यतस्तद्व्यावर्त्यशङ्कामाह अथ तथैवेति । तर्हि विपरीतबाध्यबाधकभावोदाहरणप्रदर्शनवैयर्थ्यमित्यत आह विपरीतेति । इत्येतावतैवोदाहरणमिति सम्बन्धः ।





