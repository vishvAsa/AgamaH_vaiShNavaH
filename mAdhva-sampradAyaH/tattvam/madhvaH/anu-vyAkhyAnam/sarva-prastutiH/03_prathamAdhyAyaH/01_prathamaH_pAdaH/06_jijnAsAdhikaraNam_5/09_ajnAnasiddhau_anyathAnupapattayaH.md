+++
title = "०९ अज्ञानसिद्धौ अन्यथानुपपत्तयः"

+++


## अज्ञानस्य च मिथ्यात्वमज्ञानादिति कल्पने

**अज्ञानसिद्धौ अन्यथानुपपत्तयः**

***अज्ञानस्य च मिथ्यात्वमज्ञानादिति कल्पने***

### **सुधा**

त्वदुक्तमर्थं न जानामीति व्यवहारान्यथाऽनुपपत्तिरपि भावरूपाज्ञानसद्भावे मानम् । न च प्रमाणतो न जानामीत्येवं परतया व्यवहारोपपत्तिः । त्वदुक्तेऽर्थे प्रमाणज्ञानं मम नास्तीत्यस्य विशिष्टविषयज्ञानस्य प्रमाणत्वात् । तद्विशेषणतयाऽर्थस्यापि प्रमाणेनाधिगमात्स्ववचनव्याघाता-पत्तेः । एतदतिरिक्तप्रमाणज्ञानं मम त्वदुक्तेऽर्थे नास्तीति च वदतो वचनव्याघातदोष एव । अस्यापि ज्ञानस्य पूर्ववदेव प्रमाणत्वात् । न च प्रमाणेन सामान्यतोऽर्थस्याधिगमेऽपि विशेषानधिगमाद-दोषः । विशेषस्याप्यधिगमानधिगमयोः पूर्वोक्तदोषानतिवृत्तेः । ननु भावरूपमप्यज्ञानं ज्ञाननिरस्य-मभ्युपगम्यते भवद्भिः । तत्कथं ज्ञायमानेऽर्थे न जानामीति व्यवहारः । मैवम् । अस्मन्मतेऽज्ञानस्य साक्षिवेद्यतया प्रमाणाबोध्यत्वात् । प्रमाणज्ञानोदयात्प्राक् चाज्ञानविशेषितोऽर्थः साक्षिसिद्धोऽज्ञात इत्यनुवादगोचरो भवति । भवति च प्रश्नार्हः ॥ किञ्च विशुद्धब्रह्मात्मनि शुक्तिकायां चाहङ्कार-रजताद्यध्यासस्यार्थज्ञानात्मकस्य मिथ्याभूतस्य मिथ्याभूतमेव किञ्चिदुपादानमन्वेषणीयम् । सत्योपादानकत्वे कार्यस्यकारणस्वभावतयाऽध्यासस्यापि सत्यत्वप्रसङ्गात् । तस्यापि मिथ्यो-पादानस्य सादित्वे तथाविधो पादानान्तरकल्पनाप्रसङ्गादनाद्येव तन्मिथ्योपादानमिति कल्पनीय-मिति मिथ्याध्यास एव तथाविधाज्ञानोपादानकारणमन्तरेणानुपपद्यमानस्तत्कल्पयतीति ॥ किञ्च ज्ञानाद्बन्धनिवृत्तिश्रवणाद्यन्यथाऽनुपपत्तिरपि बन्धोपादानाज्ञाने प्रमाणम् ।

### **वाक्यार्थचन्द्रिका**

विवरणोक्तां चित्सुखेन समर्थितामर्थापत्तिमाह ॥ त्वदुक्तमिति ॥ प्रमाणत्वादिति ॥ यथार्थज्ञानत्वेन तस्यापि प्रमाणत्वादित्यर्थः । ननु प्रमाणतो न जानामीत्यस्यै-तदज्ञानत्वग्राहिप्रमाणज्ञानव्यतिरिक्तप्रमाणज्ञानं नास्तीत्यर्थोऽतो न व्याघात इत्यत एवंविधज्ञानस्यैव पूर्वनिर्दिष्टातिरिक्तप्रमाणत्वादेतदविषयत्ववचनं व्याहतमेवेत्याह ॥ एतदिति ॥ पूर्वोक्तेति ॥ अवगतेऽवगतत्वादेवानवगते तु कारणाभावादेव सुतरां ज्ञानाभावप्रतिपत्त्ययोग इति पूर्वोक्तदोषा-निवृत्तेरित्यर्थः ॥ नन्विति ॥ तथा च मां प्रत्युक्तव्यवहारान्यथाऽनुपपत्तिर्भावरूपाज्ञानपक्षेऽपि समेति तदङ्गीकारोऽपि न युक्त इत्याशयः । नाज्ञाननिवर्तकं प्रमाणज्ञानं तद्बोधकं यच्चाज्ञानबोधकं साक्षिचैतन्यं न तन्निवर्तकं तत्साधकत्वादिति परिहरति ॥ मैवमिति ॥ यत एवं पूर्वं प्रमाणज्ञानं न वृत्तं साक्षिणा चाज्ञानविशिष्टतयाऽर्थो विषयीकृतोऽतोऽनुवादप्रश्नौ घटेते इत्याह ॥ प्रमाणेति ॥ विवरणोक्त-मर्थापत्त्यन्तरं चाह ॥ किं चेति ॥ अर्थज्ञानात्मकस्येति ॥ परमताद्वैलक्षण्यप्रदर्शनं निरालम्बन-ज्ञानायोगादिति भावः । अन्यथोपपत्तिं निरस्यति ॥ सत्येति ॥ कार्यकारणशब्दौ परिणामतद्वत्परौ तदनादित्वसिद्धिरपि लाघवतर्कानुगृहीततदर्थापत्यैवेत्याह ॥ तस्यापीति ॥ तथाविधेति ॥ अनादिभावरूपेत्यर्थः ॥ तदुक्तार्थापत्त्यन्तरमाह ॥ किं चेति ॥

### **परिमल**

॥ इति व्यवहारान्यथानुपपत्तिरिति ॥ अस्य व्यवहारस्य ज्ञानाभावपरत्वे प्रतियोगि-भूतज्ञानावच्छेदकार्थस्य ज्ञानद्वारा ज्ञातत्वाज्ञानत्वाभ्यां तथा व्यवहारायोगात् । भावरूपाज्ञानपक्षे प्रागुक्तदिशोपपत्तिरिति भावः । ननु त्वदुक्तमर्थं न जानामीत्यत्र प्रतियोगिभूतज्ञानावच्छेदक- तयार्थस्यावगमेऽपि प्रमाणजन्यार्थगोचरज्ञानाभावेन तादृशज्ञानाभावविषयत्वेन वा सामान्यस्य ज्ञातत्वेऽपि तद्विशेषज्ञानाभावविषयकत्वेन वा न जानामीतिव्यवहारो युक्त इत्याशङ्क्याद्यं निराह ॥ न च प्रमाणत इति ॥ एतदिति ॥ त्वदुक्तेऽर्थे मम प्रमाणज्ञानं नास्तीत्येतदतिरिक्तेत्यर्थः । द्वितीयमाशङ्क्य निराह ॥ न च प्रमाणेनेति ॥ अविद्या नेति वादी शङ्कते ॥ नन्विति ॥ भवद्भिरद्वैतवादिभिरित्यर्थः । सत्यमेव तथापि न जानामीत्यज्ञानानुभवः साक्षिरूप एव । स च भावरूपाज्ञानप्रत्यक्षवादे त्वित्यादि-नोक्तदिशा नाज्ञानविरोधी किंतु प्रमाणज्ञानमेव तथा । तथाचाज्ञानावच्छेदकतया साक्षिणा ज्ञायमानेऽ-प्यर्थे न जानामीति व्यवहारो युक्त एवेत्याहाद्वैती ॥ अस्मन्मत इति ॥ अज्ञानस्येति विभागः । भ्रमरूपकार्यान्यथानुपपत्तिश्च प्रमाणमित्याह ॥ किञ्च विशुद्धेति ॥ तन्मतेऽर्थतद्धियोरप्या-रोपितत्वादुक्तमर्थज्ञानात्मकस्येति ॥ अध्यासस्यापीति ॥ भावे कर्मणि च निष्पन्नोऽयं शब्दः । अध्यस्तस्य तद्भ्रान्तेश्चेत्यर्थः । इतिशब्दस् त्वदुक्तमर्थमित्यादिनोक्तदृष्टार्थापत्तिद्वयोक्तिसमाप्तौ ॥ श्रवणेति ॥ तस्यामिध्यानाद्योजनात्तत्त्वभावाद्भूयश्चान्ते विश्वमायानिवृत्तिरिति श्रवणेत्यर्थः । आदिपदेन ज्ञानान्मोक्षश्रवणाद्यनुपपत्तिग्रहः ॥

### **यादुपत्यं**

त्वदुक्तमर्थमिति ॥ अत्र त्वदुक्तमर्थमित्यनुवादबलेन तद्विषयकज्ञानसिद्धेर्न ज्ञाना-भावविषयकत्वमस्य कल्पनीयमिति भावः ॥ विशिष्टविषयज्ञानस्येति ॥ व्यवहारजनकत्वे-नावश्यकस्येत्यर्थः । एवमग्रेऽपि ॥ अदोष इति ॥ तथा च विशेषाधिगमानधिगमाभावविषयकत्वेनैव व्यवहारोपपत्तिरिति भावः ॥ पूर्वोक्तदोष इति ॥ विशेषाधिगमेन न तदभावविषयकत्वम् । व्याघातात् । तदनधिगमे तु सुतरां तदवच्छिन्नस्य ज्ञानलक्षणप्रतियागिनो ज्ञातुमशक्यत्वात् । न हि विशेषरूपा-वच्छेदकाज्ञाने तदवच्छिन्नाधिगमरूपप्रतियोगिज्ञानं संभवतीति भावः । नन्वज्ञानावच्छेदकस्यार्थस्य प्रमाणाबोध्यत्वे तस्य बुद्धावनारोहात्कथं त्वदुक्तमर्थमित्यनुवादगोचरता तत्रार्थे किं मानमिति प्रश्नार्हता चेत्यत आह ॥ प्रमाणज्ञानोदयादिति ॥ अज्ञानावच्छेदकतया प्रतीयमानोऽर्थः साक्षादेव साक्षिभास्यो न प्रमाणव्यवधानमपेक्षत इत्युक्तत्वादिति भावः ॥

### **श्रीनिवासतीर्थीया**

एवं परतयेति ॥ त्वदुक्तार्थे प्रमाणज्ञानाभावविषय एवायं व्यवहारो न भावरूपाज्ञानविषय इत्यन्यथोपपत्तिरिति भावः ॥ विशिष्टविषयज्ञानस्येति ॥ त्वदुक्तार्थविशिष्टप्रमाण-ज्ञानाभावविषयकस्य ज्ञानस्येत्यर्थः ॥ तद्विशेषणतयेति ॥ साक्षादेतद्विशिष्टज्ञानविषयीभूतःप्रमाण-ज्ञानाभाव एव । तत्रावच्छेदकतया विशेषणत्वेनार्थोऽप्यधिगम्यत एवातस्तत्र प्रमाणज्ञानाभावोक्तौ स्ववचनव्याघात इत्यर्थः ॥ एतदतिरिक्तेति ॥ त्वदुक्तेऽर्थे प्रमाणज्ञानं मम नास्तीति विशिष्टविषय-ज्ञानरूपं यत्प्रमाणज्ञानमेतदतिरिक्तप्रमाणज्ञानाभावविषयस्यापि ज्ञानस्य प्रमाणत्वादत्र च परम्परया त्वदुक्तार्थस्यापि विशेषणतया भानात्तत्र प्रमाणज्ञानाभाववचनं पुनः स्वव्याहतमित्यर्थः ॥ विशेषा-नधिगमादिति ॥ त्वदुक्तार्थे विशेषाधिगमाभावविषय एवायं व्यवहार इति भावः ॥ पूर्वोक्तेति ॥ विशेषाधिगमाभावप्रतियोगिभूतो विशेषाधिगमस्तदवच्छेदकीभूतविशेषाधिगमे न तदभावज्ञानम् । व्याघातात् । अनधिगमे तु सुतराम् । विशेषरूपावच्छेदकाज्ञाने तदवच्छिन्नाधिगमरूपप्रतियोगि-ज्ञानाभावेन तदभावज्ञानं न संभवतीत्यर्थः । सिद्धान्ती मायावादिनं प्रति शङ्कते ॥ नन्विति ॥ भवद्भिर्मायावादिभिः । त्वदुक्तमर्थं न जानामीति व्यवहारस्य ज्ञानाभावविषयत्वेऽस्माभिरभिहितेऽर्थेन सहानुभूयमानत्वादज्ञानं न ज्ञानाभाव इत्युक्तम् । इदं दूषणं भावरूपाज्ञानवादेऽपि समानम् । भावरूपा ज्ञानावच्छेदकतयाऽर्थस्यापि ज्ञातत्वात् । ज्ञायमानेऽर्थे कथं न जानामीति भावरूपाज्ञानव्यवहार इत्यर्थः। पूर्वपक्षी मायावादी परिहरति ॥ मैवमिति ॥ वृत्तिरूपप्रमाणाविषयत्वादित्यर्थः । यद्यज्ञानं वृत्तिरूप-प्रमाणविषयः स्यात्तर्ह्यर्थस्याप्युक्तरीत्या तद्विषयतयाऽधिगतत्वात्तत्राज्ञानं विरुद्धं स्यात् । वृत्तेरज्ञान-विरोधित्वात् । न चैवम् । किं नामार्थावच्छिन्नस्याज्ञानस्य साक्षिवेद्यत्वाङ्गीकारादिति भावः । नन्वज्ञाना वच्छेदकीभूतार्थस्य प्रमाणाबोध्यत्वे तस्य बुद्धावनारोहात्कथं त्वदुक्तमर्थमित्यनुवादः । त्वदुक्तार्थे किं मानमिति प्रश्नश्च कथमुपपद्यत इत्यत आह ॥ प्रमाणज्ञानोदयात्प्रागिति ॥ अज्ञानविशेषित इति ॥ अज्ञानविशेषणीभूत इत्यर्थः । तथाच प्रमाणप्रवृत्त्यभावदशाया मप्यर्थेन सहैवाज्ञानस्य सदा साक्षिणाऽनुभूयमानत्वेन विरोधाभावादित्यर्थः । तथा चाज्ञानावच्छेदकीभूतार्थस्य तदा सिद्ध-त्वाङ्गीकारादनुवादादिकं युक्तमिति भावः । अध्यासरूपकार्यान्यथाऽनुपपत्त्याऽपि भावरूपाज्ञान-सिद्धिरित्याह ॥ किञ्चेति ॥ निवर्तकमित्यङ्गीकारादिति भावः । इतिशब्दो दृष्टार्थापत्तिद्वयोक्तिसमाप्तौ ।

### **वाक्यार्थरत्नमाला**

व्यवहारान्यथानुपपत्तिरपीति मूलम् । मयि ज्ञानं नास्तीति प्रतिपत्ता-वित्यादिपूर्वोक्तरीत्या धर्म्यादिज्ञानसत्त्वेन ज्ञानाभावविषयत्वाभावसिद्धेस् त्वदुक्तमर्थं न जानामीति व्यवहारस्य ज्ञानाभावविषयत्वेऽनुपपत्तिः सः भावरूपाज्ञाने मानमित्यर्थः । व्यवहारोपपत्तिरिति । त्वदुक्तमर्थं न जानामि इत्युक्तव्यवहारस्य ज्ञानाभावविषयत्वेनोपपत्तिरित्यर्थः । सामान्यतोऽर्थज्ञान-सत्त्वेनाभावावगमसम्भवात् । प्रमाणेन तदज्ञानेन च तज्ज्ञानाभावावगमस्यापि सम्भवादित्याशयः । दूषणं वक्तुं त्वदुक्तमर्थमित्येतद्व्यवहारवाक्यपर्यवसितार्थमाह त्वदुक्तेऽर्थ इति । विशिष्टविषयज्ञानस्य । त्वदुक्तार्थरूपविशेषणेन विशिष्टं यत्प्रमाणज्ञानं निषेध्यत्वेन तद्विषयकस्य ज्ञानस्येत्यर्थः । प्रमाण-त्वादित्येतट्टीकायां व्याख्यातम् । तद्विशेषणतयेति । प्रमाणज्ञानविषयकेण ज्ञानेन प्रमाणज्ञान-विशेषणार्थस्यापि विषयीकरणादित्यर्थः । स्ववचनेति । त्वदुक्तेऽर्थे प्रमाणज्ञानं मम नास्तीत्यनुवाद-रूपवचनक्रियया अर्थस्य प्रमाणज्ञानस्य चावगमरूपं प्रमाणज्ञानमिदमेवास्तीति लभ्यते । वचनेन तन्निषेधश्च क्रियत इति मूकोऽहमितिवत् स्वक्रियाविरोधरूपस्ववचनव्याघातापत्तेरित्यर्थः । अतो न व्याघात इति टीका । त्वदुक्तेऽर्थे प्रमाणज्ञानं मम नास्तीत्यस्य ज्ञानस्य प्रमाणतया तत्प्रमाणज्ञाननिषेधे स्वक्रियाविरोधरूपव्याघातप्राप्तावपि तदतिरिक्तप्रमाणज्ञाननिषेधाभिप्राये एतज्ज्ञाननिषेधाभावान्न स्वक्रियाविरोध इत्यर्थः । मास्तु पूर्वज्ञानमादाय व्याघातः । यदिदं पूर्वज्ञानव्यतिरिक्तं प्रमाणज्ञानं नास्तीति ज्ञानं तदेवाश्रित्य स्वक्रियाविरोधः स्यादेव । तद्वचनक्रियया पूर्वातिरिक्तप्रमाणज्ञानस्यैव लाभात् । वचनेन च तन्निषेधात् । तथा च व्याघातस्तदवस्थ एवेत्याह एवंविधज्ञानस्यैवेति टीका । ननु भावरूपमज्ञानमिति मूले अज्ञानव्यवहारो ह्यज्ञानज्ञानसाध्यः । अतस् तद्विषयकं प्रमाणज्ञानमङ्गीकृतं चेत्तज्ज्ञानं तन्निरासकमेवेति तज्ज्ञानदशायामज्ञानस्य निवृत्तत्वादज्ञाने ज्ञायमाने न जानामीत्यज्ञान-प्रत्ययाद्ययोगः । तद्विषयकप्रमाणज्ञानाभावे च सुतरां तत्र तथा व्यवहारायोग इत्याशयः स्पष्ट इति मत्वा शङ्काफलमाह तथा च मां प्रतीति । इति परिहरतीति । तथा च साक्षिणा ज्ञायमानेऽप्यज्ञानरूपेऽर्थे निवर्तकप्रमाणज्ञानविरहादविनष्टे न जानामीति प्रत्ययपूर्वकव्यवहारोपपत्तिरिति परिहाराशय इति भावः । ननु तथाऽप्यज्ञात इत्यर्थेऽनुवादादि कथम् । अज्ञानमात्रस्य साक्षिणा ज्ञानेऽप्यर्थस्याज्ञानादित्यत आह मूले प्रमाणेति । तत्स्पष्टयति यत एवमिति ।

परमतादिति । निरालम्बनज्ञानवादिबौद्धमतादित्यर्थः । परिणामवादित्वादाह कार्यकारणेति ।



