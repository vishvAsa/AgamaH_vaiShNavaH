+++
title = "१६ जीवाश्रिताज्ञानवादे शास्त्रवैयर्थ्याभावः"

+++


## स्वभावाज्ञानवादस्य निर्दोषत्वान्न तद्भवेत्

**जीवाश्रिताज्ञानवादे शास्त्रवैयर्थ्याभावः**

## **अनुव्याख्यानम्**

***स्वभावाज्ञानवादस्य निर्दोषत्वान्न तद्भवेत् ॥***

### **सुधा**

किञ्च न वयं भावरूपाज्ञानस्य परिपन्थिनः; किं नाम परपक्षे तन्न सम्भवतीति ब्रूमः । नन्वङ्गीकृतं चेदज्ञानं तर्हि भवतोऽप्युक्तानुपपत्त्या शास्त्रवैयर्थ्यमापन्नमित्यत आह ॥ स्वभावेति ॥ स्वश्चासौ भावश्चेति स्वभावो जीवस्तदाश्रितं तदावरणं चाज्ञानमिति वादः स्वभावा ज्ञानवादः । तस्य निर्दोषत्वाज्जडब्रह्माज्ञानवादोक्तदोषाभावान्न तच्छास्त्रवैयर्थ्यमस्मन्मते भवेत् ॥ तथा स्वयमेव भवत्यस्तीति स्वभावो नाज्ञानकल्पित इति यावत् । तदज्ञानवादस्योक्तेतरेतराश्रय दोषविकलत्वान्न तद्भवेत् ॥ तथा स्वः स्वतन्त्रो भावः परमात्मा स्वस्य भावो धर्मः पारतन्त्र्यादिर्वा स्वभावस्तद्विषयमज्ञानं जीवस्येति वादः स्वभावाज्ञानवादस्तस्य स्वप्रकाशे स्वविषयाज्ञानासम्भवदोषविधुरत्वान्न तद्भवेत् ॥ तथा स्वभावभूतमेवाज्ञानं न मिथ्येति वादस्या-नवस्थादिदोषरहितत्वान्न तद्भवेत् ॥ तथा स्वभावेन स्वतन्त्रेण परमेश्वरेणाज्ञानं जीवस्येति वादस्य स्वप्रकाशस्वरूपाभिन्नधर्मविषयमप्यज्ञानं जीवे न युक्तमिति दोषहीनत्वान्न तद्भवेत् ।

### **वाक्यार्थचन्द्रिका**

ननु स्वभावाज्ञानवादस्येत्यादिना स्वपक्षेऽनुपपत्तिपरिहारोऽसङ्गतः । आश्रयाद्यनुपपत्त्या तत्साधकप्रमाणानुपपत्त्याऽज्ञानस्वरूपस्यैव निपुणतरं निरस्ततया तदङ्गीकार-प्रसक्तेरेवाभावादित्यतोऽतोऽधिकारिविषयेत्यादिना परं प्रति वक्ष्यमाणस्याज्ञानाभावे विषयाद्यभावा-च्छास्त्रवैयर्थ्यस्याज्ञानानभ्युपगमे सिद्धान्तेऽपि प्रसक्त्याऽज्ञानस्यावश्यमङ्गीकार्यत्वात्तदनुपपत्तिश्च परपक्ष एव न स्वपक्ष इत्याशयेन स्वपक्षे तदनुपपत्तिपरिहाराय प्रवृत्तस्योत्तरवाक्यस्य नासङ्गतिरित्याशयेनाह ॥ किञ्चेति ॥ निर्विशेष इत्यादिनोक्तमाश्रयाद्यनुपपत्तिशास्त्रवैयर्थ्यरूपं बाधकं स्वपक्षे नास्ति चेत्यर्थः । ननु भावरूपमज्ञानं निषेधतस्तव कथम्, बाधकाप्रसक्तिः; इत्यत उक्तम् । न वयमिति । तर्हि कथं निषेधन-मित्याशङ्कते ॥ किं नामेति ॥ एवं मूलाभिमतं प्रसञ्जकमुक्त्वा साक्षान्मूलव्यावर्त्यं कथयन्मूलमवतारति ॥ नन्विति ॥ नन्वज्ञानानभ्युपगमेऽपि वक्ष्यमाणरीत्या शास्त्रवैयर्थ्यप्राप्तेः कथमङ्गीकृतं चेदित्युक्तमित्यत आश्रयाद्यनुपपत्तिप्रयुक्ताज्ञानासम्भवनिमित्तशास्त्रवैयर्थ्यं तदङ्गीकारपक्ष एवेत्याशयेनोक्तमुक्तानुपपत्त्येति । यद्वाऽज्ञानानभ्युपगमे शास्त्रवैयर्थ्यप्राप्तावपि न तदङ्गीकारे तत्प्राप्तिरित्यत उक्तमुक्तानुपपत्त्येति । भवतोऽप्युक्तदोषापत्तिरित्येव वक्तव्ये न तद्भवेदिति मूलानुसारेण शास्त्रवैयर्थ्यमिति फलकथनमिति द्रष्टव्यम् ।

यद्यपि ज्ञानाभावाङ्गीकारेणापि कथञ्चिद्विषयादिव्युत्पातयितुं शक्यम् । तथाऽपि स्पष्टागमेन संसाराद्यनुपपत्त्या लिङ्गेन च सिद्धे भावरूपाज्ञाने आश्रयाद्यनुपपत्तेरवश्यं परिहरणीयत्वादयं प्रत्यत्न इति द्रष्टव्यम् । जीवाश्रितं जीवं प्रत्यावरणमिति पक्षाभ्युपगमे पक्षान्तरोक्तदोषोऽनङ्गीकारपराहत इत्याशयेन मूलं पक्षविशेषपरिग्रहपरतया व्याचष्टे ॥ स्वश्चासाविति ॥ नन्वात्मनि स्वशब्दो नपुंसक एव । ‘स्वो ज्ञातावात्मनि स्वं त्रिष्वात्मीये स्वोऽस्त्रियां धने’ इत्यमरकोशे तस्य नपुंसकत्वाभिधानात् । कथं तर्हि स्वे स्वा इत्यादि । तत्र स्वशब्दस्यात्मीयार्थत्वात् । अत एव तत्रात्मीया इत्यर्थ इत्वाभियुक्तानां व्याख्यानम् । तत्कथं स्वश्चासौ भावश्चेति पुल्लिङ्गप्रयोग इति चेन्न । आत्मन्यपि स्वशब्दस्य पुंस्त्वात् । कथमन्यथा स्वे स्वा इत्यादिपुल्लिङ्गप्रयोगः । न चोक्तरीत्या तस्य सावकाशत्वम् । तथा सति विभाषा जसीति प्रकरणे स्वमात्मीये इत्येव वक्तव्यतया गुरुनिर्देशं कुर्वतः सूत्रकारस्याचातुर्यप्रसङ्गात् । तथा निर्देशं कुर्वतः सूत्रकारस्यात्मन्यपि स्वशब्दस्य पुंस्त्वाभिप्रायसिद्धेः । न चैवमुदाहृतामरसिंहोक्तिविरोधः । तत्रा-प्यात्मनीत्यस्य स्वो ज्ञाताविति पूर्वान्वयित्वेन स्वमित्यस्य च त्रिष्वित्युत्तरान्वयित्वेन योजना-सम्भवेनात्मनि स्वशब्दस्य नपुंसकत्वे तस्यानुपष्टम्भकत्वात् । ‘द्यौः स्वर्गनभसोः स्वो ज्ञात्यात्मनोः स्वं निजे धने’ इति हेमचन्द्रेण ‘स्वः स्यात्पुंस्यात्मनि ज्ञातौ त्रिष्वात्मीयेऽस्त्रियां धन’ इति मेदिनीकारेण चात्मनि स्वशब्दस्य स्पष्टमेव पुंस्त्वोक्तेश्च । ततश्चात्मार्थकस्यापि स्वशब्दस्य पुंस्त्वाद्युक्तं तथा विग्रहप्रदर्शनमिति ध्येयम् ।

(स्वमज्ञातिधनाख्यायाम् । ज्ञातिधनान्यवाचिनः स्वशब्दस्य प्राप्ता संज्ञा जसि वा स्यात् । स्वे स्वाः। आत्मीया इत्यर्थः । आत्मान इति वा । स्वो ज्ञातावात्मनि स्वं त्रिष्वात्मीये स्वोऽस्त्रियां धन इत्यमरः । अत्रात्मनीति पूर्वान्वयि । स्वमित्युत्तरान्वयि । स्वः स्यात्पुंस्यात्मनि ज्ञातौ त्रिष्वात्मीयेऽस्त्रियां धन इति मेदिनी । ज्ञातिधनवाचिनस्तु स्वाः । ज्ञातयोऽर्था वा । आत्मात्मीयज्ञातिधनवाची स्वशब्दस् तत्र ज्ञातिधनयोः पर्युदासादात्मियौ परिशिष्टौ इत्याशयेन व्याचष्टे । आत्मीया इत्यर्थ आत्मन इति वेति । विभाषा जासीति प्रकरणे स्वमात्मीय इत्येव वक्तव्ये गुरुनिर्देशं कुर्वत;ः सूत्रकारस्यैवात्मवाचि-स्वशब्दस्य पुंस्त्वे प्रमाणत्वादिति ज्ञेयम् । ज्ञातिधनवाचिनस्त्विति । ताच्छील्यणीत्यने ज्ञातिधनयो-रप्यात्मीयत्वं पुरस्कृत्य प्रवृत्तौ सर्वनामताऽस्त्येवेति ध्वनयति । एतदर्थमेव हि सूत्रे आख्याग्रहणं कृतम् ।)

यद्यप्यत्र स्वभावाज्ञानवाद इत्येव पक्षपरिग्रहायालं पक्षविशेषपरिग्रहेणैव पक्षान्तरप्राप्तदूषणा-प्रसरसूचन सम्भवात्परिगृहीतपक्षदोषपरिहारार्थकयोजनायां तत्सार्थक्यवत्पक्षपरिग्रहमात्रयोजनायां तत्सार्थक्यादर्शनादिति भाति । तथाऽप्येकस्य दूषणस्य पक्षद्वयेऽपि सम्भवात्पक्षान्तरानभ्युपगमेऽ-प्यभ्युपगतपक्षे तद्दूषणप्रसरशङ्कानिरासार्थत्वात् । जीवपक्षेऽपि जडपक्षोक्तान्योन्याश्रयातिदेशेन तन्निरासप्रतिज्ञार्थत्वाद्वा तन्मूलस्य न वैयर्थ्यमित्याशयोऽपि तस्य जडब्रह्माज्ञानवादोक्तदोषाभावादित्यपि द्रष्टव्यः । एवमुत्तरत्रापीति ध्येयम् । यद्यपि स्वो ज्ञातावात्मनि स्वं त्रिष्वित्यभिधाने आत्मपर्याय-स्वशब्दस्य नपुंसकत्वमुक्तम् । तथाऽप्यात्मशब्दपर्यायस्वशब्दस्य ‘स्वातन्त्र्यात्स्व इति प्रोक्त आत्माऽयं चाततत्वत’ इत्यभिधानतुल्ये परमोपनिषद्वाक्ये परमात्मनि पुल्लिङ्गप्रयोगादात्मपर्यायः पुल्लिङ्गोऽप्यस्ति, स्व इत्यभिधानं तु प्रयेगाद्यज्ञानमूलमित्याशयेन स्व इत्युक्तम् । अनेनैवाशयेन नित्योपाध्या स्वरूपयेति वाक्यव्याख्यावसरेऽपि स्व आत्मेत्युक्तमिति द्रष्टव्यम् ।

माऽस्तु पक्षान्तरोक्ताऽनुपपत्तिर् जीवाश्रितत्वतदावरणत्वपक्षोक्तानुपपत्तिस्तु स्येदेवेत्यतस्तत्पक्षोक्त दोषपरिहारसमर्पकतयाऽपि मूलं व्याचष्टे । यद्वोक्तप्रतिज्ञायां हेतुसमर्पकतयाऽपि मूलं व्याचष्टे ॥ तथा स्वयमेवेति । अज्ञानकल्पितत्वाभावलाभायाह ॥ अस्तीतीति ॥ जीवं प्रत्यावरणमिति पक्षेऽतिदेशेन जीवाश्रितत्वपक्षे च भेदोऽपि भ्रमजो यदीत्युत्तरत्र स्पष्टम् । अत्राप्युक्तन्यायेतरेतराश्रय उक्तप्राय इत्याशयेनोक्तमुक्तेति । विषयविशेषपक्षयोः परिग्रहेण पक्षान्तरोक्तदोषोऽनङ्गीकारपराहत इत्याशयेन विषयविशेषपक्षपरिग्रहपरतया मूलं व्याचष्टे ॥ तथा स्व इति ॥ अत्राभिधानमुदाहृतवाक्यमेव । ब्रह्म प्रति ब्रह्मस्वरूपमावृतमिति पक्षे पूर्वोक्तः स्वप्रकाशे स्वविषयाज्ञानासम्भवरूपो दोषो जीवं प्रति ब्रह्म स्वधर्माश्चावृता इति पक्षे न प्रसरतीत्यर्थः । अज्ञानमिथ्यात्वपक्षोक्तदोषपरिहारसमर्पकतयाऽपि मूलं व्याचष्टे ॥ तथा स्वभावेति ॥ अत्र चानवस्थादीत्यतः पूर्वमुक्तेत्यध्याहार्यम् । तथा पाठे तु नानुपपत्तिरिति ज्ञेयम् । विषयविशेषपरिग्रहेण पक्षान्तरप्राप्तदूषणाभावेऽपि तत्र प्राप्तदूषणापरिहार एवेत्यतस्तत्परिहारसमर्पकतयाऽपि मूलं व्याचष्टे ॥ तथा स्वभावेनेति ॥

### **परिमल**

उत्तरवाक्यमवतारयितुमाह ॥ किं चेति ॥ न परिपन्थिन इत्युक्तया प्रागुक्त-प्रत्यक्षादिकमस्माकमपि साधकमेवेत्यपि सूचितम् ॥ स्वश्चासौ भावश्चेति ॥ स्व इति प्रत्यगर्थः ॥ भाव इति ॥ तद्ज्ञानरूप इत्यर्थः । भुव्(भू)शुद्धिचिन्तयोरिति कविकल्पद्रुमोक्तया चिन्तार्थस्य भवतेर्णप्रत्यये रूपत्वात् । तदित्यनुवादः । शास्त्रवैयर्थ्यमिति व्याख्या ।

### **श्रीनिवासतीर्थीया**

उत्तरवाक्यमवतर्तुमाह ॥ किञ्चेति ॥ उक्तानुपपत्त्येति ॥ आव्रियमाणा-भावाद्युक्तानुपपत्त्येत्यर्थः ॥ अस्तीति ॥ स्वभाव इत्यनन्तरं जीव इति शेषः । स्वयमेवास्तीत्यस्य तात्पर्यं नाज्ञानकल्पित इति ॥ तद्विषयकमज्ञानमिति ॥ परमाच्छादकस्वगुणाच्छादकमायासंज्ञमित्यर्थः।

### **वाक्यार्थरत्नमाला**

अज्ञानस्यावश्यमङ्गीकार्यत्वादिति । अनेन भावरूपाज्ञानवादित्वान्न तत्परिपन्थिन इति मूलोपपादनं च कृतं भवति । अज्ञानमङ्गीकार्यमिति । सिद्धं कृत्वेत्यर्थः । नास्ति चेत्यर्थ इति । किञ्चेति प्रतिज्ञारूपनिपातसमुदायस्यार्थ इत्यर्थः । प्रसञ्जकमिति । अज्ञानाङ्गीकाररूपं प्रसञ्जकमित्यर्थः । तदङ्गीकारासिद्धौ तदाश्रयणेन भवतोऽप्युक्तदोषः स्यादित्येवंरूपाया भाष्यव्यावर्त्य शङ्काया अनुत्थानादिति भावः । वक्ष्यमाणरीत्येति । ततश्चाज्ञानाङ्गीकारनिमित्तेन शास्त्रवैयर्थ्योद्भावना योगः । परं प्रति प्रकारान्तरेण शास्त्रवैयर्थ्यस्य वक्ष्यमाणत्वात् तन्न्यायेन तेन सिद्धान्तिनं प्रति तद्वैयर्थ्यशङ्कायाः कर्तुं शक्यत्वादित्यर्थः । तदङ्गीकारपक्ष एवेति । नात्र प्रकारान्तरेण शास्त्रवैयर्थ्यापादनं शङ्कितुरभिप्रेतम् । अपितु आश्रयाद्यनुपपत्त्याज्ञानासम्भवप्रतिपादनपुरःसरं तदभावेन शास्त्रवैयर्थ्ये मायावादिनं प्रत्युक्ते सति परोऽपि सिद्धान्तिनं प्रति भवताऽप्यज्ञानमङ्गीकृतमस्ति । तत्र च मां प्रति तदनुपपत्तिव्युत्पादनप्रकारस्य भवन्तं प्रत्यप्यविशिष्टत्वाद्भवतोऽप्यज्ञानाङ्गीकारायोगेऽज्ञानाधीन-विषयाद्यभावेन शास्त्रवैयर्थ्यं स्यादिति शङ्कितुरभिप्रेतम् । सा च शङ्काऽज्ञानाङ्गीकारप्रयुक्तैवेत्यत उक्तानुपपत्तिप्रवृत्तिसम्भवार्थमङ्गीकृतं चेदिति सिद्धान्तिनोऽज्ञानाङ्गीकारो मूलीकृत इत्यर्थः । न भावरूपेत्याद्युक्तयनन्तरमज्ञानस्यायोगेन तदभावे शास्त्रवैयर्थ्यमिति प्रतिपादनं मूलेऽभिप्रेतम् । तत्र शङ्का भवताऽप्यज्ञानाङ्गीकाराच्छास्त्रवैयर्थ्यापत्तिः । न चाज्ञानाभावे तद्वैयर्थ्यप्राप्तावपि तदङ्गीकारे कुतस्त-त्प्राप्तिरिति वाच्यम् । अङ्गीकारेऽपि मां प्रत्युद्भाविताश्रयाद्यनुपपत्त्या तदङ्गीकारायोगस्यैव प्रसङ्गेना- ज्ञानाभाव एव पर्यवसानादिति प्रकारान्तरेणोक्तानुपपत्त्येत्येतद्योजयतीति । यद्वेति । इत्येव वक्तव्य इति । शास्त्रवैयर्थ्यपर्यन्तगमनं कुतः कृतमित्याशयः । इति मूलेति । तत्रत्यतच्छब्देन शास्त्रवैयर्थ्य-परामर्शादिति भावः । ज्ञानाभावाङ्गीकारेणापीति । तद्रूपाज्ञानस्यैवाज्ञातविषयसंपादकत्वाज्ज्ञाने उत्पन्ने तदभावाभावरूपप्रयोजनस्याप्युपपत्तिरित्येवं भावरूपमज्ज्ञानं विनैव ज्ञानाभावेनापि विषयादिव्युत्पाद-यितुं शक्यमित्यर्थः । तथाच भावरूपाज्ञानसाधकबाधकभावाभावव्युत्पादनानर्थक्यमिति भावः । स्पष्टेति । तम आसीत्; मायां तु प्रकृतिमित्यादिरूपेति योज्यम् । संसारेति । अनाद्यविद्याया एव संसारमूलत्वादिति भावः । अनुपपत्त्याख्यलिङ्गेनेति सामानाधिकरण्यम् ।

सिद्ध इति । अतस्तदनङ्गीकारायोगाद् ज्ञानाभावेनान्यथासिद्ध्रिव्युत्पादनं न कार्यमिति भावः । आश्रयाद्यनुपपत्तिस्तु परिहरणीयैव । न तु तद्भयादज्ञानं भावरूपं त्याज्यमित्याह अवश्यमिति । जीवं प्रत्यावरणमिति । जीवस्य स्वपरग्रहणप्रतिबन्धकमित्यर्थः । पक्षविशेषेति । स्वभावेत्यनेन तद-प्रतीतिरिति भावः । स्वश्चासावितीत्यनन्तरं नन्वात्मनि स्वशब्दम् इत्यादिग्रन्थः पर्णान्तरे शोधितोऽस्ति स ग्रन्थः यद्यपि स्वोज्ञातावित्येतद्ग्रन्थस्थले ज्ञेयः । एकवाक्यताप्रकारं तु तद्व्याख्यावसरे प्रदर्शयिष्यामः । इत्येव पक्षेति । स्वभावाज्ञानवादे न तद्भवेदित्येतावतैव स्वाभिमतपक्षपरिग्रहसिद्धेर् निर्दोषत्वादि-त्यधिकम् । जीवाश्रितमज्ञानमिति स्वीकृते न शास्त्रवैयर्थ्यापत्तिरित्येवं पक्षपरिग्रहकाले परिगृहीते तत्पक्षे प्राप्तदोषपरिहारस्य पश्चात्कर्तव्यस्यासङ्गतत्वात् । स्वभावेति भाष्यस्य च दोषपरिहारार्थकत्वेन योजनां परित्यज्य पक्षपरिग्रहमात्रपरतयेह प्रथमतो योजनाकरणादित्यर्थः । परिगृहीतपक्षातिरिक्तपक्षेषु प्राप्तो दोष एतत्पक्षे नास्तीति प्रतिपादनार्थं पक्षपरिग्रहकाल एव निर्दोषत्वादित्युक्तमिति न तस्य वैयर्थ्यमित्याशङ्कां निराह पक्षविशेषपरिग्रहेणैवेति । पक्षदोषपरिहारेति । यद्वा स्वयमेव भवतीत्यादि योजनायामित्यर्थः । तत्सार्थक्यवदिति । इत्येवालमित्यत्रैवकारेण त्वार्थतयोक्तनिर्दोषत्वादित्यस्य बुद्धिस्थतया तदित्यनेन परामर्शोपपत्तिः । एवमुत्तरत्रापि । तद्दूषणेति । अनङ्गीकृतपक्षान्तरसाधारण दूषणेत्यर्थः । एवमेकस्य दोषोऽपरस्यापि सम्भवतीति सम्भवमाश्रित्य निर्दोषत्वादित्येतत्सार्थकमिति निरूपितम् । इदानीं वस्तुतः प्राग्जीवं प्रतिबध्नातीत्येतत्पक्षनिरासाय जडपक्षोक्तान्योन्याश्रयस्याति-देशकरणादनभ्युपेतपक्षीयदोषस्याभ्युपगमपक्षेऽपि प्रसरावश्यम्भावात्तन्निरासाय निर्दोषत्वादिति वाच्य-मेवेत्याह जीवपक्षेऽपीति । अतिदेशेन परं प्रत्यतिदेशकरणादित्यर्थः । तन्निरासेति । स्वपक्ष इति योज्यम् । मूले निर्दोषत्वादित्यनूद्य जडजीवेति व्याख्यातम् । तत्कथम् । पक्षपरिग्रहमात्रेणैव पक्षान्तरोक्त दोषाणामप्रकाशस्वरूपत्वेनावरणकृत्याद्यभावरूपाणामभावलाभे सति तदुद्धारस्य अकर्तव्यत्वात् । न च जीवपक्षोक्तदोषस्याप्युद्धारार्थं तदिति वाच्यम् । पक्षपरिग्रहकाले तदनवकाशादिति न शङ्कनीयम् । जीवपक्ष एव ये दोषा अतिदिष्टास्तत्परिहारस्याप्यावश्यकतया तत्सूचनाय निर्दोषत्वस्य पक्षपरिग्रह-कालेऽप्यवश्यं वक्तव्यत्वात् । न च तर्ह्युत्तरयोजनावैयर्थ्यम् । अत्र तत्परिहारप्रतिज्ञामात्रकरणादुत्तरत्र च तदुपपादनादिति समुदायार्थः । उत्तरत्रापीति ध्येयमित्यनन्तरं यद्यपि स्वोज्ञातावात्मनीत्यादिरिति द्रष्टव्यमित्यतः पांक्तः पाठो दृश्यते । नन्वात्मनि स्वशब्दो नपुंसक एवेत्यादिरिति ध्येयमित्यन्तोऽपिपाठः स्वश्चासावितीत्यनन्तरं शोधितो दृश्यते । तद्गन्थद्वयमाकाङ्क्षाक्रमेणैकप्रमेयतया योज्यमित्याज्ञप्तोऽपि शिष्यः स्वस्य बुध्यनारोहान्न तथा कृतवान् । नन्वात्मनीत्यादिशोधपत्रग्रन्थं च सङ्गतिबुध्या स्वश्चासा-वितीत्यनन्तरमेव शोधतया निक्षिप्तवान् । अतो गुरुपादाभिप्रायानुसारेण ग्रन्थद्वयमप्याकाङ्क्षाक्रमेणैकी-कृत्यैक एव पाठः यद्यपीति पांक्तस्थल एवास्माभिर्निरपेक्षतया दर्शितोऽस्ति । स तत्र विद्वद्भिर्ग्रन्थ-मर्यादावेदितृभिस्तत्र निक्षेप्य इति प्रार्थ्यते । तथाहि निष्कृष्टस् तत्पाठप्रकारः । यद्यप्यात्मशब्दपर्यायः स्वशब्दो नपुंसक एव । स्वोज्ञातावात्मनि स्वं त्रिष्वात्मीये स्वोऽस्त्रियां धन इत्यमरकोशे स्वशब्दस्य तथात्वाभिधानात् । कथं तर्हि स्वे स्वा इत्यादि । तत्र स्वशब्दस्यात्मीयार्थत्वात् । अत एवात्मीया इत्यर्थ इत्येवाभियुक्तानां व्याख्यानम् । तथा च स्वश्चासौ भावश्चेति पुल्लिङ्गप्रयोगायोग इत्याभाति ।

तथापि स्वे स्वा इत्यादिपुल्लिङ्गप्रयोगादेरात्मन्यपि स्वशब्दस्य पुल्लिङ्गत्वमेव । न चोक्तरीत्या तस्य सावकाशत्वम् । तथा सति विभाषा जसीति प्रकरणे स्वमात्मीय इत्येव वक्तव्यतया गुरुनिर्देशं कुर्वतः सूत्रकारस्याचातुर्यप्रसङ्गात् । तथा निर्देशं कुर्वतः सूत्रकारस्यात्मन्यपि स्वशब्दस्य पुंस्त्वाभिप्रायसिद्धेः । न चैवमुदाहृतामरसिंहोक्तिविरोधः । आत्मशब्दपर्यायस्वशब्दस्य स्वातन्त्र्यात्स्व इति प्रोक्त आत्मायं चाततत्त्वत इत्यभिधानतुल्ये परमोपनिषद्वाक्ये परमात्मनि पुल्लिङ्गप्रयोगेणात्मशब्दपर्यायस्य तस्य पुल्लिङ्गतास्थित्या स्वोज्ञातावित्यभिधानस्य प्रयोगाज्ञानमूलकतया तद्विरोधस्याकिञ्चित्करत्वात् । वस्तुतस्तु तत्राप्यात्मनीत्यस्य स्वोज्ञाताविति पूर्वान्वयित्वेन स्वमित्यस्य च त्रिष्वित्युत्तरान्वयित्वेन योजनासम्भवेन तस्यात्मनि नपुंसकताभिधायकत्वाप्राप्त्या तद्विरोधाभावात् । द्यौः स्वर्गनभसोः स्वोज्ञात्यात्मनोः स्वं निजे धन इति हेमचन्द्रेण स्वः स्यात्पुंस्यात्मनि ज्ञातौ त्रिष्वात्मीयेऽस्त्रियां धन इति मेदिनीकारेण चात्मनि स्वशब्दस्य पुंस्त्वोक्तेश्च । तस्माद्युक्तं स्व इति पुल्लिङ्गेन विग्रहप्रदर्शनम् । अनेनैवाशयेन नित्योपाध्या स्वरूपयेति वाक्यव्याख्यावसरेऽपि स्वआत्मेत्युक्तमिति द्रष्टव्यमिति । तत्र स्वोज्ञाताविति । ज्ञातौ वाच्ये स्वः स्वशब्दः पुल्लिङ्गो भवति । आत्मनि वाच्ये स्वं स्वशब्दः नपुंसकः । आत्मीये वाच्ये स्वशब्दः लिङ्गत्रयोपेतः । धने वाच्ये स्वशब्दो ऽस्त्रियां स्त्रीलिङ्गरहितः । पुंनपुंसकलिङ्गसहित इत्यर्थः । स्वे स्वा इत्यादीति । स्वमज्ञातिधनाख्यायामित्यनेन ज्ञातिधनान्यवाचि-स्वशब्दस्य जसि सर्वनामसञ्ज्ञाया वैकल्पिकत्वविधानेन स्वे स्वा इत्येवं प्रयोगद्वयस्य साधुतावर्णनाज् ज्ञातिधनान्यात्मरूपार्थवाचिनोऽपि स्वशब्दस्य नपुंसकत्वे स्वे स्वा इति पुल्लिङ्गप्रयोगप्रदर्शनायोग इत्यर्थः । न तत्र स्वशब्दो ज्ञातिधनान्यात्मवाची । येनात्मनि तद्बलेन पुल्लिङ्गत्वं सिध्येत् । अपि तु उक्तान्यात्मीयवाची । तथा च स्वे स्वा इत्येतत्प्रयोगेणात्मीये वाच्ये स्वशब्दस्य पुल्लिङ्गतासिद्धावपि नात्मनि वाच्ये तत्सिद्धिरित्याह तत्र स्वशब्दस्येति ।

ननु ज्ञातिधनात्मात्मीयरूपाश्चत्वारो हि स्वशब्दार्थाः । तेषु ज्ञातिधनयोः पर्युदासे आत्मीय-स्येवात्मनोऽपि प्रसक्तिरस्त्येवेति कथमात्मीयमात्रार्थकत्वेनान्यथासिद्धिरित्यतोऽभियुक्तव्याख्यानमेवा-विशेषनिरासेनात्मीयमात्रग्रहणे हेतुरित्याह अत एवेति । विभाषा जसीति प्रकरण इति । स्वमज्ञाती-त्यत्रानुवृत्तिविषयं सूचयितुं विभाषेति प्रकरणोदाहरणम् । ज्ञातिधनान्येत्युक्तावात्मनः प्रसङ्गेऽपि तत्परित्यागेनात्मीयमात्रग्रहणे स्वमात्मीय इत्येव प्रयोगेण विवक्षितार्थलाभे सति आत्मसाधारण्येन तथा अज्ञातीत्यादिगुरुप्रयोगेण च कृत्याभावेन सूत्रकारस्याचातुर्यं स्यात् । करोति च सूत्रकारस्तथाप्रयोगं तेन जानीमो ज्ञातिधनान्ययोरात्मात्मीययोरुभयोरपि स्वशब्दे जसि सर्वनामसञ्ज्ञाविकल्पोऽभिप्रेतः सूत्रकारस्येति । तथा चात्मनि स्वशब्दस्य सिद्धं पुंस्त्वम् । अत एवात्मीया आत्मान इति वेति अभियुक्तव्याख्यानमिति समुदायार्थः । ज्ञाताविति पूर्वेति । अत एव मेदिनीकारवचने ज्ञातावात्म-नीत्युक्तमिति भावः । नित्योपाध्येति । अनाशिनोऽप्रमेयस्येत्येतद्गीतावाक्यव्याख्यानावसरे भाष्ये प्रतिपत्तौ विमोक्षस्य नित्योपाध्या स्वरूपयेति प्रमाणमुदाहृतम् । तट्टीकायां स्व आत्मेति पुल्लिङ्गप्रयोगः कृतस्तत्रापि पुल्लिङ्गसमर्थनोपायो ग्रन्थकारस्यायमेवाभिप्रेत इत्यर्थः । उपलक्षणमेतत् । स्वभावोऽध्यात्म मित्यष्टमसम्बन्धिटीकादावपि जीवानां स्व.................इत्युक्तस्याप्ययमभिप्राय इत्यपि ज्ञेयम् । मूलं व्याचष्ट इत्यनन्तरं यद्वोक्तेत्यवतारान्तरमुक्तवा तथा स्वयमेवेतीति प्रतीकोपादानं कृतम् । तेन मूलं व्याचष्ट इत्येतद्द्वयस्य बहुक्रमत्वादेकेनैव प्रतीकोपादानेन पूर्तिरिति सूचितम् ।

जीवं प्रत्यावरणमिति पक्षेऽतिदेशेनेति । इतरेतराश्रये उक्तप्राय इति वक्ष्यमाणेनान्वयः । वक्ष्यति चैतेन जीवं प्रतिबध्नातीत्यादि । एवं स्पष्टमित्यस्योक्तप्राय इत्यत्रोक्त इत्येव बुध्या विविक्तेन सम्बन्धः । उत्तरत्रेत्यस्य प्रकृत्यधिकरण इत्यर्थः । उक्तेतीति । उक्तेतरेतरेति मूल इतरेतराश्रयत्वस्योक्तत्वोक्ते-स्त्रिधोपपत्तिरित्युक्तमनेन स्वभावेन स्वतन्त्रेणेति मूले स्वतन्त्रेणेत्यतःपरं भावेनेति सिद्धत्वान्नोक्तम् । स्वः स्वतन्त्रो भाव इति प्रागभिधानात् ।

