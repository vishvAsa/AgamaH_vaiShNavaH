+++
title = "०२ अज्ञानस्य जडावरणत्वाभावे परोक्तहेतुः"

+++


## अप्रकाशस्वरूपत्वाज्जडेऽज्ञानं न मन्यते

**अज्ञानस्य जडावरणत्वाभावे परोक्तहेतुः**

## **अनुव्याख्यानम्**

***अप्रकाशस्वरूपत्वाज्जडेऽज्ञानं न मन्यते ॥***

### **सुधा**

केन हेतुना मायावादी जडेऽज्ञानं नाङ्गीकरोतीत्यत आह ॥ अप्रकाशेति ॥ आवरणमित्यत्राप्यनुवर्तते । न मन्यते मायावादीति शेषः ॥ सति पुष्कलकारणे कार्यानुदयेन खलु प्रतिबन्धकमावरणं कल्प्यम् । जडस्याप्रकाशस्वरूपत्वादेव स्वपरग्रहणासम्भवे किमावरण-कल्पनयेति परो मन्यते । यथाऽऽह ॥ प्रमाणवैकल्यादेव तदग्रहणसिद्धेरिति । प्रमाणवैकल्यात् प्रकाशत्स्वरूपत्वाभावादित्यर्थः । अथवा । अप्रकाशस्वरूपत्वादित्यनेन जडाश्रयत्वेऽविद्यायाः प्रतीत्यभावप्रसङ्गमाह । प्रतीतिर्हि स्वप्रकाशतया वा प्रकाशाश्रयतया वा । न तावदाद्यो ऽविद्या-याम् । अप्रकाशस्वरूपत्वात्तस्याः । नापि द्वितीयः । तदाश्रयस्य जडस्याप्रकाशस्वरूपत्वादिति । अनेन परोक्तिव्याजेन जडेऽज्ञानावरणनिराकरणे युक्त्यन्तरमुक्तं भवति । यद्यप्यत्राप्यप्रकाश-स्वरूपत्वादित्येवालम्, तेन नेष्यत इत्यनेनान्वयोपपत्तेः । तथाऽपि तेन नेष्यत इत्यनावर्त्येयं स्वमतेनैव युक्तिरभिहितेति प्रतीतिः स्यात्तदर्थं जडेऽज्ञानं न मन्यत इत्युक्तम् ।

### **वाक्यार्थचन्द्रिका**

अनभ्युपगमासिद्धिपरिहाराय पञ्चपादिकावाक्यमुदाहरति ॥ यथेति ॥ मायावाद्यनभ्युपगमं मूलरूढं कर्तुं शेषं पूरयति ॥ नेति ॥ अप्रकाशस्वरूपत्वस्य हेतुत्वमुपपादयितु-मनुवर्तितस्यावरणमित्यस्य तदुपपादकत्वं घटयति ॥ सतीति ॥ उदाहृतप्रतिज्ञावाक्यार्थं प्रति हेतुसमर्पकं तद्वाक्यमेव सम्मतितयोदाहरति ॥ यथाऽऽहेति ॥ नन्वस्य भवदुक्तहेतुसमर्पकत्वाभावान्न सम्मतित्व-मित्यतस्तदर्थमाह ॥ प्रमाणेति ॥ प्रमितिः प्रमाणं प्रकाश इति यावत् । तद्वैकल्यात्तद्रूपत्वाभावा-दित्यर्थः । यद्यप्यत्र न जडेषु वस्तुषु तत्स्वरूपावभासं प्रतिबध्नातीति वाक्येऽनात्मवस्तुप्रतिभासं प्रति प्रतिबन्धकत्वाभावरूपप्रतिज्ञातार्थे जडेष्वित्युक्तस्याचिद्रूपत्वस्यैव हेतुत्वमचिद्रपे प्रकाशप्रसक्तेरभावेन सति पुष्कलकारणे कार्यानुदयप्रयोजकत्वरूपप्रतिबन्धकत्वानुपपत्तेरिति तद्वाक्यव्याख्यानम् । तर्ह्य-नात्मनः स्वतोऽनावृतरूपत्वेऽज्ञात इति व्यवहारानुपपत्तिरित्यतः प्रवृत्तस्य प्रमाणवैकल्यादेव तदग्रहणसिद्धेरिति वाक्यस्यानात्मविषयान्तःकरणवृत्तिवैकल्यादज्ञातव्यवहार इति न तदनुपपत्तिरिति पूर्ववाक्योक्तप्रकाश प्रतिबन्धकत्वानुपपत्तिरयुक्ता । अचिद्रूपत्वेन स्वतः प्रकाशाप्रसक्तावपि स्वप्रकाश-चैतन्यसम्बन्धादस्त्येव प्रकाशप्रसक्तिरित्यतः प्रवृत्तस्य प्रमाणेति वाक्यस्य प्रमाणस्य साधकस्यानावृत-चैतनस्य वैकल्यात् । तथा चानावृतचैतन्यस्य विषयसाधकत्वात्तदावरणादेव विषयानवगतिसिद्धौ पृथगनात्मन्यावरणकल्पनावैयर्थ्यम् । न हि सूर्ये मेरुव्यवहिते रात्रावातपपरिहाराय छत्राद्यपेक्षितमिति व्याख्यानं विवरणाभिमतम् । तथाऽप्येवमपि कैश्चिद्य्वाख्यातत्वाद्वा प्रकृतोपयुक्ततया स्वयमेव चैवं व्याख्यातम् । युक्तं चैतत् ।

आत्मानं प्रति तद्विषयकावरणपक्षं परिशेषयितुं प्रसक्तप्रतिषेधाय प्रवृत्ते सा च न जडेष्विति वाक्ये जडेष्वित्यस्य पक्षविशेषसमर्पणपरत्वं तद्वाक्यप्रतिज्ञातार्थे हेतुसमर्पणाय प्रवृत्ते च द्वितीयवाक्ये प्रमाणवैकल्यादित्यस्य हेतुपरत्वम् । तत्र च प्रकाशस्वरूपत्वाभावादिति वक्तव्ये प्रमाणवैकल्यादिति या सामान्योक्तिः सा तत्प्रकाशप्रसक्तिः स्वतो वा प्रमाणबलाद्वा चैतन्यबलाद्वा । नाद्यः । प्रकाशस्व-रूपत्वाभावात् । न द्वितीयः । प्रमाणनिवर्त्यस्यावरणस्य तत्प्रतिबन्धकत्वायोगात् । नापि तृतीयः । चैतन्यावरणादेव तत्सिद्धावनात्मनि पृथगावरणकल्पनावैयर्थ्यादिति प्रसञ्जकत्रयनिरासकहेतुत्रयं सङ्ग्रहीतुं द्रष्टव्यम् । अस्मिन्पक्षे जड इति सप्तम्या विशेषतः स्वारस्यादर्शनादप्रकाशस्वरूपत्वादिति प्रकारान्तरेण व्याख्याति ॥ अथवेति ॥ एवं च जडाश्रितत्वपक्षं निराचष्टे ॥ न चेति ॥ इति पूर्ववाक्यमवतारितं भवति । यद्वा जडं प्रतिबघ्नातीत्येतन्निरासाय पूर्ववाक्यं योजयित्वा तेन च नेष्यत इत्येतद्विवरणपरतयाऽ-प्रकाशस्वरूपत्वादिति वाक्यं योजितम् । अधुनाऽप्रकाशत्वस्वरूपत्वादित्येतन्न पूर्वविवरणं किन्तु जडाश्रितत्वरूपपक्षान्तरनिरासकमित्याशयेनाह ॥ अथवेति ॥ तथा चात्र जडाश्रितत्वपक्षस्य मूलारूढ-तयैव निरासः पूर्वत्र तूपर्येवेति ध्येयम् । अज्ञानमिति जड इति प्रकृतत्वादप्रकाशस्वरूपत्वस्य क्रमेणोभय सम्बन्धे कल्पद्वयनिरासः सिद्धो भवतीत्याह ॥ न तावदित्यादिना ॥ एवं च जडेऽज्ञानमिति पदद्वय-मावर्तनीयमर्थवशाद्विभक्तिविपरिणाम इत्युक्तं भवति ॥ युक्त्यन्तरमिति ॥ प्रकाशस्वरूपत्वाभावादेव स्वपरग्रहणाभावे आवरणकल्पनावैयर्थ्यरूपं जडं प्रतिबध्नातीत्यत्राविद्याप्रतीत्यभावप्रसङ्गरूपं सा जडाश्रितेत्यत्रेत्यर्थः । अन्यथा परानभ्युपगमस्य स्पष्टत्वात्तेन नेष्यत इत्येतावता पूर्तेरुत्तरवाक्य-वैयर्थ्यमिति भावः ।

### **परिमल**

अज्ञानमित्यस्य जडाभावार्थत्वभ्रमनिरासायाह ॥ आवरणमित्यत्राप्यनुवर्तत इति ॥ ब्रह्माश्रितमज्ञानं जडं प्रतिबध्नातीति तृतीयपक्षनिरासकतया व्याख्यातमेव वाक्यं जीवाश्रयं जडाश्रयं ब्रह्माश्रयं वेति प्राग्विकल्पितद्वितीयपक्षस्योक्तदोषाद्दोषान्तरपरतया योजयति ॥ अथवेति ॥ प्रकाशाश्रय तया वेति बहुव्रीहिः । पूर्वमप्रकाशस्वरूपत्वादित्यस्य जडस्येत्यन्वयमुपेत्यार्थ उक्तः । इदानीमज्ञानस्ये-त्यन्वयमुपेत्याह ॥ तस्या इति ॥ अज्ञानाश्रयस्य जडस्येत्यन्वयमुपेत्याह ॥ तदाश्रयस्य जडस्येति ॥ पक्षद्वयेऽपि जडपदात्पूर्वमज्ञानस्य प्रतीत्यभावप्रसङ्गो नेति शेषो मूले ध्येयः । ननु जडाश्रितमज्ञान-मितिपक्षस्य भवद्भिरेवानभ्युपगमादितरेतराश्रयत्वाच्चेति युक्तिद्वयेन निरस्तत्वात्पुनरत्र तन्निरासपरतया कुतो व्याक्रियत इत्यत आह ॥ अनेनेति ॥ अप्रकाशेत्यर्धश्लोकेन ॥ युक्तयन्तरमिति ॥ अज्ञानस्वरूप प्रतीत्यभाव प्रसङ्गरूपयुक्त्यन्तरमित्यर्थः ॥ इति प्रतीतिः स्यादिति ॥ तथात्वे ‘न चावरणमज्ञानमसत्ये तेन चेष्यत’ इत्यत्र पराभिमतहेत्वनुक्त्या प्रागुक्तार्थस्यासिद्धिप्रसङ्गादिति भावः ॥

### **यादुपत्यं**

जडाश्रयत्व इति ॥ तत्किं जीवाश्रयमुत जडाश्रयमिति प्राग्विकल्पितद्वितीयपक्ष इत्यर्थः । तथा च न तत्पक्षदूषणमुक्तरीत्या बहिरेव द्रष्टव्यं किं त्वाचार्यैरेवात्र कृतमिति भावः ॥

### **श्रीनिवासतीर्थीया**

स्वपरग्रहणेति ॥ स्वग्राहकत्वपरग्राहकत्व इत्यर्थः । यथा हि प्रदीपावरकं घटादिकं प्रकाशरूपस्य प्रदीपस्य यत्स्वग्राहकत्वं परग्राहकत्वं चास्ति तद्यथा न स्यात्तथा करोति । एवं जडावरकमज्ञानं जडस्य स्वपरग्राहकत्वाभावं सम्पादयतीति वक्तव्यम् । तन्न सम्भवति । दीपादिवत् प्रकाशस्वरूपत्वाभावादेवेति भावः । तथा च पुष्कलकारणमेव नास्तीति हृदयम् ॥ तदग्रहणसिद्धेरिति ॥ तेन स्वपराग्रहणसिद्धेस्तस्य जडस्य स्वपरग्राहकत्वाभावादिति यावत् ॥ स्वप्रकाशतयेति ॥ यथा दीपादीनामित्यर्थः ॥ प्रकाशाश्रयतयेति ॥ प्रकाशरूपं यद्वस्तु तदाश्रयतया । यथा घटादीनामित्यर्थः । लोके घटादीनां प्रकाशरूपालोकसम्बन्धेन प्रतीतिर्दृष्टा । मायिमतेऽपि घटादीनां घटाद्यवच्छिन्नस्वप्रकाश चैतन्याश्रितत्वेनैव प्रतीतिर्दृष्टेति भावः । तदाश्रयस्याविद्याश्रयस्य ॥ अज्ञानावरणेति ॥ अज्ञानरूपा-वरणेत्यर्थः ॥ युक्त्यन्तरमिति ॥ न केवलमन्योन्याश्रयान्नेष्यते । किन्तु स्वपरग्रहणयोग्यताभावादित्युक्त रीत्याऽपि नेष्यत इत्यर्थः ॥

### **वाक्यार्थरत्नमाला**

जडेऽज्ञानावरणनिराकरण इति मूलस्यार्थद्वयमाश्रित्याह प्रकाशस्वरूपत्वा भावादेवेति । सप्तम्याः षष्ठ्या विपरिणामे जडस्यावरणभूताज्ञाननिराकरण इत्यर्थमाश्रित्य जडं प्रतिबध्नातीत्यत्रेत्यन्तम् । यथाश्रुतसप्तमीं विवक्षित्वाऽवरण इत्यस्यानुवृत्तिं चानाश्रित्य जडेऽज्ञान-निराकरण इत्यर्थमाश्रित्य सा जडाश्रितेत्यत्रेत्युक्तमिति विवेकः । नन्वेतदयुक्तमित्येतद्योज्यमस्ति । यथायोगमित्येतदपि योज्यम् ।

