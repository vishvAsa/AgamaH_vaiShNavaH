+++
title = "१७ जीवाश्रिताज्ञानवादस्य निर्दुष्टत्वोपपादनम्"

+++


## स्वभावाज्ञानवादस्य निर्दोषत्वान्न तद्भवेत्

**जीवाश्रिताज्ञानवादस्य निर्दुष्टत्वोपपादनम्**

***स्वभावाज्ञानवादस्य निर्दोषत्वान्न तद्भवेत्***

### **सुधा**

एतदुक्तं भवति । नास्मन्मतेऽज्ञानाङ्गीकारे दोषोऽस्ति; येन शास्त्रस्य विषयप्रयोजन-शून्यता स्यात् । जीवाश्रितं जीवावरणं चाज्ञानमित्यङ्गीकारात् । तस्य च स्वत एव ब्रह्मणो भिन्नत्वात् । ज्ञानस्वभावत्वाच्च । तस्य स्वप्रकाशस्यापि परमेश्वरेच्छया परमेश्वरे स्वधर्मेषु चाज्ञानं सम्भवत्येव ॥ यद्यपि धर्माः स्वप्रकाशचैतन्यान्न भिद्यन्ते तथाऽपि सविशेषत्वाङ्गीकारादज्ञान-विषयतोपपत्तिः ॥ अज्ञानमपि सत्यमेव नाज्ञानकल्पितम् । तथाविधस्यापि निवृत्तिं वक्ष्यामः। यद्यपि जीवचैतन्यं ब्रह्मस्वधर्मप्रकाशात्मकं तथाऽपि परमेश्वराचिन्त्याद्भुतशक्त्युपबृंहिताविद्यावशान्न तथा संसारे प्रकाशयतीति ।

### **वाक्यार्थचन्द्रिका**

नन्वज्ञानस्य जीवाश्रितत्वाभ्युपगमे ब्रह्मजडाज्ञानवादोक्तदोषानापत्त्युक्ति-रयुक्ता । जीवस्य ब्रह्मात्मकत्वपक्षेऽपि ब्रह्मणश्चेत्क्व सार्वज्ञमित्युक्तदूषणस्यापरिहारात् । ब्रह्मान्यत्व-पक्षेऽपि जीवस्य तद्भेदस्य च कल्पितत्वे यो दोषो भेदोऽपि भ्रमजो यदीत्यादिना समानन्यायतया प्राप्त इतरेतराश्रयत्वरूपस्तस्य स्वयमेवास्तीत्यज्ञानकल्पितत्वाभावोक्त्या निरासेऽप्यन्यगा चेत्स्वतोऽन्यतेति दोषापरिहार एव । निमित्तविशेषाकथनात् । स्वतन्त्रस्यापि परमेश्वरस्य स्वप्रकाशे स्वधर्मविषयका-ज्ञानसम्पादकत्ववत्स्व विषयाज्ञानसम्पादकत्वप्रसङ्गस्य निमित्तविशेषेणैव समाधेयत्वात् । अन्यथा पारमेश्वरशक्त्यैव सर्वत्र निर्वाहापत्त्या निमित्तनैमित्तिकभावस्य कुत्राप्यनाश्रयणीयतापातात् । निमित्त-विशेषाभिप्रायकल्पने च परमेश्वरशक्त्युक्तेरनुपयोगः । अज्ञानसत्यत्वाभ्युपगमेन तत्कल्पितत्वपक्षोक्ता-नवस्थादिपरिहारेऽपि तत्सत्यत्वेऽपि सत्यस्यानिवृत्त्या शास्त्रवैयर्थ्यापत्तेरपरिहाराच्च । तस्मान्नेदं मूलमुक्तदोषपरिहारक्षममित्यत आह ॥ एतदुक्तं भवतीति ॥ ब्रह्माश्रितत्वपक्षं परित्यज्य जीवाश्रितत्व-पक्षकक्षीकरणेन जीवो परः पदार्थ इत्यर्थसूचकभावपदेन च लब्धं परिहारमाह ॥ तस्य चेति ॥ अस्मन्मत इति पूर्वोक्तं सर्वत्रान्वेति । एवं चान्यगा चेत्स्वतोऽन्यतेत्युक्तोऽपसिद्धान्तो नास्मन्मत इति भावः ॥ ज्ञानस्वभावत्त्वाच्चेति ॥ इदं च जीवस्य प्रमाणसिद्धत्वात्स्वभावपदेनैव ज्ञानस्वभावत्व-सूचनाद्वा भाष्याभिमतमिति मन्तव्यम् । अनेन जडपक्षोक्तस्याप्रकाशस्वरूपत्वादिति दोषस्यात्राप्रसर इत्युक्तं भवति । स्वस्य विषयत्वासम्भवेऽपि स्वधर्माणां विषयत्वं सम्भवतीत्येतदर्थसूचकस्वभाव-पदान्तर्गतधर्मार्थकभावपदप्रयोगसूचितं निमित्तविशेषमाह ॥ तथाऽपीति ॥ अज्ञानस्य सत्यत्वे सत्यस्या निवृत्त्या शास्त्रवैयर्थ्यमेवेत्युक्तानुपपत्तेः परिहारो यथा दृष्ट्या प्रसन्न इत्यादिवक्ष्यमाणरीत्या सुलभ एवेत्याह ॥ तथाविधस्यापीति ॥ यदि स्वरूपाभिन्नधर्मविषयकाज्ञानोपपत्तये निमित्ततया विशेष आश्रितस्तर्हि स्वभावपदार्थतया स्वतन्त्रपारमेश्वरशक्तित्युत्पादनं व्यर्थमित्यतो विशेषबलादस्तु स्वरूपप्रकाशेऽपि धर्माप्रकाशस्तथाऽपि जीवचैतन्यस्यैव स्वरूपं प्रतीव ब्रह्म पारतन्त्र्यादिस्वधर्मान् प्रत्यपिप्रकाशात्मकत्वात्प्रकाशे सत्यज्ञानस्यैवायोगाद प्रकाशानुपपत्तिरिति शङ्कायाः पारमेश्वराचिन्त्य-शक्त्यभ्युपगमेनैव निरस्यतया तदुक्तिरित्याशयेनाह ॥ यद्यपीति ॥ अत्र यद्यपीति स्थलद्वये वैचित्र्यं नेदं दूषणद्वयसमाधानमितरवत्परं प्रत्युद्भावितदूषणस्य स्वपक्षे समाधानरूपमपि तु स्वपक्षप्राप्तासाधारण-दूषणसमाधानमिति सूचयितुम् । यद्यपि चात्र यद्यपि जीवचैतन्यमित्यादिको ग्रन्थः समानविषयकत्वा-दज्ञानविषयतोपपत्तिरित्यस्यानन्तरं निवेशयितुमुचितः, अज्ञानमपीत्यादिस्तु प्रकारान्तरेण शास्त्रवैयर्थ्य-समाधानार्थोऽन्ते निवेशनीयः । तथाऽपि वक्ष्यमाणरीत्याऽनाद्यज्ञानस्य सत्यस्येश्वरप्रसादान्निवृत्ताव-चिन्त्यशक्तेरुपयोगाद्वा ब्रह्मजीवधर्मप्रकाशे पारमार्थिके सति मिथ्याभूताज्ञाननिमित्ताप्रकाशोपपत्तावपि नाज्ञानसत्यत्वे तदुपपत्तिः । पारमार्थिकापारमार्थिकयोरविरोधवत्पारमार्थिकयोरविरोधासम्भवादित्य-ज्ञानसत्यताङ्कीकारे प्राप्तानुपपत्तेरप्यनेन परिहारात्तदनन्तरं यद्यपीत्यादिग्रन्थो निवेशित इति द्रष्टव्यम् ।

### **परिमल**

ननु जीवाज्ञानपक्षेऽप्यावरणकृत्याभावः । अज्ञानस्य स्वाभाविकत्वे सत्यत्वे च निवृत्त्यनुपपत्तिः । जीवधर्माणां स्वप्रकाशचैतन्याभेदेनाज्ञानविषयतानुपपत्तिरित्यतः स्वकृतयोजना-पञ्चकस्याप्युपयोगं दर्शयन्नभिप्रायमाह ॥ एतदुक्तं भवतीति ॥ ज्ञानस्वभावत्वाच्चेत्यनेनावरण-कृत्यमस्तीति सूचितम् ॥ वक्ष्याम इति ॥ ‘यथा दृष्ट्या प्रसन्नस्सन्नि’त्यत्रेति भावः ॥

### **श्रीनिवासतीर्थीया**

ननु जीवाश्रितं जीवावरणं चाज्ञानमित्यङ्गीकारे ब्रह्मण्येव तदङ्गीकृतं स्यात्तयोरभेदात् । तथाच पूर्वोक्तदोष इत्यत आह ॥ तस्य चेति ॥ प्राप्तप्रकाशप्रतिबन्ध-रूपावरणकृत्यभावाज्जीवावरकमज्ञानमङ्गीकार्यमित्याह ॥ ज्ञानस्वभावत्वाच्चेति ॥ परमेश्वरेणेति ॥ अघटितघटकसामर्थ्योपेतेनेत्यर्थः । नन्वज्ञानस्य सत्यत्वे निवृत्तिर्न स्याद्ब्रह्मवदिति चेत्तत्राह ॥ तथा-विधस्यापीति ॥ निवर्तकभावाभावाभ्यामज्ञानब्रह्मणोर्निवृत्त्यनिवृत्ती युज्येते इति वक्ष्याम इत्यर्थः ॥ ब्रह्मस्वधर्मप्रकाशात्मकमिति ॥ प्रकाशो ज्ञानम् । तथाच ब्रह्मविषयको यः प्रकाशस्तथा स्वरूपभूत-ज्ञानानन्दादिधर्मविषयकश्च यः प्रकाशस्तदात्मकमित्यर्थः । तथाच तदुभयविषयकाज्ञानं जीवे न युक्तमतस्तूभयविषयः प्रकाशः संसारे स्यादिति भावः ॥

### **वाक्यार्थरत्नमाला**

अत्र च परमेश्वरेणेत्यस्य परमेश्वरशक्तयेत्यर्थो व्याख्येयः । पारमेश्वर-शक्तयैवेति । तर्हि स्वभावपदार्थतया स्वतन्त्रपारमेश्वरशक्तिव्युत्पादनमिति च वक्ष्यमाणत्वात्तत्र स्थले स्वपदार्थः स्वतन्त्रेति । विशेष्य कीर्तनं पारमेश्वरशक्तिपदेनेति स्पष्टमिति ज्ञेयम् । स्वतन्त्रपारमेश्वरे-त्यस्याभिप्रायं कथयिष्यामः । मूले जीवावरणमित्यस्य जीवस्य स्वपरप्रकाशप्रतिबन्धकमित्यर्थः । ब्रह्माश्रितत्वपक्षं परित्यज्येति । नन्वज्ञानस्य जीवाश्रितत्वपक्षेऽपि जीवस्य ब्रह्मात्मकत्वपक्षे ब्रह्मणश्चेत् सार्वज्ञ्यमित्युक्तदूषणस्य ब्रह्मान्यत्वपक्षेऽपि जीवस्य तद्भेदस्य च कल्पितत्वे प्राप्तान्योन्याश्रयत्वस्य स्वयमेवास्तीत्यज्ञानकल्पितत्वाभावोक्तया निरासेऽप्यन्यगा चेत्स्वतोऽन्यतेत्युक्तदूषणस्यापरिहारात्कथ-मुक्तदोषाभाव इत्यतो ब्रह्माश्रितत्वपक्षं परित्यज्येत्यादि योज्यम् । भाष्यानुक्तं कथमुच्यत इत्यतो मुखतोऽनुक्तत्वेऽपि तदभिप्रेतत्वात्तदुक्तिर्युज्यत इत्याह इदं चेति । इदं च भाष्याभिमतं कथमित्यत-स्तदुपपादनं जीवस्येत्यादि । स्वतन्त्रपरमेश्वरेति । स्वतन्त्रपरमेश्वरशब्दात्कर्मधारये निष्पन्नादि-दमर्थेऽण्युत्तरपद एवादिवृद्धावुक्तप्रयोगः साधुः । अथवा स्वभावपदस्य परमेश्वरशक्तिपरतयापि व्याख्यानस्य मूलटीकाकारसंमततायाः प्रागुपपादितत्वात्तदनुसारेण स्वभावपदेन शक्तिरूपार्थे प्राप्ते स्वातन्त्र्यं परमेश्वरसम्बन्धित्वेन शक्तौ कार्यकरत्वोपयोगीत्याश्रयणापेक्षया साक्षाच्छक्तावेव स्वातन्त्र्या-श्रयणं वरमित्याशयेन धर्मधर्मिणोरभेदेन स्वातन्त्र्यस्य शक्तिगतताया अपि निरपवादतया स्वतन्त्रा चासौ परमेश्वरसम्बन्धिनी शक्तिश्चेति फलितं भवतीति सूचयितुं तथानुवादः । अत एव सर्वे सर्वगुणात्मानः सर्वकर्तार एव त्विति भक्तिपादीयानुभाष्ये गुणानामपि सर्वकर्तृत्वादिकमुक्तमिति ज्ञेयम् । व्यर्थम् अनुपयोगादिति शेषः । अनुपयोग इति पूर्वत्रोक्तेः । यद्यपीति स्थलद्वय इति । यद्यपि धर्माः स्वप्रकाशा इति स्थले यद्यपि चैतन्यमित्येतत्स्थले चेत्यर्थः । वैचित्र्यमित्यत्रापि यद्यपि तथा-पीत्यस्य पूरणं कार्यम् । धर्मा इत्यादिस्थलद्वये यद्यपि तथापीत्यादिशङ्कामुखेन यद्वैचित्र्यं तदिति सम्बन्धः । जीवाश्रितं जीवावरणमित्यादाविव यद्यपीत्यादेस्त्यागेन स्वप्रकाशचैतन्याभिन्नधर्माणां सविशेषत्वाङ्गीकारादज्ञानविषयत्वोपपत्तिरित्यादिरूपेण वक्तव्यत्वे सति यद्यपीत्यादिरूपेण यद्वैचित्र्यं कृतं तन्नेदं दूषणद्वयेति योजना । तदित्यस्येति सूचयितुमित्युत्तरेण सम्बन्धः । इतरवद् इतरदूषणवत् । समानविषयकत्वादिति । अनन्तरं निवेशनीयत्वे हेतुकथनमिदम् । उपयोगाद्वेत्यस्य तदनन्तरं यद्यपीत्यादिग्रन्थ इत्युत्तरेण सम्बन्धः । अज्ञानसत्यताङ्गीकारे सत्यस्य निवृत्त्यनुपपत्तिरिति दूषण-परिहाररूपप्रयोजनमभिधायोत्तरत्रैतद्ग्रन्थनिवेशस्य प्रयोजनान्तरमाह ब्रह्मजीवधर्मेति । ब्रह्म च जीव-धर्माश्चेति विग्रहः । पारमार्थिकापारमार्थिकयोरिति । ब्रह्मजीवधर्मप्रकाशाप्रकाशयोरिति शेषः । पारमार्थिकयोरिति । अज्ञानस्य सत्यतायां ब्रह्मादिप्रकाशस्यैव तदप्रकाशस्यापि सत्याज्ञाननिमित्तकस्य पारमार्थिकतयोभयोर्विरोधावश्यम्भावादिति भावः ।

