+++
title = "२२ उपजीव्यप्रत्यक्षविरोधात् श्रुतेः प्रतीतार्थ प्रथ्यावनम्"

+++


## यजमानप्रस्तरत्वं यथा नार्थः श्रुतेर्भवत्

**उपजीव्यप्रत्यक्षविरोधात् श्रुतेः प्रतीतार्थ प्रथ्यावनम्**

## **अनुव्याख्यानम्**

***यजमानप्रस्तरत्वं यथा नार्थः श्रुतेर्भवत् ॥ ***

***ब्रह्मत्वमपि जीवस्य***

### **सुधा**

ननु कथमेतत्प्रत्यक्षविरोधेन श्रुतेः प्रतीतार्थात्प्रच्यावनम्, क्वाप्येवमदर्शनात्; प्रत्युत परत्वान्निर्दोषत्वाच्च बलवत्या श्रुत्या विरुद्धं पूर्वं दोषशङ्काकलङ्कितमहं दुःखीत्यादिप्रत्यक्षमेवाप्रमाणं भवितुं युक्तमित्यत आह ॥ यजमानेति ॥ श्रुतेर्यजमानः प्रस्तर इत्यस्याः । तथा ब्रह्मत्वमपि जीवस्य तत्त्वमस्यादिश्रुतेरर्थो न भवेदित्यर्थः । अत्रेमौ प्रयोगौ । जीवब्रह्मणोरेकत्वं न मीमांसाशास्त्रस्य विषयस्तदुपकर्तव्यवेदाविषयत्वात् । यद्यदुपकर्तव्यप्रमाणस्याविषयः न तत्तदितिकर्तव्यताविषयः यथा सम्प्रतिपन्नम् । तथा तत्त्वमस्यादिवाक्यं न प्रतीतार्थं प्रत्यक्षविरुद्धत्वाद् यजमानः प्रस्तर इति वाक्यवदिति ॥ अनेनैव परत्वनिर्दोषत्वयोर्यजमानः प्रस्तर इति वाक्ये व्यभिचारश्च सूचितो भवति ॥ नन्वत्र निर्दोषत्वमेव नास्ति अगृहीतवृत्तित्वस्यैव दोषस्य विद्यमानत्वात्; अमुख्यवृत्त्या हीदं प्रवृत्तमिति चेत् । तर्हि तत्त्वमस्यादिवाक्यमप्येवमित्यसिद्धिः । कुतोऽत्रामुख्यवृत्तिरिति चेत् समं यजमानादिवाक्ये । प्रत्यक्षविरोधादिति वदतस्समस्समाधिः ।

### **वाक्यार्थचन्द्रिका**

ननूत्तरवाक्यं न सङ्गतमित्यतोऽत्र वाक्ये जीवब्रह्मत्वयजमानप्रस्तरत्व- योर्विशिष्योपादानेन तत्र दृष्टान्तादिसमर्पकतया सङ्गत्यसम्भवेऽपि वक्ष्यमाणरीत्या प्रतीतार्थत्वाभाव-मात्रस्यैव साध्यतया विवक्षणीयत्वात्तत्र दृष्टान्तसमर्पकतया प्रत्यक्षाप्रामाण्यसाधकश्रुतिविरोधोपपादक- श्रुतिबलवत्त्वोपपादकत्वे न पराभिमतयोः परत्वनिर्दोषत्वयोर्व्यभिचारस्थलप्रदर्शकतया च सङ्गतिः सम्भवत्येवेति भावेन तन्निवर्त्याशङ्कां दर्शयति ॥ नन्विति ॥ अत्र प्रकृतत्वाच्छतिशब्देन तत्त्वमस्यादि-ग्रहणे ब्रह्मत्वमपि जीवस्येत्यंशेन यजमानप्रस्तरत्वस्य तदर्थतयाऽप्रसक्ततया यजमानप्रस्तरत्वमित्यंशेऽ-प्रसक्तप्रतिषेधापत्तिः । योग्यतया यजमानः प्रस्तर इत्यस्याग्रहणे ब्रह्मत्वमपि जीवस्येत्यंशे तदापत्ति-रित्यतो नार्थः श्रुतेर्भवेदित्यस्यावृत्त्या श्रुतिशब्दस्य च योग्यतया दृष्टान्तदार्ष्टान्तिकयोरन्यतरार्थ-परत्वान्नानुपपत्तिरित्याशयेनाह ॥ श्रुतेरिति ॥ ननु पूर्ववाक्यात्प्रतीयमाने मीमांसा न ब्रह्मजीवैक्यविषया वेदस्य तदविषयकत्वादिति प्रयोगेऽप्रयोजकता वैयधिकरण्यं च जीवब्रह्मैक्यं न मीमांसाविषयो वेदाविषयत्वादिति प्रयोगविवक्षायामप्यप्रयोजकतैव । उत्तरवाक्ये च जीवब्रह्मत्वं न तत्त्वमसिवाक्य-विषयः प्रत्यक्षविरोधाद्यजमानप्रस्तरत्ववदित्यत्र प्रकृतसाध्यस्य दृष्टान्तांशेऽप्रसक्तप्रतिषेधादनुपपत्तिः । श्रुतिशब्दस्योभयपरोक्तव्याख्यानानुपपत्तिश्च । तदर्थं दृष्टान्तश्रुतेरेवोपादाने प्रकृतसाध्यस्य दृष्टान्तेऽ-प्रसक्तप्रतिषेध एव । तदर्थं च श्रुत्यर्थो नेत्येव साध्यकरणे परस्य पक्षे यत्किञ्चित् श्रुत्यर्थत्वाभावस्य सिद्धत्वात्सिद्धसाधनता । पूर्ववाक्यानुसारेण तत्त्वमसीत्यादिवेदस्य पक्षतायां जीवब्रह्मैक्यत्वविषयकत्वा-भावरूपसाध्यस्य दृष्टान्तश्रुतावप्रसक्तनिषेध एवेत्यतो वाक्यद्वयाभिमतप्रयोगप्रकारं दर्शयति ॥ अत्र-ेमाविति ॥ अत्र हेतौ वेदग्रहणं प्रकृताभिप्रायेण वा पक्षे हेतूपपादनाय वा करणवाचकवेदपदो-पादानादुपकर्तव्यत्वालाभसूचनाय वा सामान्यव्याप्तेर्विवक्षणान्नानुपपत्तिरित्याशयेनाह ॥ यदिति ॥ न केवलं यजमानप्रस्तरादिवाक्यस्य स्वपरपक्ष साधकानुमानदृष्टान्तव्यभिचारस्थलसमर्पकतयैवात्रोपादान-मपि तु प्रतिबन्दीमुखत्वेनापि । एवं चाव्यभिचाराय तत्र निर्दोषत्वानभ्युपगमे पक्षेऽप्यसिद्धिरिति सूचितमित्याशयेन दृष्टान्ते हेत्वभावमाशङ्क्य प्रतिबन्द्या समाधत्ते ॥ नन्विति ॥

### **परिमल**

परत्वादिति ॥ पश्चात्तनत्वादित्यर्थः । प्रत्यक्षप्रवृत्त्यनन्तरमेव जीवब्रह्माद्वैतादि-वाक्यस्य प्रवृत्तेरिति भावः ॥ यजमानः प्रस्तर इत्यस्या इति ॥ प्रस्तरो दर्भमुष्टिः । तत्र यजमानप्रस्तर-योर्न तादात्म्यं श्रुत्यर्थः । किंतु यजमानवत् प्रस्तर इति यजमानकार्यं प्रस्तरः करोतीति पूर्वतन्त्रे प्रथमाध्याये चतुर्थपादे ‘तत्सिद्धिजातिसारूप्यप्रशंसाभूमलिङ्गसमवायादि’ति सूत्रेऽभिहितं ध्येयम् । नन्वनेन परत्वान्निर्दोषत्वाच्चेति परोक्तहेत्वोः को दोष उक्तः स्यादित्यत आह ॥ अत्रेति ॥ सत्यत्वादि-त्यादिसार्धश्लोके इमौ प्रयोगावभिहितावित्यर्थः । अप्रयोजकतानिरासाय तदुपकर्तव्येति हेतुविशेषणम् । यथा सम्प्रतिपन्नमिति ॥ चैत्यवन्दनादिकं न कर्मकाण्डविषय इति तदितिकर्तव्यता भूतकर्मतन्त्रस्य न विषय इत्यर्थः । हेत्वसिद्धिनिरासाय द्वितीयप्रयोगमाह ॥ तथेति ॥ व्यभिचारश्चेति ॥ न केवलं प्रतिपक्ष इति चार्थः ॥ असिद्धिरिति ॥ निर्दोषत्वहेतोरिति योज्यम् ।

### **यादुपत्यम्**

प्रस्तरः दर्भमुष्टिः ।

### **श्रीनिवासतीर्थीया**

परत्वादिति ॥ अपच्छेदन्यायेन परेण पूर्वबाध इत्यर्थः । प्रत्यक्षसिद्धस्य जीवस्य श्रुत्याऽभेदप्रतिपादनाच्छतेः परत्वं बोद्धव्यम् । नन्वनेन परत्वान्निर्दोषत्वादिति परोक्तहेत्वोः को दोष उक्तः स्यादित्यत आह ॥ अत्रेति ॥ सत्यत्वादिति सार्धश्लोकेऽप्रयोजकतापरिहाराय तदुपकर्तव्येति हेतुविशेषणम् । यथा सम्प्रतिपन्नं चैत्यवन्दनादिकं न कर्मकाण्डविषय इति तदितिकर्तव्यता भूतकर्मतन्त्रस्य न विषय इत्यर्थः । हेतोरेवाभावान्न व्यभिचार इत्याशङ्कते ॥ नन्विति ॥ अगृहीत वृत्तित्वस्यैवेति ॥ अज्ञायमानामुख्यवृत्तित्वस्यैवेत्यर्थः । तदुपपादयति ॥ अमुख्यवृत्त्या हीदमिति ॥ अतो यजमानः प्रस्तर इति वाक्ये प्राबल्यसाधकस्य निर्दोषत्वहेतोर्न व्यभिचार इति भावः ॥ एवमिति ॥ तत्त्वमसीति वाक्येऽप्यगृहीतामुख्यवृत्तित्वस्यैव दोषस्य सत्त्वेन निर्दोषत्वहेतोः स्वरूपासिद्धिरित्यर्थः। अत्र तत्त्वमसीति वाक्ये ॥ सममिति ॥ तत्राप्यमुख्यवृत्तिः कुत इत्यर्थः । ननु यजमानप्रस्तरयोरभेदरूप मुख्यार्थस्य प्रत्यक्षविरुद्धत्वेन यजमानादिवाक्येऽमुख्यवृत्तिराश्रीयत इत्याशङ्क्याह ॥ प्रत्यक्षविरोधादि-तीति ॥ सम इति ॥ तत्त्वमसीति वाक्येऽपि विशिष्टाभेदरूपमुख्यार्थस्य प्रत्यक्षविरुद्धत्वादेवामुख्य-वृत्तिराश्रीयत इत्यर्थः ॥

### **वाक्यार्थरत्नमाला**

न सङ्गतमिति । जीवब्रह्मत्वस्य वेदार्थत्वाभावप्रतिपादकपूर्वग्रन्थेनेति शेषः । अत्र वाक्य इति । यजमानेति वाक्य इत्यर्थः । तत्रेति । यथा यजमानः प्रस्तर इति वाक्यं यजमानप्रस्तरत्वपरं न भवति तथा तत्त्वमस्यादिवाक्यं जीवब्रह्मत्वपरं न भवतीत्युक्ते दृष्टान्त-दार्ष्टान्तिकानुगतसाध्याभावाद् दृष्टान्ताद्यनुपपत्तेरित्याशयः । समर्पकतयेत्यस्य सङ्गतिरित्युत्तरेण सम्बन्धः । उपपादकत्वे न पराभिमतयोरिति पाठः । प्रत्यक्षाप्रामाण्यसाधको यः श्रुतिविरोधस्तदुपपादकं यच्छतिबलवत्वं तदुपपादकत्वेनेत्यर्थः । इत्यस्या इति । श्रुतेरिति शेषः । तदापत्तिः । अप्रसक्त-प्रतिषेधापत्तिः । अन्यथेति । भिन्नभिन्नार्थेत्यर्थः । श्रुतिशब्दस्येति । नार्थः श्रुतेरिति श्रुतस्यावृत्तस्य वा तस्येत्यर्थः । उभयपरेति । तत्त्वमसीत्यादि यजमानः प्रस्तर इति चेत्युभयेत्यर्थः । तदर्थमिति दृष्टान्तांशेऽप्रसक्तप्रतिषेधत्ववारणायेत्यर्थः । अत्र वाक्ये दार्ष्टान्तिकेऽप्रसक्तप्रतिषेध एवेति पाठः । दृष्टान्त इति तु लेखकागतम् । यजमानः प्रस्तर इति श्रुत्यर्थत्वस्य दृष्टान्ते प्रसक्ततयाऽप्रसक्तप्रतिषेधत्वाभावेऽपि दार्ष्टान्तिके तदप्रसक्तेरुक्तदोष एवेति भावः । उपलक्षणं चेदमुभयपरोक्तव्याख्यानानुपपत्तेः । यद्यपि चार्थान्तरतादोषत्वेन वाच्या । तथाप्यप्रसक्तप्रतिषेधपदेन तस्या अप्यर्थतो लाभाददोष इति ज्ञेयम् । तदर्थं चेति । उक्तदोषद्वयनिराकरणार्थमित्यर्थः ।

पूर्ववाक्यानुसारेणेति । तत्त्वमसीत्यादिवर्ेेदः न जीवब्रह्मैक्यविषयकः प्रत्यक्षविरुद्धार्थकत्वाद् यजमानः प्रस्तर इति वेदवदिति प्रयोगोऽत्राभिमतः । अत्रापि पूर्ववाक्येत्यतःपूर्वं प्राचीनसमस्तदोष-परिहारार्थमित्यर्थकं तदर्थं चेति पूरणीयम् । करणवाचकेति । वेदरूपप्रमाणस्य शब्दरूपानु-प्रमाणत्वादिति भावः । सूचनाय वेति द्रष्टव्यमिति पाठः । मूलकोशानुसारात् । सामान्यव्याप्तेश्चेत्यस्य सामान्यव्याप्तेस्त्वित्यर्थः । तुशब्देन विशेषव्याप्त्यभावेऽपीति सूचयति । सामान्यव्याप्तेरेवेत्यवधारणार्थो वा तुशब्दो ऽत्रत्यचशब्दानुसारेण पूर्ववाक्यैकवाक्यतामाश्रित्य इति द्रष्टव्यमिति पूर्ववाक्यगतं केचिन्ना-शितवन्तस्तथा न कर्तव्यम् । चशब्दस्य विशेषव्याप्त्यभावेऽपीत्यर्थप्रतिपादनाय तुशब्दार्थकत्वात् ।



