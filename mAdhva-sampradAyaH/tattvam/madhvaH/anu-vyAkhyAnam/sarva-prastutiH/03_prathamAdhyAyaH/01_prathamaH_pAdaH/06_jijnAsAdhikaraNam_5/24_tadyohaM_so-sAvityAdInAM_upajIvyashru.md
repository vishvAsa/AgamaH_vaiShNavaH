+++
title = "२४ तद्योहं सोऽसावित्यादीनाम् उपजीव्यश्रुतिविरोधान्नैक्यपरत्वम्"

+++


## सार्वज्ञ्यादिगुणं जीवाद्भिन्नं ज्ञापयति श्रुतिः

**तद्योहं सोऽसावित्यादीनाम् उपजीव्यश्रुतिविरोधान्नैक्यपरत्वम्**

## **अनुव्याख्यानम्**

***सार्वज्ञ्यादिगुणं जीवाद्भिन्नं ज्ञापयति श्रुतिः ।***

***ईशं तामुपजीव्यैव वर्तते ह्यैक्यवादिनी ।***

***उपजीव्यविरोधेन नास्यास्तन्मानता भवेत् ॥***

### **सुधा**

एवं जीवमनूद्य तस्य ब्रह्मत्वं प्रतिपादयन्तीनां तत्त्वमसीत्यादिश्रुतीनामुपजीव्य प्रत्यक्ष-विरोधादतत्परत्वमुक्तम् । अधुना या ब्रह्मानुवादेन तस्य जीवैक्यं विदधति तासां तद्योऽहं सोऽसौ योऽसौ सोऽहमित्यादीनामुपजीव्यश्रुतिविरोधादतत्परत्वमाह ॥ सार्वज्ञ्यादीति । तामिति श्रवणाद्येत्यध्याहार्यम् । सार्वज्ञ्यादिगुणं तत एव जीवाद्भिन्नमिति विरोधस्फुरणार्थम् । एव शब्देनेशस्य प्रमाणान्तरागोचरत्वमाह ॥ हि शब्दो यस्मादित्यर्थे । अस्यास्तद्योऽहमित्याद्यायाः श्रुतेः । तत् तस्मात् तस्मिन्नर्थ इति वा ॥ तदयमर्थः । ईश्वरमनूद्य तस्य जीवाभेदं प्रतिपादयन्त्या श्रुत्या सर्वथा तावदीश्वरसिद्धिरपेक्षिता; अप्रतीतस्यानुवादायोगात् । न चेश्वरसिद्धिः श्रुतिं विना सम्भवति । ततो यः सर्वज्ञ इत्यादिश्रुतिरेवास्या उपजीव्येति वाच्यम् । सा चासर्वज्ञाज्जीवादीश्वरस्य भेदमेव प्रतिपादयतीति तद्विरुद्धा तद्योऽहमित्याद्या श्रुतिर्नाद्वैतवादिनीति ॥ एतेन जीवब्रह्म-स्वरूपानुवादेन तदैक्यमात्रपराणां परेऽव्यये सर्व एकीभवन्तीत्यादिवाक्यानामुपजीव्यप्रत्यक्षागम-विरोधोऽप्युक्तो वेदितव्यः ।

### **वाक्यार्थचन्द्रिका**

ननु तत्त्वमसीति वाक्ये जीवस्योद्देश्यत्वेन तत्र सार्वज्ञ्यादिवाक्यस्योप-जीव्यत्वायोगात्तद्विरोध प्रतिपादकमुत्तरवाक्यमसङ्गतमित्याशङ्क्य पूर्वोत्तरवाक्ययोरन्योन्यवाक्यविषय-कत्वान्नानुपपत्तिरित्याशयेनाह ॥ एवमिति ॥ एकवाक्यतालाभायाह ॥ तामितीति ॥ भिन्नादि-पदाश्रवणात्कथं जीवाद्भिन्नमित्याद्युक्तिरित्यतोऽसार्वज्ञादिकं स्वस्मिन्साक्षात्कुर्वाणस्य सार्वज्ञादिबोधक-वाक्यात्स्वविलक्षणवस्तुन एव प्रतीतिरित्याशयेन तदुक्तिरित्याह ॥ तत एवेति ॥ उपजीव्यत्वोप-पादकवाक्ये जीवाद्भिन्नमित्यंशस्योपजीव्यत्वोपपादकत्वाभावाद्वैयर्थ्यमित्यत उपजीव्यविरोधेनेत्युत्तर-वाक्योक्तविरोधांशे उपयोगान्न वैयर्थ्यमित्याह ॥ विरोधेति ॥ ईशस्य प्रमाणान्तरगोचरत्वेऽस्योप-जीव्यत्वासम्भवादेवशब्दसूचितमाह ॥ एवेति ॥ प्रसिद्ध्यर्थत्वासम्भवादाह ॥ हिशब्द इति ॥ ऐक्यवादिनीति सामान्यशब्दस्य विशेषपरत्वं तत्र श्रुतेरित्यस्यानुवृत्तिश्चेत्याशयेनास्या इत्यस्य परामृष्टव्यं दर्शयति ॥ अस्या इति ॥ अपौरुषेयविरोधादाह ॥ तत्तस्मिन्निति ॥ यद्वैक्यरूपार्थविशेषे उपजीव्य-विरोधेन सर्वथा प्रामाण्याभावोक्तिरनुपपन्ना । अर्थान्तरे प्रामाण्योपपत्तेरित्यत आह ॥ तत्तस्मिन्निति ॥ ननु न सार्वज्ञादिवाक्यस्य तद्योऽहमित्याद्युपजीव्यत्वम् । ईश्वरसिद्धेरेवानपेक्षणात् । अपेक्षणे वा प्रमाणान्तरेण तत्सम्भवात्कथं च तद्विरोध इत्यतोऽभिप्रायमाह ॥ तदयमर्थ इति ॥ एवं सत्यत्वात्तेनेति सार्वज्ञादिगुणमिति वाक्यद्वयं तत्तद्वाक्ये विरोधप्रदर्शनपरतया व्याख्यायोभयमेकविषयतया व्याख्याति ॥ एतेनेति ॥

### **वाक्यार्थरत्नमाला**

उद्देश्यत्वेनेति । त्वमित्यनेन जीवमुद्दिश्य तदसीत्यनेन ब्रह्मैक्यविधाय-कत्वादिति भावः । अन्यान्यवाक्येति । भिन्नभिन्नवाक्येत्यर्थः ।

एकवाक्यतेति । पूर्वोत्तरार्धयोरिति शेषः । अहं दुःखीत्याद्यनुभवसद्भावप्रतिपादकास्ति च तद्विपर्ययेणानुभव इति तत्त्वनिर्णयोक्तानुभवभेदसाधकमभिप्रेत्येदमित्याह असार्वज्ञादिकं स्वस्मिन्निति । अस्येति । सार्वज्ञ्यादिबोधक यः सर्वज्ञ इत्यादिवाक्यस्येत्यर्थः । प्रसिद्धीति । हिशब्दस्येति शेषः । तच्छब्दस्य तस्मादित्यर्थकतानुसारेणेदं मूलम् । तत्तस्मिन्नित्यर्थकत्वे तु हिशब्दो हेताविति पूरणीयम् । अपौरुषेयत्वेति । तस्मादस्यामानता नेत्यर्थाङ्गीकार इति शेषः । आहेत्यस्य हिशब्दस्य हेत्वर्थकतामाश्रित्य यतोऽत इत्यस्य लाभे सत्यतः प्रतीतार्थे मानता नेत्यर्थमभिप्रेत्याहेत्यर्थः ।

वाक्यद्वय इति । तत्त्वमस्यादिवाक्ये तद्योऽहमिति वाक्ये चेत्यर्थः । एकविषयतयेति । एकस्मिन्नेव वाक्ये विरोधप्रदर्शनपरतयेत्यर्थः ।



