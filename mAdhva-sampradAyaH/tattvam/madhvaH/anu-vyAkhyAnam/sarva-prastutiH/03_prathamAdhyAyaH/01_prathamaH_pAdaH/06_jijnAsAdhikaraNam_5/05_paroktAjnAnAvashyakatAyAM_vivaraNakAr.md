+++
title = "०५ परोक्ताज्ञानावश्यकतायां विवरणकारोक्त प्रत्यक्षोदाहरणम्"

+++


## अज्ञानस्य च मिथ्यात्वमज्ञानादिति कल्पने

**परोक्ताज्ञानावश्यकतायां विवरणकारोक्त प्रत्यक्षोदाहरणम्**

***अज्ञानस्य च मिथ्यात्वमज्ञानादिति कल्पने***

### **सुधा**

प्रत्यक्षं तावदहमज्ञो मामन्यं च न जानामीत्यपरोक्षावभासदर्शनात् ॥ ननु ज्ञानाभाव विषयोऽयमवभासः । न । अपरोक्षावभासत्वात् । अहं सुखीतिवत् । अभावस्य षष्ठ-प्रमाण-गम्यत्वात् । प्रत्यक्षाभाववादिनोऽपि नात्मनि ज्ञानाभावावगमः संभवति । मयि ज्ञानं नास्तीति प्रतिपत्तावात्मनि धर्मिणि प्रतियोगिनि चार्थेऽवगते तत्र ज्ञानसद्भावाज्ज्ञानाभावप्रत्ययायोगात् । अनवगतेऽपि धर्म्यादौ सुतरामभावानवगमात् । षष्ठप्रमाणगोचरे फललिङ्गाभावानुमेयेऽपि ज्ञाना-भावे आत्मादाववगतेऽनवगते आत्मनि ज्ञानाभावप्रतिपत्त्ययोगात् । इह च त्वदुक्तमर्थं सङ्ख्यां वा शास्त्रार्थं वा न जानामीति विषयव्यावृत्तमज्ञानमनुभूय तच्छ्रवणादौ प्रवर्तते ।

### **वाक्यार्थचन्द्रिका**

अत्र प्राधान्यक्रमेणोद्देशात्तत्क्रमेणैवोपपादयति ॥ प्रत्यक्षं तावदिति ॥ अज्ञानाश्रयत्वमात्रे प्रथमस्यात्मानात्मकर्मकाज्ञानाश्रयत्वे द्वितीयस्योदाहरणमिति द्रष्टव्यम् । अन्यथा-सिद्धिं शङ्कते ॥ नन्विति ॥ भट्टं प्रत्याह ॥ अपरोक्षेति ॥ विमतोऽवभासो नाभावविषयोऽ-परोक्षावभासत्वादहं सुखीत्यवभासवदित्यनुमानविरोधान्नाभावविषयत्वं तस्येत्यर्थः । नात्राप्रयोजकत्वं त्वया शङ्कितुं शक्यत इत्याह ॥ अभावस्य चेति ॥ तथा च योग्यत्वे सत्यनुपलब्ध्याख्य- षष्ठप्रमाणवेद्यत्ववादिनोऽभावस्यापरोक्षत्वाभ्युपगमोऽपसिद्धान्तकर इति भावः । प्रत्यक्षाभाववादिनः प्रत्याह ॥ प्रत्यक्षेति ॥ कथमसम्भव इत्यत उक्तप्रतीतेर्मयि ज्ञानं नास्तीत्येतत्समानविषयकताऽवश्यं वाच्या । तथा च किं धर्मिप्रतियोगिनावनुभूयज्ञानाभावप्रतिपत्तिरुताननुभूय । आद्यं निराह ॥ मयीति ॥ द्वितीयं निराह ॥ अनवगत इति ॥ पूर्वत्रान्यत्र क्लृप्ताभावज्ञानकारणसद्भावेऽपि विरोधमात्रेण यदा प्रकृतज्ञानाभावप्रतिपत्त्ययोगस्तदा धर्म्यादिप्रतिपत्तेरभावज्ञानकारणत्वात्तदभावे कार्याभाव इति किमु वक्तव्यमित्याशयेन सुतरामित्युक्तम् । इदं दूषणं न केवलं प्रत्यक्षाभाववादिमते किन्तु षष्ठप्रमाण-वेद्यत्ववादिमतेऽपि व्यवहारस्य फलत्वेन ज्ञानं प्रति लिङ्गत्वात्तदभावेन ज्ञानाभावोऽनुमेय इति मते चेत्याह ॥ षष्ठेति ॥ ननु धर्म्यादिज्ञानसद्भावेऽपि न ज्ञानाभावविषयकत्वानुपपत्तिः । यज्ज्ञानमस्ति तदतिरिक्तज्ञानाभावविषयकत्वोपपत्तेरिति चेत् । न अहमज्ञ इत्यादौ ज्ञानसामान्यविरोधी ज्ञानत्व-सामान्यावच्छिन्नप्रतियोगिताकः पदार्थोऽनुभूयते । तस्य चाभावत्वे वायौ रूपाभावस्येव यावज्ज्ञान-विशेषाभावरूपत्वं वा विशेषाभावकूटातिरिक्तसामान्याभावरूपत्वं वा वक्तव्यम् । यत्किञ्चिद्विशेषा-भावस्य प्रतियोगिजातीयसामानाधिकरण्येन सामान्यावच्छिन्नप्रतियोगिताकत्वासम्भवात् । तथा च ज्ञानसामान्याभावस्य यावत्तद्विशेषाभावकूटस्य वा यत्किञ्चित्प्रतियोगिव्यक्तिविरोधित्वेन धर्मिज्ञानरूप-प्रतियोगितदवच्छेदकविषयज्ञानसद्भावदशायामन्ततः स्वज्ञानसद्भावदशायामनुपपत्त्या धर्म्यादिज्ञानाभाव दशायां च कारणाभावादेव कार्योदयासम्भवेन ज्ञानाभावावगमासम्भवस्यात्राभिमतत्वात् । भावरूपा-ज्ञानं तु सर्ववृत्त्यधिष्ठानतया तत्र ज्ञानबुद्धिप्रयोजकं यज्ज्ञानत्त्वसामान्यरूपं चैतन्यं तर्न्निवर्त्यतया ज्ञानसामान्याविरोध्येव । अहमज्ञ इति त्वहङ्कारसमानाश्रयतया स्थूलो गच्छतीतिवदुपपद्यत इत्यहङ्कारस्याज्ञानाश्रयत्वानुपपत्तिरपि नेत्याशयः । अर्थेन सहानुभूयमानत्वादपि नाज्ञानं ज्ञानाभाव इत्याह ॥ इह चेति ॥ यद्वैवं ज्ञानसामान्यविरुद्धमहमज्ञ इत्यनुभवप्रसिद्धमज्ञानं भावरूपमेवेत्युक्त्वा विशेषाज्ञानमपि भावरूपमेवेत्याह ॥ इह चेति ॥ त्वदुक्तमर्थं न जानामीत्यर्थेन सहानुभूयमानस्य कथं तज्ज्ञानाभावत्वम् । न च तत्सङ्ख्याविशेषज्ञानाभाव एवाज्ञानं तत्राप्यस्तीति वाच्यम् । न जानामीत्यनु-भवस्य नियमेव तद्विषयकत्वे सङ्ख्यां न जानामीत्यननुभवप्रसङ्गात् । तत्र सङ्ख्याभावात् । न च तत्रान्यदेव विषय इति वाच्यम् । एकप्रकारानुभवस्य नानाविषयकत्वापत्तेः । न च सर्वत्रापरोक्षज्ञानाभाव एवाज्ञानमिति वाच्यम् । नित्यपरोक्षे शास्त्रार्थभूते धर्मादावपरोक्षज्ञानासत्त्वेन धर्मादिकं न जाना-मीत्यननुभावापातात् । न च जानतोऽपि परपरीक्षार्थं तथोक्तिमात्रं न तु न जानामीत्यनुभव इति वाच्यम् । तथात्वे तस्य श्रवणशुश्रूषादौ प्रवृत्त्यनुपपत्तेः । न च तदसाधारणधर्मस्य वा तद्धर्म-व्यवस्थापकधर्मस्य वा यज्ज्ञानं तदभाव एव तत्र विषय इति वाच्यम् । विशिष्येदं न जानामीति तस्याप्यनुभूयमानत्वात् । किञ्च यत्र कदाऽपि न विशेषज्ञानमथ च न जानामीत्यनुभवस्तत्र विशेषज्ञानप्रागभावप्रध्वंसयोर्वक्तुमशक्यतया पुरुषान्तरप्रसिद्धविशेषज्ञानात्यन्ताभावस्य चेश्वर-साधारण्येनेश्वरस्याप्यज्ञतापातेन तत्र ज्ञानाभावविषयकत्वासम्भवेन भावरूपाज्ञानविषयकत्वे वक्तव्ये क्लृप्तत्वादन्यत्रापि तद्विषयकत्वमेव युक्तमित्याशयः ।

### **परिमल**

प्रत्यक्षाभाववादिन इति ॥ प्रत्यक्षगम्याभाववादिन इत्यर्थः । अभावबुद्धेर्द्धर्मि-प्रतियोगिबोधाधीनत्वेन तद्भावाभावाभ्यामभावबुद्धिर्न संभवतीत्याह ॥ मयि ज्ञानमिति ॥ प्रतियोगिनि चार्थ इति ॥ ज्ञानरूपार्थ इत्यर्थः । यद्वा प्रतियोगिनि ज्ञाने तदवच्छेदकतयाऽर्थे चेत्यर्थः । ज्ञानस्य विषयनिरूप्यत्वेन ज्ञानं नास्तीत्यस्य त्वदुक्तार्थज्ञानं नास्ति घटज्ञानं नास्ति पटज्ञानं नास्तीत्यादि-रूपार्थकत्वात् ॥ षष्ठेति ॥ प्राभाकररीत्या प्रतियोग्यनुपलब्धिरूपषष्ठप्रमाणगोचरे । भाट्टरीत्या ज्ञाततालक्षणफलरूपकार्याख्यलिङ्गाभावानुमेयेऽपीत्यर्थः । भट्टमते ज्ञानस्यातीन्द्रियत्वेन तदभाव-स्याप्यनुमेयत्वात् । ननु प्रतियोगिन्यर्थेऽनवगते ज्ञानाभावरूपाज्ञानस्य ज्ञानं न संभवतीत्ययुक्तम् । अर्थस्याज्ञानेऽपि तद्ज्ञानाभावधीसंभवादित्यतो नैवमित्याह ॥ इह चेति ॥ विप्रतिपन्नाज्ञानविषये चेत्यर्थः । सविषयकपदार्थे विषय एव व्यावर्तक इति वादिभिरङ्गीकाराद्विषयव्यावृत्तमित्युक्तम् । विषयावच्छिन्नमित्यर्थः ॥ तच्छ्रवणादौ अज्ञानव्यावर्तकतयाऽनुभूयमानार्थसङ्ख्यादिश्रवणादावित्यर्थः । तच्च न ज्ञानाभावपक्षे युक्तम् । अर्थानुभावस्यैव सत्त्वादिति भावः ॥

### **यादुपत्यम्**

अहमज्ञ इति विषयानालिङ्गिताज्ञानाश्रयत्वावगाहिनी मामन्यं च न जानामीति त्वात्माऽनात्मरूपविषयालिङ्गिताज्ञानाश्रयत्वावगाहिनी प्रत्यक्षप्रतीतिरुपन्यस्ता । अत्रानात्मनोऽज्ञान-विषयत्वमनुभवमवलम्ब्यैवोक्तं न तु वस्तुतः । विवरणमतेऽज्ञानस्यात्ममात्रविषयकत्वादिति ध्येयम् । विपक्षेबाधकाभावादप्रयोजकत्वमित्याशङ्क्य किमेतत् षष्ठप्रमाणवादिनां चोद्यमुत प्रत्यक्षाभाववादि-नामिति विकल्पं मनसि निधायाद्यं दूषयति ॥ अभावस्येति ॥ योग्यत्वे सत्यनुपलब्ध्याख्यषष्ठप्रमाण-विषयत्वेनाभावस्य पारोक्ष्यम् । ततश्चाभावप्रत्ययस्य परोक्षत्वभङ्गो बाधक इत्यर्थः । द्वितीयं प्रत्याह ॥ प्रत्यक्षेति ॥ कथमसम्भव इति शङ्कायां किं धर्मिप्रतियोगिनावनुभूय ज्ञानाभावमनुभवत्युताननुभूयेति विकल्प्याद्यं प्रत्याह ॥ मयीति ॥ द्वितीयं दूषयति ॥ अनवगत इति ॥ धर्म्यादिप्रतिपत्तेरभाव-प्रतिपत्तिकारणत्वात्तदभावे कार्याभाव इति किमु वक्तव्यमित्यभिप्रेत्याह ॥ सुतरामिति ॥ धर्मि-प्रतियोगिप्रतिपत्त्यप्रतिपत्त्योरित्येतं दोषमवभास्य षष्ठप्रमाणगम्यत्ववादिमतेऽनुमेयत्ववादिमते चाति-दिशति ॥ षष्ठप्रमाणगोचरे फललिङ्गाभावानुमेये चेति । अर्थेन सहानुभूयमानत्वादप्यज्ञानं न ज्ञानाभाव इत्याह ॥ इहेति ॥ इह लोके त्वदुक्तमर्थं न जानामीति ज्ञानमनुभूय प्रवर्तन्त इति सम्बन्धः । अर्थे विज्ञातेऽपि तद्गतसङ्ख्याज्ञानाभावाभिप्रायेण व्यपदेशसम्भव इत्याशङ्क्य निदर्शनान्तरमाह ॥ सङ्ख्यामिति ॥ सङ्ख्यायां सङ्ख्यान्तराभावात्सङ्खयां न जानामीत्युक्ते सङ्ख्यायां ज्ञानाभावविषयत्वं विरुद्धमित्यर्थः । तत्रापि परोक्षतया ज्ञातेऽपरोक्षज्ञानाभावाभिप्रायेण व्यपदेशोपपत्तिमाशङ्क्य नित्यपरोक्षापूर्वादौ व्यपदेशस्यापरोक्षज्ञानाभावाभिप्रायत्वानुपपत्तेर्नैवमित्याह ॥ शास्त्रेति ॥ जानन्नेव न जानामीति ब्रूते परपरीक्षार्थं न त्वज्ञानसम्भवादित्याशङ्क्य श्रवणगुरुशुश्रूषणाद्यनुपपत्त्या तत्राज्ञानं कल्प्यत इत्याह ॥ तच्छ्रवणादाविति ॥ अर्थज्ञानतदभावयोर्यथा न समानकालत्वं तद्वत्तदज्ञान-तज्ज्ञानयोरपि ।

### **श्रीनिवासतीर्थीया**

ननु ज्ञानाभावस्याप्यपरोक्षप्रतीतिविषयत्वं किं न स्यादित्यत आह ॥ अभावस्य चेति ॥ षष्ठप्रमाणमनुपलब्धिरूपम् । प्रतियोगिनि चार्थ इति ॥ प्रतियोगिभूते ज्ञानरूपेऽर्थ इत्यर्थः ॥ तत्रेति ॥ आत्मनि धर्मिप्रतियोगिज्ञानसद्भावाज्ज्ञानसामान्याभावप्रतिपत्तिर्न सम्भवतीत्यर्थः । सुतरामितीति ॥ सद्भ्यामधिकरणप्रतियोगिभ्यामभावो निरूप्यत इति वचनेन तदभावे ज्ञानाभाव-ज्ञानायोगादिति भावः ॥ फललिङ्गेति ॥ व्यवहाररूपं यज्ज्ञानफलं तल्लक्षणं यल्लिङ्गं तदभावेन ज्ञाना-भावोऽनुमेय इत्यर्थः । अनुमेयेऽपि ज्ञानाभावे ज्ञानाभावोऽनुमेय इत्यङ्गीकार इत्यर्थः ॥ आत्मादाविति ॥ धर्मिभूते आत्मनि प्रतियोगिभूते ज्ञाने चेत्यर्थः ।

### **वाक्यार्थरत्नमाला**

प्राधान्यक्रमेणेति । प्रत्यक्षस्य धर्म्यादिग्राहकत्वेनानुमानादिकं प्रत्युप-जीव्यत्वात्प्राधान्यम् । इतरेषामुपजीवकत्वादप्राधान्यमित्येवार्थः । न तु प्रत्यक्षस्य स्वातिरिक्तापेक्ष-येवानुमानस्यागमं प्रत्युपजीव्यत्वादिना प्राधान्यमित्यवधेयम् । वस्तुतः प्रत्यक्षस्य सर्ववादिसंमत्या सर्वतः प्राधान्यम् । अनुमानस्यागमापेक्षयाऽपि बहुवादिसंमत्या ततः प्राधान्यम् । आगमस्यार्थापत्तितोऽपि वादिसंमत्या ततः प्राधान्यमिति ज्ञातव्यम् । उक्तं च तत् .............इत्यादिग्रन्थे । विवरणे प्रमाणद्वयमात्रप्रतिज्ञामात्रपरत्वेनावश्यमेवेति पञ्चपादिकाभागस्य योजनातद्वयमध्यविवक्षया प्रत्यक्ष-स्यार्थात्प्राथम्यमित्येव तत्त्वदीपने उक्तमिति ज्ञेयम् । तद्ग्रन्थानुसारेणैवोभयप्रयोजनमाह अज्ञाना-श्रयत्वेति । एवं तत्र तत्र तदनुसारेणैवोत्तरत्र व्याख्यानम् । अन्यथासिद्धिमिति । प्रत्यक्षस्या-भावविषयतयाऽप्युपपत्तेर्न तेन भावरूपाज्ञानसिद्धिरित्यन्यथासिद्धिमित्यर्थः । विवरणव्याख्याने नरसिंहाश्रमानुसारेणाह भट्टं प्रतीति । नात्रेति । विपक्षे बाधकाभावादप्रयोजकत्वमित्याशङ्कायां किमेतत्षष्ठप्रमाणवादिनश्चोद्यम् उक्तप्रत्यक्षाभाववादिन इति विकल्पं मनसि निधाय षष्ठप्रमाणवादिना त्वयेदमप्रयोजकत्वं शङ्कितुं न शक्यमित्याहेत्यर्थः । अपसिद्धान्तेति । अनेन मूलफलं दर्शितं भवति । मयि ज्ञानं नास्तीति प्रतिपत्त्याकारमाश्रित्य धर्मिप्रतियोगिज्ञानसदसद्भावविकल्पो मूले वर्णितः । न चासौ युक्तः । प्रागहमज्ञ इत्याद्याकारप्रतीत्युक्तेस्तस्यां चोक्तविकल्पानवकाशादित्यतस्तत्प्रतीतेरपि मयि ज्ञानं नेत्येतत्समानविषयत्वाभावे ज्ञानाभावप्रतीतित्वस्यैवानुपपत्तिप्रसङ्गेन तत्समानविषयत्वे वाच्ये तत्प्रतीत्याकारपक्ष इवाहमज्ञ इत्याद्याकारपक्षेऽप्युक्तविकल्पोपपत्तिरिति भावेन मूले मयीत्याकाराश्रयणेन दूषणमुक्तमिति सूचयन्नसङ्गतिं परिहरति उक्तप्रतीतेरिति । अहमज्ञ इत्यादिप्रतीतेरित्यर्थः । मूले प्रतिपत्तावित्यस्याङ्गीक्रियमाणायामित्यध्याह्रियमाणेनान्वयः । इदं दूषणमिति । धर्मिप्रतियोगि-प्रतिपत्त्यप्रतिपत्त्योरित्युक्तं दूषणमित्यर्थः । नृसिंहाश्रमानुसारेणाह ननु धर्म्यादिज्ञानसद्भावेऽपीत्यादिना वायौ रूपाभावस्येवेति । वायुगतरूपाभावस्य यावद्रूपविशेषाभावरूपत्वं वा विशेषाभावसमुदायाति-रिक्तसामान्याभावरूपत्वं वा मतभेदेन यथा तथेत्यर्थः । एतत्सामान्याभावप्रतिपादनपरमणितट्टीकादौ स्पष्टं धर्मिज्ञानरूपप्रतियोगीति । धर्मी च ज्ञानरूपः प्रतियोगी च तदवच्छेदको विषयश्चेत्येतेषां ज्ञान-सद्भावदशायामिति योज्यम् । दशायामनुपपत्तेरिति सम्बन्धः । तत्त्वदीपनानुसारेणाह अर्थेन सहेति । इह चेतीति । इह लोके त्वदुक्तमर्थं न जानामीत्यज्ञानमनुभूय प्रवर्तत इत्युत्तरेण सम्बन्धः । नृसिंहा-श्रमानुसारेणाह यद्वेति । तदनुसारेणैवाह त्वदुक्तमर्थं न जानामीत्यादिना नहीत्यन्तेन । पूर्वपूर्वो-दाहरणेऽरुच्योत्तरोत्तरोदाहरणमिति भावं व्यक्तीकुर्वंस्तथा तान्युदाहरणानि योजितवांस्त्वदुक्तमर्थ-मित्यादिना । न च तत्सङ्ख्येति । अर्थे ज्ञातेऽपि तद्गतसङ्ख्याविशेषज्ञानाभावाभिप्रायेण न जानामीति व्यपदेशः । एवं चार्थगतसङ्ख्याविशेषज्ञानाभाव एव तत्राज्ञानपदार्थ इत्यपि नेत्यर्थः । तद्विषयकत्व इति । सङ्ख्याविशेषज्ञानाभावविषयकत्व इत्यर्थः । प्रसङ्गादिति । यत्कर्मको न जानामीति प्रयोगः स तद्गतसङ्ख्याज्ञानाभावाभिप्रायेणेत्यङ्गीकारे सङ्ख्यां न जानामीति प्रत्ययस्यापि तद्विषयकत्वं वाच्यम् । न च तत्सम्भवति । सङ्ख्यायां सङ्ख्याभावात् । ततश्च तदनुभवाभाव एव प्रसज्यत इत्यर्थः । अन्यदेवेति । सङ्ख्यातिरिक्तमेवेत्यर्थः । न जानामीत्येकप्रकारानुभवस्य क्वचित्सङ्ख्याविशेषज्ञानाभावो विषयः क्वचिच्चान्यदेवेत्यङ्गीकारे नानाविषयत्वापत्तिरित्याह नेति । सर्वत्रेति । अर्थे सङ्ख्यायां वेत्यर्थः । न चैवं सत्यनेकविषयत्वप्रसङ्गोऽस्तीति भावः । एवं हि परोक्षतो ज्ञातेऽपरोक्षज्ञानाभावमभिप्रेत्य न जानामीति सर्वत्र प्रत्यय इति वाच्यम् । तच्च यत्रापरोक्षज्ञानप्रसक्तिस्तत्रैव युज्यते । नित्यपरोक्षे धर्मादौ तु शास्त्रगम्येऽपरोक्षज्ञानस्यैवाभावेन तदभावाभिप्रायेण न जानामीत्यनुभवस्य वक्तुमशक्यतया तथानुभवा भावप्रसङ्गात् । न च सर्वथाऽपरोक्षज्ञानाभावमादायैव तत्रापि प्रतीतिः सूपपादेति वाच्यम् । तथा सति शास्त्रतो ज्ञातधर्मादेरपि धर्मादिकं न जानामीति प्रत्ययः स्यादिति भावः । तथात्व इति । धर्मादौ न जानामीत्यनुभवाभावे धर्मप्रतिपादकशास्त्रश्रवणे गुरुशुश्रूषादौ प्रवृत्त्यभावापत्तेरित्यर्थः ।

