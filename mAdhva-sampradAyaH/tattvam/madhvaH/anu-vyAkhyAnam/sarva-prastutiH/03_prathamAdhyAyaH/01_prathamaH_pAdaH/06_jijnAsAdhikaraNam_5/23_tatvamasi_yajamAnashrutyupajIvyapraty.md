+++
title = "२३ तत्वमसि यजमानश्रुत्युपजीव्यप्रत्यक्षयोरविशेषः"

+++


## प्रत्यक्षस्याविशेषतः

**तत्वमसि यजमानश्रुत्युपजीव्यप्रत्यक्षयोरविशेषः**

## **अनुव्याख्यानम्**

***प्रत्यक्षस्याविशेषतः ।***

### **सुधा**

स्यादेतत् । न यजमानः प्रस्तर इत्यादिवाक्यस्य प्रत्यक्षविरोधमात्रेण प्रतीतार्थ-परित्यागः । तथात्वे परमेश्वरावतारनिर्दोषतावाक्यस्यापि प्रत्यक्षविरोधेनार्थपरित्याग प्रसङ्गात् । किं नामोपजीव्यप्रत्यक्षविरोधात् । उपजीव्योपजीवकयोरुपजीव्यं बलवदिति हि न्यायः । ननु यजमान-स्वरूपं न प्रत्यक्षविषयः शास्त्रीयत्वात्तद्भावस्य; तत्कथमुपजीव्यप्रत्यक्षविरुद्धा श्रुतिरिति चेत्; तर्हि प्रत्यक्षविरोधोऽपि कथम् । प्रत्यक्षाकारस्य प्रस्तराभेदप्रतिपादने निदर्शितेयमिति चेत्समं ममापीत्यत आह ॥ प्रत्यक्षस्येति ॥ सत्यं यजमानः प्रस्तर इति श्रुतिरुपजीव्यप्रत्यक्षविरोधात्प्रतीतार्थे न प्रमाण-मिति । तथाऽपि नोक्तदोषः । औतश्रुतिबाधकतयाऽस्माभिरुपन्यस्तस्यापि प्रत्यक्षस्य यजमानग्राहि प्रत्यक्षादविशेषात्; अस्याप्युपजीव्यत्वात् । प्रत्यक्षावगतं हि जीवं त्वमित्यनूद्य तस्य तदसीति ब्रह्मता विधातव्या । तदनेनोपजीव्यप्रत्यक्षविरोध एवास्माभिर्हेतूकृत इति सूचितं भवति ।

### **वाक्यार्थचन्द्रिका**

ननु यजमानप्रस्तरभेदग्राहिप्रत्यक्षेण जीवेशभेदग्राहिप्रत्यक्षस्योपजीव्यत्वेन अविशेषप्रतिपादनमसङ्गतम् । प्रत्यक्षविरोधमात्रस्यैव प्रतीतार्थपरित्यागप्रयोजकत्वाभ्युपगमे सिद्धान्तितं प्रत्यनिष्टाभावेन दृष्टान्तदार्ष्टान्तिकयोरुपजीव्यत्वेन विशेषस्य परेण शङ्कितुमशक्यत्वात्प्रत्यक्ष विरोध-मात्रस्याप्रयोजकत्वे नियामकाभावेनोपजीव्यप्रत्यक्षविरोधस्याप्यप्रयोजकत्वमिति वक्तुं शक्यत्वाच्च यजमानप्रस्तरवाक्यं प्रति प्रत्यक्षे उपजीव्यत्वस्य प्रतिषेध्यसमर्पकत्वरूपस्यातिप्रसञ्जकतया शङ्कितुमशक्य त्वाद्धर्मिग्राहकत्वरूपस्य तस्य तत्रासम्भवाच्चेत्यतः प्रत्यक्षविरोधमात्रस्य प्रतीतार्थपरित्यागप्रयोजक-त्वाभ्युपगमे सिद्धान्तिनं प्रत्यनिष्टप्रसङ्गादुपजीव्यतद्विरोधप्रयोजकतायाश्च न्यायबलसिद्धत्वात्सिद्धा-न्त्यभिमतप्रत्यक्षविरोधन्यायेनैवोपजीव्यत्वस्यापि सूपपादकत्वादुपजीव्यत्वेन प्रसक्तविशेषनिरासाय प्रवृत्तं भाष्यं सङ्गततरमित्याशयेनावतारयति ॥ स्यादेतदिति ॥ नन्विति ॥ न च यजमानप्रस्तरभेद-ग्राहिप्रत्यक्षविरोधं वदतः सिद्धान्तिनो यजमानस्वरूपं न प्रत्यक्षविषय इति शङ्का निर्दलेति वाच्यम् । उपजीव्यत्वस्य प्रकारान्तरेणासम्भवात् । धर्मिग्राहकत्वेनैव तद्वाच्यमित्युपजीव्यत्वोक्तौ साक्षाद्यजमान-स्वरूपग्राहकत्वलाभवद्यजमानप्रस्तरभेदग्राहकत्वोक्तौ न तल्लाभः । भेदनिरूपकतया धर्मिस्वरूप-विषयीकरणस्य स्मृतप्रतियोगिविषयीकरणवत्स्मरणमात्रेणोपपत्तेरिति मन्यमानस्येव यजमानप्रस्तरवाक्यं प्रति प्रत्यक्षस्योपजीव्यत्वं परमुखेनैव दृढीकर्तुं प्रवृत्तस्य सिद्धान्तिनोऽपि युक्तैव शङ्का । अत एव तर्हीति परिहारवाक्यस्य भेदप्रत्यक्षे प्रतियोगिन इव स्मरणमात्रेण धर्मिणोऽविषयत्वं सिद्धान्तिना त्वया न वक्तुं शक्यम् । अतिप्रसङ्गादपसिद्धान्ताच्च । धर्मिप्रत्यक्षस्य भेदप्रत्यक्षतन्त्रतायाः सिद्धान्तत्वात् । एवञ्च धर्मिणोऽप्रत्यक्षत्वे तद्भेदस्याप्यप्रत्यक्षत्वात्तद्विरोधोक्तिरनुपपन्नेत्याशयो वर्णनीय इति ध्येयम् । कथमिति ॥ तथा च न तद्विरोधेन प्रतीतार्थपरित्यागे यजमानप्रस्तरवाक्यनिदर्शनं युक्तमिति भावः । यद्वा यजमानप्रस्तरभेदग्राहकत्वमात्रेण प्रत्यक्षविरोधसम्भवेऽपि नोपजीव्यप्रत्यक्षविरोधसम्भवः । धर्मि-ग्राहकत्वेनैवोपजीव्यत्वस्य वक्तव्यत्वात् । यजमानत्वविशिष्टस्यैव धर्मित्वात् । यजमानत्वस्य च दीक्षाव्रतग्रहणजन्यसंस्कारविशेषरूपस्यातीन्द्रियत्वेन प्रत्यक्षाविषयत्वेन प्रत्यक्षस्योपजीव्यत्वासम्भव इति शङ्काशयः । तर्हि भेदप्रत्यक्षे धर्मिभाननियमाद्यजमानरूपधर्म्यग्रहणे तद्भेदप्रत्यक्षस्याप्यनुपपत्तिरेवेति तर्हीत्युत्तरवाक्याशयः । प्रत्यक्षाकारस्य धर्मित्वाभ्युपगमेन प्रत्यक्षविरोधोपपादने च तादृशाकार विशिष्ट-धर्मिग्राहकत्वेनैवोपजीव्यत्वमपीति तद्विरोधाऽपि सूपपाद एवेति तदुत्तरवाक्याशयः । एवं च परमुखेनैव धर्णिस्वरूपविशेषविवेचनायेमे शङ्कासमाधाने इति द्रष्टव्यम् । प्रत्यक्षस्याविशेषत इति सामान्यवाक्ये उपजीव्यत्वस्य प्राबल्याप्रयोजकत्वात्प्रत्यक्षयोरविशेष इत्यभिप्रायस्योपजीव्यविरोधेनेत्युत्तर वाक्य-विरुद्धत्वात् । उपजीव्यत्वस्य यजमानभेदग्राहिप्रत्यक्षेप्यभावात्प्रत्यक्षयोरविशेष इत्यभिप्रायस्य च वक्ष्यमाणोपजीव्यसार्वज्ञादिवाक्यप्रायपाठविरोधात्पूर्वपक्षिणा दृढमुपपादितत्वाच्च तथाभिप्रायवर्णनानौ-चित्यात्प्रकृतप्रत्यक्षस्याप्युपजीव्यत्वाभ्युपगमेनैवा विशेषमुपपादयति ॥ सत्यमित्यादिना ॥ नन्वेता-वताऽपि प्रत्यक्षविरुद्धत्वस्य हेतोः परमेश्वरनिर्दोषतावाक्ये व्यभिचारः कथं परिहृत इत्यत आह ॥ तदनेनेति ॥

### **परिमल**

चतुर्थपादमवतारयितुं शङ्कते ॥ स्यादेतदित्यादिना ॥ सिद्धान्ती चोदयति ॥ ननु यजमानेति ॥ तद्भावस्येति ॥ यजमानभावस्येत्यर्थः । दीक्षारूपसंस्कारोपेतत्वरूपं यजमानत्वम् । तच्च दीक्षावबोधकशास्त्रगम्यमिति भावः । पूर्वपक्ष्येव पृच्छति ॥ तर्हीति ॥ सिद्धान्ती समाधानमाह ॥ प्रत्यक्षाकारस्येति ॥ निदर्शितेति ॥ ‘यजमानप्रस्तरत्वं यथा नार्थः श्रुतेर्भवेदि’त्यनेन दृष्टान्तितेत्यर्थः । ममापीति ॥ उपजीव्यविरोधादेव प्रस्तरश्रुतेः प्रतीतार्थत्याग इति वादिन इत्यर्थः । आकारग्राहिण एव प्रत्यक्षस्योपजीव्यत्वात् । ऐक्यवाक्ये तु नोपजीव्यप्रत्यक्षविरोध इति भावः । प्रस्तरवाक्यवैषम्ये वाचस्पत्याद्युक्तमन्यदपि प्रत्यक्षस्य बाध्यत्वे बाधकोक्तिप्रस्तावे न्यायामृते निरस्तं बोध्यम् ।

### **यादुपत्यं**

शास्त्रीयत्वात्तद्भावस्येति ॥ स्वरूपमात्रस्य प्रत्यक्षत्वेऽपि यजमानत्वाकारस्य कर्मानुष्ठाननिबन्धनस्य दीक्षादिविध्यधीनत्वेन शास्त्रीयत्वादित्यर्थः ॥

### **श्रीनिवासतीर्थीया**

प्रतीतार्थपरित्याग इति ॥ येन समः समाधिः स्यादिति भावः ॥ प्रत्यक्षविरोधेनेति ॥ रामकृष्णादिदोषग्राहिप्रत्यक्षविरोधेनेत्यर्थः ॥ प्रसङ्गादिति ॥ भवन्मत इति शेषः ॥ इति हि न्याय इति ॥ प्रकृते तु तत्त्वमसीति वाक्येनोपजीव्यप्रत्यक्षविरोध इत्याशयः । यजमानः प्रस्तर इति श्रुतेर्नोपजीव्यप्रत्यक्षविरुद्धेति सिद्धान्ती शङ्कते ॥ नन्विति ॥ शास्त्रीयत्वादिति ॥ दीक्षा-विशेषनिबन्धनस्य यजमानस्य शास्त्रीयत्वेनातीन्द्रियत्वादित्यर्थः । श्रुतिर्यजमानः प्रस्तर इति श्रुतिः । तथा च किं नामोपजीव्यप्रत्यक्षविरोधादित्युक्तमसदिति भावः । पूर्वपक्ष्युत्तरमाह ॥ तर्हीति ॥ यजमानः प्रस्तर इति श्रुतेरुपजीव्यप्रत्यक्षविरोधाभावे प्रत्यक्षेण विरोधतो यजमानः प्रस्तरत्वं यथा नार्थः श्रुतेर्भवेदिति यजमानः प्रस्तर इति श्रुतेः प्रत्यक्षविरोधोऽपि भवद्भिः कथमुक्त इत्यर्थः । याजमान्यस्य शास्त्रीयत्वेन तत्र प्रत्यक्षाप्रवृत्तेरिति भावः । सिद्धान्ती पुनराशङ्कते ॥ प्रत्यक्षाकारस्येति ॥ प्रत्यक्ष-सिद्धकरचरणाद्याकारस्यैवोप जीव्यत्वमङ्गीकृत्य तस्यैव प्रस्तराभेदबोधने उपजीव्यविरोधो मयाऽप्युच्यत इत्यर्थः । तत्त्वमस्यादिवाक्ये तु नैवमिति नोपजीव्यप्रत्यक्षविरोध इति भावः ॥ उक्तदोष इति ॥ प्रकृते उपजीव्यप्रत्यक्षविरोधो नास्तीत्युक्तप्रायो दोष इत्यर्थः ॥ हेतूकृतेति ॥ तत्त्वमस्यादिवाक्यं न प्रतीतार्थमुपजीव्य प्रत्यक्षविरुद्धत्वादित्यनुमाने हेतुः कृत इत्यर्थः ॥

### **वाक्यार्थरत्नमाला**

प्रतिपादनमसङ्गतमिति । प्रतिपादनपरं प्रत्यक्षस्याविशेषत इति भाष्यमसङ्गतमित्यर्थः । अनिष्टप्रसङ्गादिति । परमेश्वरावतारेत्यादिमूलोक्तानिष्टसत्त्वादित्यर्थः । अनिष्टाभावेनेति शङ्कापरिहारोऽयम् । अनिष्टसत्त्वादिति पाठस्तु स्वरस एव । वदतः सिद्धान्तिन इति । अनेन ननु यजमानेति वाक्यं सिद्धान्ती शङ्कत इत्यवतारणीयमिति सूचितम् । निर्दलेति । यजमानस्वरूपस्य प्रत्यक्षाविषयत्वे यजमानप्रस्तरभेदग्राहकत्वस्यैवानुपपत्तिः । तदविषयकत्वेऽपि तद्भेदग्राहकत्वोपपादकप्रकाररूपदलाभावादित्यर्थः । अत एव भेदनिरूपकतयेत्यादिनोत्तरत्र दलकथनम् । धर्मिप्रत्यक्षस्य भेदप्रत्यक्षं प्रति प्रयोजकतायाः सिद्धान्तिनाऽङ्गीकारात्कथं साक्षाद्यजमान-स्वरूपग्राहकत्वालाभ इत्यतः सिद्धान्तिनापि भेदग्रहणोपयोगितया धर्मिविषयीकरणमात्रमभ्युपगम्यते तस्य च स्मरणमात्रेणाप्युपपत्त्या धर्मिस्वरूपग्राहकत्वाप्राप्तिरित्याह भेदनिरूपकतयेति । इति मन्यमानस्येवेत्यनेन तथा मन्यमानस्य तु शङ्का युक्तैव । सिद्धान्त्यपि तथा मत्वैव शङ्कां करोति । न च प्रयोजनाभाव इत्यत उक्तं यजमानेत्यादि प्रवृत्तस्येत्यन्तम् । प्रयोजनस्य सत्त्वादन्यमतावलम्बनं युक्तम् । तथा च प्रत्यक्षविरोधोक्तयैव भेदग्राहिप्रत्यक्षस्य धर्मिग्राहकत्वप्राप्तावपि तदनभ्युपगमेनोपजीव्यत्वाभाव इति शङ्का प्रवृत्तेत्यङ्गीकारे तर्हि प्रत्यक्षेत्युत्तरग्रन्थानुपपत्तिः । उक्तशङ्कोपमर्दस्य तत्राप्रतीतेरित्यत आह अत एव तर्हीतीति । अन्यमतावलम्बनेनोक्तशङ्काप्रवृत्तिसिद्धेरेव तद्दूषणावसरे अन्यमतावलम्बनानु-पपत्त्यादिप्रतिपादनादिकं सङ्गतमिति तदभिप्रायकतयोत्तरवाक्यं योजनीयमित्यर्थः । ननु स्वरीत्या शङ्काया अयोगादेवान्यमतावलम्बने उक्ते सति नापसिद्धान्त उद्भावयितुं शक्य इत्यपरितोषादाह यद्वेति । यजमानरूपेति । संस्कारविशेषरूपयजमानत्वविशिष्टं यत्तद्रूपो यो धर्मीति योज्यम् । प्रत्यक्षाकार-रूपधर्मिग्राहकत्वेनैवेति वक्तव्ये रूपपदस्थाने विशिष्टपदमाकाराकारिणोरभेदाभिप्रायेण मूले आकारस्येत्येवोक्तमिति मूलाभिप्रायं व्यञ्जयितुम् । वस्तुतस्त्वाकाररूपधर्मीत्येव विवक्षितमित्यदोषः । तदुत्तरेति । प्रत्यक्षाकारस्येत्युत्तरेत्यर्थः । विरुद्धत्वादित्यस्य तथाऽभिप्रायवर्णनानौचित्यादित्युत्तरेण सम्बन्धः । उक्तोपजीव्यत्वस्य प्राबल्याप्रयोजकत्वात्प्रत्यक्षयोरविशेषत इति व्याख्यानं न सम्भवतीत्यनेन सूचितम् । एवमुत्तरत्रापि । निर्दोषतेति । अवतारस्याप्युपलक्षणमिदम् ।

