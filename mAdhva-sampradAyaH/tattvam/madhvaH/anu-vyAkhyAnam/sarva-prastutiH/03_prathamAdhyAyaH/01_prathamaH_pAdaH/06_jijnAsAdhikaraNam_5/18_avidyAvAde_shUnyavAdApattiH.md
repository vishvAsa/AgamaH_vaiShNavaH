+++
title = "१८ अविद्यावादे शून्यवादापत्तिः"

+++


## अविद्यादुर्घटत्वं चेत्स्यादात्माऽपि हि तादृशः

**अविद्यावादे शून्यवादापत्तिः**

## **अनुव्याख्यानम्**

***अविद्यादुर्घटत्वं चेत्स्यादात्माऽपि हि तादृशः ॥***

### **सुधा**

स्यादेतत् । अस्ति तावदविद्या । सा च दुर्घटघटनास्वभावा । यथोक्तम् ‘दुर्घटत्व- मविद्याया भूषणं न तु दूषणम् । कथञ्चिद्घटमानत्वेऽविद्यात्वं दुर्घटं भवेत् ॥’ इति । तथा चानुपपत्तिः कथं तत्स्वरूपापलापाय प्रभवतीति ॥ अत्र वक्तव्यम् । किमविद्या दुर्घटसुघटघटनास्वभावा वोत दुर्घटैकस्वभावा वा । नाद्यः । सुघटांशेऽविद्यात्वाभावप्रसङ्गात् । द्वितीये दोषमाह ॥ अविद्येति ॥ अविद्याया दुर्घटत्वं चेत्स्वभाव इति शेषः । हिशब्दस्तस्मादित्यर्थे । तादृशोऽविद्यासदृशः । मिथ्येति यावत् ॥ अयमर्थः । यद्यविद्या दुर्घटैकस्वभावा स्यात्तदा साधिष्ठाना ससाक्षिका च न स्यात् । तथात्वे सुघटत्वप्रसङ्गेनाविद्यात्वाभावप्रसङ्गात् । ततश्चात्माभावेन शून्यवादापत्तिरिति ॥ नन्वीश्वरशक्तिरपि कथम् । यावत्प्रमाणसिद्धं तावतः सुघटस्य दुर्घटस्य वा घटनायां पटुरिति ब्रूमः । न चैवं त्वया वक्तुं शक्यत इत्युक्तम् ॥ सर्वस्यापि सुघटस्यापन्हवोऽनेनातिप्रसङ्गेनोपलक्षितो बोद्धव्यः ।

### **वाक्यार्थचन्द्रिका**

ननु भावरूपाज्ञानस्वरूपोपादाने यदि न विप्रतिपत्तिरपि तु मत्पक्षे तदनुपपत्तिकथन एव तात्पर्यं तर्हि तवेव ममापि तत्परिहारोपायोऽस्तीत्याशङ्कते ॥ स्यादेतदिति ॥ यद्वा भावरूपाज्ञानमङ्गीकृत्य पारमेश्वराचिन्त्याद्भुतशक्तिमाश्रित्याविद्यानुपपत्तिपरिहारापेक्षयाऽविद्याचिन्त्याद् अद्भुतशक्त्यैव तत्परिहारे लाघवमिति गूढाभिसन्धिः शङ्कते ॥ स्यादेतदिति ॥ अत एव पूर्वपक्षि-सिद्धान्तिनौ स्वाशयं नन्वित्यादिनोद्घाटयिष्यत इति द्रष्टव्यम् । दुर्घटा विचारासहा या घटनोपपत्तिः सा स्वभावो यस्याः सा तथा । दुर्घटत्वमनुपपद्यमानत्वम् । विचारासहिष्णुत्वमिति यावत् । भूषणं स्वरूपसंपादकम् । दूषणं स्वरूपहानिकरम् । कथञ्चित्केनापि प्रकारेण । घटमानत्वे विचारसहिष्णुत्वे । अविद्यात्वं विचारासहिष्णुत्वम् । तदुक्तम् ।

‘नन्वविद्या स्वयंज्योतिरात्मानं ढौकते कथम् ।

कूटस्थमद्वितीयं च सहस्रांशुं यथा तमः ।’ इत्याशङ्क्य

‘सेयं भ्रान्तिर्निरालम्बा सर्वन्यायविरोधिनी ।

सहते न विचारं सा तमो यद्वद्दिवाकरम् ।

अविद्याया अविद्यात्वमिदमेवात्र लक्षणम् ।

यद्विचारासहिष्णुत्वमन्यथा वस्तु सा भवेत् ॥’ इत्यादि ॥

तथा चेति ॥ स्वरूपोपपादिकायास्तदपलापकत्वानुपपत्तेरित्याशयः । उदाहृतसंमतिवशाद् दुर्घ टैकस्वभावत्वस्य पराभिप्रेततालाभेऽप्युपक्रमे सामान्योक्तेर्दुर्घटत्वस्य भूषणत्वांशे सिद्धान्तसंमति-रस्तीत्याशयेनाप्युदाहरणोपपत्तेः । शङ्कितरि संमतिश्लोकोक्तसर्वाङ्गीकारस्य निश्चेतुमशक्यत्वेन भाष्योक्त-दूषणस्य चोभयस्य भावत्वपक्षेऽनुपपत्त्या परोक्तसामान्यं विकल्प्योभयस्वभावत्वपक्षं तदुदाहृत-संमत्युक्तयुक्त्यैव निरस्य द्वितीयपक्षनिराकरणपरतया भाष्यं योजयितुमाह ॥ अत्रेति ॥ तथा चेत्युक्ताभिप्रायव्यञ्जनाय भाष्यपदमनूद्य विग्रहं प्रदर्शयन्नेव शेषं पूरयति ॥ अविद्याया इति ॥ प्रसङ्गोप-पादकानुक्त्या न्यूनतां परिहरति ॥ हीति ॥ प्राधान्यप्रकृतदुर्घटत्वस्य न तच्छब्दपरामर्शविषयता किन्तु योग्यतयोपसर्जनीभूताया अप्यविद्याया एवेत्याह ॥ तादृश इति ॥ सादृश्यस्यानेकधा संभवाद्विवक्षित-माह ॥ मिथ्येति ॥ नन्वप्रयोजकतेष्टापादनता च तर्कस्येत्यतो मध्ये आपाद्यमध्याहृत्य तदप्रयोजकता-परिहाराय हिशब्दसूचितयुक्तिं संयोज्य द्वितीयदूषणनिरासाय तर्कफलं वक्तुमाह ॥ अयमर्थ इति ॥ ईश्वरशक्तेरघटितघटनास्वभावत्वस्य त्वयाऽप्यभ्युपगमात्तत्राप्यतिप्रसङ्गसाम्यमित्याशयेन प्रतिबन्दीं गृह्णाति ॥ नन्विति ॥ सिद्धान्ती स्वाशयं तावदाविष्करोति ॥ यावदिति ॥ तर्हि शशविषाणादिकमपि स्यादित्याशङ्कानिरासायैतत् । फलोपधानाभिप्रायेण चेदम् । अतो न शक्तोऽपि ह्यन्यथाकर्तुमित्यादिना विरोध सति ज्ञेयम् । इदानीं प्रतिबन्दीं मोचयति ॥ न चैवमिति ॥ उक्तमिति ॥ तथात्वे सुघटत्वप्रसङ्गेनेत्यादिनेति शेषः । स्यादविद्यात्वमात्मन इत्यतिप्रसङ्गसंग्रहायाह ॥ सर्वस्यापीति ॥

### **परिमल**

इत्युक्तमिति ॥ सुघटांशेऽविद्यात्वाभावप्रसङ्गादिति ग्रन्थेनोक्तमित्यर्थः ॥ सर्वस्यापि सुघटस्येति ॥ अविद्याया दुर्घटैकस्वभावत्वे तन्मयस्यापि तथात्वापत्त्या घटस्य पृथुबुध्नोदराकारता पटस्यातानवितानात्मकता ज्ञानेच्छादेः सविषयकतेत्यादि न स्यादित्येवं द्रष्टव्यमित्यर्थः ॥

### **यादुपत्यं**

दुर्घटत्वमिति ॥ विचारासहिष्णुत्वमित्यर्थः । भूषणं तत्स्वरूपाविरोधि दूषणं तत्स्वरूपोपमर्दकम् ॥ अविद्यात्वं दुर्घटमिति ॥ तदुक्तम् । ‘अविद्याया अविद्यात्वमिदमेव हि लक्षणं यद्विचारासहिष्णुत्वमि’ति । नन्वीश्वरशक्तिरपि किं दुर्घटसुघटघटनास्वभावा किंवा दुर्घटैकस्वभावा । आद्ये गवीव शशेऽपि विषाणं जीव इवेश्वरेऽपि प्रकाशाप्रकाशौ च कुतो न घटयेत् । द्वितीये सुघटस्य तदविषयत्वेनेश्वरशक्तेरसर्वविषयकत्वप्रसङ्गः । ईश्वरे युगपदणुत्वमहत्त्वघटकत्ववत्सुखज्ञानादिसर्व-विरुद्धधर्मघटकता च स्यादित्यभिप्रेत्याक्षिपति ॥ नन्वीश्वरशक्तिरपीति ॥ यावत्प्रमाणसिद्धमिति ॥ तथा च न पूर्वोक्तातिप्रसङ्ग इति भावः ॥ न चैवं त्वयेति ॥ प्रमाणसिद्धोपपादकत्वस्य सुघटोप-पादकत्वस्य चाविद्यायामनङ्गीकारादिति भावः ॥ अनेनातिप्रसङ्गेनेति ॥ ‘स्यादात्माऽपि हि तादृश’ इत्यनेनेत्यर्थः ॥

### **श्रीनिवासतीर्थीया**

दुर्घटसुघटघटनेति ॥ उभयघटनास्वभावेत्यर्थः ॥ दुर्घटैकेति ॥ स्वयं दुर्घटैकस्वभावा दुर्घटैकघटनास्वभावा चेत्यर्थः ॥ सुघटांश इति ॥ सुघटस्याविद्योपपाद्यत्वाभावेन तदंशेऽविद्याया अविद्यात्वं सुघटोपपादकस्वभावत्वरूपाविद्यात्वं न स्यादित्यर्थः । ससाक्षिका द्रष्टृपुरुष सहिता ॥ सुघटत्वप्रसङ्गेनेति ॥ साधिष्ठानत्वससाक्षिकत्वाभ्यामुपपाद्यत्वेन सुघटत्वप्रसङ्गेन दुर्घटैक-स्वभावत्वरूपाविद्यात्वाभावप्रसङ्गादित्यर्थः । हिशब्दस्तस्मादित्यर्थ इत्युक्तमध्याहारेण तदर्थमाह ॥ ततश्चात्माभावेति ॥ तस्मादित्यर्थकहिशब्दार्थानुवादस्ततश्चेत्यनेन कृतः । आत्मनो मिथ्यात्वादित्यर्थः । अविद्याधिष्ठानत्वेन तत्साक्षित्वेन चात्मसिद्धिर्वाच्या । अविद्यायाश्च साधिष्ठानत्वे ससाक्षिकत्वे वाऽविद्यात्वानुपपत्तौ सत्यामात्मासिद्धिप्रसङ्गेन तदभाव एव प्राप्त इति भावः ॥ कथमिति ॥ ईश्वराचिन्त्यशक्तिरपि दुर्घटसुघटोभयघटनास्वभावा चेत्तर्हि सुघटस्यांशस्याचिन्त्यशक्त्युपपाद्यत्वाभावेन तस्याः सर्वविषयकत्वभङ्गः । दुर्घटोपपादकत्वैकस्वभावा चेत् । शशविषाणमपि घटयेदित्यर्थः ॥ सुघटस्येति ॥ न च सुघटस्याचिन्त्यशक्त्युपपाद्यत्वायोग इति वाच्यम् । प्रमाणप्रमितत्वादिति भावः ॥ न चैवं त्वयेति ॥ अविद्याया दुर्घटघटनैकस्वभावत्वाङ्गीकारादिति भावः ॥ सर्वस्यापीति ॥ घटस्यापि मृदभावे उत्पत्तिः स्यात् । अविद्याया अकारणकार्योत्पत्तिरूपदुर्घटघटकत्वादिति भावः ।

### **वाक्यार्थरत्नमाला**

स्वभावाज्ञानवादस्येत्येतदवताररूप किञ्च न वयं भावरूपेत्यादि मूलोक्तभाष्यतात्पर्योपरि शङ्कापरतयोत्तरग्रन्थमवतारयति ननु भावरूपेति । ममापि तत्परिहारोपाय इति । यथा तवाज्ञानं प्रकाशात्मकजीवचैतन्ये विद्यमानेऽपि परमेश्वराचिन्त्याद्भुतशक्तयुपबृंहितत्वाद् ब्रह्मादिप्रकाशप्रतिबन्धकं युक्तमिति ब्रह्मादिविषयकमज्ञानमित्यत्र प्राप्तानुपपत्तिपरिहारोपायोऽस्ति तथा ममाप्याश्रयाविषयप्रमाणादिभिर्विचारासहस्याप्यज्ञानस्य तादृशविचारानुपपत्तिरूपं यद्दूषणं तद् भूषणमेवेति तत्स्वाभिमताज्ञानस्वरूपापलापहेतुर्नेत्येवं तदनुपपत्तिपरिहारोपायोऽस्तीत्यर्थः । इति गूढाभिसन्धिरिति । एतच्च नन्वीश्वरशक्तिरपि कथमित्येतदुत्तरमूलटीकोपपादनावसरे विवरिष्यते स्वाशयमिति । एतदपि तत्रैव स्पष्टीभविष्यति इति । दुर्घटघटनेत्यत्र दुर्घटस्य घटनेत्यर्थो न परसंमतेः । दुर्घटत्वमित्यादिसंमत्या विरोधात् । दुर्घटैकस्वभावेत्याद्युत्तरग्रन्थाप्रवृत्तिप्रसङ्गाच्च । किन्तूक्तो-भयानुसारेणाविद्याया एव विचारासहत्वरूपदुर्घटत्वप्रतिपादनमुखेन शङ्केति दर्शयन् कर्मधारयमाश्रित्य व्याचष्टे दुर्घटा विचारासहेति । संमतिश्लोकं व्याचष्टे दुर्घटत्वमित्यादिना । तदुक्तमितीत्यत्रेति शेषः । उपपाद्यमेतत् । किमविद्यादुर्घटेत्यादिविकल्पो न युज्यते । परेण दुर्घटैकस्वभावत्वप्रापकसंमत्युदाहरणेन तत्पक्षस्यैव पराभिप्रेततया प्राप्तेः ।

न चोपक्रमे दुर्घटघटनेति सामान्योक्तेर्विकल्पप्रापकत्वमिति वाच्यम् । सामान्योक्तावपि संमत्युदाहरणानन्तरं विशेषविषयत्वसिद्धौ विकल्पोत्थानायोगात् । अस्तु वा तदुत्थानं तथापि विकल्प-द्वयनिरासकतया भाष्ययोजनां विहाय दुर्घटैकस्वभावत्वरूपद्वितीयपक्षमात्रनिरासपरतया तद्योजनायां निमित्ताभाव इत्येताः शङ्का निराकुर्वन् विकल्पोत्थानादिकमुपपादयति उदाहृतसंमतीत्यादिना । सामान्योक्तेरिति । परोक्तसामान्यं विकल्प्येत्युत्तरेण सम्बन्धः । तथा च पराभिप्रेतत्वमनादृत्य सामान्योक्तिं पुरस्कृत्य विकल्पोत्थानमित्युक्तं भवति । संमत्युदाहरणमन्यथासिद्धमिति न तद्विशेषपर्यवसाननिर्णायकमित्याह दुर्घटत्वस्येति । तर्हि भाष्यं विकल्पद्वयनिरासपरतया कुतो न योजितमित्याशङ्कापरिहारो भाष्योक्तेति । अनुपपत्त्येत्यस्योभयस्वभावत्वपक्षमित्यादिना सम्बन्धः । तथा चेत्युक्तेति । तथा चानुपपत्तिः कथमिति प्रागुक्तस्याविद्यादुर्घटत्वं चेदिति भाष्यस्थशङ्काभिप्रायस्य व्यञ्जनायेत्यर्थः । प्रसङ्गोपपादकेति । अविद्यादुर्घटत्वाङ्गीकारमात्रस्यात्ममिथ्यात्वाङ्गीकारप्रयोजकत्वा-प्रतीतेरिति भावः । अनेन साधिष्ठानेत्यादिकमापाद्यमुक्तवा तथात्व इत्येतत्प्रसङ्गोपपादकतया मूलेऽभिहितं हिशब्दार्थ इति सूचितं भवति । अविद्याया एवेति । बुध्या विवेचिताया इति योज्यम् ।

अघटितघटनास्वभावत्वस्येति । अघटितानि यानि कार्याणि तेषां या घटना तत्संपादकत्वं तत्स्वभावत्वस्येत्यर्थः । त्वयाऽपीत्यस्याज्ञानदुर्घटत्वं मत्पक्षे उपपादयतापीत्यर्थः । तत्रापीति । परमेश्वरशक्तेरघटितघटनास्वभावत्वमङ्गीकृत्य तयाऽघटितकार्याङ्गीकारेऽपीत्यर्थः । अतिप्रसङ्गेति । तर्हि तथाविधशक्तयाऽघटितं शशविषाणादिकमपि संपाद्येतेत्यतिप्रसङ्गप्राप्तेरविद्याङ्गीकारेश्वरशक्तयङ्गीकार-पक्षयोः साम्यमित्यर्थः । ततश्च तदङ्गीकारोऽप्यनुपपन्न इत्याशयः । अनेन शक्तिरपीत्यपिपदार्थः । कथं पदार्थश्चोक्तो भवति । नन्वेवं टीकोक्तरीत्या मूलाशयो न वर्णयितुं शक्यते । तथा हि । अविद्याया आश्रयविषयाद्यभावेनानुपपत्तिप्रतिपादने सिद्धान्तिना कृते सति पूर्वपक्षी आश्रयाद्यभावप्रयुक्तानु-पपत्तिरविद्याया विचारासहत्वरूपदुर्घटत्वस्वभावकतया तत्स्वभावसंपादिकैव न तु तदपलापिकेति तदनुपपत्तिव्युत्पादनं व्यर्थमिति स्यादेतदित्यादिना शङ्कितवान् । तदनन्तरमत्र वक्तव्यमित्यादिना अभिप्रेतानभिप्रेतपक्षद्वयं विकल्प्याद्यं बहिरेव प्रदूष्य दुर्घटैकस्वभावत्वरूपपूर्वपक्ष्यभिप्रेतद्वितीयपक्ष-दूषणपरतया अविद्यादुर्घटत्वं चेदित्येतद्भाष्यं योजयित्वा तर्ह्यात्मापि मिथ्या स्यादित्यादिरूपेणाविद्याया दुर्घटस्वभावत्वाङ्गीकारे तत्स्वरूपस्याधिष्ठानसाक्षिसापेक्षताभावेनाधिष्ठानत्वादिना आत्मनोऽनङ्गी-कर्तव्यत्वप्रसङ्गादिति दूषणं तदाशयतया वर्णितवान् । तदुपरि हि नन्वीश्वरेति शङ्काग्रन्थः प्रवृत्तः । तत्र च यद्यविद्याया दुर्घटस्वभावत्वे आत्मापि मास्त्वित्यतिप्रसङ्ग आयातीति विचारासहत्वस्वभावत्वं तस्या अङ्गीकर्तुं नोचितमित्युच्यते तर्हि परमेश्वरशक्तिरपि दुर्घटस्वभावाङ्गीकर्तुमनुचितेत्यहमपि वदामि । तत्स्वभावत्वे तस्या अप्याश्रयत्वेन परमेश्वरानपेक्षतया परमेश्वरानङ्गीकारप्रसङ्गात् । तथा चातिप्रसङ्ग-साम्यादविद्यावदीश्वरशक्तिरपि दुर्घटस्वभावा नाङ्गीकार्या । यदि च साङ्गीक्रियते भवता तर्हि तथाविधा-विद्यापि मयाऽङ्गीकर्तुमुचितेति भावः प्रतीयते । स्वयमघटमानत्वे प्रकृते सति अघटितकार्यघटकत्वे प्रतिबन्धानवकाशात् । न च यावत्प्रमाणसिद्धमिति मूले कार्यपुरस्कारेणैव परिहारात्तदनुसारेण शङ्कावाक्याशयवर्णनमिति वाच्यम् । पूर्वग्रन्थाननुसारितया तद्वाक्यस्याप्युक्तार्थत्वस्य विचार्यतयै-तदर्थोपष्टम्भकत्वानुपपत्तेः । अत एव सिद्धान्ती स्वाशयमिति टीकास्थावतारोऽपि दुर्घटः । यदपि न चैवं त्वयेति मूलम् । तदप्यसङ्गतमेवाभाति । न ह्यविद्यायां प्रागघटितकार्यसंपादकत्वप्रसक्तिरस्ति । येन परेण तस्मिन्नुक्ते सुघटत्वापत्तिर्वक्तव्यतया प्रसज्येत । प्रत्युताविद्यास्वरूप एव साधिष्ठानत्वाद्यङ्गीकारे सुघटत्वापत्तिरुक्ता । सर्वस्यापि सुघटस्येति तदुत्तरवाक्यमपि पूर्वग्रन्थेऽविद्यादुर्घटत्वप्रकृततामावेदयति । तत्कथमेतट् टीकाकारीयाशयवर्णनं नन्वित्यादिग्रन्थस्य । किञ्च स्यादेतदित्येतदवतारावसरेऽविद्याद्भुत-शक्तयैव तत्परिहारे लाघवमिति गूढाभिसन्धेरुक्ततया तस्य चोक्तप्रतिबन्धाशयविरोधः । तत्र साम्य-परिहाराय लाघवोपन्यासात् । अपि च गूढाभिसन्धिरपि यावत्प्रमाणमित्यादिमूलाननुगुण एव । अविद्याङ्गीकारे प्राप्तानुपपत्तिपरिहारोऽविद्याद्भुतशक्तयैव तर्ह्यस्त्वित्येतच्छङ्काया अपरिहारात् । अत एव पूर्वपक्षिसिद्धान्तिनौ स्वाशयमिति पूर्वटीकापि दुर्घटा यदि तु कश्चिद्ब्रूयात् । प्रक्रमानुसारेणेश्वरशक्ति-दुर्घटत्वाक्षेप एवायमिति । तन्न । यावत्प्रमाणेत्युत्तरवाक्यविरोधात् । न चैवं त्वयेति तदुत्तरवाक्यस्या-सङ्गततापत्तेश्च । किञ्चाविद्यावद् दुर्घटत्वं परमेश्वरशक्तौ सिद्धान्तिना नाङ्गीकृतम् । विषयाश्रय-प्रमाणाद्यनुपपत्तेरस्वीकारात् । प्रत्युत तदुपपत्त्या तद्दुर्घटत्वस्याभावेन प्रतिबन्धानवकाश एव । तस्मा-दयुक्तमेतदिति चेदत्र ब्रूमः । यत्तावदुक्तं स्यादेतदित्यादिशङ्काग्रन्थेऽविद्याया एव विचारासहत्व-माशङ्कितम् । अत्र वक्तव्यमित्यादि सिद्धान्तग्रन्थे च तद्विचारासहत्वरूपदुर्घटत्वाङ्गीकारेऽधिष्ठानत्वादिना आत्मापेक्षा न स्यादित्येवमपि प्रसङ्ग उक्त इति । तत्तथैवेति वदामः ।

न चैवं सति नन्वीश्वरेति ग्रन्थेऽपि ईश्वरशक्तेर्विचारासहत्वमेवाक्षेप्यमित्यघटितघटकत्वाक्षेपो न युज्यत इत्युक्तमिति वाच्यम् । आश्रयादिनिरासावसरे आव्रियमाणतया ब्रह्मस्वरूपतद्धर्मयोरङ्गीकारायोगस् तयोः प्रकाशमानतया आवृतत्वे तद्विरोधापत्त्या सिद्धप्रकाशनाशादिरूपावरणकृत्याभावेन तद्विषये आवरणानुपपत्तेरित्येवमावरणभूताज्ञानकार्यानुपपत्तिः प्रागभिहिता । तत्र दुर्घटत्वं भूषणं मन्यमानेना-श्रयाद्यनुपपत्तेरिव प्रकाशमाने आवृत्तिरूपदुर्घटकार्यघटकत्वानुपपत्तेरपि भूषणत्वस्योक्ततया आश्रयादि-सर्वांशेषु दुर्घटत्वे भूषणत्वेन परेणोक्ते तर्ह्यात्मापि न स्यादित्यतिप्रसङ्गाभिधानानन्तरं सिद्धान्तिनाऽ-घटितघटकतयाङ्गीकृतपरमेश्वरशक्तेरपि कथं दुर्घटकार्यसंपादकत्वपर्यवसायिकार्यतो दुर्घटत्वमङ्गीकर्तुं शक्यम् । तथात्वे तच्छक्तया शशविषाणादिकमप्यापद्येतेति परेण कार्यांशे दुर्घटत्वस्यैवाविद्याया-मिवेशशक्तावप्यतिप्रसङ्गपराहतत्वमित्याक्षिप्यत इति प्रागुक्तस्यैवाक्षेपलाभात् । तथा च प्रकृत एवाघटितघटकत्वांशे आक्षेपत्वप्राप्त्या नासङ्गतिशङ्का । सर्वप्रकारदुर्घटत्वविषये ईशशक्तिप्रतिबन्ध-नाभ्युपगमादेव परमेश्वरानपेक्षत्वादिप्रयुक्तातिप्रसङ्गस्यानाशङ्कनीयतयैतद्भावत्वासिद्धेश्च । सति चैवं यावत्प्रमाणसिद्धमित्याद्युत्तरमूलवाक्योक्तपरिहारोऽपि सङ्गततरः । ईशशक्तावघटितघटकत्व एवाति-प्रसङ्गस्याशङ्कितत्वे सति तत्परिहारस्यैव युक्तत्वात् । अत एव सिद्धान्ती स्वाशयमिति टीकावतारोऽपि सुघट एव । परेण दुर्घटत्वशरीरान्तर्गतकार्यतो दुर्घटत्वविवक्षयेशशक्तिप्रतिबन्दीं ग्रहीष्यामीति गूढाभि-सन्धिनाऽविद्यादुर्घटत्वं दूषणं नेति सामान्यतः प्रथमत आशङ्कितम् । तत्रातिप्रसङ्गे सिद्धान्त्यभिहिते सति यदीश्वरशक्तेरघटितघटकत्वं भवताऽङ्गीक्रियते तदप्ययुक्तमिति कार्यतो दुर्घटत्वांशे प्रतिबन्दी गृहीता । तत्र सिद्धान्तिना प्रतिबन्दीं मोचयिष्यामीति भावेन तावत्स्वाभिप्रायाविष्करणं यावत् प्रमाणेत्यनेन कृतम् । तथा च कथमेतट्टीकागतावतारस्य दुर्घटत्वम् । एवं कार्यतो विचारासहत्वरूप-दुर्घटत्वे प्रतिबन्द्युपादानादेव तन्मोचनाय न चैवं त्वयेत्यादिमूलं चोपपन्नमेव । यावत्प्रमाणेत्यस्मदुक्त-रीत्या अविद्याया दुर्घटसुघटघटकत्वाभ्युपगमे सुघटांशेऽविद्यात्वाभावापातादिति दूषणस्य प्रागुक्त-तयोक्तत्वोक्तिस्वारस्यस्यातिसुलभत्वात् । सर्वस्यापि सुघटस्येत्युत्तरमूलमप्येवं सति सङ्गतमेव । एतावत्परमवशिष्यते । स्यादेतदित्येतदवतारटीकायां भावरूपाज्ञानमङ्गीकृत्य पारमेश्वराचिन्त्याद्भुत-शक्तिमाश्रित्याविद्यानुपपत्तिपरिहारापेक्षया अविद्याऽचिन्त्याद्भुतशक्तयैव तत्परिहारे लाघवमिति गूढाभि-सन्धिः शङ्कत इत्युक्तत्वेनेह चेश्वरशक्तेरघटितघटनास्वभावत्वस्येत्यादिना साम्याशयेन प्रतिबन्दीं गृह्णातीत्युक्ततया तयोर्विरोधः । पूर्वग्रन्थे साम्यपरिहारायैव लाघववर्णनादिति । तदपि ग्रन्थाशयविदां सुपरिहार्यमेव । पूर्वोत्तरग्रन्थयोरेकप्रमेयकतया भावरूपाज्ञानेत्यतः प्रागीश्वरशक्तेरघटितघटनेत्यादिकं साम्यमित्यन्तं प्रवर्त्य न चैवं सति भवतोऽप्यनिर्णय इत्याशङ्कायां पूर्वपक्षिणो भावरूपेत्यादिलाघवोप-न्यासस्य प्रवृत्तेः प्राग्वर्णनं तावत्सिद्धम् । तथा अत्रापि पूर्वानुसारेण गुडजिह्विकात्वेन साम्याभिधानेऽपि वस्तुतस्तु न साम्यमपि । येन निर्णयः । किन्तु अविद्याद्भुतशक्तयङ्गीकारे लाघवमस्तीति भाव इत्यस्य ज्ञातुं शक्यतया विशिष्टप्रमेयप्रतिपादनमस्त्येव । तथा चैकप्रमेयपरत्वात्पूर्वोत्तरग्रन्थयोर्न विरोध इति एवंरूपगूढाभिसन्धिस्तु यावत्प्रमाणेति मूले न दूरीकृत एवेति तन्मूलमनुगुणमेव ।

प्रमाणसिद्धसुघटदुर्घटघटकत्वाङ्गीकारे ईशशक्तिस्थलेऽतिप्रसङ्गानवकाशेनाविद्याद्भुतशक्तौ चाति-प्रसङ्गसत्त्वेन तयोः साम्यस्यैवाप्रसक्तया निर्णयाभावशङ्कानुत्थानेन तत्परिहाराय लाघवोपन्यासस्य सुतरामनुत्थानात् । न ह्यतिप्रसङ्गपराहताविद्याद्भुतशक्तेरघटितघटकतालाघवमात्रेणाङ्गीकारार्हा । प्रकारान्तरेण साम्य एव लाघवस्य वर्णनौचित्यात् । तथा चेश्वरशक्तयुपबृंहिताविद्यासंसारे ब्रह्मादि-प्रकाशप्रतिबन्धिकेति यथा मयोच्यते । एवमविद्याशक्तयैव ब्रह्माद्यप्रकाश इति त्वया वक्तुं न शक्यते । त्वत्पक्षेऽतिप्रसङ्गसत्त्वाद् यावत्प्रमाणेति मदुक्तप्रकारस्य च त्वयाङ्गीकारायोगः । तथा सति सुघटांशेऽ-विद्यात्वाभावापातादित्युक्तवदित्येवं वैषम्यप्रतिपादनमात्रेण पराभिसन्धिखण्डनलाभाभिप्रायेण यावत् प्रमाणेत्यादि मूलस्य प्रवृत्तत्वात् । अत एव पूर्वपक्षसिद्धान्तिनौ स्वाशयमिति पूर्वटीकाऽप्युक्ताभि-प्रायैवेति न दोषः । सर्वथा दुर्घटत्वप्रतिबन्धनाङ्गीकारादेव परमेश्वरशक्तेराश्रयाद्यंशे दुर्घटत्वस्य सिद्धान्तेऽनङ्गीकारादित्यादि दोषप्रसङ्गश्चाकार्यतो दुर्घटत्वपर्यवसाय्यघटितघटनास्वभावत्वातिरिक्ता-श्रयाद्यंशे दुर्घटत्वाक्षेपपरत्वेन नन्वित्येतद्योजना तु यावत्प्रमाणेत्यादिपरिहाराननुगुणैवेति स्पष्टम् । यत्त्वन्यथाख्यातौ नन्वित्यादिशङ्कापरिहारयोः प्रवर्तनं तत्कथं पूर्वोत्तरविरोधस्य शब्दसाम्यमात्रेण व्यवहारायोगस्य चास्मदुक्तरीत्या वाक्यार्थपरामर्शे स्फुटत्वादित्यास्तां विस्तरः ॥ नन्वीश्वरेति मूलस्य टीकायाश्चार्थवर्णनम् । अकारि विबुधप्रीत्यै गुरुसेवाधिया मया ॥

एतदिति । यावत्प्रमाणसिद्धमिति विशेषणमित्यर्थः । भगवतो निरर्गलैश्वर्यं नाम कर्तुमकर्तु-मन्यथाकर्तुं सामर्थ्यम् । तस्य शक्तोऽपि ह्यन्यथाकर्तुं खं छिद्र...........मित्येतत्प्रमाणादिसिद्धतया प्रमाणासिद्धदुर्घटकार्यघटकत्वस्यापि भगवति सत्त्वाद्यावत्प्रमाणसिद्धमिति कार्यावच्छेदकोक्तययोग इत्यतो भगवतस्तथा सामर्थ्यस्य प्रमाणप्रमितस्य सत्त्वेऽपि तथेच्छाभावेनान्यथाकरणम् । भावस्य सिद्धतया यावत्प्रमाणसिद्धं तावत एव दुर्घटस्य घटनायाः फलोपहिततया तदभिप्रायेण यावत्प्रमाण-सिद्धमित्युक्तमिति न दोष इत्याह फलोपधानेति । अत्र श्रुत्याभासाप्तमपि न हीशत्वपरिपन्थि यदित्यत एव चोपमेत्यधिकरणीयानुव्याख्यानव्याख्यानरूपोऽयमर्थः । यत्क्वचिद्विरुद्धमिव प्रतीयमानमपीश्वरे तदितरत्र वा प्रमाणसिद्धमीश्वरैश्वर्यविरोधि च न भवति यथाणुत्वमहत्वयौगपद्यादि । यथा वार्जुनादीनामशेषानुसन्धानाभावस्तत्सर्वमीश्वरैश्वर्यबलेन घटत इत्यङ्गीकार्यम् । न तु निराकार्यम् । यत्पुनरप्रमितं तदीश्वरैश्वर्याविरुद्धमपि न कल्पनीयम् । शशविषाणादिकल्पनापत्तेः । यच्च प्रमित-मपीश्वरैश्वर्यविरोधि तन्न कल्पनीयमेव । कल्पकविघातकत्वात् । किन्तु तस्य प्रमाणस्य यथायोग-माभासत्वं वर्णनीयं यथा प्रकृतमिति मूलग्रन्थानुसारेण प्रमाणसिद्धत्वेऽप्यैश्वर्यविरोध्यैक्यं परित्यज्य तदविरोधिन एव ग्रहणमिति ज्ञातव्यम् । स्यादविद्यात्वमिति । अयं चोपाधिखण्डनोक्तत्वान्मुखत उपात्तः । तदुपपादनं च तट्टीकोक्तरीत्यात्मन एवावरणत्वे सर्वदा तत्त्वापत्तिरित्यादिकं द्रष्ट्रव्यम् । आदिपदेनाविद्यावशादात्मस्वरूपप्रकाशोऽपि न स्यादित्यादेः परिग्रहः ।

