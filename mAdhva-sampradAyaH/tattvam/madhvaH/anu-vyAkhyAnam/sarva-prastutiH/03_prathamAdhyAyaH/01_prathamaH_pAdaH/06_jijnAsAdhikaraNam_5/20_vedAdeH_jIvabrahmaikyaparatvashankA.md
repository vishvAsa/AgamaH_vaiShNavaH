+++
title = "२० वेदादेर् जीवब्रह्मैक्यपरत्वशङ्का"

+++


## अतोऽधिकारिविषयफलयोगादिवर्जितम्

**वेदादेर् जीवब्रह्मैक्यपरत्वशङ्का**

***अतोऽधिकारिविषयफलयोगादिवर्जितम्***

### **सुधा**

ननु कथं वेदो न जीवब्रह्मणोरेकत्वपरः । मन्त्रब्राह्मणयोरतत्त्वावेदक- योरविद्वद्विषय योर्द्वैतालम्बनत्वेऽप्युपनिषदामद्वैतनिष्ठत्वात् । तत्र हि तत्त्वमसीत्यादिवाक्यं साक्षाज्जीवस्य ब्रह्मतां प्रतिपादयति । सदेव सोम्येत्यादीनि वाक्यानि तत्पदार्थस्वरूपनिरूपणपराणि तत्रैव समन्वितानि । अथ यो वेदेदं जिघ्राणीत्यादीनि त्वंपदार्थपराण्यपि तत्रैव समन्वयं प्रतिपद्यन्ते । सृष्ट्यादिकथनं च ब्रह्मणो निष्प्रपञ्चताप्रतिपादनायानुवादतयोपयुज्यते । प्राणाद्युपासनानि चान्तःकरणस्य पराग्वृत्तिनिरोधद्वारेणाद्वैतप्रतिपत्तावेवोपयुक्तानि ॥ तदेवं वेदान्तानां जीवब्रह्मणोरेकत्वं विषय इति तदुपकरणभूता मीमांसाऽपि तद्विषयैवेति युक्तम् ॥ अत्रोच्यते ॥

### **वाक्यार्थचन्द्रिका**

नन्वेवं मन्त्रब्राह्मणयोः कर्मपरतया वेदान्तेष्वपि केषाञ्चिद्वाक्यानां विशिष्टजीवब्रह्मस्वरूपप्रतिपादकतया केषाञ्चित्सृष्ट्यादिप्रतिपादकतया परेषामुपासनापरतया सर्वेषामपि भेदपरत्वेन स्वरूपासिद्धिशङ्काप्रसरात् । न ब्रह्मतां वदेद्वेदो जीवस्य हीत्येतावता पूर्तेः सत्यत्वात्तेनेत्यादि र्हेतूपपादकांशो व्यर्थ इत्यतस्तद्य्वावर्त्यां शङ्कां दर्शयति ॥ नन्विति ॥ मन्त्रेत्यादिना तयोः शारीरक-मीमांसोपकर्तव्यत्वाभावं दर्शयति । येषां चोपकर्तव्यत्वं तेषां साक्षात्परम्परया वैक्यविषयत्वमाह ॥ उपनिषदामिति ॥ तत्पदार्थस्वरूपपराणीति स्वरूपग्रहणेन विशिष्टपरत्वाभावमभिप्रैति ॥ सृष्ट्यादीति ॥ निष्प्रपञ्चताप्रतिपादनं चैक्यवाक्योपयोगीति स्पष्टमेवेति ज्ञेयम् ।

### **परिमल**

तत्रैव जीवस्य ब्रह्मतायामेवेत्यर्थः ।

### **श्रीनिवासतीर्थीया**

तत्रैव जीवब्रह्मैक्यप्रतिपादन एव । उत्तरत्रापि तत्रैवेत्यस्यायमेवार्थः ॥

### **वाक्यार्थरत्नमाला**

सत्यत्वात्तेनेत्यादिभाष्यं हि वेदाविषयत्वहेतोरसिद्धिशङ्कापरिहाराय प्रवृत्तम् । न च तत्र तच्छङ्काप्रसक्तिरित्याशङ्कापरिहाराय नन्वित्युत्तरमूले तच्छङ्काप्रदर्शनं सार्थक-मित्याशयं व्यञ्जयन्नसिद्धिशङ्काया अप्रसरं तावदुपपादयति नन्वेवं मन्त्रेति । कर्मपरतयेति । वेदा-विषयत्वमसिद्धम् । मन्त्रब्राह्मणविषयत्वसम्भवादिति न वक्तुं युक्तम् । तयोः कर्मपरतया ब्रह्मविषयक-त्वस्यैवाभावेन तदैक्यविषयकत्वस्य सुतरामनुपपत्त्या तदुभयमाश्रित्य स्वरूपासिद्धिशङ्काया अप्रसरा-दित्युत्तरेणान्वयः । वेदान्तेष्वपीत्यनेन तेषां ब्रह्मविषयकतया तदभेदविषयकत्वशङ्का मन्त्रब्राह्मणपक्ष इव नासम्भावनया निराकर्तुं योग्येति सूचितम् । केषाञ्चिदिति । सदेवेत्यादीनामथ यो वेदेत्यादीनां चेत्यर्थः। जीवब्रह्मेत्येतद्ब्रह्मजीवेति व्याख्येयम् । यथायोग्यं वा मूलोक्तवाक्यसम्बन्धः । द्वितीयकेषाञ्चिदित्यस्य तदैक्षत बहु स्यामित्यादीनामित्यर्थः । परेषामिति । अन्येषामित्यर्थः । प्राणं ब्रह्मेत्युपासीतेत्यादिरूपाणां केषाञ्चिद्वाक्यानामिति यावत् । वेदान्तेष्वपि सर्वेषामपि भेदपरत्वेनेति प्रतिज्ञा । तदुपपादनं केषाञ्चिदित्यादितृतीयान्तत्रयम् । इत्यादिरिति । प्रत्यक्षेण विरोधत इत्यस्यादिपदेन ग्रहणम् । मन्त्रेत्यादिनेति । मीमांसा हि तत्त्वावेदिका विद्वद्विषया च । तथा च तादृशमीमांसोपकर्तव्यत्वं तयोर्न सम्भवतीति प्रतिपादनायातत्त्वेत्यादिविशेषणद्वयोपादानमित्यर्थः । येषां चेति । अत्र केषाञ्चिदित्यादिना प्रागुपदर्शितसदेवेत्यादि ब्रह्मादिस्वरूपादिपराणां वेदान्तवाक्यानामित्यस्य प्रकृततया वेदान्तेष्व-पीत्युक्तिबलादेव येषां वेदान्तवाक्यानामित्यर्थस्यैव प्राप्त्योपनिषदां यच्छब्देन निर्देशस्याप्रसक्तेर्न स्त्रीलिङ्गप्रयोगापत्तिरिति ज्ञेयम् । साक्षादिति । तत्त्वमसीत्यादीनामपि वेदान्तवाक्यत्वरूपेण प्राप्त्यभिप्रायेण साक्षादित्युक्तम् ।



