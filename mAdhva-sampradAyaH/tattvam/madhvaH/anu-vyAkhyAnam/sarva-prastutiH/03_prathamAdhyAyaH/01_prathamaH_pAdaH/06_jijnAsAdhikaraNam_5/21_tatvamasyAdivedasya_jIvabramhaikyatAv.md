+++
title = "२१ तत्वमस्यादिवेदस्य जीवब्रम्हैक्यताविषयत्वम्"

+++


## सत्यत्वात्तेन दुःखादेः प्रत्यक्षेण विरोधतः

**तत्त्वमस्यादिवेदस्य जीवब्रह्मैक्यताविषयत्वम्**

## **अनुव्याख्यानम्**

***सत्यत्वात्तेन दुःखादेः प्रत्यक्षेण विरोधतः ।***

***न ब्रह्मतां वदेद्वेदो जीवस्य हि कथञ्चन ॥***

### **सुधा **

आस्तां तावदियं समन्वयप्रक्रिया । तत्त्वमसीत्यादिवेद एव तावदेकताविषयो न भवति । तथा हि । तत्त्वमसीत्यत्र त्वंपदार्थस्य जीवस्य तत्पदार्थब्रह्मता मुख्यया वृत्त्या वा प्रतिपादनीया विरोधिभागत्यागेन स्वरूपमात्रलक्षणया वा । नोभयथाऽपि सम्भवतीत्याह ॥ सत्यत्वादिति ॥ वेदस्तत्त्वमसीत्यादिः । कथञ्चनोक्तप्रकारद्वयेनापि । जीवस्य त्वंपदार्थस्य तत्पदार्थ-ब्रह्मतां न वदेद्धि यस्मात्तस्मान्मीमांसाऽपि तद्विषया न भवतीति शेषः । कुतः । प्रत्यक्षेण विरोधतः । कथम् । तेन प्रत्यक्षेण दुःखादेः सत्यत्वात्सत्यत्वावधारणात् । अथवा पृथक् साध्यद्वये हेतुद्वयम् ॥ इदमुक्तं भवति । न तावत्तत्त्वमसीत्यादिवाक्यं त्वंपदमुख्यार्थस्य तत्पदमुख्यार्थैक्य प्रतिपादकमिति युक्तम् । प्रत्यक्षविरोधात् । दुःखादिविशिष्टो हि त्वंपदमुख्यार्थः । तस्य निर्दुःखत्वा-द्युपेततत्पदमुख्यार्थैक्यप्रतिपादने कथं न प्रत्यक्षविरोधः । स्ववचनविरोधस्य चोपलक्षणं चैतत् । नापि जहदजहल्लक्षणया । विरोध्याकारपरित्यागो हि विवक्षाभावमात्रेणोत तस्यानित्यत्वेन अथवा मिथ्यात्वेन । नाद्यः । तन्मात्रेण विरोधानिवृत्तेः । न हि पृथिवीत्वाद्यविवक्षामात्रेण क्षितिजलादेर-भेदो वक्तुं शक्यते । विरोध्याकारस्याविवक्षायामप्यनपायात् । न द्वितीयः । असीति वर्तमान निर्देशायोगात् । तथा सति तत्त्वं भविष्यसीति स्यात् । न तृतीयः । प्रत्यक्षेण दुःखादे-र्विरोध्याकारस्य सत्यत्वावगमादिति ।

### **वाक्यार्थचन्द्रिका **

नन्वेवं वेदान्तानामद्वैते पर्यवसानं वदन्तं प्रति सत्यत्वादीत्यादि न सङ्गतम् । सर्वत्र प्रत्यक्षविरोधादेरयोगादित्यतो महावाक्यस्यैक्यपरत्वे निरस्तेऽन्येषां तत्परत्वाभावः स्वतः सिद्ध इत्यभिप्रेत्य भाष्यकारेण महावाक्य एव प्रत्यक्षविरोधादेरभिधानान्नानुपपत्तिरित्याशयेनाह ॥ आस्तामिति ॥ प्रक्रियेति तन्निराससौलभ्यं सूचयति । कथञ्चनेत्येदनुसारेण सम्भावितं कल्पद्वयं दर्शयति ॥ तथा हीति ॥ मन्त्रादेरैक्यपरत्वस्य परेणाप्यनङ्गीकारात्सदेवेत्यादिजीवेश्वरस्वरूपसृष्ट्यादि-प्राणाद्युपासनादिवाक्यानां चेश्वरानुवादेन जीवैक्यबोधकतद्योहमित्यादेश्च प्रत्यक्षविरोधादिनैक्यपरत्वा-भावोपपादनासम्भवादाह ॥ वेद इति ॥ जीवानुवादेन ब्रह्मैक्यविधायकवाक्यान्तरमादिपदसङ्ग्राह्यम् । कथञ्चनेत्यादिकस्य केनापि हेतुनेत्यर्थासम्भवात्प्रकारद्वयनिराकरणं मूलारूढं कर्तुमाह ॥ कथञ्चनेति ॥ प्रकृतप्रपञ्चकतासिद्धये हि शब्दबललब्धं साध्यमध्याहरति ॥ मीमांसाऽपीति ॥ कथं प्रत्यक्षविरोध इत्यतः प्रत्यक्षेण दुःखादेः सत्यतावगमात्सत्यभूतविरुद्धधर्मविषयकं प्रत्यक्षं कथं न भेदविषयकमिति तद्विरोध इत्याशयेन प्रत्यक्षविरोधोपपादकतया तेन सत्यत्वादित्येतद्य्वाचष्टे ॥ तेनेति ॥ मुख्यवृत्त्या शिष्टाभेदपरत्वे विशिष्टभेद विषयकप्रत्यक्षविरोधः । लक्षणया स्वरूपाभेदपरत्वे च न प्रत्यक्षविरोधः । स्वरूपमात्रभेदस्य प्रत्यक्षेणाविषयीकरणात् । किन्तु तत्र विरोधिभागत्यागांशे दुःखादेर्विरोधिनः सत्यतायाः प्रत्यक्षेण विषयीकरणेन मिथ्यात्वरूपतत्त्यागासम्भवात् । एवं च प्रत्यक्षेण विरोधत इति नोभयत्रैकप्रकारं विशिष्टाभेदपरत्वे दुःखादेः प्रत्यक्षेण विषयीकरणादित्येतावता पूर्तेः सत्यत्वादिति नावश्यकं विरोधिभागत्यागांशे चावश्यकम् । एवं च कथञ्चित्प्रत्यक्षविरोधस्य सत्यत्वात्तेनेत्यस्य चोभयत्राप्युपयोग इत्याशयेन प्रत्यक्षविरोधत इत्यादि व्याख्याय मुख्योपयोगेन तत्तास्वारस्यानुरोधेन विशिष्टाभेदपरत्वाभावे प्रत्यक्षविरोधत इत्यस्य विरोधिभागत्यागेन स्वरूपमात्राभेदपरत्वाभावे सत्यत्वा-त्तेनेत्यस्य हेतुसमर्पकत्वमित्याशयेन पक्षान्तरमाह ॥ अथवेति ॥

ननु विशिष्टाभेदपरत्वे कथं प्रत्यक्षविरोधः । दुःखादिविशिष्टस्य तदभावविशिष्टाभेदबोधने वन्ध्या पुत्रवतीत्यादाविव स्पष्टस्ववचनविरोधस्य कथमनुक्तिः । स्वरूपाभेदपरत्वे च सत्यत्वात्तेनेत्यस्य नोपयोगः । विरोधिभागत्यागस्याविवक्षादिनाऽपि सम्भवात्तदंशेऽपि नोपयोग इत्यतो विशिष्टाभेदपक्षे प्रत्यक्षविरोधमुपपादयंस्तत्पक्षे स्ववचनविरोधस्य स्पष्टतया मुखतोऽनुक्तिः । सत्यत्वात्तेनेत्यस्य च मिथ्यात्वरूपविरोधिभागत्यागांश उपयोगः । अविवक्षानित्यत्वपक्षयोः स्पष्दूषणतया स्थलान्तरे भाष्य-कारेण निरस्ततया परानभ्युपेततया चात्रानिरास इत्याशयेन भाष्यतात्पर्यमाह ॥ इदमुक्तं भवतीति ॥

### **परिमल** 

पूर्वं प्रयक्षविरोध इत्येतदुपपादकत्वेन सत्यत्वादिति पादो व्याख्यातः । अधुना मुख्यवृत्त्या ब्रह्मतां न वदेदित्यत्र प्रत्यक्षविरोध इत्ययं हेतुः। लक्षणया विरुद्धभागत्यागेन ब्रह्मतां न वदेदित्यत्र सत्यत्वात्तेन दुःखादेर् इत्ययं हेतुरित्याह ॥ अथवा पृथक्साध्येति ॥ तद्य्वनक्ति ॥ इद-मित्यादिना ॥ स्ववचनविरोधस्येति ॥ अपसिद्धान्तस्येत्यर्थः । पक्षद्वयं बहिरेव निरस्य तृतीयपक्षदोषं मूलारूढतया दर्शयति ॥ न तृतीय इत्यादिना ॥

### **यादुपत्यम् **

पूर्वं ‘सत्यत्वात्तेन दुःखादेः’ इत्येतत्प्रत्यक्षविरोदोपपादकतया व्याख्यातमिदानीं मुख्यया वृत्त्या तत्त्वमस्यादिवेदस्यैक्यपरत्वाभावरूपे प्रथमसाध्ये प्रत्यक्षविरोधस्य हेतुत्वं जहद-जहल्लक्षणया तत्परत्वाभावरूपे तु द्वितीयसाध्ये सत्यत्वात्तेनदुःखादेरित्यस्य हेतुत्वमित्युक्तसाध्यद्वये पृथक् हेतुद्वयमित्याह ॥ अथवा पृथगिति ॥ तदेव दर्शयति ॥ इदमुक्तं भवतीति ॥ स्ववचनविरोधस्य चेति ॥ भिन्नोऽचिन्त्य इत्यादिस्ववचनविरोधस्येत्यर्थः । यद्वा भेदप्रतिपादकशकुनिसूत्रादि-दृष्टान्ताभिधानरूपस्ववचन विरोधस्येत्यर्थः । अथवा तत्त्वंपदयोरदुःखदुःख्यादिपरतया माता वन्ध्येति-वत्स्ववचनविरोध इत्यर्थः । द्वितीयं हेतुं सङ्गमयितुं विकल्पेन पृच्छति ॥ विरोध्याकारपरित्यागो हीत्यादिना ॥

### **श्रीनिवासतीर्थीया **

उक्तप्रकारद्वयेनेति ॥ मुख्यवृत्त्या लक्षणया चेत्यर्थः ॥ भविष्यसीति ॥ विरोध्याकारस्यानित्यत्वेन यदा विनाशस्तदा तत्त्वं भविष्यसीत्यर्थः ॥

### **वाक्यार्थरत्नमाला **

नन्वेवं वेदान्तानामित्यत्र सर्वेषामिति पूरणीयम् । अन्यथा कतिपयवेदान्तवाक्यानामपि तत्त्वमसीत्येतत्तुल्यतया प्रत्यक्षविरोधाक्रान्तत्वेन शङ्कानुदयप्रसङ्गादिति ज्ञेयम् । सदेवेत्यादि जीवेति पाठः । वाक्यानामीश्वरेति पाठः । सदेवेत्यादीनि च तानि जीवेश्वर-स्वरूपसृष्ट्यादिप्राणाद्युपासनादिवाक्यानि च तथोक्तानि तेषामिति योज्यम् । उपासनादेर्वाक्यानि तथोक्तानीत्यस्य तत्पराणीत्यर्थः । उपपादनासम्भवादिति । जीवस्वरूपादिपराणामैक्यप्रतिपाद-कत्वस्यैवाभावेनाप्रसक्तप्रतिषेधापत्तेरीश्वरानुवादेन जीवैक्यबोधकवाक्यस्यैक्यप्रतिपादकत्वेऽपि सर्वेषां स्वात्मैव प्रत्यक्षो नत्वीश्वर इति धर्मिप्रत्यक्षाभावेन तद्धर्मिकजीवप्रतियोगिकभेदप्रत्यक्षस्यैवानुदयेन तद्विरोधस्याप्रसरात्तेन विरोधेन तद्वाक्यस्यैक्यपरत्वं नेत्युपपादनायोग इति भावः । वाक्यान्तरमिति । अनेनैव त्वं तदसीति योजनया जीवानुवादेन ब्रह्मैक्यविधायकं तत्त्वमसीति वाक्यमिति सूचितम् । अर्थासम्भवादिति हेतुनिराकरणस्य प्रकृतेऽभावादिति भावः । प्रपञ्चतेति । प्रपञ्चयतीति पूर्वमूलोक्तेति योज्यम् । प्रत्यक्षेण दुःखादेः सत्यत्वादित्यन्तमूलोक्तयोजनायां प्रत्यक्षविरोधादिव्युत्पादनप्रकारं सूचयंस्तस्य प्रकारस्यैकप्रकारत्वाभावेन पक्षद्वयसाधारण्यायोग इत्यस्वरसं च दर्शयन् तर्हि तथा योजनायां प्रत्यक्षविरोधाद्युद्भावनायोग इत्यतोऽत्र कथञ्चिदेव पक्षद्वयसाधारण्येन दूषणाभिधानमिति तद्गतिं च कथयन्न च वेत्युत्तरपक्षस्वारस्यं वदन्नेव तत्पक्षं विवरणपूर्वकं समुत्थापयति मुख्य-वृत्त्येत्यादिना । अभेदपरत्वे । तत्पक्ष इति योज्यम् । एवमुत्तरत्रापि । त्यागांशे चेति । दुःखादेः (सत्यत्वात्तेनेत्यादेश्च लक्षणापक्षदूषणत्वे मुख्य एवोपयोग इत्येवंरूपमुख्योपयोगेन यत्तत्तत्स्वारस्यं प्रत्यक्षविरोधदुःखादि) विरोधिन इत्युक्तरीत्येति भावः ।

इत्यादि व्याख्याय इत्यादि भाष्यं दुःखादेः सत्यत्वादित्यन्तेन मूलेन व्याख्यायेत्यर्थः । मुख्योप-योगेनेति । प्रत्यक्षविरोधस्य लक्षणया स्वरूपमात्राभेदपरत्वेन मुख्य उपयोगः । किन्तु विरोधि-भागत्यागांश इति पूर्वपक्षे । अत्र विशिष्टाभेदपरत्वपक्ष एव प्रत्यक्षविरोधाभिधानमित्यङ्गीकारात्तस्य च तत्रोपयोगान्मुख्य एवोपयोगः । तथा सत्यत्वयोः स्वारस्यं तदनुरोधेनेति योज्यम् । अभेदपरत्वाभाव इत्येतद्भावे चेति चशब्दान्तर्भावेन योज्यम् । अनुक्तिरुपयोग इत्यनयोरित्याशयेनेत्यनेन सम्बन्धः । इत्याशयेनेति । इत्याशयसत्त्वात्कथमनुक्तिरित्यादिशङ्कानिरासोपपत्तिरिति मनसि कृत्वेत्यर्थः ।

