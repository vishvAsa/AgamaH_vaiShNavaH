+++
title = "१३ शब्दस्याथेन स्वाभाविक सम्बन्धः"

+++


## प्रत्यक्षवच्च प्रामाण्यं स्वत एवागमस्य हि

**शब्दस्याथेन स्वाभाविक सम्बन्धः**

***प्रत्यक्षवच्च प्रामाण्यं स्वत एवागमस्य हि***

### **सुधा**

यच्चोक्तं शब्दस्यार्थेन सम्बन्धोऽस्ति न वेति । तत्रास्तीति ब्रूमः । स च तादात्म्यादेर-सम्भवेऽन्यो भविष्यति । यथा खलु चक्षुरादेः प्रत्यक्षस्यासम्बद्धस्य ग्राहकत्वेऽतिप्रसङ्गात्तादात्म्यादेर-सम्भवात्कार्यवशादेव घटादिना संयोगः कल्प्यते । श्रोत्रस्य शब्देन संयोगाद्यसम्भवात्समवायः । अनुमानस्य च धूमादेरग्न्यादिना संयोगादेरव्याप्त्यतिव्याप्त्यादिनाऽसम्भवाद्य्वाप्यव्यापकभावः कल्पितः। एवं शब्दस्यासम्बद्धस्य गमकत्वेऽतिप्रसङ्गात्तादात्म्यादेर सम्भवात्सम्बन्धान्तरं कल्पनीयम् । न पुनः स्पष्टदृष्टतत्कार्यापलापो युक्तः ॥ तदिदमाह ॥ प्रत्यक्ष वच्चेति ॥ स च सम्बन्धः पारमेश्वरः सङ्केत एवेत्येके । स्वाभाविकः प्रत्याय्यप्रत्यायकत्वलक्षण इत्यपरे । तत्र कः सम्बन्धो विवक्षित इत्यपेक्षाया-मुक्तम् ॥ स्वत एवेति ॥ स्वाभाविकेनैव सम्बन्धेनेत्यर्थः । तदुक्तं जैमिनिना ‘औत्पत्तिकस्तु शब्दस्यार्थेन सम्बन्धः’ इति । वक्ष्यति चाचार्यः ‘नित्ययोगोऽपि शब्दानामर्थै नैव निषिद्ध्यत’ इति ।

### **वाक्यार्थचन्द्रिका**

उक्तेति ॥ द्रव्यत्वेऽपीति सुधाऽवतारिकायामुक्तेत्यर्थः ॥ न चासाविति ॥ उक्तानुमानद्वयेन प्रत्यभिज्ञया कूटस्थनित्यताप्रतिपादकागमैश्च नित्यव्यापकवर्णानामतादृशाकाश गुणत्वा सम्भवादिति भावः ॥ तदिदमिति ॥ अनेन प्रत्यक्षवदित्यस्य प्रत्यक्षामानयोः किञ्चित्सम्बन्धा- सम्भवेऽपि सम्बन्धान्तरकल्पनया प्रामाण्यवच्छब्दस्यापीति व्याख्यानं सूचितं भवति । एवं सम्बन्धा-सम्भवादगमकत्वं शब्दस्येति वदन्तं प्रति स्पष्टदृष्टकार्यानुसारेण प्रत्यक्षादिदृष्टान्तेन सम्बन्धसामान्य-मभ्युपेयम् । तद्विशेषचिन्ता त्वार्द्रकवणिजो बहित्रचिन्तावद्य्वर्थैवेत्युक्तम् । अस्तु वा सा विशेषस्यापि सुनिरूपत्वान्न क्षतिरित्याशयेन स्वत एवेति मूलं तत्सम्बन्धविशेषसमर्पकतया योजयितुं तद्य्वावर्त्य-शङ्कोत्थापनाय तत्प्रसञ्जकतया मतभेदमाह ॥ स चेति ॥ औत्पत्तिक इति ॥ उत्पत्तिमारभ्य प्रवृत्तोऽ-नागन्तुकः स्वाभाविक इति यावत् ॥

### **परिमल**

बाधकाभावादित्यस्यासिद्धिनिरासाय प्रागुक्तबाधकान्यनूद्य निराह ॥ यच्चोक्त-मित्यादिना ॥ अव्याप्तीति ॥ रूपरसादौ । पारमेश्वरः सङ्केत इति ॥ अस्माच्छब्दादयमर्थो बोद्धव्य इति परमेश्वरेच्छारूप इति तार्किका इत्यर्थः ॥ औत्पत्तिकस्त्विति ॥ विवृतश्चैतत्सूत्रार्थः प्राक् ‘दृश्यते ब्रह्म सूत्राणां प्रामाण्यं त्रिविधं महदि’त्येतत्सुधावाक्यविवृतिप्रस्तावे ॥ वक्ष्यति चेति ॥ आनुमानिक-पादे । नैवेति पदच्छेदः ॥

### **यादुपत्यम्**

अव्याप्त्यतिव्याप्त्यादिनेति ॥ संयोगस्य रसस्य रूपेण प्रमेयत्वस्याभिधेयत्वेन चासम्भवादव्याप्तिः । पाषाणादेरप्यग्न्यादिना संयोगस्य सत्त्वादतिव्याप्तिः । एवं समवायस्याप्यादिपद गृहीतस्य धूमस्याग्निनाऽसत्त्वेनाव्याप्तिः । अग्न्यव्याप्तेष्वग्न्यवयवेष्वपि सत्त्वेनातिव्याप्तिरित्यर्थः ॥ औत्पत्तिकस्तु शब्दस्यार्थेनेति ॥ यद्यप्यौत्पत्तिकस्तु शब्दस्यार्थेन सम्बन्धस्तस्य ज्ञानमुपदेशोऽ-व्यतिरेकश्चार्थेऽनुपलब्धे तत्प्रामाण्यं बादरायणस्यानपेक्षितत्वादित्येतावज्जैमिनिसूत्रम् । तथाऽपीतरांशस्य प्रकृतानुपयोगादनुदाहरणमिति ज्ञातव्यम् ।

### **श्रीनिवासतीर्थीया**

अव्याप्त्यतिव्याप्तीति ॥ अव्याप्तिरसार्वत्रिकता । अतिव्याप्तिरति-प्रसक्तता । रसाद्रूपानुमानेन रसस्य रूपेण संयोगाभावादव्याप्तिः । पाषाणादेरग्यादिना संयोग-सद्भावात्तेनाप्यग्न्यनुमानापत्तिरित्यतिव्याप्तिः । एवमादिपदगृहीतस्य समवायस्य धूमस्याग्निनाऽभावाद-व्याप्तिः । अग्न्यव्याप्तेऽग्न्यवयवेऽप्यग्निसमवायस्य सत्वात्तेनापि अग्न्यनुमानापत्याऽतिव्याप्तिः । इष्टापत्ति-रिति चेत् । न । व्याप्त्यभावेनाग्न्यवयवेनाग्न्यनुमानासम्भवात् । तथा हि । यत्राग्न्यवयवस्तत्राग्निरिति न तावद्दैशिकी व्याप्तिः । अग्न्यवयवस्य स्वावयवे सत्त्वेन तत्राग्न्यभावेन व्यभिचारात् । नापि यदाऽग्न्यवयवस्तदाऽग्निरिति कालिकी व्याप्तिः । अग्न्यनुत्पत्तिदशायामग्न्यवयवसद्भावेऽप्यग्न्यभावेन व्यभिचारादिति ध्येयम् । सम्बन्धान्तरं वाच्यवाचकभावरूपम् ॥ तत्कार्येति ॥ अर्थज्ञानरूपकार्ये-त्यर्थः ॥ एके तार्किकाः । अपरे जैमिन्यादयः ॥

### **वाक्यार्थरत्नमाला**

उक्तानुमानेति । शब्दोऽद्रव्यं साक्षादिन्द्रियसम्बधवत्त्वादित्यादिना प्रागुप-न्यस्तशब्दश्रोत्रपक्षकानुमानद्वयेनेत्यर्थः । सम्बन्धविशेषचिन्तार्थत्वमुपपादयितुं सम्बन्धसामान्या-भावेनागमकत्वमित्याक्षेपस्यैव परेण कृतत्वादिति हेतुं वदंस्तथापि तादृशः सम्बन्धः क इति शङ्कानवकाशं दर्शयति एवं सम्बन्धेति । प्रत्यभिज्ञागमास् तत्त्वनिर्णयादावुदाहृता ज्ञेयाः । तट्टीकाया-मधिकं च ज्ञेयम् । एतेन पूर्वोत्तरग्रन्थयोर्विरोधोऽपि परिहृतः । अस्य ग्रन्थस्याङ्गीकारवादेन प्रवृत्तेरिति सूचनात् । मूलोदाहृतजैमिनिसूत्रस्य स्वाभाविकत्वरूपभाष्योक्तार्थसमर्पकत्वाप्रतीतेर्व्याचष्टे उत्पत्ति-मारभ्येति । मूले वक्ष्यति चेति । आनुमानिकपादे । स्वाभाविकसम्बन्धसमर्पकपदस्य भाष्येऽभावात्कथं प्रत्यक्षवच्चेत्यादिभाष्येण यथा प्रत्यक्षस्य चक्षुरादेरित्यादिनोक्तार्थस्योक्तत्वमुच्यत इत्यतो भाष्यगत-प्रामाण्यपदस्य स्वत एवेत्यनेन सम्बन्धे सति स्वाभाविकशक्तयादिनैवार्थगमकत्वमित्यर्थसमर्पणसिद्धेर्न दोष इत्याशयेनात्र भाष्ये व्याख्यानं यथाभिप्रेतं तथा दर्शयति प्रत्यक्षानुमानयोरिति । वदिति दृष्टान्तीकरणाभिप्रायमाह यथागन्तुकसन्निकर्षादिनेति । न ह्यग्निरविदितशक्तिर्न दहतीति शङ्कित्रुक्त-दृष्टान्तवैषम्यस्य मूलेऽनुक्तेर्न्यूनतेत्यर्थः । तस्य प्रत्यक्षादिकरणसाम्योक्तयैवोक्तप्रायत्वान्न पृथक् तदुक्तयुपयोग इत्याशयेनाह अत्र प्रत्यक्षेति । करणत्वादस्य वह्नीति । नन्वेतदयुक्तम् । वह्नेरपि करणतया तत्साम्यापरिहारादिति चेत् । अत्राहुः । वह्नेर्दाहं प्रति कर्तृत्वमेव । न तु करणत्वम् । वह्निः काष्ठानि दहतीत्येव प्रयोगसत्त्वेऽपि वह्निना देवदत्तो दहतीत्यप्रयोगात् । तथा च वह्नेर्दाहक्रियां प्रति कर्तृत्वेऽपि करणत्वाभावाद्युक्ताकरणसाम्योक्तया वह्निवैषम्यसिद्धिरिति । वस्तुतस्तु प्रत्यक्षादिरूपं यत्करणं करणविशेषस्तत्साम्योक्तयेत्यर्थात्करणत्वेऽपि वह्नेस्तत्साम्याभावसिद्धिरप्रत्यूहा । करणसाम्यादित्यस्यापि ज्ञानकरणसाम्यादित्येवार्थः । वह्निदृष्टान्तेत्यस्य वह्निरूपकरणेत्यर्थ इति न दोषः । प्रत्यक्षानुमानयोरपि वह्निवत्सन्निकृष्टयोरेव स्वकार्यकारित्वेऽपि मनःसन्निकृष्टत्वादिरूपज्ञानजनकत्वोपयोगिधर्मस्य पुरुषाधीनस्य तयोः सत्त्वेनाविदितशक्तिकवह्निवैषम्यवत् शब्दस्यापि सम्बन्धानुस्मरणादिपुरुष-व्यापाराद्यपेक्षत्वादिनोक्तविधवह्निवैषम्यसिद्धेरिति भाव इति ज्ञेयम् । यथा प्रत्यक्षस्य चक्षुरादेरिति मूले रूपपदमुपलक्षणया रसादेरपि सङ्ग्राहकमतो न दोषः ।

