+++
title = "१८ सङ्केतवाद्युक्तं व्याकरणस्य अथवत्वम्"

+++


## प्रत्यक्षवच्च प्रामाण्यं स्वत एवागमस्य हि

**सङ्केतवाद्युक्तं व्याकरणस्य अथवत्वम्**

***प्रत्यक्षवच्च प्रामाण्यं स्वत एवागमस्य हि***

### **सुधा**

स्यादेतत् । यदि शब्दानां साङ्केतिकः सम्बन्धो न स्वाभाविकः; कृतं तर्हि साध्वसाधु विभागपरेण व्याकरणेन । स्वाभाविकं हि यस्य वाचकत्वं स शब्दः साधुरसाधुश्चेतरः । सामयिकत्वे तु सर्व एव साधवोऽसाधवो वा स्युः । मैवम् । परमेश्वरसमयपरिपालनार्थत्वात् । तथा च येषां पदानां येष्वर्थेषु परमेश्वरेण कृतः समयस्तानि तत्र साधूनि; असाधूनि चेतरत्रेति विभागाय व्याकरणमर्थवदिति ।

### **वाक्यार्थचन्द्रिका**

स्वाभाविकसम्बन्धपक्षे साध्वसाधुविभागस्य स्वाभाविकसम्बन्धोपेतानां गवादिपदानां साधुत्वं तद्रहितानां गाव्यादीनामसाधुत्वमिति कर्तुं शक्यत्वेऽपि सङ्केताधीनवाचकत्वपक्षे गाव्यादिशब्दानामिव गवादिशब्दानामपि सङ्केतितत्वाविशेषेण साध्वसाधुविभागो न कर्तुं शक्य इत्याह ॥ स्वाभाविकं हीति ॥ यद्यप्यत्र न स्वाभाविकवाचकत्वादिकमेव साधुत्वादिकमभेदेन व्याप्यव्यापक-भावानुपपत्तेः । नापि साधयति बोधयतीति व्युत्पत्त्या बोधकत्वं साधुत्वम् । गाव्यादीनामपि साधुत्वापत्तेः । नापि शक्तत्वं तत् । विकरणानामनर्थकतया पचतीत्यादौ तेषामसाधुत्वापत्तेः । लाक्षणिकानामपि लक्ष्येऽशक्ततयाऽसाधुत्वापत्तेश्च । क्वचिच्छक्ततया साधुत्वे तु हयदरिद्रशक्ताश्वा-स्वशब्दयोर्दरिद्राश्वयोरपि साधुता स्यात् । नापि वृत्तिमत्त्वं तत् । द्योतकनिपातानामसाधुत्वापत्तेः । औपसन्दानिकी शक्तिरेव द्योतनीति चेत् । प्रोत्तरजित्व-घोत्तरटत्वयोरविशेषेण विनिगमनाविरहाच्छक्तता प्राप्तौ व्यासज्यवृत्तिशक्तौ विश्रान्तेः । ततश्च द्विर्वचनाद्यव्यवस्थापत्तिः । नापि जातिविशेषः साधुत्वम् । कत्वादिना सङ्करापत्तेः । एवं च साधुत्वस्यानिरुक्त्या व्याप्यव्यापकभावावधारणमनुपपन्नमिवाभाति । तथापि ‘अनपभ्रष्टतानादिर्यद्वाऽभ्युदययोग्यता । व्याक्रिया व्यञ्जनीया वा जातिः काऽपीह साधुता ।’ तत्र शक्तिवैकल्यादिप्रयुक्तमन्यथोच्चारणमपभ्रष्टता तदभावोऽनपभ्रष्टता । सैव हि साधुता । सा चार्थ-विशेषान्तर्भावेनैव । तथा हि । यमर्थं शक्त्या लक्षणया वा बोधयितुं द्योतयितुं वा यादृक् शब्दोऽनादिः प्रयुक्तः स तस्मिन्नर्थे दोषादन्यथात्वं प्राप्तोऽसाधुरन्यथा तु साधुरनादिता वाऽभ्युदययोग्यता वा रत्नतत्ववच्छास्त्रपरिशीलनशालिभिर्गम्यो जातिविशेषो वा साधुता । न च जातिसङ्करो दोषः । दूषक-ताबीजाभावेनोपाधिसङ्करवत्तस्याप्यदोषत्वादिति वैयाकरणाद्युक्तरीत्या साधुत्वादेर्निर्वक्तुं शक्यत्वात्तस्य स्वाभाविकसम्बन्धव्यापकतोपपद्यत एव । लाक्षणिकादावपि परम्परया स्वाभाविकसम्बन्ध-प्रयोज्यताऽस्त्येवेति नानुपपत्तिरिति भावः । गवादिपदानां गाव्यादिपदानां च सङ्केतितत्वाविशेषेऽपि गवादीनां परमेश्वरसङ्केतितयाऽन्येषां तदभावेन सङ्केतेऽप्यवान्तरविशेषसद्भावात्परमेश्वर सङ्केतितानां साधुत्वमन्येषामसाधुत्वमिति परमेश्वरसङ्केतपरिपालनार्थतया व्याकरणसार्थक्यं सङ्केतपक्षेऽपि सम्भवत्येवेत्याह ॥ परमेश्वरेति ॥

### **परिमल**

सिद्धान्ती शङ्कते ॥ स्यादेतदिति ॥ पूर्ववादी निराह ॥ मैवमिति ।

### **यादुपत्यं**

सामयिकत्व इति ॥ साङ्केतिकत्व इत्यर्थः ॥ सर्वेऽपि साधव इत्यादि ॥ अपभ्रंशा अपि साधवः स्युः साधुशब्दा वा अपभ्रंशवदसाधवः स्युः साङ्केतिकत्वस्योभयत्राविशेषादिति भावः ॥

### **श्रीनिवासतीर्थीया**

पुनः सिद्धान्ती शङ्कते ॥ स्यादेतदिति ॥ स्वाभाविकं हीत्यादि ॥ एवं विभागप्रतिपादनाय हि व्याकरणशास्त्रं प्रवृत्तमस्तीत्यर्थः ॥ स्युरिति ॥ तथा च साध्वसाधुविभागपरं व्याकरणशास्त्रं व्यर्थमेव स्यादित्यर्थः ॥ परमेश्वरसमयेति ॥ परमेश्वरकृतसङ्केतेत्यर्थः ।

### **वाक्यार्थरत्नमाला**

साध्वसाधुविभागस्येति । असाधुत्वमिति वक्ष्यमाणन्यायेनान्वयः । यस्तु प्रयुङ्क्ते कुशलो विशेषशब्दानिति भाष्यव्याख्यानकैय्यटे स एव शब्दः क्वचिदर्थे केनचिन्निमित्तेन प्रयुक्तः साधुः । अन्यथा त्वसाधुः । यथाऽश्वेऽस्वशब्दो धनाभावनिमित्तकः साधुः । जातिनिमित्तकोऽसाधु-रित्याद्युक्तम् । तद्विवरणे किमिदं साधुत्वम् । जातिरूपं वा सामान्यमुपाधिरयं वेत्यादिकमुक्तम् । तथा मञ्जर्यां शब्दानुशासनमित्यत्र समासविचारानन्तरं व्याकरणप्रयोजनतया साधुभिरेव भाषितव्यं नासाधु-भिरिति ज्ञानोपयोगितया ‘अनिदंप्रथमाः शब्दाः साधवः परिकीर्तिताः । त एव शक्तिवैकल्यप्रमादा-लसतादिभिः । अन्यथोच्चारिताः पुंभिरपशब्दा उदीरिता’ इत्यादिना आदित्वं साधुत्वमिति आदिमत्व-मपभ्रंशत्वमिति च लक्षणकथनपूर्वकमनादित्वं चोपपाद्य ‘अनादिता चेत्साधुत्वं सञ्ज्ञाशब्देषु का गतिः । उच्यत’ इत्यादिना सञ्ज्ञाशब्दानामपि द्व्यक्षरं चतुरक्षरं वा नामेति ऋष्यनूकं देवतानूकं वेति चापस्तम्बबोधायनोक्तेरनादितो देवतादिवाचिनामेव कार्यमित्यतः सञ्ज्ञानामप्यनादित्वमिति व्युत्पाद्य तथापि यास्त्वेताः स्वेच्छया सञ्ज्ञाः क्रियन्ते टिघुभादयः । कथं तु तासां साधुत्वमित्यादिना टिघुभादि-सञ्ज्ञापदेषु साधुत्वमपि न । अपभ्रंशरूपत्वं च न । किन्तु हस्तचेष्टादिवत्सङ्केतमात्रत्वमित्यादि चोक्तवा तदेवमनादिरनपभ्रष्टता च साधुत्वमित्याद्युक्तम् । तथा प्रतिपादितं तत्सर्वं मनसि निधाय साधुत्वनिर्वचनमाक्षिप्य समाधत्ते यद्यप्यत्र न स्वाभाविकेत्यादिना । आदिपदद्वयेनास्वाभाविक-वाचकत्वमसाधुत्वमित्यनयोः क्रमेण परिग्रहः । इदं च स्वयमधिकमुक्तं साधुतापत्तेरिति । तत्रातिव्याप्तिः स्यादित्यर्थः । तदिति साधुत्वमित्यर्थः । अनर्थकतयेति । निरर्थकेषु शबादिविकरणेष्वर्थविशेषे शक्तत्वायोगादव्याप्तिः स्यादित्यर्थः । दूषणान्तरमाह लाक्षणिकानामपीति । तीरमाणवकाद्यभिप्रायेण प्रयुक्तामग्न्यादिशब्दानामपीत्यर्थः । ततश्चाव्याप्तिरिति ज्ञेयम् । क्वचिदिति । तेषामपि प्रवाहाङ्गारादिषु शक्तत्वादत्रापि साधुत्वे इत्यर्थः । हयेत्यादि । हये शक्तमश्वपदं दरिद्रे शक्तमस्वपदं तयोस्तत्रार्थे शक्तत्वादश्वपदस्य दरिद्रे अश्वपदस्य च हयेऽपि साधुता स्यादित्यर्थः । वृत्तिमत्त्वमिति । अभिधा-लक्षणादिवृत्तिमत्त्वमित्यर्थः । द्योतकेति । वचनवृत्त्यादेस्तेष्वभावादिति भावः । उपसन्दानत्वापर-पर्यायद्योतकत्वशक्तयन्तर्भावेन निरुच्य तेषामपि शक्तिमत्वमस्तीत्याशङ्कते औपसन्दानिकीति ।

व्यासज्येति । यथाद्यवर्णटवर्णयोर्न कलशे प्रत्येकं शक्तिरपि तु मिलितयोरेवैवमौपसन्दानिक-शक्तिपक्षे द्वयोरेव शक्तिस्वीकारापत्त्या प्रोपसर्गजिधात्वोर्मिलित्वैकैव शक्तिरित्यागतमित्यर्थः । इष्टापत्तिं परिहरति ततश्चेति । यदि केवलजिधातुप्रयोगस्तदा तस्य लङादिष्वजयदित्यादिरूपेणाडागमः लुङ्लङ्लृङ्क्ष्वित्यनेन प्राप्नोति । यदा तु प्रोपसृष्टजिधातुप्रयोगस्तदा तस्यैवाडागमे सत्यप्रजयदिति प्राप्नोति । न तु प्राजयदिति जिधातोरेव । एवं लिटि जिगायेत्यादिरूपेण द्विर्वचनमाप्नोति । तदपि प्रोपसृष्टजिधातुशक्तिपक्षे प्रशब्दस्यैवेति । पप्रजयेत्याद्येव प्राप्नोति । न तु प्रजिगायेतीत्येवं प्रकारेण व्यवस्थाभावप्रसङ्गादित्यर्थः । आदिपदेन विपराभ्यां जेरित्यादिनोक्तात्मनेपदादिपरिग्रहः । जातिविशेष इति । शब्दत्वावान्तरजातिरित्यर्थः । कत्वादिनेति । कत्वं हि साधुत्वं विहायासाधु ककारेऽस्ति । साधुत्वमपि हि कत्वं विहाय गकारे साधावस्ति साधौ ककारे च तदुभयसमावेशः । एवं गत्वादावपि इत्येवं सङ्कर इत्यर्थः । यद्यपि योगरूढिवादमणिग्रन्थे स्मृतिपादीयप्रयोगोत्पत्त्यशास्त्रत्वाच्छब्देषु न व्यवस्था स्यादिति व्याकरणाधिकरणशास्त्रदीपिकादौ च साधुत्वनिर्वचनमाक्षिप्य समाहितम् । तत्र चादृष्टसाधनत्वादिप्रकारान्तराण्यप्याशङ्क्य निराकृतानि तथाप्येकग्रन्थानुसारेणोपयुक्तपक्षनिराकरणेन पक्षान्तरस्यार्थतो लाभं मत्वा तन्निराकरणं न कृतमिति ज्ञेयम् । तथापीति । मञ्जरीकृता स्वोक्तसाधुत्वनिर्वचनसंवादायेयमेव कारिकोदाहृता । तामर्थाप्रतीतौ व्याचष्टे तत्र शक्तीति । बाला हि शक्तिवैकल्यात्प्रमादालसतादिना वा गोशब्दस्थाने गावीगोणीगोपालिकेत्यादिशब्दान् प्रयुञ्जत इति भावः । यद्यनपभ्रष्टतासाधुत्वम् । तर्ह्यश्वशब्दस्य दरिद्रे साधुत्वमित्याद्यापत्तिरित्यत आह सा चेति । तथा चाश्वशब्दो हय एव साधुरस्वशब्दश्च दरिद्र एवेति नातिप्रसङ्ग इति भावः । तदेव स्पष्टयति तथा हीति । अनादिरित्यस्य व्याख्यानम् अनादिता वेति । अनादिशब्दत्वमित्यर्थः । यद्वेत्यस्योत्तरत्रापि सम्बन्ध इत्याशयेनोक्तम् अभ्युदययोग्यता वेति । रत्नतत्त्ववदित्यादि गम्य इत्यन्तं लिङ्गविपरिणामेन पूर्वत्रापि योज्यम् । सा च व्याकरणपरम्परयाऽवसीयत इति मञ्जर्यामुक्तत्वेन व्याक्रिया व्यञ्जनीयेत्यस्य पूर्वत्रापि सम्बन्धावगमात् । शास्त्रेति । व्याकरणश्रवणपरिकर्मितचेतसि चकास्तीति मञ्जर्यामपीदमुक्तम् । परिकर्मजातमस्येति परिकर्मितं प्रसाधितं निर्मलीकृतमित्यर्थ इति कुसुमविकासः । प्रागुक्तं जातिपक्षे दोषमुद्धर्तुमाह न च जातीति । दूषकताबीजाभावेनेति । इदं च गुरुटीकायां व्यक्तमत्रापि लेख्यम् । तर्हि लाक्षणिकादौ सत्यपि साधुत्वे स्वाभाविकसम्बन्धाभावाद्व्यापकतानुपपत्तिरित्यत आह लाक्षणिका-दावपीति । इतःपरमन्यथाऽस्मदादीत्येतदवतारिकारूपैवं सत्यपि वैय्यात्यमात्रेण यः शुद्धेत्येतत्पर्यन्तं व्याख्येयमस्ति ।

