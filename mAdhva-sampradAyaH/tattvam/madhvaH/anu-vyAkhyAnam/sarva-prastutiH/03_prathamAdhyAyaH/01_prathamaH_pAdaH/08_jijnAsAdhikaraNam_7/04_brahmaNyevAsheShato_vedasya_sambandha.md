+++
title = "०४ ब्रह्मण्येवाशेषतो वेदस्य सम्बन्धः"

+++


## एकवाक्यत्वयोगे तु वेदस्यापि ह्यशेषतः

**ब्रह्मण्येवाशेषतो वेदस्य सम्बन्धः**

***एकवाक्यत्वयोगे तु वेदस्यापि ह्यशेषतः***

### **सुधा**

अपर आह ॥ भवति कृत्स्नस्यापि वेदस्यैकवाक्यता । सा चात्मज्ञानस्य स्वर्गादि-फल(कर्म)शेषतयाऽस्तु । देहव्यतिरिक्तात्मज्ञानव्यतिरेकेण पारलौकिककर्मप्रवृत्त्यनुपपत्तेः । अथवा कर्माङ्गभूतदेवतानुस्मरणार्थमात्मप्रकरणमस्तु । तत्र फलश्रुत्यादिकमर्थवादोऽस्तु । यथोक्तम् ।

‘आत्मा ज्ञातव्य इत्येतन्मोक्षार्थं न तु चोदितम् ।

कर्मप्रवृत्तिहेतुत्वमात्मज्ञानस्य लक्ष्यते ।

विज्ञाते चास्य पारार्थ्ये याऽपि नाम फलश्रुतिः ।

साऽर्थवादो भवेदेव न स्वर्गादेः फलान्तरम्’ इति ।

तत्राह ॥ महाफल इति ॥ महत्फलं कैवल्यं यस्मात्तन्महाफलं ब्रह्म तस्मिन्नेवाशेषतो वेदस्य योगः संबन्धः स्यात् । न पुनरल्प(फले)के कर्मणि । प्रयाजादिषु तथा दर्शनात् ।

### **वाक्यार्थचन्द्रिका**

ननु भिन्नवाक्यतामङ्गीकुर्वाणेनाल्पफलेऽप्येकवाक्यताऽनभ्युपगमान्महाफल इति व्यर्थमित्यतो मीमांसकमतनिरासाय तदित्याशयेन तद्य्वावर्त्यं मतमनुवदति ॥ अपर इति ॥ एकदेशिव्यतिरिक्त इत्यर्थः । पृथक् फलवत्तया श्रुतस्य कथमन्यशेषत्वमित्यत आह ॥ तत्रेति ॥ अत्रार्थे भट्टवार्तिकसंमतिमाह ॥ यथोक्तमिति ॥ ज्ञानस्य न मोक्षसाधनत्वं प्रमाणाभावादिति । ज्ञानं मोक्ष-निमित्तं च गम्यते नेन्द्रियादिनेत्यनेनोक्तम् । तर्हि वेदस्तत्र मानं स्यादित्यतो द्विविधं ह्यात्मज्ञान-मुपनिषत्सूपदिश्यते देहाद्विवेकज्ञानम् । अविनाशी वा ओऽयमात्मेत्यादि । आत्मानमुपासीतेति प्राणायामाद्यङ्गोपेतमुपासनात्मकं च । तत्र साङ्ख्यादिभिर्मोक्षसाधनत्वेनाश्रितं विवेकज्ञानं तावन्न वेदेन मोक्षार्थं चोदितमित्याशयेन न च साङ्ख्यादिविज्ञानं मोक्षदत्वेन चोच्यत इति पूर्ववाक्येन ज्ञापयित्वा नन्वात्मा ज्ञातव्य इति विधावप्यपुनरावृत्तिर्वाक्यशेषे श्रूयत इत्याशङ्कायामुक्तमात्मेति ॥ तर्हि वैयर्थ्यमित्यत आह ॥ कर्मेति ॥ विवेकज्ञानस्य पारलौकिकफलेषु ज्योतिष्टोमादिषु प्रवृत्तिरध्ययनस्येव दृष्टं फलं संभवति नादृष्टफलापेक्षेति भावः । निर्ज्ञाते (विज्ञाते) च ज्ञानस्य कर्मप्रवृत्तिहेतुतया कर्माङ्ग-भूतदेवतानुस्मरणार्थतया वा कर्मफलस्वर्गाद्यर्थत्वे वाक्यशेषस्था फलश्रुतिः पर्णमयीन्यायेनार्थवादमात्रं स्यान्न स्वर्गादेः फलान्तरं बोधयितुमलमित्याह ॥ निर्ज्ञाते चेति ॥ अयं च विवेकज्ञानविषयः प्रकारः । उपासनात्मकज्ञानस्य कर्मणि पुरुषे वा दृष्टप्रयोजनाभावाददृष्टापेक्षायां श्रुत्याद्यभावेन क्रत्वर्थत्वा-भावाद्वाक्यशेषोपनीताभ्युदयनिःश्रेयसफलकतया रात्रिसत्रन्यायेन पुरुषार्थत्वमेवेति व्याकरणाधिकरणोक्त प्रकारस्तूपासनात्मज्ञानविषयः । अत्र च पक्षे विधिशेषत्वेनैकवाक्यत्वं द्रष्टव्यम् । ननु ब्रह्मपरत्वेनैक-वाक्यता पूर्वमुक्ता । तत्कथमुच्यते महाफल इति फलपरतयैकवाक्यता । नापि फलं प्रतिपाद्यं येन तत्परतयैकवाक्योक्तिः सङ्गच्छेतेत्यत आह ॥ महदिति ॥ प्रयाजादिष्विति ॥ अन्यथा दर्शपूर्णमास-योरङ्गत्वं प्रयाजादीनामेव प्रकरणित्वमिति स्यादिति भावः । एवं परोक्तपरिहारनिरासपरतयै- तद्वाक्य-व्याख्यानपक्षे इति ब्रूयादित्युत्तरवाक्यसङ्गतिरेवमभिमता । एवं परोक्तपरिहारं निरस्य पुनः पूर्वोक्त-मेवानुसन्दधन्ननु ब्रह्मकाण्डे क्वचिदितिशब्दस्यान्यत्राध्याहारकल्पकस्य सद्भावेऽपि कर्मकाण्डे क्वचिदपीतिशब्दस्याभावेन कल्पकाभावाद्योगेऽग्नाविति न युक्तमित्यतः कर्मकाण्डेऽपि तत्सद्भावं प्रतिपादयति ॥ इति ब्रूयादितीति ॥

### **परिमल**

सर्वस्यैकवाक्यतामुपेत्य कर्मपरतयैकवाक्यतां वदतो मीमांसकैकदेशिनो निरीश्वर-वादिनो मत माह । अपर आहेति ॥ अस्य पारार्थ्य इति ॥ आत्मज्ञानस्य कर्माङ्गत्वे विज्ञात इत्यर्थः ॥ अत्रात्मपदेनैतन्मते जीव एव ग्राह्यः । फलश्रुतिरिति ॥ ‘तरति शोकमात्मविदि’त्यादिफलश्रुतिरित्यर्थः। अर्थवादी भवेदित्येकं पदम् । स्वर्गादेः स्वर्गादितः । फलान्तरमात्मज्ञानस्य नेत्यर्थः ॥ प्रयाजादिष्विति ॥ ‘समिधो यजति’ ‘तनूनपातं यजती’त्यादिवाक्योक्तेषु प्रयाजादिनामकयज्ञेषु दर्शपूर्णमासाभ्यां स्वर्ग-कामो यजेतेतिश्रुतस्वर्गादिफलवति दर्शादिकर्मण्यंगाङ्गिभावेन योगस्य दर्शनादित्यर्थः । यद्वा क्रतूपकार-रूपाल्पफलकप्रयाजादिषु वाक्यापर्यवसानेन प्रधानकर्मणि महाफलहेतावेव वाक्यपर्यवसानस्य दर्शनादित्यर्थः ॥

### **यादुपत्यं**

ननु यद्येवमेकवाक्यत्वमेव वक्तव्यमित्याग्रहस्तदोपनिषदामपि कार्यपरत्वेनैव तदस्त्विति कस्यचिन्मतमाशङ्कते ॥ अपर आहेति ॥ नन्वेवं ‘तरति शोकमात्मवित्’ ‘ब्रह्मविदाप्नोति परं’ ‘तेषां दुःखप्रहारणाय श्रुतिरेषा प्रवर्तत’ इत्यत्रात्मप्रतिपादकस्य वेदान्तभागस्य स्वर्गातिरिक्त-मोक्षफलकत्वश्रुतिः कथमुपपद्यत इत्यत आह ॥ तत्र फलश्रुत्यादिकमिति ॥ आदिपदेन स्मृत्यादे-र्ग्रहणम् । तथा च न तस्य स्वार्थे तात्पर्यमिति भावः ॥ न स्वर्गादेः फलान्तरमिति ॥ स्वर्गादिकं विहाय नात्मविद्यायाः फलान्तरमस्तीत्यर्थः ॥ प्रयाजादिष्विति ॥ अनेन कर्म नान्यशेषतया वेदप्रतिपाद्य मल्पफलकत्वात्प्रयाजाद्यङ्गकलापवत् । ब्रह्म वाऽनन्यशेषतया वेदप्रतिपाद्यं महाफलत्वाद्दर्शादिवदिति प्रयोगौ सूचिताविति ज्ञातव्यम् । अदर्शनादिति छेदे तु दर्शपूर्णमासादिविधायकवाक्यानामिडो यजतीत्यादिवाक्यप्रतिपाद्येऽवान्तरापूर्वलक्षणस्वल्पफलके प्रयाजादौ महातात्पर्यलक्षणसंबन्धस्यादर्शना-दित्यर्थो द्रष्टव्यः । इदमुपलक्षणम् । प्रत्युत प्रयाजादिवाक्यानामेव स्वर्गलक्षणमहाफलके दर्शादौ महातात्पर्यलक्षणसंबन्धस्य दर्शनादित्यपि द्रष्टव्यम् ॥

### **श्रीनिवासतीर्थीया**

आत्मज्ञानस्येति ॥ जीवज्ञानस्येत्यर्थः । तदुपपादयति ॥ देहेति ॥ देवतेति ॥ ईश्वरोऽपि देवताशब्देन ग्राह्यः ॥ आत्मप्रकरणमिति ॥ आत्मशब्देन देवता ईश्वरश्च ग्राह्यः । तथा च प्राणो वा आशाया इत्यादिदेवताप्रकरणमात्मा वा ओ द्रष्टव्य इत्यादिरूपमीश्वरप्रकरणं चेत्यर्थः । देवतानामीश्वरस्य च यज्ञभागभोक्तृत्वेन यज्ञे ईज्यतया यज्ञादिकर्माङ्गत्वादिति भावः । नन्वीश्वर-प्रकरणस्याप्युक्तरीत्या कर्माङ्गत्वेन स्वर्गार्थत्वे, तरति शोकमात्मविद् ब्रह्मविदाप्नोति परमित्याद्युप-निषद्भागे ईश्वरज्ञानस्य स्वर्गातिरिक्तमोक्षरूपप्रयोजनप्रतिपादनं कथं सङ्गच्छत इत्यत आह ॥ तत्रेति ॥ तरतीत्याद्युपनिषदेकदेश इत्यर्थः ॥ फलश्रुतीति ॥ ब्रह्मज्ञानस्य मोक्षरूपफलश्रवणमित्यर्थः । तथा च न स्वार्थे तात्पर्यमिति भावः । आत्मज्ञानस्य देवतेश्वरयोर्ज्ञानस्य । अस्य आत्मज्ञानस्य । पारार्थ्ये स्वर्गार्थत्वे । फलश्रुतिर् ब्रह्मज्ञानस्य मोक्षार्थत्वश्रुतिः । उपसंहरति ॥ नेति ॥ स्वर्गादेरन्यद् आत्मविद्यायाः फलान्तरं नास्तीत्यर्थः ॥

### **वाक्यार्थरत्नमाला**

भट्टवार्तिकेति । प्रथमस्य प्रथमपादे चैतद्वार्तिकमिति ज्ञेयम् । राणकाद्यनुसारेण व्याचष्टे ज्ञानस्येत्यादिना । सदेवेत्यादिविधीनां नित्यफलकत्वादित्यप्युपलक्षणया बोध्यमित्यभिप्रायेणाह कर्माङ्गभूतोद्गीथेति । पर्णमयीन्यायेनेति । यस्य पर्णमयी जुहूर्भवति न स पापं श्लोकं ृणोतीत्यत्र पर्णमयीवाक्ये फलश्रुतिरर्थवादमात्रम् । अङ्गवाक्यानां प्रधानफलातिरिक्तफल-सम्बन्धबोधकत्वायोगात् । यथा चैतत्तथा चतुर्थे अध्याये तृतीयपादे ‘द्रव्यसंस्कारकर्मसु परार्धत्वात्फल-श्रुतिरर्थवादः स्यादि’ति पर्णमय्यधिकरणे स्पष्टमिति भावः । विधिर्वा स्यादित्येतदर्थवादपादेऽपीदं प्रमेयं ज्ञेयम् । ससार्थवादी भवेदिति वार्तिके पाठोऽस्ति । एतत्सम्बन्धिराणकादि द्रष्टव्यमस्ति । संमतिश्लोके निर्ज्ञात इति विज्ञात इति च पाठद्वयं तदनुसारेण पाठसङ्करो मूलटीकयोरिति न विरोधः । देहव्यतिरिक्त आत्मेति विवेकज्ञानस्येव प्राणायामाद्यङ्गोपेतोपासनात्मकज्ञानस्याप्युपनिषत्सूक्तत्वे सति विवेक-ज्ञानविषयकप्रकारस्यैव च तस्य परार्थेऽपि तत्र फलश्रुतिरर्थवादतया सावकाशेत्यनेनोक्तिरयुक्ता । उपासनात्मकज्ञानविषयप्रकारानुक्तेः । विज्ञाते चास्य पारार्थ्य इत्यादिप्रकारस्य तत्रासम्भवादित्यत आह अयं च विवेकेति । सत्यमयं प्रकारः साङ्ख्याभिमतदेहात्मविवेकज्ञानविषय एव । न तु प्राणाया-माद्यङ्गोपेतोपासनात्मकज्ञानविषय इत्यर्थः । तथा सति तद्विषयप्रकारानुक्तिप्राप्तिरित्यतस्तत्प्रकार-स्याप्युपलक्षणया व्याकरणाधिकरणोक्तरीत्याऽवसेयत्वाभिप्रायान्नानुपपत्तिरित्याशयेन तत्प्रकारमुपदर्श्य तदधिकरणोक्तरीत्या तदवसेयत्वमाह उपासनात्मकेत्यादिना विषय इत्यन्तेन । व्याकरणाधिकरणं तु प्रथमस्य तृतीये पादे प्रयोगोत्पत्त्यशास्त्रत्वाच्छब्देषु न व्यवस्था स्यादित्येवं रूपम् । एतदधिकरणशरीरं च प्रयोगचोदनाभावादर्थैकत्वमविभागादित्येतदधिकरणे सिद्धत्वादित्येतट्टीकाव्याख्यावसरे प्रागेवा-स्माभिरुपदर्शितं तदधिकरणपूर्वपक्षे शब्दप्रयोगमाश्रित्य विधीयमानः साधुशब्दनियमस्तदङ्गं स्यात् । न च तथा सम्भवति । स्वरूपे कार्ये चानुप्रयोगात् । शब्दप्रयोगस्य केवलदृष्टार्थत्वादिति प्रयोगोत्पत्तेः प्रयोगविशेषनियमस्य शास्त्रीयत्वासम्भवादनियम एव युक्त इति शङ्कितस्य दृष्टार्थेऽपि चशब्दप्रयोगे तदाश्रितः साधुनियमो भोजनाश्रितदिङ्नियम इव शास्त्रेण क्रियत इति पुरुषार्थत्वमेव । ततो न प्रयोगोत्पत्त्यशास्त्रत्वादव्यवस्थेत्यादि परिहारकरणादुक्तार्थस्य व्याकरणप्रमेयत्वमित्यादि ज्ञेयम् । अत्र चेति । सर्वं चैतत्स्पष्टं व्याख्येयमस्ति । तत्कथमिति । तत्तथात्वे । महाफल इति फलपरतयैकवाक्यता कथमुच्यत इति सम्बन्धः । प्रकरणित्वम् । अङ्गित्वम् । अथवा योगेऽग्नावित्याद्युत्तरयोजनाया-मिवैतद्योजनायामिति ब्रूयादित्येतन्मूलकृता न योजितम् । तावतोत्तरयोजनायामेव तस्य सङ्गतिर्न त्वेतद्योजनायामपीति प्रतीयते । न चैवं मन्तव्यम् । अपि तु स्पष्टत्वाद् ग्रन्थकृतोऽपेक्षितोऽयं प्रकार इत्याशयेनैतद्योजनानुसारेण स्वयं तद्वाक्ययोजनाप्रकारप्रदर्शनं प्रतिजानीते एवं परोक्तेति । उत्तरयोजना-व्यावर्तनायोक्तं परोक्तेत्यादि । एवमभिमता । वक्ष्यमाणरीत्येत्यर्थः ।

तमेव प्रकारं दर्शयति एवं परोक्तपरिहारमित्यादिनेतीतीत्यन्तेन ।
पूर्वोक्तमेवानुसन्दधदित्य-स्योपासनाविधिशेषत्वेन प्रतिपादितैकवाक्यताप्रकारमनुसन्दधदित्यर्थः । तथा तत्र पक्षे आत्मेत्येवेतीति शब्देन वैपरीत्यार्थेन स्मृतिमात्रेणात्मन उपयोगप्राप्तिशङ्कापरिहारायोक्ता या प्रतिबन्दी तर्हि अग्नौ जुहोतीत्यादावपीति शब्देन स्मृतिमात्रेणाग्न्युपयोगादिकल्पनापातादिति तां चानुसन्दधदित्यर्थः । अनेन यद्यप्येकवाक्यत्वयोगेऽपीत्येतच्छ्लोकस्य मतान्तरनिरासकतया योजनापक्षे इति ब्रूयादित्युत्तरभाष्यस्य नाव्यवहितसङ्गतिरिति स्पष्टम् । व्यवधानादेव योगेऽग्नावित्येतत्प्रकृतसङ्गतिश्च नास्ति । तथापि इति ब्रूयादित्यर्धस्य पुनः प्रकृतानुसरणेन योजनायां तत्सङ्गतिरित्युक्तं भवति क्वचिदितीति । अन्यत्रा-ध्याहारकल्पकस्येति शब्दस्य क्वचित्सद्भावेऽपीत्यस्य ब्रह्मकाण्डे क्वचिदिति शब्दसद्भावेन तद्बलादन्यत्रा-ध्याहारकल्पनोपपत्तावपीत्यर्थः । यद्वा क्वचिद्विद्यमानो य इतिशब्दस्तस्यान्यत्राध्याहारकल्पकतया सत्त्वेऽपीत्यर्थः । तथा क्वचिदपीतिशब्दस्याभावेन कल्पकाभावादित्युत्तरवाक्येऽपि क्वचिदपि स्थले इतिशब्दाभावेन तत्सद्भावरूपकल्पकाभावादित्यर्थः । न त्वन्यत्राध्याहारकल्पकस्येत्यप्यनुषञ्जनीयम् । कल्पकाभावादित्यस्य वैयर्थ्यापत्तेर्हेतुहेतुमद्भावानुपपत्तेश्च । एवं च ब्रह्मकाण्डे क्वचिदित्यादि-ग्रन्थस्याथवेत्युत्तरमूलानुसारेणोपयुक्तार्थकथनपरत्वसम्भव इति ज्ञेयम् ।

