+++
title = "२१ सम्भावनामात्रे प्रवृत्तिर् इति मतनिरासः"

+++


## प्रत्यक्षवच्च प्रामाण्यं स्वत एवागमस्य हि

**सम्भावनामात्रे प्रवृत्तिर् इति मतनिरासः**

***प्रत्यक्षवच्च प्रामाण्यं स्वत एवागमस्य हि***

### **सुधा**

यत्पुनरुक्तमाप्तानाप्तप्रयुक्तयोरित्यादि । तदप्यसारम् । प्रत्यक्षवदेवोपपत्तेः । चक्षुरादि-प्रत्यक्षं हि क्वचिद्यथार्थज्ञानं क्वचिदयथार्थज्ञानं जनयदपि प्रमाणमङ्गीक्रियत एव । दोषसदसद्भावाभ्यां तत्र भेद इति चेत्; तर्ह्यत्राप्यनाप्तवक्तृसदसद्भावाभ्यां भेदो भविष्यति । वक्ता वाक्योच्चारण एवोपयुज्यत इति चेन्न । यतस्तदेवाविषये प्रयुञ्जानो दुष्टं करोति निशा तमसिमाकाशे प्रयुञ्जान इव । अन्यथाऽनुमानमप्यप्रमाणं स्यात् । कृतकत्त्वं हि शब्दानित्यत्वसाधने साध्वसाधु चाग्न्यवय-विनोऽनुष्णत्वसाधने । तत्कस्माद्विशेषात् । व्याप्तिपक्षधर्मताभावाभावाभ्यामिति चेन्न । कालातीतत्वस्य पृथग्दूषणताया वक्ष्यमाणत्वात् । अतोऽविषयवृत्तित्वतदभावरूप एव विशेषो वक्तव्यः । स च समानः शब्देऽपीति । तदिदमुक्तम् ॥ प्रत्यक्षवच्चेति ॥

एतद्दोषभयात्केचित् शब्दस्यानुमानेऽन्तर्भावमिच्छन्ति । अपरे पुनरपौरुषेयतया निरस्तसमस्त-दोषाशङ्कस्य वेदस्य शब्दतयैव प्रामाण्यम्; पुरुषवचसां त्वनुमानतयेत्यातिष्ठन्ते ॥ तदुभयमप्य(त एवा)युक्तम् । किन्तु प्रत्यक्षवदनुमानवच्च शब्दमात्रस्यापि प्रामाण्यं स्वतः स्वेनैव रूपेण न त्वनुमानत्वेन । अत एव श्रुतेः प्रकृतत्वेऽपि सर्वशब्दपरिग्रहायागमस्येत्युक्तम् । हिशब्दस्तत्र प्रमाणप्रसिद्धिद्योतकः । तच्चोत्तरत्र वक्ष्यामः ॥

### **वाक्यार्थचन्द्रिका**

वाक्ये स्वाभाविकदोषाणामभावाद्वक्तृपुरुष एव स्वाज्ञानादिवशादविषये वाक्यं प्रयुञ्जानस्तत्राविषयवृत्तित्वरूपं दोषं संपादयतीति युक्तं तस्यानाप्तवक्तृकत्वेनाप्रामाण्यमित्याह ॥ यत इति ॥ अन्यथाऽविषयवृत्तित्वस्यादोषत्वे । अविषयवृत्तित्वस्य दोषत्वं वदता व्याप्त्यसिद्ध्यो-र्दोषत्वस्य स्वीकार्यत्वात्तेनैवोपपत्तावविषयवृत्तित्वस्य तत्रापि न दोषत्वमित्याशयेन शङ्कते ॥ व्याप्तीति ॥ अत्र वक्तव्यम् । अविषयवृत्तित्वं तत्र नास्त्येव वा विद्यमानमप्यन्यथासिद्धतया न दोष इति वा । नाद्यः सर्वन्यायानां धर्म्यादिग्राहकत्वेन प्रत्यक्षागममूलत्वादुपजीव्यप्रबलप्रत्यादिविरुद्धन्यायाभासानां तदपहृतविषयत्वेनाविषये प्रमाजननासामर्थ्येनाविषयवृत्तिताया दोषत्वस्यावश्यकत्वात् । न द्वितीयः । सर्वं तेजोऽनुष्णं कृतकत्वादित्यादौ पक्षादन्यत्र व्यभिचाराभावेनासिद्ध्यभावेन च दोषान्तराप्राप्तेः । पक्षे च व्यभिचाराप्रसक्तेः पक्ष एव बाधेन साध्याभावस्य निश्चयात्पक्षस्यैव विपक्षत्वात्तत्रैव व्यभिचारेण व्याप्तिभङ्गस्य चोपजीव्येनाविषयवृत्तित्वेनैवानुमानस्य दुष्टत्वे जघन्यप्रतिपत्तिकस्याननुसरणीयत्वात् । एवं च व्याप्तिग्रहणसमये हेतुमति क्वचित्साध्याभावोपस्थितौ तदानीं विषयस्य बुद्धावनारोहाद्य्वाप्तिभङ्गस्य पुरःस्फूर्तिकत्वाच्च दोषत्वेऽपि परार्थप्रयोगोत्तरमविषयवृत्तित्वमेव दोष इति कालातीतस्य पृथग्दूषणताया भक्तिपादे—

‘प्रत्यक्षागममूलास्तु न्यायाः सर्वे भवन्ति हि ।

न्यायाभासा अमूलाः स्युर्न्यायस्यान्यस्य तौ पुनः ।

अदृष्टे व्यभिचारे तु साधकं तदिति स्फुटम् ।

ज्ञायते साक्षिणैवाद्धा मानबाधे न तद्भवेत्’ ।

इत्यनुव्याख्याव्याख्यावसरे वक्ष्यमाणत्वादनुमानेऽविषयवृत्तित्वं दोष एवेत्याह ॥ कालातीतताया इति ॥

अत्र स्वत एवेत्यागमस्येति चोक्त्या व्यावर्तितमतद्वयनिरासेऽप्युक्तयुक्तिमेव योजयितुं तन्मतद्वय-मुपन्यस्यति ॥ एतदिति ॥ अत एवेति ॥ यद्दोषभयादागमत्वेन सर्वागमस्य च प्रामाण्यत्याग-स्तद्दोषाणां परिहृतत्वादेवेत्यर्थः । न वाक्यं वाक्यार्थेऽनुमानम् । वाक्यवाक्यार्थयोर्देशतः कालतश्चान्वय-व्यतिरेकाभावात् । वाक्यं वाक्यार्थवद्वाक्यत्वादित्यत्र वाक्यार्थमात्रसाधने विशेषप्रतिपत्तेर्निर्निबन्धन-त्वापत्त्या, विशेषसाधने च पूर्वं विशेषप्रतिपत्तौ वाक्यवैयर्थ्यापत्त्या तदप्रतिपत्तौ चाप्रसिद्धविशेषणता-पत्त्या विशेषस्यान्यत्राभावेनानैकान्तिकत्वान्मतुबर्थानुपपत्तेश्च नायमनुमानप्रकारो युक्तः । विमतानि पदानि स्वस्मारितार्थसंसर्गज्ञानपूर्वकाण्याकाङ्क्षादिमत्पदकदम्बकत्वादिति च न । विनाऽप्यन्वयप्रमितिं दैवात्प्रयुक्तेष्वाकाङ्क्षादिमत्स्वनैकान्त्यात् । आप्तप्रयुक्तत्वेन हेतुविशेषणे च साध्यार्थस्य हेतुप्रवेशापत्तेः । पुरुषविशेषप्रयुक्तत्वस्य चाध्यापकप्रयुक्तेऽनैकान्त्यात् । मूलप्रमाणानुमाने चापौरुषेये वेदेऽनुपपत्ते-रित्यादिनाऽऽगमस्यानुमानत्वेन प्रमाणत्वाभावस्य व्युत्पदयिष्यमाणतया पदानामन्विताभिधाने शक्तेः पदानामेव च वाक्यत्वाद्वैदिकपदानामेव च लौकिकत्वाभावे लोकवेदाधिकरणविरोधापत्त्या वक्तुः पदज्ञान एवोपयोगित्वेन लोकवेदयोः प्रकारभेदानुपपत्त्यादिना वेदस्यागमत्वेन पौरुषेयस्यानुमानत्वेन प्रामाण्यमिति प्रकारस्य निरस्यमानतया च पर्यवसानगत्या सर्वागमस्यागमत्वेन प्रामाण्यसिद्धि-रित्याशयेन हिशब्दं तदर्थतया योजयति ॥ हिशब्द इति ॥ युक्तिपादे भगवत्पादोदितप्रत्यक्षानुमानादि- व्युत्पादनावसरेऽवसितमनुमानं निर्दोषं वाक्यमित्यदिना प्रमाणं व्युत्पादयिष्याम इत्याशयेनाह ॥ तच्चेति ॥

### **परिमल**

यत्पुनरुक्तमिति ॥ प्रत्यक्षवच्चेत्यादेरवतारिकायामुक्तमित्यर्थः ॥ अन्यथेति ॥ विषयवृत्तित्वतदभावाभ्यां प्रामाण्याप्रामाण्यव्यवस्थाऽनङ्गीकार इत्यर्थः । तदेव व्यनक्ति ॥ कृतकत्वं हीति ॥ अग्नीति ॥ अग्निरूपस्थूलावयविन इत्यर्थः । परमाण्वादेरनुष्णतासाधने बाधस्याप्रसक्ते-रेवमुक्तम् ॥ व्याप्तीति ॥ कृतकत्वं चानुष्णत्वेन न व्याप्तं नापि संदिग्धसाध्यवत्पक्षवृत्तिरूपपक्ष-धर्मतोपेतमिति । अनुष्णत्वसाधने तदुभयहीनत्वात् । शब्दानित्यत्वसाधने तदुभयवत्त्वात्साधुत्वादिकं तस्य सेत्स्यतीति भावः । एवं हि अविषयवृत्तित्वरूपकालातीतत्वं नाम दोषो न स्यात् । अस्तु को दोष इत्यत आह ॥ कालातीतत्वस्येति ॥ वक्ष्यमाणत्वादिति ॥ युक्तिपादे ‘विरोधोऽपि त्रिधैव स्यात्प्रतिज्ञार्थविरुद्धते’त्येतद्य्वाख्यावसर इति भावः ॥ प्रत्यक्षवच्चेतीति ॥ अनुमानवच्चेति चार्थः ॥ एतद्दोषेति ॥ आप्तानाप्तवाक्ययोर्विशेषानुपलम्भेन प्राप्ताप्रामाण्यदोषभयादित्यर्थः ॥ तच्चोत्तरत्र वक्ष्याम इति ॥ गौरवं कल्पनेऽन्यथे’त्यस्य चतुर्थव्याख्यावसरे केचिदाहुरित्यादिग्रन्थेनेति भावः । न विलक्षण-त्वनये स्मृतिप्रामाण्यप्रस्तावे ‘स्मृतिः प्रत्यक्षमैतिह्यमनुमे’ति श्रुत्यादेः सधायां वक्ष्यमाणत्वादिति भावः ॥

### **यादुपत्यं**

वक्ष्यमाणत्वादिति ॥ युक्तिभक्तिपादयोरिति शेषः ॥ वक्ष्याम इति ॥ युक्तिपाद इति शेषः ॥

### **श्रीनिवासतीर्थीया**

अग्न्यवयविन इति ॥ अग्निरूपावयविन इत्यर्थः ॥ व्याप्तिपक्षधर्मता-भावाभावाभ्यामिति ॥ कृतकत्वेऽनित्यत्वनिरूपिता व्याप्तिरस्ति पक्षधर्मता चास्ति । कृतकत्वे पक्षधर्मतासद्भावेऽपि नानुष्णत्वनिरूपिता व्याप्तिरस्ति । अग्न्यवयवे द्य्वणुके व्यभिचारापत्तेरित्यर्थः ॥ स चेति ॥ उक्तरूपो विशेष इत्यर्थः ॥ शब्देऽपीति ॥ वक्ता तदेव वाक्यमविषये प्रयुञ्जानो दुष्टं करोतीति भावः ॥ एतद्दोषभयादिति ॥ आप्तानाप्तप्रणीतयोर्वाक्ययोरस्ति कश्चिद्विशेषो न वेत्युक्तदोषभयादित्यर्थः ॥ अनुमानेऽन्तर्भावमिति ॥ एतानि पदानि स्वस्मारितार्थसंसर्गज्ञानपूर्वकाणि । आकाङ्क्षादि-मत्पदकदम्बकत्वात् । गामानय दण्डेनेत्यादिपदकदम्बकवदित्यनुमानेन वक्तृज्ञानावच्छेदकतया संसर्गस्य सिद्धेरनुमानविधयैव प्रामाण्यं न शब्दत्वेनेत्यनुमानेऽन्तर्भाव- मिच्छन्तीत्यर्थः ॥ शब्दतयैव प्रामाण्यमिति ॥ वेदस्यापौरुषेयतया वक्तुरेवाभावेनोक्तानुमानाद्वक्तृज्ञानावच्छेदकतया संसर्गसिद्धिः । तत्र वक्तुं न शक्यत इत्यर्थः ॥ स्वेनैव रूपेणेति ॥ शब्दत्वेनैवेत्यर्थः ।

### **वाक्यार्थरत्नमाला**

प्रमाजननेति नञ्रहित एव पाठः । नञः पातो लेखकप्रयुक्तः । सङ्केतदूषणस्थलीयसर्गादिभुवामिति मूलवाक्ये संपन्नानां परमेश्वरस्येति षष्ठी तृतीयार्थे परमेश्वरेणेति न्यायवाचस्पतौ परमेश्वरेणेत्येवोक्तेः । तद्ग्रन्थानुसारिण्येतद्ग्रन्थेऽपि तृतीयान्तपाठस्तु स्वरस एव ।

न विलक्षणाधिकरणीयकेचिद्वाक्यं वाक्यार्थेऽनुमानमित्यादिमूलानुसारेणानुमानान्तर्भावनिराकरण प्रकारमाह । न वाक्यं वाक्यार्थ इत्यादिशब्दस्यानुमानान्तर्भावनिराकरणग्रन्थोऽपि न्यायवाचस्पत्या-द्यनुसारेण व्याख्येयोऽस्ति ।

