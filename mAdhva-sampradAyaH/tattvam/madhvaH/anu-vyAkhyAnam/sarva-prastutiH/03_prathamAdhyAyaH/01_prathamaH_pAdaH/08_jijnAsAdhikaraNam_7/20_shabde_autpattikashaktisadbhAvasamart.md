+++
title = "२० शब्दे औत्पत्तिकशक्तिसद्भावसमर्थनम्"

+++


## प्रत्यक्षवच्च प्रामाण्यं स्वत एवागमस्य हि

**शब्दे औत्पत्तिकशक्तिसद्भावसमर्थनम्**

***प्रत्यक्षवच्च प्रामाण्यं स्वत एवागमस्य हि***

### **सुधा**

अथौत्पत्तिकशक्तिसद्भावे किं प्रमाणम् । अर्थावबोधस्य स्वरूपसहकारिभ्यां शब्दसङ्केताभ्यामेवोपपत्तेरिति ॥ उच्यते । किं स्वरूपसहकारिव्यतिरिक्तातीन्द्रिया शक्तिः क्वापि नाङ्गीक्रियते उत शब्द एव ॥ आद्ये वक्ष्यामः । द्वितीये चाधुनातनास्तावन्न सङ्केतयितार इति तवापि संमतम् । न च लोकोत्तरे सङ्केतयितरि प्रमाणमस्ति । तथा च स्वभाव एवायं शब्दानामिति गम्यते । गवादिशब्दाः साङ्केतिकाः शब्दत्वाद्देवदत्तादिशब्दवदिति चेत् । किमत्र साङ्केतिकत्वमात्रं साध्यम् उत सास्नादिमत्यर्थे । आद्ये सिद्धसाधनम् । गुप्तभाषणादौ मया गोशब्दस्य घटेऽपि सङ्केतितत्वात् । द्वितीये व्यभिचारः । न हि सर्वेऽपि शब्दाः सास्नादिमति पिण्डे सङ्केतिता इत्यत्र प्रमाणमस्ति । गोशब्दः सास्नादिमत्यर्थे सङ्केतितस् तत्र प्रयुज्यमानशब्दत्वाद् गाव्यादिशब्दवदिति चेन्न असाधु-शब्दत्वस्योपाधित्वात् । साधनावच्छिन्नसाध्यव्यापकत्वेनाप्युपाधित्वस्य वक्ष्यमाणत्वात् । अन्यथाऽस्मदादिविशेषणप्रेक्षेपोऽपि प्रतिज्ञायां प्रसज्येतेति ॥ तदेवं शब्दस्यार्थसम्बन्धसम्भवान्ना-प्रामाण्यम् ।

### **वाक्यार्थचन्द्रिका**

ननु स्वाभाविकशक्तेः प्रामाणिकत्वे तद्बलाद्वृद्धोपदेशादेस्तज्ज्ञापकत्व-कल्पनं श्रुत्यादेरन्यथासिद्धिकल्पनमतिप्रसङ्गोक्तिरुक्तरीत्या बाधकपरिहारश्चोपपद्यते । तदेव तु कथमित्या शङ्कते ॥ अथेति ॥ अर्थावबोधान्यथाऽनुपपत्तिमन्यथयति ॥ अर्थेति ॥ अतीन्द्रियशक्तिमात्रानभ्युपगम-प्रयोजिकायाः स्वरूपसहकारिभ्यामन्यथोपपत्तेरुक्तत्वाच्छब्दतत्सङ्केताभ्यामिति चोक्तेर्विकल्प्य दूषयति ॥ किमिति ॥ आद्ये वक्ष्याम इति ॥ लिङ्गपादे शक्तिसद्भाव एव तु, क्रियादिनित्यता ज्ञेयेत्यनु-व्याख्याव्याख्यावसरे स्वरूपसहकारिसमवधानातिरिक्ता शक्तिरेव नास्तीति केचित्तेषां श्रुत्यादिविरोध इत्यादिनेत्यर्थः । द्वितीये तु शब्दस्यात्याबोधकत्वा सम्बद्धबोधकत्वानुपपत्त्या सङ्केतस्याप्यनुपपत्तौ परिशेषात्स्वाभाविकशक्तिसिद्धिरित्याह ॥ द्वितीये चेति ॥ ननु सर्वविप्रतिपन्नशब्दानां पक्षीकारात्कुत्र व्यभिचार इत्यतो घटादिशब्दानां सास्नादिमत्यर्थे साङ्केतिकत्वस्य तत्कार्यादर्शनेनाकल्पनीयत्वात् । तद्य्वतिरिक्तानां पक्षीकारे तेषां सास्नादिमत्यर्थे साङ्केतिकत्वस्य परेणाप्यनभ्युपगमात्तत्रैव व्यभिचार इत्याशयेन तत्र साध्याभावं व्युत्पादयति ॥ न हीति ॥ तत्तच्छब्दानामेव पूर्वत्रेवात्रापि पक्षत्वे व्यभिचारनिरासाय हेतुविशेषणं वक्तुं प्रयोगान्तरं दर्शयति ॥ गोशब्द इति ॥ सास्नादिमत्यर्थे सङ्केतितचेष्टाविशेषे, गुप्तभाषादौ तत्र सङ्केतितघटादिशब्दे च साध्याव्यापकत्वादाह ॥ साधनेति ॥ ननु साधनावच्छिन्नसाध्यव्यापकस्य नोपाधित्वम् । उपाधेः पक्षादिप्रविभागोत्तरकालं प्रतिपक्षोन्नायकत्वेनैव दूषकतयोपाध्यभावेन साधुशब्दत्वेन सास्नादिमत्यर्थे साङ्केतिकत्वाभावे साध्ये गुप्तभाषणादौ गवि सङ्केतिते घटादिशब्दे व्यभिचारापत्त्या दूषकताबीजासम्भवादित्यत उक्तं वक्ष्यमाणत्वादिति । यदवच्छिन्नसाध्ये य उपाधिस्तद्विशेषणावच्छिन्न- साध्याभावस्योपाध्यभावेन साधनसौलभ्याद्यथा समवायः समवेतः सम्बन्धत्वात्संयोगवदित्यत्र साधना वच्छिन्नसाध्यव्यापकस्य कृतकत्वस्योपाधि-त्वात्समवायः सम्बन्धत्वे सति समवेतत्वेन हीनोऽकार्यत्वादिति साधनं तथा गवादिशब्दाः सास्नादि-मत्यर्थेप्रयुज्यमानत्वे सति । तत्र सङ्केतिता न साधुशब्दत्वादिति प्रकृतेऽपि प्रयोगसम्भवात् । न च साध्ये विशेषणवैयर्थ्यम् । शब्दो न स्पर्शवद्विशेषगुणः प्रत्यक्षत्वे सत्यकारणगुणपूर्वकत्वादित्यादाविव व्यभिचारवारकतया सार्थक्यादित्यर्थस्य युक्तिपादे साध्यव्यापकवैलोम्यमव्याप्तिरित्यनुव्याख्या-व्याख्यावसरे वक्ष्यमाणत्वादित्यर्थः । न चैवमुपाध्यभावेनावच्छिन्नसाध्याभावसिद्धावपि तस्यावच्छेदका भावेनाप्युपपत्त्या पक्षे न शुद्धसाध्याभावसिद्धिरिति वाच्यम् । अवच्छेदकीभूत तत्र प्रयुज्यमानत्वाभावस्य पक्षे बाधिततया साध्यरूपविशेष्याभावमादायैव साध्यपर्यवसाने वक्तव्ये पर्यवसानगत्या शुद्धसाध्या-भावस्यैवसिरित्याशयः । एवं सत्यपि वैयात्यमात्रेण यः शुद्धसाध्यव्यापकस्यैवोपाधित्वं मन्यते तं प्रत्याभाससाम्यमाह ॥ अन्यथेति ॥ तत्रागत्यैतादृशोपाधेरेव स्वीकर्तव्यत्वादित्याशयः ।

### **परिमल**

ननु घटपटादिकार्यं प्रमितमिति नापलापार्हम्; शक्तिर्न प्रमितेति शङ्कते ॥ अथेति ॥ वक्ष्याम इति ॥ लिङ्गपादे । ‘इति पैङ्गिश्रुतिः प्राह शक्तिसद्भाव एव त्वि’त्याद्यनुव्याख्याव्याख्यावसर इति भावः । गोपिण्डे केनचित्सङ्केतितचेष्टाविशेषे साध्याव्यापकत्वादाह ॥ साधनावच्छिन्नेति ॥ वक्ष्यमाणत्वादिति ॥ द्वितीयाद्यपादे ‘न विलक्षणत्वादि’ति नये ‘साध्यव्यापकवैलोम्यमव्याप्तिः साधनस्य च’ इत्येतद्य्वाख्यावसर इति भावः ॥ अन्यथेति ॥ साङ्केतिकत्वस्यासाधुशब्दत्वनिबन्धनत्वा- भावे गोशब्दः सास्नादिमत्यर्थेऽस्मदादिभिः सङ्केतितस् तत्र प्रयुज्यमानशब्दत्वादित्यपि प्रयोगप्रसङ्गेन त्वदभिमतपारमेश्वरसङ्केत इत्यस्यासिद्धिप्रसङ्गादिति भावः । प्रपञ्चितमेतत्सङ्केतपक्षखण्डनं तर्कताण्डवे द्वितीयपरिच्छेदे ।

### **यादुपत्यं**

वक्ष्याम इति ॥ लिङ्गपाद इति शेषः । लोकान्तरसङ्केतयितृसद्भावे पूर्वपक्षावसरे वृद्धव्यवहारोऽपीत्यादिनोक्तमनुमानमेव मानमाशङ्कते ॥ गवादिशब्दा इति ॥ प्रसिद्धबाधसहकृतं पुनरनुसन्धीयमानमिदमेवानुमानमप्रसिद्धेश्वरकृतसङ्केतमादाय पर्यवस्यतीत्याशयः ॥ द्वितीये व्यभिचार इति ॥ घटादिशब्देष्विति शेषः ॥ ननु तेऽपि कदाचित्केनचित्तत्र सास्नादिमति पिण्डे सङ्केतिता एवेत्यत आह ॥ न हीति ॥ ननु प्रतिज्ञायां बहुवचनश्रवणाद्घटादिशब्दानामपि पक्षत्वप्रतीत्या कथं तत्र व्यभिचारोद्भावनमिति चेन्न । घटादिशब्देष्वेवमेव प्रत्येकं तेषु तेष्वर्थेषु साङ्केतिकत्वं साधनीयमिति सूचयितुमेव बहुवचनं न तु तेषामप्यत्र पक्षत्वलाभायेत्याशयात् । न चैवमुत्तरानुमानपौनरुक्त्यम् । हेतु-भेदात् ॥ तत्र प्रयुज्यमानेति ॥ तथा च घटादिशब्देषु व्यभिचार इति भावः । सास्नादिमत्यर्थे सङ्केतित-चेष्टाविशेषे साध्याव्यापकत्वमित्यत आह ॥ साधनावच्छिन्नेति ॥ वक्ष्यमाणत्वादिति ॥ युक्तिपाद इति शेषः । शुद्धसाध्यव्यापकस्यैवोपाधित्वं न साधनावच्छिन्नसाध्यव्यापकस्येत्यभिमाने बाधकमाह ॥ अन्यथाऽस्मदादीति ॥ न चात्र बाधः । ईश्वरातिरिक्तस्याप्रसिद्धस्यैव कस्यचित्सङ्केतयितुः सिद्धि-प्रसक्त्या भवदभिलषितेश्वरसङ्केतसिद्धिर्न भविष्यति । उपाधिभयस्य त्वयैव त्याजितत्वात् । दोषान्तरस्य चाभावादित्याशयात् ॥

### **श्रीनिवासतीर्थीया**

नन्वर्थावबोधान्यथाऽनुपपत्तिरेव शक्तिसद्भावे प्रमाणमित्यतोऽर्थापत्ते-रन्यथैवोपपत्तिमाह ॥ अर्थावबोधस्येति ॥ शब्दस्वरूपसहकारिभूतसङ्केताभ्यामित्यर्थः ॥ क्वापीति ॥ वन्ह्यादावपीत्यर्थः । वन्ह्यादिस्वरूपकरतलानलसंयोगरूपसहकारिभ्यामेव कार्योपपत्तेर्वन्ह्यादावपि दाहानुकूलाऽतीन्द्रियाविशिष्टधर्मरूपा शक्तिर्नाङ्गीक्रियत इति भावः । सहकार्यभावमुपपादयति ॥ अधुनातना इति ॥ तथा चेति ॥ शब्दानां सकाशाज्जायमानोऽयमर्थावबोधः स्वभाव एव । शब्दानामर्थावबोधजनकत्वरूपा शक्तिः शब्दस्वरूपमेवेति यावदिति गम्यत इत्यर्थः ॥ अन्यथेति ॥ अवच्छिन्नसाध्यव्यापकस्योपाधित्वमनङ्गीकृत्यानुमानस्य साधुत्वाङ्गीकार इत्यर्थः ॥ अस्मदादीति ॥ गोशब्दः सास्नादिमत्यर्थेऽस्मदादिभिः सङ्केतित इत्यपि प्रतिज्ञायां विशेषणप्रक्षेपसंभवान्नानेनानुमाने-नेश्वररूपलोकोत्तरसङ्केतयितृपुरुषसिद्धिरिति भावः ॥ अर्थसंबन्धेति ॥ स्वाभाविकशक्त्यैवार्थबोधकत्व-सम्भवादित्यर्थः ॥

### **वाक्यार्थरत्नमाला**

गवादिशब्दा इति पक्षनिर्देशेऽपि विकल्प्यते क्वचिदर्थे सङ्केतिता इति प्रथमपक्षे गोशब्दस्य गुप्तेत्यनेन दूषणमुक्तवा सास्नादिमत्यर्थेन सङ्केतिता इति द्वितीयपक्षनिरासाय मूले द्वितीये व्यभिचार इत्युक्तम् । तत्र कुत्र व्यभिचार उक्त इति न प्रतीयते । अतो घटादिशब्देष्विति
दर्शयितुं न हीत्युत्तरमूलवाक्यं प्रवृत्तम् । तदुक्तव्यभिचारोपपादकं यथा स्यात्तथा योजयितुं तद्व्यावर्त्या-माशङ्कां दर्शयन्नवतारयति ननु सर्वविप्रतिपन्नेत्यादि । अत्र विप्रतिपन्नसर्वशब्दपक्षीकारादित्येतच्छङ्का-परिहारो न प्रतीयते । प्रत्युत सर्वशब्दपक्षीकारेणोक्तानुमानेन सास्नादिमत्यर्थे साङ्केतिकत्वसाधने कृते सति तत्र प्रमाणाभाववचनायोग इत्यतस्तदभिप्राय उक्तः घटादिशब्दानामित्यादिना । अयमर्थः । गवादिशब्दाः सास्नादिमत्यर्थे सङ्केतिता इति द्वितीयेऽपि सर्वेषां गोघटादिशब्दानां सास्नादिमत्यर्थे सङ्केतितत्वमिति न प्रतिपन्न एवार्थो विवक्षित इति वक्तुं शक्यम् । घटादिशब्दानामपि सास्नादिमत्यर्थे सङ्केतितत्वसाधनं किं सङ्केतवादिनाऽभ्युपगमाद्वा कल्पनामात्रेण वा । नाद्यः । तेषां शब्दानां तत्रार्थे सङ्केतस्य स्वाभाविकसम्बन्धवादिनेव सङ्केतवादिनाऽप्यनङ्गीकारात् । न द्वितीयः । प्रयोगप्रत्ययादि-रूपसङ्केतकार्यसद्भावे तत्कल्पनायाः सम्भवेऽपि प्रकृते तददर्शनेन कल्पनाया अप्यनुपपत्तेः । तस्माद्घटादिशब्दव्यतिरिक्तो गोशब्द एव पक्षीकर्तव्यः । आदिशब्दस्त्वेवं घटादिशब्दा अपि पृथुबुध्नो-दराकारविशिष्टपिण्डादौ सङ्केतिता इति प्रयोगान्तराभिप्रायेणेति च वक्तव्यम् । तदा च गवादिशब्दा इत्युक्तानुमानस्य विप्रतिपन्नसर्वशब्दानां सास्नादिमत्यर्थे सङ्केतितत्वमित्यत्र प्रमाणत्वासम्भवात्तेन तदसिध्या तेषु शब्दत्वहेतोर्व्यभिचारो युक्त इति । अनेन प्रमाणं न ह्यस्तीत्यस्योक्तं प्रमाणं नास्ति हि न भवति हि न सम्भवतीति मूलार्थः सूचितः । पर्यवसानगत्या गोशब्दस्यैव पक्षीकारप्राप्तेर्घटादिशब्देषु व्यभिचारो युक्त इति तदभिप्रायश्च दर्शितः । अत एव पर्यवसानपक्षमेव पुरस्कृत्योक्तव्यभिचारपरिहाराय हेतुविशेषणोपादानेन प्रयोगान्तरं शङ्कत इति पूर्वोक्तमूलार्थोपष्टम्भकतयोत्तरवाक्यावतारः करिष्यत इति ज्ञेयम् ।

अत्र टीकायां परेणाप्यनभ्युपगमादित्यस्य तेषां सास्नादिमत्यर्थे साङ्केतिकत्वस्येत्यस्याशयेन तत्र साध्याभावमुपपादयतीत्यस्य च भिन्नभिन्नावच्छेदककरणेनोपरि शोधितत्वात्तत्कार्यादर्शनेनाकल्पनीय-त्वादित्यस्य च पंक्तयन्तरे शोधितत्वात् हंसपदादेश्च ज्ञापकस्याव्यवस्थितत्वेन नियामकविशेषाभावदृष्ट्या घटादिशब्दानां सास्नादिमत्यर्थे साङ्केतिकत्वस्य तत्कार्यादर्शनेनाकल्पनीयत्वात् तद्व्यतिरिक्तानां पक्षीकारे तेषां सास्नादिमत्यर्थे साङ्केतिकत्वस्य परेणाप्यभ्युपगमात् तत्रैव व्यभिचार इति पाठो योजितः । यद्यपि तत्र घटादिशब्दानां पक्षत्वानुपपत्त्या तदतिरिक्तशब्दानां पक्षीकार इत्यनेन गवादिशब्दपक्षीकार इत्यर्थस्य सिद्धतया तेषामित्यनेन गवादिशब्दपरामर्शप्रतीतेस्तेषां च वादिनोक्तसाङ्केतिकत्वस्याभ्युपगमेन तदनभ्युपगमासिद्धिरित्याभाति तथापि तद्व्यतिरिक्तानामित्यत्र तच्छब्देन निर्दिष्टानामेव तेषामित्यनेन परामर्शाद् घटादिशब्दानामुक्तार्थे साङ्केतिकत्वस्य परेणाप्यनभ्युपगमादनभ्युपगमप्राप्त्या शब्दत्वहेतो-स्तत्रैव तेष्वेव घटादिशब्देषु व्यभिचार इति योजनाश्रयणेन गवादिशब्दानां तेषामित्यनेन परामर्शा-नङ्गीकारेणादोषात् । अव्यवस्थितो हंसपदादिना साङ्केतिकत्वस्य तत्कार्यादर्शनेन परेणाप्यनभ्युपगमात् तद्व्यतिरिक्तानां पक्षीकारे तेषां सास्नादिमत्यर्थे साङ्केतिकत्वस्य तत्रैव व्यभिचार इति पाठयोजना-करणपक्षेऽपि तेषामित्यनेन गवादिशब्दपरामर्शमङ्गीकृत्यावश्याध्याह्रियमाणशब्दत्वहेतोरित्यनेन सम्बन्धे तद्धेतोर्गवादिशब्दानां तेष्विति यावत् । साध्यभूतं यदुक्तसाङ्केतिकत्वं तस्येति कर्मणि षष्ठी । तेन साध्येनेति यावत् । तत्रैव घटादिशब्देष्वेव व्यभिचार इति योज्यम् । परेणापीत्यपिशब्दस्यानभ्युपगमाद-पीति सम्बन्धः । तेन समुच्चयसिद्धिः । यदि तु साङ्केतिकत्वस्य परेणाप्यनभ्युपगमात् तेषां सास्नादि-मत्यर्थे साङ्केतिकत्वस्य तत्कार्यादर्शनेनाकल्पनीयत्वाच्च तद्व्यतिरिक्तानां पक्षीकारे तत्रैवेति पाठयोजना । तदापि तेषामिति भागे तेषामुक्तार्थे इति वक्तव्ये स्पष्टत्वाय सास्नादिमत्यर्थ इति वचनम् । तत्रैवेत्यस्य तेष्वेव घटादिशब्देष्वित्यर्थ इति सिद्धमेवेति ज्ञेयम् । तत्तच्छब्दानामेवेति । पूर्वोक्तरीत्या गोशब्द एव पक्षः । आदिपदेन घटादिशब्दग्रहणं पृथुबुध्नोदराकारविशिष्टपिण्ड इत्यादिरूपप्रयोगान्तरसूचनार्थम् । न चोक्तव्यभिचारः । गवि प्रयुज्यमानत्वे सतीति विशेषणेन तत्परिहारादित्यर्थः । तत्रागत्येति । सास्नादि-मत्यर्थे अस्मदादिभिः सङ्केतित इत्यपि प्रयोगापत्त्या तद्दूषणायागत्यैतादृशोपाधिः स्वीकर्तव्य एव ।

स चास्मदादिपदरहितेऽनुमाने उद्भाव्यत इति तदसहनं व्यर्थमिति भावः ।

