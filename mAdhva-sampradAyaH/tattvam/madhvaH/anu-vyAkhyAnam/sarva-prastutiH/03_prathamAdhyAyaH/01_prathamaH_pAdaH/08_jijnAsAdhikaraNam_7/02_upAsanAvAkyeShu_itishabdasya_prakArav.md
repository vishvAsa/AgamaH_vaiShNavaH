+++
title = "०२ उपासनावाक्येषु इतिशब्दस्य प्रकारवाचित्वम्"

+++


## इति शब्दोन्नयेऽग्नावित्यप्युन्नीते स्मृतिर्भवेत्

**उपासनावाक्येषु इतिशब्दस्य प्रकारवाचित्वम्**

## **अनुव्याख्यानम्**

***इति शब्दोन्नयेऽग्नावित्यप्युन्नीते स्मृतिर्भवेत् ॥***

***इतिशब्दव्यपेतानि ह्यपि सन्ति वचांस्यलम् ।***

***आत्मानमेवेत्यादीनि योगेऽग्नावपि तत्समम् ॥***

### **सुधा**

ननु श्रुतिरेवात्मादिस्वरूपे तात्पर्याभावं गमयति । आत्मेत्येवोपासीतेत्यादाविति- शब्दसम्बन्धात् । इतिशब्दो हि वैपरीत्ये वर्तते । न वेति विभाषेति यथा शब्दप्रकरणे नवेति शब्दयोर्विभाषासंज्ञायां वैपरीत्यवाचिनेतिशब्देन तावर्थपरौ व्यवस्थाप्येते तथेहाप्यर्थप्रकरणे श्रुतेनेति- शब्देनात्मनः स्वरूपेणोपासनासम्बन्धं निर्वार्य स्मृतिमात्रेण सम्बन्धो ज्ञाप्यते । तत्कथमात्म-सिद्धिर्वेदादिति चेन्न । अत्रेतिशब्दस्य प्रकारवाचित्वात् । विपक्षे बाधकमाह ॥ इतिशब्दोन्नय इति ॥ आत्मादिशब्दैरितिशब्दस्य वैपरीत्यवाचिनो योगे व्याख्यायमानेऽग्नौ जुहोतीत्यादावपि वैपरीत्यार्थे इतिशब्दे योजितेऽग्नेरपि स्वरूपेण होमान्वयो न स्यात् । किन्तु स्मृतिमात्रेणेति ।

नन्वग्नौ जुहोतीत्यत्रेतिशब्द एव नास्ति । तस्य वैपरीत्यार्थत्वं कुत इति चेन्न । तर्हि उपासनावाक्यानामपीतिशब्दविधुराणां बहुलमुपलम्भात्स्वार्थे तात्पर्योपपत्तिरित्याह ॥ इतिशब्देति ॥ अलं बहूनीति शेषः । सत्यम् । तथाऽपि तत्राध्याहारः क्रियत इत्यत आह ॥ योग इति ॥ योगे इतिशब्दस्याध्याहृतस्य योजने । अग्नौ जुहोतीत्यत्रापि तद्योजनं समम् । आत्मादिशब्दात्परतो यद्यश्रुतेतिशब्दोऽध्याह्रियते तदाऽग्न्यादिशब्दात्परतोऽपि कुतो नाध्याह्रियत इत्यर्थः ॥

### **वाक्यार्थचन्द्रिका**

नन्वितिशब्द एवात्र नास्ति । अस्तु वा सः, तथाऽपि कथं तस्य परपक्ष-साधकत्वं सिद्धान्तिनः प्रत्यनिष्टत्वं च । येनोत्तरवाक्ये दृष्टान्ते तत्साम्योपादानं सङ्गच्छेतेत्यत आह ॥ नन्विति ॥ इतिशब्दस्य पदार्थवैपरीत्यार्थत्वं व्याकरणसंमत्या दर्शयति ॥ न वेतीति ॥ शब्दप्रकरण इत्यनेन स्वं रूपं शब्दस्येति शब्दपदार्थताप्रापकं सूचयति । न वेतिशब्दयोरित्युक्त्या नायं प्रतिषेधार्थो नवेत्येकनिपातः । (नवेति विभाषा । निषेधविकल्पयोर्विभाषा संज्ञा स्यादिति सूत्रार्थः) । विभाषा दिक्समास इति प्रकृते न बहुव्रीहाविति प्रतिषेधवैयर्थ्यापत्तेः । प्रदेशेषु नशब्द एवोपादेयश्च स्यात् । सङ्ख्यावाचकनवशब्दस्य वा प्रत्यग्रस्त्रीवाचकस्य वा नवाशब्दस्योपादाने प्रदेशेष्वनुपपत्तिरेव । अतो निपातसमुदायस्यैवेदं ग्रहणमिति परोक्तयुक्तिं सूचयति ॥ अर्थपराविति ॥ प्रतिषेधविकल्परूपार्थ-परावित्यर्थः । (विभाषा दिक्समासे बहुव्रीहौ । अत्र सर्वनामता वा स्यात् । उत्तरपूर्वस्यै उत्तरपूर्वायै । न बहुव्रीहौ बहुव्रीहौ चिकीर्षिते सर्वनामसंज्ञा न स्यात् । त्वकं पिता यस्य त्वत्कपितृकः । अहकं पिता यस्य मत्कपितृकः । कृते बहुव्रीहौ निषेधो व्यर्थः । उपसर्जनीभूता न सर्वादय इति वक्ष्यमाणत्वात् । भाष्यकारस्तु त्वकत्पितृको मकत्पितृक इति रूपे इष्टापत्तिं कृत्वैतत्सूत्रं प्रत्याचख्यौ) । यद्यपि प्राप्तविभाषास्थले स्वरितञित इत्यादिना नित्यमात्मनेपदे प्राप्ते विभाषोपपदेनेति विभाषा विधीयते । विभाषाशब्दश्च विकल्पार्थतया प्रसिद्धः । तया च भावांशस्य सिद्धत्वादभावमात्रपरत्वम् । अप्राप्त-विभाषायामप्यभावांशस्य स्थितत्वाद्भावांशमात्रपरत्वं च निषेधविकल्पयोः संज्ञाऽकरणेऽपि सिध्यतीति तयोः संज्ञाकरणमनर्थकम् । तथाऽपि विभाषा श्वेरित्यत्र विधिमुखेन प्रवृत्तौ पित्स्वेव विभाषया सम्प्रसारणं स्यात् । कित्सु तु यजादित्वान्नित्यमेव स्यात् । प्रतिषेधमुखेन प्रवृत्तौ कित्स्वेव विकल्पेन तत्स्यान्न पित्सु । एकवाक्यत्वाच्च न पित्सु विधिमुखेन कित्सु निषेधमुखेन प्रवृत्तिर्युक्तेति । प्रतिषेध-विकल्पयोः संज्ञायां कृतायां पूर्वं प्रतिषेधे कित्सु प्रवृत्ते किदकिदाख्यो लिट् सर्व एव समीकृतो भवति । ततो विकल्पः सर्वत्र विधिमुखेन पक्षे सम्प्रसारणं सम्पादयतीत्यस्त्येव संज्ञाकरणे विभाषा श्वेरित्यादौ प्रयोजनमेतच्चाकृतौ पदार्थे समुदाये सकृल्लक्षणं प्रवर्तत इति पक्षे प्रयोजनं प्रतिलक्ष्यम् । विभाषा श्वेरित्यस्य व्यापारे तु क्वचिद्विधिमुखेन क्वचिन्निषेधमुखेन प्रवृत्तिरिति न संज्ञाकरणप्रयोजनम् । तथा चाकृतिपक्षे प्रतिषेधविकल्पार्थौ नवाशब्दाविति शब्दो व्यवस्थापयति तथेत्यर्थः । (स्वरितञितः कर्त्रभिप्राये क्रियाफले । स्वरितेतो ञितश्च धातोरात्मनेपदं कर्तृगामिनि क्रियाफले । यजते । सुनुते । अपाद्वदः । न्यायमपवदते । कर्त्रभिप्राय इत्येव । णिचश्च । कारयते । समुदाङ्भ्यो यमोऽग्रन्थे । व्रीहीन्संयच्छते । भारमुद्यच्छते । वस्त्रमायच्छते । अग्रन्थे किम् । उद्यच्छति वेदम् । अधिगन्तुमुद्यमं करोतीत्यर्थः। कर्त्रभिप्राय इत्येव । अनुपसर्गाज् ज्ञः । गां जानीते । विभाषोपपदेन प्रतीयमाने । स्वरि-तञित इत्यादि पञ्चसूत्र्यामात्मनेपदं विहितम् । तत्समीपोच्चरितेन पदेन क्रियाफलस्य कर्तृगामित्वे द्योतिते वा स्यात् । स्वं यज्ञं यजति यजते वा । स्वं व्रीहिं संयच्छति संयच्छते वा । स्वां गां जानाति जानीते वा । टु ओश्विगतिवृध्योः । श्वयति । विभाषा श्वेः । श्वयतेः सम्प्रसारणं वा स्याल्लिटि यङि च । शुशाव शुशुवतुः । श्वयतेर्लिट््यभ्यासलक्षणप्रतिषेधः । तेन लिट्यभ्यासस्येति सम्प्रसारणं न । शिश्वाय । शिश्वियतुः । यजादित्वादिति । वचिस्वपियजादीनां किति । वचिस्वप्योर्यजादीनां च सम्प्रसारणं स्यात्कितीत्यर्थः । लिट्यभ्यासस्योभयेषाम् । वच्यादीनां ग्रह्यादीनां चाभ्यासस्य सम्प्रसारणं स्याल्लिटि) । शब्दप्रकरणे इत्यनेन पदार्थवैपरीत्यमात्रे दृष्टान्तो न तु तत्रेवात्रापि शब्दपदार्थकत्व-निरासेनार्थपदार्थकत्वमिति सूचयति । स्मृतिमात्रेणेत्यनेन नात्रार्थपदार्थकत्वप्रहाणेन शब्दपदार्थकत्व-मभिमतमपि तु प्रसिद्धस्वरूपार्थकत्वपरित्यागेन स्मृतिविषयत्वाकारेण ग्रहणमिति सूचयति । नन्वेवमाशङ्का न मूलेन प्रतिबन्दीग्रहणमात्रेण सुपरिहारा । वैपरीत्यार्थकत्वाभावेऽर्थान्तराभावादिति- शब्दस्य वैयर्थ्यापत्तेरित्यतोऽत्रेतिशब्दस्यार्थान्तरं मूलाभिप्रेतं बहिरेव द्रष्टव्यम् । मूलं तु विपक्ष-बाधकोक्तिपरमित्याशयेनाह ॥ अत्रेति ॥ उक्तमर्थं मूलारूढं कर्तुं मूलं व्याख्याति ॥ आत्मादीति ॥ अलमित्यस्य वचांसीत्यनेनान्वयेऽर्थे विशेषालाभात्तदर्थमध्याहृतेनान्वयमाह ॥ अलमिति ॥

### **परिमल**

वैपरीत्य इति ॥ यस्माच्छब्दात्परत इतिशब्दः श्रुतस् तस्य शब्दस्य प्रकरणप्राप्तार्थं प्रच्याव्य तद्विपरीतार्थपरत्वं सम्पादयतीत्यर्थः । क्वोपलब्धमेतदित्यत आह ॥ न वेति विभाषेति यथेति ॥ व्याकरणे प्रथमस्याद्यपादे न वेत्यादिसूत्रे नवाशब्दात्परत्र श्रुतेतिशब्दे दृष्टमेतदित्यर्थः । तत्कथ-मित्यतो महाभाष्योक्तप्रकारेण तदनुवदति ॥ शब्देति ॥ ‘क्तक्तवतू निष्ठे’त्यादिरूपेण शब्दस्वरूपं गृहीत्वा तस्य संज्ञाविधानप्रकरणे न वा विभाषेत्युक्तौ नेति वेति यौ शब्दौ तयोर्विभाषेति संज्ञा प्राप्नोति प्रकरणबलात् । तथा च विभाषेत्यादिकार्यस्थले विभाषा भवतीत्युक्ते न वा शब्दौ भवतीत्यर्थ-स्यापत्त्येष्टसिद्धिर्न स्यादतः प्राकरणिकार्थवैपरीत्यवाचिनेतिशब्देन निषेधविकल्पार्थपरौ व्यवस्थाप्येते इत्यर्थः ॥ प्रकारेति ॥ ‘इति हेतुप्रकरणप्रकारादिसमाप्तिष्वि’त्यभिधानादिति भावः । आहवनीये जुहोतीत्यस्यार्थानुवादोऽयमग्नौ जुहोतीत्यादावपीति । यदग्नौ जुहोतीत्यपि समिधमित्यस्य वाऽयमनुवादः ॥ इतिशब्दविधुराणामिति ॥ ‘ओमित्येतदक्षरमुद्गीथमुपासीत’ ‘आत्मानमेव लोकमुमासीते’त्यादी-नामिति भावः ॥

### **यादुपत्यं**

नवेतिशब्दयोरिति ॥ नवाशब्दयोर्निषेधविकल्पार्थयोः ‘स्वं रूपं शब्दस्या-शब्दसंज्ञे’ति शब्दस्वरूपग्रहणे प्राप्ते स्वाभाविकमेवार्थपरत्वमितिशब्दो द्योतयतीत्यर्थः । इतिशब्दः काकाक्षिन्यायेनोभाभ्यां सम्बध्यते । स च ‘पदार्थविपर्यासकृत्तेर्नार्थ एवेह संज्ञी संज्ञा चे’ति भाष्ये तस्य व्याख्यातत्वादिति भावः । सूत्रार्थस्त्वित्थम् । नेति निषेधो वेति विकल्पार्थो निषेधेन समीकृतेऽर्थे विकल्पः प्रवर्तते । विकल्पो हि द्विविधः । नित्यतया प्राप्तस्य सर्वथाऽप्राप्तस्य चेति । द्विविधोऽप्ययं निषेधपूर्वक एव । नित्यप्राप्तिस्थले चेद्विकल्पः प्रवर्तते । तदा सर्वथेदं नित्यप्राप्तं न किन्तु पक्ष एवेति । यत्र च सर्वथाऽप्राप्तौ विकल्पस्तत्रापीदं सर्वथाऽप्राप्तं न किन्तु पक्ष एवेति । इतिशब्दोऽत्रार्थपर एव स्वीकार्यः । अन्यथा स्वं रूपमिति परिभाषया नवाशब्दयोरेव विभाषासंज्ञायां विभाषा जसीत्यादौ नवाशब्दयोरेव ग्रहणप्रसङ्गात् । तथा चार्थपरत्वस्यावश्यकत्वान्निषेधपूर्वको यो विकल्पस्तस्य विभाषा संज्ञा स्यादिति वैपरीत्यमात्रेऽयं दृष्टान्त इत्यवगन्तव्यमतो नासङ्गतिः । अलमित्यस्य समभिव्याहृतपदैरन्वयो न स्वरसतया प्रतीयतेऽतस्तदन्वययोग्यं पदं पूरयित्वा तेनान्वयं दर्शयति ॥ अलं बहूनीति शेष इति ॥

### **श्रीनिवासतीर्थीया**

उन्नय इत्यस्यार्थमाह ॥ योग इति ॥ योजन इत्यर्थः ॥

### **वाक्यार्थरत्नमाला**

अत्र नास्तीति । आत्मानमुपासीतेत्यादिश्रुतावित्यर्थः । अनेनात्मानमिति प्रकृतवाक्यपरित्यागेन वाक्यान्तरोदाहरणप्रयोजनमुक्तं भवति । इत्यत आहेति
। इत्यतो वाक्यान्तरो-पादानेन दार्ष्टान्तिके इति शब्दसद्भावाद्युपपादनपूर्वकमात्मासिद्धिशङ्कां चोत्थाप्य तन्निरासाय दृष्टान्ते तत्साम्योपपादनं सङ्गतमित्याहेत्यर्थः । शब्दप्रकरण इत्यनेन स्वं रूपं शब्दस्येति । शब्दस्य तावद्रूप-द्वयमस्ति शब्दाख्यमेकं रूपम् । बाह्योऽर्थश्च । तत्र शब्देनार्थावगत्याऽग्न्यादिशब्देनार्थग्रहणे तत्र ठगादि-कार्यसम्भवात् । तत्परित्यागेन पावकादिपर्यायान्तरपरित्यागेन चाग्निशब्दाख्यपरित्यागेन चाग्नि-शब्दाख्यविशेषलाभाय शब्दस्य स्वमेव रूपं ग्राह्यं न बाह्योऽर्थः । शब्दसञ्ज्ञां वर्जयित्वा दाधाध्वदा-बिति शब्दसञ्ज्ञानन्तरं प्रवृत्तप्रदेशेषु घुमास्थागापाजहातिसां हलीत्यादिषु यक(?)शब्दो न ग्राह्यः । किन्तु संज्ञिनोर्ग्रहणमित्यतोऽयं निषेधः । विशिष्य सूत्रार्थविचारस्तु गीताभाष्यटीकाव्याख्याने गुरुराजनिरूपितस्तद्व्याख्यावसरेऽस्माभिर्निपुणतरमुपपादितस्तत्रैवावधेयः । तथा शब्दशास्त्रे शब्देन अर्थाधिगत्या अर्थप्राप्तावपि तत्परित्यागेन शब्दरूपमेव ग्राह्यम् । ततस्तस्मादेव उणादिकार्याणि भवन्तीति सिद्धत्वान् नवेतिशब्दाभ्यामपि शब्दद्वयस्वरूपमेव प्राप्तमित्यर्थः । मूले नवेति शब्दस्य विभाषा वा सञ्ज्ञायामित्यनुक्तवा नवेति शब्दयोरिति शब्दभेदमङ्गीकृत्योक्तिः कुत इत्यतोऽत्र सूत्रे नवेतिशब्दो न वा वक्तव्यमुक्तार्थत्वादित्यादिभाष्यप्रयोग इव प्रतिषेधार्थकैकनिपातो वा नवब्राह्मणा इत्यादिवन्नकारान्तः । सङ्ख्यावाची वा नवकुण्डिका न वा घटिकेतिवदभिनवस्त्रीवाची वा न भवति । किन्तु नेति वेति निपातयोः समुदाय एवेति सूचयितुं नवेतिशब्दयोरिति द्विवचनोक्तिरित्यभिप्रेत्य पक्षान्तरनिरासेन अभिप्रेतपक्षसमर्थनस्य एतत्सूचितत्वमुपपादयति नवेतिशब्दयोरित्युक्तेत्यादिना सूचयतीत्यन्तेन । तत्र तावन्निराकरणीयपक्षत्रये प्रथमं प्रत्याचष्टे नायमिति । तत्र हेतुमाह विभाषेति ।

यद्यत्र प्रतिषेधार्थकस्य नवाशब्दस्य ग्रहणं तर्हि तदर्थस्य प्रतिषेधमात्रस्यैव विभाषासञ्ज्ञाया वक्तव्यतया विभाषादिक्समास इत्यत्र सर्वनामसञ्ज्ञया विभाषेत्यनेन प्रतिषेधस्यैव कृतत्वापत्तेः प्रकृतप्रतिषेधवाचिविभाषाशब्दानुवृत्त्यैव न बहुव्रीहावित्यस्य सर्वनामसञ्ज्ञानिषेधपरत्वस्य सिद्धत्वेन पुनःप्रतिषेधवाचि नशब्दोपादानं व्यर्थमिति वा प्रतिषेधमात्रस्य विभाषासञ्ज्ञेत्यङ्गीकारे विभाषादिव समास इति सूत्रे सर्वनामसञ्ज्ञानिषेधः क्रियत इति वाच्यम् । तथाच दिक्समास एव सर्वनामसञ्ज्ञानिषेधो वा दिक्समास इति अदिक्समासे सर्वनामसञ्ज्ञानिषेधाभावसूचनाय गृहीतेन दिक्समास इति विशेषणेन तस्य सूत्रस्य दिक्समासे सर्वनामसञ्ज्ञा भवतीत्यर्थपरत्वसिध्या न बहुव्रीहावित्यस्य चादिक्समासे सर्वनामसञ्ज्ञानिषेधपरत्वे पूर्वोत्तरविरोधापत्त्या अदिक्समासे सर्वनाम-सञ्ज्ञानिषेधपरत्वेऽस्यानुपपन्नत्वेन दिक्समास एव तन्निषेधपरत्वेऽङ्गीकार्ये तत्र तन्निषेधस्य विभाषेति पूर्वसूत्रेणैव सिद्धत्वादस्य पुनः प्रतिषेधस्य वैयर्थ्यमेवेति वाभिप्रायः । प्रतिषेधस्यैव विभाषासञ्ज्ञाङ्गीकारे विभाषा श्वेरित्यादिविभाषाप्रदेशेषु प्रतिषेधवाचिविभाषाशब्दमयस्य लाघवप्रकर्षाय तद्वाचि नवाशब्द एवोपादेयः स्यादिति दूषणान्तरमप्याह प्रदेशेष्विति । अत्र नशब्द एवेति पाठो लेखकप्रयुक्तः । सञ्ज्ञासूत्रे निर्दिष्टसञ्ज्ञानुसारेणैव प्रदेशेषु नवाशब्दोपादानस्यावश्यकतया मञ्जर्यामपि तथैव पाठेन च तदनुवादरूपेऽत्र तथैव पाठनिर्णयात् । नकारान्तसङ्ख्यावाचि नवशब्दस्य वा अभिनवस्त्रीवाचक नवाशब्दस्य वा ग्रहणमिति द्वितीयतृतीयौ निराह सङ्ख्यावाचकेत्यादिना । तर्हि लाघवप्रकर्षाय विभाषा श्वेरित्यादौ विभाषाप्रदेशे सङ्ख्यार्थकनवशब्दस्याभिनवस्त्र्यर्थकस्य वा नवाशब्दस्यैव विभाषाशब्द-निष्कासनेनोपादानं कर्तव्यं स्यादिति अनुपपत्तिरेवेत्यर्थः । उपलक्षणं चैतत् । संप्रसारणस्य चतुर्विधत्वेन नवविधत्वाभावात् श्वेर्नवविधसंप्रसारणमिति विभाषा श्वेरित्यादावर्थासङ्गतिश्चाद्ये पक्षेऽनुसन्धेया । द्वितीये विभाषा श्वेरित्यादौ विधेयस्य संप्रसारणस्य नूतनत्वपुरातनत्वयोरुभयोरप्यभावेन पुरातनत्व-व्यावृत्त्यर्थं नूतनत्वोक्तेः स्त्रीलिङ्गत्वस्य चासम्भवेन तदुक्तेश्चायोगादित्यपि द्रष्टव्यम् । संप्रसारणस्य नवसङ्ख्याकत्वाद्यनुपपत्तावपि नाभिनवत्वासम्भवः । सर्वत्र दिशो नित्यत्वेन नवत्वपुराणत्वायोगेऽपि दिङ्निमित्तशालाया दक्षिणपूर्वदिशोरन्तराले शालेति विगृह्य दक्षिणपूर्वा शालेति व्यपदेशकाले उक्तशालायाभिनवतयाऽभिनववाचिदिक्समासे सर्वनामसञ्ज्ञा नित्यं भवतीत्यर्थकविभाषा दिक्समासे बहुव्रीहावित्यनेन न बहुव्रीहावित्यनेन प्राप्तनिषेधापवादतया नित्यं तत्सञ्ज्ञाप्राप्तौ सञ्ज्ञाकार्यस्याडादिना प्रत्यग्रत्वाभिव्यक्तिसम्भवेन चाभिनवार्थकनवाशब्दस्य विभाषासञ्ज्ञोपपत्तिरिति चेन्न । तथा सति विभाषा दिगित्यादिप्रदेशेष्वपि नवेत्येव लाघवप्रकर्षाय वक्तव्यत्वापातेन विभाषाग्रहणायोगापातात् । विभाषा दिगित्यत्र दिङ्निमित्तशालाव्यपदेशकालमाश्रित्य कथञ्चिन्नूतनत्वोपपत्तावपि पूर्वसंप्रसारणं विधाय प्रवृत्ते विभाषा श्वेरित्यत्र विभाषाशब्दो निषेधरूपमेव वार्थं प्रत्यापयति । न तु प्रत्यग्रार्थम् । तद्यथा ग्रामो भवता गन्तव्यो न वा इत्युक्ते नेत्यवगम्यते । एवमन्यत्रापीति न प्रत्यग्रार्थतोपपत्तिः । ननु समानलिङ्गनिर्देशस्थले प्रत्यग्रार्थप्रतीतिर्भवत्येव । तद्यथा ग्रामो भवता गन्तव्यो नव इत्युक्ते प्रत्यग्रप्रतीतिर्भवति । तथा च नवा इत्याकारान्ततया भिन्नलिङ्गनिर्देशस्थल एव निषेधस्य प्रतीयमानतया विभाषा श्वेरित्यत्र तथा लिङ्गत्वेन निषेधार्थत्वेऽपि विध्युत्तरत्वस्याप्रयोजकतया विभाषा दिगित्यादौ भिन्नलिङ्गताभावेन प्रत्यग्रार्थोपपत्तेरिति चेन्न । विभाषा सेनेत्यादौ क्वचिन्निर्देशो हि समानलिङ्गनिर्देश इति वाच्यम् । अन्यत्र विभाषाप्रदेशे तत्प्रसक्तेरप्यभावात् । न चायं निर्देशः समानलिङ्गः । विभिन्नविभक्तितया सामानाधिकरण्याभावात् । ततो नेदमपि प्रत्यग्रार्थावसाये हेतुः । किञ्च दिक्समासे बहुव्रीहौ । सर्वादीनि सर्वनामसञ्ज्ञानि विभाषा सम्भवतीति नवाशब्दस्य क्रियया अभिसम्बन्ध एवोचितः । क्रियाभिसम्बन्धे निषेधार्थप्रतीतिनियमः । शब्दाभिसम्बन्धे तु कामचारेणार्थप्रतीति-नियमायोगात् क्रियायाः शब्दापेक्षया प्राधान्याच्च । तस्मान्न प्रत्यग्रार्थता युक्तेत्यलम् ।

अत इति । उक्तपक्षान्तरासम्भवात्प्रतिषेधविकल्परूपार्थकनेति वेति निपातसमुदायस्यैव ग्रहणमित्यर्थः । विभाषाशब्दो विकल्पार्थतया अन्यतरस्यामित्यादिशब्दवत्प्रसिद्धः । तथा च यत्र भावांशस्य स्थितत्वं तत्राभावार्थत्वं यत्र चाभावांशः स्थितः पूर्वेणोत्तरेण वा प्राप्तेस्तत्र भावपरत्वम् एवमुभयार्थतया सर्वविभाषास्थले विकल्पस्य विधिमुखेन निषेधमुखेन वा प्रवृत्त्या तावन्मात्रस्यैव विभाषासञ्ज्ञोपपत्तौ निषेधस्यापि तत्सञ्ज्ञाकरणं व्यर्थम् । तद्धि प्राप्तविभाषास्थले वोपयुक्त-मप्राप्तविभाषास्थले वेति विकल्पद्वयं मनसि निधाय पक्षद्वयेऽपि उभयसञ्ज्ञाकरणानुपयोगं प्रतिपादयति यद्यपीति । प्राप्तविभाषेति । विध्यंशस्य प्राप्तौ सत्यां प्रवर्तमाना विभाषा प्राप्तविभाषेत्यर्थः । प्राप्ते विभाषेति सप्तमीतत्पुरुषः । एवमप्राप्तेत्यत्रापि । परत्वमित्यस्य सिध्यतीति वक्ष्यमाणेनान्वयः । विभाषोपपदेनेति । ननु स्वरितञितः कर्त्रभिप्राये क्रियेति नित्यमात्मनेपदे प्राप्ते विभाषेति सूत्रं प्रवृत्तमित्ययुक्तम् । उक्तार्थानामप्रयोग इत्यनेनोक्तार्थप्रयोगनिषेधेनात्र च स्वं यज्ञं तनुत इत्यादौ स्वमित्युपपदेनैव कर्तृगामिक्रियाफलाभिधानेन तदभिधाने आत्मनेपदप्रयोगासम्भवेनात्मनेपदाप्राप्त्या उपपदेन कर्तृगामिक्रियाफले प्रतीयमानेऽप्राप्तात्मनेपदविधानाय प्रवृत्तविभाषोपपदेनेति विभाषाया अप्राप्तविभाषात्वात् । उक्तं च मञ्जर्याम् अप्राप्तविभाषेयमित्याह तदुपपदेनेतीति । तदनुसारेण शेष्या-दावपि अप्राप्तविभाषात्वस्यैवोक्तेश्च । तत्कथमेतत् । किन्तु काशिकाद्यनुसारेण भासनोपसम्भाषेत्यतो वद इत्यनुवर्तमाने व्यक्तवाचां समुच्चारण इति सूत्रेण वदतेर्नित्यमात्मनेपदे सति संप्रवदन्ते ब्राह्मणा इत्यादिवद्विप्रवदन्ते ब्राह्मणा इति नित्यमात्मनेपदे प्राप्ते युगपत्परस्परप्रतिषेधेन विरुद्धवचनरूप-विप्रलापात्मकव्यक्तवाचां सहोच्चारणे वर्तमानाद्वदतेरात्मनेपदं भवति विभाषेत्यर्थकविभाषाविप्रलाप इत्यस्य प्राप्तविभाषात्वेनोदाहरणमुचितम् । तथा शेषात्कर्तरीत्यतः परस्मैपदमित्यनुवर्तमाने व्याङ्-परिभ्योरम इत्यनेन रमतेर्नित्यं परस्मैपदे प्राप्ते विभाषाऽकर्मकादित्यनेन विभाषा परस्मैपदं भवतीति विभाषाया प्रथमतृतीयोक्ताया उदाहरणं युक्तम् ।

एवं ‘ऋदुपधाच्चाक्लृपिचृतेरि’त्यत्र ‘एतिस्तुशास्वृदृजुषः क्यबि’त्यतः क्यबित्यस्यानुवर्तमानतया परिमृज्य इत्यादौ नित्यं क्यप्प्राप्तौ मृजेर्विभाषेति प्राप्तविभाषातृतीयाद्यपादे एवमन्या अपि बह्वप्राप्त-विभाषा उदाहर्तुमुचिता इति चेत्सत्यम् । मञ्जरीकृतोक्तार्थानामप्रयोग इत्येतदनादृत्य स्वरितञित इत्यनेन प्राप्ते विभाषोपपदेनेति विभाषेति अत्राभिधानेन तदनुसृत्य टीकाकृता तथैवानुवादेन दोषा-भावात् । न च तेनैव विभाषोपपदेनेति सूत्रव्याख्यावसरे उक्तन्यायमाश्रित्य प्राप्तविभाषात्वस्य काशि-कोक्तस्य शब्दमुक्तत्वात् तद्विरोधः कथं समाधेय इति वाच्यम् । अस्माभिर्मञ्जरीकारीया एकस्मिन्नेव विषये भेदेनोक्तिं साधुतया कुतो विचार्यापरकीयोदाहरणानुसारेणैवोदाहरणेऽपि तत्साधुत्ववदेव साधुत्वस्य ज्ञातुं शक्यत्वात्तदसाधुत्वे वा वृत्तिव्याख्यानकारोक्तिस्तु तथास्तीत्येतावन्मात्रेणोदाहरणो-पपत्तेर्यथाश्रुतमञ्जर्यनुवादेऽपि नास्माकं दोष इत्याशयेन टीकाकृता तथैवानुवादस्य करणात् । यदि चाप्राप्तविभाषोदाहरणाय प्रवृत्तोऽपि भाष्यकारः वृद्धिविधौ प्राप्तविभाषारूपेणेति विभाषेति सूत्र-मुदाहृतवान् । तत्र मुख्यसूत्रोदाहरणानुपपत्तौ विभाषोर्णोरित्येतदर्थतो भाष्यकारेण पठितम् । तत्र चोर्णोतेः परस्येडादिप्रत्ययस्य विभाषाङित्वमप्राप्तं विधीयत इति नानुपपत्तिरित्यादि समाधानं यथा आवश्यकं प्रामाणिकप्रयोगस्य दूषयितुमनुचितत्वात् । तथा मञ्जरीकृत उक्तिरपि स्वरितञित इत्यस्योक्तार्थानामप्रयोग इत्यनेनापवादे प्राप्ते तन्निरासपरविभाषासूत्रेण स्वरितञित इति प्राथमिकमेव समर्थितं भवतीति प्राप्तिपूर्वकविभाषैवेयम् । सूत्रोक्तलक्षणमुक्तार्थत्वेऽप्यगतमित्यादिरूपेण कथञ्चिदुप-पाद्या प्रामाणिकोक्तित्वादिति मन्यसे । तदा तदनुवादरूपेऽत्रापि न दोष इत्याहुः । वयं तु ब्रूमः । अप्राप्तविभाषाः प्राप्तविभाषा उभयत्रविभाषाश्चेति विभाषात्रैविध्यमभिप्रेत्य सर्वासां त्रिसंशयत्वं प्रतिपादयता भाष्यकारेण अप्राप्ते त्रिःसंशया इति प्रतिज्ञाय इत ऊर्ध्वं या विभाषा अनुक्रमिष्यामस् ता अप्राप्ते द्रष्टव्याः । त्रिसंशयास्तु ता भवन्ति । प्राप्ते अप्राप्ते उभयत्र चेतीति व्याख्याय द्वन्द्वे च विभाषा जसीत्यादिना अप्राप्तविभाषास्तत्संशयप्राप्ताप्राप्तोभयेति कोटिप्रापकादिकं च प्रदर्श्य प्राप्ते चेति प्रतिज्ञाय इत ऊर्ध्वं या अनुक्रमिष्यामस्ताः प्राप्ते द्रष्टव्या इत्यादिकमुक्तवा विभाषाविप्रलाप इत्यादिना प्राप्तविभाषाः प्रदर्श्य उभयत्र चेत्याद्यूक्तवा हृक्रोरन्यतरस्यामित्याद्या विभाषाः प्रदर्शिताः । तथा च स्वरित इतिनित्यं प्राप्ते विभाषोपपदेनेति विभाषाप्रवृत्तेर्भाष्यकारेणोक्तेः प्राप्तविभाषैवेयम् । अप्राप्तविभाषेति मञ्जर्युक्तिस्तु उक्तार्थानामप्रयोग इत्यपवादसद्भावात्प्रकृतोदाहरणभूत स्वं यज्ञं तनुत इत्यादौ स्वमित्याद्युपपदेन द्योतनादप्राप्तिरिति सन्देहकोटिमाश्रित्येति न दोषः । एवं शेष्याद्युक्तिरपि योज्येति सकलमवदातम् । अदृश्यत्वाधिकरणटीकायां प्राप्ताप्राप्तविभाषास्थलानि बहून्युदाहृतानि । तत्राप्यत्रत्यविचारानुसारेण विचारो ज्ञेयः ।

प्रसिद्ध इति । अन्यतरस्यामित्यादिशब्दवदिति शेषः । नवेतिशब्दयोरिव विभाषाशब्दस्यापि सञ्ज्ञात्वाभावः । किन्तु तदर्थविकल्पस्यैवेति प्रमेयमिति शब्दः काकाक्षीत्यादिवक्ष्यमाणभाष्यानुसारेण सिद्धमिति मन्वानो मूलानुसारेणैवोपयुक्तं विचारितवान् ग्रन्थकारः । अधिकं वक्ष्यामः । ततो भावाभावौ विकल्पार्थकविभाषाशब्देन प्रतिपादितौ भवत इति पूरणीयम् । अयमाशयः । प्राप्तविभाषास्थले हि निषेधोऽपेक्षितो न तु विधिरपि । अप्राप्त एव शास्त्रस्य सार्थकत्वेनापूर्वार्थबोधकत्वस्वीकार एव तद्विभाषा सूत्रस्य सार्थकत्वलाभात् । तथा च विध्यंशस्य प्राप्तत्वेन विधिमुखेन प्रवृत्त्यनुपपत्तेरप्राप्तनिषेधमुखेनैव प्रवृत्तौ वाच्यायां वाशब्दार्थो विकल्पो निषेध एव पर्यवस्यतीति । अप्राप्तेति । विभाषोर्णोरित्यादि-रूपायामिति पूरणीयम् । विभाषोर्णोरित्यत्र हि गाङ्कुटादिभ्य इत्यतः ङिदित्यनुवर्तते । विज इडित्यत इडित्यप्यनुवर्तते तथा च उर्णुञ् आच्छादन इत्यस्मात्परस्येट्प्रत्ययस्य विभाषा ङिद्भावो भवति इति प्रतिपादितं ङिद्भावे प्रोर्णुवितेति ङित्वाद्गुणनिषेधे उवङि सति रूपमुदाजहार । ङिद्भावाभावपक्षे तु गुणस्यैव प्राप्तौ प्रोर्णुवितेत्युदाहरणम् । एवं कोः कत्तत्पुरुषेऽचीत्यतः कोरित्यनुवर्तमाने का पथ्यक्षयो-रित्यतः का इति चानुवर्तमाने पुरुषशब्दे उत्तरपदे कु इत्येतस्य का इत्ययमादेशो भवति । विभाषेत्यर्थक- विभाषापुरुष इत्यत्राप्राप्तविभाषा । कापुरुषः कुपुरुष इति रूपद्वयमुदाहरणम् । तथा विभाषा तृतीया-दिष्वचीत्यादावपि अप्राप्तविभाषा बोध्या । एवं च विभाषोर्णोरित्याद्यप्राप्तविभाषास्थले प्रापका-भावेनाभावांशस्य स्थितत्वेनाप्राप्त एव शास्त्रस्यार्थवत्तया स्थितनिषेधमुखेन प्रवृत्त्यनुपपत्त्या अप्राप्त-विधिमुखेनैव प्रवृत्तौ वाच्यायां विकल्पो विधावेव पर्यवस्यतीति । तथाच यत्र विधिमुखेन प्रवृत्तिस्तत्र तावन्मात्रार्थत्वं यत्र निषेधमुखेन प्रवृत्तिस्तत्र तावन्मात्रार्थत्वमिति उभयार्थत्वं न कुत्रापीति फलितोऽर्थः। अस्त्वन्यत्र यथा तथा अंशभेदेन प्राप्ते अप्राप्ते च प्रवर्तमानविभाषास्थले विभाषा श्वेरित्यत्रोभयत्र विभाषासिध्यर्थमुभयोः सञ्ज्ञाकरणं सार्थकमेवेत्याशयेन समाधत्ते तथाऽपीति । विभाषा श्वेरित्यत्र श्वेः संप्रसारणं विभाषा भवतीति विभाषाशब्दस्य विध्यर्थत्वेऽप्राप्ते शास्त्रस्यार्थवत्तया वचि स्वपि यजादीनां कितीत्यनेन च यजादिनवकान्तर्गतश्वयतेरुत्तरलिटो अपिल्लिटः कित्वविधायकासंयोगाल्लिडित्यनेन सिप्तिप्मिपो वर्जं कित्वविधानेन कित्वेन तल्लिटि परतः संप्रसारणस्य विधानेन किति परत एव संप्रसारणप्राप्तावपि तिबादिपिल्लिटि संप्रसारणस्याप्राप्ततया तत्परत एव संप्रसारणं विभाषा भवतीति विधिमुखेन प्रवृत्तिपक्षे लब्धं भवति । तथा च यजादित्वप्रयुक्तस्य कित्सु संप्रसारणस्य विभाषाया अनुक्तया नित्यमेव तत्संप्रसारणं स्यात् । न चैतदिष्टम् । पिति शुशाव शिश्यायेत्यादिरूपद्वयसद्भावेन तत्र विभाषाया अवश्यविधेयत्ववत् कित्स्वपि शुशुवतुः शिश्वियतुरित्यादिरूपद्वयसद्भावेन तदुपपत्त्यर्थं कित्परतोऽपि विभाषाया आवश्यकत्वाद् इत्याशयेनाह विभाषा श्वेरित्यत्र विधिमुखेनेति । प्रतिषेधमुखेनेति । यदि यत्संप्रसारणं तद्विभाषा न भवतीति निषेधमुखेन प्रवृत्तिरिति स्वीक्रियते तर्हि निषेधस्य प्राप्तिपूर्वकतया वचिस्वपीत्यनेन कित्येव संप्रसारणस्य श्वयतौ प्राप्त्या तन्निषेधमात्रेण चारितार्थ्ये किति परतः श्वयतेः संप्रसारणं विभाषेति विकल्पो निषेधमुखेन प्रवृत्तिपक्षे सिध्यति । पित्सु तु संप्रसारणस्याप्राप्ततया तन्निषेधाय प्रवृत्त्यनुपपत्त्या तत्राप्राप्तमेव संप्रसारणमिति शुशाव शिश्वाये-त्यादिरूपद्वयालाभप्रसङ्ग इत्याशयः ।

ननु सकृच्छतस्यापि विभाषाशब्दस्य उभयार्थत्वमङ्गीक्रियते । तथा च पित्सु संप्रसारणविधिः कित्सु तन्निषेधश्चेत्युभयमपि सिध्यतीत्यत आह एकवाक्यत्वादिति । एकवाक्यत्वे हि तद्वाक्यं विभाषाशब्दस्य विधिविकल्पनिषेधविकल्पयोरन्यतरविकल्प एवोपक्षीणं भवति । न तूभयपरम् । वाक्यार्थभेदे वाक्यभेदनियमेनोभयार्थत्वएकवाक्यत्वभङ्गप्रसङ्गादिति भावः । एवं विकल्पमात्रस्य विभाषासञ्ज्ञाकरणे अनुपपत्तिं प्रदर्श्य प्रतिषेधविकल्पयोः सञ्ज्ञाकरणपक्षमुपाददानस्तत्पक्षे अनुपपत्त्य भावमुपपादयति इति प्रतिषेधेति । उक्तरीत्या विकल्पमात्रस्य विभाषासञ्ज्ञानुपपत्त्येत्यर्थः । कृतायां कर्तव्यायामित्यर्थः । निषेधविकल्पयोरर्थत्वेऽपि श्रुतक्रमानुरोधेन निषेधस्य पूर्वं प्रवृत्तिः । पश्चाद्वि-कल्पस्य । तथा च विकल्पानन्तरं निषेधप्रवृत्तिर् व्यर्थेत्यादिशङ्कानवकाश इत्याशयेन निषेधस्य प्रथमं प्रवृत्तिस्थलं दर्शयन्निषेधप्रवृत्तिफलं च दर्शयति पूर्वं प्रतिषेध इति । कित्स्वेव प्राप्ततया निषेधप्रवृत्तिरिति भावः । सर्व एवेति । पित्सु तावदप्राप्तं संप्रसारणम् । प्रापकाभावात् । कित्सु तु यद्यपि प्रापकेन प्राप्तं संप्रसारणम् । तथापि तत्संप्रसारणमत्रत्यप्रतिषेधार्थविभाषया निषिद्धं यदा भवति तदापित्किच्च लिट्सर्व एव समानः कृतो भवति । पित्परत इव कित्परतोऽपि संप्रसारणाभावेन कित्वस्याप्रयोजकीकृत-त्वादित्यर्थः । उक्तं च काशिकायाम् । प्रतिषेधेन समीकृते विकल्पः प्रवर्तते । उभयत्र विभाषाः प्रयोजयतीति । तत्त्वबोधिन्यामेतद्विस्तरोऽस्ति । समीकृते एकरूपं प्रापित इत्यादेस्तत्राभिधानात् । अन्यथाख्यातावेतत्काशिकावाक्यमुदाहृत्यापि तदर्थ इदं नित्यप्राप्तं न । सर्वथाऽप्राप्तं नेति निषेधपूर्वको विकल्प उभयत्रावशिष्ट इत्यादिरूपेण कथितः । तथा काकाक्षीत्यादिभाष्यमुदाहृत्यापि सूत्रार्थोऽन्यथा-वर्णितस् तरङ्गिणीवाक्यानुवादोऽप्यनुकूलत्वबुध्या कृतस् तत्र निमित्तं स्पष्टमेव । प्राप्ताप्राप्तविभाषयोरनुप-योगश्च नावबुद्धः । अधिकं तत्त्वनिर्णयटीकाव्याख्यानप्रपञ्चेऽस्माभिरुक्तप्रकारेण ज्ञेयम् । विधिमुखेन निषेधमुखेन चेत्युभयथा विकल्पप्रवृत्तिरित्यङ्गीकारे सकृच्छतस्यानेकार्थत्वप्रसङ्गे वाक्यभेदापत्तिरित्युक्तं दूषणं नोभयसञ्ज्ञापक्षे प्राप्नोतीति दर्शयितुं विकल्पप्रवृत्तिप्रकारमुपपादयति ततो विकल्प इति । निषेधेन प्राक्प्रवृत्तेन सर्वसाम्ये सति विषयभेदाभावेन विकल्पस्य विधिमुखेनैव प्रवृत्तेः सम्भवादित्यर्थः । विधिरपि नित्यस्थलव्यावृत्त इत्येतद्विकल्पपदेनाभिधित्सितम् । तत्स्पष्टीकृतं पक्षे संप्रसारणं संपाद-यतीति । विभाषा श्वेरित्यादावित्युक्तया प्रागपि विभाषा श्वेरित्यत्रेत्येतदुपलक्षणमित्यभिप्रैति । आदिपदेन तु विभाषाघ्राधेट्शाछासः । बन्धे च विभाषेत्यादेर्ग्रहणम् । धेटः कृतात्वस्य घुग्रहणेन गृहीततया गातिस्थाघुपेति पूर्वसूत्रेण धेटः परस्य सिचो लोपे प्राप्ते प्रवृत्तविभाषा घ्रेति सूत्रेण सिच्लोपः पक्षे भवतीति प्रतिपादिते सति निषेधप्रवृत्त्युत्तरं विधिमुखप्रवृत्तिविभाषया अधात् । अधासीदिति रूपद्वयनिर्वाहः । घ्रादिभ्यस्तु सिचो लोपाप्राप्तेरेव तत्र अत्रापि च निषेधेन साम्ये सति पश्चा-द्विभाषाविधिमुखेन प्रवर्तते इति विकल्प उभयत्रापि विधिमुखेन प्रवृत्तः । एवमन्यत्रापि काशिका-द्यनुसारेण बोध्यम् ।

ननु विकल्पमात्रस्यैव विभाषासञ्ज्ञाकरणेऽपि नोभयत्र विभाषास्थलेऽनुपपत्तिः । क्वचिद्विभाषा श्वेरित्येतस्य विधिमुखेन क्वचिन्निषेधमुखेनेत्येवं विषयभेदेन प्रवृत्तत्वेन एकविषये विधिनिषेध-रूपोभयार्थत्वाभावेन वाक्यभेदानापत्तेः । न चैकदैवोभयत्रप्रवृत्त्योभयार्थत्वमेकदेवाव्याप्तमिति वाच्यम् । प्रतिलक्ष्यं लक्षणं प्रवर्तत इति पक्षे लक्ष्यभेदेन तत्प्रवृत्त्या तत्तल्लक्ष्ये प्रवृत्तस्य तत्तदर्थकत्वेऽपि सकृदनेकार्थत्वाभावात् । एवं चापित्सुकित्सु च भिन्नकालप्रवृत्तविभाषा श्वेरित्यस्य क्वचिद्विधिमुखेन क्वचिन्निषेधमुखेन प्रवृत्त्यङ्गीकारे बाधकाभावाद्विकल्पमात्रस्यैव विभाषासञ्ज्ञाकरणं युक्तिमद् इत्युक्तरीत्या व्यक्तिषु प्रत्येकं लक्षणं प्रवर्तत इति पक्षे उभयोः सञ्ज्ञाकरणानर्थक्येऽपि आकृतौ पदार्थसमुदाये सकृदेव लक्षणं प्रवर्तत इति पक्षे विकल्पमात्रस्य विभाषासञ्ज्ञाकरणायोगेन तत्पक्ष-वाक्यभेदपरिहारायावश्यकमेवोभयोः सञ्ज्ञाकरणमित्याह एतच्चाकृतावित्यादि । तर्हि कथं टीकोक्तं प्रयोजनमत आह तथा चाकृतिपक्ष इति । तत्पक्षमनुरुध्यायं ग्रन्थ इति भावः । उपलक्षणं चैतत् । नवाशब्दार्थयोर्विभाषेति सञ्ज्ञाकरणे यत्र विभाषापदं विभाषा श्वेरित्यादौ श्रूयते तत्र निषेधविकल्पौ संज्ञिना उत्तिष्ठेते इत्येव प्राप्तावपि यत्र हृक्रोरन्यतरस्यामित्यादावन्यतरस्यामित्यादिपदानि विभाषा-पदार्थकानि श्रूयन्ते । तत्रान्यतरस्यां वा । आचार्याणामित्यादिपदैरेव नवाशब्दार्थप्रतिषेधविकल्पयोः प्रत्यायनेन विभाषापदेन तदप्रत्यायनादुक्तपदान्तरप्रयोगस्थलेऽपि नवाशब्दार्थावुपतिष्ठेते इत्यस्याप्राप्ति-रिति सञ्ज्ञाकरणानुपपत्तिरेव । सञ्ज्ञामारभमाणोऽप्याचार्यः । भूयिष्ठमन्यैः शब्दैरेतमर्थं प्रत्याययति न तु विभाषेति शब्देनैवेति स्पष्टत्वादिति प्रतिलक्ष्यं लक्षणप्रवृत्तिपक्षे दोषश्च ज्ञेयः । अत एव मञ्जर्यां तथा च ह्वक्रोरन्यतरस्यामित्यादावित्यादिना सञ्ज्ञाकरणानुपपत्तावुपष्टम्भकतया भूयिष्ठमन्यैः शब्दैरित्यादे-रर्थस्योक्तिः । तथा अबुधबोधनार्थं सूत्रारम्भ इति पक्षेऽपि वान्यतरस्यामित्यादिसङ्ग्रहोपपत्त्यर्थ इति शब्दः काकाक्षिन्यायेनोभाभ्यां सम्बध्यत इत्यादि भाष्यानुसारेण मञ्जर्यां सूत्रारम्भे तु सञ्ज्ञाऽप्यर्थः विभाषेत्यर्थसञ्ज्ञा । नवार्थयोरिति व्याख्येयमिति तत्समाधानकारणात्तदनुसारेण समाधिश्च कर्तव्यः । टीकाकारेण तु नवाशब्दार्थयोरिति मूलानुसारेणेति शब्दस्यैकत्रैव सम्बन्धविचारे भारवतोत्तरमञ्जर्युक्तं न मुखत उक्तम् । सूत्रारम्भे त्वित्येतत्कुसुमविकासे चेति शब्दो मध्यमणिन्यायेनोभाभ्यां सम्बध्यत इति विभाषेति शब्दोऽपि सञ्ज्ञा । तस्यार्थो विकल्पोऽपि सञ्ज्ञा । ततश्च विकल्पार्थेषु वान्यतरस्या-माचार्याणामित्येतेष्वपि प्रतिषेधविकल्पा उपतिष्ठेते । सञ्ज्ञाप्यर्थ एवेति भाव इत्युक्तम् । तत्त्वबोधिन्यां तु इति शब्दः काकाक्षिन्यायेनोभाभ्यां सम्बध्यते । स च पदार्थविपर्यासकृत् । तेन निषेधो विकल्पश्च नवाशब्दार्थः सञ्ज्ञी । विभाषाशब्दार्थो विकल्पः सञ्ज्ञेति प्रतिज्ञायोभयत्र विभाषार्थं चेत्यादिना नवाशब्दार्थयोः संज्ञितामुपपाद्य सञ्ज्ञात्वमर्थस्यैव न तु विभाषाशब्दस्येति व्याख्यानस्य हृक्रोरन्यतर-स्यामित्यादौ वैरूप्योद्धारः फलमित्युक्तवा तत्सूत्रस्योभयत्र विभाषया प्रवर्तमानत्वं च भाष्यादिसंमत्या दर्शितम् । तदेवमिहोभयत्रापीति शब्दबलादर्थयोरेव संज्ञित्वं सञ्ज्ञात्वं चेति लभ्यत इति । स्थिते प्रतिलक्ष्यं लक्षणप्रवृत्तिपक्षे सञ्ज्ञाकरणानर्थक्यमिव विभाषाशब्दस्य सञ्ज्ञात्वे अन्यतरस्यामित्यादौ नवार्थयोरुपस्थानानुपपत्तिरप्युपलक्षणया ग्राह्या । आकृतिपक्षाश्रयणेन परिहारे तूक्तरीत्या सञ्ज्ञाया अप्यर्थतया अन्यतरस्यामित्यादेर् नवार्थयोरपि सङ्ग्रहोपपत्तिरप्युपलक्षणया ग्राह्येति सूरयो विदांकुर्वन्तु । अत एव श्रीनिवासाचार्यीयतत्त्वनिर्णयटीकाव्याख्याने सञ्ज्ञायामेवेति शब्दबलादर्थत्वमिति प्रतिपादि-तम् । तदुपपादनं च तत्त्वनिर्णयटीकाव्याख्यानप्रपञ्चे अस्मदीये द्रष्टव्यम् । शङ्का न मूलेनेति । एवमाशङ्काप्रतिबन्दीग्रहणमात्ररूपेण मूलेन सुपरिहरा न भवतीत्येवं योज्यम् ।

अलमित्यस्येति । प्रतिवाक्यार्थस्य वचस्युक्तेः प्रयोजनाभावादित्यर्थः । उपलक्षणमेतत् । आत्मानमित्यादिना सम्बन्धेऽपि अर्थविशेषाभावादित्यपि द्रष्टव्यम् । तदर्थमिति । अर्थविशेष-लाभार्थमित्यर्थः । बहुत्वसङ्कोचवारणायातिबहूनीत्यर्थलाभस्यालमित्यनेन लाभादिति भावः ।



