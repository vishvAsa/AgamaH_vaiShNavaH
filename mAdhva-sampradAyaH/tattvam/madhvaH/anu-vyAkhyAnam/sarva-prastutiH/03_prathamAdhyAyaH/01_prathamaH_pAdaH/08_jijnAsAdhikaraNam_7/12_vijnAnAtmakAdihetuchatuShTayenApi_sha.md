+++
title = "१२ विज्ञानात्मकादिहेतुचतुष्टयेनापि शब्दा प्रामाण्यानिर्धारः"

+++


## प्रत्यक्षवच्च प्रामाण्यं स्वत एवागमस्य हि

**विज्ञानात्मकादिहेतुचतुष्टयेनापि शब्दा प्रामाण्यानिर्धारः**

***प्रत्यक्षवच्च प्रामाण्यं स्वत एवागमस्य हि***

### **सुधा**

यच्चाविज्ञानात्मकत्वान्न शब्दः प्रमाणमिति । तदप्ययुक्तम् । यथेन्द्रियमिन्द्रिय-सन्निकर्षो वा प्रत्यक्षमविज्ञानात्मकमपि विज्ञानकरणत्वात्प्रमाणम्, तथा शब्दस्याप्युपपत्तेः ॥ किञ्च धूमाद्यनुमानस्याविज्ञानात्मकस्यापि प्रामाण्यं दृष्टमिति शब्दस्य कथं न स्यात् ॥ अथ न धूमादिक-मेवानुमानं किं नाम तज्ज्ञानम् । यथाऽऽहुः प्रमाणविदः; लिङ्गपरामर्शोऽनुमानमिति । तर्हि शब्दमात्रं न प्रमाणं किन्तु तज्ज्ञानमेवेत्यसिद्धिः ॥ एतदप्याह प्रत्यक्षवच्चेति ॥

एतेन बाह्यकरणप्रत्यक्षत्वादात्मन्यसमवेतत्वादित्यपि हेतुद्वयं निरस्तं वेदितव्यम् । बाह्यकरण- प्रत्यक्षस्यापि धूमवत्प्रामाण्योपपत्तेः । आत्मन्यसमवेतस्यापि प्रत्यक्षवदनुमानवच्च तत्सम्भवात् । ज्ञानाङ्गीकारेण व्यभिचारपरिहारे शब्दोऽपि ज्ञानात्मेत्यसिद्धिरेवेति ।

यदप्याकाशगुणत्वादिति । तदसिद्धम् । वर्णात्मा हि शब्दः प्रमाणम् । न चासावाकाशगुण-स्तत्त्वविदाम् ॥ अत्र च प्रत्यक्षवच्चेति व्यतिरेकदृष्टान्तः । यथा प्रत्यक्षस्य नाकाशगुणत्वं तथा शब्दस्यापीति तस्य प्रामाण्यं न विहन्यत इति । अप्रयोजकाश्चैते हेतवो विपक्षे बाधकाभावा-दवगन्तव्याः ।

### **वाक्यार्थचन्द्रिका**

यथेन्द्रियमिति ॥ इन्द्रियादेरविज्ञानात्मत्वेऽपि विज्ञानकरणत्वात्प्रमाणत्वम् । भाववत्करणेऽपि प्रमाणशब्दस्यानुशासनादिसिद्धत्वादिति भावः । एवं प्रत्यक्षस्याविज्ञानात्मकस्यापि प्रामाण्यमुपपाद्य तत्साम्येनाविज्ञानात्मकस्यापि शब्दस्य प्रामाण्योपपत्तावविज्ञानात्मकत्वमप्रयोजक- मित्याशयेन प्रत्यक्षवदिति योजितम् । अनुमानस्थलेऽनुमानस्येवाविज्ञानात्मकस्यापि शब्दस्य प्रामाण्यो-पपत्तावप्रयोजकत्वं, ज्ञानात्मकत्वे चानुमानस्य शब्दस्यापि तद्वदेव ज्ञानात्मकत्वादसिद्धिरित्यपि परिहार इत्याशयेनानुमानवदिति योजयति ॥ किं चेति ॥ ज्ञानाङ्गीकारेणेति ॥ अनुमानमात्रविषयक-परिहारोऽयम् । यद्वा प्रत्यक्षस्थलेऽपीन्द्रियादिजन्यज्ञानमेव प्रमाणं नेन्द्रियादिकमिति वैयात्यमात्रप्रवृत्तं प्रति प्रत्यक्षविषयकोऽयं परिहार इति द्रष्टव्यम् ।

### **परिमल**

प्रमाणविद इति तार्किकाः ॥ प्रत्यक्षवच्चेतीति ॥ अत्रापि चशब्देनानुमानवदिति गृह्यते । एवमग्रेऽपि । धूमादिलिङ्गरूपार्थाभिप्रायेणाह ॥ अनुमानवच्चेति ॥ ननु धूमादिर्नानुमानम् । येन तत्रात्मासमवेतत्वहेतुसत्त्वेऽप्यप्रामाण्याभावाद्य्वभिचारः स्यात् किन्तु धूमादिज्ञानमेव । तच्च न्यायमत-रीत्याऽऽत्मसमवेतमेवातो न दोष इत्यत आह ॥ ज्ञानाङ्गीकारेणेति ॥ शब्दोऽपि ज्ञानात्मेति ॥ शब्दः प्रमाणमित्यस्य शब्दज्ञानं प्रमाणमित्यर्थ इति हेतोरसिद्धिः । शब्दज्ञानस्याप्यात्मसमवेतत्वादित्यर्थः । पररीत्येदं दूषणमिति ध्येयम् । ‘परसिद्धैर्दूषणमि’त्युक्तेः । स्वरीत्या तु प्रमाणभूतानुमित्यादौ व्यभिचारो ध्येयः । वृत्तिज्ञानमात्रस्यान्तःकरणाश्रितत्वात् । असिद्धिरित्युपलक्षणम् । चक्षुरादीन्द्रियप्रत्यक्षप्रमाणे तथापि व्यभिचारापरिहारादित्यपि ध्येयम् । व्यतिरेकेत्युक्तमेव व्यनक्ति । यथेति ॥ शब्दस्या-पीतीतिशब्दो हेत्वर्थः । यथा प्रत्यक्षस्याकाशगुणत्वं नास्तीति कृत्वा प्रामाण्यं न विहन्यते तथा शब्दस्यापि तन्नास्तीति प्रामाण्यं न विहन्यत इत्यर्थः । यद्वा इत्यन्तेन दृष्टान्तविवरणम् । ततश्च किमित्यत उक्तम् । तस्येत्यादि ॥

### **यादुपत्यं**

व्यतिरेकदृष्टान्त इति ॥ शब्दरूपपक्षे आकाशगुणत्वरूपहेतुव्यतिरेके प्रत्यक्षादिकं दृष्टान्त इत्यर्थः । पूर्वयोजनासु परोक्तहेतूनां व्यभिचारोपपादनाय प्रत्यक्षादिकं हेत्वन्वये दृष्टान्ततयो-पात्तम् । अत्र तु परोक्तहेतोरसिद्धिव्युत्पादनाय तद्धेतुव्यतिरेक इति ध्येयम् । अत एवाह ॥ यथा प्रत्यक्षस्येति ॥ प्रमाण्यं न विहन्यत इति ॥ प्रामाण्यहानिसाधकोक्तहेतोरसिद्धत्वादिति भावः ॥

### **श्रीनिवासतीर्थीया**

प्रामाण्योपपत्तेरिति ॥ धूमवत्प्रमाकरणत्वोपपत्तेरित्यर्थः । तथा च धूमे व्यभिचार इति भावः ॥ ज्ञानाङ्गीकारेणेति ॥ न धूमः प्रमाणं किन्तु तज्ज्ञानम् । तत्र च बाह्यकरण-प्रत्यक्षत्व रूपहेतोरेवाभावान् न व्यभिचार इति भावः ॥ असिद्धिरिति ॥ तथा च न शब्दः प्रमाणं किन्तु तज्ज्ञानमेव । तथा चासिद्धिरिति भावः ॥ नाकाशगुणत्वमिति ॥ तथा च तस्याकाशगुणत्वा-भावेऽपि यथा प्रामाण्यं न विहन्यते तथा तस्य द्रव्यभूतस्य वर्णात्मकशब्दस्याप्याकाशगुणत्वाभावेऽपि प्रामाण्यं न विहन्यत इत्यर्थः ॥

### **वाक्यार्थरत्नमाला**

परिहारोऽयमिति । प्रमाणमपीन्द्रियं ज्ञानात्मकं नेति प्रत्यक्षे तत्परिहारा-सम्भवादिति भावः । वैयात्यमात्रप्रवृत्तमिति । एतच्च विज्ञानात्मकं प्रमाणं दृष्टं यथा प्रत्यक्षमिति तन्मतोपन्यासटीकायां प्रागेवोपपादितम् । तदसिद्धमिति मूलम् । यद्यप्याकाशगुणत्वं महत्प्रत्यय-विषयत्वानुमापकपरिमाणे दशधा गणनीयत्वानुमापकसङ्ख्यायां चाप्रामाण्यव्यभिचारीत्यपि दूषणं वक्तुं शक्यं तथापि परिमाणदृष्टान्ताश्रयणेन प्रयोगं कुर्वतैव परिमाणविशेषस्य दृष्टान्तत्वाश्रयणे कृते लिङ्गताक्रान्ते आकाशगुणत्वस्य व्यभिचारोऽङ्गीकृत एवेति स्पष्टे सति किं तदर्थं पृथग्यत्नेनेत्याशयेन वस्तुस्थितिकथनमुखेन प्रथमप्राप्तासिद्धिरेवोक्तेति ज्ञातव्यम् । पूर्वत्र सत्यपिशब्दे प्रमानुदयात् प्रमाणान्तरविषयस्य शब्दविषयत्वायोगाविज्ञानात्मकत्वबाह्यकरणप्रत्यक्षत्वात्मन्यनाश्रितत्वानां हेतूनां प्रत्यक्षादौ सत्त्वेऽपि यथा प्रामाण्यं सम्भवति तथोक्तहेतुमत्यपि शब्दे प्रामाण्यं सम्भवतीत्येवं प्रत्यक्षादिकमुक्तहेतुसद्भावेऽपि प्रामाण्यसम्भवरूपान्वये दृष्टान्त इति दर्शनादाकाशगुणत्वांशेऽपि प्रत्यक्षादेराकाशगुणत्वेऽपि यथा प्रामाण्यमेवं शब्दस्यापीति हेतुप्रामाण्ययोः प्रत्यक्षादौ सत्त्ववच्छब्देऽपि तदुभयोपपत्तिरित्येवं प्रत्यक्षादेर्हेतुसद्भावेऽपि प्रामाण्यसम्भवरूपोऽन्वयस्तत्र दृष्टान्तत्वमिति प्रतीयते । न च तद्युक्तम् । प्रत्यक्षादौ पक्षे चाकाशगुणत्वस्यैवाभावादित्यतो नात्र पूर्वहेतुष्विवाप्रामाण्य-साधकत्वेनोपन्यस्तहेतुसत्त्वेऽपि प्रत्यक्षादाविव प्रामाण्यमेव । न तु अप्रामाण्यमित्येवं हेतुप्रामाण्य-योरन्वये प्रत्यक्षादिकं दृष्टान्त इत्यभिमतम् । अपि त्वप्रामाण्ये हेतुत्वेनोपन्यस्तस्य आकाशगुणत्वस्य प्रत्यक्षादावभावः । तत एव तत्प्रयुक्तप्रामाण्यविघातस्याप्यभावः । एवं शब्देऽप्यप्रामाण्यहेतोरप्यभाव-स्तत्प्रयुक्ताप्रामाण्यस्याप्यभावः । इत्येवं हेतुसाध्ययोरुभयोरपि व्यतिरेके प्रत्यक्षादिकं दृष्टान्त इत्यभिमत-मिति नानुपपत्तिरित्याशयेनाह अत्र प्रत्यक्षवच्चेति व्यतिरेकदृष्टान्त इति मूलम् । पूर्वत्राप्रामाण्य-साधकहेतूनां पक्षे सत्त्वेऽपि प्रत्यक्षादिवत्प्रामाण्यं सम्भवतीत्यन्वयमुखेन भाष्योक्तप्रामाण्ये प्रत्यक्षादिकं दृष्टान्तः । इह त्वाकाशगुणत्वस्य प्रामाण्यहेतुत्वमङ्गीकृत्य प्रत्यक्षादिवच्छब्दस्याकाशगुणत्वाभावादेव तत्प्रयुक्तः प्रामाण्यविघातो नास्तीत्येवं व्यतिरेकमुखेन प्रामाण्ये प्रत्यक्षादिकं दृष्टान्त इत्यक्षरार्थः । अत एव व्यतिरेकप्रकारस्यास्पष्टत्वात्तं दर्शयितुं प्रवृत्तयथेति वाक्ये हेतुव्यतिरेकमात्रे वक्तव्ये प्रामाण्यमित्येव च वक्तव्येति प्रामाण्यं न विहन्यत इति व्यतिरकमुखेनाभिधानं च सार्थकम् ।

एतेनैव यथा प्रत्यक्षस्येत्यादि योजनापक्षेऽप्याकाशगुणत्वाभावप्रामाण्याभावाभावरूपार्थप्रत्यक्षादे- रन्वयदृष्टान्ततया व्यतिरेकेत्ययुक्तमिति निरस्तम् । पूर्वयोजनागतहेत्वङ्गीकारेऽपि साध्याभावो-पपत्तिरित्येवमन्वयं व्यावर्तयितुं व्यतिरेकपदेन हेत्वभावे तत्प्रयुक्तसाध्याभावे चेत्यर्थस्य विवक्षिततया दोषाभावात् । अत एवार्थापत्तिः शब्दवत् पृथक्प्रमाणं नेत्यादौ शब्दो यथा पृथक्प्रमाणं तथार्थापत्तिः पृथक्प्रमाणं नेति व्यतिरेकदृष्टान्तः । शब्द इत्यादिरूपस्य तत्र तत्र व्यवहारस्य दर्शनेन व्यतिरेक-दृष्टान्तस्य तादृशातिदेशस्थले एव सत्त्वसिध्या प्रकृते च तथारूपत्वाभावेन व्यतिरेकदृष्टान्त इत्युक्तययोग इत्यप्यपास्तम् । उक्तरीत्या व्यतिरेकपदस्यान्यपरत्वेन तादृशदृष्टान्तत्वाभिप्रायस्याप्यनङ्गीकारात् । यत्त्वन्यथाख्यातौ पक्षे हेतुव्यतिरेके प्रत्यक्षादिकं दृष्टान्त इति प्रतिपाद्य पूर्वहेतुस्थले हेत्वन्वये दृष्टान्त इत्यादि प्रतिपादनं तदसत् । अप्रामाण्यापादकहेत्वभावस्यावश्यकतया आकाशगुणत्वांशे तदभाव-प्रतिपादनाय प्रत्यक्षादेर्दृष्टान्तीकरणस्यावश्यकत्वेऽपि पूर्वहेतुषु हेतुसत्त्वेऽपि प्रामाण्योपपत्ति-रित्येतत्प्रमेयस्य प्रतिपाद्यतया त्वत्र हेत्वन्वयमात्रे दृष्टान्तत्ववचनस्यानावश्यकत्वेन तथोक्तेरयोगात् । हेतुव्यतिरेकमात्रे दृष्टान्तत्वेऽपि पूर्वत्रेव प्रामाण्यमित्येव वक्तव्यतया न विहन्यत इत्यधिकांश-वैयर्थ्यापत्तिश्च । अधिकं पूर्वोपपादनानुसारेणैतद्व्याख्यानेऽस्वरसबीजं ज्ञेयम् । यदपि न विहन्यत इतीति प्रतीकमुपादाय प्रामाण्यहानिसाधकहेतोरसिद्धत्वादिति भाव इति वर्णनं तदप्यसत् । तथा शब्दस्यापि नाकाशगुणत्वमितीत्यनेनासिद्धमिति प्रागुक्तासिद्धेरेवोक्ततया पुनरसिद्धेर्भावतया वर्णनायोगात् ।

