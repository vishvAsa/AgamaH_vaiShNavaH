+++
title = "०३ ब्रह्मनिष्ठत्वकार्यनिष्टत्वाभ्यां वेदविभागस्यायुक्तता"

+++


## एकवाक्यत्वयोगे तु वेदस्यापि ह्यशेषतः

**ब्रह्मनिष्ठत्वकार्यनिष्टत्वाभ्यां वेदविभागस्यायुक्तता**

## **अनुव्याख्यानम्**

***एकवाक्यत्वयोगे तु वेदस्यापि ह्यशेषतः ॥***

***वाक्यभेदो न युक्तः स्याद्योगश्च स्यान्महाफले ॥***

### **सुधा**

एकदेशिनस्त्वेवं परिहारमाहुः । सत्यं कार्यनिष्ठो वेदस्तथाऽपि न सर्वः । वेदान्तास्तु परिनिष्ठितस्वरूपेऽपि ब्रह्मणि प्रमाणम् । अथातो धर्मजिज्ञासेति कार्यनिष्ठवेदभागे विचारितेऽपि वस्तुतत्त्वनिष्ठवेदान्तविचाराय शारीरकमीमांसारम्भस्सम्भवतीति ॥ सोऽयमयुक्तः परिहारः । तथा हि । वेदान्ता ब्रह्मनिष्ठा अपरो वेदभागः कार्यनिष्ठ इति वाक्यभेदः किमेकवाक्यत्वा-सम्भवा-त्कल्प्यते उतैकवाक्यत्वसम्भवेऽपि ॥ न तावद् द्वितीयः । कल्पनागौरवप्रसङ्गादित्याह ॥ एक-वाक्यत्वेति ॥ अशेषतोऽपीति सम्बन्धः । हिशब्दः कल्पनागौरवादिप्रसङ्गं हेतुं सूचयति ।

आद्यं दूषयति ॥ योगश्चेति । अशेषतोऽपि वेदस्यैकवाक्यताया योगो घटना च स्यादेव । यथोक्तं पुरस्तात् । वक्ष्यति च । ‘अतो ज्ञानफलान्येव कर्माणी’ति ॥ किञ्च कृत्स्नोऽपि वेदः कार्यनिष्ठ इति वदन्तं प्रत्येकस्यापि वाक्यस्य परिनिष्ठितवस्तुप्रतिपादकत्वप्रतिपादने यः प्रयासस्तेनैव कृत्स्नस्यापि वेदस्य तथात्वे सम्भवति किं वाक्यभेदकल्पनया । दृष्टो हि तस्यार्थः कर्मावबोधनमित्याद्यभियुक्तवाक्यानुरोधादिति चेत् । तर्हि वेदोषरा वेदान्ता इत्यभियुक्तवाक्यं परमास्तिकेन भवताऽनुरोधव्यं स्यात् । उपक्रमादिना कार्यनिष्ठतावगमादेवमिति चेन्न । अवान्तर-वाक्येऽप्युपक्रमाद्यानुगुण्यस्य सम्भवात् । अधिकारादिविरोधादिति चेन्न । तथा सत्युपनिषत्स्वपि वाक्यभेदप्रसङ्गादिति ॥

### **वाक्यार्थचन्द्रिका**

ननु कार्यव्युत्पत्तिवादिना सर्वस्यापि वेदस्य कार्यपरताया एवोपपादितत्वे- नैकवाक्यताऽभ्युपगमात्तं प्रत्युत्तरवाक्योक्ता वाक्यभेदानुपपत्तिरयुक्तेत्यतः स्वमतेन स्वप्रधानतयोपासना विधिशेषतया च सर्वस्यापि वेदस्य ब्रह्मपरत्वमुभयथा व्युत्पाद्य कार्यपरत्वं सर्वस्य वेदस्येयता ग्रन्थेन निरस्य सर्वस्य वेदस्य कार्यपरत्वं वदन्तं प्रति वृत्तिकारान्तराणां परिहारप्रकारनिरासायोत्तरग्रन्थः प्रवृत्त इति नानुपपत्तिरित्याशयेनाह ॥ एकदेशिनस्त्विति ॥ नन्वत्रैकवाक्यत्वयोगेऽपीत्येकवाक्यतां सिद्ध-वत्कृत्य योगश्च स्यादिति तस्या एव साध्यतोक्तिरनुपपन्नेत्यतो विकल्प्य तत्तत्कल्पनिरासकतया ग्रन्थं योजयितुं तावत्प्रतिजानीते ॥ सोऽयमिति ॥ वेदस्यापीत्यपिशब्दस्य यथास्थितसम्बन्धानुपपत्तेरशेषत इत्यनेनाभिव्याप्त्यर्थस्य तस्य सम्बन्ध इत्याशयेनाह ॥ अशेषतोऽपीति ॥ हेत्वनुक्त्या न्यूनतापरिहाराय तत्सूचकतया हिशब्दं योजयति ॥ हिशब्द इति ॥ आदिपदेनैकवाक्यतया सम्प्रतिपन्नसकलस्थलेष्वपि वाक्यभेदकल्पनापातेन न कोऽप्यर्थः सिध्येदित्यतिप्रसङ्गस्योपादानम् ।

नन्वत्रापि हेत्वनुक्त्या न्यूनता स्यादेवेत्यतो वाक्यार्थज्ञानमात्रेणेत्येतद्य्वाख्यावसरेऽयमाशय इत्यादिना स्वप्राधान्याभ्युपगमेनोक्तं तस्मादुपासनार्थं चेत्यादिना चोपासनादिविधिशेषतयाऽपि प्रतिपादितमेकवाक्यताघटनाप्रकारं स्मारयति ॥ यथोक्तमिति ॥ वक्ष्यति चेति ॥ तत्रापि कर्मणो ज्ञानार्थताप्रतिपादनेन कर्मब्रह्मकाण्डयोरेकवाक्यतायाः स्पष्टप्रतिपादनादिति भावः । एकवाक्यस्य सिद्धार्थप्रतिपादकत्वव्युत्पादनप्रयासेनेति शेषपूरणेन वैकं वाक्यं प्रतिपादकं यस्य सिद्धस्येत्येकवाक्यं सिद्धं, तत्त्वस्य योगे सम्भवे केनचिदायासेन कस्यचिद्वाक्यस्य सिद्धार्थपरत्वव्युत्पादन इति यावत् । तेनैव न्यायेनाशेषतोऽपि वेदस्यैकवाक्यतायोगे सतीत्येकवाक्यतायोग इत्यस्यावृत्त्या वा दूषणान्तरपरत्वेन मूलं योजयति ॥ किञ्चेति ॥ यद्वा मूलोक्तन्यायेन लब्धं स्वयमेव दूषणान्तरमाह ॥ किञ्चेति ॥ वेदाध्ययनस्यादृष्टार्थत्वादर्थज्ञानस्यानपेक्षितत्वाद्वेदमधीत्य स्नायादिति स्मृत्यनुरोधेन वेदाध्ययनानन्तरं गुरुकुलान्निवृत्तेर्मीमांसारम्भानुपपत्तिमाशङ्क्य शाबरभाष्ये उक्तं दृष्टो हीति । तस्याध्ययनविधेः कर्मावबोधनं नाम दृष्टोऽर्थो वर्तते स चार्थज्ञानद्वारक एवेत्यर्थग्रहणादिपरम्परयाऽध्ययनस्य कर्मावबोधः फलमिति स्मृतिबाधेन कर्ममीमांसारम्भोपपत्तिरिति हि तदर्थः । तथा च वेदस्य तद्वाक्यानुरोधेन कर्मावबोधकत्वसिद्धेः कथं सर्वस्य ब्रह्मपरत्वाभ्युपगमेनैकवाक्यता वक्तुं शक्यत इत्याशयेन शङ्कते ॥ दृष्टो हीति ॥ यद्यप्यत्र तर्हि तद्वाक्यानुसारेण सर्वस्यापि कर्मपरत्वमभ्युपगम्यैकवाक्यत्वमेव वक्तव्यं न तु वेदान्तानां वस्तुतत्त्वनिष्ठत्वाभ्युपगमेन भिन्नवाक्यत्वम् । अन्यथाऽभियुक्तवाक्यविरोधापरिहारादित्येव दूषणं वक्तुं युक्तं तथाऽपि कर्मशब्दो विचार्यतया प्रकृतकर्मकाण्डाभिप्रायेण । वस्तुतस्त्वर्थावबोधकत्वं वेदस्येत्येतावदेवैतद्वाक्याभिप्रेतमिति न वेदान्तानां ब्रह्मावबोधकत्वाभ्युपगमेऽपि तद्विरोध इति पञ्चपादिकादावुक्तत्वात्तद्दूषणमनुक्त्वा दूषणान्तरमाह ॥ तर्हीति ॥ भूप्रदेशेषूषरभूमिवद्वेदेषु वेदान्ता व्यर्थो भाग इत्यर्थः । उक्तरीत्या युक्तिबाधितस्य तद्वाक्यस्याप्रामाण्यान्नानुसरणीयत्वमिति भावः । माऽस्तु तद्वाक्यानुसरणमुपक्रमादिवशात्प्रतीतस्य कर्मकाण्डे कर्मपरत्वस्य नापलापो युक्त इत्याशङ्कते ॥ उपक्रमादिनेति ॥ अधिकारादीति कर्मण्यैहिकामुष्मिकफलकामस्य ब्रह्मविद्यायां च तदुभयभोग-विरक्तस्याधिकारः । आदिपदेनैकत्र स्वर्गाद्यनित्यं फलमपरत्र मोक्षरूपं नित्यं फलमिति फलभेदसङ्ग्रहः। तर्हि उपनिषत्स्वपि कर्माङ्गभूतोद्गीथाद्युपासनानां सविशेषब्रह्मविद्यायाश्च नित्याफलकत्वादविद्व-दधिकारिकत्वाच्चैकवाक्यता न स्यादित्याह ॥ तथा सतीति ॥ यदि चोपासनादीनां यत्किञ्चिद्द्वारेण निर्विशेषज्ञानार्थतयैकवाक्यत्वं तर्हि नित्यादिकर्मणामपि चित्तशुद्धिद्वारा काम्यादीनामप्यनित्य-फलकत्वादिकथनेन वैराग्यजननादिद्वारा निर्विशेषज्ञानार्थतया कर्मकाण्डस्यापि वेदान्तैरेकवाक्यता स्यादिति भावः ।

### **परिमल**

एकदेशिन इति ॥ ब्रह्मतन्त्रव्याख्यातृषु मध्ये केचन मायावादिन इत्यर्थः ॥ यथोक्तं पुरस्तादिति ॥ अयमत्राशय इत्यादिपूर्वग्रन्थेन द्वेधा वाक्यान्वयस्योक्तत्वादिति भावः । मीमांसक-वाक्यानुरोधाद्वाक्यभेदः कल्प्यत इति मायावादी शङ्कते ॥ दृष्टो हीति ॥ तस्य कर्मकाण्डरूपवेदस्य कर्मावबोधनरूपेणेत्यर्थः । प्रयोजनं दृष्टमिति तदीयवाक्यस्यार्थः ॥ वेदोषरा इति ॥ निष्फलवेदभागाष इत्यर्थः । भवता मायावादिना । तथा च वेदान्तेतिकर्तव्यताभूतब्रह्मतन्त्रभाष्यमपि त्वया न कार्थं स्यादिति भावः । परमास्तिकेनेत्युपहासः ॥ एवमिति ॥ वाक्यभेदकल्पनेनेत्यर्थः ॥ अवान्तरेति ॥ सर्ववेदस्य ब्रह्मपरमहावाक्यैकवाक्यतयैकवाक्यत्वेऽपि तज्ज्ञानाङ्गकर्मप्रतिपादकतया ब्रह्मकाण्डस्य ब्रह्म-परमहावाक्ये अवान्तरवाक्यभूतेऽप्युपक्रमाद्यानुगुण्य सम्भवादित्यर्थः । कर्मकाण्डस्य फलकामनाधि-कारिकत्वादनित्य फलत्वाद्द्वेदान्तानां निष्कामाधिकारिकत्वान्नित्यफलकत्वाच्च विरोधान्नैकवाक्यतेति शङ्कते ॥ अधिकारेति ॥ उपनिषत्स्वपीति ॥ पुत्री पशुमानित्यादीनामत्रापि श्रवणादिति भावः ॥

### **यादुपत्यं**

यथोक्तमिति ॥ वाक्यार्थज्ञानमात्रेणेत्यत्रायमाशय इत्यादिनेति शेषः । शङ्कते ॥ दृष्टो हीति ॥ अस्यायमर्थः । स्वाध्यायोऽध्येतव्य इति विधेरक्षरग्रहणमात्ररूपाध्ययनविधायकत्वेऽप्य-दृष्टद्वारा स्वर्गार्थत्वसंभवादर्थज्ञानस्यानपेक्षितत्वान्न तदर्थकमीमांसारम्भः संभवतीत्याशङ्कायामुक्तं दृष्टो हीति ॥ तस्याध्ययनविधेः कर्मावबोधनं नाम दृष्टार्थोऽस्ति । ‘लभ्यमाने फले दृष्टे नादृष्टपरिकल्पने’ति वचनात् । कर्मज्ञानं च न विचारमन्तरेण संभवतीति मीमांसारम्भः संभवतीति । अत्र यद्यपि दृष्टो हि तस्यार्थः प्रयोजनवदर्थावबोधनमित्येव वक्तव्यं तथाऽपि धर्मजिज्ञासायाः प्रकृतत्वाद्धर्मस्य च कर्मत्वात्कर्मावबोधनमित्युक्तमिति ज्ञातव्यम् । तथा चैतदभियुक्तवाक्यानुसाराद्विधिप्रतिषेधात्मकस्यैव वेदभागस्य कार्यरूपपरत्वमुच्यते न कृत्स्नस्यापीत्याशयः ॥ वेदोषरा इति ॥ वेदेषूषरा वेदोषराः । वेदमध्ये निष्फला इत्यर्थः । तथा च निष्फलवेदान्तानामविचार्यत्वान्न वाक्यभेदकल्पना युक्तेति भावः ॥ एवमितीति ॥ कर्मकाण्डस्य वेदान्तापेक्षया भिन्नवाक्यत्वमिति भावः ॥ अवान्तरवाक्येऽपीति ॥ कर्मकाण्डगतावान्तरवाक्येऽप्युपक्रमाद्यानुगुण्यसंभवात्कर्मकाण्डेऽपि वाक्यभेदप्रसङ्ग इत्यर्थः । ननु कर्मकाण्डे स्वर्गकामोऽधिकारी वेदान्ते तु मुमुक्षुः । स्वर्गकामुमुक्षयोश्च नैकस्मिन्संभवो विरुद्धत्वात् । अतो विरुद्धाधिकारिकमिदं काण्डद्वयं नैकवाक्यतामापाद्यत इत्याशङ्कते ॥ अधिकारादिविरोधादिति ॥ आदिपदेन फलविरोधो ग्राह्यः । स्वर्गमोक्षयोर्नश्वरानश्वरयोरेकफलत्वासंभवात् ॥ उपनिषत्स्वपीति ॥ मध्वादिविद्यासु वस्वादिपदेच्छुरधिकारी सदेव सोम्येत्यादिरूपासु विद्यासु मुमुक्षुरेवाधिकारीति विरुद्धाधिकारिकत्वाद्विरुद्धफलकत्वाच्च वेदान्तेष्वप्येकवाक्यत्वं न स्यादिति भावः ।

### **श्रीनिवासतीर्थीया**

आहुरिति ॥ अत्र जैमिनीया मन्यन्त इत्यादिना कार्यपरत्वमुपपाद्य कार्य एव सर्ववेदपर्यवसानादनुग्राह्यप्रमाणाभावान्न ब्रह्ममीमांसारम्भः सम्भवतीति शङ्काया रामानुजा एवं परिहारमाहुरित्यर्थः ॥ एकस्यापि वाक्यस्येति ॥ वेदान्तभागगतस्यैकस्यापि वाक्यस्येत्यर्थः ॥ परिनिष्ठितवस्त्विति ॥ ब्रह्मरूपसिद्धार्थेत्यर्थः ॥ कृत्स्नस्यापीति ॥ कर्मकाण्डस्येत्यर्थः ॥ तथात्व इति ॥ सिद्धार्थब्रह्मपरत्व इत्यर्थः । कर्मकाण्डस्य ब्रह्मप्रतिपादकत्वं न सम्भवतीत्यतो वाक्यभेदकल्पना कार्येत्याशङ्कते ॥ दृष्टो हीति ॥ तस्य कर्मकाण्डस्य कर्मावबोधनमेव स्पष्टं दृष्टोऽर्थोऽतो न तस्य ब्रह्मप्रतिपादकत्वम् । तत्प्रतिपादने सामर्थ्याभावादिति भावः । अनुरोद्धव्यम् अनुसर्तव्यम् । तथा च वेदेषु मध्ये वेदान्तभागानामूषरभूमिवत्फलसाधनत्वाभावेन निष्फलत्वोक्त्या तद्विचारो न कर्तव्यः स्या-दित्यर्थः । नन्वथाऽपि कर्मकाण्डस्य वेदान्तभागापेक्षया भिन्नवाक्यत्वमङ्गीकार्यम् । कुत इति चेत्तत्राह ॥ उपक्रमादिनेति ॥ उपक्रमादीनां वाक्यभेदसाधकत्वेऽतिप्रसङ्ग इत्याह ॥ अवान्तरवाक्येऽपीति ॥ कर्मकाण्डगतावान्तरवाक्येऽपीत्यर्थः ॥

### **वाक्यार्थरत्नमाला**

इयता ग्रन्थेन निरस्तमिति पाठः । निरासाय तूत्तरग्रन्थ इति तुशब्दयुक्तः पाठः । पूर्वत्र निरस्येति पश्चात्तुशब्दरहितः पाठोऽपि क्वचित् । तत्रापि ‘यदोर्वंशं नरः श्रुत्वा सर्वपापैः प्रमुच्यत’ इति भिन्नकर्तृकत्वेऽपि क्तवाप्रत्ययदर्शनेन समानकर्तृकयोरित्यस्य प्रायिकतयोपपत्तेरत्रापि भिन्नकर्तृकत्वेऽपि क्तवादेशे ल्यबुपपत्तिरिति ज्ञेयम् । निरस्याहेति सम्बन्धो वा । यथा चैतत्तथोक्तमिति मूलार्थं मनसि निधाय यथोक्तमिति प्रतीकोपादानमात्रं कृतमिति ज्ञेयम् । एकवाक्यस्येत्यारभ्य प्रयासेनेत्यतः शेषः । दूषणान्तरेत्युत्तरेणान्वयः । मूलम् एकवाक्यत्वेति मूलम् । शाबरभाष्य इति । दृष्टो हि तस्यार्थः । कर्मावबोधनं नामेति प्रथमसूत्रे भाष्यमिति ज्ञेयम् । स्मृतीति । अधीत्य स्नायादिति स्मृतीत्यर्थः । तत्सूत्रपूर्वपक्षसिद्धान्तयोः स्पष्टमिदम् । इष्टापत्तिपरिहारोपदर्शनाय परस्यापि संप्रतिपन्नं तद्वाक्याप्रामाण्यनिमित्तमाह उक्तरीत्येति । अध्ययन विध्यापादितमेव वेदान्तानामपि सार्थकत्वमिति उक्तभाष्यादेव सिद्धेर्वैयर्थ्यवाक्यमप्रमाणमित्यर्थः ।



