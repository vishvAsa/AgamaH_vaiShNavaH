+++
title = "१५ शब्दस्य स्वाभाविकशक्तिसद्मावसमर्थनम्"

+++


## प्रत्यक्षवच्च प्रामाण्यं स्वत एवागमस्य हि

**शब्दस्य स्वाभाविकशक्तिसद्मावसमर्थनम्**

***प्रत्यक्षवच्च प्रामाण्यं स्वत एवागमस्य हि***

### **सुधा**

यथा खलु शुक्तिसन्निकृष्टेन चक्षुषा कश्चिच्छुक्तिकां प्रतिपद्यते कश्चिद्रजतम् । न चैतावता चक्षुषोऽर्थप्रत्यायकत्वमस्वाभाविकं दोषसहकारिसदसद्भावाभ्यामनियमसम्भवात् । यथा कृतकत्वाल्लिङ्गात्कश्चिदनित्यतां प्रत्येति, कश्चिन्नित्यताम् । अन्यथा विरुद्धहेत्वाभासानवसर-प्रसङ्गात् । तावता न तस्यास्वाभाविकं गमकत्वम् । अनियमस्य सम्बन्धग्रहणदोषभावाभावाभ्या- मुपपन्नत्वात् । तथा शब्दस्यापि शक्त्यनुसार्यननुसारिव्युत्पत्तिलक्षणसहकारिवशादनियमेऽपि स्वाभाविकशक्तिसद्भावः सम्भवतीति ॥ तदिदमाह ॥ प्रत्यक्षवच्चेति ॥ इयांस्तु विशेषः । शब्दस्सङ्केतादपि प्रमापकः । नैवं चक्षुरादि । तेन संवादविसंवादोपपत्तिरिति ।

### **वाक्यार्थचन्द्रिका**

एवं पक्षद्वयमुपपाद्य कस्यचित्क्वचिदेव शक्तिरित्याद्यपक्षे यत्परेण प्रदीपदृष्टान्तेनैकत्र स्वाभाविकशक्तिमतो न परप्रकाशकत्वे वा न तत्र स्वाभाविकशक्तिरिति दूषण-मुक्तम् । तस्य प्रदीपादेस्तादृशसहकार्यभावेन रसाद्यप्रकाशत्वेऽपि प्रमाकरणान्तरे स्वार्थप्रमाजननशक्ति- मत्यपि दोषादिसहकारिवशादन्यार्थज्ञानजनकतादर्शनाच्छब्दस्याप्येकत्र स्वाभाविकशक्तिमतः सहकारि-वशादन्यार्थज्ञानजनकतोपपत्तिरिति परिहारं प्रत्यक्षवदिति मूलसूचितं विवक्षुराह ॥ यथा खल्वित्यादिना ॥ न च सन्निधानाद्यथेत्यादि ग्रन्थोऽव्यवहितपक्षोपपादकत्वेन किं न व्याख्यात इति वाच्यम् । तथात्वे उभयत्र स्वाभाविकसम्बन्धे व्यवहारनियमस्यैवोपपादनीयत्वेना नियमोपपादनासङ्गतेरुभयत्र स्वाभाविक शक्तौ प्रत्यक्षादेः प्रमाप्रमोभयजननशक्तेः स्वाभाविकत्वापातेनाप्रामाण्यस्यापि स्वतस्त्वापत्तेश्चोभयत्र स्वाभाविकाशक्तौ व्युत्पत्तिद्वयस्यापि शक्त्यनुसारित्वेन शक्त्यनुसार्यननुसारीत्युत्तरग्रन्थासङ्गतेश्चोभयत्र शक्तिपक्षे सङ्केतप्रसक्तेरभावेन विसंवादाप्राप्त्या चेयांस्तु विशेष इत्याद्यनुपपत्तेश्च । न चैवमुभयत्रेति पक्षस्य सर्वादौ वाऽऽद्यपक्षोपपादनान्ते वा निवेशः स्यादिति वाच्यम् । दोषरूपसहकारिलाभे प्रत्यक्षादीनामप्रमाजनकत्वमेव । तदभावे प्रमाजनकत्वमेवेति सहकारिवशप्रयुक्तनियमस्यापि दृष्टतया प्रकृतेऽपि व्युत्पत्तिवशाद्य्ववहारनियमोपपत्तिरित्यर्थस्यापि यथेत्यादिग्रन्थेन सूचिततया व्युत्पत्ति-वशाद्य्ववहारनियमस्य तत्पक्षोपपादकस्याप्यनेनोपपादनलाभात्तदनन्तरभावोपपत्तेः ॥ अर्थप्रत्यायक-त्वमिति ॥ अर्थप्रमापकत्वमित्यर्थः । अर्थशब्दो वा विषयविशेषपर इति बोध्यम् । एवमुत्तरत्रापि द्रष्टव्यम् ॥ अन्यथेति ॥ कृतकत्वात्कस्यापि नित्यत्वाप्रतीतौ तत्पूर्वकप्रयोगानुपपत्त्या विरुद्धहेत्वा-भासोच्छेदप्रसक्तेरिति भावः । नन्वेवं दोषसहकृतप्रत्यक्षादिजन्यज्ञानस्याप्रमात्वेन विसंवादित्ववच्छक्त्य-ननुसारिव्युत्पत्ति सहकृतशब्दजन्यज्ञानस्याप्रमात्वाद्यापत्तिरित्यत आह ॥ इयांस्तु विशेष इति ॥

### **परिमल**

नन्वेवं पूर्वतन्त्रे यवशब्देन प्रियंग्वादिव्यवहारोऽसाधुरित्युक्तमित्यतो दीर्घशूक-विषयिणीमेव शब्दशक्तिं दोषवशादन्यविषयतया व्युत्पाद्य व्यवहरन्ति । शब्दश्च व्युत्पत्तिमनुसृत्यार्थं बोधयतीति तस्य साधुत्वं युक्तमिति दृष्टान्तपूर्वं व्यनक्ति ॥ यथेति ॥ दोषसहकारीति ॥ दोषरूपसहकारीत्यर्थः ॥ सम्बन्धेति ॥ व्याप्यव्यापकाभिमतयोः सम्बन्धग्रहणेत्यर्थः ॥ प्रत्यक्ष-वच्चेतीति ॥ चशब्दादनुमानवदिति पूर्ववद् गृह्यते । नन्वेवं प्रत्यक्षादिवदर्थविसंवादोऽपि प्रियंग्वादिव्यवहारे स्यादित्यत आह ॥ इयांस्त्विति ॥

### **यादुपत्यं**

ननु क्वचित्स्वाभाविक्या शक्या बोधकः क्वचित्सङ्केतादित्युक्तमयुक्तम् । सर्वत्रापि सङ्केतेनैवानियमोपपत्तौ क्वचित्स्वाभाविकशक्तिकल्पनस्यान्याय्यत्वात् । कथं चैकत्रैव शब्दशक्तिकल्पनेऽ शक्यस्यान्यस्य तस्माच्छब्दात्सङ्केतरूपसहकारिबलादपि प्रतीतिरित्याशङ्कायामाद्यं पक्षं दृष्टान्तमुखे-नोपपादयति ॥ यथा खलु शुक्तिसन्निकृष्टेनेत्यादिना ॥ एतावतेति ॥ अशक्यरजतप्रत्यायकत्वं वर्तत इत्येतावतेत्यर्थः । अर्थप्रत्यायकत्वं शुक्तिप्रत्यायकत्वम् । नन्वत्रापि शुक्तिसन्निकृष्टचक्षुषः कथं शक्या-शक्योभयार्थप्रत्यायकत्वरूपोऽनियम इत्यत आह ॥ दोषसहकारीति ॥ कश्चिन्नित्यतामिति ॥ कृतकत्वहेतोर्नित्यत्वसामानाधिकरण्यभ्रमात्तेनाशक्यामेव नित्यतां कश्चित्प्रत्येतीत्यर्थः ॥ अन्यथेति ॥ सामानाधिकरण्यभ्रमेण नित्यत्वप्रतीत्यभाव इत्यर्थः । गमकत्वम् अनित्यत्वगमकत्वम् । अनियम-स्येत्येतत्पूर्ववद्योज्यम् ॥ शक्त्यनुसारिव्युत्पत्तीति ॥ सङ्केतग्रहरूपेत्यर्थः ॥ अनियमेऽपीति ॥ शक्याशक्योभयार्थप्रतीतावपीत्यर्थः ॥ स्वाभाविकशक्तिसद्भाव इति ॥ क्वचिदर्थ इति शेषः ॥ सङ्केतादपीति ॥ देवदत्तादिपदे तथात्वस्य क्लृप्तत्वादिति भावः ॥ नैवं चक्षुरादीति ॥ तत्र सहकारिणो दोषस्याप्रमाजनकत्वेनैव क्लृप्तत्वादिति भावः ॥

### **श्रीनिवासतीर्थीया**

रजतं तत्रारोपितं रजतम् ॥ अन्यथेति ॥ कृतकत्वस्य नित्यत्व-प्रतीतिजनकत्वाभाव इत्यर्थः ॥ तावतेति ॥ कृतकत्वहेतोरशक्यनित्यताप्रत्यायकत्वमस्तीत्येतावतेत्यर्थः । नन्वनित्यत्वसमानाधिकृतस्य कृतकत्वहेतोः कथं शक्याशक्योभयार्थप्रत्यायकत्व रूपोऽनियम इत्यत आह ॥ अनियमस्येति ॥ सम्बन्धग्रहणे व्याप्तिग्रहणे । व्याप्तिग्रहणे दोषभावाभावाभ्यामित्यर्थः ॥

### **वाक्यार्थरत्नमाला**

व्यवधाने निमित्ताभावादित्याशङ्कां च परिहरति एवं तावदित्यादिना । उपपाद्येति । पक्षद्वयोपपादनं परस्परसङ्गत्या कृत्वा पश्चात्पूर्वोक्तपक्षे शङ्कितबाधकपरिहारेणाप्युपपादनं क्रियत इति नासङ्गतिरिति भावः । आद्यपक्ष इति । यद्यपि कस्यचित्क्वचिदेव स्वाभाविकी शक्तिरिति पक्षस्य प्रागुक्तविकल्पक्रमानुसारेण द्वितीयत्वम् । तथापि कस्यचिदिति पक्षस्य प्रथममङ्गीकारः पश्चाच्च सर्वेषामित्येतत्पक्षस्याङ्गीकार इति समाधानक्रमानुसारेण तस्याद्यत्वात्तथोक्तिर्युक्तेति ज्ञेयम् । ज्ञान-जनकतादर्शनाज् ज्ञानजनकतोपपत्तिरित्युभयत्र ज्ञानग्रहणेन प्रमाकरणान्तर इत्याद्युक्तेश्च प्रत्यक्षानुमान-रूपदृष्टान्ते सहकारिवशेन ज्ञानजनकत्वमात्रं विवक्षितमिति न सहकारिसमवधानस्य प्रमाजन-कत्वेऽप्युपयोगप्राप्तिः । दृष्टान्तदार्ष्टान्तिकभावोऽपि सहकारिसमवधानेन ज्ञानजनकत्वमात्र एवेति फलितमिति बोध्यम् । सन्निहिताथवेत्युक्तपक्षोपपादनपरतया यथा खल्वित्यादिग्रन्थयोजनासम्भवे तत्परित्यागेन व्यवहितप्रथममुक्तपक्षोपपादनपरतया योजना कुत इत्याक्षिप्य स्वकृतां योजनां समर्थयितुमाह न च सन्निधानादिति । अव्यवहितपक्षेति । शुक्तिकां प्रतिपद्यते कश्चिद्रजतमित्युक्ते उभयज्ञानजननशक्तेः स्वाभाविकत्वमिति लाभेन तथैवोत्तरग्रन्थयोजनायाः कर्तुं शक्यत्वादिति भावः । तथात्व इति । अव्यवहितपक्षोपपादकत्वेन व्याख्यान इत्यर्थः । सम्बन्धे व्यवहारेति । उभयत्र स्वाभाविकसम्बन्धेऽङ्गीक्रियमाणे कस्यचित्कुत्रचिदेव व्यवहारानुपपत्तिरित्याशङ्कापरिहाराय तन्नियम-मात्रस्यैव व्युत्पत्तिवशादित्युक्तरीत्योपपादनीयस्येत्यर्थः । अनियमेति । एकस्यैव दोषरूपसहकार-सदसद्भावाभ्यां शुक्तिकाज्ञानरजतज्ञानरूपकार्यद्वयजनकत्वसम्भवात्कस्यचिच्छुक्तिका- प्रतिपत्तिः कस्यचिद् रजतप्रतिपत्तिरित्यनियमोपपादनासङ्गतेरित्यर्थः । दोषसहाकारादिप्रतिपादनादि पर्यालोचनया एकत्रैव स्वाभाविकशक्तिश्चेदेकमात्रप्रकाशनस्वभावस्यान्यप्रकाशकत्वायोगः । अन्यथा रूपप्रकाशन समर्थदीपस्य रसप्रकाशकत्वापातादित्येतद्दूषणपरिहारपरत्वस्यैव प्राप्तेरिति भावः । दोषसदसद्भावोक्तया नैकत्र स्वाभाविकशक्तिः कल्पनीया । एकस्यैवोभयस्मिन् विरुद्धे कथं स्वाभाविकी शक्तिरित्यतस् तदुपपादनाय दोषसहकाराद्याश्रयणादित्यतो बाधकान्तरमाह उभयत्रेति । एकस्यैवोभयस्मिन् विरुद्धे कथं स्वाभाविकी शक्तिरित्यतस् तदुपपादनाय दोषसहकाराद्याश्रयणादि । तथा चैकत्रैव स्वाभाविकशक्तिः संमतेति भावः ।

एवं दृष्टान्तपरग्रन्थानुपपत्तिमभिधाय दार्ष्टान्तिकग्रन्थानुपपत्तिमप्याह उभयत्रेति । सङ्केतप्रसक्तीति । एकत्रैव स्वाभाविकशक्तिस्तदनुसारिणी व्युत्पत्तिश्च । अपरत्र तु सङ्केत एव । अत एव शक्तयननुसारिणी व्युत्पत्तिरित्यङ्गीकारे किल दोषसहकृतप्रत्यक्षादिजन्यज्ञानस्येत्यादिवक्ष्यमाणटीकारीत्या विसंवाद-शङ्काप्रसक्तिः । यदा तूभयत्र स्वाभाविकसम्बन्ध एव तदैकत्र सङ्केतप्रसक्तेरभावात्तत एव विसंवादशङ्काप्राप्त्यभावात् तत्परिहारकेयांस्तु विशेष इत्यादिग्रन्थानुपपत्तिश्चेत्यर्थः । सर्वादाविति । कस्यचित्कुत्रचिदेवेति पक्षाङ्गीकारात्प्रागेवेत्यर्थः । आद्येति कस्यचिदित्युक्ताद्यपक्षस्य यदुपपादन-मनियमोपपत्तेरित्यन्तमथवेत्यतः प्राक्तनं तथा तदुत्तरं यथा खल्वित्यादिविसंवादोपपत्तेरित्यन्तं च तदुभयानन्तरमुभयत्र स्वाभाविकी शक्तिरिति पक्षस्य निवेशनीयत्वं स्यात् । कस्यचिदित्याद्यपक्षोप-पादनपरयथाखल्वित्यादिग्रन्थस्योभयत्रेति पक्षान्तरेण व्यवधाने निमित्ताभावादिति भावः । व्यवधाने निमित्तमाह दोषरूपेति । कस्यचित्क्वचिदेव शक्तिस्वीकारेऽपि सहकारिवशादन्यार्थेऽपि ज्ञानजनकत्वं युक्तमित्येवं प्रतिपादनपरस्य यथा खल्वित्येतद्ग्रन्थैकदेशस्य न केवलं तत्पक्षोपपादकत्वमात्रम् । किन्तूभयत्र स्वाभाविकशक्तिपक्षे प्राप्तानुपपत्तिपरिहाराय प्रवृत्तव्युत्पत्तिवशादित्येतद्युक्तयुपपादकत्वं च दृष्टान्तप्रदर्शनमुखेनार्थतोऽस्ति । ततस्तल्लोभेन मध्ये उभयत्रेति पक्षं प्रवर्त्य तदुपपादकतया व्युत्पत्ति-वशादित्यादिकमुक्तवा पश्चादाद्यपक्षीयानुपपत्तिपरिहारपरयथेत्यादिग्रन्थप्रवर्तनं कृतमिति तद्ग्रन्थस्यो-भयत्रेत्येतद्ग्रन्थानन्तरत्वोपपत्तिरित्यर्थः । उपपत्तेरित्यनन्तरमिति द्रष्टव्यमिति शेषः । प्रत्यायकत्वं नाम प्रत्ययजनकत्वम् । न च प्रत्यक्षादीनां तावन्मात्रं स्वभावः । अपितु प्रमाजनकत्वमतो व्याचष्टे अर्थप्रमापकत्वमित्यर्थ इति । अत्र पक्षे प्रत्ययशब्दस्य तद्विशेषप्रमायां लक्षणाश्रयणीया भवतीत्य-परितोषात्पक्षान्तरमाह अर्थशब्दो वेति । विषयविशेषः शुक्तित्वादिः । तथा च शुक्तिकादिसन्निकृष्टस्य शुक्तिकादिप्रत्यायकत्वे प्रमाजनकत्वमेव प्राप्तमिति भावः । न तस्यास्वाभाविकं गमकत्वमित्युत्तरत्रापि गमकत्वमित्यस्य प्रमापकत्वमित्यर्थः । यदि च गमकत्वनिरूपकतयार्थपदाध्याहारस्तत्रास्ति । तर्हि तदर्थपदं वा विषयविशेषपरमित्यूह्यमित्याह एवमुत्तरत्रापीति । विरुद्धहेत्वित्येतद्दुर्गमत्वाद्व्याचष्टे कृतकत्वादिति । अप्रमात्वादीति । आदिपदेन विसंवादित्वपरिग्रहः । आहेति । शब्दस्य चक्षुरादि-वैषम्यमाहेत्यर्थः । संवादविसंवादेति मूले सङ्केतेन बोधकशब्दे संवादः । अतथाभूते चक्षुरादौ तु विसंवाद इति योज्यम् । पूर्वक्रमानुसारेण चक्षुरादेः शब्दस्य चेति लाभेऽपि संवादशब्दस्याल्पाच्तरत्वा-त्पूर्वनिपातेऽपि फलतः विसंवादस्य संवादस्य चोपपत्तिरित्येव चक्षुरादिक्रमेण सम्बन्धनीयमिति ज्ञेयम् ।

