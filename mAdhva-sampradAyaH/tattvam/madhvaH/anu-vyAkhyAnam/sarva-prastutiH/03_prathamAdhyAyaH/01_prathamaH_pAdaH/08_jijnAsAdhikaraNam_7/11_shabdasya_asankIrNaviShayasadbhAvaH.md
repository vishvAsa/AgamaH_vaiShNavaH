+++
title = "११ शब्दस्य असङ्कीर्णविषयसद्भावः"

+++


## प्रत्यक्षवच्च प्रामाण्यं स्वत एवागमस्य हि

**शब्दस्य असङ्कीर्णविषयसद्भावः**

***प्रत्यक्षवच्च प्रामाण्यं स्वत एवागमस्य हि***

### **सुधा**

यदुक्तं विषयाभावान्न शब्दः प्रमाणमिति । तदप्ययुक्तम् । तथा सति चाक्षुष-प्रत्यक्षस्याप्यप्रमाण्यप्रसङ्गात् । तस्यापि हि परोक्षोऽपरोक्षो वा विषयः । नाद्यः । तस्यानुमान-विषयत्वात् । न द्वितीयः । तस्य श्रोत्रादिविषयत्वादिति वक्तुं शक्यत एव । तत्र चैवं वक्तव्यम् । उत्पद्यते तावच्चक्षुषा शुक्लोऽयं पट इति प्रमा । तथा चापरोक्षत्वेऽपि विषयस्य श्रोत्राद्यविषयत्वाद्युक्तं तत्र चक्षुषः प्रामाण्यम् । किञ्च प्रयोजनाभावेन न स्पष्टदृष्टं वस्तु निराकर्तुं शक्यते । सर्वापलाप-प्रसङ्गात्, किन्तु वस्तुदर्शनात्प्रयोजनमपि किञ्चित्कल्पनीयमिति । तदेतच्छब्देऽपि समानम् । परोक्षोऽपि स तादृशः कश्चिद्विषयो यो नानुमानस्य विषय इति वक्ष्यामः । एतदप्युक्तम् ॥ प्रत्यक्षवदिति ॥

तथाऽपि चक्षुरादीनां प्रत्यक्षत्ववच्छब्दानुमानयोरेकजातीयत्वं स्यादिति चेत् । तत्किं सर्वथोत यथाकथञ्चिद् अथानुमानत्वेन । नाद्यश् चक्षुरादावप्यभावात् । न द्वितीय इष्टापादनात् । न तृतीयः वैलक्षण्यस्यापि वक्ष्यमाणत्वात् ॥ किञ्चैवं विषयविकल्पेन शब्दनिराकरणे शब्दमुपादायानुमान- मपाकुर्वन्तं प्रति किं वक्तव्यम् । अनुमानाप्रामाण्ये सकललोकव्यवहारोच्छेदप्रसङ्गात् । परचित्तवृत्त्याद्यसङ्कीर्णविषयदर्शनात्पयोक्षविषयत्वेऽपि शब्दाद्भिन्नं तदङ्गीकरणीयमिति वाच्यमिति चेत्; सममेतच्छब्देऽपि । एतदपि च शब्देनोक्तमनुमानवदिति ।

### **वाक्यार्थचन्द्रिका**

अत्रापरोक्षविषयकप्रमाणान्तराभावेन प्रत्यक्षमात्रे परोक्षादिविकल्पमुख-प्रवृत्तदूषणानुपपत्तेः परोक्षेऽवान्तरभेदविवक्षया शब्दप्रामाण्यस्य व्युत्पादयिष्यमाणत्वाच्च प्रत्यक्षेऽवान्तर भेदविवक्षया तद्दूषणं तत्परिहारं च प्रवर्त्य तद्वदेव परोक्षेऽप्यवान्तरभेदविवक्षया तत्परिहारसाम्यं व्युत्पादयिष्यन्मूलस्थप्रत्यक्षपदं तद्विशेषपरमित्याशयेनाह ॥ चाक्षुषेति ॥ एवं विशिष्यासङ्कीर्णविषयं प्रदर्श्य सामान्यतोऽसङ्कीर्णविषयकल्पनाप्रकारं दर्शयति ॥ किं चेति ॥ चक्षुषा जायमान-घटादिज्ञानस्यानुभवसिद्धत्वात्त्वगादिनाऽपि तत्सिद्ध्या प्रयोजनाभावेन चक्षुषः प्रामाण्यनिरासे प्रयोजन शून्यस्पष्टदृष्टवस्तुमात्रापलापापत्त्याऽसङ्कीर्णविषयकल्पनया तत्सिद्धिः प्रयोजनतया कल्पनीयेति भावः । धर्माधर्मस्वर्गनरकादिप्रमायाः शब्दाज्जायमानत्वात्परोक्षत्वेऽपि विषयस्यानुमानाविषयत्वाद्युक्तं तत्र शब्दप्रामाण्यम् । वन्हिः पर्वतेऽस्तीत्याद्याप्तवाक्याज्ज्ञानादेः स्पष्टदृष्टतयाऽपलापानर्हत्वात्तदनुसारेणा-पूर्वविषयस्यापि कल्पनीयत्वाच्चेति समाधानं शब्देऽपि समानमित्याह ॥ तदेतदिति ॥ ननु रूपादेः श्रोत्राद्यविषयत्ववद्धर्मादेरनुमानाविषयत्वानुपपत्तेरसङ्कीर्णविषयाभावान्न चक्षुषा शब्दस्य साम्यमित्यतः शास्त्रयोनिसूत्रे धर्मादावप्यतीन्द्रियार्थे ईश्वररूपात्यलौकिकार्थे च केवलानुमानप्रवृत्त्यभावस्योपपादयिष्य-माणत्वान्नानुपपत्तिरित्याशयेनाह ॥ परोक्षोऽपीति ॥

वैलक्षण्यस्यापीति ॥ शब्दे व्याप्तिबलेनार्थगमकत्वाभावस्य वाक्यवाक्यार्थयोर्देशतः कालतश्चान्वय व्यतिरेकाभावादिप्रतिपादनेन युक्तिपादे प्रतिपादयिष्यमाणत्वादित्यर्थः । अनुमानं परोक्षविषयक-मित्यङ्गीकृत्य शब्दमपाकुर्वाणं प्रति चक्षुष्ट्वादेरिवानुमानेऽवान्तरजातेरभावेन चक्षुरादिवदवान्तरभेद-विवक्षया विकल्पानुपपत्तेर्विषयविकल्पेनानुमाननिराकरणानुपपत्त्याऽनुमानवदिति मूलस्य योजयितु-मशक्यत्वाच्छब्दमुपादायानुमानमपाकुर्वाणेन त्वां प्रत्येव विकल्प्य दूषणे यस्त्वदीयः परिहारस्तत्साम्य-मनुमानमादाय शब्दप्रामाण्यं निराकुर्वाणं प्रत्यपीत्याशयेनानुमानवदिति मूलं योजयति ॥ किं चेति ॥

### **परिमल**

एवं वक्तव्यमित्यस्य कल्पनीयमित्यनेनान्वयः ॥ प्रयोजनाभावेनेति ॥ अनुमान-विषयश्रोत्रादिविषयाभ्यां विषयान्तरकल्पने प्रयोजनाभावेनेत्यर्थः ॥ वक्ष्यामः ॥ न विलक्षणत्वनये ‘न हि धर्मादिसिद्धिः स्यादि’त्युत्तरवाक्ये । ‘आसमन्ताद्गमयति धर्माधर्मौ परं पदम् । यच्चाप्यतीन्द्रियं त्वन्यत्’ इत्युपासनापादे चेति भावः ॥ वक्ष्यमाणत्वादिति ॥ ‘स्वत एवागमस्य हीत्यत्र स्वतः स्वेनैव रूपेण न त्वनुमानत्वेनेति व्याख्यानेन वक्ष्यमाणत्वादित्यर्थः ॥

### **यादुपत्यं**

सर्वापलापेति ॥ स्पष्टदृष्टकण्टकशौक्ल्याद्यपलापप्रसङ्ग इत्यर्थः ॥ वक्ष्याम इति ॥ उपासनापादे आ समन्ताद्गमयति धर्माधर्मौ परं पदं यच्चाप्यतीन्द्रियं त्वन्यदित्यत्रेति शेषः ॥ सर्वथेति ॥ सर्वधर्मैरित्यर्थः ॥ वक्ष्यमाणत्वादिति ॥ युक्तिपादादौ व्याप्त्यादिप्रतिसन्धानाभावेऽपि प्रमापकत्व-रूप वैलक्षण्यस्य वक्ष्यमाणत्वादित्यर्थः ॥

### **श्रीनिवासतीर्थीया**

ननु घटे शौक्ल्यमेव नास्ति । प्रयोजनाभावादतो न तत्प्रत्यक्षस्य विषय इत्यत आह ॥ किञ्चेति ॥ सर्वेति ॥ कण्टकशौक्ल्यादीत्यर्थः ॥ किं त्विति ॥ तथा च घटशौक्ल्य सद्भावात्तच्चक्षुषो विषय इति कल्पनीयमित्याशयः ॥ चक्षुरादीनामिति ॥ चक्षुःश्रोत्रादीनामपरोक्ष-ज्ञानजनकत्वसाम्येन प्रत्यक्षत्ववच्छब्दानुमानयोरपि परोक्षज्ञानजनकत्वसाम्यादेकजातीयत्वं स्यादित्यर्थः ॥ चक्षुरादाविति ॥ चक्षुष्ट्वश्रोतृत्वादिना वैजात्यसद्भावेन सर्वथैकजातीयत्वाभावादित्यर्थः ॥ इष्टा-पादनादिति ॥ अत्रापि प्रमाणत्वेनैकजातीयतायाः सत्त्वादित्याशयः ॥

### **वाक्यार्थरत्नमाला**

अत्रापरोक्षेति । विषयाभावेन शब्दप्रामाण्याक्षेपनिराकरणपरतया प्रत्यक्ष-वच्चेत्येतद्योजनावसर इत्यर्थः । अपरोक्षविषयकेत्यादेरयमर्थः । प्रत्यक्षपदं चक्षुरादिसर्वप्रत्यक्षपरं न भवति । तथात्वे हि प्रत्यक्षस्य परोक्षो वाऽपरोक्षो वा विषयो वाच्यः । तत्र नाद्यस् तस्यानुमानविषयत्वात् । नान्त्यस् तस्यापरोक्षविषयकप्रमाणान्तरविषयत्वादिति परोक्षादिविकल्पपूर्वक-दूषणानुपपत्तिप्रसङ्गात् । प्रत्यक्षातिरिक्तापरोक्षविषयकप्रमाणान्तराभावेन तद्विषयत्वेनान्यथा-सिध्युद्भावनानुपपत्तेः । दार्ष्टान्तिके शब्दे परोक्षेऽप्यवान्तरभेदविवक्षया प्रामाण्यस्य शास्त्रयोनिसूत्रे धर्माद्यतीन्द्रियार्थविषयकत्वप्रतिपादनेन व्युत्पादयिष्यमाणत्वाच्च । तस्माद् दृष्टान्तेऽप्यवान्तरभेद-विवक्षयैव विकल्पपूर्वकदूषणप्रवृत्त्यादेर्वक्तव्यतया मूलस्थं प्रत्यक्षपदं तद्विशेषपरमित्याशयेन प्रत्यक्षेऽ-वान्तरभेदविवक्षया दूषणं तत्परिहारं च प्रवर्त्य तद्वदेव परोक्षेऽप्यवान्तरभेदविवक्षया तद्दूषणपरिहारसाम्यं व्युत्पादयिष्यन्नाहेति । चक्षुषेत्यादि अनुभवसिद्धत्वादित्यन्तेन स्पष्टदृष्टमनुभवसिद्धत्वात्तेषां घटादिज्ञानमिति व्याख्यातं भवति । प्रयोजनाभावेनेत्यस्योपपादनं त्वगादिनापि । तस्य घटादिज्ञानस्य । सिध्या प्रयोजनाभावेनेति । निराकर्तुमित्युक्तनिराकरणविषयप्रदर्शनम् । चक्षुषः प्रामाण्यनिरास इति । सर्वापलापेत्येतस्य सर्वपदसङ्कोचेन व्याख्यानं प्रयोजनशून्यस्पष्टदृष्टवस्तुमात्रेति । प्रयोजनमपि कल्पनीयमित्यस्योपपादनमसङ्कीर्णविषयकल्पनयेत्यादि । तत्सिद्धिः । असङ्कीर्णविषयसिद्धिर् यथा रूपादिविशिष्टतया घटादिरसङ्कीर्णो विषय इत्यादि ज्ञेयम् । तदेतदित्यस्यैवं विशिष्यासङ्कीर्णविषयकत्व-सामान्यतश्चासङ्कीर्णविषयत्वं शब्देऽपि समानमित्यर्थं मनसि निधाय तदुभयमुपपादयति धर्माधर्मे-त्यादिना । तत्र धर्माधर्मेत्यारभ्य प्रामाण्यमित्यन्तं विशिष्यासङ्कीर्णविषयप्रदर्शनम् । वह्निरित्यादिकं सामान्यतोऽसङ्कीर्णविषयप्रदर्शनमिति विवेकः । ज्ञानादेर् इत्यादिपदेन प्रवृत्त्यादिपरिग्रहः । अपूर्वत्वं नामानुमानविषयत्वं तादृशश्च स्वातन्त्र्येण सर्वार्थविषयकागमस्य धर्मादिविषयो
द्रष्ट्रव्यः । युक्तिपाद इति । तस्मात्सैवानुमानतेति भाष्यव्याख्यावसर इति शेषः ।

अनुमानं परोक्षेत्यादि । अपाकुर्वाणं प्रति शब्दमुपादाय अनुमानमपाकुर्वाणेन त्वां प्रत्येवं विकल्प्यत्यन्वयः । ननु प्रत्यक्षे यथा चक्षुर्निराकरणं श्रोत्राद्युपादाय कृतम् । तथाऽनुमानेऽप्यवान्तर-भेदविवक्षया अनुमानविशेषमुपादाय तद्विशेषान्तरनिराकरणं कुतो न प्रवर्त्यते । तावताप्यनुमानवदिति दृष्टान्तसम्भवादित्यत उक्तं चक्षुष्ट्वादेरिवेति । प्रत्येवमिति । परोक्षो वाऽपरोक्षो वाऽनुमानस्य विषयो वाच्य इत्यादि विकल्प्य तद्दूषण इत्यर्थः ।

