+++
title = "२३ वेदाप्रामाण्याक्षेपकानृतत्वादिहेतूनां प्रत्येकं दूषणानि"

+++


## प्रत्यक्षवच्च प्रामाण्यं स्वत एवागमस्य हि

**वेदाप्रामाण्याक्षेपकानृतत्वादिहेतूनां प्रत्येकं दूषणानि**

***प्रत्यक्षवच्च प्रामाण्यं स्वत एवागमस्य हि***

### **सुधा**

किञ्चेदमनृतत्वम् । अर्थव्यभिचारित्वमिति चेत् । नन्विदमेवाप्रामाण्यमिति साध्या-विशिष्टता । न चानृतत्वमेकदेशेऽपीति सूत्रकार एव वक्ष्यति । व्याघातेन चाप्रामाण्यं साधयन्किं वाक्यद्वयं पक्षीकुर्यादुतैकमेव । नाद्यः । व्याहतयोः प्रत्यक्षयोरनुमानयोर्वा मध्येऽन्यतरप्रामाण्यसंभव-वद्वाक्ययोरप्यन्यतरप्रामाण्यसंभवात् । न द्वितीयो ऽनिश्चितदशायामन्यतरप्रत्यक्षादिवत्पक्षीकृत-स्यापि प्रामाण्यसंभवात् । अपि च व्याघातोऽप्यापाततः सर्वथा वा । नाद्यः । आपाततो व्याघातवतोऽपि प्रत्यक्षादेरिव वेदस्यापि प्रामाण्यसंभवात् । न द्वितीयः । प्रत्यक्षादाविवासिद्धेः । यथा चासिद्धिस्तथा सूत्रकृदेव वक्ष्यति ।

पौनरुक्त्येऽपि प्रत्यक्षादिवद्वेदप्रामाण्यं संभवति । न ह्येकस्मिन्नर्थे संप्लवमानं प्रत्यक्षमनुमानं वाऽप्रमाणं भवति । अर्थवैपरीत्ये हि तत्स्यात् । न हि प्रत्यक्षेण गृहीतो घटः पुनर्गृह्यमाणः पटो भवति । नापि कृतकत्वेनानित्यतयाऽनुमितः शब्दस्तीव्रादिधर्मोपेतत्वेन पुनस्तथाऽनुमीयमानो नित्यो भवति । तथा शब्देऽपि ॥ वैय्यर्थ्यं तु कथचिच्छङ्क्येत । तच्चाभ्यासानुवादादिरूपेण व्याकुर्वद्भिरेव वृद्धैः परिहृतमिति ।

### **वाक्यार्थचन्द्रिका**

एवमनृतत्वादिहेतुत्रयं साधारणदूषणेन प्रदूष्य प्रत्येकदूषणेनापि दूषयति ॥ किञ्चेत्यादिना ॥ नन्वविपरीतार्थाप्रतिपादकत्वमप्रामाण्यमनृतत्वं चायथाभिधानमित्युक्तमित्यत आह ॥ न चेति ॥ बोधकवेदे प्रामाण्यस्यौत्सर्गिकत्वादकारणकार्योत्पत्त्यसंभवेनाप्रामाण्यकारण दोषाभावेऽ-प्रामाण्यस्यासंभवादनन्यथासिद्धापौरुषेयतया स्वतो दोषशून्यवाक्यरूपवेदे पुरुषदोषनिबन्धनदोषा-भावेनापवादकाभावेन प्रामाण्ये निश्चिते सामग्रीवैकल्यप्रतिमन्धकसद्भावाभ्यामन्यथासिद्धफल-विसंवादस्य पुत्रकामादिवाक्यबोध्यपुत्रेष्टिसाध्यसाधनभावाविघातकतया तद्वाक्येऽयथाभिधानाभावेन तादृशानृतत्वस्याप्यसिद्धतया यादृशतादृशफलव्यभिचारमात्रस्यायथाभिधानानापादकतया नानृतत्वेन वेदाप्रामाण्यमित्येतत्प्रमेयं नित्यत्वस्वतःप्रामाण्यरूपपाशुपतादिस्मृतिवैलक्षण्यं न विलक्षणत्वादित्यत्र वदन्सूत्रकार एव वक्ष्यतीत्यर्थः । व्याहतयोरिति ॥ तथा च सन्दिग्धकालातीतत्वमिदं रजतमिति प्रत्यक्षादिविरुद्धेनेदं रजतमिति प्रत्यक्षादावनैकान्तिकत्वं चेति भावः ॥ अनिश्चितेति ॥ तथा च सन्दिग्धबाध इति भावः ॥ आपातेति ॥ तथा चानैकान्त्यमिति भावः ॥ असिद्धेरिति ॥ न तावत् षोडशीग्रहणाग्रहणवाक्ययोर्व्याघातः । नातिरात्र इत्यस्य पर्युदासार्थवादत्वासंभवेऽपि प्रतिषेधत्व-सम्भवात् ।

नन्वत एव विधिप्रतिषेधयोर्विरोध इत्युक्तमिति चेन्न ॥ यदा विधिस्तदा न प्रतिषेधो यदा प्रतिषेध-स्तदा न विधिरिति विधिनिषेधयोः परस्परबाधकत्वेन पक्षे एकस्य मिथ्याप्रत्ययत्वकल्पनात् । न च विधिप्रतिषेधयोः सर्वदा प्राप्तिरिति वाच्यम् । प्रयोगवचने एककल्पग्रहणेनेतराग्रहणोपपत्तेः । प्रतिषेधा-वैयर्थ्यायाग्रहणेऽपि क्रतुसिद्धेः । विध्यर्थवत्त्वायानुष्ठाने फलभूयस्त्वस्य च कल्पनेनोभयोपपत्तेः । नाप्युदितादिवाक्ये परस्परमग्निहोत्रं जुहोतीत्यनेन च विरोधः । अग्निहोत्रं जुहोतीतिवाक्यविहित-होमानुवादेन कालत्रयविधिपराणामेषां वाक्यानां परस्परार्थप्रतिषेधकत्वाभावात् । यद्यपि चैको होमः समुच्चयेन तदा तदा न शक्यः कर्तुम् । तथाऽपि विकल्पेन करिष्यते । व्यवस्थिते वस्तुनि विकल्पा-संभवेऽप्यनुष्ठानेऽनागतोत्पाद्ये विधिप्रतिषेधविकल्पानामविरोधात् । अत एवाह गौतमः । उभय-प्रतिषेधानभिधानादिति ॥ नाप्येषां निन्दावाक्यैर्विरोधः । ‘न हि निन्दा’ न्यायेनेतरस्तुत्यर्थ-तयाऽऽधानकाले नियमपरिगृहीतोदितादिकालातिक्रमेऽभ्युपेतकालातिक्रमेण तद्विषयतया वा निन्दा-द्युपपत्तेः । अत एवाह गौतमः । अभ्युपेत्य कालभेदे दोषवचनादिति । जैमिनिरपि प्रक्रमाद्वा नियोगेनेति । नाप्याकाशादिसादित्वानादित्ववाक्यानां विरोधः । व्यवस्थया तत्राप्यविरोधोपपत्तेरिति भावः । यद्यपि ग्रहणाग्रहणोदितादिवाक्येषु व्याघातपरिहारः सूत्रकृता न वक्ष्यते तथाऽपि शब्दजातस्य सर्वस्य यत्प्रमाणश्च निर्णय इत्युक्तत्वादाकाशादिसादित्वानादित्वादिगुणोपसंहारानुपसंहारादिश्रुतीनां व्याहति-परिहाराय व्यवस्थाविकल्पादिकं ‘‘गौण्यसंभवात्, अरूपवदेव हि तत्प्रधानत्वात्, प्रकाशवच्चावैयर्थ्यं, न वा प्रकरणभेदात् परोवरीयस्त्वादिवत्, पूर्वविकल्पः प्रकरणात्स्यात्क्रियामानसवत्, मन्त्रादिवद्वा विरोधः’’ इत्यादिसूत्रैः प्रतिपादयता सूत्रकृताऽन्यत्रापि विरोधपरिहाराय व्यवस्थादिकमनुसर्तव्य-मित्यर्थस्याभ्यनुज्ञानात्सर्वत्रापि वेदे व्याघातः सूत्रकृता परिहृत एवेत्याशयेनाह ॥ यथा चेति ॥

ननु प्रत्यक्षादौ प्रवृत्तस्य प्रत्यक्षान्तरादेरप्रामाण्याभावेऽपि शब्दप्रामाण्ये सप्रयोजनत्वस्य व्यापकत्वात्पुनरुक्ते च वैयर्थ्येन तन्निवृत्तौ तद्य्वाप्यप्रामाण्यनिवृत्तिरावश्यकीत्याशङ्कायामाह ॥ वैयर्थ्यं त्विति ॥ कथञ्चिदिति सूचितं परिहारमाह ॥ तच्चेति ॥ समिधो यजतीत्यादावभ्यासः कर्मभेदतात्पर्य-द्योतनार्थः । क्वचिच्च गुणविधानाद्यर्थोऽनुवादः । एवं च सप्रयोजनत्वान्न वैयर्थ्यमित्यर्थः । यद्वाऽ-नर्थकोऽभ्यासः पुनरुक्तम् । सार्थकोऽभ्यासोऽनुवादः । एवं चैकादशसामिधेनीनामुत्पत्तौ पठितानां प्रथमोत्तमयोस्त्रिर्वचनं सामिधेनीनां पञ्चदशत्वं मन्त्रोक्तं संपादयत्सप्रयोजनमिति गौतमादिभिरनुवादो- पपत्तेश्चेत्यादिभिः सूत्रैः परिहृतमित्यर्थः । अस्मिंश्च पक्षे तद्भाष्याद्युक्तरीत्याऽभ्यासानुवाद इत्यस्यानु-वादरूपोऽभ्यास इत्यर्थः ।

### **परिमल**

नन्विदमेवेति ॥ इदमेव खल्विति खल्वर्थे ननुशब्दः । ओ इति संबोधनार्थे वा । न चेति चकारः किञ्चेत्यर्थे ॥ सूत्रकार इति ॥ नविलक्षणत्वनये दृश्यते चेति गुणसूत्रेणेति भावः ॥ अन्यतरप्रामाण्यसम्भवादिति ॥ तथा च तत्वनिर्णयटीकोक्तदिशा सन्दिग्धकालातीतत्वस्य सन्दिग्धा-नैकान्तिकत्वस्य चा(वा)पातः । स्वारसिकसाध्यसंदेहस्यादोषत्वेऽप्यप्रयोजकत्वाहितपक्षीयसाध्य-सन्देहस्य दोषत्वादिति भावः । एवमग्रेऽपि ध्येयम् ॥ प्रत्यक्षादाविवेति ॥ अयं घटो द्रव्यमिति न शुक्ल इति प्रत्यक्षयोः पर्वतोऽग्निमान्धूमवत्त्वान्न तरुमान्पाषाणमात्रराशित्वादित्यनुमानयोर्यथा तथेत्यर्थः ॥ वक्ष्यतीति ॥ उपासनापादे द्वितीयनये । ‘उपसंहारोऽर्थाभेदाद्विधिशेषवत्समाने चे’ति । ‘न वा प्रकरणभेदात्परोवरीयस्त्वादिवदि’ति च सूत्राभ्यामुक्तोपसंहारानुपसंहारयोस्तदनुगुणवाक्ययोश्च व्याघात निरासाय ‘प्राप्तेश्च समञ्जसमि’ति तृतीयनयेऽधिकारिभेदेन द्वयोश्च सामञ्जस्योक्त्या षोडशिग्रहणा-ग्रहणोदितानुदितहोमादिवाक्यानामपि व्याघातो नेति प्राप्तत्वात्सूत्रकृदेव वक्ष्यतीत्युक्तम् । उपसंहारानुप-संहारादिबोधकवाक्यानामेवात्रोदाहर्तव्यत्वेऽपि कर्मकाण्डगतवाक्योदाहरणं वाद्यन्तरैरुदाहृत-त्वात्प्रसिद्धत्वाच्च । यद्वा ‘न वियदश्रुतेरि’त्यादिद्विपाद्यामशेषवाक्यव्याहतेः परिहरिष्यमाणत्वात्सूत्र-कृदित्युक्तम् ॥ वृद्धैरिति ॥ जैमिनीप्रभृतिभिर्वेदप्रामाण्यवादिभिः । प्रमाणसंप्लवश्च दार्ढ्यहेतुरेवेत्यादि-वदद्भिराचार्यैरपीत्यर्थः ॥

### **यादुपत्यं**

वक्ष्यतीति ॥ कर्तृकर्मादिसाद्गुण्ये फलनियमेन तद्वैगुण्यनिबन्धनमेव फलादर्शन-मिति न विलक्षणत्वादित्यत्र वक्ष्यतीत्यर्थः ॥ अन्यतरप्रामाण्यसंभवादिति ॥ तथा च बाध इति भावः ॥ पक्षीकृतस्यापि प्रामाण्यसंभवादिति ॥ तथा च सन्दिग्धकालातीतत्वमिति भावः । यद्यपि बाधसंशयो ग्राह्यसंशयपर्यवसन्न इति नानुमितिप्रतिबन्धकस् तथाऽपि स्वारसिकस्य तस्य तथात्वेऽपि हेतोरन्यथासिद्धिशङ्कारहितस्य तत्र प्रतिबन्धकत्वमस्त्येवेति ज्ञातव्यम् ॥ वक्ष्यतीति ॥ न विलक्षण-त्वादित्यत्रोक्तन्यायेन वेदस्य सिद्धे षोडशिग्रहणाग्रहणयोरनन्यगत्या विकल्पाश्रयणेनोदितानुदित-होमयोश्चाधिकारिभेदेनोपपत्तौ सर्वथा व्याघाताभावेनासिद्धिरिति वियत्पादे वक्ष्यतीत्यर्थः । तत्रोप-लक्षणया सर्वेषां श्रुतिगतपरस्परविरोधानां परिहृतत्वादिदमपि तत्रोक्तमेवेत्यभिप्रेत्यैवमुक्तमिति ज्ञातव्यम् । तदुक्तम् । ‘अथाशेषसमाम्नायविरोधापकृतिं प्रभुः । करिष्यन्’ इति । वस्तुतो न वैयर्थ्यम् । अतिगहनप्रमेयस्यैकेन प्रमाणेन बुद्धावनारोहादत उक्तम् ॥ कथंचिदिति ॥ अभ्यासेति ॥ अभ्यासस्य तात्पर्यनिर्णयार्थत्वादनुवादस्य चाधिकविधानार्थत्वान्न वैयर्थ्यमिति भावः । आदिपदेन सप्रयोजना-वृत्तिविधिरूपेणेति ग्राह्यम् । तेन त्रिः प्रथमामन्वाहेति वाक्यमपि प्रथमोत्तमऋचोरावृत्तिं प्रयोजन-विशेषापेक्षयैव विदधातीति न तत्रापि वैयर्थ्यमित्युक्तं भवति । तथा हि अग्निसमिन्धनप्रकाशिका ऋचः सामिधेन्यस्ताश्चैकादश श्रूयन्ते । पञ्चदशसामिधेनीरन्वाहेति च विधिः । तत्रैकादशऋचां प्रथमोत्तमयो ऋचोस्त्रिवृत्त्या पाञ्चदश्यं सम्पादयितुमिदं वाक्यं प्रवृत्तम् । अतो न व्यर्थावृत्तिविधायकमिति । वृद्धैर् गौतमादिभिः ॥

### **श्रीनिवासतीर्थीया**

नन्विदमेवेति ॥ इदमेवार्थव्यभिचारित्वमेवाप्रामाण्यम् । ननु खल्वित्यर्थ । पुनरुक्तेऽर्थवैपरीत्यं नास्तीत्याह ॥ न हि प्रत्यक्षेणेति ॥ तीव्रत्वादीति ॥ तीव्रत्वमन्द्रत्वादि-रूपधर्मोपेतत्वेन पुनस्तथाऽनित्यत्वेनानुमीयमान इत्यर्थः ।

### **वाक्यार्थरत्नमाला**

अविपरीतार्थेति । उभयोरपि भिन्नप्रतियोगिकाभावरूपतया नैकरूप-तेत्याशयेनैवं विवरणमिति बोध्यम् । उक्तमिति । उक्तप्रायमित्यर्थः । प्राक्प्रामाण्यस्याविपरीतार्थ-बोधकत्वरूपत्वोक्तिरपि प्रामाण्याभावादनृतत्वस्य भेदसिध्यर्थमिति अत्रापि तथैवानुवाद इति ज्ञेयम् । तथाच सन्दिग्धकालातीतत्वं तथाच सन्दिग्धबाध इत्येतट्टीकावाक्यद्वयोपपादनं तत्त्वनिर्णयटीका-व्याख्यानरूपगुरुपादोक्तितद्व्याख्यानरूपास्मल्लेखानुसारेण ज्ञेयम् । ब्राह्मणेभ्यो दधि दीयतां कौण्डिन्याय न दातव्यमित्यादौ विशेषनिषेधे सामान्यविधेस्तदितरपरत्वाश्रयणेन विरोधसंपादनवत्प्रकृते सामान्यविशेषभावाभावात्प्रकारान्तरेण विरोधपरिहारमाह यदा विधिरित्यादिना
। प्रत्यक्षादाविवा-सिद्धेरित्युक्तव्याघातासिद्धेरुपपादनग्रन्थः
स्पष्टं व्याकर्तव्योऽस्ति ।

मूले तीव्रादिधर्मोपेतत्वेनेति । शब्दोऽनित्यस्तीव्रत्वमन्दत्वरूपोत्कर्षापकर्षवत्वान्माधुर्यादि-वदित्यनुमानमभिप्रेतम् । एतच्च कुसुमाञ्जलौ स्पष्टम् । करणशून्याकाशादेः प्रकृष्टत्वेनैव तादृश-परमाण्वादेश्च निकृष्टत्वेनैव सत्त्वेन तीव्रत्वाद्युभयस्य कारणपूर्वकत्वेनैवाङ्गीकार्यत्वादित्याद्युपपादनादिति बोध्यम् । अनुसारेणाह पुनरुक्तेश्चेति । त्रिःप्रथमामितिवाक्यविधानप्राप्तप्रथमोत्तमयोः पुनरुक्तेरित्यर्थः । प्रागुपलक्षणया वाक्यान्तरग्रहणस्यावगन्तव्यताया अभिप्रेतत्वात्तदभिप्रायस्फोरणाय पुनरुक्तवाक्यमात्रे वैयर्थ्यशङ्कनम् । अत एव समिधो यजतीत्यादेरुदाहरणमुत्तरत्रेति ज्ञेयम् । पूर्वयोजनायामभ्यासोऽनुवादो वेति मूलार्थः सूचितः । अत्र पक्षे वृद्धैरित्यस्य च मीमांसकैरित्यर्थः । अत्र पक्षे प्राक्पुनरुक्ततया शङ्कितवाक्यवैयर्थ्यपरिहारकरणप्रसङ्ग इत्यतः वृद्धेः परिहृतमित्यस्य न्यायसूत्रभाष्यकारादिभिरित्यर्थ-मभिप्रेत्य प्रकृतानुसारिपक्षान्तरमाह यद्वेति । अनर्थकोऽभ्यास इत्यादि । न्यायभाष्यादिकं निष्कास्य तत्सूत्राद्यर्थादिकं लेख्यम् । उत्पत्ताविति । सामिधेनीप्रतिपादकवाक्ये प्र वो वाजा इत्यादिरूपेण पठितानामित्यर्थः । तद्विधायकवाक्योक्तानामेव पञ्चदशत्वार्थं त्रिरावृत्त्यादिगुणविधानादिति भावः । मन्त्रोक्तमिति । पञ्चदशारेण वज्रेणे.....त्यादिमन्त्रोक्तमित्यर्थः । सप्रयोजनमिति । व्यर्थानुवादविधाने हि शन्नो मित्र इत्याद्यावृत्तिस्थलेऽपि व्यर्थानुवादत्वकल्पनापत्तिः । न चैवम् । पञ्चदशारेण वज्रेणेत्यादिश्रुत्युक्तवज्रसंपादनायानुवादविधानेन सार्थकानुवादरूपत्वात् । एवमन्यत्रापि प्रयोजनं कल्प्यमिति भावोऽत्रेति प्रागुक्तशङ्कानुसारसिद्धेर्न दोषः । अधिकं तत्त्वनिर्णयटीकाव्याख्यानव्याख्याया-मस्माभिरुपपादनं मत्कृतं तदनुसारेण ज्ञेयम् । अत्र यद्वेत्युक्तया प्राचीनार्थस्य परित्यागेनार्थान्तर-मेवाङ्गीकार्यमिति नाभिप्रेतम् । किन्तु प्रकृतोदाहरणे वैयर्थ्यपरिहारप्रकारस्य भिन्नतया तावन्मात्र-मेवाभिप्रेतम् । उपलक्षणया वाक्यान्तरसंग्रहाभिप्रायस्य टीकाकृत्संमतत्वादिति बोध्यम् । अस्मिन्पक्षे क्वचिदभ्यासः क्वचिदनुवाद इत्यर्थस्य पूर्वस्मिन्पक्ष इवाश्रयणायोग इत्यतोऽभ्यासानुवादेत्ये-तत्प्रकारान्तरेण व्याचष्टे अस्मिंश्च पक्ष इति । एतेनैव गौतमादिभिरित्येवं वृद्धैरित्येतद्व्याख्याया-भ्यासस्येत्यनुवादस्येत्याद्युक्तवा आदिपदेन सप्रयोजनावृत्तिविधिरूपेणेति ग्राह्यमित्यन्यथाख्यात्युक्तमपि अयुक्तमिति ज्ञायते । गौतमादिसूत्रादौ तात्पर्यनिर्णयाद्यर्थकत्वेनानुवादसार्थक्योपपादनाभावात् । आदिपदोक्तस्य तु किं सूत्रभाष्यादिकं मूलमिति न जानीमः । अनुवादोपपत्तेश्चेत्यादिसूत्रेषु
तद्भाष्यादिषु च सप्रयोजनावृत्तिविधिरूपत्वस्याप्रतीतेरिति ।

