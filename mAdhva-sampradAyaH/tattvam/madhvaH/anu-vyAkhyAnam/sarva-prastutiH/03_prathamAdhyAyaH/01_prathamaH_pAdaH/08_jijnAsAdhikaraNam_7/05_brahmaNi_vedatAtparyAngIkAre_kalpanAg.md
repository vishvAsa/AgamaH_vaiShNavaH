+++
title = "०५ ब्रह्मणि वेदतात्पर्याङ्गीकारे कल्पनागौरवनिरासः"

+++


## इति ब्रूयादिति वचो गतमग्नौ समीपगम्

**ब्रह्मणि वेदतात्पर्याङ्गीकारे कल्पनागौरवनिरासः**

## **अनुव्याख्यानम्**

***इति ब्रूयादिति वचो गतमग्नौ समीपगम् ॥***

***कल्पनागौरवं चेत्स्यात्पृथक्तात्पर्यकल्पने ॥***

***कल्पनागौरवादेव पदार्था न स्युरेव हि ॥***

### **सुधा**

अस्तु वा कर्मब्रह्मकाण्डयोर्वाक्यभेदस्तथाऽप्यग्न्यादिशब्दात्परमितिशब्दाध्याहारो युज्यते । कर्मप्रकरणेऽपि क्वचिदितिशब्दश्रवणादित्यभिप्रेत्याह ॥ इति ब्रूयादिति ॥ न गिरा गिरेति ब्रूयादिति वचोऽग्नावित्यस्य समीपगम् । गतमवगतमित्यर्थः । नन्वत्रेतिशब्दः शब्दस्वरूपग्रहणार्थ इति । सत्यम् । अत एवार्थप्रकरणे शब्दस्वीकारार्थे वैपरीत्यवाचीत्युक्तमिति । तथाऽपि नोपासना-कर्मतया ब्रह्मणः सिद्धिः । ब्रह्मप्रतिपादकवाक्यानां ह्युपासनाकार्यत्वे तावत्तात्पर्यमावश्यकम् । ब्रह्मस्वरूपेऽपि तात्पर्यमित्यङ्गीकारे तु कल्पनागौरवप्रसङ्गादित्यत आह ॥ कल्पनेति ॥ एवं तर्हि यूपाहवनीयादिवाक्यानामपि पशुबन्धादिकार्ये तात्पर्यं तावदावश्यकम् । यूपादिस्वरूपेऽपि पृथक् तात्पर्यकल्पने कल्पनागौरवं स्यात् । ततश्च वेदात्तदसिद्धौ प्रमाणान्तराभावाद्यूपादिपदार्थाभाव एव प्रसज्यत इत्यर्थः ।

### **वाक्यार्थचन्द्रिका**

नन्वस्मिन्पक्षे कर्मकाण्डे इतिशब्दसद्भावप्रतीकोत्तरवाक्यासङ्गतिः । एकवाक्यताप्रतिपादकपूर्ववाक्येनैवोक्तशङ्कापरिहारादित्यतस्तत्सङ्गमयति ॥ अस्तु वेति ॥ ननु प्रतीक-ग्रहणार्थतयेतिशब्दप्रसिद्धेः प्रकृतेऽपि गिरा गिराशब्दस्वरूपग्रहणार्थकत्वेन वैपरीत्यार्थकत्वाभावादग्ना-वित्यादौ तदध्याहारेऽपि न प्रसिद्धार्थपरित्यागेनार्थान्तरलाभ इति न प्रतिबन्दीसिद्धिरित्याशङ्कते ॥ नन्विति ॥ किमेतावता किमयं नार्थप्रकरणे शब्दस्वीकारार्थो येन वैपरीत्यार्थत्वं न स्यात् । प्रतीकग्रहणमपि वैपरीत्यार्थकत्वेनैवेति प्रतिबन्दीसिद्धिरित्याशयेन समाधत्ते ॥ सत्यमिति ॥ यद्वा ननु गिरा गिरेति ब्रूयादित्यत्रेतिशब्दस्य शब्दस्वरूपार्थकत्वेन स्वरूपार्थत्वपरित्यागेन स्मृतिमात्रपरत्वाभावेन वैपरीत्यवाचित्वाभावात्कथं तदध्याहारेऽप्यग्नेः स्मृतिमात्रेण होमान्वयः स्यादित्युक्तसिद्धिरित्याशङ्कते ॥ नन्वत्रेति ॥ एवमप्यर्थप्रकरणेऽर्थस्वरूपस्यैव पदार्थत्वात्तत्परित्यागेन शब्दस्वरूपार्थत्वाभ्युपगमे कथं न वैपरीत्यवाचित्वम् । श्रुतस्थले शब्दस्वरूपार्थकत्वेन वैपरीत्यार्थकत्वम् । अध्याहृतस्थले च स्मृति-विषयत्वार्थकत्वेनेति विशेषस्त्वप्रयोजकः । स्वरूपार्थकत्वपरित्यागेन वैपरीत्यार्थकत्वस्योभयत्रा-विशिष्टत्वेन वैपरीत्यार्थकत्वमात्रे उदाहरणस्याभिप्रेतत्वादित्याशयेनाह ॥ सत्यमिति ॥ इतिशब्दस्य प्रकारवाचित्वमनभ्युपगम्य वैपरीत्यार्थत्वान्नात्मस्वरूपे तात्पर्यमित्यभ्युपगमे इतिशब्दश्रवणान्नाग्नि-स्वरूपे तात्पर्यमिति बाधकपरिहारपरपूर्वग्रन्थसङ्गत्यभावेऽप्यात्मस्वरूपे तात्पर्याभ्युपगमे बाधकान्तर-परिहारार्थत्वान्नोत्तरग्रन्थासङ्गतिरित्याशयेनाह ॥ तथाऽपीति ॥ ननु घटादिपदार्थाङ्गीकारे न किञ्चित्कल्पनागौरवमित्यतः प्रकृताभिप्रायेण योजयति ॥ एवं तर्हीति ॥ ननु कल्पनागौरवाद्वाक्य-तात्पर्याभावेन वाक्यात्तदसिद्धावपि प्रमाणान्तरेणैव तत्सिद्धिसंभवात्पदार्था न स्युरित्यनुपपन्नमित्यत आह ॥ ततश्चेति ॥

### **परिमल**

न गिरा गिरेति ब्रूयादिति वच इति ॥ ज्योतिष्टोमप्रकरणे यज्ञायज्ञीयेन स्तुवीतेति स्तोत्रसाधनत्वेन प्राप्ते ‘यज्ञायज्ञावोऽग्नये गिरा गिरा च दक्षसे । प्र प्रवयममृतं जातवेदसं प्रियं मित्रं न शंसिषमि’ति मन्त्रे गिरा गिरेत्यक्षरस्थाने इराइरेत्यक्षरस्थापनं कृत्वा तेन समायुक्तस्तोत्रं कार्यमिति भावेन न गिरा गिरेति ब्रूयात् । ऐरं कृत्वोद्गायेदिति वाक्यं पठ्यते । तथैव नवमाद्यपादान्तेऽभिधानात् । तथा च ज्योतिष्टोमाख्यकर्मप्रकरण एवेतिपदश्रवणमस्तीति ‘आहवनीये जुहोती’ति ‘अग्नौ जुहो-तीत्याहवनीयाग्निसमीपमितिपदमस्ति । आहवनीये जुहोतीत्यादावाहवनीय इति जुहोतीत्यध्याहारेणेति-पदान्वयेऽग्निस्मृतिमात्रेण होमः स्यादित्यर्थवैपरीत्यवाचकत्वमितिशब्दस्योक्तम् । तदिह नेति वाऽत्रेवाध्याहृतस्थलेऽप्यग्निस्वरूपपरः स्यादिति भावेन वाऽऽशङ्कते ॥ नन्वत्रेति ॥ उक्तमिति ॥ पूर्वग्रन्थे उक्तमित्यर्थः ॥

### **यादुपत्यं**

शब्दस्वरूपग्रहणार्थ इति ॥ तथा चास्येतिशब्दस्याग्नौ जुहोतीत्यत्राध्याहारे तत्रापि शब्दरूपग्रहणार्थ एवेतिशब्दः स्यात् । एवं चाग्निशब्द एव होमान्वयप्राप्त्याऽग्नेः स्मृतिमात्रेण होमान्वय इति प्रागुक्तोऽर्थो गत इति भावः । इतिशब्दो हि पदार्थवैपरीत्यमात्रे शक्तः । स च विपरीतोऽर्थो न गिरा गिरेत्यत्र शब्दस्वरूपमेव । अग्नावित्यत्र तु स्मृतिरेवेत्यन्यदेतत् । यत्र यस्य विपरीतार्थ-स्यान्वययोग्यता तत्र तस्य ग्राह्यत्वात् । वैपरीत्यार्थत्वं तूभयत्राविशिष्टमेवेत्याशयेन परिहरति ॥ अत एवार्थप्रकरण इति ॥ आवश्यकमिति ॥ अन्यथाऽस्तु वा कार्यपरत्वं वेदस्येत्यभ्युपगमानुप-पत्तेरिति भावः ।

### **श्रीनिवासतीर्थीया**

॥ शब्दस्वरूपग्रहणार्थ इति ॥ तथा च न गिरा गिरेतिशब्दं न ब्रूयादित्यर्थः ॥ वैपरीत्यवाचीत्युक्तमिति ॥ इतिशब्दस्य पदार्थवैपरीत्यमात्रे शक्तत्वान्न गिरा गिरेत्यत्र वैपरीत्यं शब्दः । अत्र तु वैपरीत्यं स्मृतिरेवेति भावः ॥

### **वाक्यार्थरत्नमाला**

अस्मिन्पक्ष इति । कर्मब्रह्मकाण्डयोरेकवाक्यतया ब्रह्मकाण्डे श्रुतेतिशब्दस्य कर्मकाण्डेऽध्याहारोपपत्तिरित्यर्थस्यैकवाक्यत्वयोगेऽपीत्येतच्छ्लोकाल्लाभपक्ष इत्यर्थः । असङ्गतिर् वैयर्थ्यरूपासङ्गतिरित्यर्थः । अत एवाह एकवाक्यतेति । सङ्गमयतीति । कर्मब्रह्मकाण्डयोर्भिन्न-वाक्यतामङ्गीकृत्येति शेषः । इतिशब्दस्य शब्दस्वरूपग्रहणार्थत्वशङ्का न युक्ता ।

अर्थप्रकरणगतेतिशब्दस्य शब्दार्थकत्वे सिद्धान्त्यभिमतसिद्धेरित्यतः शङ्काभिप्रायं दर्शयन्नवतारयति

ननु प्रतीकेति । शब्दस्वरूपग्रहणार्थकतयेतिशब्दोपादानेऽपि न सिद्धान्त्यभिमतसिद्धिः । पदार्थवैपरीत्यं हि सिद्धान्तिनाऽपाद्यम् । ततश्च तदा स्याद्यदि गिरागिरेति ब्रूयादित्यत्रत्येतिशब्दस्य वैपरीत्यमर्थः स्यान्न चैवम् । किन्तु प्रतीकग्रहणार्थतयेति शब्दप्रसिध्यनुसारेण तत्रत्येतिशब्दस्य प्रतीकग्रहणार्थतया प्रतीकग्रहणस्य च शब्दस्वरूपग्रहणरूपत्वेन तदर्थत्वे शब्दस्वरूपरूपयथास्थितार्थप्राप्तेः । एवं च न गिरेतिवाक्यगतेतिशब्दस्याग्नावित्यध्याहारेऽपि वैपरीत्यमर्थतया न प्राप्नोतीति प्रसिद्धार्थपरित्यागे-नार्थान्तरलाभो नेत्यर्थः । किमेतावतेति । प्रतीकग्रहणार्थत्वमित्येतावता किम् । न हि शब्दप्रकरण-गतेतिशब्दो यथाऽर्थार्थकस्तथाऽर्थप्रकरणगतः शब्दस्वीकारार्थो नेत्यङ्गीक्रियते । येन शब्दप्रकरणे वैपरीत्यार्थकत्वेऽप्यर्थप्रकरणे तदभावः स्यात् । यच्च प्रतीकग्रहणार्थत्वमुपन्यस्तम् । तदपि वैपरीत्यार्थ-कत्वमूलकमिति तत्स्वीकारे वैपरीत्यार्थकत्वत्यागाभाव एवेति प्रतिबन्दीयुक्तैवेत्याशयेनेत्यर्थः । अस्मिन्पक्षे प्रतीकग्रहणार्थत्वरूपयुक्तयाश्रयणेन शब्दपदार्थकत्वमानेयं भवति । तच्च प्रागुपन्यस्तार्थ-प्रकरणगतत्वादेवेतिशब्दस्य शब्दपदार्थकत्वप्राप्त्युपपत्तौ न स्वरसमित्यपरितोषादर्थप्रकरणगतत्वा-श्रयणेनैवेति शब्दस्याशब्दस्वरूपार्थकत्वमाश्रित्य तावतापि न सिद्धान्त्यभिमतसिद्धिः । स्वरूपार्थत्यागेन स्मृतिमात्रपरत्वस्यानाश्रयणादित्येवं प्रकारान्तरेण नन्वत्रेत्यादि शङ्काग्रन्थं योजयति यद्वेति । न वयं स्वरूपपरित्यागो नाम यः कश्चन तत्परित्याग इति ब्रूमः । येन शब्दस्वरूपार्थकतास्वीकारेण तत्परित्यागोऽस्तीति शङ्कनीयं स्यात् । किन्त्वर्थप्रकरणतया प्राप्तं यदर्थस्वरूपं तत्परित्याग इति ब्रूमः । न चासाविह नास्ति । न गिरागिरेत्यत्रार्थपरित्यागेन शब्दार्थत्वाङ्गीकारस्य भवता स्वीकारेण स्वरूप-परित्यागवदग्नावित्यध्याहारस्थलेऽप्यर्थस्वरूपपरित्यागस्यावश्यकत्वात् । तथा च अर्थप्रकरणे स्वरसतः प्राप्तार्थविपरीतशब्दार्थकतयेति शब्दव्याख्याने वैपरीत्यवाचि तावदग्नावित्यत्राप्यर्थपरित्यागे वैपरीत्य-वाचिता प्राप्तैव । इयांस्तु विशेषः । श्रुतेति शब्दस्थलेऽर्थविपरीतशब्दार्थकत्वम् । अध्याहृतस्थले चार्थस्वरूपविपरीतस्मृतिविषयत्ववाचित्वमिति । स चाप्रयोजकः । अर्थविपरीतत्वाविशेषादित्याह एवमपीति ।

नन्वर्थविपरीतत्वेऽपि द्विविधत्वाश्रयणान्न गिरागिरेतीत्यस्याग्नावित्यस्य च कथं दृष्टान्त-दार्ष्टान्तिकभाव इत्यत आह वैपरीत्यार्थकत्वमात्र इति । यथा न गिरागिरेतीत्यादावितिशब्दस्य वैपरीत्यार्थत्वं तथा अग्नावित्यध्याहृतस्थलेऽपि वैपरीत्यार्थत्वमित्येतावन्मात्रे दृष्टान्तत्वमिति न दोष इत्यर्थः । स यमितीत्यन्तानन्तरमिति शब्दश्रवणान्नात्मस्वरूपतात्पर्यमिति बाधकपरिहारपर-पूर्वग्रन्थसङ्गत्यभावेऽपीत्यादिरीत्याशयेनाह तथापीति पाठः । इति यद्बाधकं तत्परिहारपरो यः पूर्वग्रन्थ इति योज्यम् । तथा अभ्युपगमे यद्बाधकान्तरं तत्परिहारार्थकत्वं योज्यम् । अनेनात्मस्वरूपे तात्पर्ये इतिशब्दश्रवणरूपं बाधकं परिहृत्य बाधकान्तरपरिहाराय कल्पनागौरवमिति भाष्यं प्रवृत्तम् इति तद्भाष्यस्य पूर्वबाधकपरिहारपरभाष्येण सङ्गतिर्नापेक्षितेति सूचयतीत्युत्तरभाष्यं न पूर्वशेष इति प्रदर्शितं भवति । अत्र स्थले इति शब्दश्रवणादित्यतः प्रागितिशब्दस्य प्रकारार्थत्वमनभ्युपगम्य वैपरीत्यार्थ-त्वान्नात्मस्वरूपे तात्पर्यमित्यभ्युपगम इत्यंशोऽधिकोस्ति । स च विवक्षितपाठस्येतिशब्दश्रवणा-दित्यादिनैव संपूर्तेरनन्वितत्वाच्च निवेशानर्ह इति कुतस्तस्य लिखनं जातमिति चेच्छणु सावधानमनाः । प्रथमतस्तट्टीकाकृतेतिशब्दश्रवणान्नात्मस्वरूपे तात्पर्यमित्यभ्युपगमे बाधकप्रदर्शनपरपूर्वग्रन्थसङ्गत्य-भावेऽपीति विन्यासः कृतः । तनदन्तरमत्रेतिशब्दस्य प्रकारवाचित्वाद् विपक्षे बाधकमाहेत्येतन्मूलानु-सारेणोक्तविन्यासे श्रवणादित्येतदुद्वास्येतिशब्देत्यनन्तरस्य प्रकारवाचित्वमनभ्युपगम्य वैपरीत्यार्थत्वेत्ये-तावच्छोधितम् । तत्र च वैपरीत्यार्थत्वाभ्युपगमे बाधकेति पाठः पर्यवसन्नः । श्रवणादित्यंशं विनाश्यापि पाठान्तरस्य लोभेन नात्मस्वरूपे तात्पर्यमित्येति दशाक्षराणां नाशनमकृत्वैव संपूर्णावतारलेखात् । तस्मिंश्च पक्षे प्राग्बाधकप्रदर्शनं कृतम् । उत्तरग्रन्थे तु बाधकान्तरं परिह्रियत इति योजना न स्वरसेति मत्वा बाधकप्रदर्शनेत्यत्रत्यनकारोपरि रेखाचतुष्टयं कृत्वेतिशब्दश्रवणान्नात्मस्वरूपे तात्पर्यमिति बाधकपरिहारेति शोधितम् । तदा चात्मस्वरूपे तात्पर्ये इतिशब्दश्रवणरूपमित्यादिप्रागस्मदुप-दर्शितरीत्या प्रागेकं बाधकं परिहृतमिदानीं तु बाधकान्तरं परिह्रियत इति योजनास्वारस्यमिति सूचितमिति वाक्यविन्यासस्थितिः । प्रतिपुस्तके तु सत्यमितीत्यन्तानन्तरमितिशब्दश्रवणादिति प्राथमिक पाठं नाशितत्वादेव परित्यज्य परिष्कृतपाठलिखनाय प्रवृत्तो लोभेनानाशितदशाक्षराण्यपि सङ्गृह्याभ्युप-गमे इत्यन्तं लिखित्वा बाधकप्रदर्शनेत्यस्य लिखनाय उक्तो नकारोपरि रेखाचतुष्टयमवलोक्य बाधक-प्रदर्शनपरेत्यंशं परित्यज्यातिपरिष्कृतशोधितपाठमेव लिखितवान् । इतिशब्दस्येत्यारभ्याभ्युपगम इत्यन्तं तूत्तरलिखनभारेण न नाशितम् । न त्वपरामर्शात् । कथमन्यथाभ्युपगम इत्यनन्तरं विद्यमान-बाधकप्रदर्शनपरेत्यंशमपि न लिखेदिति । नेयं कल्पनेति तु मूलकोशदृशां प्रत्ययोत्पादनिश्चितं भविष्यति । आहेत्यस्य बाधकान्तरमुपन्यस्य तन्निरासपरतयोत्तरग्रन्थे योजयतीत्यर्थः । प्रकृतेति । पदार्थपदस्य न यत्किञ्चित्पदार्थपरत्वं किन्तु प्रकृतयूपादिपरत्वमित्यभिप्रायेणेत्यर्थः । इत्यनुपपन्नमिति । प्रमाणान्तराभावादित्येतद्व्यावर्त्यशङ्केयम् ।



