+++
title = "०७ श्रुतेर् ब्रह्मप्रमापकत्वस्य उपसंहारः"

+++


## अतो ज्ञानफलान्येव कर्माणि ज्ञानमेव हि

**श्रुतेर् ब्रह्मप्रमापकत्वस्य उपसंहारः**

## **अनुव्याख्यानम्**

***अतो ज्ञानफलान्येव कर्माणि ज्ञानमेव हि ॥***

***मुख्यप्रसाददं विष्णोर्जिज्ञासायाश्च तद्भवेत् ॥***

***कर्तव्या तेन जिज्ञासा श्रुतिप्रामाण्ययोगतः ॥***

### **सुधा**

योगश्च स्यान्महाफल इत्युक्तं प्रपञ्चयन्नुक्तार्थमुत्सूत्रितत्वभ्रमनिरासायातःशब्दारूढं कुर्वन्नुपसंहरति ॥ अत इति ॥ अत्र ज्ञानफलान्येव कर्माणीत्युक्तप्रपञ्चनम् । अतः श्रुतिप्रामाण्य-योगतो ब्रह्मणि श्रुतिप्रामाण्यस्योपपन्नत्वाज्जिज्ञासा कर्तव्येत्युपसंहारः । न विषयसद्भावमात्रेण जिज्ञासोपपत्तिरित्यत उक्तं प्रयोजनसंबन्धं स्मारयति ॥ ज्ञानमेव हीति ॥ हि यस्माज्ज्ञानमेव विष्णोर्मुख्यप्रसाददम्; जिज्ञासाया एव तज्ज्ञानं भवेत्; तेन; न तु विषयादिसिद्धिमात्रेणेति । मुख्यप्रसादो मोक्षहेतुप्रसादः । कर्माणि तु जिज्ञासाजनकत्वेन ज्ञानफलानीत्युक्तानीति न विरोध इति ।

### **वाक्यार्थचन्द्रिका**

ननूत्तरवाक्यस्योपसंहाररूपत्वे ज्ञानफलानि कर्माणीत्यस्यानुक्तत्वा- दुपादाना योगः । एतत्प्रतिपादनपरत्वे चेतरांशवैयर्थ्यम् । उपसंहारस्यातः श्रुतिप्रामाण्यं युज्यत इत्ये-तावतैव पूर्तेर्जिज्ञासा कर्तव्येत्यादिवैयर्थ्यं च । कथं च भाष्यकारेण स्वयमुपपादितस्य श्रुतिप्रामाण्य-योगस्य सौत्रप्रतिज्ञाया हेतुत्वेनान्वयकथनमित्यतस्तदभिप्रायमाह ॥ योगश्च स्यादिति ॥ अत इति सौत्रपदानुवादेन श्रुतिप्रामाण्ययोगत इति व्याख्यानम् । अनेन भाष्ये उभयोपादानवैयर्थ्यमित्यपि परास्तम् । एवं च सौत्रातःशब्दार्थस्यैव श्रुतिप्रामाण्ययोगस्य जिज्ञासाकर्तव्यत्वे हेतुत्वेनोक्ततया नोक्तानुपपत्तिरिति सूचयतोत्सूत्रितत्वभ्रमो निरस्तो भवति । यद्वा श्रुतिप्रामाण्ययोगे पूर्वं भाष्यकारोक्त-साधकादीनामतःशब्देनोपादानम् । तथा चोक्तयुक्त्या श्रुतिप्रामाण्ययोगत इत्यर्थः । अत्र प्रतिज्ञात-जिज्ञासाकर्तव्यत्वे श्रुतिप्रामाण्ययोगस्य हेतुत्वेनोक्तेरेव सौत्रप्रतिज्ञाहेतुसमर्पकातःशब्दार्थत्वसिद्धिरिति तदुक्त्यैवास्य हेतोः सौत्रातःशब्दार्थत्वसूचनादुत्सूत्रितत्वभ्रमनिरास इति द्रष्टव्यम् । एवं चातःशब्दस्य सूत्रगतस्य व्याख्यानायानुवादे उपसंहारत्वज्ञापकं नात्र किञ्चदित्यपि परास्तं भवति । अथापि ज्ञान-मेवेत्यादेर्वैयर्थ्यमेवेत्यतस्तत्प्रयोजनमाह ॥ न चेति ॥ प्रयोजनाभावशङ्कापरिहारकत्वं फलस्य दर्शयितुं मुख्यपदं व्याख्याति ॥ मुख्येति ॥ ननु जिज्ञासाया ज्ञानजनकत्वे ज्ञानफलानि कर्माणीत्युक्तविरोध इत्यत आह ॥ कर्माणीति ॥

### **परिमल**

उक्तार्थं कार्यता चेत्यादिनोक्तार्थमित्यर्थः ॥ अत्रेति ॥ श्लोक इत्यर्थः ॥ अत इति सौत्रपदानुवादः । तस्य श्रुतिप्रामाण्ययोगत इत्येतद्य्वाख्यानमिति दर्शयति ॥ अतः श्रुतिप्रामाण्ययोगत इति ॥ तस्याप्यर्थमाह ॥ ब्रह्मणीति ॥ सिद्धरूपेऽपि ब्रह्मणीत्यर्थः ॥ उपसंहार इति ॥ तेन न पुनरुक्ततादोष इति भावः ॥ न विषयेति ॥ विषयसमर्थनपरतयाऽप्यतःशब्दं व्याचष्ट इति कार्यता चेत्यादेरवतारितत्वेन सिद्धरूपे ब्रह्मणि वेदस्य प्रामाण्यादित्येतदर्थकतयाऽतःशब्दव्याख्याने विषय-सद्भावस्य प्राप्तत्वाद्विषयसद्भावमात्रेणेत्युक्तम् ॥ उक्तं प्रयोजनसंबन्धमिति ॥ ‘ज्ञानी प्रियतमोऽतो मे’ इत्यादिनोक्तमित्यर्थः । ननु ‘जिज्ञासायाश्च तद्भवेदि’ति ‘कर्माणि ज्ञानफलानी’ति द्वयं विरुद्धमित्यत आह ॥ कर्माणीति ॥

### **यादुपत्यम्**

ब्रह्मणि श्रुतिप्रामाण्यस्योपपन्नत्वादित्यनन्तरमनुग्राह्यप्रमाणस्य प्राप्तत्वादिति शेषो ज्ञातव्यः । ननु यदि जिज्ञासा ज्ञानजनिका तर्हि अतो ज्ञानफलान्येवेत्यत्र कथं कर्मणां ज्ञानजनकत्व-मुक्तमत आह ॥ कर्माणि त्विति ॥

### **श्रीनिवासतीर्थीया**

उत्सूत्रितत्वेति ॥ सूत्रादुद्गतम् । तदनारूढमिति यावत् । तत्त्वभ्रम-निरासायेत्यर्थः ॥ श्रुतिप्रामाण्यस्योपपन्नत्वादिति ॥ तथा च ब्रह्ममीमांसानुग्राह्यप्रमाणस्य प्राप्तत्वाद् यदुक्तं पूर्वपक्षिणा कार्य एव सर्ववेदपर्यवसानादनुग्राह्यप्रमाणाभावान्न ब्रह्ममीमांसारम्भः संभवतीति तदसदिति भावः ॥ विषयसद्भावमात्रेणेति ॥ तथात्वे काकदन्तपरीक्षाया अपि कर्तव्यत्वं स्यादिति भावः ॥ तेनेति । ज्ञानरूपप्रयोजनसद्भावेनेत्यर्थः । सर्वं वाक्यं सावधारणमिति न्यायेन तेनैवेत्यव-धारणमभिप्रेत्य तद्य्वावर्त्यं दर्शयति ॥ न त्विति ॥ ननु जिज्ञासाया ज्ञानजनकत्वे ज्ञानफलान्येव कर्माणीति कथं कर्मणां ज्ञानजनकत्वमुक्तमित्यत आह ॥ कर्माणि त्विति ॥ अन्तःकरणशुद्धिद्वारेणेति भावः ॥

