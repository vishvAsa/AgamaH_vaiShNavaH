+++
title = "२६ प्रामाण्यस्य उत्पत्तौ स्वतस्त्वनिरूपणम्"

+++


## प्रत्यक्षवच्च प्रामाण्यं स्वत एवागमस्य हि

**प्रामाण्यस्य उत्पत्तौ स्वतस्त्वनिरूपणम्**

***प्रत्यक्षवच्च प्रामाण्यं स्वत एवागमस्य हि***

### **सुधा**

उत्पत्तौ स्वतस्वं कुत इति चेत् । प्रामाण्यं ज्ञानकारणातिरिक्तकारणानपेक्षम् अप्रामाण्येतरज्ञानधर्मत्वाज् ज्ञानत्ववदित्यनुमानात् ॥ न च प्रमा ज्ञानहेत्वतिरिक्तहेत्वधीना कार्यत्वे सति तद्विशेषत्वाद् अप्रमावदिति सत्प्रतिपक्षत्वम्, ईश्वरप्रमायां बाधादसिद्धेश्च ॥ तदतिरिक्त-प्रमापक्षीकारेऽपि किं ज्ञानस्यैवंविधत्वेनोत प्रमात्वस्य अथवा तत्संबन्धस्य साध्यपर्यवसानम् । नाद्यः । व्याघातात् ॥ द्वितीये च प्रमात्वं जातिरन्यद्वा । जातित्वे बाधः । अकार्यत्वात् । अन्यत्वे भावोऽभावो वा । नाद्य ज्ञाने जात्यतिरिक्तभावानभ्युपगमात् । न द्वितीयः । प्रध्वंसातिरिक्तस्य तस्याजन्यत्वात्, प्रध्वंसस्य चात्रासंभवात् । नान्त्यः । संयोगस्य गुणेऽसंभवात्, समवायस्य चाकार्यत्वात् । एतेन प्रमात्वपक्षीकारेणापि प्रयोगो निरस्तः ॥

### **वाक्यार्थचन्द्रिका**

प्रामाण्यमिति ॥ ज्ञानप्रामाण्यमित्यर्थः । साध्ये ज्ञानकरणमिति ज्ञानसामान्यसामग्री विवक्षिता । तेन न यत्किञ्चिज्ज्ञानकारणातिरिक्तेन्द्रियादिसापेक्षत्वाद्बाधः । हेतौ तु रूपादावव्यभिचाराय विशेष्यम् । अप्रमाण्ये तद्वारणायाप्रामाण्येतरेति । अत्र चाप्रामाण्यपदेन प्रामाण्यविरोधिनोऽप्रामाण्यसमनियतस्य दोषजन्यत्वादेस्तद्य्वाप्यसंशयत्वादेश्च लाभात्तद्य्वावृत्तेरप्य-प्रामाण्येतरेत्यनेनैव सिद्धेस्तद्य्वावृत्त्यर्थं विशेष्ये ज्ञानैकधर्मत्वादिति विवक्षणीयमिति कस्यचिन्मतं निरस्तं वेदितव्यम् ॥ न चेति ॥ अत्र ज्ञानत्वरूपसामान्यावच्छिन्ने प्रमात्वावच्छिन्नरूपपक्षातिरिक्ते च ज्ञाने कार्यत्वहेतोरव्यभिचाराय हेतौ तद्विशेषत्वादिति विशेष्योपादानमिति ज्ञेयम् । गुणरूपे ज्ञाने द्रव्यगुणकर्मविशेषाणामनभ्युपगमात्समवायस्य च प्रमात्वनिरूपितत्वेन तद्रूपत्वानभ्युपगमात्समवाये प्रमात्वसङ्केतस्य च संबन्धपक्षोक्तदूषणेनैव दुष्टत्वादुपाधिरूपसामान्यस्य च परम्परासंबद्धा जातिरेवोपाधिरिति पक्षे जातिकोटिप्रवेशात्पक्षान्तरे च तस्य धर्मिस्वरूपत्वेन ज्ञानवृत्तित्वासंभवान्न जात्यन्यभावपक्षसंभव इत्याह ॥ नाद्यो ज्ञान इति ॥ प्रध्वंसस्यात्र प्रमायामसंभवेन ज्ञानहेत्वति-रिक्तहेत्वधीनत्वेनाभिमतं यत्प्रमाधर्मभूतप्रमात्वं तद्रूपत्वासंभव इत्याह ॥ प्रध्वंसस्य चेति ॥ एतेन प्रमात्वस्य जातितदन्यरूपत्वासंभवप्रतिपादनेन ।

### **परिमल**

प्रामाण्यमिति ॥ जन्यज्ञाननिष्ठसाक्षाद्यथावस्थितज्ञेयविषयीकारित्वरूपमित्यर्थः । ज्ञानजनकमात्राधीनजन्मत्वमित्यत्रावधारणार्थमात्रपदेन लब्धार्थोक्तिर् ज्ञानकारणातिरिक्तेत्यादि । अतिरिक्तकारणं च गुणो दोषाभावश्च ध्येयः । इत्यनुमानादितीतिशब्दः प्रभृत्यर्थः । अनुमानान्तराणि च तर्कताण्डवे व्यक्तानि ॥ असिद्धेश्चेति ॥ तत्र कार्यत्वरूपविशेषणाभावेन विशिष्टहेतोरभावादीश्वर-ज्ञानभागेऽसिद्धेरित्यर्थः । संबन्धस्यैवंविधत्वेनेति पक्षं निराह ॥ नान्त्य इति ॥ प्रमात्वपक्षीकारेणापीति ॥ प्रमात्वं ज्ञानकारणातिरिक्तकारणाधीनं कार्यज्ञानविशेषधर्मत्वाद् भ्रमत्ववदिति प्रयोगोऽपि प्रमात्वविकल्पदूषणेन निरस्त इत्यर्थः ॥

### **यादुपत्यम्**

प्रामाण्यमिति ॥ ज्ञानप्रामाण्यमित्यर्थः । अन्यथा करणप्रामाण्यस्यापि पक्षत्व-प्राप्त्या अंशे बाधप्रसङ्गात् ॥ ज्ञानकारणातिरिक्तेति ॥ ज्ञानसामान्यसामग्रीभिन्नकारणानपेक्षमित्यर्थः । अतः प्रमाया अपि ज्ञानत्वेन तत्कारणस्य गुणस्य ज्ञानकारणत्वेन तदतिरिक्तानपेक्षत्वस्य न्यायमतेऽपि सत्त्वेन सिद्धसाधनतेति शङ्काऽनवकाशः ॥ अप्रामाण्येतरेति ॥ अप्रामाण्ये व्यभिचारवारणाया-प्रामाण्येतरेति विशेषणम् ॥ घटत्वादौ व्यभिचारवारणाय ज्ञानधर्मत्वादिति विशेष्यम् । न चैवमपि प्रामाण्याभावे व्यभिचारः । अप्रामाण्यपदस्य प्रामाण्यविरोधिमात्रपरत्वात् ॥ कार्यत्वे सतीति ॥ इदं चेश्वरज्ञाने व्यभिचारवारणाय । जन्यज्ञानत्वावच्छिन्ने व्यभिचारवारणाय विशेष्यम् । अथवा निर्विकल्पके व्यभिचारवारणायैतत् । सप्रकारकज्ञानत्वं च तदर्थः ॥ व्याघातादिति ॥ ज्ञानस्य ज्ञानहेत्वति-रिक्तजन्यत्वं व्याहतमित्यर्थः ॥ जात्यतिरिक्तेति ॥ जात्यतिरिक्तभावधर्मानभ्युपगमादित्यर्थः । तेन गुणत्वादिजातिसमवायस्य ज्ञानेऽपि सत्त्वात्कथमेतदिति शङ्काऽनवकाशः । समवायसंबन्धरूपत्वेना-धर्मत्वात् । प्रमात्वस्य च धर्मत्वेन समवायभिन्नत्वात् । समवायत्वे वा तस्यापि जातिवदकार्यत्वेनोक्त-दोषतादवस्थ्यात् । द्रव्यगुणकर्मविशेषाणां च द्रव्यमात्रधर्माणां ज्ञानेऽसंभवात् । प्रमेयत्वादेर्गुणे संभवेऽपि तस्य परम्परासंबद्धजातिरूपत्वेन तदतिरिक्तत्वाभावात्साक्षात्संबन्धेन च प्रमेयाद्यतिरिक्तत्वा-भावादिति भावः ॥ प्रध्वंसस्य चात्रेति ॥ प्रमात्वं प्रध्वंसरूपत्वं चेदप्रमात्त्वमेव तत्प्रतियोगीति वाच्यम् । अन्यस्य तथात्वासम्भवात् । न च तत्संभवति । ध्वंसप्रतियोगिनोः सामानाधिकरण्यनियमेन प्रमारूपज्ञानेऽप्रमात्वस्य प्रतियोगिनः कदाऽप्यभावेन तद्ध्वंसस्याप्यसंभवादिति भावः । यद्यपीदं दूषणं प्रागभावरूपत्वेऽपि सम्भवति तथाऽपि लाघवाय तत्राजन्यत्वमेव बाधकमुक्तमित्यवगन्तव्यम् ॥ एतेन प्रमात्वपक्षीकारेणेति । प्रमात्वं ज्ञानहेत्वतिरिक्तहेत्वधीनं ज्ञानत्वव्याप्यधर्मत्वादप्रमात्ववदिति प्रयोगोऽपि प्रमात्वं जातिरन्यद्वेति विकल्प्य दूषणेन निरस्त इत्यर्थः ।

### **श्रीनिवासतीर्थीया**

ज्ञानस्यैवंविधत्वेनेति ॥ प्रमात्वविशिष्टप्रमैव प्रमाशब्दार्थः । अत एव पर्यवसानं युक्तम् । ज्ञानस्य प्रमाया इत्यर्थः ॥ व्याघातादिति ॥ प्रमाया अपि ज्ञानत्वेन ज्ञानहेतुजन्यत्वेन तदतिरिक्तहेतुजन्यत्वाभावेन व्याघातो द्रष्टव्यः ॥

### **वाक्यार्थरत्नमाला**

अत्र ज्ञानत्वरूपसामान्येति । प्रमाप्रमाबहिर्भूतयादृच्छिकसंवादिज्ञानादेर- नङ्गीकारात्प्रमारूपाप्रमारूपज्ञानातिरिक्तज्ञानाभावेन व्यभिचाराभिधानं कथमिति शङ्कानवकाशः । सर्वज्ञ ज्ञानमूलत्वं वदतापीति तत्त्वनिर्णयटीकायां तस्य प्रमाणत्वं नेत्युक्तम् । जडत्वभङ्गन्यायामृततरङ्गिण्यां तु शोध्यम् । अत्र तर्कताण्डवटिप्पणीयविचारदूषणं तत्त्वनिर्णयटीकाप्रपञ्चे
गुरुराजकृतं ध्येयम् ।

