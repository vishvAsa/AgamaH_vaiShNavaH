+++
title = "१४ शब्दस्य क्वचित् शक्तया क्वचिच्चसङ्केताद्बोधकत्वम्"

+++


## प्रत्यक्षवच्च प्रामाण्यं स्वत एवागमस्य हि

**शब्दस्य क्वचित् शक्तया क्वचिच्चसङ्केताद्बोधकत्वम्**

***प्रत्यक्षवच्च प्रामाण्यं स्वत एवागमस्य हि***

### **सुधा**

ननु यदि शब्दस्य स्वाभाविकी वाच्यविषया शक्तिस्तदा व्युत्पन्नवदव्युत्पन्नोऽपि शब्दादर्थं प्रतीयात् । न ह्यग्निरविदितशक्तिर्न दहतीति । मैवम् । यथा प्रत्यक्षस्य चक्षुरादेः स्वाभाविक्यां रूपप्रतीतिजननशक्तौ सत्यामप्यागन्तुकसन्निकर्षापेक्षया रूपप्रत्यायकत्वम्, यथा च लिङ्गस्य सत्यपि स्वाभाविके साध्यसम्बन्धे तदनुसन्धानापेक्षयैव गमकत्वम्, एवं शब्दस्यापि सत्यप्यर्थेन स्वाभाविके सम्बन्धे विदितसम्बन्धस्यैव बोधकत्वं नान्यथेति नियमात् ॥ तदेतदप्याह ॥ प्रत्यक्षवच्चेति ॥

अथापि स्यात् । स्वाभाविकोऽपि सम्बन्धः किं सर्वेषां शब्दानां सर्वैरर्थैरुत कस्यचिच्छब्दस्य केनचिदर्थेन । नाद्यः शब्दार्थव्यवस्थाऽनुपपत्तिप्रसङ्गात् । न द्वितीय ऋष्यार्यम्लेञ्च्छानाम- नियमाभावप्रसङ्गात् । तथा हि । यवशब्दमार्या दीर्घशूके प्रयुञ्जते, यवशब्दाद्दीर्घशूकमेव प्रतिपद्यन्ते । म्लेञ्च्छास्तु प्रियङ्गौ प्रयुञ्जते, प्रियङ्गुमेव प्रतिपद्यन्ते । त्रिवृच्छब्दमार्या लताविशेषे प्रयुञ्जते, ऋषयोऽन्यत्रेत्येवमादिरनियमः स्वाभाविक्यां शब्दाशक्तौ न स्यान् न हि प्रदीपो रूपप्रकाशनशक्ती- रसमपि कदाचित्प्रकाशयति । साङ्केतिकत्वे त्वनियमो युज्यते, पुरुषेच्छाधीनत्वात् तस्याश्चा-नियतत्वाच् चेष्टासङ्केतवदिति ॥ अत्रोच्यते—

न वयं क्वचिदपि शब्दस्य सङ्केताद्बोधकत्वं नास्तीति ब्रूमः; किन्त्वर्थविशेषे स्वाभाविकी च शक्तिरस्तीति । तथा च स्वाभाविक्या शक्त्या क्वचिद्बोधः क्वचित्सङ्केतादित्यनियमो युज्यते ॥ अथवोभयत्र स्वाभाविकी शक्तिरस्तु; व्युत्पत्तिवशाद्य्ववहारनियमसम्भवात् ।

### **वाक्यार्थचन्द्रिका**

तदेतदिति ॥ प्रत्यक्षानुमानयोः स्वत एव प्रामाण्यं स्वाभाविकशक्त्यादिना गमकत्वं यथाऽऽगन्तुकसन्निकर्षादिना व्युत्पाद्यते तथा शब्दस्यापि सम्बन्धानुसन्धानेन तद्व्युत्पाद्यमिति मूलं व्याख्येयमिति भावः । अत्र प्रत्यक्षादिकरणसाम्योक्त्या करणत्वादस्य वह्निदृष्टान्तवैषम्येऽपि न क्षतिरिति सूचितं भवति । शब्दार्थेति ॥ कुतश्चिदेव कश्चिदेवार्थः प्रतीयते न तु सर्वस्मात्सर्व इति शब्दार्थव्यवस्था सर्वेषां सर्ववाचकतायां न स्यादित्यर्थः ॥ अनियमेति ॥ प्रयोगप्रतिपत्त्योरिति शेषः । यत्रार्थे यस्य शब्दस्य स्वाभाविकी शक्तिस्तस्य तत्रैव सर्वेषां प्रयोगाद्यापत्त्या तदन्यत्र केषामपि प्रयोगादि न स्यादित्यर्थः ॥ ऋषयोऽन्यत्रेति ॥ स्तोत्रीयानवाक इत्यर्थः । कुतो न स्यादित्यतोऽन्यत्र स्वाभाविकशक्तस्यान्यप्रकाशकत्वे रूपप्रकाशनशक्तेर्दीपस्य रसप्रकाशनत्वापातेनातिप्रसङ्ग इत्याह ॥ न हीति ॥ नन्वसम्बद्धस्य शब्दस्य गमकत्वेऽतिप्रसङ्गेन स्वाभाविकशक्तेरावश्यकत्वे तत्र प्राप्तदोषः सर्वैरपि कथञ्चित्परिहर्तव्य एवेत्यतः स्वाभिमतपक्षे न कोऽपि दोष इत्याह ॥ साङ्केतिकत्वपक्ष इति ॥ कस्यचिच्छब्दस्य केनचिदर्थेन स्वाभाविकः सम्बन्ध इति द्वितीयपक्षमभ्युपगम्य तत्रोक्तदोषं सङ्केतस्यापि बोधकत्वाङ्गीकारेण परिहरति ॥ न वयमिति ॥ अत्र शक्तिसङ्केतोभयाङ्गीकारे विजातीयद्वये बोधकत्वाङ्गीकारापत्तेरेकजातीयस्यैव बोधकत्वकल्पनं युक्तमित्याशयेनाद्यपक्षतुल्यं पक्षमभ्युपैति ॥ अथवेति ॥ न सर्वशब्दानां सर्वार्थैः स्वाभाविकः सम्बन्धो येनोक्तातिप्रसङ्गः, किन्तु यत्र प्रयोगादिकं तत्र सर्वत्रेति परिहारं सूचयति ॥ उभयत्रेति ॥ नन्वेवमपि सैन्धवादिशब्दवत्सर्वेषामुभयार्थ-प्रतीत्याद्यापत्त्या ऋष्यार्यम्लेञ्छेषु कस्यचित्कुत्रचिदेव प्रयोगादेरनुपपत्तिस्तदवस्थैवेत्यतस्तेषां तेषां तत्तदर्थस्वाभाविकसम्बन्धमात्रज्ञानं न त्वन्यार्थे विद्यमानस्यापि स्वाभाविकसम्बन्धस्येति न नियमानुपपत्तिरित्याशयेनाह ॥ व्युत्पत्तीति ॥

### **परिमल**

सङ्केतवादी शङ्कते ॥ अथापीति ॥ दीर्घशूको नाम गोधूमसदृशधान्यविशेषः । प्रियंगुस्तु सूक्ष्मधान्यविशेषः ॥ अन्यत्रेति ॥ त्रिवृदग्निष्वि(ष्वबि)त्यादिस्तोत्रीयानवके ॥ चेष्टासङ्केत-वदिति ॥ भ्रूनयनहस्तादिचेष्टानामर्थविशेषे सङ्केतं कृत्वा व्यवहरन्ति नयनादिभाषणचतुरा लोके । तत्र यथा पुरुषभेदेन स च सङ्केतो नानार्थप्रत्यायकत्वेनानियतस्तथाऽसावपि अस्माच्छब्दादयं बोध्य इतीच्छारूपसङ्केत एवानियत इत्यर्थः । ‘शास्त्रस्था वा तन्निमित्तत्वादि’ति यववराहाधिकरणोक्तरीत्या समाधिमाह ॥ न वयमिति ॥ ननु क्वचित्सङ्केतेन प्रयोगप्रत्यययोरङ्गीकारे तेनैव सर्वत्र तयोरुपपत्तौ किमपूर्वशक्तिकल्पनयेत्यतः सर्वत्र शक्त्यैवार्थबोधकत्वं शब्दस्येत्याह ॥ अथवेति ॥ तर्ह्यार्याणामपि प्रियंगुव्यवहारो म्लेञ्छानां दीर्घशूकव्यवहारश्च स्यादित्यत आह ॥ व्युत्पत्तीति ॥

### **यादुपत्यम्**

ऋषयोऽन्यत्रेति ॥ स्तोत्रीयानवक इत्यर्थः ॥ स्वाभाविक्यां शब्दशक्ताविति ॥ एकस्मिन्नेवार्थ इति शेषः । न स्यादित्यनन्तरं किन्तु सर्वेषामेकस्माच्छब्दादेकस्य शक्यार्थस्य प्रतिपत्ति-रिति नियम एव स्यादिति पूरणीयम् ॥ अथवोभयत्रेति ॥ दीर्घशूकादौ प्रियङ्ग्व्यादौ चेत्यर्थः । ननु यवशब्दस्य दीर्घशूक इव प्रियङ्गावपि यदि स्वाभाविकी शक्तिस्तदाऽऽर्याणामेव यवशब्दश्रवणे दीर्घ-शूकव्यवहार इति नियमो न स्यात् । तथा म्लेञ्छानामेव प्रियङ्गुव्यवहार इति नियमो न स्यादित्यत आह ॥ व्युत्पत्तिवशादिति ॥ अत एव यस्योयत्र व्युत्पत्तिरस्ति तस्योभयार्थव्यवहारोऽपि दृश्यत इति भावः ।

### **श्रीनिवासतीर्थीया**

प्रतीयादिति ॥ स्वाभाविक्याः शक्तेः सद्भावादित्याशयः । ननु स्वाभाविकशक्तौ सत्यामपि शब्दे तस्या अज्ञातत्वेनाज्ञातशक्तिकाच्छब्दान्नार्थप्रत्यय इत्यत आह ॥ न ह्यग्निरिति ॥ सत्यपि स्वाभाविके साध्यसम्बन्ध इति स्वाभाविकसम्बन्धरूपव्याप्तौ सत्यामपीत्यर्थः ॥ तदनुसन्धानेति ॥ व्याप्त्यनुसन्धानेत्यर्थः । सङ्केतवादी शङ्कते ॥ अथाऽपीति ॥ नन्वेकस्मिन्नेवार्थे शब्दस्य शक्तौ सत्यामप्यन्यमप्यर्थं कदाचित्प्रकाशयतीति ऋष्यार्यम्लेञ्च्छानामनियमो युक्त इत्यत आह ॥ न हि प्रदीप इति ॥ तस्याश्चेति ॥ पुरुषेच्छाया इत्यर्थः ॥ चेष्टेति ॥ चेष्टायां वर्णसङ्केतवदित्यर्थः । करपल्लववदिति यावत् ।

### **वाक्यार्थरत्नमाला**

जातिविशेषे चानियमादित्येतद्गौतमसूत्रसम्बधि तथा सति शब्दार्थव्यवस्था न स्यादिति न्यायवाचस्पतिवाक्यव्याख्यानरूपकुतश्चिदेवेत्यादिनिबन्धानुसारेण व्याचष्टे कुतश्चिदेवेति । शब्दादिति शेषः । किन्तु सर्वशब्देभ्यः सर्वार्थानां प्रत्ययः स्यादिति मूले सूचितम् । अत एवोक्तातिप्रसङ्ग इति टीकाकृद्वक्ष्यति । प्रयुञ्जते प्रतिपद्यन्त इति उत्तरानुसारेण शेषं पूरयति प्रयोगेति । निबन्धे ऋष्यादि प्रसिध्याद्युपपादनं नास्ति । स्मृतिपादीयतेष्वदर्शनाद्विरोधस्य समा विप्रतिपत्तिः स्यादित्यधिकरणे विरोध ऋष्यार्यम्लेञ्छप्रसिद्धिपूर्वपक्षस्य वार्तिककारोक्तवर्णकान्तरे त्रिवृच्चर्वश्ववालादिशब्देषु ऋष्यादिप्रसिद्धिषु विरोधपूर्वपक्षस्य च प्रवर्तनात् तदनुसारेण प्रसिद्धिविरोधो व्युत्पाद्यः । चर्चादिशब्दानामुपलक्षणापि ज्ञेयेत्यादिकमुपयुक्तं मूले द्रष्टव्यमित्यभिप्रेत्य चेत्यस्य अर्थाप्रतीतेस्तद्व्याचष्टे स्तोत्रीयानवकाश इत्यर्थ इति । मूले लताविशेष इति । त्रैगुण्ये त्रिवृच्छब्दस्यार्थप्रसिद्धेर्वार्तिकशास्त्रदीपिकादावुक्तत्वेऽपि न्यायवाचस्पत्यनुसारेण मूलम् । त्रिवृद्बहिष्पवमानमित्येतद्वाक्यगतत्रिवृच्छब्दस्योपास्मै गायता नर इत्यादितृचः दविद्युतत्प्रवृत्त्यापरीत्यादि त्रिचः; पवमानस्य ते कवे इत्यादि त्रिचश्चेत्येवं तृचत्रयानुक्रमण-तत्स्तुतिरूपवाक्यशेषानुसारेणोक्तस्तोत्रीयानवकपरत्वस्य ऋषिसंमतत्वादिति भावः । सामवेदे प्रातः-सवने बहिष्पवमानत्वेनोक्तानां नवानाम् ऋचामेवोपादानात्तत्रैवोक्तक्रमेणैव गानोक्तेश्चेति ज्ञेयम् । न हि प्रदीप इति वाक्यस्यातिप्रसङ्गपरत्वाप्रतीतेस्तत्परत्वेन तद्वाक्यं योजयन्न स्यादिति पूर्वोक्ते हेत्वनुक्तिं च परिहरति कुत इत्यादिना । पातेनातिप्रसङ्गादित्याहेति पाठः । तेन कुतो नेत्यत इत्यत्र हेतुलाभः । पातरूपातिप्रसङ्गादित्यर्थः । चेष्टासङ्केतवदिति मूलम् । ऊर्ध्वतर्जनीनिर्देशादेर्दशसङ्ख्यादौ सङ्केतवदित्यर्थः ।

स्वाभाविकसम्बन्धोऽपि किं सर्वेषामित्यादिना विकल्पितपक्षद्वयैकं पक्षमङ्गीकृत्य न वयमित्यादि

परिहारः प्रवृत्त इति न ज्ञायते अतोऽत्राभिप्रेतं पक्षविशेषं दर्शयन् तत्पक्षीयानुपपत्तिपरिहाराय सङ्केतस्यापि क्वचिद्बोधकत्वमाश्रियत इत्याह कस्यचिदिति । कस्यचिदर्थस्य केनचिच्छब्देन स्वाभाविकसम्बन्ध इति द्वितीयमनङ्गीकृत्यापि न संपूर्णः सर्वार्थैः सर्वशब्दानां स्वाभाविकः सम्बन्ध इति प्रथमपक्षोऽङ्गीक्रियते । किन्तु प्रयोगप्रतिपत्तिस्थल एव तत्तच्छब्दानां तत्रतत्रार्थे शक्तिरिति प्रथमपक्षतुल्यः पक्षोऽङ्गीक्रियतेऽतो न शब्दार्थव्यवस्थानुपपत्तिप्रसक्तिरित्याशयेनाद्यपक्षतुल्यमित्युक्तम् । वक्ष्यति च न सर्वशब्दानां सर्वार्थैरित्यादि । स्वाभाविकसम्बन्ध इत्यनन्तरमङ्गीक्रियत इति शेषः । एवमुत्तरत्र वाक्येऽपि । उक्तातिप्रसङ्ग इति । शब्दार्थव्यवस्थानुपपत्तिप्रसङ्गादिति पूर्वमूलेऽन्यथा सर्वशब्देभ्यः सर्वार्थप्रतीतिप्रसङ्गादिति सूचितातिप्रसङ्ग इत्यर्थः । यत्रेति । येषां शब्दानां यत्रार्थे प्रयोगप्रत्ययौ तेषां तेषां शब्दानां तत्तदर्थैः सर्वैः स्वाभाविकसम्बन्धोऽङ्गीक्रियत इत्यर्थः । मूलानुसारेण सर्वत्रेत्यनन्तरं स्वाभाविकी शक्तिरिति पूरणे तु सर्वत्रेति सप्तमी यथाश्रुतैव । उभयत्रेतीति । सर्वत्रेत्यनुक्तोभयत्रेत्युक्तया सर्वत्रेत्यस्य प्रयोगप्रत्ययविषयानेकस्थल इति सङ्कोचसूचनादिति भावः । सैन्धवादिशब्दवदिति । षष्ठीबहुवचनार्थे वतिः । सैन्धवादिशब्दानामुभयविधो योऽर्थस्तत्प्रतीत्यादिकं सर्वेषां पुरुषाणामस्ति तद्वत् सर्वेषां यवादिशब्दानामुभयत्र स्वाभाविकशक्तेः सत्त्वात्तेषां शब्दा-नामुभयविधो योऽर्थस्तत्प्रतीत्यादिकमपि सर्वेषां स्यादित्येवं यवादिशब्दानामुभयविधस्यार्थस्य प्रतीत्याद्यापत्तेरिति योजना । म्लेञ्छेष्वित्यस्य म्लेञ्छानामित्यर्थः । यवादिशब्दानां केषुचिदेवार्थेषु प्रयोगादिकं यदस्ति तदनुपपत्तिरित्यर्थः । प्रागुक्तनियमरूपदूषणमनेकार्थे शक्तिस्वीकारेऽपि न परिहृतमित्यर्थः । तेषामित्याद्यस्य ऋष्यार्यम्लेञ्छानामित्यर्थः । द्वितीयस्य तेषामित्यस्यावृत्त्या यवादिशब्दानामित्यर्थः । तथा च तेषां यवादिशब्दानाम् एते ते अर्थाः । आर्यप्रसिध्या दीर्घशूकः । म्लेञ्छप्रसिध्या प्रियङ्गुरित्यादिरूपास्तैस्साकं यत्सम्बन्धमात्रं तस्य ज्ञानम् । आर्याणां यवशब्दस्य दीर्घशूकरूपार्थेनैव यः सम्बधस्तन्मात्रज्ञानं म्लेञ्छानां तु तच्छब्दस्य प्रियङ्गुरूपार्थेन यः सम्बन्धस्तन्मात्रज्ञानमिति यावत् । न तु स्वस्वप्रतिपन्नार्थे विद्यमानस्यापि स्वाभाविकसम्बन्धस्य ज्ञानमतोऽर्थविशेष एव तच्छब्दप्रयोगादिकं तेषां तेषाम् ऋष्यादीनामित्यर्थः । सम्बन्धस्येत्यतःपरं बुध्या विविक्तज्ञानमित्यस्यानुवृत्तिः । यथा खल्वित्यादिमूलग्रन्थस्य पश्चादङ्गीकृताथवेत्युक्तपक्षोपपादन-परत्वमिति भ्रान्तिं वारयितुं प्रथमतोऽङ्गीकृतकस्यचिदित्युक्तपक्षोपपादनपरत्वेन योजनां करिष्यन् प्रथमतोऽङ्गीकृतपक्षोपपादकत्वे तदुपपादनस्य पूर्वमेव कर्तव्यत्वापातः ।

