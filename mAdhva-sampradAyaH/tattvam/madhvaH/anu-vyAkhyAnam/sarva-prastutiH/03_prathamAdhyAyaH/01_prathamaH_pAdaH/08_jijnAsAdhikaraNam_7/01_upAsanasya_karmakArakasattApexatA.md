+++
title = "०१ उपासनस्य कर्मकारकसत्तापेक्षता"

+++


## न च स्रुक्स्रुववन्ह्यादावतात्पर्यं श्रुतेर्भवेत्

**उपासनस्य कर्मकारकसत्तापेक्षता**

***न च स्रुक्स्रुववन्ह्यादावतात्पर्यं श्रुतेर्भवेत्***

### **सुधा**

ननु च विषमोऽयमुपन्यासः । यूपादिस्वरूपाभावे पशुबन्धादिकार्यमेव न निष्पद्यत इति तत्स्वरूपेऽपि तात्पर्यमवश्याश्रयणीयम् । न चैवमुपासनं विना कर्मकारकसत्तया नोपपद्यते, आरोपिताकारेणापि सम्भवादिति । मैवम् । पार्थिवद्रव्यमात्रे बन्धनसम्भवेन खादिरत्वादाव-तात्पर्योपपत्तेः । तदप्यपूर्वत्वादविरुद्धत्वाच्च गृह्यत इति चेत् समं प्रकृतेऽपि । अथ खादिरत्वाद्य-भावेनापूर्वोत्पत्तिरिति चेन्न । श्रुतेस्तत्र प्रामाण्यस्याद्याप्यनिश्चयात् । अविद्यमानार्थोपासनेऽपि फलाभावस्य साधयिष्यमाणत्वात् ।

### **वाक्यार्थचन्द्रिका**

भाष्यकारेण साम्योक्त्या सूचितं पराभिमतवैषम्यनिरासप्रकारं दर्शयति ॥ ननु चेत्यादिना ॥ यद्वेतिशब्दोन्नयेऽग्नावितीत्याद्युत्तरग्रन्थस्य वैषम्यपरिहाराय प्रवृत्तत्वात्तत्सूचित-वैषम्यान्तरपरिहार प्रकारव्युत्पादनार्थत्वात्तत्प्रसञ्जकत्वाद्वा ननु चेत्यादिग्रन्थ उत्तरवाक्यशेषो दृष्टव्यः । अधिकरणस्वरूपे सर्वथा तात्पर्यानभ्युपगमे बन्धनादिकार्यस्वरूपानिष्पत्त्या कार्यतात्पर्यमेव न निष्पद्यते इत्यन्यथाऽनुपपत्तिरूपबाधकसद्भाववदुपासनाकर्मस्वरूपे तदनभ्युपगमे न बाधकमित्याशयः । तथाऽपि खादिरत्वादावतात्पर्ये बाधकाभावात्तदसिद्धिप्रसङ्ग इत्याह ॥ पार्थिवेति ॥ ननु मास्तु कार्यस्वरूपा-निष्पत्तिरुपान्यथाऽनुपपत्तिः रवादिरत्वादितात्पर्ये मानम् । तथाऽप्यन्येन प्राप्तेः प्रामाणान्तरविरोधस्य वाऽतात्पर्यप्रयोजकत्वात्तदभावात्प्रतीतिविषये खादिरत्वादावपि तात्पर्यमित्याशङ्कते ॥ तदपीति ॥ ननु खादिरत्वादावतात्पर्ये कार्यस्वरूपानिष्पत्तेरभावेऽतात्पर्यप्रयोजकशून्यत्वे सति प्रतीतिविषयत्वस्य च प्रकृतसाम्येऽपि बन्धनाद्यनुपपत्त्या कस्यचित्प्राप्तावपि खादिरत्वाद्यभावेऽपूर्वानुत्पत्तेरपूर्वानुत्पत्तिरेव तत्रातात्पर्ये बाधिकेत्याशङ्कते ॥ अथेति ॥ खादिरादौ तात्पर्यसिध्यधीनत्वात्तस्यापूर्वसाधनताया अन्योन्याश्रयापत्तिरित्याह ॥ श्रुतेरिति ॥ अस्तु वाऽपूर्वानुत्पत्तिस्तत्रापूर्वानुत्पत्तिवत् तत्फलानुत्पत्तेर-त्रापि तात्पर्यसाधकत्वमित्याह ॥ अविद्यमानेति ॥

### **परिमल**

अपूर्वत्वादिति ॥ मानान्तराप्राप्तत्वादपूर्वजनकत्वाद्वेत्यर्थः ॥ प्रकृतेऽपीति ॥ गुणकर्मादिविषयेऽपीत्यर्थः ॥ साधयिष्यमाणत्वादिति ॥ चतुर्थाद्यपादे ‘न प्रतीकेन हि स’ इत्यत्रेति भावः ॥

### **यादुपत्यं**

श्रुतेस्तत्रेति ॥ तत्र खादिरत्वादेरपूर्वजनकत्व इत्यर्थः । सर्वशब्दानां कार्यमात्रपरत्वे खादिरादिस्वरूपबोधकाभावेनासिद्धेः कथं तेनापूर्वनिष्पत्तिर्बोधनीया । तथा च खादिरो यूपो भवतीत्यादिवाक्यानां विशिष्टयूपस्वरूपपरत्वेन तैर्यूपस्वरूपे सिद्धे तस्यापूर्वनिष्पादकत्वसिद्धिः । तत्सिद्धौ च तदन्यथाऽनुपपत्त्योदाहृतवाक्यानां खादिरत्वादिविशिष्टद्रव्यपरत्वसिद्ध्या यूपादिस्वरूप-सिद्धिरित्यन्योन्याश्रय इति भावः । खादिरत्वादीनामपूर्वार्थत्वमङ्गीकृत्य प्रकृतेऽपि तथाऽस्त्वित्यत आह ॥ अविद्यमानेति ॥ खादिरत्वाद्यभावेऽपूर्वलक्षणफलाभाववत्प्रकृतेऽप्यात्मस्वरूपकर्मकारकाभावेऽ-विद्यमानार्थोपासनया फलाभावादुपासनायाः फलजनकत्वायात्मादिस्वरूपेऽपि तात्पर्यमङ्गीकार्य-

मेवेति भावः ।

### **श्रीनिवासतीर्थीया**

कर्मकारकसत्तया विनोपासनं कथमुपपद्यत इत्यत आह ॥ आरोपिता-कारेणापीति ॥ तदपीति ॥ खादिरत्वाद्यपीत्यर्थः । अपूर्वत्वात् प्रमाणान्तरेणाप्राप्तत्वात् ॥ गृह्यत इति ॥ तथा च तत्र तात्पर्यमस्तीत्याशयः ॥ सममिति ॥ तथा च सत्यज्ञानादिवाक्यस्यापि सकलगुण-क्रियाद्युपेते स्वार्थे उपासनाविषयतया कर्मकारकभूते ब्रह्मण्यपि तात्पर्यमङ्गीकार्यमपूर्वत्वादविरुद्ध-त्वाच्चेत्यर्थः ॥ तत्रेति ॥ खादिरत्वादेरपूर्वजनकत्व इत्यर्थः । सर्वशब्दानां कार्यपरत्वेन खादिरादि-स्वरूपबोधकाभावेनासिद्धतयाऽपूर्वजनकत्वबोधकत्वायोगादिति भावः ॥ फलाभावस्येति ॥ उप-लक्षणमेतत् । विपरीतफलस्य चेत्यादि द्रष्टव्यम् । उक्तं चैतज्जैमिनिनाऽपि । अचेतनासत्यायोग्या-न्यनुपास्यान्यफलत्वविपर्ययाभ्यामिति । अचेतनं नोपास्यं फलाभावात् । असत्यमयोग्यं च नोपास्य-मुक्तफलाभावाद्विपरीतफलसद्भावाच्चेति जैमिनिसूत्रार्थो द्रष्टव्यः ।

### **वाक्यार्थरत्नमाला**

अन्येन प्राप्तेरिति । अपूर्वत्वे प्रमाणान्तराप्राप्तार्थत्वमिति व्याख्यानं सूचयितुमेवमुक्तम् । कस्यचिदिति पार्थिवेत्युक्तोद्धारोऽयम् । तस्य खादिरत्वादौ तात्पर्येति । अनेन तत्र प्रामाण्यस्येत्येतद्विवृतं भवति । अपूर्वानुत्पत्तिरित्यतःपरं तथापीति शेषः । अनुत्पत्तिवदिति षष्ठ्यर्थे वतिः । तत्रापूर्वानुत्पत्तेस्तात्पर्यसाधकत्ववदत्रापि फलानुत्पत्तेरिति योजना । अत्रापि साधकत्वमिति । अपिशब्दः साधकसद्भावमात्रसमुच्चयार्थे न तु विशेषसमुच्चयार्थ इति नानुपपत्तिरिति ज्ञेयम् ।



