+++
title = "२२ वेदाप्रामाण्याक्षेपकानृतत्वादिहेतूनां साधारणदूषणम्"

+++


## प्रत्यक्षवच्च प्रामाण्यं स्वत एवागमस्य हि

**वेदाप्रामाण्याक्षेपकानृतत्वादिहेतूनां साधारणदूषणम्**

***प्रत्यक्षवच्च प्रामाण्यं स्वत एवागमस्य हि***

### **सुधा**

ननु तथाऽपि वेदस्य प्रामाण्यं नोपपद्यते । अनृतव्याघातपुनरुक्तदोषात् ॥ तथा हि ॥ अनृतमप्रमाणं दृष्टम् । यथा विप्रलम्भकवाक्यम् । अनृतश्च वेदः पुत्रकामेष्ट्यनुष्ठानेऽपि फलानुपलब्धेः ॥ व्याहतं चाप्रमाणम् । यथोन्मत्तवाक्यम् । व्याहतश्चायमतिरात्रे षोशिनं गृह्णाति, नातिरात्रे षोशिनं गृह्णाति; उदिते जुहोति, अनुदिते जुहोतीत्यादि ॥ पुनरुक्तं चाप्रमाणम् । पुनरुक्तिश्च वेदे त्रिः प्रथमामन्वाहेत्यादिदर्शनादिति ॥ तदिदमप्ययुक्तम् ।

तथा हि । किं वेदमात्रं पक्षीकृत्यैतैर्हेतुभिरप्रामाण्यं साध्यते उत तदेकदेशम् । नाद्यः । यथा कस्यचित्प्रत्यक्षस्यानुमानस्य वाऽनृतत्वादौ सत्यप्यन्यस्य प्रामाण्यमेवं वेदस्यानृतादिभागपरिहारेण प्रामाण्योपपत्तेः । अन्यथा हेतूनां भागासिद्धिप्रसङ्गात् । द्वितीये त्वास्तां विप्रतिपन्नो वेदभागः । संप्रतिपन्नवेदभागमीमांसा कथमनुपपन्ना ॥ अथ वेदत्वात्तस्यापि वेदभागस्याप्रामाण्यं साधयामीति मन्यसे । तन्न । तथा हि कस्यचित्प्रत्यक्षस्यानुमानस्य वाऽप्रामाण्येऽप्यन्यस्य प्रामाण्यं न प्रत्यक्ष-त्वादिमात्रेण विहन्यते; तथा वेदस्यापि । अन्यथा सर्वप्रत्यक्षानुमानविलयप्रसङ्गः ।

### **वाक्यार्थचन्द्रिका**

वेदप्रामाण्यं विशेषयुक्त्याऽऽक्षिपतोऽपीदमेवानुव्याख्यानमुत्तरमित्याशयेन तदाक्षेपप्रकारमनुवदति ॥ नन्विति ॥ तथाऽपीति ॥ शब्दस्य प्रमाणत्वोपपादनेन तदप्रामाण्य-प्रयुक्ताप्रामाण्यशङ्कानिरसनेऽपीत्यर्थः । प्रामाण्यमविपरीतार्थप्रतिपादकत्वम् । अनृतत्वमयथाभिधानम् । विरुद्धार्थोपस्थापकत्वेन पदयोर्वाक्ययोर्वा सहासंभवो व्याघातः । पूर्वोक्ताभिधानं पुनरुक्तम् । प्रत्येकं चैतेषां हेतुत्वम् । एकवचनं चैकार्थसाधकत्वेन । तत्वनिर्णयटीकायां निरर्थकत्वादीनामन्येषाम-प्रामाण्यहेतुतयोपादानेऽप्यत्रानृतत्वादीनां त्रयाणामेवोपादानं तदप्रामाण्यमनृतव्याघातपुनरुक्तदोषेभ्य इति गौतमसूत्रे त्रयाणामेवोपादानाद्वा निरर्थकत्वस्य व्याघातनिरासकेणापाततः सर्वथा वेति विकल्प-निरासकन्यायेनापाततो नैरर्थक्यमनैकान्तिकं शक्तितात्पर्यापरिज्ञानादर्थाप्रतिपत्तेः सर्वथा नैरर्थक्यमसिद्धमित्येवंरूपेण नैरर्थक्यस्यानृतत्वनिरासकन्यायेन प्रमाणान्तरविसंवादस्य पौनरुक्त्य-निरासकन्यायेन च प्रमाणान्तरसिद्धार्थत्वस्य सुपरिहारत्वात्संवादराहित्यस्य चासिद्धत्वादपूर्वतासंपाद-कत्वेनादोषत्वाच्च पृथगुपादानस्यानावश्यकत्वाद्वा युक्तं, तत्त्वनिर्णयटीकायां तु स्पष्टत्वाय तदुपादान-मिति । अत एव तत्रानृतत्वादिदोषपरिहारातिदेशादिना नैरर्थक्यादिनिरास इति द्रष्टव्यम् । व्याप्ति-पक्षधर्मताशून्यत्वान्नैतेषामप्रामाण्यहेतुत्वमित्यत आह ॥ तथा हीति ॥

बौद्धमते उदाहरणोपनययोर्द्वयोरेवावयवत्वात्तथैवोदाहरति ॥ अनृतमित्यादिना ॥ वेदः ‘‘पुत्रकामः पुत्रेष्ट्या यजेत’’ इत्यादिः ॥ अतिरात्र इत्यादि ॥ ज्योतिष्टोमसंस्थाविशेषोऽतिरात्रः । षोडशी ग्रहविशेषः । तत्र पूर्ववाक्यविहितं ग्रहणमुत्तरवाक्ये प्रतिषिध्यते । उपदेशातिदेशाभ्यां सोमे आज्यभागप्राप्तेरभावेन प्रतिषेधपर्युदासयोरसंभवात्सोमस्य यथाऽज्यभागौ न कर्तव्यौ तथा पशावपीति न सोम इत्यस्य न पशावित्येतदर्थवादत्वेऽपि प्रकृते पूर्ववाक्येनैव प्राप्त्याऽप्राप्तेरभावादप्राप्तविषयक-विधेरेवार्थवादत्वेन नातिरात्र इत्यस्य नार्थवादता । सामान्यविषये विधौ विशेषविषयो नञ् पर्युदास-रूपेण विधिवाक्यशेष इति यजतिषु येयजामहङ्करोति नानुयाजेषु येयजामहङ्करोतीत्यादावनुयाज-व्यतिरिक्तयजतिषु येयजामहङ्करोतीत्यर्थनिष्पत्त्याऽनुयाजेषु येयजामहस्याविहितत्वादेव विहितप्रतिषेध-त्वाभावेन नानुयाजेष्वित्यस्य पर्युदासत्वेऽपि प्रकृते विधिनिषेधयोरुभयोरपि विशेषविषयकत्वेनातिरात्र-व्यतिरिक्तेऽतिरात्रे षोडशिनं गृह्णातीत्यर्थानुपपत्त्या पर्युदासासंभवात्पूर्ववाक्यविहितप्रतिषेधरूपत्वमेव नातिरात्र इत्यस्य वक्तव्यम् । तथा च व्याहतिरिति भावः । विधिनिषेधयोर्व्याघातमुदाहृत्य विध्योरेव व्याघातमुदाहरति ॥ उदित इति ॥ अग्निहोत्रं जुहोतीति वाक्यविहितहोमानुवादेनैकं वाक्यमुदितं कालं विधत्ते । अपरमनुदितम् । न चैक एव होमस्तदा तदा शक्यः कर्तुम् । न च कालरूपगुणानुरोधेन प्रधानीभूतहोमानुवृत्तिर्युक्ता । न चोदितादिवाक्ये होमाभ्यासः श्रूयते । अतः परस्परव्याघाताद-प्रामाण्यमेवेति ।

अत्र वात्स्यायनीयभाष्ये उदिते होतव्यमनुदिते होतव्यं समयाध्युषिते होतव्यमिति विधाय श्यामोऽ-स्याहुतिमभ्यवहरति य उदिते जुहोति शबलोऽस्याहुतिमभ्यवहरति योऽनुदिते जुहोति श्यामशबलौ वा स्याहुतिमभ्यवहरतो यः समयाध्युषिते जुहोतीति वेदः स्वयमेव व्याहरतीत्युदितहोमादिविधिवाक्यानां निन्दाभिर्व्याघात इत्युक्तम् । तद्वार्तिके चाग्निहोत्रं जुहोतीति विधिवाक्यस्योदितादिहोमकाल-निन्दावाक्यैर्व्याघातः । उदितादिहोमकालानां निन्दया प्रतिषेधादन्यकालस्य चाभावादित्युक्तम् । तदुभयानुसारेणादिपदेन निन्दावाक्यानामग्निहोत्रविधायकवाक्यस्य च ग्रहणम् । परिहारदशायां वाक्यद्वयग्रहणेन विधिनिन्दावाक्यद्वयग्रहणं व्याख्येयम् । एवं चातिरात्र इति श्रौतविधिनिषेध-योरुदाहरणम् । उदित इति तु निन्दायाः प्रतिषेधव्याप्तत्वाद्विधिनिन्दालैङ्गिकप्रतिषेधयोरुदाहरणमिति द्रष्टव्यम् । यद्वोदितानुदितवाक्ययोर्विरोधत्वेऽप्युक्तरीत्या साक्षाद्य्वाघातसंभवे तद्भाष्यकारीयं विधिनिन्दा-लैङ्गिकप्रतिषेधयोर्व्याघातव्युत्पादनमयुक्तम् । वार्तिककारीयं (भाष्यकारीय) तद्य्वुत्पादनं त्वत्यन्ता-युक्तम् । उदितादिकालानां निन्दया प्रतिषेधेऽपि मध्याह्नापराह्णसायाह्नादिकालानामप्रतिषिद्धत्वेन नाग्निहोत्रविधिवाक्यस्य कालविशेषनिषेधपरवाक्यैर्व्याघातः । न चोदयानन्तरभाविकालस्यैवोदित-कालत्वान्मध्याह्नादीनामप्युदितकालत्वेन प्रतिषेधविषयत्वमेवेति वाच्यम् । मध्याह्नादिषूदितव्यवहारा-भावेनोदयाव्यवहितोत्तरकालस्यैवोदितशब्देनोक्ततया तेषु प्रतिषेधाप्रसक्तेः । एवं च पक्षद्वयस्यायुक्त-त्वादेवोक्तरीत्या व्याघातोपपादनमभिप्रेत्योदितानुदितवाक्ययोरेवोपादानमिति द्रष्टव्यम् । आदिपदेन चैवंजातीयकवाक्यान्तरस्याकाशादिसादित्वानादित्वप्रतिपादकवाक्यान्तरस्योपादानम् । अत एव च वक्ष्यति ॥ यथा चासिद्धिस्तथा सूत्रकृदेव वक्ष्यतीति ॥ पुनरुक्तिश्चेति ॥ प्रथमोत्तमयोस्त्रिरभिधानेन पुनरुक्तत्वम् ॥

भागासिद्धिं वक्तुं प्रत्यक्षवच्चेति मूलं यथा तत्सूचकं भवेत्तथा योजयति ॥ नाद्यो यथेति ॥ अनृतादिभागपरिहारेणेति भागासिद्धेर्मूलसूचितत्वसूचनम् । अत्र दृष्टान्तकथनमुपपत्तिसंभावकत्वेन । प्रामाण्योपपत्तेर्नाद्यः सर्वपक्षीकरणपक्षो नेत्यन्वयः । एवं मूलं व्याख्याय तत्सूचितं दूषणमभिनयेन वक्तुमाह ॥ अन्यथेति ॥ सर्ववेदपक्षीकरण इत्यर्थः । यद्यप्यत्र क्वचिदनृतत्वादिना वेदमात्रा-प्रामाण्यसाधने सर्वत्रानृतत्वेन वा तत्साधने प्रत्यक्षादेरपि तत एव तत्साधनसौलभ्यात्सर्वप्रत्यक्षानुमान-विलयप्रसङ्गेनोत्तरत्रेवात्राप्याभाससमानयोगक्षेमत्वं वक्तुं शक्यं तथाऽपि वक्ष्यमाणरीत्या सुज्ञानत्वाद्-दृष्टान्तोक्तिमात्रेण तत्सूचनसंभवादन्ते तदुक्तेः सर्वशेषत्वाच्चात्र तदनुक्तिः ॥ द्वितीये त्विति ॥ प्रकृत-मीमांसाप्रवृत्तिप्रतिबन्धकत्वाभावात्तत्साधनमारम्भासङ्गतमिति भावः ॥ अथेति ॥ अयमथशब्दः शङ्कार्थक आनन्तर्यार्थकश्च । अनृतत्वादिना वैदिकदेशेऽप्रामाण्यानुमानानन्तर्यं च तदर्थः । एवं च दृष्टान्तसिद्धिः सूचिता भवति । तथा च नासङ्गतिरिति भावः । अत्रापि विवक्षितं दूषणं वक्तुं तथा मूलं योजयति ॥ यथा हीति ॥ दृष्टान्तोक्तिबललब्धमर्थमभिनयेनाह ॥ अन्यथेति ॥

### **परिमल**

ननु तथापीति ॥ शब्दस्यार्थेन स्वाभाविकसंबन्धेऽनाप्तवाक्याद्विशेषे च सत्यप्यनुमानाद्बहिर्भावेऽपीत्यर्थः ॥ अतिरात्र इति ॥ ज्योतिष्टोमस्याग्निष्टोमात्यग्निष्टो-मोक्थ्यषो(ड)श्यतिरात्राप्तोर्यामवाजपेयभेदेन सप्त संस्थाः । तत्रातिरात्रसंज्ञके ज्योतिष्टोमयागे षोडशिनामकं सोमपात्रं गृह्णातीति किञ्चिद्वाक्यम् । न गृह्णातीत्यपरम् । अहोरात्रप्रकरणे शाखाभेदेन उदिते जुहोति अनुदिते जुहोतीतिवाक्यद्वयं श्रुतम् । त्रिः प्रथमामिति दर्शपूर्णमासप्रकरणे पञ्चदश सामिधेनीर्विधाय एकादश ऋचः पठित्वा त्रिः प्रथमामन्वाह त्रिरुक्तमां ताः पञ्चदश संपद्यन्त’ इति श्रुतम् । प्रथमां प्रथमपठिताम् ऋचं त्रिरनुवदेदित्यर्थः ॥ अन्यथेति ॥ अनृताननृतादिरूपोभय-विधवाक्यपक्षीकारेऽनृतत्वादिहेतूतां भागासिद्धिरित्यर्थः ॥

### **यादुपत्यम्**

अतिरात्रे षोडशिनमिति ॥ ज्योतिष्टोमसंस्थास्वतिरात्राख्यैका संस्था । षोडशी नामा षोडशाक्षरार्धर्चवच्छस्त्रविशेषः । नन्वयं नानुयाजेष्वित्यत्रेव पर्युदासो वा, न तौ पशौ करोतीत्यत्र न सोम इतिवदर्थवादो वाऽस्तु, न प्रतिषेधः । अतो न व्याहतिरत्रेति चेत् । मैवम् । न तावदयं पर्युदासः । पर्युदासो हि भवन् अनतिरात्रे गृह्णाति षोडशिनमिति स्यात् । अषोडशिनमतिरात्रे गृह्णातीति वा । प्रकारान्तराभावात् । पक्षद्वयेऽप्यतिरात्रे षोडशिनो विधानानर्थक्यात् । नाप्ययमर्थवादः । पूर्ववाक्य-प्राप्त्याऽर्थप्रतिषेधरूपत्वे संभवत्यर्थवादत्वकल्पनायोगात् । वाक्यस्य विधिनिषेधरूपत्वासंभवे ह्यर्थ-वादत्वं कल्प्यम् । न सोमेऽध्वर इत्यत्र त्वर्थवादत्वमेव । दर्शपूर्णमासयोराज्यभागावग्नीषोमाभ्यां यजतीत्याज्यभागौ विधाय तौ न पशौ करोतीति निषिध्य पश्चान्न सोमेऽध्वर इति श्रूयते । अयं च न पर्युदासः प्रतिषेधो वा संभवति । सोमस्योपदेशातिदेशाभ्यामाज्यभागप्राप्त्यभावात् । तस्मान्न पशावित्यस्यायमर्थवादः । यथा सोमस्याज्यभागावेवं पशावपीति । इत्थं महाभागावाज्यभागौ सोमेऽक्रियमाणौ तावत्र पशौ न क्रियेते इति स्तुतिरूपत्वसंभवात् । अत्र चाप्राप्तिसद्भावात्प्रतिषेध-त्वमेव । ततश्च व्याहतिः । न च व्याहतिभयात्प्रतिषेधत्वासंभवेऽर्थवादरूपत्वमेवाश्रयणीयमिति वाच्यम् । अर्थवादत्वेऽपि व्याहतिसाम्यात् । अपशवो वाऽन्ये गोऽश्वेभ्य इत्यत्र पश्वन्तरनिषेधेन गवा-मश्वानां च स्तुतिर्दृष्टा । इह तु स्तुत्यस्तावकयोरेकविषयत्वेन षोडशिनिषेधेन षोडशिन एव स्तुतौ स्पष्टव्याहतिः । अतो विकल्पेन प्रतिषेधकत्वमेव वरमाश्रयितुमिति सिद्धान्तितं मीमांसकैः । न च तद्युक्तम् । विकल्पस्याष्टदोषदूषितत्वात् । अतो व्याहतत्वेनाप्रामाण्यमेवेत्याशयात् ॥

उदिते जुहोतीति ॥ पूर्वं विधिनिषेधयोर् व्याघात उक्तः । अत्र तु विध्योरेवेति ज्ञातव्यम् ॥ त्रिः प्रथमामिति ॥ अत्रादिपदेन त्रिरुत्तमामित्यस्य ग्रहणम् । उत्तमाम् अन्तिमाम् । अत्र प्रथमोत्तम-ऋचोरावृत्तिं स्वयमेव वेदो विदधातीति पौनरुक्त्यमिति भावः । यथा कस्यचिदित्यादेरयमर्थः । अत्र वेदत्वसामानाधिकरण्येन कुत्रचित्साध्यसिद्धेरुद्देश्यत्वेऽनृतादिभागे हेतूनां पक्षधर्मताबलेनोद्देश्यसाध्य-सिद्धेर्जायमानत्वेन तत्र भागासिद्धेरप्रतिबन्धकत्वेऽपि सर्ववेदाप्रामाण्यासिध्द्याऽर्थान्तरता । अन्यथा वेदत्वावच्छिन्ने सर्वत्र साध्यसिद्धेरुद्धेश्यत्वे तदवच्छिन्ने सर्वत्र हेतूनां पक्षधर्मताया उक्तरूपसाध्य-सिद्ध्युपपादिकाया अभावेन भागासिद्धिप्रसङ्ग एव दोष इति । केचित्तु अनृतादिनिष्ठधर्मविशेषत्वस्य हेतुत्वेऽर्थान्तरता । अन्यथाऽनृतत्वादेरेव हेतुत्वे भागासिद्धिप्रसङ्ग इत्याहुः । वस्तुतस्तु किं वेदमात्रं पक्षीकृत्येत्यत्र न प्रतिज्ञाविषयत्वरूपं पक्षत्वं विवक्षितं किन्तु विमतिविषयत्वरूपम् । तथा किं वेदमात्रेऽप्रामाण्यविमतिदशायामेतैर्हैतुभिरनृतादिवेदभागानेव प्रतिज्ञायां निर्दिश्याप्रामाण्यं साध्यते अत तदेकदेशे तद्विमतिदशायाम् । आद्ये सामान्ये विप्रतिपत्तौ विशेषे तत्साधनेऽर्थान्तरता । अन्यथाऽ-र्थान्तरतापरिहाराय सर्वस्यापि वेदस्य प्रतिज्ञायां निर्देशे भागासिद्धिप्रसङ्ग इति योज्यम् ॥

### **श्रीनिवासतीर्थीया**

तथाऽपि शब्दस्यार्थेन स्वाभाविकसंबन्धेनाप्तवाक्याद्विशेषे च सति अनुमानाद्बहिर्भावेऽपीत्यर्थः ॥ अनृतत्वादौ सत्यपीति ॥ विसंवादादौ सत्यपीत्यर्थः ॥ अन्यथेति ॥ अनृतादिभागस्य तद्य्वतिरिक्तस्यापि वेदभागस्यानृतत्वादिहेतुभिरप्रामाण्ये साध्ये भागासिद्धिप्रसङ्ग इत्यर्थः ॥ साधयामि इति ॥ अनृतादिभागदृष्टान्तेनेति शेषः ॥

### **वाक्यार्थरत्नमाला**

मूले वेदाप्रामाण्यशङ्कनमपि न्यायसूत्रभाष्याद्यनुसारेण क्रियत इति तट्टीकापि तन्न्यायवाचस्पत्याद्यनुसारेण प्रवृत्ता । अतो निबन्धाद्यनुसारेण सा व्याख्यायते । अनृतत्वम् अयथार्थप्रतिपादकत्वम् । अप्रामाण्यमपि तदेवेति साध्याविशेषशङ्कावारणायाप्रामाण्यमर्थस्या-प्रत्यायकत्वमिति न्यायवार्तिके व्याख्यानात् तट्टीकायां च अविपरीतस्येति न्यायवाचस्पतिमिश्रैः पूरणात् तदनुसारेणाभावप्रतियोगिप्रामाण्यमेव निरूपयति प्रामाण्यमविपरीतेति । प्रामाण्याभावरूपमप्रामाण्यं त्वविपरीतार्थाप्रतिपादकत्वमिति स्पष्टमेवेति नोक्तम् । न च विपरीतार्थाप्रतिपादकत्वमिति च वक्ष्यति । एतेनानृतत्वसमकक्ष्यतया साध्यभूताप्रामाण्यस्यैव निर्वचनीयत्वे सति प्रामाण्यनिर्वचनमसङ्गतमिति शङ्कानवकाशः । सहासम्भव इति । सहप्रयोगानर्हत्वमित्यर्थः । पूर्वोक्तेति । एकेनैवैकं प्रत्येवेति शेषः । अनृतत्वादेरेकैकस्याप्रामाण्याव्यभिचारादाह प्रत्येकं चेति । तर्हि दोषेभ्य इति बहुवचनप्रसङ्ग इत्यत आह एकवचनं चेति । निबन्धाद्यनुसारेणाधिकं ज्ञेयम् । एतद्ग्रन्थस्य ग्रन्थान्तरविरोधं परिहरति तत्त्वनिर्णयेति । निरर्थकत्वादीनामिति । आदिपदेन निरर्थकत्वोपरिश्रुतयोः प्रमाणान्तरसिद्धार्थत्वसंवादराहित्ययोरिव सिद्धान्ते अनृतत्वपदार्थतया शङ्किष्यमाणप्रमाणान्तरविसंवादस्यापि ग्रहणम् । अत एवाग्रे तस्याप्यति-देशेन निरासं वक्ष्यति अप्रामाण्येति । अप्रामाण्यं चाविपरीतार्थाप्रतिपादकत्वं सर्वहेतुसाधारणं प्रागुक्तं ज्ञेयम् । उपादानं युक्तमित्यन्वयः ।

युक्तत्वे उपायद्वयाभिधानं तदप्रामाण्यमित्यादि । तर्ह्युक्तटीकायामपि त्रयाणामेवोपादानं स्यादित्य परितोषादुपायान्तरमुक्तं व्याघातेत्यादिना । इह टीकायां व्याघातनिरासकेनेत्यतः पूर्वं निरर्थक-त्वस्येत्यधिकम् । हेतूपादानमुखेन दूषणातिदेशलिखनाय प्रवृत्तेन प्रथमतो निरर्थकत्वस्येति लिखित्वापि दूषणातिदेशमुखेनैव हेतूपादानं करिष्यामीति भावेन पुनर्नैरर्थक्यस्येति लिखितत्वात् । तथैवोत्तरत्रापि क्रमोऽनुसृतः । अत एव मूलकोशे प्रमाणान्तरविसंवादस्येति षष्ठ्यन्तस्य प्रथमलिखनेऽपि तदुपरि द्वितीयोऽङ्कोऽनृतत्वनिरासकेत्याद्युपरि च प्रथमोऽङ्को निक्षिप्तः । संवादराहित्यांशे तु मूलोक्तदूषणाति-देशाभावात् तत्त्वनिर्णयटीकोक्तरीत्या स्वयमेव तद्दूषणोपदर्शनाय पृथगेव तदुपादानपूर्वकमसिद्धत्वादि-दूषणकथनमिति न दोषः । ननु तथापि त्रयाणामेवोपादाने हेत्वन्तरभूतं यत्पृथगुपादानस्यानावश्यकत्वं तत्र व्याघातेत्यादिनोक्तहेतुर्न सङ्गतः । निरर्थकत्वादिनिरासस्यान्यथासिध्या पृथगनिरासोपपत्तिरिति तदुक्तहेतोः पृथङ्निरासाभावानुपपत्तिपरिहारकतया पृथगुपादानावश्यकत्वाभावहेतुत्वाभावादिति चेन्न । तन्निरासावश्यकत्वाभिप्रायेणैव पृथक् तदुपादानस्याशङ्काविषयत्वेन तदनुसारेण पृथङ्निरासस्या-नावश्यकतया पृथगुपादानस्याप्यनावश्यकत्वादिति हृदि कृत्वैव व्याघातेत्यादेरुक्ततया तन्निरा-सानावश्यकत्वस्य पृथक्तदुपादानावश्यकत्वे हेतुत्वोपपत्त्या सङ्गतत्वात् । विकल्पनिरासकेति । विकल्पपूर्वकं तन्निरासको यो न्यायः प्रकारस्तेनेत्यर्थः । व्याघातनिरासकेत्युक्तया व्याघातत्वपुरस्कारे-णैवोक्तन्यायातिदेश इति भ्रान्तिः स्यात् तां वारयितुं सामान्यातिदेशोऽयं निरर्थकत्वपुरस्कारेण तूपादानं कार्यमित्याशयेनातिदिश्यमानन्यायस्वरूपमाह आपाततो नैरर्थक्यमित्यादि । तत्त्वनिर्णयटीकोक्तं हेतुमाह शक्तीति । आपातत इत्यादिनैव किं वाक्यद्वयमित्यादिना प्रथमत उक्त तन्निरासप्रकारान्तरस्य नायमतिदेश इति सूचितम् । नैरर्थक्यस्येत्यस्य सुपरिहरत्वादित्युत्तरेणान्वयः । अनृतत्वनिरासकेति । अत्राप्यर्थशून्यत्वस्यायथार्थप्रतिपादकत्वरूपत्वेऽप्रामाण्यस्यापि तद्रूपत्वेन हेतोः साध्याविशिष्टतेति प्रथममुक्तदूषणस्य नातिदेशोऽभिप्रेतोऽपि तु अप्रामाण्यमविपरीतार्थाप्रतिपादकत्वमनृतत्वं तूक्तरूप-मेवातो न साध्याविशिष्टतेति पराभिसन्धिनिराकरणार्थं यन्मूले दूषणमुक्तं न चानृतत्वमेकदेशेऽपी-त्यादि । तद्दूषणस्य बोधकवेदे प्रामाण्यस्येत्याद्युत्तरटीकोक्तप्रकारेणोपपाद्यस्य न विलक्षणत्वादिति सूत्रोक्तन्यायरूपस्यैवातिदेशः ।

ननु तत्त्वनिर्णयटीकायां प्रमाणान्तरविसंवादस्यानृतत्वपदार्थतया शङ्कनेऽपि नानृतत्वादि-समकक्ष्यतया स्वातन्त्र्येण उपादानमस्तीति तस्य तत्समत्वे नेहोपादानायोगः । नापि तस्योक्त-न्यायातिदेशेन निराकरणं सम्भवति । तथाहि । उक्तन्यायप्रवृत्तिर्हि बोधकवेदे प्रामाण्यस्येत्याद्युत्तर-टीकाप्रकारेणाविपरीतार्थाप्रतिपादकत्वरूपाप्रामाण्ये हेतुभूतमयथार्थ-प्रतिपादकत्वमसिद्धम् । तत्साध-कत्वाभावात् । न च कृतायामपि पुत्रेष्टावित्यादिनोक्तः फलव्यभिचार एव तत्साधकः । प्रमाणत्वेन निश्चिते वेदे तस्य सामग्रीवैकल्यप्रतिबन्धकसद्भावाभ्यामन्यथासिद्धत्वेन तत्साधकत्वानुपपत्तेः । तथा च फलविसंवादस्यान्यथासिद्धतया तेन पुत्रकामादिवाक्येऽयथाभिधानसिद्धेरयोगादयथार्थप्रतिपादकत्व-रूपस्याप्रामाण्यहेतोरसिध्या तेनोक्ताप्रामाण्यासिद्धिरित्येवंरूपा वाच्या । अत एव नविलक्षणत्वाधि-करणीयतत्त्वप्रकाशिकायां पूर्वपक्षावसरे कारीर्या यजेत वृष्टिकाम इत्यादिश्रुतेः कारीर्याद्यनुष्ठानेऽपि वृष्ट्याद्यदृष्ट्या अविद्यमानाभिधायकत्वात् । अविद्यमानाभिधायकानां च पाशुपतादिस्मृतिवदप्रामाण्य-नियमादिति अप्रामाण्यहेतुभूतायथाभिधानहेतुतया फलविसंवादवर्तिनः । तन्निरासश्चान्यथासिध्या कृतः । तथा चोक्तरीत्या फलव्यभिचाररूपप्रमाणान्तरविसंवादस्य निरासोऽनृतत्वनिरासे पर्यवसन्नस् तत्कथं तन्निरासन्यायेन प्रमाणान्तरविसंवादस्य निरास इत्युक्तिः । अस्य न्यायस्य अत्रोपदेशाद् अतिदेशोक्तिश्च अयुक्तेति चेन्मैवम् । यथा ह्ययथाभिधानरूपानृतत्वस्य साक्षादेव अविपरीतार्थाप्रतिपादकत्व-रूपाप्रामाण्ये साधकता एवमेव प्रमाणान्तरविसंवादपदोक्तफलव्यभिचारस्याप्यविपरीतेत्युक्ताप्रामाण्यं प्रति साक्षादेव हेतुत्वं विवक्षित्वा यदा प्रयोगस्तदाऽनृतत्वपदार्थतयोक्तटीकाशङ्कितरूपादतिरिक्तः परम्परया प्राप्तप्रागुक्तफलविसंवादरूपाच्चातिरिक्त एव फलविसंवादो लभ्यत इति तस्यैवानृत-त्वादिसमकक्ष्यतया स्वातन्त्र्येणोपादानस्य विवक्षितत्वान्नाद्यो दोषः । नाप्यतिदेशेन तन्निराकरणानु-पपत्तिरूपो द्वितीयो दोषः । उक्तरीत्या न विलक्षणत्वाधिकरणोक्तन्यायस्य परम्परया प्राप्त तद्विसंवाद-निरासेऽनृतत्वनिरास एव पर्यवसानादेव तन्न्यायेन स्वातन्त्र्येणानृतत्वादिसमकक्ष्यतया प्राप्तप्रमाणान्तर-विसंवादस्यापि निराकरणोपपत्त्या तथोक्तेरुपपन्नत्वात् । अत एवोपदेशस्योक्तपरम्परागते प्रमाणान्तरविसंवादे प्राप्त्या स्वतन्त्रे तस्मिन्नतिदेशोक्तेर्युक्तत्वात् तृतीयदोषोऽपि न । यदि चाप्रामाण्यस्यायथाभिधायकत्वरूपत्वपक्षे तद्रूपानृतत्वेन तत्साधने प्राप्तसाध्याविशेषपरिहाराया-विपरीतेत्यादिविवक्षाया आवश्यकत्वेऽपि व्याघातादिहेत्वन्तरेणाप्रामाण्यसाधने साध्याविशेषप्रसङ्गा-भावादप्रामाण्यस्यायथाभिधानरूपत्वस्यैव प्राप्तिस्तदा फलविसंवादेनापि तस्य साक्षादेव साधनपक्षस्य प्रसक्तेस्तत्पक्षे च न विलक्षणत्वाधिकरणोक्तप्रकारप्रविष्टफलविसंवादातिरिक्त एव स्वतन्त्रः फल-विसंवादः प्राप्नोतीति तन्निरासेऽनृतत्वनिरासकन्यायातिदेशोक्तिर्युक्तैव । एतेनाविपरीतेत्यादिरूपा-प्रामाण्यपक्षे फलविसंवादस्य साक्षाद्धेतुत्वोक्तिरपि उदाहृततत्त्वप्रकाशिकायामेवोत्तरत्र विद्यमानाया फलव्यभिचारेऽपि नाप्रामाण्यमित्यादिकोक्तिस्तद्वत्परम्परापर्यवसन्नेति निरस्तम् । फलविसंवादे हेतौ कृतेऽप्रामाण्यस्यायथार्थाभिधानरूपतया परम्परानवकाशात् । प्रमाणान्तरविसंवादोऽनृतत्वमिति चेदित्येतत्तत्त्वनिर्णयटीकाया अप्ययमेवाभिप्रायः । यथा चैतत्तथा तट्टीकाव्याख्यानप्रपञ्चे अस्माभिरुप-पादितमिति सकलमकलङ्कम् । प्रमाणेन विसंवादो यष्टीकायामुदाहृतः । तत्स्वरूपं यथाबुद्धि विवृतं बुधतुष्टये ॥

संवादराहित्यस्य चेति । सजातीयसंवादराहित्यस्येत्यर्थः । वेदसमानविषयकत्वे सति तत्प्रामाण्यग्राहकत्वं संवादस्य सजातीयत्वम् । तत्समानविषयकत्वाभावे सति तत्प्रामाण्यग्राहकत्वं च विजातीयत्वमिति ब्रह्मसूत्रप्रामाण्यसमर्थनपराप्तवाक्यतयेत्यादिभाष्यमूलटीकायामेवोक्तम् । असिद्ध-त्वादिति । अग्निर्हिमस्य भेषजमित्यादेः संवाददर्शनेन भागासिद्धत्वादित्यर्थः । सर्वसङ्ग्रहाय दूषणान्तर-माह अपूर्वतेति । उक्तं च तत्त्वनिर्णयटीकायां किमयथार्थत्वादेवात्र संवादो नास्ति । उत तस्यार्थस्य तदेकप्रमाणकत्वादितीति भावः । तर्हि तत्त्वनिर्णयटीकायामपि नैरर्थक्यादेः पृथगाशङ्कानिरासयोरयोग इत्यत आह तत्त्वनिर्णयेति । स्पष्टत्वायेति । स्पष्टं तन्निरासप्रतिपत्त्या शिष्यसमाधानायेत्यर्थः । अन्यथा अत्रोक्तातिदेशेन तन्निरासाय प्रवर्तमानशिष्याणां श्रमः स्यादिति भावः । किमेवं कल्पनया । अनृतत्वादिवत्पृथङ्न्यायनिवर्त्यत्वाभिप्रायेणैवाशङ्का तट्टीकायां पूर्वपक्षे कृतेति किं न स्यादित्यत आह अत एवेति । अनृतत्वेति । अनृतत्वस्य प्रमाणान्तरविसंवादरूपतायास्तत्र शङ्कने न तन्निरासायैव सर्वथा प्रमाणविसंवाद उतान्यनिमित्तक इति निराकरणेन तन्न्यायातिदेशस्यैव नैरर्थक्यनिरासाय प्रवर्तनेन च तथोक्तेरुपपत्तेः । एतेन तत्रापातत इत्युक्तया व्याघातनिरासकन्यायातिदेश इति शङ्कानिरासः । शक्तितात्पर्या-परिज्ञानरूपनिमित्तस्य वैगुण्यादिस्थानापन्नतयोक्तेः । पुनरुक्तयादिनिरासकन्यायातिदेशे तु न विवादः । अनृतत्वादिर्यो दोष इति दोषत्वोक्तिस्तु दोषेभ्य इति सूत्रानुसारेणेति ज्ञेयम् । व्याप्तिपक्षधर्मतेति । उत्तरत्रोदाहरणोपनयात्मकपरार्थानुमानेन व्याप्तिपक्षधर्मतोपेततयाऽनृतत्वादिलिङ्ग-प्रतिपादनात्तद्व्यावर्त्यतयेयं शङ्केति ज्ञेयम् ।

अनृतश्च वेद इत्यत्रत्यं वेद इत्येतदनूद्य तत्पदसङ्ग्राह्यपुत्रकामेत्युत्तरमूलानुसारेणाह वेद इत्यादिना । आदिना वृष्टिकामः कारीर्या यजेतेत्यादिग्रहः । पुत्रकामेष्टीति मूलमुपलक्षणमिति चानेन सूचितम् । अत एवोत्तरत्रातिरात्र इत्यादेरिवात्र वाक्यविशेषोपादानं कुतो न कृतमिति शङ्काऽप्यनवकाशा । पुत्रकामेष्टी-त्युत्तरमूलादेव वाक्यविशेषलाभात् । यद्यपि न्यायवार्तिकादावुदितहोमादिवाक्यानामेव व्याघातो-दाहरणतया प्रतिपादनमस्ति तथाप्यतिरात्रे षोडशिनं गृह्णातीत्यादावपि व्याघातविचारस्य पूर्वमीमांसायां दशमाष्टमपादे करणादन्यत्रापि व्याघातमाशङ्क्य विकल्पाश्रयणेन साधुत्वव्युत्पादनाच्चेदमप्युदाहरण-मस्त्विति भावेनाऽतिरात्र इत्यादिवाक्यमप्युदाहरति अतिरात्रे षोडशिनमिति मूले । संस्थाविशेष इति । समन्वयाधिकरणचन्द्रिकाऽवलोक्यास्ति । ग्रहविशेष इति । सोमपात्रविशेषः । नन्वयं व्याघातविषयो न भवति । न तौ पशौ करोति न सोम इत्यत्र न सोम इत्यस्य न पशावित्येतदर्थवादत्ववन्नातिरात्र इत्यस्यापि किञ्चिदर्थवादत्वोपपत्तेः । यद्वा नानुयाजेष्विति वाक्यस्येवातिरात्रभिन्न इत्येवं पर्युदासा-श्रयणेन विधिवाक्यशेषत्वस्यैव सम्भवात् । तथा चास्योदाहरणमयुक्तमित्यतोऽतिरात्र इत्यादिस्थले अर्थवादत्वाद्यसम्भवं प्रतिपाद्य व्याघातस्थलत्वं समर्थयते तत्र पूर्ववाक्येति । अनेनातिरात्र इति पूर्ववाक्यविहितस्य ग्रहणस्य नातिरात्र इत्यनेन निषेधाद्व्याघात एवात्र प्रकारान्तरेणेति प्रतिज्ञा कृता । तामुपपादयितुमर्थवादत्वासम्भवं तावदुपपादयति उपदेशेति । सोमे तावदाज्यभागयोरुपदेशो नास्ति । सोमस्य विकृतित्वाभावेन तत्रातिदेशतोऽपि आज्यभागयोर्न प्राप्तिरित्यर्थः । तत्र प्रतिषेधेति । प्राप्तस्यैव निषेधौचित्येन सोम इत्यस्य चाप्राप्ताज्यभागप्रतिषेधत्वमनुपपन्नम् । तथा सोमेऽप्राप्तत्वादेव सोमभिन्ने पशावाज्यभागौ न करोतीत्येकवाक्यतया योजनोपयोगिपर्युदासत्वं च न सम्भवतीत्यर्थः । अर्थवादत्व-प्रकारप्रदर्शनं सोमस्य यथेत्यादि । आप्त्यभावेऽप्यर्थवादत्वमस्त्विति शङ्कमानं प्रत्याह अप्राप्तेति । नानुयाजेष्वित्येतत्साम्यासम्भवमप्याह सामान्यविषय इति । अत्र च यजतिष्वित्यादौ नानुयाजे-ष्वित्यस्य पर्युदासत्वेऽपि प्रकृत इत्यादि पर्युदासासम्भवादिति सम्बन्धः । नानुयाजेष्वित्यादौ पर्युदासत्वाश्रयणे हेत्वभिधानं नानुयाजेष्वित्यादेः प्रतिषेधत्वाभावेनेत्यन्तम् । अप्राप्तस्य च प्रतिषेधायोग इति भावः । पर्युदासत्वे एकवाक्यताप्रकारप्रापकवचनपूर्वकं तत्प्रकारप्रदर्शनं सामान्येत्यादि-निष्पत्त्येत्यन्तम् । यत्र सामान्यविषयको विधिरस्ति । निषेधश्च विशेषविषयकः । तथाविधस्थले निषेधवाक्यगतस्य नञः पर्युदासार्थतामाश्रित्य विधिवाक्यशेषत्वमेवाश्रीयते न तु स्वतन्त्रविधित्वमिति यत इत्यर्थः । अनुयाजव्यतिरिक्तेति । प्रकृतौ तावद्देवं बर्हिर् देवो नराशंसः । देवोऽग्निः स्विष्टकृदित्येवं-रूपानुयाजत्रयातिरिक्तयजतिषु समिदादिपञ्चप्रयाजप्रधानयागादिषु ये यजामहं करोतीत्यर्थेत्यर्थः ।

प्रकृत इति । अतिरात्रवाक्य इत्यर्थः । तथा चातिरात्र इत्यादिवाक्ययोरेकवाक्यताप्रापक-सामान्यविषय इत्यादिन्यायाप्रवृत्त्यातिरात्रव्यतिरिक्त इत्यादिरूपेणार्थानुपपत्तिरित्यर्थः । दशमीयाष्ट-मपादस्थशिष्टात्तु प्रतिषेध इति सूत्रे निर्णीतं प्रमेयं प्रथमाध्यायप्रथमपादीय ‘यद्यपि स्याद्द्विधिस्पृष्टे निषेधो नैव तादृशः । विज्ञायते ह्यनर्थत्वं षोडशिग्रहणादिवदि’ति वार्तिकोक्तप्रमेयं चानुसृत्य स्पष्टनीयमेतत् । नानुयाजेषु ये यजामह इतीति । नन्वमावास्यायां पितृभ्यो दद्यादिति वाक्यस्येव रात्रौ श्राद्धं न कुर्वीतेत्यस्य निषेधवाक्यस्यापि पृथक्क्रियायुक्ततया पर्युदासाङ्गीकारे क्रियान्तरानन्वयप्रसङ्गेन ब्राह्मणेभ्यो दधि दीयतां कौण्डिन्याय न दातव्यमित्यादाविव प्रतिषेधत्वमेवेति दृष्टतया यजतिवाक्यसन्निहित-नानुयाजवाक्ये पृथक्क्रियाराहित्यपक्षे एकवाक्यत्वेनानुयाजव्यतिरिक्तेति पर्युदाससम्भवेऽपि ये यजामहं करोतीति वाक्यशेषाङ्गीकारे एकवाक्यत्वायोगेन पर्युदासासम्भव इति चेत् । न । अभिप्रायविशेष-सद्भावात् । तथाहि । पर्युदासप्रतिषेधयोः पर्युदास एव बलवान् । पर्युदासस्योपजीव्यबाधकत्वाभावात् । प्रतिषेधस्य चान्याय्योपजीव्यबाधनाश्रयणेन प्रवृत्त्या जघन्यत्वात् । ततः पर्युदासे सम्भवति सति न प्रतिषेधः कल्प्यः । किञ्चानुयाजपदसमभिव्याहृतनञोनुयाजपदेनैवान्वये सम्भवति तत्परित्यागेन दूरस्थकरोत्यन्वये मानाभावः । यत्र सर्वथा प्रतिषेधं विना अगतिस्तत्र रात्रिश्राद्धनिषेधकवाक्यादौ प्रतिषेधाश्रयणेऽपि न दोषः । निरवकाशप्रतिषेधेन सावकाशपर्युदासबाधेऽपि औत्सर्गिकपर्युदा-सप्राबल्योपपत्तेः । एवं च पृथक्क्रियायोगे समानेऽपि रात्रौ श्राद्धमित्यत्र नञः करोत्यन्वयस्य स्वत एव सत्त्वेनात्र च नञःकरोतिना व्यवधानेन सन्निहितानुयाजान्वयमालम्ब्य पर्युदासाश्रयणोपपत्तिः । इदं च विशिष्टपाठोऽपि शाखान्तरेऽस्तीत्याशयेन । वस्तुतो नानुयाजेष्वित्येव पाठसद्भावेन तत्र वाक्ये प्रतिषेध-कत्वकल्पने वाक्यभेदः । ये यजामहं करोतीत्यनयोरनुषङ्गदोषश्च स्यादिति प्रतिषेधत्वपरित्यागेनोक्तदोष-रहितमेकवाक्यतासंपादनानुकूलं पर्युदासार्थत्वमेव युक्तमिति न कश्चिद्दोष इति । अत एव इत्यादा-वित्यादिपदेन ये यजामहं करोतीत्येतच्छून्यपाठान्तरस्य उपादानम् । अन्यथाऽनुयाजव्यतिरिक्तेत्येक-स्यैवार्थस्य निदर्शनायोगप्रसङ्गः । अर्थान्तरोपलक्षणया योजनात् कुसृष्टिरेव । अतद्गुणसंविज्ञानबहुव्रीहिणा वाक्यान्तरस्यैवात्रोपादेयत्वेनाभिप्रेतत्वात् पर्युदासाश्रयणेनानुयाजव्यतिरिक्तेति अर्थकथने न कश्चिद्दोष इत्यप्याहुः । नञः पर्युदासार्थत्वविचारो दशमाध्यायस्याष्टमपादे सप्ताधिकरणेषु पूर्वमीमांसायां कृतोऽस्ति । शब्दमणिभक्तुधर्मराज्यादौ च विधिवादे । नानुयाजेषु ये यजामहं करोतीति विशिष्ट-पाठोऽप्युक्तस्थले शास्त्रदीपिकायां चास्ति । पूर्वत्रेवात्रापि विधिनिषेधयोरेवोदाहरणम् । किन्तु प्राचीनयोरुभयोरपि श्रुतित्वम् । इदानीमुदाहृतयोरेकस्य विधित्वं वर्तत एव । अपरनिन्दात्वेऽपि निन्दयोन्नेयप्रतिषेधपरत्वमिति विशेष इति पक्षान्तरमाह अत्र वात्स्यायनीयेत्यादिना । विधिनिन्दा-लैङ्गिकप्रतिषेधयोरिति । विधिश्च निन्दा लैङ्गिकप्रतिषेधश्चेति विग्रहः । निन्दारूपं यल्लिङ्गं तेन लिङ्गेन सिद्धो यः प्रतिषेध इति योज्यम् । पररीत्यनुसरणेन योजनायामस्वारस्यं मत्वा तत्परित्यागेन तद्रीत्युन्मूलनाभिप्रायेण मूलप्रवृत्तिरिति योजयति यद्वेति । भाष्यकारीयमिति । वात्स्यायनभाष्यकारीय मित्यर्थः । नाग्निहोत्रेति । व्याघात इत्यनन्तरं यत इति शेषः । प्रतिषिद्धत्वेनाग्निहोत्रेत्यादि-र्व्याघाताभावादिति पाठस्तु स्वरस एव । एवं च भाष्याद्युक्तिद्वयस्यापीति पाठः । पक्षद्वयस्यापीति क्वाचित्कपाठेऽप्ययमेवार्थः । वाक्यान्तरस्य वोपादानमिति पाठः । आकाशपरवाक्योदाहरणस्याभिमतत्वे ज्ञापकमाह अत एवेति । प्रथमोत्तमयोरिति ।

ननु अग्निहोत्रादिवाक्यस्यानेकशाखागतत्वेऽपि शाखानां व्यवस्थया पुरुषविशेषाधिकारिकत्वेन तत्तच्छाखाध्यायिनं प्रति तत्तद्वाक्येनाग्निहोत्रादिकर्तव्यत्वप्रतिपादनेऽपि न पौनरुक्तयमिति शाखान्तरोक्तस्य शाखान्तरेऽभिधानादित्ययुक्तमित्याशङ्कापरिहाराय एकस्यामपि शाखायां वाक्यावृत्ति-दर्शनादिति एकशाखाध्यायिनं प्रत्येव पौनरुक्तयं वेदे प्रतिपाद्य तत्रापि शपथरूपत्वादिकल्पनेनावृत्तेः सप्रयोजनताया वक्तुं शक्यत्वान्न पुनरुक्तिदोष इत्याशङ्कापरिहाराय न शपथरूपत्वादिकल्पनया सप्रयोजनत्वं वाच्यम् । पञ्चदशसप्तदशैकविंशादिसामिधेनीयुक्तदर्शपूर्णमासादियागेषु वेदेनैव त्रिःप्रथमा-मन्वाह त्रिरुत्तमामिति प्र वो वाजाऽभिद्यव इत्यादिरूपाद्याया आजुहोतादुवस्यत इत्यादिरूपान्त्यायाश्च त्रिरभिधानं कार्यमिति प्रतिपादनेन तत्र च शपथरूपत्वाद्यप्रतीत्या व्यर्थानुवादविधानसिद्धेः । एवं च वेदसंमत्यैव वेदस्य मरुद्भिरग्नेकुवित्सोमस्य । तन्नो मित्रो वरुणो मा महन्तामित्यादितत्तद्वेदगत-वाक्यावृत्तिस्थलेऽपि व्यर्थानुवादत्वमेव कल्पयितुमुचितम् । न तु प्रयोजनकल्पनया सार्थकत्वं वाच्यमिति पौनरुक्तयोपपादनं तत्त्वनिर्णयटीकायां कृतमिति तदनुसारेणात्रापि मूलाभिप्रायो वर्णनीयः । त्रिःप्रथमा-मित्यादेरेव पुनरुक्तोदाहरणताया आपाततः प्रतीतमानाया अयोगेन प्रकारान्तराभावात् । न हि प्रथमोत्तमऋचोस्त्रिरभिधानं कार्यमिति विधानपरं वाक्यं स्वयं पुनरुक्तमिति शक्यते वक्तुम् । न वाद्यन्तर्चोर्यज्ञादौ पाठकाले आवृत्तिः प्राप्तेति वेदे पठ्यमानं तद्वाक्यमावृतं भवति । अध्ययनजपादिकाले बहुवृत्तेर्वेदमात्रस्य पुनरुक्ततापातात् । एतेनैव तद्भाष्यादावुक्तरीत्या पुनरुक्तिशङ्कनपरिहारसूत्रार्थतया यज्ञादौ पुनः पठ्यमानवाक्यमेवोपादाय तदावृत्तिप्रयोजनसद्भावेन पुनरुक्तिर्नेति प्रतिपादनं चासङ्गततया परास्तम् । वेदवाक्ये तदुभयाभावात् । अत एवाग्नये प्रणीयमानायेति खण्डभाष्ये आद्यन्तयो ऋचोरावृत्तिं विधत्ते इति त्रिःप्रथमामन्वाहेत्यस्यावतारः कृतः । अयमत्र वाक्यविवेकः । त्रिःप्रथमामन्वाह त्रिरुत्तमा-मित्याकारं प्रथमपठितं विधिरूपं त्रिः प्रथमम् । त्रिरुत्तमामन्वाहेत्येवमाकारमुत्तरवाक्यं त्वावृत्ति-प्रशंसापरम् । तथैव तद्भाष्योक्तेः । एवमग्नये मथ्यमानायेत्येतद्भाष्येऽप्यावृत्तिविधिमित्याद्युक्तिः । यजुःशाखायामपि द्वितीयाष्टके त्रिःप्रथमामन्वाह त्रिरुत्तमामिति विधिपरं वाक्यमस्तीति शङ्काया भ्रान्तिमूलत्वे च परिहारावसरे सार्थकानुवादत्वेन पुनरुक्तिपरिहारायोगः । यत्तु वर्धमानकृता पौन-रुक्तयोपपादनायोत्तमत्वमाद्यत्वमिति त्रिरिति वाक्येनाद्याया एव त्रिरभिधानस्य पुनरुक्तिर्लब्धा भवतीति भवत्येवेदं पुनरुक्तोदाहरणमित्येकं पक्षमुक्तवोत्तमत्वस्यान्त्यऋक्तवरूपतया प्रथमत्वेन व्याख्यानमश्लिष्ट-मित्यतः पौनरुक्तयोद्भावनायोग इत्यस्वरसं मनसि निधाय त्रिरिति पदस्य पुनरभिधानेन पुनरुक्तमिति पक्षान्तरमुक्तवा एवं पौनरुक्तयस्य परिहारावसरे भाष्यादावनुद्धारात्कथमाशङ्काविषयत्वमित्याशङ्का-परिहाराय सार्थकोऽनुवादो न पुनरुक्तम् । निरर्थकाभ्यासस्यैव पुनरुक्तत्वात् शीघ्रं शीघ्रतरं गम्यतामित्यादौ तरपा क्रियातिशयस्यैव सामिधेनीनां पञ्चदशत्वसंपादनस्य त्रिस्त्रिरभिधानेन विना लाभाभावेन सार्थकानुवादत्वमिति क्रियमाणपरिहारस्य त्रिस्त्रिरिति पदावृत्तिसार्थकत्वपरतयापि योजयितुं शक्यतया युक्तमाशङ्कनं त्रिःपदावृत्त्या पुनरुक्तेरिति प्रतिपादितम् । तत्तु पुनरुक्तोदाहरणतया अग्निहोत्रं जुहोतीत्यादिकमादर्श्य पुनरुक्तिसमर्थनाय त्रिःप्रथमामित्यस्य स्वयमेव विधानाच्चेति निरर्थकानुवाद-विधानपरत्वेन योजयता मूलकृतैव तत्त्वनिर्णयटीकायां निराकृतप्रायमिति न तथा वर्णनं युक्तम् । किञ्च संपूर्णावर्तितकुवित्सोमस्येत्यादिवाक्यस्य परिग्रहसम्भवे पदमात्रावृत्त्यभिप्रायेण त्रिरिति वाक्योदाहरणं कुर्वन्भाष्यादिकारः कथमचतुरो न स्यात् ।

कथञ्चित्पुनरुक्तावेव तात्पर्यं भाष्यकारादेरिति वदता टीकाकारेण वा त्रिःप्रथमामन्वाह त्रिरुत्तमा-मिति यजुःशाखागतवाक्यसमानार्थकत्रिःप्रथमामन्वाह त्रिरुत्तमामित्यैतरेयब्राह्मणवाक्यस्य सोमाय क्रीताय प्रोह्यमाणायानुब्रूहीत्यादिखण्डषट्के आवृत्तस्यैकैकस्मिन्नपि खण्डे अन्वाहेत्यस्य व्यत्यासेन द्विरावृत्तस्योपादानेन संपूर्णवाक्यस्यैव पुनरुक्तिलाभसम्भवे सार्थकानुवादत्वरूपपरिहारस्यापि तत्र सम्भवे च तथा पुनरुक्तोपपादनं कुतो न कृतम् । पदावृत्तिमात्रस्येषेत्वोर्जेत्वा पुत्रकाम इत्यादौ सर्वत्र सत्त्वेनानृतव्याघाताद्युदाहरणमेव पुनरुक्तोदाहरणं भवतीति तत्परित्यागेनाप्रसिद्धवाक्यगवेषणायासा-योगश्च । पदमात्रस्य तत्तद्वाक्यार्थभेदेनावृत्तावपि न पुनरुक्तिर्वाक्यार्थैक्याभावादिति तु त्रिःपदमात्रा-वृत्तिवादिनं स्वात्मानमेव व्याहन्तीति न शङ्कार्हम् । पूर्वान्त्यर्चोस्त्रिष्ट्वप्रतिपादनरूपवाक्यार्थभेदेनात्रापि तदनवकाशात् । सकृदुच्चारितत्रिरित्यस्यावृत्त्यैव विशिष्टवाक्यार्थद्वयनिष्पत्तिसम्भवे त्रिरिति पुनरभिधानं दुष्टमिति तात्पर्यमिति तु न युक्तम् । भाष्याद्युक्तं परिहारस्य पूर्वयोजनायां सञ्चारसम्भवेऽप्येतद्योजनायां तदसम्भवेन तथा सञ्चारोक्तययोगप्रसङ्गात् । तस्माद्यत्किञ्चिदेतत् । तदेवं प्रकारान्तरेण पौनरुक्तयोपपादनायोगात् तत्त्वनिर्णयटीकोक्तरीत्या पुनरुक्तिमभिधाय तदुपपादकतया त्रिःप्रथमामिति त्रिरभिधानविधायकवाक्यमुदाहार्यमिति सिद्धे मूलग्रन्थेऽपि त्रिःप्रथमामित्यस्यैव पुनरुक्ततयोदाहरणा-योगः । तत्कथं प्रथमोत्तमयोस्त्रिरभिधानेन पुनरुक्तमित्येतावदेव टीकाकारीयं व्याख्यानमवकाशवत् । एतेनैवात्र प्रथमोत्तमऋचोरावृत्तिं स्वयमेव वेदो विदधातीति पौनरुक्तयमित्यन्यथाख्यातिरप्यपास्ता । वेदे पुनरुक्तयप्राप्तेः । परिहारे वैयर्थ्योदाहरणत्वाङ्गीकारायोगश्चेति चेत् ।

अत्र ब्रूमः । यत्तावत्तत्त्वनिर्णयोक्तप्रकारेण वक्तव्यत्वमभ्यदायि तत्संमतमेव । अत्र त्रिःप्रथमा-मित्यादेरेव ग्रन्थकृता, अभिधानेऽपि तेनैव ग्रन्थान्तरे उक्तो या रीतेरत्राप्यभिप्रेतताया वक्तुं युक्तत्वात् । अत एवेत्याद्येति वक्तव्ये तथानुक्तवा इत्यादिदर्शनादित्युक्तम् । तथा वदता च शाखाभेदेनेत्याद्युक्तरीत्या अग्निहोत्रं जुहोति आग्नेयमष्टाकपालं निर्वपति कुवित्सोमस्य पामितीत्यादिपुनरुक्तवाक्यमेव पुनरुक्तयुदाहरणतयाऽभिप्रेतं तदुपपादकं च त्रिःप्रथमामित्येतदिति सूचनात् । इत्यादिदर्शनादि-त्यनेनैवेत्यादिना स्वयमेव विधानादित्यप्यर्थस्य प्रत्येतुमशक्यत्वाच्च । एवं च त्रिःप्रथमामित्यादावेव वा तद्वाक्येन त्रिरनूद्यत्वेन विहितवाक्ये वा न पुनरुक्तिरित्यादिरूपेण यत्प्रकारान्तरासम्भवव्युत्पादनं कृतं तदप्यनुकूलमेवास्माकं न प्रतिकूलम् । तथा तदुपपादनानङ्गीकारात् । तद्भाष्याद्युक्तप्रकारस्य चासंमतेः । एतावत्परमवशिष्यते । प्रथमोत्तमयोरितिटीकास्थे व्याख्यानमर्यादया त्रिःप्रथमामिति वाक्यमेव पुनरुक्तोदाहरणतया ज्ञापितं भवति । तच्चायुक्तमिति । तदपि नास्ति । अत्र हि त्रिःप्रथमामित्यादेरर्था-प्रतिभासेन तद्विशदीकरणाय प्रवृत्तेन वाक्यनिष्ठविधायकत्वलब्धं यत्प्रथमोत्तमर्चांस्त्रिरभिधानं तन्निमित्ती-कृत्य शपथरूपत्वाद्यभावेऽपि व्यर्थानुवादविधानात्तत्तद्वेदे पुनःपुनरभिधीयमानकुवित्सोमेत्यादिवाक्यस्य पुनरुक्तता सिद्धेत्यभिप्रेयते । अत एव पूर्वोक्ताभिधानं पुनरुक्तमिति प्राक्तल्लक्षणमुक्तम् । कथमन्यथा व्यधिकरणाप्रयोजकत्वे स्पष्टे अप्यवगणितवान् टीकाकार इति कल्पना न स्यात् । अभिधानादित्य-स्याभिधानविधानादित्यर्थः । तत्त्वनिर्णयटीकानुसारात् । अभिधानविधानेनेति पाठे तु न लक्षणापत्तिः । अथ मन्यसे उक्ताभिप्रायसद्भावे तद्भाष्योक्तप्रकारान्तरपराकरणं कुतो न कृतमिति । न्यायभाष्यानु-सारेणानुवादावसरे ग्रन्थकृतैव तत्त्वनिर्णयटीकायां विशेषप्रतिपादनात्तदनुसारेण तद्दूषणप्रकारस्य स्पष्टत्वेन शिष्यैरेवोह्यत्वाभिप्रायात् । पुनरुक्तिपरिहारपरोत्तरमूलस्याप्येतदनुसारेणैव प्रवृत्तेर्न कश्चिद्दोषः । यथा चैतत्तथा तद्व्याख्यावसरे निरूपयिष्याम इति । अत्र मूले आदिपदेन त्रिरुत्तमामिति वाक्यशेष-ग्रहणम् । तत्त्वनिर्णयटीकायां तावत उदाहरणात् । यद्वा एतादृशं वा एतदन्यविषयं वाक्यान्तर-मादिपदगृहीतमत एव समिदादिवाक्यं टीकाकृदुदाहरिष्यति परिहारावसर इति ज्ञेयम् । अन्ये तु अतद्गुणसंविज्ञानबहुव्रीहिणा शुद्धपुनरुक्तवाक्यस्यैव ग्रहणमिति न दोष इत्याहुः । परमार्थस्तु न्यायभाष्याद्यनुसारेण प्रवृत्तैतद्ग्रन्थे तत्साधुत्वासाधुत्वविचारस्यानभिप्रेततया तदनुसारेणानुवादो मूले । टीकायां च तट्टीकोक्तप्रकारेण त्रिरभिधानस्पष्टीकरणमिति यथाश्रुतत्रिःप्रथमामिति त्रिरनूद्यत्वेन विहित प्र वो वाजेत्यादिरूपवाक्यमेव पुनरुक्तोदाहरणतयोदाहृतम् । स्वाभिप्रेतप्रकारविशेषस्तु तत्त्वनिर्णय-टीकायामुक्तत्वादेव च परभाष्यादाविवान्यथाप्रतिपत्तिमूलकोऽयं व्यवहार इति शङ्कापि नास्तीति सर्वं समञ्जसमिति ॥ इत्थं विचारः पुनरुक्तिमूले टीकाकृता व्याकरणे च वर्तितः । स्मृत्वा गुरोः पादयुगं मुहुर्मुहुस्तद्दृष्टितो यान्तु सुखं सुबोधाः ॥

दृष्टान्तोपपादनेन व्यवधानादन्वयं दर्शयन् व्याचष्टे प्रामाण्योपपत्तेरित्यादिना । अर्थत उक्त-त्वादुक्तम् अभिनयेनेति । मुखत इत्यर्थः । नासङ्गतिरिति । दृष्टान्तानभिधानप्रयुक्तासङ्गतिर्नेत्यर्थः ।

