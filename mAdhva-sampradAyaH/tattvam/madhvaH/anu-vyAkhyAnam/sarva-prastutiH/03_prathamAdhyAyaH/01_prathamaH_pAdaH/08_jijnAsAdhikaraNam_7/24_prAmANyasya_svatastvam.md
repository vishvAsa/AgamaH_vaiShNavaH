+++
title = "२४ प्रामाण्यस्य स्वतस्त्वम्"

+++


## प्रत्यक्षवच्च प्रामाण्यं स्वत एवागमस्य हि

**प्रामाण्यस्य स्वतस्त्वम्**

***प्रत्यक्षवच्च प्रामाण्यं स्वत एवागमस्य हि***

### **सुधा**

नन्वस्त्वेवं वेदस्याप्रामाण्यपरिहारः । प्रामाण्यं तु कुतः । न ह्यप्रामाण्यप्रतिक्षेप एव प्रामाण्यम् । घटादावभावादिति । ज्ञानकरणस्य सतोऽप्रामाण्ये निरस्ते स्वत एवेति ब्रूमः । तदिदमुक्तम् आगस्येति । आगमम्यतेऽवगम्यतेऽनेनेत्यागमः ॥ ये हि न्यायविदः प्रत्यक्ष-विशेषस्यानुमानस्य च प्रामाण्यं स्वत एवेत्यङ्गीकृत्यागमप्रामाण्यस्वतस्त्वं नाङ्गीकुर्वन्ति तान्प्रति प्रत्यक्षवच्चेति दृष्टान्तोपादानम् । हिशब्दः प्रमाणत्वहेतुसूचकः ॥ ये तु प्रमाणमात्रस्य प्रामाण्यं स्वतो नेति मन्यमाना आगमप्रामाण्यस्वतस्त्वे विप्रतिपद्यन्ते तान्प्रति प्रत्यक्षवच्चेति प्रत्यक्षानुमानयोरपि प्रसङ्गात्स्वीकारार्थमुक्तमिति ज्ञातव्यम् ।

### **वाक्यार्थचन्द्रिका**

नन्वस्मिन्पक्षे वेदस्येति वक्तव्यं नागमस्येति स्वत एवेति च व्यर्थम् । न च प्रामाण्योपपादनाय तदिति वाच्यम् । अप्रामाण्ये परिहृते प्रामाण्यस्यैव सिद्धतया तदनुपपत्त्यप्रसक्त्या तदुपपादनस्यावश्यकत्वादित्यतस्तदनुपपत्तिप्रकारं दर्शयति ॥ नन्विति ॥ उत्तरमाह ॥ ज्ञानकरणस्येति ॥ प्रामाण्यमित्यनुवर्तते । स्वत इत्यतःपरमुत्पाद्यत इति शेषः । यद्वोत्पद्यते ज्ञायते चेति शेषः । कुत इति पूर्ववाक्यमप्युत्पत्तिज्ञप्त्याक्षेपपरत्वेन व्याख्येयम् । तथा च स्वत एव ज्ञानजननशक्त्युत्पादकेनैव, तथा ज्ञानजनकत्वग्राहकेणैव यथार्थज्ञानजनकत्वरूपं प्रामाण्यमुत्पद्यते ज्ञायते चेत्यर्थः । नात्र पूर्वत्रेव वाक्यैकदेशस्यैवोपयोगः प्रत्युत समग्रस्यापीत्याशयेन प्रत्यक्षवच्चेत्यंशं मतभेदेन द्वेधा सङ्गमयति ॥ ये हीत्यादीना ॥ यद्यपि प्रत्यक्षज्ञानमर्थादुत्पद्यमानमपि न गृहीताव्यभिचारादुत्पद्यतेऽपि तु सत्ता-मात्रेणावस्थितादेव । एवमिन्द्रियादीन्यपि न गृहीताव्यभिचाराणि । व्यभिचारीणि चार्थेन । शाब्दज्ञानं तु नार्थादुत्पद्यते । न च शब्दस्यार्थाव्यभिचार इति न तयोः स्वतोऽर्थाव्यभिचारग्रहणमिति प्रवृत्तिसामर्थ्यं तज्जातीयत्वं वाऽर्थाव्यभिचारायाश्रयणीयम् । तथाऽप्यनुमानोपमानधर्मिज्ञानानुव्यवसायानां स्वत एव तद् व्याप्तिपक्षधर्मतावत्त्वग्राहकेणैवानुमाने कारणतः स्वरूपतश्च व्यभिचारशङ्कानिरासात् । उपमानेऽप्यतिदेशवाक्यसादृश्यज्ञानयोः प्रामाण्यावधारणेनानुव्यवसायेऽप्यज्ञानाननुव्यवसायेन धर्मि-ज्ञानेऽप्यभ्रान्तत्वनियमेन तच्छङ्कानिरासादित्याशयेन विमतं ज्ञानमर्थाव्यभिचारि समर्थप्रवृत्तिजनकत्वाद् यदि पुनरेवं नाभविष्यन्न समर्थां प्रवृत्तिमकरिष्यद्यथा प्रमाणाभास इति व्यतिरेक्यन्वयव्यतिरेकी वा । अनुमानस्य स्वतःप्रमाणतयाऽन्वयस्यापि संभवादिति । तथा चानुमानस्य परितो निरस्तसमस्त-विभ्रमाशङ्कस्य स्वत एव प्रामाण्यम् । अनुमेयाव्यभिचारिलिङ्गसमुत्थत्वात् । एतेनोपमानं व्याख्यात-मित्यादि च प्रमाणतोऽर्थप्रतिपत्ताविति प्रथमभाष्यव्याख्यानावसरे न्यायवार्तिकटीकायां वाचस्पति-नोक्तमिति भावः ।

### **परिमल**

स्वत एवेति ब्रूम इति ॥ ज्ञानजननसामर्थ्यादेवेत्यर्थः ॥ आगम्यत इति ॥ आङ्पूर्वाद्गमेः ‘ग्रहवृद्धनिश्चिगमश्चे’त्यप्प्रत्यय इति भावः । आ समन्ताद्गमयति धर्माधर्मौ परं पदम्’ इत्युपासनापादे भगवत्पादीयकर्तृव्युत्पत्तिप्रदर्शनस्याप्येवमेव तात्पर्यस्य वक्ष्यमाणत्वान्न तद्विरोध इति भावः ॥ प्रत्यक्षविशेषस्येति ॥ अनाशङ्कितदोषधर्म्यंशादिप्रत्यक्षस्येत्यर्थः ॥

### **यादुपत्यं**

तदिदमुक्तमिति ॥ ज्ञानकरणत्वमागमपदेनोक्तमित्यर्थः ॥ प्रत्यक्षविशेषस्येति ॥ गृहीतप्रामाण्यकप्रत्यक्षसमानविषयकप्रत्यक्षस्येत्यर्थः । अथवा धर्मिप्रत्यक्षस्येत्यर्थः । अत्रोभयत्र व्याप्त्यादिविमर्शेन जातायामनुमितावपि प्रामाण्ये कदाऽपि संशयासंभवान्न स्वतस्त्वे बाधकमस्तीति तेषामाशयः । वक्ष्यते चैतत् । अत्र मूले प्रत्यक्षपदं तद्विशेषपरमित्यवगन्तव्यम् ॥ ये तु प्रमाणमात्रस्येति ॥ प्रत्यक्षविशेषानुमानयोरपि प्रामाण्ये संशयाभावेनैव स्वतस्त्वव्यवहारः पूर्वेषां न तु स्वाश्रयग्राहक-ग्राह्यत्वेन । मनसो बहिरस्वातन्त्र्येणानुव्यवसायस्य व्यवसायविषयतद्वत्त्वादिसत्ता- निश्चयरूपत्वाभावा-दित्येतेषामाशयः ॥

### **श्रीनिवासतीर्थीया**

नन्वप्रामाण्याभावः प्रामाण्यमिति चेत्तत्राह ॥ न ह्यप्रामाण्येति ॥ घटादाविति ॥ घटादावप्रामाण्याभावे सत्यपि प्रामाण्याभावादिति भावः । अप्रामाण्ये निरस्ते स्वत एव प्रामाण्यमित्यस्य घटादाभावादाह ॥ ज्ञानकरणस्य सत इति ॥ ज्ञानकरणत्वेन निश्चितस्येत्यर्थः ॥ प्रत्यक्षविशेषस्येति ॥ धर्म्यंशप्रत्यक्षस्येत्यर्थः । सर्वं ज्ञानं धर्मिण्यभ्रान्तमिति वचनेन धर्म्यंशे सन्देहा-भावात्तत्प्रामाण्यं स्वत एवेत्यर्थः ॥ अनुमानस्येति ॥ अनुमितेरित्यर्थः । भावेऽपि ल्युटो विधानादिति भावः । धूमवान्पर्वतोऽग्निमानिति लिङ्गोपहितलैङ्गिकभानपक्षे व्याप्यवति व्यापकप्रकारकत्वस्य वह्निमति वह्निप्रकारकत्वरूपप्रामाण्यव्याप्यत्वेन तस्यानुमितौ भावान्न तत्प्रामाण्ये सन्देह इति तत्प्रामाण्यं स्वत इत्यर्थः ॥ प्रसङ्गादिति ॥ आगमप्रामाण्यस्वतस्त्वसाधनप्रसङ्गात्प्रत्यक्षानुमानप्रामाण्ययोरपि स्वतस्त्वं साधयितुमेव प्रत्यक्षवच्चेति प्रत्यक्षानुमानग्रहणं कृतं न तु पूर्वत्रेव दृष्टान्ततयेत्यर्थः । अत्र वतेरस्वारस्यम् । यद्वाऽऽदौ प्रत्यक्षानुमानप्रामाण्ययोः स्वतस्त्वमुपपाद्य पश्चाद् दृष्टान्तत्वेन तदुपादानं कार्यमिति प्रसाध्याङ्गकोऽयं दृष्टान्त इति ज्ञातव्यम् ॥

### **वाक्यार्थरत्नमाला**

नन्वस्मिन्निति । वेदप्रामाण्यसमर्थनपरतया योजनायामित्यर्थः । पूर्वोक्तरीत्या शब्दमात्रप्रामाण्यसमर्थनपरतया योजनायां तत्सार्थक्येऽपीति पूरणीयम् । वाक्यैक-देशस्येति । प्रत्यक्षवच्च प्रामाण्यमित्येकदेशस्येत्यर्थः । प्रत्युतेति । किन्त्वित्यर्थः । वाचस्पतिनोक्तमिति । एतत्स्पष्टं व्याख्येयमस्ति ।

