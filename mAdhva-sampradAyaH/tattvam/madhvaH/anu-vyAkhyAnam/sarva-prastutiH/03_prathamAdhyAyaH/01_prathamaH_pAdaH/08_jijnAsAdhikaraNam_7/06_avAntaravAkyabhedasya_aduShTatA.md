+++
title = "०६ अवान्तरवाक्यभेदस्य अदुष्टता"

+++


## पृथगेव च वाक्यत्वं पृथगन्वयतो भवेत्

**अवान्तरवाक्यभेदस्य अदुष्टता**

## **अनुव्याख्यानम्**

***पृथगेव च वाक्यत्वं पृथगन्वयतो भवेत् ॥***

***अवान्तरत्वाद्वाक्यानां वाक्यभेदो न दूषणम् ॥***

### **सुधा**

ननु तत्रा(थाऽ)पि सत्यज्ञानादिवाक्यानां कथं स्वार्थे तात्पर्यम् । सत्यत्वे हि विधातव्ये ज्ञानत्वादीनामनुवादेन भाव्यम्; ज्ञानत्वे च विधातव्ये सत्यत्वादीनाम् । न चैतत् सम्भवति युगपदाकारद्वयविरोधात् । मैवम् । सत्यं ब्रह्म, ज्ञानं ब्रह्मेति पृथगन्वयेन पृथग्वाक्य-त्वाङ्गीकारादित्याह ॥ पृथगेवेति ॥

तर्हि वाक्यभेददोष इत्यत आह ॥ अवान्तरत्वादिति ॥ एकवाक्यत्वे संभवति स्वतन्त्रवाक्य- भेदकल्पनैव दोषो न त्ववान्तरवाक्यभेदः । तथात्वे क्वापि महावाक्यं न स्यात् ।

### **वाक्यार्थचन्द्रिका**

युगपदिति ॥ एकान्वयप्रयुक्तैकवाक्य इत्यर्थः ॥ आकारेति ॥ अनुवाद्यत्व विधेयत्वयोर्विरुद्धत्रिकद्वयापादकत्वेनैकत्र विरुद्धत्वादित्यर्थः ॥ पृथगिति ॥ पृथगन्वयप्रयुक्तपृथग्वाक्यत्व स्वीकारादित्यर्थः ।

### **परिमल**

यज्ज्ञानं ब्रह्म तत्सत्यं ब्रह्म तज्ज्ञानमित्यादिरूपेण यत्सत्यं तज्ज्ञानं तद्ब्रह्मेति वाऽन्वयं मत्वा शङ्कते ॥ नन्वित्यादिना ॥ तथात्व इति ॥ अवान्तरवाक्यभेदाभाव इत्यर्थः । भिन्नावान्तर-वाक्यसमुदायरूपत्वान्महावाक्येति भावः ॥

### **यादुपत्यं**

युगपदाकारद्वयेति ॥ एवं सत्येकस्यैकदैवोद्देश्यत्वविधेयत्वयोः प्राप्त्या तदुभयानुबन्धिविरुद्धत्रिकद्वयमापद्येत । उद्देश्यत्वे हि सिद्धत्वमनुवाद्यत्वं प्रधानत्वं चेति त्रिकम् । विधेयत्वे च साध्यत्वमननुवाद्यत्वं गुणत्वं चेति त्रिकमापद्यते । इदं त्रिकद्वयमेकस्यैकदा विरुद्धमिति लोके प्रसिद्धमेवेति ॥ स्वतन्त्रवाक्यभेदेति ॥ महावाक्यभेदेत्यर्थः ॥

### **श्रीनिवासतीर्थीया**

आकारद्वयेति ॥ एकस्यैवानुवाद्यत्वविधातव्यत्वरूपाकारद्वयेत्यर्थः ॥ स्वतन्त्रवाक्यभेदेति ॥ महावाक्यभेदेत्यर्थः ॥ तथात्व इति ॥ अवान्तरवाक्यभेदस्य दोषत्वे तत्समुदायरूपमहावाक्यमपि दुष्टत्वान्नाङ्गीकार्यं स्यादित्यर्थः ॥

### **वाक्यार्थरत्नमाला**

एकान्वयेति । यत्रैकान्वयस्तत्रैकवाक्यत्वं यत्र पृथक्पृथगन्वयस्तत्र भिन्न-वाक्यत्वमिति स्थितत्वादेकान्वयप्रयुक्तैकवाक्यत्वोपेत इत्यर्थः । अनुवाद्यत्वविधेयत्वयोरिति । विरुद्धं त्रिकद्वयं च नैतदुभयव्यतिरिक्तम् । अपि तु । सोमेन यागो यागेन स्वर्ग इत्यादौ यदा यागोऽनुवाद्यस्तदा तस्यानुवादेन सोमविधानात् सोमे विधेयत्वम् । तथा यागमुद्दिश्य सोमोपादानाद्यागस्योद्देश्यत्वं सोमस्य चोपादेयत्वम् । तथा यागस्य फलतया प्राधान्यं सोमस्य च तदर्थतया गुणत्वमेवं यागेन स्वर्ग इत्युक्तौ पूर्वत्रानुवाद्यत्वोद्देश्यत्वप्राधान्यानीव विधेयत्वोपादेयत्वगुणत्वानां यागे प्राप्त्या विरुद्धत्रिकमिति सिद्धत्वात् सत्यत्वज्ञानत्वादिष्वपि यदैकस्यानुवाद्यत्वं तदा तस्यानुवाद्यत्वोद्देश्यत्वप्राधान्यरूपं त्रिकं प्राप्तम् । यदा तु तस्यैव विधेयत्वं प्राप्तं तदनुबन्धिभूतोपादेयत्वगुणत्वयोरपि प्राप्त्या तत्त्रिकमित्येव तदुभयान्तर्भावेनैवेति ज्ञेयम् । यत्त्वन्यथाख्यातौ सिद्धत्वमनुवाद्यत्वं प्रधानत्वमित्येतत्त्रिकमुद्देश्यत्वे मान्योस्ति । विधेयत्वे च साध्यत्वमनुवाद्यत्वं गुणत्वं चेति त्रिकं प्राप्नोतीत्युद्देश्यत्वविधेयत्वपरित्यागेन सिद्धत्वादिकं त्रिकं वर्णितम् । तच्छिष्यबन्धनमिति स्पष्टम् । अनुवाद्यत्वविपरीततया अननुवाद्यत्व-स्योक्तिवत् सिद्धत्वप्रधानत्वं प्रतियोगित्वेनासिद्धत्वमप्राधान्यं चेत्येवोक्तिसम्भवे तत्र प्रकारान्तरोक्ति-वैयर्थ्यं च । मीमांसकसंमतप्रकारस्य न्यायामृतटीकादावुपपादितस्य परित्यागेन स्वतन्त्रकल्पनायोगा-च्चेत्यादि । अत्रेति । अरुणयेति वाक्यविषय इत्यर्थः ।

------------------------------------------------------------------------

अङ्गीकृतत्वादपि तैः पदानां च पृथक् पृथक्

## **अनुव्याख्यानम्**

***अङ्गीकृतत्वादपि तैः पदानां च पृथक् पृथक् ।***

***क्रियापदेनान्वयस्य वाक्यभेदो हि दूषणम् ॥***

### **सुधा**

किञ्च परेणाप्येवमङ्गीकृतमित्याह ॥ अङ्गीकृतत्वादिति ॥ अरुणयैकहायन्या पिङ्गाक्ष्या गवा सोमं क्रीणातीत्यादौ तैर्मीमांसकैरपि पदानामरुणयेत्यादीनां क्रीणातीत्यादिक्रियापदेनैकैक (श्येना)स्यान्वयोऽङ्गीकृतः । अनुवादविधानयोर्युगपद्विरोधभयादरुणादीनां गवादिभिस्त्वाकाङ्क्षादि वशात्पार्ष्टिकान्वयोऽभ्युपगतः । ततश्च तेषामपि वाक्यभेदो दूषणं प्रसज्येत । तत्रैतावदेव वक्तव्यम् । महावाक्यभेद एव दोषो नावान्तरवाक्यभेद इति । तदस्माकमपि समानमिति ।

### **वाक्यार्थचन्द्रिका**

न केवलमस्माभिरेव युगपदाकारद्वयविरोधपरिहाराय वाक्यभेदप्रयोजक-मन्वयपार्थक्यमङ्गीक्रियतेऽपि तु परेणापि तदङ्गीकृतमित्याह ॥ किञ्चेति ॥ एवमिति ॥ युगपदाकारद्वय विरोधपरिहारकवाक्यभेदप्रयोजकमन्वयपार्थक्यमित्यर्थः । अरुणयैकहायिन्या पिङ्गाक्ष्या गवा सोम-मित्यादि ॥ अत्र प्रसिद्धशाखायामरुणयैकहायिन्या पिङ्गाक्ष्या क्रीणातीत्येवं पाठेऽप्यत्रैवमुदाहरणं शाखान्तराभिप्रायेण प्रकरणलब्धार्थानुवादाभिप्रायेण वा । यथा शाबरभाष्यादावरुणयैकहायिन्या पिङ्गा-क्ष्येत्युदाहरणम् । अत एव तन्त्रचूडामणौ सुधायामिव पाठ उदाहृत इति द्रष्टव्यम् । क्रीणातीत्यादा- वित्यादिपदेन सप्तदशप्राजापत्यान्पशूनालभेतेत्यादेर्जातियौगिकशब्दसमभिव्याहृतामूर्तरूपरसगन्धस्पर्श- सङ्ख्यापरिमाणार्थकशब्दोपेतवाक्यसंग्रहः ॥ अरुणयेत्यादीनामिति ॥ अत्रादिपदेन स्वसमभि-व्याहृतैकहायिन्यादिपदानामादिपदसंगृहीतवाक्यस्थकारकपदानां च संग्रहः । क्रीणातीत्यादीत्यादि-पदेनालभेतेत्यादिक्रियापदसंग्रहः । एकैकश्येनेति स्वार्थे भावप्रत्ययः ॥ अन्वयोऽङ्गीकृत इति ॥ अरुणप्रातिपदिकपरतृतीयाश्रुतेः क्रियाकरणत्वरूपसंबन्धाभिधायकत्वादारुण्यैकहायिनीद्रव्यसंबन्धस्य च वाक्यार्थत्वाच्छतेस्तदपेक्षया बलवत्त्वाद्युक्तस्तत्संबन्धाङ्गीकार इति युक्त्या आरुण्यक्रियान्वयस्य विगानाभावेनैकहायिनीक्रियान्वयस्य च तेन स्वीकृतत्वादिति भावः ।

नन्वारुण्यस्यामूर्तत्वेन श्रुतिप्राप्तस्यापि क्रयकरणत्वस्यानुपपत्तेः । आनर्थक्यप्रतिहतानां विपरीतं बलाबलमिति न्यायेन श्रुतिबाधे वाक्यीयस्यापि गुणद्रव्यान्वयस्यैव स्वीकर्तव्यतया कथमारुण्य-क्रियान्वयस्वीकारस्तेषामित्यत एकहायिनीकरणकक्रयस्य विधेयत्वेन तच्छरीरप्रविष्टैकहायिन्यास्तस्मिन्नेव वाक्ये गुणं प्रत्यनुवाद्यत्वस्य विरुद्धत्रिकद्वयापादकत्वेनानुपपन्नतया वाक्यीयगुणद्रव्यान्वयास्वीकारेण श्रुतिप्राप्तक्रियाकारकान्वयस्वीकार एव तेषामुचित इत्यभिप्रायेणाह ॥ अनुवादेति ॥ नन्वरुण-गुणपरिच्छिन्नैकहायिनीद्रव्येण कुर्यादित्येकान्वयप्रयुक्तैकवाक्यत्वस्य तैरङ्गीकृतत्वात्कथं पृथगन्वय-स्वीकारस्तेषामित्यतोऽरुणया क्रीणातीति साधनत्वेन गुणविधायकशब्देन यथाऽनेन साधयितुं शक्यते तथा कुर्यादिति सामान्यतो गुणस्य क्रयसाधनत्वेऽभिहितेऽमूर्तत्वेन साक्षात्तस्य क्रयसाधनत्वाशक्ते-र्द्रव्यपरिच्छेदमुखेन क्रयसाधनत्वसंभवात्किं तत्परिच्छेद्यमिति परिच्छेदकस्य गुणस्य परिच्छेद्य-द्रव्याकाङ्क्षायामेकहायिन्या क्रीणातीति शब्देन चैकहायिन्याः क्रयसाधनत्वे बोधितेऽपरिच्छिन्नद्रव्यस्य क्रयसाधनत्वानुपपत्त्या परिच्छेद्यद्रव्यस्य परिच्छेदकगुणाकाङ्क्षायां समानवाक्योपात्तद्रव्यगुणयोः परस्परान्वययोग्यत्वाच्च पार्ष्टिको विशिष्टान्वय इत्येकान्वयप्रयुक्तैकान्वयत्वस्य पृथगन्वयस्वीकारोप-जीव्यकत्वान्न तद्विघातकत्वमित्यभिप्रेत्याह ॥ अरुणादीनामिति ॥ आकाङ्क्षादीत्यादिपदेन योग्यता-सान्निध्योः परिग्रहः ।

ननु मीमांसकैरन्वयभेदाङ्गीकारेऽपि क्रीणातिपदार्थभूतक्रयभावनाया एकत्वेन पदैकवाक्यताया एव स्वीकाराद्वाक्यभेदस्य च भावनाभेदनिबन्धनत्वान्न वाक्यभेदापत्तिरित्यतः क्रियाभेदस्यापि क्रियान्वय-भेदद्वारैव वाक्यभेदप्रयोजकत्वात्क्रियाभेदाभावेऽपि तदन्वयभेदे वाक्यभेदोऽङ्गीकर्तव्य एव । अन्यथा युगपदाकारद्वयविरोधापरिहारादित्याशयेनाह ॥ ततश्चेति ॥ एवं च यत्कस्यचिन्मतमित्यन्यथानुवाद इति वल्गनं तदेवान्यथावादरूपमिति बोध्यम् । तदीयान्वयभेदाभ्युपगमस्यानूदितत्त्वात्तस्य च तद्ग्रन्थ-पर्यालोचनायां स्पष्टत्वात् । वाक्यभेदस्य चापादितत्वात्तस्य चोक्तरीत्या पूर्वोत्तरपर्यालोचनायां सुशकत्वात् । अत एवान्वयोऽभ्युपगत इति वाक्यभेदः प्रसज्येतेति चोक्तम् । एतेनैव चैतद्दूषण-परिजिहीर्षयाभ्युपगतमित्येतदभ्युपगमनीयमिति व्याख्याय विशिष्टविधिपक्षेऽपि भामत्युक्तरीत्या वाक्यभेदः स्यादेवेति केषाञ्चित्समाधानं निरस्तम् । अन्वयभेदाभ्युपगमस्य तदीयस्य स्पष्टत्वेना-भ्युपगमनीयमित्यन्यथाकरणे निमित्ताभावात् । विशिष्टविधेरेकवाक्यत्वमङ्गीकृत्यैवान्वयभेदेनावान्तर-वाक्ययोर्भेदस्याकरे स्पष्टप्रतिभासाच्चेत्यास्तां तावत् ।

### **परिमल**

एकैकस्यान्वयोऽङ्गीकृत इति ॥ तृतीयाध्यायस्याद्यपादेऽर्थैकत्वे द्रव्यगुणयोरेकधर्म्य-नियमः स्यादित्यधिकरणे ज्योतिष्टोमप्रकरणगतमरुणयेत्यादिवाक्यमुदाहृत्य तथैवोक्तत्वादिति भावः ॥ अनुवादेति ॥ ‘गवा सोमं क्रीणाती’ति क्रयसाधनत्वेन गोर्विधानं या गौः क्रयसाधनत्वेन विहिता तदनुवादेनारुणया गवेत्यारुण्यविधाने सति क्रयं प्रति गोस्साधनत्वेन विधानम् आरुण्यादिविधिं प्रत्यनुवादविधानयोर्यौगपद्ये सति नामधेयपादीयवाजपेयाधिकरणोक्तदिशा विधेयत्वानुवाद्यत्वयोर-न्योन्यप्रतिद्वन्दीभूतत्वेन सहानवस्थितयोरेकत्र समावेशलक्षणविरोधः स्यात् । तथा विधेयत्व-समानाधिकरणस्य गुणत्वोपादेयत्वरूपधर्मद्वयस्यानुवाद्यत्वसमानाधिकरणत्वेन प्रधानोद्देश्यत्वरूपधर्म-द्वयस्य वाऽन्योन्यप्रतिद्वन्द्वीभूतस्यैकत्र समावेशलक्षणविरोधः स्यादिति विरुद्धत्रिकद्वयसमावेशलक्षण-विरोधभयादित्यर्थः । एवं तर्ह्यस्मिन्नेव वाक्ये खले कपोतन्यायेन तृतीयान्तपदचतुष्टयस्य प्रत्येकं युगपत्क्रीणातिनाऽन्वये वाक्यचतुष्टयं प्राप्नोतीत्यत आह ॥ अरुणादीनामिति ॥ अरुणया पिङ्गाक्ष्येत्येवमादिरूपेण विशेषणविशेष्यभावापन्नतया आरुण्यादिविशिष्टगोरूपवस्तुना क्रीणातीत्येक-वाक्यता पश्चात्तनी अङ्गीकृतेत्यर्थः ।

### **यादुपत्यं**

क्रीणातीत्यादिक्रियापदेनेति ॥ आदिपदेन सप्तदशप्राजापत्यान्पशूनालभेत, चतुरश्चतुरो मुष्टीन्निर्वपतीत्याद्यमूर्तगुणवाचकवाक्यसङ्ग्रहः । सप्तदशत्वस्य चतुष्ट्वस्य वाऽमूर्तत्वेन साक्षात्क्रियान्वयासंभवादित्याह ॥ एकैकस्येवेति ॥ स्वार्थे कप्रत्ययः । एकैकश इत्यर्थः । अरुणया पिङ्गाक्ष्यैकहायिन्या सोमं क्रीणातीत्येव श्रुतिपाठः । तादृशं च द्रव्यं गोरूपमेव विवक्षितमिति दर्शयितुं गवेति विशेष्यपदं पठितमिति वदन्ति । वस्तुतस्तु गवेत्यादिपदमेतच्छतिगतमेव । अत एव तन्त्रचूडामण्यादिचिरन्तननिबन्धेष्वेवमेव पाठो दृश्यते । तत्रारुणशब्दोऽन्वयव्यतिरेकाभ्यां गुणवचनः । पिङ्गाक्ष्यैकहायिनीशब्दौ यौगिकौ सामानाधिकरण्यादेकद्रव्यवाचिनौ । ततश्च द्रव्यगुणयोरुभयोः पृथक् तृतीयाश्रुत्या प्रत्येकं क्रयसाधनत्वं प्रथमं प्रतीयते । अन्यथा तृतीयाविभक्तिवैयर्थ्यापत्तेः । ननु नात्र गुणद्रव्ययोः प्रत्येकं क्रयसाधनत्वमुच्यते । येनान्वयभेदेन वाक्यभेदापादने इदमुदाहरणं स्यात् । किन्त्वेकाहयिनीं क्रयसाधनत्वेन विहितामनूद्य तस्यामारुण्यं विधीयते । विशेषणविभक्तेश्च विशेष्यानु-सारित्वात्तृतीयोपपत्तिरित्यत आह ॥ अनुवादविधानयोरिति ॥ यदा ह्येकहायिनी क्रयसाधनत्वेन विहिता तदा तस्या विधेयत्वानुबन्धिगुणत्वादिकं प्राप्तम् । पुनस्तदैव तदुद्देशेनारुण्यविधाने उद्देश्यत्वानु-बन्धिप्राधान्यादिकमपि तस्याः स्यात् । न चैतद्विरुद्धत्रिकमेकदैकत्राङ्गीकर्तुमुचितम् । अत एतद्भयाद्द्रव्य-गुणयोः प्रत्येकमेव क्रयेणान्वय इति तैरपि वक्तव्यमिति भावः ।

नन्वेवं द्रव्यगुणयोः प्रत्येकं क्रयान्वयेऽङ्गीकृते आरुण्यस्य गुणत्वेन साक्षात्क्रयसाधनत्वा-संभवाद्बाधितार्थकं वाक्यमापद्येत । अतो हायिनवदक्षिवच्चारुण्यमपि गोद्रव्यमवच्छिनत्ति । तच्च द्रव्यं साधनमिति तद्द्वाराऽऽरुण्यस्य क्रयान्वय एक एव प्रतीयत इत्यस्तु । ततश्च कथमिदमुक्तार्थोदाहरणं स्यादित्यत आह ॥ अरुणादीनां गवादिभिरिति ॥ नात्रारुण्यस्य प्रथममेव द्रव्यावच्छेदकतया क्रयान्वयः प्रतीयत इति तेषामङ्गीकारः । किन्तु प्रथमं द्रव्यगुणयोः प्रत्येकं तृतीयाश्रुत्या क्रयसाधन-तयाऽन्वयः प्रतीयते । श्रुतेर्बलवत्त्वेन शीघ्रोपस्थापकत्वात् । न तु वाक्यबललभ्यो द्रव्यगुणयोः परस्पर-मन्वयोऽपि तदैव प्रतीयते श्रुत्यपेक्षया वाक्यस्य दुर्बलत्वात् किन्तु प्रथमावगतारुण्यक्रयसाधनतानिर्वाहाय स पश्चादेव प्रतीयत इत्येव तेषामङ्गीकारः । अतो युक्तमिदमुदाहरणमित्यर्थः । यथोक्तम् ।

तृतीयया गुणस्यैव कारणत्वं क्रयं प्रति ।

विस्पष्टं गम्यते तच्च द्रव्यद्वारेण युज्यते ॥ इति ।

अन्यत्राप्युक्तम् । अवगतक्रयशेषत्वनिर्वाहस्तु द्रव्यगुणयोरन्योन्याकाङ्क्षाबलात् पार्ष्टिकसंबन्धाङ्गी-कारेणैव सन्निहितक्रयार्थिकहायिन्यवच्छेदद्वाराऽस्त्विति । नन्वेवं द्रव्यगुणयोः पार्ष्टिकान्वयस्वीकारेऽ-रुणादिशब्दानां गवादिद्रव्येषु लक्षणाप्रसङ्ग इत्यत उक्तम् । आकाङ्क्षादिवशादिति ॥ आदिपदा-द्योग्यतासत्तिपरिग्रहः । अयं भावः । आरुण्यादिकमवच्छेदकं हि अवच्छेद्यमपेक्षते । अवच्छेद्यं च गवादिकमित्यवच्छेद्यावच्छेदकयोः परस्परमाकाङ्क्षावशाद्योग्यतादेश्चावच्छेद्यावच्छेदकभावेनैव द्रव्यगुण-योरन्वयो न तु सामानाधिकरण्येन । येन लक्षणा स्यात् । गुणं हि साधनत्वेन विदधच्छब्दो यथाऽनेन शक्यते साधयितुं तथा कुर्यादित्याह । स च द्रव्यपरिच्छेदमुखेन शक्नोति साधयितुं नान्यथा । तेनायमर्थो भवति । आरुण्याद्यवच्छिन्नेन द्रव्येण कुर्यादिति । अतो न कोऽपि दोष इति । नन्वस्त्वेवमारुण्यादीनां क्रयसाधनतया प्रथमं प्रत्येकमन्वयः श्रौतत्वात्तैरङ्गीकृत इति । तथाऽपि किं प्रकृत इत्यत आह ॥ ततश्चेति ॥ वाक्यभेदाख्यं दूषणं स्यादित्यर्थः । वाक्यभेदादिति पाठे वाक्यभेदप्राप्त्या तल्लक्षणं दूषणं स्यादित्यर्थः । अत्र कश्चिदाह । भावनाभेदेनैव वाक्यभेदस्य दृष्टत्वात् प्रकृते च वाक्यभावनाया एकत्वा-न्नावान्तरवाक्यभेदोऽत्राङ्गीकृत इति । तत्तुच्छम् । न हीदं भाट्टान्प्रत्यापाद्यते किन्तु प्राभाकरान् । तैरन्वये भिन्ने वाक्यं भिद्यत एवेति नियमस्याङ्गीकृतत्वात् । यथाऽऽहुः । अन्वितपदात्मकं हि वाक्यम् । तच्च कथं नान्वये भिन्ने भिद्येतेति । अतो न कोऽपि क्षुद्रोपद्रव इति ।

### **श्रीनिवासतीर्थीया**

एकैकांशेनेति ॥ अरुणया क्रीणाति एकहायिन्या क्रीणाति पिङ्गाक्ष्या क्रीणातीत्येवमेकैकांश इत्यर्थः ॥ पार्ष्टिकान्वय इति ॥ आदौ तृतीयया बोधितं गुणरूपारुण्यस्य क्रय-साधनत्वं बाधितमिति पश्चादाकाङ्क्षादिवशाद्गवादिना क्रयेणान्वयः स्वीकृत इत्येवं गवादिभिरन्वयः पार्ष्टिकः पृष्टभागीयः पाश्चात्य इत्यर्थः । आदावरुणया क्रीणातीत्याद्यन्वयबोधोऽङ्गीकृतः पश्चादरुणया गवा क्रीणातीत्यन्वयबोधः स्वीकृत इति भावः ॥

### **वाक्यार्थरत्नमाला**

अत्रेति । एतद्ग्रन्थ इत्यर्थः । एवमुदाहरणम् । एकहायनीगोपदोपेत-श्रुतिपाठोदाहरणमित्यर्थः । स्वयमुक्तो यो ग्रन्थकाराशयस्तदाशयेन वाक्योदाहरणं ग्रन्थकारान्तरस्य दृष्टं चेति नाचातुर्यापादकमित्याह यथा शाबरेति । तृतीयाध्यायप्रथमपादे ‘अर्थैकत्वे द्रव्यगुणयोरैक-कर्म्यान्नियमः स्यादि’ति सूत्रे अरुणया पिङ्गाक्ष्यैकहायन्या गवा (?) सोमं क्रीणातीति भाष्ये उदाहरणादित्यर्थः । उपलक्षणं चेदम् । तृतीयस्य तृतीये सन्तर्दनं प्रकृतौ क्रयणवदनर्थलोपात्स्या-दित्यधिकरणे क्रयणवद्विकल्पिष्येते । यथा हि आरुण्येन क्रीणाति वाससा क्रीणाति गवा क्रीणातीत्येव-मादीनां विकल्प एवं विकल्पो भविष्यतीत्युक्तं भाष्ये । तेन गवेत्यनेनापि युक्तस्य पाठस्य भाष्यकार-संमतिसिद्धिः । प्रत्येकान्वयस्फुटीकरणायैव वाससा क्रीणातीति मध्ये वाससा व्यवधानं भाष्ये कृतमिति न वाससेत्यनेन गवेत्यस्य साम्यं मन्तव्यमित्यपि द्रष्टव्यम् । अर्थैकत्वे द्रव्यगुणयोरित्येतदधिकरण एव तन्त्रचूडामणावरुणयेवेत्यादि मूलानुसारी श्रुतिपाठोऽस्ति । तमपि संवादयति अत एव तन्त्रेति । शास्त्रदीपिकातट्टीकादौ चोक्तपाठावगमः । कल्पतर्वादौ चोक्तपाठविचारोऽस्ति वैशेषिकसूत्रोपकारे षष्ठाध्याये यदिष्टरूपरसगन्धस्पर्शप्रोक्षितमप्युक्षितं च तच्छुचीति सूत्रव्याख्यावसरे तत्र रूपमरुण-यैकहायन्या पिङ्गाक्ष्या गवा सोमं क्रीणातीत्येवोदाहृतं साधर्म्यनिरूपणस्थलीयगङ्गापुर्यामपि जात्यादीनां तु न साक्षाद्धर्मकर्तृत्वमित्येतत्प्रतिज्ञातोपपादनावसरेऽरुणयैकहायन्या पिङ्गाक्ष्या गवा सोमं क्रीणातीति वाक्यमुदाहृतमिति च द्रष्ट्रव्यम् । मीमांसमतानुसारेणाह जातियौगिकशब्देति । एतत्स्थलमुदाहरण विशेषादिना निरूपणीयमस्ति । तदपेक्षयेति । वाक्यापेक्षयेत्यर्थः । क्रियान्वयस्येत्यस्य तेन स्वीकृत-त्वादित्युत्तरेण सम्बन्धः । विगानाभावेनेति । एकहायनीक्रियान्वये विवादाभावेनेत्यर्थः । इतःपरं शब्दप्रामाण्यनिरूपणपर्यन्तं व्याकर्तव्यमस्ति ।

