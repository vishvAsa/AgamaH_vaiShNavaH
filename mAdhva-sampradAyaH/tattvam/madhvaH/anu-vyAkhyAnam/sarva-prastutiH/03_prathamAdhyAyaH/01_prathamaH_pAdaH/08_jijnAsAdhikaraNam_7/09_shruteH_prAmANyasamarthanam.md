+++
title = "०९ श्रुतेः प्रामाण्यसमर्थनम्"

+++


## प्रत्यक्षवच्च प्रामाण्यं स्वत एवागमस्य हि

**श्रुतेः प्रामाण्यसमर्थनम्**

## **अनुव्याख्यानम्**

***प्रत्यक्षवच्च प्रामाण्यं स्वत एवागमस्य हि ॥***

### **सुधा**

तदेवं शब्दस्यैवाप्रामाण्यात्कुतस्तद्विशेषस्य वेदस्य प्रामाण्यं, कुतस्तरां सिद्धरूपे ब्रह्मणि, कुतस्तमां च तन्मीमांसारंभ इत्यत आह ॥ प्रत्यक्षवच्चेति ॥ चशब्दो व्याख्यानान्तर-द्योतकः । न केवलं सिद्धविषयत्वं प्रामाण्यं चेति वा । अनुमानवच्चेति वा । हेतुसमुच्चये वा ॥ तथा हि ॥ शब्दाज्ज्ञानमुत्पद्यते न वा । नेति पक्षेऽनुभवविरोधः स्वक्रियाविरोधश्च । न शब्दोऽर्थप्रत्यायक इति ब्रूते; परप्रत्यायनार्थं च शब्दमेव प्रयुङ्क्त इति । आद्ये स बोधः संशयो विपर्ययो वा । नाद्यः । एकाकारनियतत्वात् । न द्वितीयः । बाधबोधविरहात् । सर्वत्रापि बाधाभ्युपगमे स्वप्रयुक्तवाक्यस्य तद्भावाभावयोस्स्वव्याघातात् ॥ एवं व्यवस्थिते प्रयुज्यते । शब्दः प्रमाणं संशयविपर्ययाजनकत्वे सति ज्ञानजनकत्वात् प्रत्यक्षादिवदिति । न हि प्रत्यक्षादेर् अपि अन्यत्प्रामाण्यनियामकमस्ति ॥ नन्विदमेव प्रामाण्यमिति साध्याविशिष्टत्वम् । न । याथार्थ्यं प्रामाण्यमिति वक्ष्यमाणत्वात् ।

### **वाक्यार्थचन्द्रिका**

तच्छब्दाप्रामायमुपपाद्य तत्प्रकृते बाधकत्वेन दर्शयन्भाष्यमवतारयति ॥ तदेवमिति ॥ व्याख्यानान्तरेति ॥ सौत्रातःशब्दसम्बन्धीति शेषः । अस्मिन्पक्षे वाक्यस्थपदैरन्वया-लाभादाह ॥ न केवलमिति ॥ अत्रापि भिन्नक्रमत्वं दोष इत्यत आह ॥ अनुमानवच्चेति ॥ प्रत्यक्षरूपैकदृष्टान्तोक्त्या योग्यताबलादनुमानदृष्टान्ततायाः प्रत्येतुं शक्यत्वात्सर्वथा हेत्वनुक्तिप्रयुक्त-न्यूनतापरिहाराय तत्सूचकतया चशब्दं व्याख्याति ॥ हेत्विति ॥ कोऽत्र हेतुरित्यतो योग्यताबलात्संशय विपर्ययाजनकत्वे सति ज्ञानजनकत्वमेवेत्याशयेन बोधकत्वमेवानुभ्युपगच्छन्तं प्रत्यसिद्ध्यापत्त्या हेतोरुपपादनीयत्वाद्विशेषणविशेष्यासिद्धिपरिहारेण हेतुमुपपादयितुं प्रतिजानीते ॥ तथा हीति ॥ प्रत्यायनार्थं शब्दप्रयोगक्रियया शब्दस्य प्रत्यायनसाधनता प्राप्तेति शब्दो नार्थप्रत्यायन इति वाक्यार्थ-स्यार्थप्रत्यायकत्वाभावस्य तादृशक्रियया विरोध इत्याशयेन स्वक्रियाविरोधमुपपादयति ॥ न शब्द इति ॥ सर्वत्रापीति ॥ सर्वं शब्दजन्यं ज्ञानं बाधितं, सर्वः शब्दोऽप्रमाणमित्यादि स्वप्रयुक्तशब्दजन्यबोधस्य बाधितत्वे शब्दजन्यज्ञानादेरबाधितत्वाद्यापत्तिः । अबाधितत्वे त्वस्यैवाबाधितत्वेन प्रतिहतप्रमाणत्वात् सर्वशब्दजन्यज्ञानबाधितत्वादिरूपस्वाभिमतासिद्धिरिति स्वव्याघातादित्यर्थः । यद्वा शिष्यादीन्प्रति तद्बोधाय त्वत्प्रयुक्तयत्किञ्चिद्वाक्यजन्यज्ञानस्य बाधितत्वे तद्वाक्यप्रयोगानुपपत्तिः । अबाधितत्वे च सर्वत्रापि बाध इत्युक्तहानिरिति भावः । विपक्षबाधकसूचनेनाप्रयोजकत्वं परिहरति ॥ न हीति ॥

### **परिमल**

व्याख्यानान्तरेति ॥ अतःशब्दस्य प्रयोजनसमर्थनाय कृतज्ञानप्रसादद्वारा मोक्षफल-कत्वोक्तिपरत्वबन्धसत्यत्वपरत्वरूपव्याख्यानद्वयात् तथा विषयसमर्थनाय कृताद्वेदानां सिद्धब्रह्मपर-त्वोक्तिपरत्वरूपव्याख्यानाच्च वेदानां यथार्थज्ञानजनकत्वरूपं यत्प्रामाण्यं तदर्थकत्वरूपव्याख्यानांतर-द्योतक इत्यर्थः । हेतुसमुच्चय इत्युक्तं व्यनक्ति ॥ तथा हीत्यादिना ॥ एवं व्यवस्थित इति ॥ बोधकत्वे संदेहाद्यजनकत्वे च सिद्धे सत्यनुमानमुच्यत इत्यर्थः । प्रत्यक्षादिवदित्युक्त्याऽनुमानवच्चेत्युक्तमपि विवृतं ध्येयम् । हेतोरप्रयोजकत्वं निराह ॥ न हीति ॥ याथार्थ्यं यथार्थज्ञानजनकत्वम् ॥ वक्ष्यमाणत्वात् । नविलक्षणत्वादित्यधिकरणे ॥

### **यादुपत्यं**

व्याख्यानान्तरेति ॥ अतःशब्दस्येति शेषः ॥ स्वप्रयुक्तवाक्यस्येति ॥ सर्वत्रापि बाधोऽस्तीति वाक्यस्येत्यर्थः । आद्ये एतद्वाक्यातिरिक्तशब्दानामबाधितार्थकत्वेन प्रामाण्यप्राप्त्या, द्वितीयेऽस्यैव शब्दस्य प्रामाण्यप्राप्त्या शब्दो न प्रमाणमिति प्रतिज्ञाव्याघात इत्यर्थः ॥ वक्ष्यमाण-त्वादिति ॥ युक्तिपाद इति शेषः ॥

### **श्रीनिवासतीर्थीया**

हेतुसमुच्चये वेति ॥ संशयविपर्ययाजनकत्वाख्यहेतुसमुच्चये वा चशब्द इत्यर्थः ॥ अनुभवेति ॥ शब्दादर्थं प्रत्येमीत्यनुभवविरोधः ॥

### **वाक्यार्थरत्नमाला**

तच्छब्दाप्रामाण्यमिति द्वितीयान्तम् । अस्मिन्पक्ष इत्यादिकं निमित्तकथनं स्पष्टम् । भिन्नक्रमत्वमिति । चशब्दस्य पूर्वप्रयुक्तस्योत्तरपदभूतप्रामाण्यमित्येतच्छेषताया अपि वक्तुं शक्यत्वेऽपि समुच्चयाभिव्यञ्जकतया प्रामाण्यमित्यनन्तरं सम्बन्धस्य कर्तव्यतया भिन्नक्रमत्वेनेवेति भावः । हेत्वनुक्तेरनुमानरूपदृष्टान्तानुक्तेश्च न साम्यमिति प्रतिपादयन्नावश्यकहेतुसमुच्चयार्थतया चशब्दं व्याचष्ट इत्याह प्रत्यक्षरूपैकेति ।

बोधकत्वमेवेति । उपलक्षणमेतत् । बोधकत्वमङ्गीकृत्यापि संशयादिजनकत्वमङ्गीकुर्वन्तं प्रत्यपीत्यपि द्रष्टव्यम् । असिध्यापत्त्या हेतुविशेषणविशेष्ययोरसिध्यापत्तेरित्यर्थः । न शब्दोऽर्थेति मूले स्वक्रियाविरोधस्य स्पष्टमप्रतीतेस्तं व्युत्पादयंस्तद्वाक्यमवतारयति प्रत्यायनार्थमिति । अनेन मूकोऽ-हमिति वाक्यार्थस्य वचनकर्तृत्वाभावस्य परज्ञापनार्थं मूकोऽहमिति वचनक्रियया वचनकर्तृत्वप्राप्त्या स्वक्रियाविरोधवत् प्रत्यायनार्थशब्दप्रयोगस्यावश्यकत्वात् । तेन च प्रत्यायनसाधनताप्राप्तेत्यादिप्रकारेण स्वक्रियाविरोध इत्युक्तं भवति । अप्रमाणमित्यादीति । आदिपदेन शब्दो न बोधक इत्यादेः सङ्ग्रहः । ज्ञानादेरित्यादिपदेन सर्वशब्दपरिग्रहः । अबाधितत्वादीत्यादिपदेन प्रामाण्यादिपरिग्रहः । अस्यैवेति । सर्वं शब्दजन्यं ज्ञानं बाधितमित्यादिशब्दजन्यबोधनस्यैवेत्यर्थः । अबाधितत्वेनेत्यतःपरं तद्वाक्यानां तदंश इति शेषः । तथा सर्वं शब्देत्यादिशब्दस्य स्वजन्यबोधांशे प्रतिहतं प्रमाणत्वमिति सर्वशब्दैर्जन्यज्ञानस्य बाधितत्वमित्यादिरूपस्वाभिमतार्थसाधकत्वानुपपत्त्या तदर्थसिद्धिरिति स्वव्याघातादित्यर्थः । एवं सर्वशब्देत्यादिवाक्यपुरस्कारेण स्वव्याघातोपपादने एतद्वाक्यस्येत्यनुक्तवा स्वप्रयुक्तवाक्यस्येति सामान्ये-नोक्तिर्न स्वरसेत्यतः सामान्योक्तेरप्युक्तवाक्यपुरस्कारेणार्थसम्भवान्न दोष इत्यभिप्रेत्य तमर्थमङ्गीकृत्यैव वाक्यान्तरपुरस्कारेणापि स्वव्याघातमुपपादयति यद्वेति । विपक्षे बाधकेति । अन्यथा प्रत्यक्षादेरपि प्रामाण्यं न स्यात् । तन्नियामकस्योभयत्राविशेषेऽर्धजरतीयायोगादिति बाधकेत्यर्थः ।

