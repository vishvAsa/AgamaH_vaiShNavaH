+++
title = "०६ कर्तृकर्मभावस्य उत्सर्गतः भेदव्याप्तत्वम्"

+++


## कर्मकर्त्रोरुत्सर्गतो भिदा

**कर्तृकर्मभावस्य उत्सर्गतः भेदव्याप्तत्वम्**

**कर्मकर्त्रोरुत्सर्गतो भिदा**

### **सुधा**

॥ ॐ कर्मकर्तृव्यापदेशाच्च ॐ ॥

तथा कथं हेतुत्वेनोपादानमित्यत आह कर्मेति ।

## **अनुव्याख्यानम्**

***कर्मकर्त्रोरुत्सर्गतो भिदा ॥***

यावेकस्यां क्रियायां कर्मकर्तारौ तयोर्भेद इत्यस्त्येव व्याप्तिः । किं त्वौत्सर्गिकी । न तु धूम-स्येवाग्निना सङ्कोचानर्हेत्यर्थः । ततः किं लब्धमिति चेद्दोषद्वयं परिहृतमिति क्रमेणाह अभेदोऽपीति ।

**अनुव्याख्यानम्**

***अभेदोऽपि विशेषे स्याद्बली सोऽप्यनपोदितः ॥***

यस्मात्कर्मकर्त्रोरुत्सर्गत एव भिदा, तस्माद्विशिनष्टि स्वविषयमुत्सर्गविषयाव्द्यवच्छिनत्तीति विशेषोऽपवादस्तस्मिन्सत्यभेदोऽपि स्यात् । तथा च मामहं जानामी(त्याद्यु)त्युपपन्नं भवति । यतश्चोत्सर्गोऽप्यपवादाभावे बली स्वसाध्यसाधने समर्थः । न चास्ति प्रकृतेऽपवादः । तस्मादत्र हेतुत्वेनोपादानमपि युज्यते । यथा हि न हिंस्यात्सर्वा भूतानीत्यौत्सर्गिको भूतहिंसा-निषेधोऽग्निषोमीयपशुहिंसाविधिनाऽपोद्यते । भवति चानपोदिते ब्रह्महिंसाद्यकरणीयत्वे प्रमाणम् । नन्वेवं तर्हि प्रमेयत्वानित्यत्वयोरप्येवं वक्तुं शक्यत एव । प्रमेयत्वस्यानित्यत्वेनौत्सर्गिकी व्याप्तिः । अपवादेन त्वाकाशादौ नित्यत्वम् । अपवादाभावाच्छब्दादावनित्यत्वसाधकतेति । ततश्चानैकान्ति-कतोच्छेदः स्यात् । मैवम् । सामान्यविषयेण हि प्रमाणेनार्थे प्रतीते सति विशेषविषयेणापवादो भवति । ततश्च सर्वतः प्रसक्ता बुद्धिस्तद्विषयं परित्यज्यान्यत्र विश्राम्यति । न च सर्वभूत-हिंसानिषेधस्येव प्रमेयत्वानित्यत्वव्याप्तेः केनापि प्रमाणेन प्राप्तिरस्ति । किं नाम प्रमेयत्वं, नित्यत्वा नित्यत्वाभ्यां सह व्यवस्थितमेवोपलभ्यत इति न तत्र(अपि)उत्सर्गापवादन्यायस्यावकाशः । एवं तर्हि कर्मकर्तृभावोऽपि भेदाभेदाभ्यां सह व्यवस्थित एवोपलब्ध इति कथमत्राप्युत्सर्गापवाद-न्यायस्यावकाशः । मैवम् । प्रत्यक्त्वपराक्त्वरूपो हि कर्तृकर्मभावः । स तावदापाततो विरोधा-द्भेदेन घटनीयो वा विशेषेण वा । तत्र भेदो मुख्यः, विशेषस्तु प्रतिनिधिरित्युक्तम् । न च मुख्यप्रतिनिध्योः समकक्ष्यतया प्रतिभासो भवति । अतो भेदः सामान्यतः प्राप्नोति विशेषस्त्वप-वादेनेति युक्तमुक्तम् । यथा चानुगतसामान्या-भावेऽप्युत्सर्गापवादन्यायसम्भवस्तथा वक्ष्यामः । सोपाधिकसम्बन्धस्य साधनाङ्गताऽभाववत् सोपाधिकव्यभिचारस्यापि न दूषणाङ्गत्वमिति किमत्रा-लौकिकम् । वक्ष्यते चैतदिति ।

### **शेषवाक्यार्थचन्द्रिका**

अस्तु तर्हि द्वितीयो निरवद्यत्वादित्यतस्तत्र च व्यभिचारिणिणोऽहेतु-त्वाद्धेतुत्वेनोपादनानुपपत्तिरूपं दोषं दर्शयन् उत्तरग्रन्थमवतारयति तथा चेति ॥ दोषद्वयमिति । कर्मकर्तृभावो भेदव्याप्त इति आद्यपक्षोक्तो मामहं जानामीत्यादौ व्यभिचारः । नेति द्वितीयपक्षोक्तो हेतुत्वेनोपादानानुपपत्तिरूपम् इत्येवं प्राक् विकल्पितपक्षद्वयोक्तं दोषद्वयमित्यर्थः । कथं क्वचिदपोदि-तस्यापि प्रकृतेऽपवादाभावमात्रेण हेतुतयोपादानमित्यतस्तथाऽन्यत्र दृष्टत्वादित्याशयेनाह यथा हीति ॥ औत्सर्गिक इति । या भूतहिंसा सा निषिद्धेत्यौत्सर्गिकोऽयं नियम इत्यर्थः । सर्वभूतहिंसानिषेध-स्येवेति । सर्वभूतहिंसात्वनिषिद्धत्वयोर्व्याप्तेरिवेत्यर्थः । सहव्यवस्थित एवेति । तथा च कर्मकर्तृ-भावभेदयोरपि सामान्यतो व्याप्तिग्राहकं प्रमाणं नेति भावः । क्वचित्सहावस्थानाद् आपातत इत्युक्तम् ॥ विशेषेण वेति । मामहं जानामीत्यादाविति शेषः । उक्तं जन्माधिकरण इति शेषः । सामान्यत इति । सामान्यतो नियमग्राहकप्रमाणेन प्राप्नोतीत्यर्थः । ननु सिद्धान्तेऽनुगतसामान्याभावात् कथमुत्सर्गापवाद-न्यायः । द्वयोः प्रमाणयोरेकस्वरूपविषयत्वे ह्यन्यतरस्याप्रमाण्यमेव स्यात्, भिन्नविषयत्वे तु नापवाद-विषयोऽस्ति । सामान्यतः प्रसक्तस्यैव विशेषविषयेणापवाददर्शनादित्यत आह यथा चेति । वैशेषिकपरीक्षयां ‘व्युत्पत्तिरपि हि सादृश्येनैव गम्यते’ इत्यनुव्याख्यानव्याख्यानावसरेऽनुगतसामान्या-भावेऽपि सादृश्येनैव तत्कार्यमुत्सर्गापवादन्यायादिकं सम्भवतीति वक्ष्याम इत्यर्थः । नन्वसाधन-त्वापादकव्यभिचाराक्रान्तः कर्मकर्तृभावः कथं भेदकः स्यादित्यतो न व्यभिचारमात्रमसाधनत्वे हेतुः, किन्तु निरुपाधिकव्यभिचार एवेत्यभिप्रेत्य व्यभिचारमात्रस्यादोषत्वं दृष्टान्तोपर्दनपूर्वकमुपपादयति सोपाधिकस्येति । साधनस्य साध्यसाहित्यमात्रं न प्रामाण्योपयोगि किन्तु निरुपाधिकमेव । अन्यथा सोपाधिकसाध्यसम्बन्धस्य मैत्रीतनयत्वादेरपि श्यामतासाधनत्वप्रसङ्गादित्यर्थः । सोपाधिकेति । व्यभिचारोऽपि निरुपाधिक एवासाधनत्वे हेतुः । यथा प्रमेयत्वस्य नित्यत्वेन । न हि प्रमेयत्वं स्वभावेन नित्यत्वाव्यभिचारि । व्यभिचारि तु निमित्तान्तरेणेत्यत्र नियामकं पश्यामः । यस्तु स्वभावेन साध्या-व्यभिचारिणोऽपि साधनस्यौपाधिको व्यभिचारो नासावप्रामाण्यकारणमिति भावः । कुत एत-दित्यतोऽस्यार्थस्य ‘उत्सर्गतोऽपि यत्प्राप्तमपवादविवर्जितम् । व्यभिचार्यपवादेन मानमेव भविष्यति’ इत्यनेन तृतीयस्य द्वितीये वक्ष्यमाणत्वादित्याह वक्ष्यते चैतदिति । किमत्र कल्पकमित्यतः ‘अतो हि भोजनादीनामिष्टसाधनताऽनुमा । मानं व्यवहृतौ नित्यं व्यभिचारो हि तत्र च’ इति । तदुत्तरानुव्याख्याने सोपाधिकव्यभिचारस्य दूषणत्वाभावादेवागामिभोजनामिष्टसाधनतानुमानं मानम् । यदि च सोपाधि-कोऽपि व्यभिचारो दूषणं स्यात्तदा विमतं भोजनमिष्टसाधनं भोजनत्वात् ह्यस्तनभोजनवदित्यनुमान-मप्यमानं स्यात् । तत्रापि क्वचिदपथ्यत्वाद्युपाधिनाऽनिष्टसाधनत्वास्याप्युपलम्भेन व्यभिचारसद्भावात् । न च पथ्यत्वादिविशिष्टभोजनत्वादिकमेव तत्र साधनमिति न व्यभिचारः । तस्य प्रवृत्त्युत्तरकालं फलानुमेयस्य प्रागसिद्धेः । तस्मान्निरुपाधिक एव व्यभिचारोऽसाधनत्वे हेतुर्न तु सोपाधिकोऽपीत्यवश्यं कल्पनीयमिति कल्पकं च वक्ष्यत इत्यर्थः ।

### **परिमल**

दोषद्वयमिति । कर्मकर्तृभावस्य भेदव्याप्तत्वे मामहं जानामीत्यात्मसाक्षात्कारानु-पपत्तिः । अव्याप्तत्वे च सूत्रे भेदव्याप्तत्वमुपेत्य कर्मकर्तृव्यपदेशस्य हेतुत्वेनोक्त्यनुपपत्तिरिति दोषद्वयमित्यर्थः । न चास्ति प्रकृतेऽपवाद इति । अर्भकौकस्त्वस्य व्योमवत्समाहितत्वाच्चक्षुर्मय-त्वादेश्चानन्दमयनयन्यायेन सावकाशत्वादिति भावः ॥ विशेषेण वेति । मामहं जानामीत्यादाविति भावः ॥ प्रतिनिधिरित्युक्तमिति । जन्मादिनय उक्तमित्यर्थः । ननु हिंसात्वादिजातिविषय उत्सर्गः । अग्नीषोमीयादिव्यक्तिविशेषविषयो ऽपवादः सिद्धः । ‘कुतो भस्मत्वमाप्तस्य नरत्वं पुनरिष्यते’ इत्यादिना वैशेषिकनयेऽनुगतजातिः सिद्धान्ते निरसिष्यते । तथा च कथमुत्सर्गापवादन्यायावकाश इत्यत आह यथा चेति । ‘(इति)व्युत्पत्तिरपि हि सादृश्येनैव गम्यते’ इत्येताव्द्याख्यान**सुधा**यां वैशेषिकनये सादृश्यमादीयैवोत्सर्गादिरिति वक्ष्याम इति भावः । नन्वपवादकृतव्यभिचारिणोऽपि व्यभिचारित्वात्तस्य हेतुत्वेनोपादानमलौकिकमित्यत आह सोपाधिकेति ॥ वक्ष्यते चैतदिति । ‘उत्सर्गतोऽपि यत्प्राप्त-मपवादविवर्जितम् । व्यभिचार्यपवादेन मानमेव भविष्यति’ इतिभक्तिपादे वक्ष्यत इत्यर्थः ।

### **यादुपत्यं**

दोषद्वयमिति । आद्यपक्षोक्तो मामहं जानामीत्यत्र व्यभिचारो द्वितीयपक्षोक्तो हेतुत्वेनोपादानानुपपत्तिरिति दोषद्वयमित्यर्थः । भूतहिंसानिषेध इति । या भूतहिंसा सा निषिद्धे-त्यौत्सर्गिको नियम इत्यर्थः ॥ सर्वभूतहिंसानिषेधस्येवेति । सर्वभूतहिंसात्वनिषेधयोर्व्याप्तेरिवेत्यर्थः । सहव्यवस्थित एवेति । तथा च कर्मकर्तृभावभेदयोः सामान्यतो व्याप्तिग्राहकं प्रमाणं नेति भावः ॥ क्वचित्सहावस्थानादापातत इत्युक्तम् ॥ विशेषेण वेति । मामहं जानामीत्यादाविति भावः ॥ सामान्यत इति । सामान्यतो नियमग्राहकप्रमाणेन प्राप्नोतीत्यर्थः । ननु सिद्धान्तेऽनुगतसामान्याभावेन कथमुत्सर्गापवादन्यायसम्भवः । द्वयोः प्रमाणयोरेकस्वरूपविषयत्वे ह्यन्यतरस्याप्रामाण्यमेव स्यात् । भिन्नविषयकत्वे तु नापवादविषयोऽस्ति । सामान्यतः प्रसक्तस्यैव विशेषविषयेणापवाददर्शनादिति बाधकावतादिरहित्यत आह यथा चानुगतेति । ‘व्युत्पत्तिरपि हि सादृश्येनैव गम्यते’ इत्यनुव्याख्यान-व्याख्यावसरेऽनुगतसामान्याभावेऽपि सादृश्येनैव तत्कार्यमुत्सर्गापवादन्यायदिकं सम्भवतीति वक्ष्याम इत्यर्थः । ननु व्यभिचारो न दूषणाङ्गमित्येतत्कथमित्यत आह ॥ सोपाधिकेति ॥ सोपाधिकस्येति । अपवादादिनिमित्तस्येत्यर्थः । कुत एतत्कल्पनीयमित्यत आह वक्ष्यते चैतदिति । ‘अतो हि भोजना-दीनामिष्टसाधनतानुमा । मानं व्यवहृतौ नित्यं व्यभिचारो हि तत्र च’ इत्यत्र सोपाधिकव्यभिचारस्य दूषणत्वाभावादेव ह्यागामिभोजनादीनामिष्टसाधनतानुमानं मानम् । यदि सोपाधिकोऽपि व्यभिचारो दूषणाङ्गं स्यात्तदा भोजनमिष्टसाधनं भोजनत्वात् ह्यस्तनभोजनवदित्यनुमानममानं प्रसज्ये ता तत्रापि क्वचिदपथ्यत्वाद्युपाधिनाऽनिष्टसाधनत्वस्याप्युपलम्भेन व्यभिचारसद्भावात् । न च तत्र पथ्यत्वादि-विशिष्टमेव भोजनत्वादिकं साधनमिति वाच्यम् । तस्य प्रवृत्त्युत्तरकालफलानुमेयस्य प्रागसिद्धेः । न च भोजनत्वस्यामानत्वमिष्टमेवेति वाच्यम् । प्रेक्षावतां निःशङ्कव्यवहारानुपपत्तिप्रसङ्गात् । अतो निरुपाधिक एव व्यभिचारो दूषणाङ्गं न सोपाधिकोऽपीत्यवश्यं कल्पनीयमिति कल्पकं वक्ष्यत इत्यर्थः ।

### **श्रीनिवासतीर्थीया**

हेतुत्वेनोपादानमिति । शारीरस्य सर्वगतत्वाभावे कर्मकर्तृव्यपदेशस्य कथं हेतुत्वेनोपादानम् । कर्मकर्तृभावस्य भेदव्याप्तत्वाभावेनाभेद एवोपपन्नत्वाज्जीवस्यैवास्तु सर्वगतत्वम् । तथा च जीवः स्वात्मानं स्वयं शंसतीति युक्तमेवातो विरुद्धो हेतुरित्याशयः । ब्रह्महिंसादीति । एवं प्रकृतेऽपि शंसनक्रियया कर्मकर्त्रोर्भेदव्यपदेशेऽपवादाभावात्प्रकृतार्थे प्रमाणत्वं भविष्यतीति भावः ॥ सहव्यवस्थितमेवेति । यत्र नियमग्राहकं प्रमाणमस्ति तत्रैव नियमे चेव्द्यभिचारो दृश्यते, तर्हि तत्रोत्सर्गापवादन्यायावतार इति भावः ॥ एवं तर्हीति । कर्मकर्त्रोरपि भेदग्राहकं प्रमाणं नास्त्येवेति भावः ॥ विशेषेण वेति । अभेदमङ्गीकृत्य भेदकार्यकारिणा विशेषेणेत्यर्थः । प्रतिनिधिर् भेदप्रतिनिधिः ॥ समकक्ष्यतयेति । सोमपूतिकयोरदर्शनादिति भावः । त इत्यनन्तरं कर्मकर्त्रोरिति शेषः ॥ अपवादे-नेति । मामहं जानमीत्यादौ व्यभिचारेण भेदापवादकतया तत्प्रतिनिधिर्विशेष इत्यर्थः । एवं च प्रमेय-त्वस्य नित्यत्वानित्यत्वाभ्यां सहावस्थाने न कोऽपि विशेषोऽस्ति । किन्तु साम्येनैव । प्रकृते तु कर्मकर्तृ-भावस्याभेदेन सहावस्थानं विशेषबलेनैव इति भेदेन सहावस्थानरूपकोट्या साम्यं नास्तीतिभेदेनैव सहावस्थानं प्रामाणिकमिति, तदेव प्रबलमिति भावः । ननु कर्मकर्तृभावस्य भेदव्याप्तत्वान् न शारीरस्य सर्वगतत्वमुपपद्यत इत्येतदयुक्तम् । मामहं जानामीत्यभेदावगाहिप्रत्यक्षरूपापवादकप्रमाणनिमित्त-व्यभिचारादर्शनेन भेदव्याप्तत्वासम्भवात्कथं व्यभिचारिणस्तस्य हेतुत्वेनोपादानमिति चेत् । न । एतादृशव्यभिचारस्य दूषणानङ्गत्वात् । कथमिति चेत्तत्राह सोपाधिकेति । शाकपाकजत्वप्रयुक्तश्यामत्व सम्बन्धस्येत्यर्थः ॥ सोपाधिकव्यभिचारस्येति । किं नाम स्वारसिकव्यभिचारस्यैव दूषणाङ्गत्वम् । न चात्र तादृशे व्यभिचारोऽस्तीत्याशयः ।

