+++
title = "०२ अस्याधिकरणस्य अधिकरणान्तरैर् गतार्थता परिहारः"

+++


## तत्र तत्र स्थितो विष्णुस्तत्तच्छक्तिप्रबोधकः

**अस्याधिकरणस्य अधिकरणान्तरैर् गतार्थता परिहारः**

***तत्र तत्र स्थितो विष्णुस्तत्तच्छक्तिप्रबोधकः***

### **सुधा**

सर्वगतत्वप्रतिपादनस्य प्रकृतोपयोगं दर्शयति तत्रेति ।

## **अनुव्याख्यानम्**

***तत्र तत्र स्थितो विष्णुस्तत्तच्छक्तिप्रबोधकः ॥***

**सुधा**

प्रबोधनं कार्याभिमुखीकरणम् । तत्किं दूरे स्थितः शक्तिप्रबोधने न शक्तो येन तत्र तत्र तिष्ठतीत्यत उक्तं दूरतोऽपीति ।

**अनुव्याख्यानम्**

***दूरतोऽप्यतिशक्तः स लीलया केवलं प्रभुः ॥***

***इति ज्ञापयितुं***

यद्यपि स प्रभुर्विष्णुर्दूरतोऽपि तत्तच्छक्तिप्रबोधनेऽतिशक्तस्तथाऽपि केवलं लीलया तत्र तत्र स्थितस्तत्तत्तच्छक्तीनां प्रबोधको भवतीति ज्ञापयितुं सर्वगतत्वमिह प्रविचार्यत इति सम्बन्धः । एतदुक्तं भवति । स्वनिर्गमप्रवेशाभ्यां देहपातनोत्थापनमित्याद्या मुख्यप्राणादिशक्तयस्तदन्तर्गत-भगवदायत्ता इति प्रागुक्तम् । तदनुपपन्नम् । भगवतः सर्वगतत्वाभावात् । शास्त्रैकसमधिगम्यं खलु (हि) तत् । शास्त्रं चैतमस्यामित्यादिकमन्यपरमित्याशङ्क्योक्तार्थसमर्थनाय सर्वगतत्वमत्र हरेरुप-पाद्यत इति । अथवा न सर्वगतत्वं हरेरुपपादनीयम् । तस्यानन्दादिवत्स्त्रष्टृत्वादिवद्वा गुणत्वा-भावादित्याशङ्क्य न सर्वगतत्वं नाम सर्वसंयोगित्वमात्रमिह विवक्षितम् । किं नाम तत्तच्छक्ति-प्रेरकत्वेन । अतस्तदुपपादनमुपपद्यत इत्यनेनोच्यते । अथवा न सर्वगतत्वमत्र प्रतिपादनीयम् । अदृश्यत्वाद्यधिकरणे तस्य प्रतिपादयिष्यमाणत्वाद् इत्याशङ्क्य तत्र सर्वगतत्वमात्रमत्र तु तत्तच्छक्तिप्रबोधकत्वमिति तात्पर्यभेदोऽनेनोच्यते । अथवा अन्तर्याम्यधिकरणे पृथिव्यादिषु स्थिते-र्वक्ष्यमाणत्वान्नेदमारम्भणीयमित्यांशङ्क्यात्र शक्तिप्रेरकत्वेन तत्र तु सत्तादिप्रदत्वेन तत्तदन्तर्गतत्व-मुच्यत इत्यनेनाचष्टे । अथवा अन्तःस्थत्वाधिकरणेनेदं गतार्थमित्याशङ्क्य तत्र चन्द्रादिकतिपय-पदार्थान्तरस्थितत्वम् । अत्र तु सर्वपदार्थन्तर्गतत्वमभिधीयत इति प्रतिपाद्यभेदमेतेनाह । अथवा । सर्वगतत्वं नाम सर्वमूर्त(द्रव्य संयोगित्वं (वा) परममहत्परिमाण योगि)त्वं वा प्रसिद्धम् । तदत्र यदि साध्यं स्यात्तदाऽर्भकौकस्त्वादित्याक्षेपानुपपत्तिरदृश्यत्वाद्यधिकरणेन गतार्थता चेत्याशङ्क्य सर्वगतत्वमन्यथाऽनेन व्याचष्टे ।

### **शेषवाक्यार्थचन्द्रिका**

प्रकृतोपयोगमिति । उक्तार्थसमर्थनार्थमित्यर्थः । अन्यथा निष्फलतया सर्वगतत्वमस्ति न वेति चिन्ताया अकर्तव्यत्वादिति भावः ॥ दर्शयतीति । अतो नोत्तरवाक्यवैयर्थ्यमिति भावः । किं तत्प्रकृतं कथं च सर्वगतत्वस्य तदुपयोग इत्यत आह । एतदुक्तं भवतीति ॥ अन्यपर-मिति । आदित्यादिपरमित्यर्थः ॥ उक्तार्थेति । अव्यवहितत्प्राणाधिकरणोक्तार्थ इत्यर्थः ॥ गुणत्वा-भावादिति । सर्वसंयोगित्वादिरूपस्य तस्याकाशदिसाधारणत्वादिति भावः ॥ अनेनेति । तत्र तत्र स्थित इति वाक्येनेत्यर्थः ॥ प्रतिपादयिष्यमाणत्वादिति । अन्यथा पुनरुक्तेरिति भावः ॥ साध्यमिति । विचार्यमित्यर्थः । समन्वेतव्यमिति यावत् ॥ अर्भकौकस्त्वादित्याद्याक्षेपानुपपत्तिरिति । अयं भावः । समन्वेतव्यसर्वगतत्वस्य स्वरूपेणैवासम्भवो ह्यत्रोच्यते । स च यद्यपि सर्वगतत्वस्य तत्र तत्र स्थितत्व-रूपत्वे सम्भवति । तथा सति समन्वेतव्यसर्वगतत्वस्य स्वरूपेणैवासम्भवो ह्यत्रोच्यते । स च यद्यपि सर्वगतत्वस्य तत्र तत्र स्थितत्वरूपत्वे सम्भवति । तथा सति समन्वेतव्यसर्वगतत्वस्याल्पस्थान-स्थितत्वरूपत्वाप्राप्या तस्य चापरिच्छिन्ने ब्रह्मणि स्वरूपेणैवासम्भवेन नायं सर्वगतो विष्णुरस्य सर्वगतत्वस्य सर्वेषु भूतेष्वित्येतदनुसारेण अल्पस्थानस्थितिरूपत्वादन्यथा भूतेष्वित्यस्य वैयर्थ्य-प्रसङ्गात्तस्य च ब्रह्मण्यसम्भवादित्याक्षेपसम्भवात् । तथाऽपि सर्वगतत्वस्य सकलमूर्तसंयोगित्वरूपत्वे वाऽपरिच्छिन्नपरिमाणवत्त्वरूपत्वे वा न सम्भवति । तथा सति समन्वेतव्यस्य सकलमूर्तसयोगित्वादि-रूपस्य सर्वगतत्वस्याल्पस्थानस्थितत्वरूपत्वानापत्त्याऽपरिच्छिन्नतया अल्पस्थानस्थित्वासम्भवेऽप्य-परिच्छिन्नेऽपि विष्णौ समन्वेतव्यसकलमूर्तसंयोगित्वादिरूपसर्वगतत्वोपपत्त्या तदसम्भवाभावेन नायं सर्वगतो विष्णुरत्रोक्तस्य सर्वगतत्वस्याल्पस्थानस्थितत्वरूपत्वात्तस्य च विष्णावसम्भवादित्या-क्षेपायोगादिति ॥ अन्यथेति । तत्र तत्र स्थितत्वरूपेणेत्यर्थः । ततश्चोक्तरीत्याऽऽक्षेपोपपत्तिः । अदृश्यत्वाधिकरणेनागतार्थता चेति भावः ।

### **परिमल**

ननु प्रकृतोपयोगं दर्शयतीत्युक्तं किं प्रकृतं कथमस्य प्रकृतोपयोग इत्यत आह । एतदुक्तमिति । इतःपरं तत्र तत्रेति वाक्यस्य पञ्चधाप्युपयोगमाह अथ वेत्यादिना अन्यथाऽनेन व्याचष्ट इत्यन्तेन ॥ अत्र तु सर्वपदार्थान्तर्गतत्वमिति । नन्वेवमपि तदनेन गतार्थं ‘आप्तं वै भूयसा कनीयः’ इति न्यायादिति चेत्सत्यम् । चन्द्राद्यान्तःस्थत्वं सर्वगतस्यायुक्तमित्याक्षेपे व्योमवदित्यनेनात्र तदुपपाद्यत इति तात्पर्यात् । वक्ष्यति च ‘एतद्भावाभिधमि’त्येतव्द्याख्याने यावन्तः शब्दाः क्वचित्प्रतीके स्थितिवाचिनस्ते सर्वेप्यनेनोपलक्ष्यन्त इति । तत्र कतिपयान्तस्थत्वमित्युक्तिस्तु व्योमवदित्यत्रत्य-न्यायानुसन्धानेनापि कतिपयान्तःस्थत्वमेव न सर्वान्तस्थत्वमित्यभिप्राया ॥ अर्भकौकस्त्वादित्या-क्षेपानुपपत्तिरिति । ‘सर्वेषु भूतेष्वेतम्’ इत्यनेनाकाशादेरिव विभुत्वस्योक्तौ सत्याम् ‘अर्भकौक-स्त्वात्तव्द्यपदेशाच्च नेति चेत्’ इतिसूत्रे ‘सर्वेषु भूतेषु’ इत्यल्पस्थानस्थितत्वश्रवणात्तस्यापरिच्छिन्ने हरावयोगान्नात्र विष्णुः प्रतिपाद्यः किन्त्वादित्यादिरेवेति पूर्वपक्षानुपपत्तिरित्यर्थः ॥ व्याचष्ट इति । तत्र तत्र स्थित इति श्लोकेनेति योज्यम् ।

### **यादुपत्यं**

यदि साध्यमिति । विचार्यमित्यर्थः । समन्वेतव्यमिति यावत् ॥ अर्भकौक-स्त्वादित्याक्षेपानुपपत्तिरिति । असिद्धिप्रसङ्गादिति भावः । तथाहि । अयं सर्वगतो न विष्णुः सर्वभूतेष्वित्यनेनास्य सर्वगतस्याल्पमात्रस्थानस्थितिकथनात् । अन्यथा भूतेष्वित्यस्य वैय्यर्थ्यप्रसङ्गात् । अपरिच्छिन्नपरिमाणे विष्णौ च तदयोगादिति ह्यत्राक्षेपोऽभिमतः । अयं च सर्वगतत्वस्य तत्र तत्र स्थितत्वरूपत्वे सम्भवति । तादृशसर्वगते उक्तरूपाल्पौकस्त्वसम्भवेनासिद्ध्यभावात् । न तु तस्य सर्वमूर्तसंयोगित्वादिरूपत्वे । तादृशसर्वगते उक्तरूपाल्पौकस्त्वस्य सर्वथाऽप्यसम्भवेनासिद्धिप्रसङ्गात् । न ह्यसिद्धं लिङ्गं कस्यचिदर्थस्य साधनाय बाधनाय वा क्षममिति ।

### **श्रीनिवासतीर्थीया**

अन्यपरम् आदित्याख्यजीवपरम् । सर्वमूर्तसंयोगित्वपक्षे दूषणमाह अर्भकेति । परममहत्परिमाणपक्षे दूषणमाह अदृश्यत्वाद्यधिकरणेनेति । यत्तदद्रेश्यमित्याद्युक्त्वा नित्यं विभुं सर्वगतमिति वाक्योक्तसर्वगतत्वस्यादृश्यत्वाधिकरणे हरौ समन्वितत्वादिति भावः ।

