+++
title = "०५ कर्मकर्तृभावो न भेदव्याप्तः"

+++


## ॐ कर्मकर्तृव्यपदेशाच्च ॐ

**कर्मकर्तृभावो न भेदव्याप्तः**

**ॐ कर्मकर्तृव्यपदेशाच्च ॐ**

### **सुधा**

मैवम् । यतो देवदत्तो ग्रामं गच्छति तस्यापि देवदत्तसमवेतगतिक्रियाफलविभाग-शालित्वेन कर्मत्वप्रसङ्गात् । तथा च देवदत्तः कौशाम्बीं पाटलीपुत्रं गच्छतीति प्रयोगः स्यात् । किं चानागतादिविषयेच्छादिक्रियाफलशालित्वमनागतादेर्नास्तीति तत्कर्मत्वं न स्यात् । न हि तदभावे तत्र फलोत्पादः सम्भवति । मा भूदिति चेन्न । इच्छादीनां सकर्मकत्वव्याघातात् । तद्वाचिनो द्वितीयानुपपत्तिप्रसङ्गाच्च । वर्तमानेऽपि घटादौ न ज्ञानादिजन्यं फलमुपलभ्यते । तथा हि । न तावज्ज्ञातता । निराकरिष्यमाणत्वात् । इच्छादीनां तदजनकत्वाच्च । नापि संस्कारादिकम् । तस्यात्मन्येवोत्पादात् । नापि व्यवहारः । व्याहारादिरूपस्य तस्य कर्तृनिष्ठत्वात् । उपादानादि-रूपस्योपेक्षणीयाव्याप्तेः । तस्मात्क्रियास्वातन्त्र्यं कर्तृत्वम् । तद्विषयत्वं च कर्मत्वमिति वाच्यम् । न च तयोः कमपि विरोधं पश्यामः । अन्यथा कर्मकर्ताऽपि दुर्लभः स्यात् । किं चास्ति तावत्कार-कान्तरसमावेशः । कांस्यपात्र्या भुङ्ते कांस्यपात्र्यां भुङ्त इत्यादिप्रयोगदर्शनात् । तथा कर्मकर्त्रोरपि समावेशे को विरोधः ।

### **शेषवाक्यार्थचन्द्रिका**

अपादानेऽतिव्याप्तेर्नेदं कर्मलक्षणमित्याशयेनाह यत इति । यस्माद् ग्रामादित्यर्थस् तस्यापीति । विश्लेषावधेर्ग्रामस्यापीत्यर्थः । कर्मत्वप्रसङ्गादित्यन्वयः । उक्तलक्षणोपपादनं देवदत्तेत्यादि । देवदत्तसमवेतगतिक्रिययोत्तरसंयोगस्येव पूर्वदेशविभागस्यापिजननाद्देवदत्तसमवेतगति- क्रियाफलसंयोगशालित्वेन गम्यस्य ग्रामादेः कर्मत्ववदवधिभूतग्रामस्यापि परसमवेतगतिक्रियाफल-विभागशालित्वात्कर्मत्वमिति भावः । नन्वपादानं कर्मापि भवतीति न तत्रातिव्याप्तिरित्यत आह तथा चेति । कर्मणि द्वितीयेत्यनुशासनादिति भावः । ननु कौशाम्ब्याः सत्यपि कर्मत्वेऽपादनत्वमेव विवक्षितमिति पञ्चम्येव स्यात् । कर्मत्वस्य चाविवक्षितत्वनान्न द्वितीयाप्रसङ्गः । विवक्षातः कारकाणि भवन्तीति वचनादिति चेन्न । अपादानस्य यदि वास्तवं कर्मत्वं तदा विवक्षायाः प्रयोक्तृपुरुष-मात्रतन्त्रत्वेन कदाचित्कर्मत्वविवक्षायां द्वितीयाप्रयोगः स्यादित्यत्र तात्पर्यात् ।

ननु भवेदेवं यदि विवक्षा प्रयोक्तृमात्राधीना स्यान् न त्वेवं किन्तु शाब्दिकसम्प्रदायानुरुद्धाः । तथा च ग्रामगामदिवद्देवदत्तः कौशाम्बीं पाटलीपुत्रं गच्छतीत्यप्रयोग उपपन्न इति चेन्न । प्रमाणतर्का-वनुपन्यस्य सम्प्रदायमात्रात्सर्वथानिवृत्तकर्मव्यवहारेऽप्यपादाने स्वकृतलक्षणानुरोधेन कर्मत्वमेवेति प्रत्यवस्थाने वस्तुत्वमात्रस्यापि कर्मत्वरूपत्वप्रसङ्गात् । अतिव्याप्त्यभिधानेऽस्त्येव कर्मत्वं किन्तु विवक्षा न कर्तव्येति वैय्याकरणसम्प्रदाय इत्यभिधातुं शक्यत्वात् । तथा च न लक्षणालक्षणव्यवस्था स्यादिति भावः । अपादानेतरत्वेनोक्तलक्षणविशेषणान्न तत्रातिव्याप्तिरित्यरुचेराह किं चेति । यद्वाऽतिव्याप्ति-मुक्त्वाऽव्याप्तिमाह किं चेति । अत्राद्येनाऽऽदिपदेनातीतस्य द्वितीयेन ज्ञानादेः परिग्रहः । कुतोऽ-नागतादेः क्रियाफलशालित्वाभावस्तत्राह न हीति । अनागतादेर्विषयस्यैवाभावान्न तत्र फलोत्पाद इति भावः ॥ द्वितीयाऽनुपपत्तीति । अनागतादेरिच्छादिक्रियां प्रत्यकर्मकत्वेऽनागतादिपदाद् द्वितीय न स्यात् । कर्मणि द्वितीयेति कर्मण्येव तदनुशासनादिति भावः । अनागतादेरलक्ष्यत्वात्तत्रावर्तमानत्वेऽपि न लक्षणस्याव्याप्तिरित्यरुचेराह वर्तमानेऽपीति । ज्ञानादीत्यादिपदेनेच्छादिपरिग्रहः । वर्तमाने घटादौ ज्ञानादिक्रियाजन्यं फलं किं भट्टरीत्या ज्ञाततोभयरीत्या संस्कारादिकम् । यद्वा मद्रीत्या व्यवहार इति विकल्पान्मनसि निधायाद्यं दूषयति न तावदिति । निराकरिष्यमाणत्वादिति । युक्तिचरणे ‘न परिच्छेदकार्येव’ इत्यादिना, भक्तिचरणे ‘न च प्रमाणतोऽन्या स्यात्’ इत्यादिना चेति शेषः । तथा चासम्भव इति भावः । अस्तु वा ज्ञातता तथाऽप्यव्याप्तिरित्याह इच्छादिनेति । आदिपदेन कृत्यादि-सङ्ग्रहः । ज्ञानस्य ज्ञातताजनकत्वात् । परसमवेतज्ञानक्रियाजन्यज्ञाततारूपफलशालित्वेन ज्ञानकर्मणि वर्तमानघटादावुक्तरूपकर्मत्वस्य सत्वेऽपीच्छादिक्रियाणां ज्ञाततोत्पादकत्वाभावेनेच्छादिक्रियाजन्य-ज्ञाततारूपफलशालित्वाभावेनेच्छादिकर्मणि वर्तमानघटादावुक्तलक्षणाभावादव्याप्तिरिति भावः । न द्वितीय इत्याह नापीति । संस्कारादिकमित्यादिपदेन ज्ञाननिवृत्तिपरिग्रहः ॥ तस्येति । तथा च ज्ञानादिकर्मणि वर्तमानघटादौ ज्ञानादिक्रियाजन्यसंस्कारादिरूपफलशालित्वाभावान्न तस्य कर्मता स्यात् । प्रत्युतात्मन एव ज्ञानादिजन्यसंस्कारादिरूपफलशालित्वेन घटादिमानादिकर्मता स्यादिति भावः । न तृतीय इत्याह नापीति । व्यवहारोऽपि किमभिवदनादिरूपो विवक्षितः । किं वोपादानादि- रूप इति विकल्पं मनसि निधायाद्यं दूषयति व्यवहारादिरूपस्येति । आदिपदेनाभिज्ञानसङ्ग्रहः । ततश्च घटादेस्तत्कर्मत्वाभावापत्तिरात्मन एव घटादिज्ञानकर्मत्वापत्तिरिति भावः । द्वितीयं प्रत्याह उपादानादि रूपस्येति । आदिपदेन हानपरिग्रहः । उपेक्षणीयाव्याप्तेरित्युपलक्षणम् । कलधौतमलादेरपि तज्ज्ञान-कर्मत्वापातादित्यपि द्रष्यव्यम् ॥ क्रियास्वातन्त्र्यमिति । प्रधानीभूतधात्वर्थं प्रत्याश्रयत्वमेव स्वातन्त्र्य-मित्यर्थः । नन्वस्तु क्रियास्वातन्त्र्यमेव कर्तृत्वं तद्विषयत्वमेव कर्मत्वम् । किं तावतेत्यतो लक्षण-विरोधाभावः सिद्ध इत्याह न चेति । ननु क्रियास्वातन्त्र्यविषयत्वयोः प्रत्यक्पराग्भावलक्षणत्वत्कथं न विरोध इत्यत उक्तं कमपीति । विशेषबलात्तदुपपत्तेरिति भावः । एवं तर्ह्यतिप्रसङ्गः स्यादिति चेन्न । सति प्रमाणे तन्निर्वाहहेतुभूतभेदाभावे च तत्प्रतिनिधिना तत एव च सिद्धेन विशेषेण तन्निर्वाहा-भ्युपगमादिति भावः । एकस्य कर्मकर्तृभावो विरुद्ध इत्यङ्गीकारेऽनिष्टमाह ॥ अन्यथेति । पच्यते फलं स्वयमेवेत्यादिरिति शेषः । कर्मैव सद् यत्सतोऽपि कर्तृव्यापारस्य सूक्ष्मत्वादनुदरा कन्येतिवत्तदविवक्षया कर्तृत्वेन विवक्ष्यते । तत्र व्यतिरिक्तस्य कर्तृत्वविवक्षाभावाद्विवक्षावशेनैव च वैय्याकरणैः कारक-त्वाङ्गीकारात्कर्मत्वं न स्यादिति भावः । किञ्जेति । विवक्षातः कारकाणि भवन्तीति न्यायेनाधिकरणस्य सतोऽप्यधिकरणत्वस्याविवक्षयाऽतिशयमात्रस्यैव विवक्षया कांस्यपात्र्येति करणप्रत्ययः करणस्य च सतोऽप्यतिशयस्याविवक्षयाऽधिकरणमात्रस्यैव च विवक्षया कांस्यपात्र्यामित्यधिकरणप्रत्ययश्च यथेत्यर्थः । इत्यादीत्यादिपदेनात्मनाऽऽत्मानं वेत्सीत्यादेः सङ्ग्रहः ।

### **परिमल**

नेदं कर्मादिलक्षणम् । येन तद्विरोधभिया भेदोऽभ्युपेयः स्यात् । किन्तु क्रिया-विषयत्वादिकमेवेति परोक्तलक्षणं निराह यत इति । देशादिति योज्यम् । अवधौ पञ्चमी न हेतौ । तस्यापीति । अवधिभूतदेशस्यापीत्यर्थः । तथा च कौशाम्बम्याः पाटलीपुत्रं गच्छतीत्यत्र पञ्चमी न स्यात् । द्वितीयैव स्यादित्याह तथा चेति ॥ तदभाव इति । अनागतादेरभावे । ननु वर्तमानकर्मा-देरेवैतल्लक्षणमित्यत आह वर्तमानेऽपीति ॥ निराकरिष्यमाणत्वादिति । ‘न परिच्छेदकार्येव प्रमाण-मिति च प्रमा’ इत्यत्र युक्तिपाद इति भावः ॥ व्याहारादीति । अभिलपनरूपस्य हानादिबुद्धि-रूपस्यवेत्यर्थः ॥ उपादानादीति । परिग्रहपरित्यागादिरूपम्येत्यर्थः ॥ अन्यथेति । कर्मकर्तृभावस्य भेदव्याप्तत्वे स्वयमेव पच्यन्ते, वत्साः स्वयमेव मुच्यन्ते, भिद्यते काष्ठं स्वयमेवेत्यादिकर्मवत्कर्मणा तुल्यक्रिय इति तृतीयाद्यपादतृतीयसूत्रे कर्मकारकस्थक्रियया तुल्यक्रियः कर्ता कर्मवत्कार्यं लभत इत्युक्त्या सिद्धः कर्ता दुर्लभः स्यादित्यर्थः ॥ कारकान्तरेति । अधिकरणादिरूपकारकान्तरेत्यर्थः ।

### **यादुपत्यं**

यत इति । यस्माद् ग्रामादित्यर्थः । तथा चापादानेऽतिव्याप्तिरिति भावः । नन्वपादानस्य कर्मत्वमपि स्यात्को दोष इत्यत आह तथा चेति । कर्मणि द्वितीयेत्यनुशासनादिति भावः । ननु कौशाम्ब्याः सत्यपि कर्मत्वेऽपादानत्वमेव विवक्षितम् अतः पञ्चम्येव भवति न द्वितीया । विवक्षातः कारकाणि भवन्तीति वचनादिति चेन्न । वास्तवकर्मत्वसद्भावेऽपि विवक्षायाः प्रयोक्तृ-पुरुषमात्राधीनत्वेन कदाचित्कर्मत्वविवक्षया द्वितीयाप्रयोगोऽपि स्यादित्याशयात् । अपादानस्य कर्मत्वं कदाऽपि न विवक्षितमिति शाब्दिकसम्प्रदायोऽयमिति चेत् । तर्ह्यपादानात्सकलकर्मव्यवहारनिवृत्तौ व्यवहर्तव्यस्य कर्मत्वस्यापि निवृत्तिरेव । त्वया परं स्वलक्षणानुरोधेन यदि कर्मत्वं तत्रेष्यते तदा प्रमेय-त्वमेव लक्षणं क्रियतां किं परसमवेतेत्यादिलक्षणेनेत्यलम् । अपादानेतरत्वेन विशेषणे नोक्तदोष इत्यरुचेराह किञ्चेति ॥ निराकरिष्यमाणत्वादिति । ‘न परिच्छेदकार्येव प्रमाणमिति च प्रमा’ इत्यादिनेति शेषः । अस्तु वा ज्ञातता । तथाप्यव्याप्तिरित्याह इच्छादिनेति । आदिपदेन कृत्यादिः । तथा च घटमिच्छति घटं करोति शत्रुं द्वेष्टीत्यादिप्रयोगे इच्छादिकर्मस्विच्छादिभिर्ज्ञातताया अजनना-दव्याप्तिरित्यर्थः । संस्कारादिकमित्यत्र ज्ञानेन जायमानं फलं संस्कार इच्छाद्वेषौ चेच्छाद्वेषाभ्यां कृति-रूपं फलं कृत्याश्च धर्माधर्मरूपं जायत इत्यादिपदार्थविवेकः ॥ कमपीति । स्वरूपानुबन्धिनं लक्षणानु-बन्धिनं वेत्यर्थः ॥ अन्यथेति । परसमवेतेत्यादिकर्मलक्षणविरोधेन कर्मकर्त्रोर्भेदनियम इत्यर्थः ॥

कर्मकर्ताऽपीति । भिद्यते काष्ठं स्वयमेव । पच्यते ओदनः स्वयमेवेत्यादिरूप इति शेषः । अत्र हि कर्मवत्कर्मणा तुल्यक्रिय इत्यनेन कर्तुरेव कर्मता विहिता । यदि चोक्तलक्षणं कर्मत्वमङ्गीकृत्य तद्विरोधेन तयोर्भेदो नियत इत्युच्यते तदैतत्सूत्रोक्तं कर्मकत्रोरैक्यमनुपपन्नं स्यादित्यर्थः । अत्र च कर्मण-स्तिङाऽभिहितत्वान्न तत्र द्वितीयेति ज्ञातव्यम् । नन्वत्र नैकस्यां क्रियायां कर्तृकर्मणोरैक्यं सम्भवति । तथाहि । भिदादिर्यदि द्विधाभवनविक्लेदनादिरूपकर्तृव्यापारवाची तदा काष्ठादेः कर्मतैव न कर्तृता । देवदत्तः काष्ठं भिनत्ति ओदनं पचतीत्यादिप्रयोगात् । यदा च द्विधाभवनविक्लेदनेत्यादिरूपकर्म-व्यापारमात्रवाची भिद्यते काष्ठं स्वयमेवेत्यादौ तदा काष्ठादेः स्वसमवेततत्द्विधाभवादिरूपव्यापारे स्वातन्त्र्यात्कर्तृतैव न तदा कर्मत्वगन्धोऽप्यस्ति । अत एवैतादृशप्रयोगात्सकर्मका अप्यकर्मका भवन्ति लकारश्च कर्तरि भावे चेत्याहुः । उदाहृतं सूत्रं च काष्ठादेः शुद्धकर्मत्वाभावेऽपि यगादिप्रत्ययसिध्द्यर्थं कर्मत्वातिदेशपरं पारिभाषिककर्मत्वं वा । ततश्च मामहं जानामीत्यादाविवैकस्यां क्रियायामत्र कर्मकर्त्रोरैक्याभावात्कथमिदमापादनमिति चेत् । उच्यते । ‘क्रियमाणं तु यत्कर्म स्वयमेव प्रसिध्द्यति’ । सुकरैः स्वैर्गुणैर्यस्मात्कर्मकर्तेति तद्विदुरि’ति कर्मकर्तृलक्षणप्रतिपादकश्लोकार्थपर्यालोचनया स्वाभाविक-मेव कर्तुः कर्मत्वमस्तीति प्रतीयते । तथाहि । चैत्रः काष्ठं भिनत्तीत्यादाविव भिद्यते काष्टं स्वयमेवे-त्यादावपि भिद्यादिद्विधाभवनाद्यनुकूलव्यापारवाच्येव न द्विधाभवनादिमात्रवाची । अनुकूलव्यापारश्च तत्र कुठारोद्यमननिपतनादिरूपः । अत्र तु सुकरनिःसारत्वपुराणत्वादिस्वगुणरूपः । तस्मिंश्च व्यापारे यत्स्वतन्त्रं काष्ठादि तदेव कर्तृ कर्म च भवति । तत्साध्य द्विधाभवनादिरूपफलभागित्वसुकर-निःसारत्वादिगुणानां च कर्तृव्यापारत्वाविवक्षायामुदाहृतश्लोके सुकरैः स्वैर्गुणैरित्यस्य वैय्यर्थ्यं स्यात् । अवतारितं चेदं तु व्याख्यातृभिः । कथं पुनरचेतनं चेतनाधिष्ठानमन्तरेण प्रसिद्ध्यति । यो हि कुठार-स्योद्यमननिपतनादि करोति स भेदने कर्तोपलब्धः । न चैतत्काष्ठेऽस्तीत्यत आह सुकरैः स्वैर्गुणै-रितीति । तथा चोक्तसुकरनिःसारत्वादिगुणानामुद्यमनादिकर्तृव्यापारतुल्यतया अत्राभिप्रेततया तद्रूपैक-क्रियायां कर्मभूतमेव काष्ठादि कर्त्रिति कर्मकर्तृसिद्धिः । न चैवमस्मिन्प्रयोगेऽकर्मकत्वाभिधानादिविरोधः। स्वभिन्नकर्तृव्यापाराकर्मत्वविवक्षया तदुपपत्तेरिति । यद्वा एतदस्वरसादेवाह किञ्चेति ॥ कंस्यपात्र्येति । न चात्र करणत्वमेव नाधिकरणत्वम् । एवं कांस्यपात्र्यामित्यत्राप्यधिकरणत्वमेव न करणत्वम् । तथा च कथं कारकान्तरसमावेश इदमुदाहरणमिति वाच्यम् । शक्तिः कारकमिति पक्षे करणाधिकरणयोरप्यधि-करणतासद्भावात् ।

### **श्रीनिवासतीर्थीया**

यतः कौशाम्बीपुरात् ॥ क्रियाफलविभागेति । क्रियाजन्यविभागरूप-फलेत्यर्थः ॥ इच्छादिक्रियेति । इच्छादिरूपक्रियेत्यर्थः । श्वस्तनं भोजनमिच्छामीत्यादावनागतादेः कर्मत्वानङ्गीकारे दूषणान्तरमाह तद्वाचिन इति । कर्मवाचिनो भोजनादिशब्दस्योपरीत्यर्थः ॥ द्वितीयेति । द्वितीयाविभक्तिरित्यर्थः ॥ कांस्येति । एकस्यामेव भोजनक्रियायां करणस्यैवाधिकरणत्व- दर्शनादित्यत्र भिन्नप्रयोगे समावेशोऽत्रत्वेकस्मिन्प्रयोग इति तु वैषम्यमात्रम् । एवं च करण-कारकेऽधिकरणकारकान्तरसमावेशस्य दृष्टत्वात्प्रकृतेऽपि तथाऽस्त्वित्याशयः ।





------------------------------------------------------------------------

ॐ कर्मकर्तृव्यपदेशाच्च ॐ

**ॐ कर्मकर्तृव्यपदेशाच्च ॐ**

### **सुधा**

ननु च दृश्यते तावत्कर्मकर्त्रोर्भेदः । न च व्यभिचारो दृश्यते । तेन व्याप्तिनिश्चय इति । मैवम् । दर्शनादर्शनमात्रस्य व्याप्त्यनिश्चायकताया वक्ष्यमाणत्वात् । न च व्यभिचारा-दर्शनमपि । मामहं जानामीति तद्दर्शनात् । अन्यथा(ऽऽत्म)साक्षात्कारानुपपत्तिप्रसङ्गात् । न च नित्यानुमेय एवात्मा । साक्षात्कारस्यापन्होतुमशक्यत्वात् । कश्चिदाह मानसप्रत्यक्षावसेयोऽय-मात्मा । तथाऽपि कर्तृतैवास्य, न कर्मता । आत्मकर्तृकेऽहंप्रत्यये प्रतिभासमात्रेण तदापरोक्ष्य-सिद्धेरिति । तत् कर्मतातिरिक्तानिरुक्तेः रिक्तमेव वचनम् । किं चाहमितिप्रत्ययः सकर्मको न वा । नेति पक्षोऽनुभवविरुद्धः । जानातेः सदा सकर्मकत्वावभासाच्च । आद्ये किमस्य कर्मेति वक्तव्यम् । न तावदात्मातिरिक्तम् । घटादावहंप्रत्ययादर्शनात् । आत्मसम्बन्धि सुखादिकमिति चेन्न । तन्मात्र(स्य)कर्मतायामात्मासिद्धिप्रसङ्गात् । अहं सुखमित्यादिव्यवहारप्रसङ्गाच्च । अथ ज्ञानाश्रयः कर्ता सुखादिविशिष्टः कर्मेति चेत् (न) । आगतं तर्ह्यंशतः कर्मकर्त्रोरैक्यम् । किं च युञ्जानस्य निरुपाधिकमात्मानं पश्यतोऽहंप्रत्ययो नान्यकर्मक इत्यकर्मको वाऽऽत्मकर्मको वाऽभ्युपगन्तव्यः । गत्यन्तराभावात् ।

### **शेषवाक्यार्थचन्द्रिका**

अव्यभिचरितसहचारदर्शनात्कर्मकर्त्रोर्भेदेन व्याप्तिनिश्चय इत्याशङ्कते ननु चेति ॥ दर्शनादर्शनमात्रस्येति । सहचारदर्शनव्यभिचारादर्शनमात्रस्येत्यर्थः । व्यभिचाराभावे प्रमाणप्रवृत्तिसहकृतस्य तस्य व्याप्तिनिश्चायकत्वात् तन्निरासाय मात्रपदम् । वक्ष्यमाणत्वादिति । वैशेषिकपरीक्षायां ‘सहदर्शनमात्रेण न व्याप्तिरवसीयते’ इत्यादिनेति शेषः । अभ्युपेत्यैव व्यभिचारादर्शनं सहचारव्यभिचारदर्शनादर्शनमात्रं न व्याप्तिनिश्चायकमिति वस्तुस्थितिमात्रमुक्तम् । वस्तुतस्तु न व्यभिचारादर्शनमप्यस्तीत्याह न चेति । नापीत्यर्थः । उक्तरूपज्ञाने आत्मनः कर्मत्वानभ्युपगमेऽ-निष्टमाह अन्यथेति । ततश्चात्मनो नापरोक्ष्यं स्यादिति भावः । नन्वात्मनो नित्यानुमेयत्वान्ना-परोक्ष्यमितीष्टापादनतया प्रसङ्गाभासोऽयमित्याशङ्क्य निषेधति न चेति ॥ अशक्यत्वादिति । अहमितिप्रत्यक्षस्य प्राणभृन्मात्रसिद्धत्वान्नापह्नवो युक्तः । अन्यथा घटादिसाक्षात्कारस्याप्यपह्नव-प्रसङ्गादिति भावः । वैशेषिकाद्युक्तमात्मनोऽकर्मत्वेऽपि आपरोक्ष्योपपादनप्रकारमनूद्य दूषयति कश्चिदिति । नन्वेवमात्मनः कर्तृत्वकर्मत्वसिद्ध्येष्ठसिद्धिरित्यत आह तथाऽपीति । नन्वेवं नापरोक्ष्य-सिद्धिः कर्तृत्वेऽप्यात्मनो मानससाक्षात्काराकर्मत्वादित्यत आह आत्मकर्तृक इति ॥ कर्मतेति । कर्मतया अवभासमानत्वातिरिक्ताया अनिरुक्तेरित्यर्थः । तथा चात्मनोऽहंप्रत्यये प्रतिभासाभ्युपगमे तत्कर्मत्वस्यैव प्राप्तेर्नात्मनः कर्मतेति वचनमर्थशून्यमिति भावः ॥ अनुभवविरोध इति । घटादि-वद्विषयानुल्लेखिना ज्ञानस्याननुभवात्तस्याकर्मकत्वमप्रामाणिकमित्यर्थः । न केवलं विषयानुल्लेखितया नानुभूयत इत्येव, किन्तु विषयोल्लेखितयैवानुभूयमानत्वाच्चेत्याह जानातेरिति ।

जानातेः सकर्मकत्वावाभासेन सविषयकत्वस्य ज्ञानस्वभावत्वस्थितेर् निर्विषयत्वे तत्स्वभाव-शून्यतया घटादिवज्ज्ञानत्वं न स्यादित्यर्थः । अत्र सप्रतियोगिकेऽभावादौ सप्रतियोगिकत्वस्य स्वभावत्व दर्शनात् सविषयकत्वस्यापि ज्ञानस्वभावत्वात् स्वभावस्य चानपायात्सार्वकालिकं सविषयत्वमेव ज्ञानत्वे प्रयोजकं न तु यदा कदाचित्सविषयत्वमात्रमिति वस्तुस्थितिकथनार्थं सदेत्युक्तमिति प्राञ्चः । वस्तुतस्तु आत्मोल्लेखितयाऽहमितिप्रत्ययस्य तत्कर्मकतायास् तत्प्रत्यक्षेणैव सिद्धेस्तस्याकर्मकत्वमनुभवविरुद्ध-मित्यर्थः । न केवलं प्रत्यक्षाज्ञानुभवविरुद्धं, किंत्वहंप्रत्ययो न निर्विषयो ज्ञानत्वान् नीलादिज्ञानवद् इत्यनुमानविरुद्धं चेति भावेनानुमानमूलभूतव्याप्तिं व्यभिचाराभावसूचनेनोपपादयति जानातेरिति ॥ आद्य इति । सकर्मकत्वपक्ष इत्यर्थः । अहं प्रत्ययः सकर्मको भवन् आत्मातिरिक्तकर्मको वा आत्म-कर्मको वा । आद्येऽप्यात्माऽसम्बन्धिघटादिकर्मको वा तत्सम्बन्धिसुकादिकर्मको वेति विकल्पान्मनसि निधायाद्यं दूषयति न तावदिति । द्वितीयमाशङ्कते आत्मेति । अत्रापि किं सुखादिमात्रं कर्मेत्यभिमतं सुखादिविशिष्टात्मा वेति विकल्पं मनसि निधाय, आद्यं दूषयति तन्मात्रस्येति । अहमितिप्रत्यय-व्यतिरेकेणात्मसाधकाभावात् तस्य च सुखमात्रविषयकत्वाद् आत्मऽसिद्धिप्रसङ्ग इति भावः ॥ अहं सुखमित्यादीति । आदिपदेन दुःखादिपरिग्रहः । यथा हि अयमितिप्रत्ययस्य घटविषयकत्वाद् घटत्व इदन्त्वयोः सामानाधिकरण्यावगाही अयं घट इति प्रत्ययस् तत्साध्यस् तथा व्यवहारश्च भवतस् तथाऽह-मितिप्रत्ययस्य सुखविषयकत्वऽहंत्वसुखत्वयोः सामानाधिकरण्यावगाही अहं सुखमितिप्रत्ययस् तत्साध्यतादृशव्यवहारश्च स्यातामिति भावः । अस्तु तर्ह्यात्मकर्मक इति आद्यद्वितीयस् तेन नानुभव-विरोधः । न चैवमेकस्य कर्तृत्वकर्मत्वप्रसक्तिरिति वाच्यम् । निरुपाधिस्वरूपस्यैकत्वेऽपि सोपाधिकस्य भेदाद् एकस्मिन्नपि देहे ज्ञातृज्ञेययोर्भेदोपपत्तेः । अस्तु वा सुखादिविशिष्टस्यात्मनो ज्ञानकर्मत्वं, न सुखादिमात्रस्येत्यव्यवहितद्वितीयः पक्षः । ततश्च नात्मासिद्धिप्रसङ्गो नाप्यहंसुखमिति व्यवहारप्रसङ्गश्च । न चास्मिन्पक्षे विशिष्टस्य विशेष्याभेदेन कर्तृकर्मणोरैक्यापत्तिरिति वाच्यम् । विशिष्टविशेष्ययोरभेदेऽपि विशिष्टद्वयस्य परस्पराभेदाभावेन तदप्रसङ्गात् । अत्र च विशिष्टद्वयस्यैव कर्तृकर्मभावाभ्युपगमेन विशेष्य विशिष्टयोस् तदनभ्युपगमादिति शङ्कते अथेति । न विशिष्टं विशेषणादिभ्यस् तत्त्वान्तरम् । कृशानुयुक्तो गिरिस् तद्ध्वजयुक्तत्वाद् इत्यादौ हेतुसाध्ययोर्वैय्यधिकरण्यप्रसङ्गादित्याशयेनाह आगतं तर्हीति । विशिष्टं विशेषणदिव्यतिरिक्तमखण्डमेवेति पक्षमङ्गीकृत्याप्याह किञ्चेति ॥ युञ्जानस्येति । समाधिं कुर्वत इत्यर्थः ॥ निरुपाधिमिति । सुखाद्युपाध्यनवच्छिन्नमित्यर्थः । अतो न तत्र विशिष्टस्य कर्मत्वं वक्तुं शक्यमिति भावः । न च तदा शुद्धस्यैव ज्ञेयत्वेऽपि न कर्मकर्त्रोरभेदसिद्धिर् विशिष्टस्य ज्ञातृत्व-सम्भवादिति वाच्यम् । तदा सर्वोपाधिप्रहाणेन केवलस्यैव ज्ञातृत्वाङ्गीकारात् । उक्तं खण्डनटीकायां सङ्करेण । युञ्जानस्य केवल एवात्मा ज्ञाता ज्ञेयश्च निरञ्जनश्रुतिबलादिति ॥ अकर्मकोवेत्यादि । अकर्मकत्वस्यानुभवविरुद्धत्वादात्मकर्मकत्वमेव वाच्यमिति भावः । विधान्तरेणैव स प्रत्ययः किं न स्यादित्यतस्तस्यासत्त्वान्न तथैत्याह गत्यन्तराभावादिति ।

### **परिमल**

व्यभिचारादर्शनसहितसहचारदर्शनं नियामकमिति द्वितीयपक्षमाशङ्क्य निराह नन्वित्यादिना ॥ वक्ष्यमाणत्वादिति । ‘सहदर्शनमात्रेण न व्याप्तिरवसीयते’ इति वैशेषिकनये वक्ष्यमाणत्वादित्यर्थः ॥ अन्यथेति । मामहं जानामीत्यात्मकर्तृकज्ञाने आत्मनोऽकर्मत्वे कदाप्यात्मनः साक्षात्कारो न स्यादित्यर्थः । ननु नास्त्येव सः, आत्मनो नित्यानुमेयत्वात् प्रत्यक्षत्वे च तार्किकादि-रीत्या कर्मत्वाभावेऽपि मानससाक्षात्कारस्य प्राभाकररीत्या स्वप्रकाशज्ञानाश्रयतया आत्मसाक्षात्कारस्य चोपपत्तेरित्यत आद्यं तावन्निराह न चेति । द्वितीयं मतमनूद्य निराह कश्चिदित्यादिना अपर-स्त्वितिपर्यन्तेन ॥ अहं सुखमित्यादीति । अहं सुकं जानामि अहं दुःखं जानामीत्यादिव्यवहारः स्यान् न तु मामहं जानामीत्यादिव्यवहार इत्यर्थः । एकस्यैवात्मनोऽवच्छेदकभेदेनैव कर्तृत्वं कर्मत्वं चोपपद्यत इत्याशङ्कते अथ ज्ञानाश्रय इति ॥ युञ्जानस्येति । समाधिं कुर्वत इत्यर्थः । निरुपाधिकमात्मानमिति । तस्यां दशायामात्मस्वरूपं सुखाद्युपाध्यनवच्छिन्नमेवावभासत इत्यङ्गीकारात् सुखादिविशिष्टं कर्मेति वक्तुं न शक्यत इत्यर्थः ।

### **यादुपत्यं**

वक्ष्यमाणत्वादिति । ‘सहदर्शनामात्रेण न व्याप्तिरवसीयते’ इत्यत्रेति शेषः । अन्यथेति । आत्मनः साक्षिरूपैतज्ज्ञानाकर्मत्वे तत्साक्षात्कारासिद्धिप्रसङ्गः । ततश्चात्मनोऽप्यापरोक्ष्या- सिद्धिप्रसङ्ग इति भावः ॥ नित्यानुमेय एवेति । अचिदात्मन्यन्तःकरणे चिदाकारप्रतिबिम्बावभासस् तथाविधबिम्बान्तरपुरःसरः प्रतिबिम्बत्वान् मुख्यप्रतिबिम्बवदिति साङ्ख्यरीत्या, संवेदनेषु विषयाकार-प्रतिबिम्बावभावसस् तथाविधबिम्बसन्निधानपुरःसरस् तस्मिंस्तदवभासत्वाद् दर्पणगतमुखवदिति नित्यानुमेयविषयवादिसौत्रान्तिकरीत्या वा इच्छाश्रयत्वेन तार्किकरीत्या वाऽनुमेय इत्यर्थः । तार्किकाद्युक्तम् आत्मनोऽप्यकार्यत्वेऽपि आपरोक्ष्योपपादनं दूषयितुमनुवदति कश्चिदिति ॥ कर्मतातिरिक्तेति । प्रतिभासमानत्वस्येति शेषः ॥ सदेति । आत्मातिरिक्तघटादिविषयकत्वे आत्मविषयकत्वेऽपीत्यर्थः ॥ अहं सुखमित्यादीति । अहमित्यस्य हि सामान्याकारेण वस्तुत आत्मसम्बन्ध्यर्थ इति त्वयोच्यते । सुखं च तद्विशेषः । एवं चात्मसम्बन्धिसुखमित्यादिव्यवहारवद् अहं सुखमित्यादिव्यवहारोऽपि स्यादित्यर्थः । तेनात्मातिरिक्तस्यैव सुखादेरहं प्रत्ययविषयत्वमिति पक्षस्यात्र निराक्रियमाणत्वात्कथमहं सुखमिति समानाधिकरण्येन व्यवहारापादनमिति चोद्यानवकाश इति ध्येयम् । ननु नात्मातिरिक्तस्य कर्मत्वं, किन्त्वात्मन एव । न चैवं कर्मकर्त्रोर् ऐक्याङ्गीकारप्रसङ्गः । आत्मन एकत्वेऽपि विशिष्टाकारभेदा-दित्याशयेन शङ्कते अथेति । विशिष्टं न विशेषणादिभ्यस्तत्त्वान्तरमिति पक्षमाश्रित्याह आगतं तर्हीति । विशिष्टं विशेषणादिव्यतिरिक्तमिति पक्षे न किञ्चिद्दूषणमित्यस्वरसादाह किञ्च युञ्जानस्येति । समाधिं कुर्वत इत्यर्थः । निरुपाधिकमिति । तस्यां दशायामात्मस्वरूपं सुखाद्युपाध्यनवच्छिन्नमेवावभासत इत्यङ्गीकारात्सुखादिविशिष्टः कर्मेति वक्तुं न शक्यत इत्यर्थः । न च तदा शुद्धस्य ज्ञेयत्वेऽपि विशिष्टस्य ज्ञातृत्वात्पुनर्भेद एवेति वाच्यम् । सर्वोपाधिप्रहाणेन केवलस्यैव ज्ञातृतयाऽङ्गीकारात् । उक्तं हि खण्डनटीकायां ‘युञ्जानस्य केवल एवात्मा ज्ञाता ज्ञेयश्च निरञ्जनादिश्रुतिबलादि’ति । अकर्मकत्वे उक्तानुभवविरोध इत्यत आह आत्मकर्मको वेति ।

### **श्रीनिवासतीर्थीया**

अन्यथा मामहं जानामीति प्रत्ययानङ्गीकारे । साक्षात्कार आत्म-साक्षात्कारः । ननु साक्षात्कारानुपपत्तिप्रसङ्गापादने इष्टपत्तिः । न चासिद्धिप्रसङ्गः । अनुमानेन तत्सम्भवादित्यशङ्क्य निषेधति न चेति । तद् आपरोक्ष्यम् । वचनं कर्तृतैव न कर्मतेति वचनम् । घटादाविति । अहमिति प्रत्ययस्यात्मातिरिक्तघटादिविषयकत्वे घटादौ विषयेऽहमिति ज्ञानापत्तिः । तथाच घटोऽहमिति व्यवहारापत्तिरित्यर्थः । अहंप्रत्ययस्यात्मातिरिक्तं घटादि न विषयः । किं त्वित्यत आह आत्मेति ॥ तन्मात्रस्येति । आत्मसम्बन्धिसुखादिमात्रस्याहंप्रत्ययकर्मतायामित्यर्थः । मामहं जानामीत्यत्र कर्मकर्त्रोर्भेदमाशङ्कते अथेति । तथा ज्ञानाश्रयः सुखादिविशिष्टं जानामीत्यर्थः ।

