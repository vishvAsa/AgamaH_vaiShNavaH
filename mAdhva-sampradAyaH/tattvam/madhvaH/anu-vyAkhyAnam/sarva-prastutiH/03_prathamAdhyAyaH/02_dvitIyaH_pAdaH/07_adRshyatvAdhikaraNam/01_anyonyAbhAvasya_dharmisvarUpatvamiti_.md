+++
title = "०१ अन्योन्याभावस्य धर्मिस्वरूपत्वमिति परिहारः"

+++


## ॐ अदृश्यत्वादिगुणको धर्मोक्तेः ॐ

**अन्योन्याभावस्य धर्मिस्वरूपत्वमिति परिहारः**

**अदृश्यत्वाधिकरणम्**

**ॐ अदृश्यत्वादिगुणको धर्मोक्तेः ॐ**

अदृश्यत्वादीनामभावत्वाद् ब्रह्मणाऽभेदो न युज्यते इत्याक्षेपः

### **सुधा**

॥ ॐ अदृश्यत्वादिगुणको धर्मोक्तेः ॐ ॥ अत्र यत्तदद्रेश्यमित्यादिवाक्योक्ता-नामदृश्यत्वादीनां धर्माणां ब्रह्मणि समन्वयः प्रतिपाद्यते । तेषां चोक्तरीत्या ब्रह्मस्वरूपत्वमभ्युपगतं तदभ्यधिकाशङ्कयाऽऽक्षिपति गुणेति ।

## **अनुव्याख्यानम्**

***गुणक्रियादयो भावा यदि वा स्युरभेदिनः ॥***

***अभेदोऽभावधर्माणां ब्रह्मणा युज्यते कथम् ॥***

आनन्दादयो गुणाः संहरणादिक्रियाः सर्वगतत्वादिभावाः । अन्नमयादिरूपाणि पुच्छा-द्यवयवाश्च यद्यभेदिनोऽङ्गीकृतास् तदा तथा स्युर्वा । तेषां भावत्वेन वक्ष्यमाणानुपपत्तेरभावात् । अनुपपत्त्यन्तराणां च परिहृतत्वात् । अदृश्यत्वादीनां तु धर्माणां ब्रह्मणाऽभेदो न युज्यते । तेषा-मभावत्वाद्ब्रह्मणो भावत्वात् । भावाभावयोरैक्यस्य विरुद्धत्वादिति परिहरति नाभाव इति ।

**अनुव्याख्यानम्**

***नाभावो भाव इति च विशेषः प्रायशो भवेत् ॥***

इह हि दृश्यादन्योऽदृश्यस् तस्य भावोऽदृश्यत्वमित्यदृश्यत्वदिशब्दैर्दृश्याद्यन्योन्याभावोऽभि-धीयते । अश्वादन्योऽनश्वस् तस्य भावोऽनश्वत्वमिति यथा । न पुनस्तत्प्रागभावादिः । असामर्थ्येन समासासंभवात् । दृश्यादिविरोधित्वमर्थोऽस्त्विति चेन्न । सहानवस्थानवध्यघात(तु)कभावा-भावलक्षणविरोधानामसंभवात् । तादात्म्यविरोधस्य चान्योन्याभावानतिरेकात् । तथा चाभावो अन्योन्याभाव इति भाव इति चैतयोर्लोकेऽपि विशेषोभेदो न भवेत् । एवं (च) सति ब्रह्मण्येव काऽनुपपत्तिरिति । तदभावो हीति वक्ष्यमाणाभिप्रायेण प्रायश इत्युक्तम् । अथवाऽभाव इति चतुर्विधेऽप्यभावे प्राप्तेऽन्योन्याभावपरिग्रहणार्थं प्रायश इत्युक्त(त्यभिहित)म् । अन्योन्याभावो हि प्रागभावादिभ्यो(ऽपि)बहुतरः प्रतिवस्तु नियतत्वात् । नित्यानादिसम्बन्धिनः प्रागभावादेरभावात् ।

### **शेषवाक्यार्थचन्द्रिका**

ॐ अदृश्यत्वादिगुणको धर्मोक्तेः ॐ ॥ अभेदाक्षेपार्थत्वान्नोत्तरवाक्य वैय्यर्थ्यमित्याशयेनाभेदस्यासिद्धौ तदाक्षेपायोगात् तत्सिद्धिमुपपादयितुं विषयवाक्यप्रदर्शनपूर्वकं प्रतिपाद्यमाह अत्रेति । अस्त्वदृश्यत्वादीनां प्रतिपाद्यत्वं तावता कथं तेषां ब्रह्माभेदसिद्धिर् येन तदाक्षेप-स्योपपत्तिरित्यतो यदस्मिन्नध्याये समन्वीयते तत्सर्वं लक्षणत्वेन प्रकृतमित्यानन्दमयाधिकरणोक्त-रीत्याऽदृश्यत्वादीनां लक्षणत्वस्य जन्माधिकरणे लक्ष्यलक्षणयोरभेदस्य व्युत्पादितत्वेन ब्रह्मस्वरूप-त्वस्य च सिद्धिरित्याशयेनाह तेषां चेति । ननु ‘अभेदो भावधर्माणां ब्रह्मणा युज्यते कथम्’ इत्येता-वताऽदृश्यत्वादिधर्माणामभावतया ब्रह्माभेदाक्षेपसिद्धेर् गुणक्रियादय इत्यादिभाष्यखण्डवैय्यर्थ्यमित्यतो गुणक्रियादिवैषम्योपदर्शनेनात्रैव चोद्यस्यावकाशसम्भावनार्थत्वान् न तद्वैय्यर्थ्यमित्याशयेनादिपदार्थं दर्शयन्नेवादृश्यत्वादेर्गुणक्रियादिवैषम्योपपादनपूर्वकमाक्षेपमुपपादयति आनन्दादय इत्यादिना ॥ वक्ष्य-माणानुपपत्तेरिति । भावाभावयोर् ऐक्यस्य विरुद्धत्वादिति वक्ष्यमाणानुपपत्तेरित्यर्थः ॥ अभावादिति । लक्ष्यलक्षणयोरुभयोरपि भावरूपत्वादिति भावः । ननु गुणक्रियादीनां ब्रह्माभेदे वक्ष्यमाणानुप-पत्त्यभावेऽपि गुणगुणिभावानुपपत्त्यादिरूपबाधकान्तरमस्त्येवेति युक्तस् तत्राप्यभेदाक्षेप इति कथं तत्परित्यागेनादृश्यत्वादिष्वेव तदाक्षेप इत्यत आह । अनुपपत्त्यन्तराणामिति ॥ परिहृतत्वादिति । ‘एकस्य ज्ञानरूपस्य हरेरुक्तिर्विभागतः’ इत्यादिनाऽऽनन्दमयाद्यधिकरणादिष्वेवेति शेषः । नाभाव इत्युत्तरवाक्यस्याक्षेपशेषत्वभ्रान्तिनिमित्तकचित्तविक्षेपं परिहरति परिहरतीति ।

ननु भावाभावयोरभेदस्य बाधितत्वात्तत्प्रतिपादकं नाभावो भाव इतीति वाक्यमनुपपन्नार्थम् । न चात्र भावाभावशब्दाभ्यामन्योन्याभावतद्वतोरेवाभिधानात्तदभेदस्य चाबाधितत्वान्नोक्तदोष इति वाच्यम् । तावताऽन्योन्याभावतद्वतोरभेदप्राप्तावपि अदृश्यत्वादिरूपाभावधर्माणां ब्रह्माभेदासिद्ध्या तद्य्वुत्पादनस्य प्रकृतासङ्गतत्वात् । न चादृश्यत्वादिशब्दानामप्यन्योन्याभावार्थकत्वेन अन्योन्याभावतद्वतोरभेद-व्युत्पादनस्यादृश्यत्वादिधर्माणां ब्रह्माभेदसमर्थनार्थत्वात्प्रकृतसङ्गतिरिति वाच्यम् । अर्थान्तरस्यापि सम्भवेनादृश्यत्वादिपदानामन्योन्याभावार्थकत्वस्यैवासिद्धेः । अदृश्यत्वमित्यादिपदैरन्योन्याभावसमर्पणा प्रतिभासाच्च इत्यतः परिशेषेणान्योन्याभावार्थत्वं व्युत्पादयितुमन्योन्याभावसमर्पकत्वं तावद्दर्शयति इह हीत्यादिना । दृश्यादन्यो ऽदृश्य इत्यन्योन्याभाववतो नञर्थत्वाददृश्यशब्देन दृश्यान्योन्याभाववान् लक्ष्यते । तथा चादृश्यत्वशब्देन तद्धर्मस्यान्योन्याभावस्य लाभः । धूमवत्त्वशब्देन धूमलाभवदित्यर्थः । नञोऽन्योन्याभाववदर्थत्वं त्वप्रत्ययस्य चान्योन्याभावार्थत्वं कुत इत्यतस्तथाऽन्यत्र दृष्टत्वादित्याह अश्वादन्य इत्यादि । तथा चानश्वत्वशब्देन यथाऽश्वान्योन्याभावाभिधानम्, एवमदृश्यत्वादिशब्देन दृश्याद्यन्योन्याभावाभिधानमित्युक्तं भवति । एवमदृश्यत्वादिपदैर् अन्योन्याभावलाभमभिधाय कुत-स्तस्यैवार्थत्वमित्यतः परिशेषादिति भावेनादृश्यत्वादिशब्दानामर्थान्तरं भवद् दृश्यादिसंसर्गाभावो वा, दृश्यादिविरोधो वेति, विकल्पं मनसि निधायाद्यासम्भवं प्रतिजानीते न पुनरिति । असंभवहेतुमाह असामर्थ्येनेति । यथाऽनश्व इत्यत्र संसर्गाभावरूपप्रसज्यप्रतिषेधार्थकत्वे, नञः भवतीति क्रियाऽन्वयस्य ‘प्रसज्यप्रतिषेधोऽयं क्रियया सह यत्र नञि’ति वचनेनावश्यकत्वात् तत्सापेक्षस्य नञः ‘सापेक्षम-समर्थमि’ति वचनेनासमर्थत्वात्सत्येव च सामर्थ्ये ‘समर्थः पदविधिरि’ति वृत्तिविधानान्नाश्वशब्देन समासः, तथाऽदृश्यत्वादीत्यत्रापि दृश्यो न भवतीत्यदृश्य इति, नञः क्रियाऽन्वयितया क्रियासापेक्षत्वेन दृश्यपदेन सामर्थ्याभावान्न समासः । भिन्नरूपपर्युदासार्थत्वे तु तस्य ‘पर्युदासः स विज्ञेयो यत्रोत्तरपदेन नञि’ति भट्टवचनादृश्येत्याद्युत्तरपदसापेक्षत्वमेव, न क्रियासापेक्षत्वमिति तत्र सामर्थ्यसंभवाद्युक्तः समास इति भावः । उपलक्षणं चैतत् । दृश्यादिसंसर्गाभावस्यैव ब्रह्मधर्मत्वसंभवेन अदृश्यत्वादीत्यत्र त्वप्रत्ययवैय्यर्थ्यं च स्यादित्यपि द्रष्टव्यम् ।

द्वितीयमाशङ्कते दृश्यादिविरोधित्वमिति । दृश्यादिविरोधि अदृश्यादि नञो विरुद्धार्थत्वात् । तद्भावो विरोध एवेति दृश्यादिविरोधरूपं दृश्यादिविरोधित्वमेवादृश्यत्वमित्यादिपदार्थ इत्यर्थः । ततश्चासुरा अधर्म इत्यादाविव, अत्रापि युक्तः समासः । विरोधलाभार्थत्वात् त्वप्रत्ययश्च सार्थक एवेति भावः । किमत्र दृश्यादिविरोधस् तेन सहानवस्थानमभिमतं किं वा वध्यघातुकभाव आहोस्वित्तेन सह भावाभावरूप उत तत्तादात्म्यविरोधो वेति विकल्पान्मनसि निधायाद्यपक्षत्रयं पराचष्टे सहेति । चतुर्थस्तु अशक्यशङ्कः । तेन दृश्याद्यन्योन्याभावस्यैवादृश्यत्वादि शब्दार्थत्वप्राप्तेर् इत्याशयेन कथं तेन तल्लाभ इत्यत आह तादात्म्येति । एवमदृश्यत्वादिशब्दानामन्योन्याभावार्थत्वं व्युत्पाद्य, सम्पूर्ण-वाक्यवृत्तिं लोके ब्रह्मणि चेति पदद्वयाध्याहारं चाभिप्रेत्य वाक्यं योजयति तथा चेति । अभाव इत्यनुवादेनान्योन्याभाव इति व्याख्यानम् । इति च इत्यस्य व्याख्यानमेतयोरिति । प्रकृतोपयोगितया विशेषपदार्थमाह भेद इति ॥ वक्ष्यमाणाभिप्रायेणेति । अन्योन्याभावस्य धर्मिस्वरूपत्वेऽपि प्रतियोगिस्वरूपत्वाभावेन प्रतियोगिरूपभावव्यावृत्त्यर्थं प्रायश इत्यस्य इत्युक्तमित्यर्थः । प्रायशोऽभाव इति भाव इति च विशेषो न भवेद् इत्यप्यन्वयमभिप्रेत्य प्रायश इत्यस्य प्रयोजनमाह अथवेति । कथं प्रायश इत्यनेन प्रागभावादित्रिकनिरास इत्यतः प्रायश इत्युक्तस्य बाहुलकत्वस्य तत्राभावादित्यभि-प्रेत्यान्योन्याभावस्य बहुतरत्वं प्रागभावाद्यपेक्षयोपपादयति अन्योन्याभावो हीति । प्रतिवस्तु-नियतत्वात्=सर्ववस्तुनियतत्वादित्यर्थः । प्रागभावादेः कथमल्पतरत्वमित्यतोऽनादिसम्बन्धिनः प्रागभावस्य नित्यसम्बन्धिनो ध्वंसस्य सत्संबन्धिनोऽत्यन्ताभावस्य चाभावादित्याशयेनाह नित्येति ।

### **परिमल**

ॐ अदृश्यत्वादिगुणको धर्मोक्तेः ॐ ॥ उक्तरीत्येति । जन्माधिकरणे अत्ते-त्यधिकरणे चोक्तरीत्येत्यर्थः ॥ परिहृतत्वादिति । जन्मादिनये अत्तेति नये चेति भावः ॥ इह हीति । ‘ओश्यमिति’ श्रुतावित्यर्थः । द्रेश्यमित्यस्य दृश्यमित्यर्थमुपेत्य दृश्यादित्यनुवादः कृतः ॥ असामर्थ्ये-नेति । अदृश्यत्वादीत्यत्र नञो निषेधार्थकत्वे क्रियान्वयनियमेनोत्तरपदेनाकाङ्क्षाविरहाद् दृश्यत्वा-भावादिगुणक इत्यादि स्यान् नत्वदृश्यत्वादीति निर्देश इति भावः ॥ दृश्यादिविरोधित्वमिति । अत्र तु ‘असुरा अविद्येत्यादा’विव न समासानुपपत्तिरिति भावः ॥

### **यादुपत्यम्**

ॐ अदृश्यत्वादिगुणको धर्मोक्तेः ॐ ॥ उक्तरीत्येति । यदस्मिन्नध्याये समन्वीयते तत्सर्वं लक्षणत्वेनैव प्रकृतमित्यादिनोक्तरीत्येत्यर्थः ॥ वक्ष्यमाणेति । भावाभावयोरैक्यस्य विरुद्धत्वादित्यनुपदमेव वक्ष्यमाणानुपपत्तेरित्यर्थः । अनुपपत्त्यन्तराणां चेति । अभेदे गुणगुणिभावा-द्यनुपपत्तिः क्रियाणामनित्यत्वाद्ब्रह्माभेदानुपपत्तिः । अर्भकौकसः सर्वगतत्वानुपपत्तिः, अतियत्नस्य रमणानुपपत्तिः, एकस्यानेकत्वानुपपत्तिरवयविनोऽवयवत्वानुपपत्तिर् इत्याद्यनुपपत्त्यन्तराणामित्यर्थः । सन्ति नञस्रयोऽर्था अन्यत्वमभावो विरोधश्चेति । तेषु कोऽर्थोऽत्राभिमत इत्यपेक्षायामाह इहेत्यादिना । अन्योन्याभावार्थत्वमेव कुत इत्यतः परिशेषादित्यभिप्रेत्याभावार्थत्वं तावन्निराकर्तुमाह न पुनरिति । अत्र तच्छब्देन दृश्यत्वादिपरामर्शो, न दृश्यादिपरामर्शः । दृश्याद्यभावस्यैव ब्रह्मधर्मत्वसम्भवेन त्वप्रत्यय-वैयर्थ्यप्रसङ्गात् । न परमत इवास्मन्मते संसर्गाभावत्वेनाभावविभागः, किन्तु प्रागभावादित्वेनैवेति दर्शयितुं प्रागभावादिग्रहणं कृतमिति ज्ञातव्यम् ॥ असामर्थ्येनेति । नञः प्रसज्यप्रतिषेधरूपप्रागभावा-द्यर्थत्वे ‘प्रसज्यप्रतिषेधोऽयं क्रियया सह यत्र नञि’ति वचनात्तस्य क्रियासापेक्षत्वेन दृश्यत्वादय इदानीमत्र न सन्तीत्यादिवाक्यमेव स्यान्न समासः । ‘समर्थः पदविधिरि’ति सामर्थ्ये सत्येव समास-विधानात् । क्रियासापेक्षस्य च नञः प्रतियोगिसमर्पकदृश्यत्वादिपदेन सामर्थ्याभावात् । सापेक्षम-समर्थमिति वचनादित्यर्थः । पर्युदासरूपान्योन्याभावत्वे तु, तस्य दृश्येत्याद्युत्तरपदसापेक्षत्वमेव, न क्रियासापेक्षत्वम् । ‘पर्युदासस्तु विज्ञेयो यत्रोत्तरपदेन नञि’ति वचनात् । अतस्तत्र सामर्थ्य-सम्भवात्समासोपपत्तिरिति भावः । विरोधार्थत्वमपि निराकर्तुमाशङ्कते दृश्यादीति । अत्र दृश्यत्वादिति पाठः प्रामादिकः । ॥ सहानवस्थानेति । ब्रह्मणो व्याप्तत्वेन दृश्यादिसमानाधिकरणत्वादिति भावः । यद्यपि अधर्मो ऽसुर इत्यादौ विरोधार्थकसमासे वध्यघातकभावरूप एव विरोधः प्रसिद्ध इति स एव निराकार्यः । तथापि सहानवस्थानादिकमपि विरोधशब्दार्थतया प्रसक्तमपि तन्निराकृतमित्यवधेयम् । तथाच योग्यताऽभावप्रसङ्गान्न विरोधार्थकोऽयं समास इति भावः ॥ वक्ष्यमाणेति । ‘तदभावो हि तद्भावविरोधी न ततोऽपरः’ इत्यनुव्याख्यानावतारिकावसरे प्रतियोगिरूपभावतदभावयोरैक्याभावा-भिप्रायस्य द्वितीये त्वापादकासिद्धिरिति भावेनेति वाक्येन वक्ष्यमाणत्वेन प्रतियोगिरूपभावव्यावृत्त्यर्थं प्रायश इत्युक्तमित्यर्थः । ननु प्रागभावेति प्रागभावादिप्रभेदवानित्यर्थः । इदं च संसर्गाभावस्याप्येकस्य विद्यमानत्वात्कथं चतुर्विधेऽपीत्युक्तमिति शङ्कायां, प्रागभावादिव्यतिरिक्तः सोऽपरो नास्तीति ज्ञापनाय पररीत्यैवोक्तम् । सिद्धान्ते कार्यकारणयोः संसर्गस्यैवाभावेन प्रागभावप्रध्वंसाभावयोः संसर्गा-भावत्वानुपपत्तेरिति ज्ञेयम् ।

### **श्रीनिवासतीर्थीया**

ॐ अदृश्यत्वादिगुणको धर्मोक्तेः ॐ ॥ उक्तरीत्येति । यद् यल्लक्षणं तत्सर्वं ब्रह्मस्वरूपमिति प्रकृतमित्यानन्दमयाधिकरणान्तोक्तरीत्येत्यर्थः ॥ वक्ष्यमाणेति । अभेदो भावधर्माणामिति वक्ष्यमाणेत्यर्थः ॥ अदृश्यत्वादिशब्दैरिति । यथा धूमवतो भावः धूम एव भवति । तद्द्वदृश्यादन्योऽदृश्यस्तस्य दृश्यान्योन्याभाववतो भावो धर्मोऽन्योन्याभाव एवादृश्यत्वशब्देनोच्यते सूत्र इत्यर्थः । अनश्वत्वमित्यस्याप्यश्वादन्योन्याभाववतो भावो धर्मोऽनश्वत्वमश्वान्योन्याभाव एवार्थ इति ध्येयम् ॥ सहानवस्थानेति । ब्रह्मणो व्याप्तत्वेन दृश्येन घटादिना सहैवावस्थानादित्यर्थः ॥ वध्येति । स्वस्यापि दृश्यत्वेन स्वव्याघातकत्वाभावादिति भावः ॥ भावेति । उभयोर्दृश्यब्रह्मणोर्भावत्वादेवेत्यर्थः ॥ तादात्म्येति । तादात्म्याभावरूपेत्यर्थः । ननु अभावो भाव इति विशेषो भेदो लोकेऽपि नास्तीति वक्तुं न शक्यते । घटप्रतियोगिकाभावस्य घटरूपत्वादर्शनादिति चेत् । सत्यम् । अत एव प्राय इत्युक्तमित्याह तदिति । अथवेति पक्षे अयमर्थः । प्रायःशब्दो बहुतरार्थकः । तथाचाभावो भाव इति भेदो बहुतरो नास्ति । किं नाम स्वल्पस्थले । संसर्गाभावमात्रस्यैव प्रागभावादेर्भावाद्भेदो दृष्टः । भावान्योन्याभावरूपाभावयोरभेद एव बहुतरं सर्वत्र दृष्ट इत्यर्थः । नन्वेतत्कथमभावभावयोर्भेद एव बहुतरं दृष्टः । प्रागभावादित्रये दृष्टत्वात् । अभेदस्त्वन्योन्याभावमात्रे । अतः कथमयं बहुतर इत्यत आह ॥ अन्योन्याभावो हीति । यद्वा प्रायशोऽभाव इत्यन्वयः । तथाच यः प्रायशोऽभावो बहुतरं विद्यमानोऽभावोऽन्योन्याभाव इति यावत् । ‘भाव इति च विशेषो न भवेत्’ इत्यनुव्याख्यानयोजना ज्ञेया । कथमन्योन्याभावस्य बहुतरत्वमित्यत आह अन्योन्याभावो हीति । प्रागभावादिस्तु न बहुतर इत्याह नित्येति । भिन्नः प्रभेदवान् ॥ ब्रह्मगतस्यापीति । अत्यन्ताभावरूपसंसर्गाभावस्येत्यर्थः ॥





