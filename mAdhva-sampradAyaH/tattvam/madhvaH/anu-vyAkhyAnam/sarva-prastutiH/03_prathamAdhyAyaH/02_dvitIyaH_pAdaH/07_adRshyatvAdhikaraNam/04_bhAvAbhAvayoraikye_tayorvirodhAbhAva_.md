+++
title = "०४ भावाभावयोरैक्ये तयोर्विरोधाभाव इति शङ्कायाः परिहारः"

+++


## भावाभावविरोधोऽपि न तु सर्वत्र विद्यते

**भावाभावयोरैक्ये तयोर्विरोधाभाव इति शङ्कायाः परिहारः**

***भावाभावविरोधोऽपि न तु सर्वत्र विद्यते***

### **सुधा**

नन्वेवं भावाभावयोरैक्ये भावाभावलक्षणो विरोधः क्वापि न स्यात् । असति च तस्मिन्विरोधवार्तैव लुप्येत । भावाभावयोर्हि साक्षाद्विरोधस्तद्द्वाराऽन्ययोरिति चेत् । किमविशिष्ट-योर्भावाभावयोर्विरोधमङ्गीकृत्य तदभाव आपाद्यते, उतावच्छिन्नयोः । आद्ये त्विष्टापादनमित्याह भावेति ।

## **अनुव्याख्यानम्**

***भावाभावविरोधोऽपि न तु सर्वत्र विद्यते ।***

सर्वत्रेत्यनेनाविशिष्टत्वं द्योतयति । घटवति पटाभावदर्शनादिति भावः । द्वितीये त्वापादका-सिद्धिरिति भावेन तत्स्वरूपमाह तदभावो हीति ।

**अनुव्याख्यानम्**

***तदभावो हि तद्भावविरोधी न ततोऽपरः ।***

उभयत्राप्यनुभवप्रसिद्धिं हिशब्देन द्योतयति । नन्वेतत्सर्वं तृतीयेऽन्तर्भवति । सत्यम् । तथाऽप्युल्बणतया पृथग्दूषितमित्यदोषः । अस्तु तर्ह्यन्योन्याभावस्य धर्मिस्वरूपत्वे प्रमाणाभाव इति द्वितीयः पक्षः । मैवं, भेदो हि वस्तुस्वरूपमिति सर्वैरभ्युपगन्तव्यम् । अन्यथाऽनवस्थादिदोष-प्रसङ्गात् । अभावे स्वरूपातिरिक्तस्यासंभवेन भेदाभावप्रसक्तेश्च । अन्योन्याभावश्च भेद एवेति कथं धर्मिस्वरूपत्वं न स्यात् ।

### **शेषवाक्यार्थचन्द्रिका**

भावाभावयोरैक्य इति । घटतद्धर्मिकान्योन्याभावयोरभेद इत्यर्थः ॥ क्वापि न स्यादिति । तद्विरोधाभ्युपगमेऽन्योन्याभाव तद्वतोरैक्यायोगादिति भावः । इष्टापत्तिं परिहरति असति चेति । सर्वविरोधानां भावाभावविरोधमूलकत्वादिति भावः । तत्कथमित्यत आह भावभाव-योरिति । गोत्वतदभावयोः परस्परप्रतिक्षेपरूपतया साक्षाद्विरोध इत्यर्थः ॥ तद्वारेति । भावभावविरोध मुपजीव्येत्यर्थः ॥ अन्ययोरिति । ययोर्भावाभावरूपत्वं नास्ति तयोरित्यर्थः । परस्पर प्रतिक्षेप-रूपत्वाभावान्न गोत्वाश्वत्वयोः साक्षाद्विरोधः किन्तु परस्परप्रतिक्षेपरूपगोत्व गोत्वाभावयोर्विरोध-मुपजीव्य गोत्वाश्वत्वयोर्विरोधः । तथा परस्परप्रतिक्षेपरूपमूषक तदभावयोर्विरोधमुपजीव्य परस्पर प्रतिक्षेपानात्मकयोर्भूषकमार्जारयोर्विरोध इति भवति भावाभावविरोधमूलकः सर्वोऽपि विरोध इति भावः। किमविशिष्टयोरिति । अविशिष्टयोर्भावाभावयोर्विरोधमङ्गीकृत्याविशिष्टयोर्भावाभावयोर् ऐक्येऽ-विशिष्टयोर्भावाभावयोः क्वापि विरोधो न स्यादित्यापाद्यते किंवा तत्प्रतियोगिरूपभावतदभावरूप-विशिष्टयोर्भावा भावयोर्विरोधमङ्गीकृत्य तादृशविशिष्टयोरैक्ये तादृशविशिष्टयोर्विरोधाभाव आपाद्यत इति प्रश्नार्थः । अविशिष्टयोर्भावाभावयोर्विरोधाभावस्य मूलारूढतासिध्यर्थ्यमाह सर्वत्रेतीति । कुतस्तस्येष्ट-त्वमित्यतः प्रामाणिकत्वादित्याह घटवतीति ॥ द्वितीये त्विति । विशिष्टयोर्भावाभावयोरैक्ये विशिष्टयोर्भावाभावयोर्विरोधाभावापादन इत्यर्थः ॥ आपादकेति । प्रतियोगिरूपभाव तदभावयोरैक्य-स्यापादकीकृतस्य मयाऽनङ्गीकारादिति भावः ॥ तत्स्वरूपमिति । आपादकस्वरूपमित्यर्थः । उभयत्रेति । तदभावस्य तद्भावविरोधित्वे तदभावातिरिक्तस्य तद्भावाविरोधित्वे चेत्यर्थः ॥ एतत्सर्वमिति । नन्वेवं भावाभावयोरैक्य इत्यादिना शङ्कितं सर्वमित्यर्थः । तृतीय इति । बाधकसद्भावा-दन्योन्याभावस्य न धर्मिस्वरूपत्वमिति तृतीयकल्प इत्यर्थः । भावाभावलक्षणविरोधोच्छेदस्याप्य-न्योन्याभावस्य धर्मिस्वरूपत्वे बाधकत्वात्पृथगाशङ्क्य निराकरणमुपपन्नमिति भावः । पृथग्दूषित-मिति । पृथगाशङ्क्य दूषितमित्यर्थः ।

नन्वन्योन्याभावभेदत्वाभ्युपगमस्य निष्प्रयोजनतया सिद्धान्तिनोऽनावश्यकत्वात्स प्रयोजनत्वे वा भेदस्य वस्तुस्वरूपत्वासिद्धेस्तत्सिद्धावपि तावतैव प्रकृतसिद्ध्या त्रैविध्येऽपि भेदस्य क्षत्यभावेन तस्या निराकर्तव्यतया त्रैविध्यपक्षोत्थापनपूर्वकं तन्निरासकोत्तरवाक्यवैय्यर्थ्यमित्यतोऽन्योन्याभावस्य धर्मि-स्वरूपत्वे प्रमाणाभावादिति द्वितीयपक्षनिरास सिद्ध्यर्थत्वादन्योन्याभावभेदत्वाभ्युपगमस्य नानुपपत्ति-रित्याशयेन द्वितीयपक्षमुत्थापयति अस्त्विति । कथमन्योन्याभावस्य भेदत्वाभ्युपगममात्रेणोक्त द्वितीयपक्षनिरास इत्यतो भेदस्य वस्तुस्वरूपत्वस्थित्या तत्साधकप्रमाणस्यैवान्योन्याभावस्य धर्मि-स्वरूपत्वे प्रमाणत्वाद्युक्तस्तन्निरास इति भावेन भेदस्यापि धर्मिस्वरूपत्वे विप्रतिपद्यमानं प्रति तद्य्ववस्थापयति भेदो हीति ॥ वस्तुस्वरूपमेवेति । न चैवं निरपेक्षत्वाद्यापातः । तस्य भेदस्य च स्वरूपत्वे ये वदन्ति च शून्यताम्’ इत्यनुव्याख्यानव्याख्यानावसरे इदमुक्तं भवतीत्यादिना वैशेषिक-परीक्षायामाकर एव परिहरिष्यमाणत्वात् । अभ्युपगन्तव्यमित्येवाकरपाठः । अत एवान्यथेत्युत्तरग्रन्थः सङ्गच्छत इति ध्येयम् ।

ननु वस्तुधर्मत्वस्यापि सम्भवात्किं तत्स्वरूपत्वाग्रहेणेत्यत आह अन्यथेति । वस्तुधर्मत्व इत्यर्थः ॥ अनवस्थाऽऽदीति । धर्मभेदवादे तस्य तस्य भेदान्तरभेद्यत्वादनवस्था । विशेष्यभेदप्रतीतौ स्तम्भात् कुम्भस्य भेदसिद्धावेव कुम्भात्स्तम्भस्य भेदसिद्ध्याऽन्योन्याश्रयः । धर्मिणः सकाशाद्भेदेन प्रतीतस्यैव हि प्रतियोगित्वादप्रतीतभेदस्यापि प्रतियोगितायां स्वात्मनोऽपि तत्प्रसङ्गादित्यर्थः स्वरूपातिरिक्त-स्येति । स्वरूपभेदातिरिक्तस्यपृथक्त्वरूपस्यान्योन्याभावरूपस्य चेत्यर्थः । असंभवेनेति । गुणत्वेन पृथक्त्वस्यानवस्थाप्रसङ्गेनान्योन्याभावस्य चाभावेऽसंभवेनेत्यर्थः । तथा च भेदस्य वस्तुस्वरूपत्वा-भावेऽभावे स्वरूपभेदस्याभावप्राप्तेः पृथक्त्वान्योन्याभावयोश्चासम्भवेन तत्र भेदाभाव एव स्यात् । अतोऽगत्या भेदस्य वस्तुस्वरूपत्वमभ्युपगन्तव्यमिति भावः । यद्वा धर्मिस्वरूपातिरिक्तभेदस्या-भावेऽसम्भवेनेत्यर्थः । एवं भेदस्य वस्तुस्वरूपत्वं व्यवस्थाप्य यदर्थं तद्य्ववस्थापितं तदिदानीमाह अन्योन्याभावश्चेति । तथा च ‘यन्न तस्य ग्रहेऽग्रह’ इति भेदस्य वस्तुस्वरूपत्वसाधकप्रमाण-स्यैवान्योन्याभावस्य वस्तुस्वरूपत्वे प्रमाणत्वान्न तस्य धर्मिस्वरूपत्वे प्रमाणाभाव इति भावः ।

### **परिमल**

अन्ययोरिति । परस्परविरहव्याप्ययोरित्यर्थः ॥ अवच्छिन्नयोरिति । घटघटा-भावपटपटाभावेत्येवं रूपयोरित्यर्थः ॥ एतत्सर्वं तृतीय इति । अभावधर्माणां भेदाभेदचिन्तनादिकं तृतीयेऽध्याये ‘उभयव्यपदेशास्तु अहिकुण्डलवदि’ति गुणगुणिभेदाभेदचिन्तापरभक्तिपादीयाधिकरणे सङ्गतम् । तथाऽप्यन्योन्याभावस्य धर्मितः पार्थक्यस्य उत्कृष्टदोषतया पृथक्पार्थक्येन दूषितमित्यर्थः । यद्वा अन्योन्याभावस्य स्वरूपत्वपक्षे विरोधादिबहुबाधकसत्त्वेन भेदपक्षस्योल्बणतयेत्यर्थः । केचित्तु आद्यपक्षदूषणं तृतीयपक्षदूषणे अन्तर्भवतीत्यर्थ इत्याहुः । अन्योन्याभावस्य स्वरूपत्वे सर्ववाद्यभ्युपगमे विपक्षे बाधकद्वयं च प्रमाणयति ॥ भेदो हीति । भेदस्य स्वरूपत्वेप्यन्योन्याभावस्य किमायातमित्यत आह अन्योन्याभावश्चेति ॥

### **यादुपत्यं**

तद्द्वाराऽन्ययोरिति । यथैकत्रैकदा घटतदभावज्ञानयोर्भावयोरित्यर्थः । केचित्त्वनयो रित्यस्य गोत्वाश्वत्वादिरूपपरस्परविरहव्याप्ययोरित्यर्थ इत्याहुः । तत्र तद्द्वारेत्येतन्न स्वरसम् ॥ तृतीय इति । बाधकसद्भावादिति तृतीयकल्प इत्यर्थः ॥

### **श्रीनिवासतीर्थीया**

अन्ययोस्तज्ज्ञानयोः ॥ अवच्छिन्नयोरिति । घटविशिष्टयोरित्यर्थः । घटप्रतियोगिकोऽभावो घटस्वरूपमित्यनयोर्विरोधमङ्गीकृत्य विशिष्टयोर्भावाभावयोर्यद्यैक्यं स्यात्तर्हि तयो-र्विरोधः क्वापि नस्यादित्यापाद्यत इत्यर्थः । उभयत्र तत्प्रतियोगिकाभावस्तत्स्वरूपत्वविरोधी । अपरो घटप्रतियोगिकः पटनिष्ठोऽभावः पटस्वरूपत्वविरोधी नेत्युभयत्रेत्यर्थः । तृतीये बाधकसद्भावादिति पक्षे ॥ अनवस्थेति । भेदपरंपरयेत्यर्थः ॥ प्रसक्तेरिति । अभावे तावद्भावप्रतियोगिको भेदोऽस्ति । न तावदतिरिक्तः । अभावे स्वरूपातिरिक्तधर्माभावात् । तथा चाभावस्य भावाद्भेदाभावप्रसक्तेः । तथाच भेदस्याभावस्वरूपत्वमङ्गीकृत्य भावाद्भेद उपपापनीयः । तथा च सर्वत्राप्येवमस्त्विति भावः । नन्वभावे भावप्रतियोगिको यो भेद स एव धर्मिस्वरूपमस्तु न त्वन्योन्याभावस्तस्य भेदातिरिक्त-त्वादित्यत आह अन्योन्येति ॥ न स्यादिति । तथाच प्रत्यक्षमेव प्रमाणमस्तीत्याशयः ॥

