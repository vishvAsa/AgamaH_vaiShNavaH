+++
title = "०६ गुणक्रियादीनां द्रव्यस्य च अत्यन्तभेदवादिभिर् भेदाभेदवादिभिश्च विशेषोऽङ्गीकार्यः"

+++


## भावाभावस्वरूपास्तु विशेषा एव वस्तुनः

**गुणक्रियादीनां द्रव्यस्य च अत्यन्तभेदवादिभिर् भेदाभेदवादिभिश्च विशेषोऽङ्गीकार्यः**

**भावाभावस्वरूपास्तु विशेषा एव वस्तुनः**

### **सुधा**

अन्योन्याभावस्य भावस्वभावत्वे, धर्मधर्मिभावस्तच्छब्दानां सहप्रयोगः । कदाचिद् दृष्टेऽपि वस्तुनि तददर्शनमित्यादिकं न स्यादिति, तृतीयस्य प्रागुक्तमेव परिहारं स्मारयति भावेति ।

## **अनुव्याख्यानम्**

***भावाभावस्वरूपास्तु विशेषा एव वस्तुनः ॥***

***अभिन्ना एव संग्राह्या व्यवहारप्रसिद्धये ॥***

भावग्रहणेन अत्तृत्वादिष्वप्ययं परिहारोऽनुसन्धेय इति दर्शयति । भावाभावस्वरूपा अत्तृत्वा-दयोऽदृश्यत्वादयश्च यद्यपि ब्रह्मणाऽभिन्ना एव । तथाऽपि धर्मधर्म्यादिव्यवहारप्रसिद्धये वस्तुनो धर्मिणो विशेषा एवातिशया एव सङ्ग्राह्याः । न वस्तुतन्मात्रमिति । इदमुक्तं भवति । अत्तृत्वादीना-मदृश्यत्वादीनां च ब्रह्मस्वरूपत्वं तावच्छत्यादिसिद्धम् । अस्ति च धर्मधर्म्यादिव्यवहारोऽपि प्रमितः । न चान्यतरस्यापि बाधोपपन्ना । ततस्तदन्यथाऽनुपपत्त्या सविशेषाभेदोऽङ्गीकरणीयः । विशेषस्य चाभिन्नेऽपि भेदनिमित्तव्यवहारनिर्वाहकत्वं स्वरूपग्राहकप्रमाणेनैव सिद्धमिति ।

अत्रैके, गुणक्रियादीनां द्रव्येणात्यन्तभेदं समवायं चाङ्गीकृत्य व्यवहारानुपपादयन्तः श्रुतीना-मुपासनार्थत्वम् अनागन्तुकार्थत्वं वा, वदन्तो विशेषं नाभ्युपगच्छन्ति । अपरे तु, भेदाभेदाभ्यां व्यवहारनिर्वाहं पश्यन्तः केवलभेदप्रतिषेधं च श्रुतीनामर्थं ब्रुवाणा न विशेषमिच्छन्ति । अन्ये तु, अखण्डमेव ब्रह्माभ्युपगम्य धर्मधर्म्यादिव्यवहाराः सर्वेऽप्यविद्याऽऽरोपनिमित्ता इति मन्यमाना विशेषमवजानते । तत्र भेदवादिना भेदाभेदवादिना च विशेषमङ्गीकारयति यथेति ।

**अनुव्याख्यानम्**

***यथैकः समवायोऽपि भेदाभेदौ च वस्तुनि ॥***

***अङ्गीकार्या विशेषेण स्थानेषु व्यवहर्तृभिः ॥***

स्थानेषु स्वशास्त्रप्रदेशेषु एकः समवाय इति वस्तुनि भेदाभेदाविति च व्यवहर्तृभिर्यथा ते समवायभेदाभेदा विशेषेण विशेषवन्तोङ्गीकार्यास्तथा भावाभावस्वरूपाश्चेति योजना ।

एतदुक्तं भवति । धर्मधर्मिभेदवादिना तावदेकः समवाय इति व्यवह्रियते । तत्त्वं भावेनेति सूत्रितत्वात् । तत्र समवायस्यैकत्वं किं ततो भिन्नमुत तत्स्वरूपम् । नाद्यः । समवाये द्रव्य-गुणादेरसम्भवात् । द्वितीये तु कथं सहप्रयोगः । षष्ठीव्यवहारो वा । औपचारिक इति चेन्न । समवायैकत्वसाधनप्रयासवैय्यर्थ्यापत्तेः । ततो गत्यन्तराभावात्सविशेषाभेदोऽङ्गीकार्यः । तथा च किं ब्रह्मणि श्रुतीनामन्यपरत्वं प्रकल्प्य भेदसमवायकल्पनया । अन्ततोऽप्यङ्गीकार्येण विशेषेणैव सर्वस्यो-पपत्तेः । समवायप्रतियोगिकभेदाभावः समवायस्यैकत्वमिति चेत् । तथाऽपि समवायस्येति षष्ठ्यर्थस्य पृथगभावेन तत्र विशेषस्याङ्गीकार्यत्वात् । यस्तु भेदवादी समवायेऽप्येकत्वसङ्ख्या-मङ्गीकरोति, तेनापि समवायस्य सम्बन्धोऽङ्गीक्रियते, न वा । आद्ये किं स एव, समवायान्तरं वा । न प्रथमः । सम्बन्धातिरिक्तसम्बन्धाभावेनैकः समवाय इति व्यवहारानुपपत्तेः । अत एव न तृतीयः । स्वनिर्वाहकत्वे पुनः सविशेषत्वमेवाङ्गीकरणीयम् । न द्वितीयः । एकः समवाय इत्यस्यानुपपत्तेः ॥

### **शेषवाक्यार्थचन्द्रिका**

तृतीयस्येति । विरोधात्, प्रमाणाभावादिति, पक्षद्वयापेक्षया बाधक-सद्भावादिति प्राग्विकल्पिततृतीयस्येत्यर्थः ॥ प्रागिति । जन्माधिकरण इत्यर्थः ॥ उक्तमिति । ‘अतोऽ-नन्तगुणं ब्रह्मे’त्यादिनेति शेषः । अदृश्यत्वाद्यभावाख्यमित्यदृश्यत्वाद्यभावधर्माणामेवेह भगवद्विशेष-ताया वक्तव्यत्वाद् भावाभावस्वरूपा इति भाष्ये भावग्रहणानर्थक्यमित्यत आह भावग्रहणेनेति ॥ अतिशया एवेति । ब्रह्मणा सविशेषाभिन्ना एवेत्यर्थः । न त्वेत एव तद्विशेषा इति भ्रमितव्यम् । धर्माणामन्यत्र सविशेषाभिन्नत्वव्युत्पादनेन विशेषाभाववत्त्वसिद्धिरिति द्रष्टव्यम् । नन्वत्तृत्वादीना-मदृश्यत्वादीनां च कुतो ब्रह्मणा सविशेषाभिन्नत्वं, येन धर्मधर्म्यादिव्यवहारसम्भव इत्यत आह इदमुक्तं भवतीति । श्रुत्यादिसिद्धमिति । ‘एकधैवानुद्रष्टव्यमि’त्यादिश्रुतिसिद्धमित्यर्थः ॥ न चेति । अगृह्य-माणविशेषतयाऽन्यतरप्राबल्याद्यनिर्णयादिति भावः । नन्वभिन्ने वस्तुनि भेदकार्यनिर्वाहकत्वं विशेषस्य कुतः प्रमाणात्सिद्धमित्यत आह विशेषस्य चेति ॥ स्वरूपग्राहकप्रमाणेनैवेति । यथा च स्वरूप-ग्राहकप्रमाणेन व्यवहारनिर्वाहकत्वसिद्धिस् तथा ‘भेदहीने त्वपर्यायशब्दान्तरनियामकः । विशेषो नाम कथितः’ इत्येतद्वाक्यव्याख्यानावसरे एतदुक्तं भवतीत्यादिना पूर्वमेव व्युत्पादितमित्यवधेयम् ॥ व्यवहारानिति । धर्म्यादिव्यवहारानित्यर्थः । तथा च भेदेनैवान्यथासिध्द्या व्यवहारान्यथाऽनु-पपत्तेरेवाभावान् न तया विशेषसिद्धिरिति भावः । ननु ‘एकधैवानुद्रष्टव्यमि’त्यादि श्रुतिभिर्ब्रह्मण्य-भेदस्यैव सिद्धत्वात्कथं भेदेन व्यवहारनिर्वाह इत्यतः स्यादेवं यदि तासां श्रुतीनां वस्तुतत्वपरत्वं स्यात् । न चैतदस्तीत्याह श्रुतीनामिति ।

केवलभेदप्रतिषेधं चेति । आत्यन्तिकभेदप्रतिषेधमित्यर्थः । ननु भेदवादिनः स्वशास्त्रप्रदेशेष्वेकः समवाय इति व्यवहारस्यैवासिद्धेः, सिद्धत्वे वा समवायैकत्वयोर्भेदेनैव तद्य्ववहारसम्भवाद् अभेदे वा घटस्य स्वरूपमित्यादिवद् औपचारिकत्वोपपत्तेर्न तद्य्ववहारानुरोधेनैकत्वस्य समवायेन सविशेषाभिन्नत्व सिद्धिरित्यत आह एतदुक्तं भवतीति ॥ सूत्रितत्वादिति । सप्तमाध्याये वैशेषिकेणेति शेषः । तत्त्वमेकत्वं भावेन सत्तया व्याख्यातम् । ‘यथैका एव सत्ता सर्वत्र सद्बुद्धिप्रवर्तिका । तथैक एव समवायः सर्वत्र समवेतबुद्धिप्रवर्तकः’ इत्युदाहृतसूत्रार्थः । एकत्वं समवायाद्भिन्नमिति पक्षेऽपि तत्किं द्रव्यं किं वा गुणः, उत कर्म, अथवा सामान्यम् आहोस्विद्विशेष इति विकल्पान्मनसि निधाय सर्वान् दूषयति समवाय इति । आदिपदेन कर्मसामान्यविशेषाणां संग्रहः ॥ सहप्रयोग इति । एकः समवाय इति सहप्रयोग इत्यर्थः ॥ षष्ठीव्यवहारो वेति । समवायस्यैकत्वमिति षष्ठीव्यवहार इत्यर्थः । इदं चैकः समवाय इति मूलं समवायस्यैकत्वमिति व्यवहारस्योपलक्षणमित्यभिप्रेत्येति ज्ञेयम् ॥ औपचारिक इति । घटस्य स्वरूपमिति व्यवहारवद् एकः समवाय इति समवायस्यैकत्वमिति वा व्यवहार औपचारिक इत्यर्थः ॥ प्रयासवैय्यर्थ्यापत्तेरिति । समवायैकत्वसाधनाय ‘तत्त्वं भावेने’ति सूत्रनिर्माण-प्रयासवैय्यर्थ्यापत्तेरित्यर्थः । श्रुतीनामिति । ‘एकधैवानुद्रष्टव्यमि’त्यादिश्रुतीनामित्यर्थः ॥ अन्यपरत्व-मिति । उपासनार्थत्वानागन्तुकार्थत्वरूपमित्यर्थः ॥ सर्वस्योपपत्तेरिति । धर्मधर्म्यादिव्यवहारस्याप्युप-पत्तेरित्यर्थः । एकत्वं समवायाद्भिन्नमेवास्तु । न चोक्तदोषः । अभावरूपत्वाभ्युपगमात् । तथा च समवायभिन्नस्य द्रव्यगुणादिरूपभास्य समवायेऽसम्भवेऽप्यभावरूपस्य तस्य समवाये नासम्भव इत्यभिप्रेत्य शङ्कते समवायेति ॥

षष्ठ्यर्थस्य पृथगभावेनेति । देवदत्तस्य दण्ड इत्यादौ सम्बन्धिव्यतिरिक्तस्यैव सम्बन्धस्य षष्ठ्यर्थत्वदर्शनात् । प्रकृते च तदसम्भवात्सम्बन्धिन एव सम्बन्धस्य षष्ठ्यर्थसम्बन्धत्वं वाच्यम् । तदपि विशेषाभावे नोपपादयितुं शक्यमिति तदर्थं विशेषस्याङ्गीकर्तव्यत्वादित्यर्थः ॥ यस्त्विति । भेद-वाद्येकदेशीत्यर्थः । सङ्ख्यायास् तन्मते पदार्थान्तरतया, गुणत्वाभावेन, समवायस्यैकत्वसङ्ख्यावत्त्व-मविरुद्धमिति भावः । सम्बन्ध इति । एकत्वसङ्ख्ययेति शेषः ॥ एकः समवाय इति । दण्डीत्यादा-वतिरिक्तसम्बन्धस्य सत्त्व एव विशिष्टव्यवहारदर्शनेन, तदभावे एकत्वविशिष्टसमवायव्यवहारानु-पपत्तेरित्यर्थः ॥ अत एव न तृतीय इति । एकः समवाय इति विशिष्टव्यवहारस्य सम्बन्ध्यतिरिक्त-सम्बन्धसापेक्षत्वेन, तदभावे विशिष्टव्यवहारानुपपत्तेरेव समवायस्यैकत्वेन सम्बन्धो नेति, तृतीयोऽपि निरस्त इत्यर्थः । यद्यपि सम्बन्धोऽस्ति न वेति, प्राग्विकल्पितप्रकारेण सम्बन्धाभावपक्षो द्वितीयस् तथाऽपि सम्बन्धास्तित्वपक्षेऽपि स एव वा, सम्बन्धान्तरं वेति, पक्षद्वयस्याभिप्रेतत्वात् तदभिप्रायेण तृतीयत्वोक्तिरिति द्रष्टव्यम् । ननु समवायस्यैकत्वेन सह सम्बन्धाभावेऽपि स्वनिर्वाहकत्वाद्युज्यत एवैकः समवाय इति व्यवहार इत्यत आह स्वनिर्वाहकत्व इति । विशेषानङ्गीकारे एकस्यैव निर्वाह्यत्वनिर्वाहक-त्वयोरयोगादिति भावः । न द्वितीय इति । समवायस्यैकत्वेन समवायान्तरमिति द्वितीयो नेत्यर्थः । समवायस्य त्वन्मते एकत्वादेकत्वेन सह समवायान्तराङ्गीकारे समवायैकत्वहान्यापत्त्या अपसिद्धान्तः स्यादित्यर्थः ।

### **परिमल**

अथ बाधकसद्भावादन्योन्याभावस्य न धर्मिस्वरूपत्वमिति प्राग्विकल्पिततृतीयपक्षं विवृण्वन्नेव निराह अन्योन्याभावस्येति ॥ प्रागुक्तमेवेति । जन्मादिसूत्रोक्तमेवेत्यर्थः ॥ बाधोपपन्नेति । उपपन्ना बाधेत्यर्थः ॥ श्रुतीनामिति । एकधैवानुद्रष्टव्यम् । एकमेवाद्वितीयम् । एवं धर्मान्पृथक्पश्यन् । नेह नानास्ति किञ्चन । इत्यादिगुणगुण्यभेदश्रुतीनामित्यर्थः । तत्वं भावेनेति । तत्वं समवायस्यैकत्वं भावेन सत्तया व्याख्यातमिति गौतमसूत्रस्यार्थो वैशेषिकनये **सुधा**यां व्यक्तः ॥ भेदेति । भेदसमवाययोः कल्पनयेत्यर्थः ॥ समवायस्य सम्बन्ध इति । एकत्वेन सहेति योज्यम् । न वाङ्गीक्रियत इति पक्षं निराह अत एव न तृतीय इति । एकत्वेन सह समवायस्य सम्बन्धाभावेनेत्यर्थः । समवायान्तरं वेति पक्ष निराह न द्वितीय इति ॥ इत्यस्यानुपपत्तेरिति । समवायानेकत्वस्य प्राप्तेरिति भावः ।

### **यादुपत्यम्**

प्रागुक्तमिति । जन्माधिकरणोक्तमित्यर्थः ॥ श्रुतीनामिति । अभेदश्रुतीनामित्यर्थः ॥ अनागन्तुकेति । तथा च गुणादिषु ब्रह्मधर्मभूताऽनागन्तुकसाम्येन ब्रह्माभेदव्यपदेश औपचारिक इति भावः ॥ तत्त्वं भावेनेति । तत्त्वं समवायस्यैकत्वं भावेन सत्तया व्याख्यातम् । यथैकैव सत्ता सर्वत्र सद्बुद्धिप्रवर्तिका तथा एकः समवायः सर्वत्र समवेतबुद्धिप्रवर्तक इति वैशेषिकसूत्रार्थः । एकत्वं भिन्नं चेत्तत्किं द्रव्यमुत गुणादीति विकल्पं मनसि निधायाद्यं दूषयति ॥ द्रव्यगुणादेरिति ॥ सहप्रयोग इत्यादि । एकः समवाय इत्यादिसहप्रयोगः ॥ समवायस्यैकत्वमिति । षष्ठीसमासप्रयोगो वेत्यर्थः । तथा चैकः समवाय इति मूलमुपलक्षणाभिप्रायमिति भावः ॥ औपचारिक इति । समवायातिरिक्त-स्यैकत्वस्याभावेन षष्ठीप्रयोगो घटस्य स्वरूपमितिवदौपचारिक इत्यर्थः ॥ एकत्वसाधनेति । षष्ठीप्रयोगादेरौपचारिकत्वमाश्रित्य तयोर्निर्विशेषाभेदसमवायभेदसाधनेनैव तदभिन्नैकत्वस्यापि सिद्धि-सम्भवात्तदेकत्वसाधनाय तत्त्वं भावेनेति सूत्रनिर्माणप्रयासवैय्यर्थ्यापत्तेरित्यर्थः । न हि घटसिद्ध्यनन्तरं तत्स्वरूपसाधनाय पुनः प्रेक्षावान्प्रवर्तत इति भावः ॥ समवायप्रतियोगिकेति । तथाच समवायभिन्नस्य द्रव्यगुणादेर्भावस्याभावेऽप्यभावरूपमेकत्वं भिन्नमेव तत्राङ्गीक्रियत इत्यर्थः ॥ पृथगभावेनेति । घटस्य रूपमित्यादावतिरिक्तसम्बन्धस्यैव षष्ठ्यर्थत्वदर्शनात्प्रकृते च तदसम्भवात्सम्बन्धिन एव सम्बन्धत्वं वाच्यम् । तच्च विशेषाभावे नोपपादयितुं शक्यमिति तदर्थं विशेषस्याङ्गीकार्यत्वादिति भावः ॥ यस्त्विति । प्राभाकर इत्यर्थः । सङ्ख्यायास्तन्मते पदार्थान्तरत्वमेव न गुणत्वमिति भावः ॥ सम्बन्ध इति । एकत्वेनेति शेषः ॥ एकः समवाय इति । दण्डित्वादावतिरिक्तसम्बन्धवत्येव विशिष्ट-प्रत्ययदर्शनेन तदभावे एकत्वविशिष्टसमवायव्यवहारानुपपत्तेरित्यर्थः ॥ न तृतीय इति । सम्बन्धो नेत्ययं पक्ष इत्यर्थः । यद्यपि सम्बन्धो नेति पक्षो द्वितीयतया प्राग्विकल्पितः । तथाऽपि सम्बन्धोऽस्तीति प्रथमपक्षेऽपि स एव वा समवायान्तरं वेति पक्षद्वयस्योक्तत्वात्तदभिप्रायेणास्य तृतीयत्वमिति द्रष्टव्यम् ॥ एकः समवाय इत्यस्येति । समवायान्तराङ्गीकारे एकः समवाय इति सिद्धान्तस्यानुपपत्तेरित्यर्थः ।

### **श्रीनिवासतीर्थीया**

प्रागुक्तं द्वितीयाधिकरणोक्तम् ॥ तृतीयस्येति । बाधकसद्भावादिति तृतीयपक्षस्येत्यर्थः । द्रव्येण ईश्वरेण ॥ समवायं चेति । मेरुमन्दरवदत्यन्तभिन्नयोर्धर्मधर्मिभाव-व्यवहारघटनायेत्यर्थः । श्रुतीनां ‘एवं धर्मानि’त्यादीनाम् । एवमुत्तरत्रापि । विशेषवतोऽङ्गीकार्या-दित्यर्थः। ततः समवायात् । सहेति । एकः समवाय इति सहप्रयोगः समवायस्यैकत्वमित्यत्र भेदगर्भषष्ठीप्रयोग इत्यर्थः ॥ समवायेति । समवायस्यैकत्वं मुख्यमित्यङ्गीकृत्य तत्साधनं महता प्रयासेन कृतं, तन्न स्यात् । न ह्यौपचारिकोऽर्थ एतावता प्रयासेन साध्यमानो दृष्ट इत्यर्थः ॥ तथाऽपीति । समवायस्यैकत्वं नाम समवायप्रतियोगिकभेदाभाव इत्यत्र षष्ठ्यर्थसम्बन्धस्य पृथक् समवायैकत्वरूप-सम्बन्ध्यतिरिक्तस्य संयोगादिरूपस्याभावेन स्वरूपत्वमेवाङ्गीकार्यम् । तत्र च भेदकार्यनिर्वाहाय विशेषोऽङ्गीकार्य इति भावः । समवायस्येत्यनन्तरमेकत्वसङ्ख्यायाश्चेति शेषः ॥ व्यवहारेति । एक इत्यस्यैकत्ववानित्यर्थकत्वेन भेदसम्बन्धव्यवहारेत्यर्थः ॥ अत एव न तृतीय इति । समवायैकत्वयोः सम्बन्ध एव नास्तीति तृतीयः पक्षोऽपि एकः समवाय इति सम्बन्धव्यवहारानुपपत्त्याऽयुक्त इत्यर्थः । प्रथमपक्षस्य द्वेधा विकल्पितत्वात्तृतीय इत्युक्तम् ।

ननु प्रथमतृतीयपक्षयोः समवायस्यैकत्वेऽपि स्वस्मिन् भेदघटितसम्बन्धव्यवहारनिर्वाहकत्वरूप-स्वभावोऽङ्गीक्रियते अतो न दोष इति चेत्तत्राह ॥ स्वनिर्वाहकेति । अभिन्नस्य भेदकार्यकारित्वं विशेषं विना न युक्तमित्यर्थः । समवायस्यैकत्वसङ्ख्यया समवायान्तरमेव सम्बन्धोऽङ्गीक्रियत इति द्वितीयपक्षं प्रतिषेधति ॥ न द्वितीय इति ॥ एक इति । सम्बन्धिभूतसम्बन्धभूतसमवायद्वयस्य प्राप्त्या एक इत्यस्यानुपपत्तेरित्यर्थः ।





