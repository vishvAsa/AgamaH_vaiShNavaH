+++
title = "०२ प्रागभावादिर् धर्मिणः भिन्न एव"

+++


## नाभावो भाव इति च विशेषः प्रायशो भवेत्

**प्रागभावादिर् धर्मिणः भिन्न एव**

***नाभावो भाव इति च विशेषः प्रायशो भवेत्***

### **सुधा**

ननु प्रागभावप्रध्वंसाभावात्यन्ताभावभिन्नः संसर्गाभावः, किं धर्मिणो भिन्न उताभिन्नः । नाद्यः । ब्रह्मगतस्यापि भेदप्रसङ्गात् । तथा च ‘एवं धर्मान्’ इत्यादिश्रुतिविरोधात् । न च ब्रह्मणि नासौ श्रुत इति वाच्यम् । अगोत्रमवर्णमित्यादिना प्रतीतत्वात् । न विद्यते गोत्रादिकं यस्य तद्धि तथोच्यते । द्वितीये किमन्योन्याभावनिर्धारणेन । अभाव इत्येव वक्तव्यम् । तथा चाशेषश्रुतिव्याख्यानं भवतीति । अत्र ब्रूमः । भिन्न एव धर्मिणः प्रागभावादिः । धर्मिविनाशेऽप्य-विनाशात् । यत्र हि भूतले घटाभावस्तस्य खननादिना विनाशेऽपि घटाभावोऽनुवर्तत एव । धर्मित्वं च भूतलादेः प्रातीतिकं न वस्तुकृतम् । अत एव भाववदभावस्यापि तत्त्वान्तरत्वमभिधाय भावाभावस्वरूपत्वाद् इत्यन्योन्याभावस्य धर्मिस्वरूपतामाह । ननु तर्हि ब्रह्मण्यपि तथात्वप्रसङ्गः । सत्यम् । गोत्रादिसंसर्गा(स्या)भावस्य ब्रह्मातिरिक्तत्वाभ्युपगमात् । यथा हि दण्डो देवदत्तस्य विशेषणम् । तथा गोत्राद्यभावोऽपि ब्रह्मणो विशेषणम् । न च श्रुतिविरोधः । दण्डित्ववदभाव-वत्त्वस्य धर्मत्वेन विवक्षितत्वात् । न च आनन्दादावप्येवं कल्पना । ‘आनन्दो ब्रह्मे’त्यादि-वचनात् । बाधकाभावाच्च । तस्मादन्योन्याभाव एवान्यत्र धर्मिस्वरूपमिति ब्रह्मण्यपि तथाऽभ्युप-गन्तव्यः । गोत्राद्यभाववत्ता तु भावरूपैव इति तस्या ब्रह्मस्वरूपत्वेन काचिदनुपपत्तिरिति नेह विचार्यते ।

### **शेषवाक्यार्थचन्द्रिका**

ननु चेति । प्रागभावादिभेदवानित्यर्थः । यद्यपि च सिद्धान्ते कार्यकारणयोः संसर्गस्यैवाभावेन प्रागभावप्रध्वंसाभावयोर् न संसर्गाभाववत्त्वम्, अत्यन्तासत्प्रति-योगिकत्वेनात्यन्ताभावस्य च संसर्गाभावत्वाभावान्नैवं वक्तुं युक्तम् । तथाऽपि संसर्गाभावस्याप्येकस्य सत्त्वात्कथं चतुर्विधोऽपीत्युक्तमिति शङ्कायां प्रागभावादिव्यतिरिक्तः संसर्गाभाव एव नास्तीति ज्ञाप-नाय, पररीत्यैवमुक्तमत एव भिन्न एव धर्मिणः प्रागभावादिरित्येव सिद्धान्ते वक्ष्यति । अन्यथा हि भिन्न एव संसर्गाभाव इत्यवक्ष्यदिति ध्येयम् । भेदप्रसङ्गादिति । अन्यगतस्य तस्य भेददर्शनादिति भावः । अस्तु ब्रह्मगतस्यापि संसर्गाभावस्य तद्भिन्नत्वमित्यत आह तथा चेति । तत्र ब्रह्मधर्माणां ब्रह्मणा भेदनिषेधादिति भावः ॥ न चेति । तथा च न तस्य ब्रह्मणा भेदप्रसक्तिरिति नोदाहृतश्रुतिविरोध इति भावः । नन्वगोत्रमित्यादौ नञः संसर्गाभावरूपप्रसज्यप्रतिषेधार्थत्वे उक्तरीत्या असामर्थ्येन समासानु-पपत्त्या गोत्रादन्यदगोत्रं, वर्णादन्यदवर्णमिति गोत्राद्यन्यदेवोच्यत इति कथमत्र संसर्गाभावप्रतीतिरित्यत आह न विद्यत इति ।

अयमाशयः । नात्र गोत्राद्यन्यदगोत्रमिति गोत्राद्यन्यदुच्यते, किन्तु न विद्यते गोत्रादि यस्येति गोत्रादिसंसर्गाभाव एव । यद्यप्यन्यपदार्थप्रधानतया जघन्याद्बहुव्रीहेः, वर्तिप्रधानपदार्थतया, तत्पुरुषस्य प्राबल्यान्न तत्पुरुषपरित्यागेन जघन्यबहुव्रीह्याश्रयणं युक्तम् । तथाऽपि यदस्मिन्नध्याये समन्वीयते तद्ब्रह्मलक्षणमित्यानन्दमयाधिकरणान्ते व्यवस्थितत्वाद्गोत्राद्यन्योन्याभावस्य च ब्रह्मणीव प्रपञ्चेऽपि सत्त्वेन, अतिव्याप्ततया ब्रह्मलक्षणत्वायोगेन तत्पुरुषानुपपत्त्या जघन्यस्यापि बहुव्रीहेराश्रयणं युक्तम् । ‘अदृश्यम्, अग्राह्यम्’ इत्यादौ तु दृश्याद्यन्योन्याभावस्यानतिप्रसक्ततया ब्रह्मलक्षणत्वोपपत्तेर्न समास-प्राबल्यापवादकं किञ्चिदिति तत्र तत्पुरुषमेवाश्रित्य दृश्याद्यन्यस्यैवादृश्यादिशब्दार्थत्वाश्रयणमिति ॥ किमन्योन्याभावनिर्धारणेनेति । धर्म्यभिन्नतया व्यावर्तनीयाभावाभावादिति भावः ॥ अभाव इत्येव वक्तव्यमिति । अभावसामान्यस्यैव धर्म्यभिन्नतया संग्राह्यत्वादिति भावः । इत्येवेत्यवधारणमुपपादयति तथा चेति । अभाव इति सामान्योक्तावेवेत्यर्थः ॥ अशेषेति । अगोत्रमवर्णमित्यादिश्रुतिखण्डस्या-पीत्यर्थः । अन्योन्याभावनिर्धारणेऽदृश्यमग्राह्यमित्यादेरेव व्याख्यानप्राप्त्या न अशेषश्रुतिव्याख्यानमिति भावः । प्रथमपक्षोक्तदोषं परिहरिष्यामीत्यभिप्रेत्य तमुपादत्ते भिन्न एवेति । भेदवत्प्रागभावादेरपि धर्म्यभेदस्यैव सम्भवे, कुतोऽर्धजरतीयाश्रयणमित्यत आह धर्मिविनाशेऽपीति । न चैवं भेदस्यापि धर्मिणो भेदप्रसङ्गः । धर्मिनाशेऽष्यविनाशस्य भेदेऽपि तुल्यत्वादिति वाच्यम् । अनित्यधर्मिकस्य भेदस्यानित्यताया एवोपरिष्टादुपपादितत्वेन धर्मिनाशे तन्नाशस्यैव ग्रन्थकृदभिमतत्वेन तदप्रसङ्गात् ।

नन्वेवं ‘तस्मात्प्रध्वस्तभेदादी’त्युत्तरानुव्याख्यानेन तद्य्वाख्यानरूपटीकया च विरोधः । तत्र ‘नष्टानामपि वस्तूनां भेदो नैव विनश्यती’ति वाक्यं प्रमाणीकृत्य, नष्टधर्मिकभेदस्य सत्त्वाभिधानादिति चेत् । स्यादप्येवं विरोधो, यदि घटादेर्धर्मिणो विनाशे, भेदस्य सर्वथाऽविनाशस्तत्राभिमतः स्यात् । यदि वाऽत्र धर्मिविनाशे सर्वथापि भेदविनाशोऽभिमतः स्यात् । न चैवं, किन्तु घटादेः कार्याकारेण नाशे भेदस्य कारणाकारेणैवाविनाशस्तत्राभिमतः । अत्र च कार्याकारेण धर्मिनाशे तदाकारेणैव, भेदविनाशः । तथा च कार्याकारेण धर्मिविनाशवत् तदात्मकभेदस्यापि विनाशात्कारणात्मना, भेदस्या-विनाशवच्च तदात्मनैव, कार्यस्याप्यविनष्टत्वेन, न तत्र धर्मिविनाशोऽपीति न धर्मिविनाशेऽपि भेद-विनाशलाभ इति नोत्तरग्रन्थविरोध इति ध्येयम् । ननु प्रागभावादेर्धर्मिविनाशेऽप्यविनाश एव कुतः । भेदस्येव तन्नाशे नाशस्यैव सम्भवादित्यत आह यत्र हीति । भूतल इति । भूतलादावित्यर्थः । अत एवोत्तरत्र भूतलादेरिति वक्ष्यतीति द्रष्टव्यम् ॥ घटाभाव इति । घटप्रागभावादिरित्यर्थः ॥ अनुवर्तत एवेति । प्रतियोग्यापत्तेरेव प्रागभावविनाशत्वादिति भावः ।

नन्वेवं प्रागभावादेर्धर्मिणोऽत्यन्तभेदे भूतलादेस्तन्निरूपितधर्मित्वं न स्यात् । धर्मित्वस्य धर्म-तादात्म्यनिबन्धनत्वादित्यतो वास्तवधर्मित्वस्य धर्मतादात्म्यनिबन्धनत्वेऽपि प्रातीतिकस्य तदभावा-द्भूतलादेः प्रागभावादिकं प्रति प्रातीतिकस्यैव धर्मित्वस्याङ्गीकारान्नानुपत्तिरित्याह धर्मित्वं चेति । प्रातीतिकं, प्रतीत्यैव केवलं विषयीक्रियते, न वस्तुगत्याऽस्तीत्यर्थः । न चैवं घटाभाववद्भूतल-मित्यादिप्रतीतीनां भ्रमत्वापत्तिः । तत्र ह्यभावो विशेषणमात्रं, तद्वत्त्वमेव धर्म इति वक्ष्यमाणन्यायेन भूतलादौ तद्वत्त्वनिरूपितमेव धर्मित्वं वास्तवं, नाभावनिरूपितमित्यङ्गीकारात् ॥ अत एवेति । यत एवमन्योन्याभाव एव धर्म्यभिन्नः, प्रागभावादिस्तु तद्भिन्नोऽत एवेत्यर्थः । प्रागभावादेर्धर्मिभिन्नत्वे, प्रागुपन्यस्तदोषमुद्धर्तुमाशङ्कते नन्विति ॥ तथा प्रसङ्ग इति । संसर्गाभावस्य भेदप्रसङ्ग इत्यर्थः । अन्यगतस्य संसर्गाभावस्य धर्मिभिन्नत्वादिति भावः । इष्टापादनतया प्रसङ्गाभासोऽयमित्याह सत्यमिति ॥ विशेषणमिति । व्यावर्तकमात्रं न धर्म, इति गूढाभिसन्धेरुत्तरम् । आशयमजानानो विशेषणत्वमेव धर्मत्वमिति भ्रान्तश्चोदयति ॥ न चेति । श्रुतिविरोधः ‘एवं धर्मानि’ति श्रुतिविरोध इत्यर्थः । आशय-मुद्घाटयति दण्डित्ववदिति । तथा च गोत्राद्यभावस्य ब्रह्मधर्मत्वाभावान् न तस्य ब्रह्मणा भेदे, एवं धर्मानिति श्रुतिविरोध इति भावः ॥ एवं कल्पनेति । आनन्दादिकमपि विशेषणमेव, न तु धर्मः । तद्वत्वमेव च धर्म, इति कल्पनेत्यर्थः ॥ आनन्दो ब्रह्मेत्यादीति । तथा चानन्दादितादात्म्यस्य ब्रह्मणि प्रमितत्वाद् आनन्दादेरेव तद्धर्मत्वमिति भावः ॥ बाधकेति । धर्मिनाशेऽप्यनुवृत्तिरूपबाधकस्या-भावाच्चेत्यर्थः । नन्वभाववत्त्वमभाववतो भावः, स चाभाव एवेति कथं तस्य ब्रह्माभेद इत्यतः ‘कृत्तद्धितसमासेभ्यः सम्बन्धाभिधानं भावप्रत्ययेनेति वचनादभावसम्बन्ध एवाभाववत्त्वं न त्वभाव एवेति युक्तस्तस्य ब्रह्माभेद इत्याह गोत्राद्यभाववत्ता त्विति । ननु गोत्राद्यभावविशिष्टसम्बन्धस्य ब्रह्मस्वरूपत्वे अभावस्यापि तदभेदो दुर्वार एव । ‘यद्विशिष्टस्य यद् भवति तत् तद्विशेषणस्यापि भवति’ इति व्याप्तेरित्यतो घटावच्छिन्नस्य घटात्यन्ताभावध्वंसादेर्घटदेशकालभिन्नदेशकालादित्वेऽप्य- वच्छेदकस्य घटस्य तदभावेन व्यभिचारेणोक्तव्याप्त्यसिद्धेर् अवच्छिन्नस्य सम्बन्धस्य ब्रह्म-स्वरूपत्वेऽप्यवच्छेदकस्याभावस्य सम्बन्धं प्रति, कुरूणां क्षेत्रे वसतीत्यादौ कुरूणामिव ताटस्थ्येन व्यावर्तकत्वेनोपलक्षणतया, न ब्रह्मस्वरूपत्वप्राप्तिरित्याशयेनोक्तं न काचिदनुपपत्तिरिति ।

### **परिमल**

न विद्यते गोत्रादिकमिति । निषेधार्थकनञस्तत्पुरुषस्य निषेधेऽपि न बहुव्रीहेरिति भावः ॥ अशेषश्रुतीति ॥ ‘ओश्यमग्राह्यमग्रोत्र’मित्यादि श्रुतिस्थाशेषपदव्याख्यानं सूत्रकृता कृतं स्यात् । अन्योन्याभावमात्रस्योक्तौ तु तेन न सर्वपदव्याख्यानं लभ्यत इति भावः । नष्टस्य कथमभावधर्मित्वमित्यत आह धर्मित्वं चेति । आहेति । सूत्रकारस् तत्वविवेकाख्यग्रन्थे द्विविधं परतन्त्रं च भावोऽभाव इतीरिते (भावाभावविभागेन द्विधैवाचेतनं मतम्)’ इत्यभावस्य तत्त्वान्तरत्वमभिधाय ‘भावाभावस्वरूपत्वान्नान्योन्याभावता पृथगि’त्यन्योन्याभावस्य धर्मिस्वरूपतामाहेत्यर्थः ॥

### **यादुपत्यम्**

अगोत्रमिति । नन्वगोत्रमित्यादिनाऽपि कथं तत्प्रतीतिः । नञः प्रसज्य-प्रतिषेधार्थकत्वेऽसामर्थ्येन तत्पुरुषत्वासम्भवात् । ब्रह्मवाचकपदसामानाधिकरण्यानुपपत्त्याऽव्ययीभाव-स्यापि वक्तुमशक्यत्वादित्यत आह न विद्यत इति । नन्वेवमदृश्यत्वादीत्यत्रापि न विद्यते दृश्यं यस्य, तददृश्यं, तस्य भावोऽदृश्यत्वमिति बहुव्रीह्याश्रयणेन संसर्गाभावार्थत्वं कुतो न स्यादिति चेन्न । तथात्वे दृश्यस्य प्रपञ्चस्याभावप्राप्त्या योग्यताऽभावात् । न च न विद्यते दृश्यत्वादिर्यस्येति बहुवीहिः । तस्य ब्रह्मवाचकत्वेन गुणपदेन सामानाधिकरण्यासम्भवात् । न विद्यन्ते दृश्यत्वादिगुणा यस्येति करणे तु, विवक्षितस्यादृश्यत्वादेर्गुणत्वस्यासिद्धिः । यद्वक्ष्यति ‘अदृश्यत्वादिकांस्तस्माद् गुणानाह’ इति । अतो न तत्र बहुवीहिशङ्काऽवकाश इति ॥ भूतल इति । भूतलादावित्यर्थः । अत एवाग्रे भूतलादेरिति वक्ष्यति । तेन संसर्गविशेषावच्छिन्नघटात्यन्ताभाव- विवक्षायां भूतलं धर्मि, घटप्रागभावध्वंसविवक्षायां तु तदुपादानमिति ज्ञातव्यम् । नन्वेवं प्रागभावादेर्घटादितोऽत्यन्तभेदे घटादेस्तन्निरूपितं धर्मित्वं न स्यात् । धर्मित्वस्य धर्मतादात्म्यनिबन्धनत्वादित्यत आह धर्मित्वं चेति । प्रातीतिकं प्रतीत्यैव केवलं विषयीक्रियते, न वस्तुगत्याऽस्तीत्यर्थः । न चैवं घटाभाववद्भूतलमित्यादिप्रतीतीनां भ्रमत्वापत्तिः । तत्राप्यभावो विशेषणमात्रं तद्वत्त्वमेव धर्मः, इति वक्ष्यमाणन्यायेन भूतलादौ तद्वत्त्वनिरूपितमेव धर्मित्वं वास्तवं, नाभावनिरूपितमित्यङ्गीकारात् । अन्योन्याभावे तु धर्मिप्रतीतावेव प्रतीयमानत्वादि-त्युक्त्या धर्मितादात्म्यस्यैव सिद्धत्वान् न तस्य धर्मिणोऽत्यन्ताभेदो वा, तन्नाशानन्तरमनुवृत्तिर्वाऽस्तीति ज्ञातव्यम् । न चैवं ‘नष्टानामपि वस्तूनां भेदो नैव विनश्यती’ति तैत्तिरीयभाष्ये ‘तस्मात्प्रध्वस्तभेदादि सदित्येवावगम्यते’ इत्यनुव्याख्याने च धर्मिनाशेऽपि भेदाविनाशवचनात्तद्विरोधः । तत्र कार्याकारेण धर्मिनाशे तदात्मकस्यापि भेदस्य नाश एव कारणात्मना तु नोभयोर्नाश इत्याशयात् । न चैवं प्रागभावादावङ्गीकर्तुं शक्यम् । सिद्धे हि धर्मितादात्म्ये कल्पनैषा । न चान्योन्याभाव इव प्रागभावादौ धर्मितादात्म्यसाधकं तत्प्रतीतावेव प्रतीयमानत्वादिकं किञ्चिदस्तीति । अत एवेति । यत एवमन्योन्या-भाव एव धर्म्यभिन्नः प्रागभावादिस्तु तद्भिन्नोऽत एवेत्यर्थः ॥ तथात्वप्रसङ्ग इति । संसर्गाभावस्य ब्रह्मभेदप्रसङ्ग इत्यर्थः ॥ विशेषणमिति । व्यावर्तकमात्रं न धर्म इत्यर्थः । विशेषणत्वमेव धर्मत्व-मित्याशयवतोद्भावितम् ‘एवं धर्मानि’ति श्रुतिविरोधमाशङ्क्य निराकरोति न च श्रुतीति । तथा चाभाववत्त्वमेव धर्मो नाभावः । तस्य च ब्रह्मणाऽभेद एवेति भावः ॥ न चानन्दादाविति । तत्रापि विशेषणत्वमात्रं न धर्मत्वं किन्तु तद्वत्त्वमेव धर्म इति कल्पना स्यादित्यर्थः ॥ आनन्दो ब्रह्मेत्यादीति । तथाच तादात्म्यस्य तत्र प्रमितत्वेनानन्दस्यैव धर्मत्वमिति भावः ॥ बाधकेति । धर्मिनाशेऽप्यनुवृत्ति-रूपबाधकस्याभावाच्चेत्यर्थः । नन्वभाववत्त्वमभाववतो भावः ॥ स चाभाव एव । तस्य कथं ब्रह्माभेद इत्यत आह । गोत्राद्यभावेति ॥ भावरूपेति । तथा चाभाववत्त्वमखण्डोपाधिर्वाऽभावसम्बन्धो वा नाभाव इत्यर्थः । यथाऽऽहुः । ‘सम्बन्धेऽपि विवक्षायां भवन्ति मतुबादय’ इति । न चाभावविशिष्ट-सम्बन्धस्य ब्रह्माभेदेऽभावस्यापि तदभेदापत्तिः । अभावस्य सम्बन्धे तटस्थतयैव व्यावर्तकत्वेनोप-लक्षणत्वात् तदिदमुक्तम् । न काचिदनुपपत्तिरिति ॥

### **श्रीनिवासतीर्थीया**

असाविति । अत्यन्ताभावरूपः संसर्गाभाव इत्यर्थः ॥ निर्धारणेनेति । अन्योन्याभावस्य धर्मिस्वरूपत्वनिश्चयेनेत्यर्थः ॥ तथा चेति । अभावमात्रं धर्मिस्वरूपम् इत्युक्तौ ब्रह्मणि दृश्याद्यन्योन्याभावगोत्राद्यत्यन्ताभावरूपसंसर्गाभावप्रतिपादकाशेषश्रुतिव्याख्यानं संभवति । तथा च ‘अभावगुणको धर्मोक्तेरि’त्येव वक्तव्यम् इत्यर्थः । घटाभावः घटप्रतियोगिकाभावादिः । तदुपपादयति यत्र इति । घटाभावो घटप्रागभावादिः । ननु खननादिना भूतलादेर्विनाशेऽपि घटप्राग-भावाद्यनुवृत्तौ प्रोच्यमानायां प्रागभावादिकं प्रति नष्टस्यापि भूतलादेर्घर्मित्वमुक्तं स्यान्न च तत्संभवति । नष्टत्वादेवेत्याशङ्क्याह धर्मित्वं चेति ॥ प्रातीतिकं प्रतियोगित्वादिवद्धर्मिसत्तासापेक्षं न भवति । किन्तु बौद्धमित्यर्थः ॥ अत एवेति । संसर्गभावस्य धर्मिणः सकाशाद्भिन्नत्वादेवेत्यर्थः ॥ आहेति । तत्त्वविवेके भगवानाचार्य इत्यर्थः ॥ तथात्वेति । ब्रह्मणि श्रुतस्य गोत्राद्यत्यन्ताभावरूपसंसर्गाभावस्य ब्रह्मणः सकाशाद्भेदः स्यादित्यर्थः । विशेषणमित्यनन्तरं देवदत्ताद्भिन्नमिति शेषः । एवमुत्तरत्रापि । विशेषण-मित्यनन्तरं ब्रह्मणो भिन्नमिति शेषः कार्यः ॥ श्रुतीति । एवं धर्मानिति श्रुतीत्यर्थः ॥ एवं कल्पनेति । आनन्दवत्त्वमेव धर्मो नत्वानन्द इति स्यादित्यर्थः । विशेषणमित्यनन्तरं देवदत्ताद्भिन्नमिति शेषः । एवमुत्तरत्रापि । विशेषणमित्यनन्तरं ब्रह्मणो भिन्नमिति शेषः कार्यः ॥ श्रुतीति । एवं धर्मानिति श्रुतीत्यर्थः ॥ एवं कल्पनेति । आनन्दवत्त्वमेव धर्मो नत्वानन्द इति स्यादित्यर्थः । ननु गोत्रद्य-भावत्वस्याप्यभावरूपत्वेन कथं ब्रह्माभेद इत्यत आह गोत्रादीति ।

