+++
title = "०१ ब्रह्मणि द्विवचनानुपपत्तिपरिहारः"

+++


## ॐ गुहां प्रविष्टावात्मानौ हि तद्दर्शनात् ॐ

**ब्रह्मणि द्विवचनानुपपत्तिपरिहारः**

**गुहाधिकरणम्**

**ॐ गुहां प्रविष्टावात्मानौ हि तद्दर्शनात् ॐ**

**फलभोगरूपक्रियालिङ्गसमन्वयः**

### **सुधा**

ॐ गुहां प्रविष्टावात्मानौ हि तद्दर्शनात् ॐ ॥ ऋतं पिबन्ताविति वाक्यं किं जीवेश्वरौ प्रतिपादयति किंवा परमेश्वरमेवेति संशये जीवेश्वराविति तावत्प्राप्तम् । कुतः । द्विवचनात् । न चानन्दमयाधिकरणन्यायेण परिहारः । बाधकाभावात् । कर्मफलभोगानुपपत्तेश्च । जीवेश्वरपक्षे तु छत्रिन्यायेनोपचारो भविष्यतीत्येवं प्राप्ते परमात्मानमेकमेव प्रतिपादयतीदं वाक्यं, गुहानिहित-लिङ्गत्वाद् ब्रह्मशब्देन विशेषणाच्चेति सिद्धान्तितम् । तत्र कर्मफलभोगो भगवता भाष्ये प्रतिपादितः । द्विवचनस्य तु न स्पष्टं परिहारोऽभिहितः, अतस् तत्परिहारार्थमाह द्वित्वं चेति ।

## **अनुव्याख्यानम्**

***द्वित्वं चैकस्य युज्यते ॥***

एतदुक्तं भवति । परमेश्वरमात्रग्रहणे द्विवचनानुपपत्तिं वदन्प्रष्टव्यः । कथमनुपपत्तिरिति । द्विवचनं भेदाभिधायि । न च परमात्मनि स्वगतभेदो युज्यत इति चेन्न, द्विवचनस्य भेदाभिधायि-त्वेऽनुशासनाभावात् । अथ द्वित्वसंख्या द्विवचनाभिधेया, सा च परमात्मन्यभेदेन एकत्वसंख्यया च विरुद्ध्यत इति चेत्, न । अभेदेनैकत्ववत्येव घटे द्रव्यान्तरसहिते द्वित्वदर्शनात् । अथ द्वित्वं द्रव्यान्तरविधुरस्य न युज्यते विरोधादिति मतम् । तत्रेदमुपतिष्ठते । न केवलं संसारधर्महीनस्य कर्मफलभोगो युज्यते । किन्तु द्वित्वं चैकस्य=निर्भेदस्य एकत्वाधारमात्रस्य च युज्यते ।

### **शेषवाक्यार्थचन्द्रिका**

ॐ गुहां प्रविष्टावात्मानौ हि तद्दर्शनात् ॐ ॥ ननु द्वित्वं चैकस्य युज्यत इत्येकस्यापि द्वित्वोपपादनं भाष्यकारीयमनर्थकम् । न च द्विवचनानुपपत्तिरूपबाधकपरिहारार्थं तदिति वाच्यम्, तत्परिहारेणापि प्रयोजनाभावात् । न च पिबतोर्ब्रह्मत्वसिद्धिरेव तत्प्रयोजनमिति वाच्यम्, तथा सति कर्मफलभोगानुपपत्तेरपि परिहर्तव्यत्वप्रसङ्गात् । न च तदपरिहारे द्विवचनानुपपत्ति-परिहारमात्रेण पिबतोर्ब्रह्मत्वसिद्धिर्भविष्यतीति । ततो द्विवचनमात्रानुपपत्तिपरिहारस्याकर्तव्यत्वात् । तत्परोत्तर ग्रन्थानर्थक्यमित्याशङ्कां द्विवचनानुपत्तेरेव परिहर्तव्यतायां नियामकोक्त्या परिहरन्, भाष्ये विषयाद्यप्रदर्शनप्रयुक्तन्यूनतां तावत्परिहरति ऋतमिति । अन्नमयादीनामनेकत्वादब्रह्मत्वमिति शङ्का-निरासकन्यायेनैव पिबतोरनेकत्वाद् अब्रह्मत्वमिति शङ्कापरिहारान्न द्विवचनश्रुत्या पूर्वपक्षो युक्त, इत्या-शङ्क्य परिहरति न चेति । यद्यप्यन्नमयादीनां ‘स वा एष पुरुषोऽन्नरसमय’ इत्यादौ यत्र ब्रह्मत्वमुक्तं न तत्रानेकत्वं श्रुतम् । यत्र च ‘अन्नमयप्राणमयमनोमयविज्ञानमयानन्दमया मे शुद्ध्यन्ताम्’ इत्या-दावनेकत्वं श्रुतं न तत्र ब्रह्मतोक्तेति वैषम्यम् । तथाऽप्यन्नरसमयादौ अनेकत्वस्याश्रुतत्वेऽपि अनेकत्वलाभोऽस्त्येवेति सिद्धान्ते तन्निर्वाह आवश्यक एवेत्यभिप्रेत्येदमुक्तम् । अत एव चन्द्रिकायां श्रुतपदप्रयोगः, अन्यथा तत्र नानेकत्वमित्येवावक्ष्यदिति ध्येयम् ॥ बाधकेति तत्र तु ‘येऽन्नं ब्रह्मोपासत’ इति ब्रह्मशब्द एव बाधक इति भावः । ननु च ‘यः सेतुरीजानानामक्षरं ब्रह्म तत्परमि’ति प्रकृतेऽपि ब्रह्मशब्दश्रवणात्स एव बाधक इति न बाधकाभाव इत्यरुचेराह कर्मेति । कर्मबन्धरहितत्वादिति भावः । ननु कर्मफलभोगानुपपत्तिर्नेश्वरपक्षे बाधिका । तथा सति तत एव जीवेश्वरपक्षस्यापि परित्यागप्रसङ्गाद् ईश्वरस्याभोक्तृत्वेन पातृत्वव्यवदेशानुपपत्तेस्तुल्यत्वादित्यत आह जीवेश्वरपक्षे त्विति ॥ छत्रिन्याये-नेति । यथैकस्यैव छत्रित्वेऽपि तत्साहचर्यादीश्वरस्य ‘द्वौ पिबन्तावि’ति द्वयोः पातृत्वव्यपदेश औपचारिक इत्यर्थः । भाष्ये प्रतिपादित इति । ‘आत्माऽन्तरात्मेति हरिः’, ‘शुभं पिबत्यस्यौ नित्य-मि’त्यादिनेति शेषः । न स्पष्टमिति । विष्णू इति वक्तव्ये विष्णुरूपे एवेत्युक्त्या द्विवचनस्य रूपद्वयाभिप्रायेण विष्णौ सावकाशत्वस्य भाष्येऽपि सूचितत्वादेवमुक्तमिति ध्येयम् । नन्वेकत्वाधारस्य द्वित्वाधारत्वमात्रप्रतिपादनेन कथं द्विवचनानुपपत्तिशङ्कापरिहारः, भेदाभिधायितया द्विवचनस्य स्वगत भेदशून्ये ब्रह्मणि तदसंभवस्यापरिहारात्, इत्यतो द्विवचनानुपपत्तिमनेकधा विकल्प्य, पक्षान्तरं बहिरेव प्रदूष्य, पर्यवसितपक्षनिरासपरतया भाष्यं योजयति एतदुक्तं भवतीति ।

### **परिमल**

ॐ गुहां प्रविष्टावात्मानौ हि तद्दर्शनात् ॐ । द्वित्वं चेत्यस्य संगत्यप्रतीतेस्तां वक्तुमाह ऋतमिति । नन्वेकस्याप्यन्नमयाद्यनेकशब्दवाच्यत्वम् अनेकरूपाभिप्रायेणेति भाष्ये अभिधानाद् द्विवचनमपि तेन न्यायेन युक्तमित्याशङ्क्या निराह न चेति ॥ बाधकेति । तत्र ब्रह्मशब्दादिकमेव बाधकम् । न चात्रापि गुहानिहितत्वादि बाधकम् । जीवेश्वरयोः संभवादिति भावः । एतच्च बहुरूप-त्वादिति भाष्योक्तिं हृदि कृत्वोक्तम् । वस्तुतस्तु तत्र विषयवाक्ये न द्विवचनं बहुवचनं वास्ति । येन तत्रैकस्यानेकत्वायोगशङ्कया तत्परिहारस्तत्र घटेत । ‘अन्नमयप्राणमयमनोमयविज्ञानमयाऽऽनन्दमया मे शुध्यन्तमि’त्यत्र बहुवचनश्रवणेऽपि तेषामब्रह्मत्वात् । भाष्ये बहुरूपत्वेन समाधिस्तु कथं चिदनेक-त्वानुपपत्तिशङ्कोदयेऽपि अत्रत्यन्यायं हृदि कृत्वैव कृत इति चन्द्रिकायां व्यक्तम् ॥ उपचार इति । कर्मफलभोगस्येत्यनुषङ्गः । ननु गुणभूतद्विवचनश्रुतिमुख्यत्वाय प्रातिपदिकस्योपचारो न युक्तः । द्विवचनश्रुतेर्निरवकाशत्वात् । ब्रह्ममात्रपक्षे द्वयोरप्यस्वरस्याच्चेति भावः ॥ अनुशासनेति । भेदवाचित्व व्युत्पादकव्याकरणादिरूपप्रमाणाभावादित्यर्थः ।

यादुपत्यम्— ॥ ॐ गुहां प्रविष्टावात्मानौ हि तद्दर्शनात् ॐ ॥ न चानन्दमयाधिकरणेति । तत्र यथैकस्यैव पञ्चत्वसङ्ख्याऽनुपपन्ना एकमेवेत्यादिश्रुतिविरोधादित्याशङ्क्य बहुरूपत्वादविरोध इति परिहृतं, तथाऽत्राप्येकस्यैवेश्वरस्य द्वित्वसङ्ख्यारूपद्वयविवक्षयोच्यत इति परिहारोऽस्त्विति न वाच्य-मित्यर्थः ॥ बाधकेति । तत्र तथाकल्पकब्रह्मशब्दाभ्यासादिरूपबाधकवत्प्रकृते तथाकल्पकस्य जीवेश्वर द्वित्वरूपमुख्यार्थबाधकस्याभावादित्यर्थः । प्रत्युतेश्वररूपद्वित्वग्रहणे एव बाधकमस्तीत्याह कर्मफलेति ॥ न स्पष्टमिति । ‘यः सेतुरि’ति वाक्योदाहरणेनैकवचनेन विशेषणादेक एव पातेत्यस्यार्थस्य भाष्येऽपि सूचितत्वादेवमुक्तमिति ध्येयम् ॥ एकत्वाधारमात्रस्येति । द्रव्यान्तरशून्यस्येत्यर्थः ।

### **श्रीनिवासतीर्थीया**

ॐ गुहां प्रविष्टावात्मानौ हि तद्दर्शनात् ॐ ॥ ननु जीवेश्वरपक्षेऽपीश्वरे कर्मफलभोगोऽनुपपन्न एवेत्यत आह । जीवेश्वरपक्षे त्विति । उपचार ईश्वरे कर्मभोगानुभवितृजीव-साहित्येनोपचार इत्यर्थः ॥ द्रव्यान्तरविधुरस्येति । तस्य मिथ्यात्वेनाभावाद्ब्रह्मणस्तद्वैधुर्यं द्रष्टव्यम् । तथा चैकत्वाधारमात्रस्येत्यर्थो द्रष्टव्यः ।

