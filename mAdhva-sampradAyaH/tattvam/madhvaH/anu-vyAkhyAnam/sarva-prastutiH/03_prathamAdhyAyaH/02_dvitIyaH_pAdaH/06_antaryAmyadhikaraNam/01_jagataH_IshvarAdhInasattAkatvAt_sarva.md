+++
title = "०१ जगत ईश्वराधीनसत्ताकत्वात् सर्वनियामकत्वेऽपि न रमणविरोधः"

+++


## ॐ अन्तर्याम्यधिदैवादिषु तद्धर्मव्यपदेशात् ॐ

**अन्तर्याम्यधिकरणम्**

**जगत ईश्वराधीनसत्ताकत्वात् सर्वनियामकत्वेऽपि न रमणविरोधः**

**ॐ अन्तर्याम्यधिदैवादिषु तद्धर्मव्यपदेशात् ॐ**

### **सुधा**

ॐ अन्तर्याम्यधिदैवादिषु तद्धर्मव्यपदेशात् ॐ ॥ नन्वेतदनन्तरातीतेनैव गतार्थम् । अन्तर्यामित्वं ह्यन्तःस्थित्वा नियामकत्वम् । एतदेवान्तर उपपत्तेरित्युक्तम् । न च तत्र नियामकत्वं न विवक्षितम् । तथा सत्यनवस्थितेरसम्भवाच्चेति दूषणस्यालग्नकत्वप्रसङ्गादित्यतः प्रमेयभेदं दर्शयितुम् एतदधिकरणनिवर्तनीयामाशङ्कामाह रमणमिति ।

## **अनुव्याख्यानम्**

***रमणं नातियत्नस्य विक्षेपादेव युज्यते ॥***

पूर्वाधिकरणेऽक्ष्यादिषु स्थित्वा रममाणस्तत्प्रेरको हरिरित्युक्तम् । तदसत् । व्याहतत्वात् । आदित्यादि-नियमनार्थ-मतियत्नेन हि भाव्यम् । प्रयत्नस्य व्यापारानुगुणत्वदर्शनात् । अतियत्नवतश्च चित्तविक्षेपो नियतः । न च चित्तविक्षेपवतो रमणमुपपद्यते । अतो नियामकश्च रतिमांश्चेति व्याहतम् । न च व्याहतं शतेनापि हेतूनां सिद्ध्यति । तदुक्तम्, ‘बहुव्यापारतायाश्च क्लेशोऽधिकतरो भवेदि’ति । उक्तव्याप्तिपक्षधर्मतावधारणाय एवशब्दः । एतत्परिहारत्वेन गूढाभिसन्धिरधिकरणार्थमाह इति चेदिति ।

**अनुव्याख्यानम्**

***इति चेत्सर्वनियमो यस्य कस्मान्न शक्यते ।***

तत्रेदमुत्तरमिति शेषः । यस्य परमेश्वरस्य सर्वनियमः सर्वान्तर्यामित्वमस्ति । तस्य कस्मान्न शक्यते रमणमिति प्रकृतम् । एतामाशङ्कां परिहर्तुं सर्वान्तर्यामित्वमिह हेतुतयोच्यत इति भावः । नन्वेतत्पिण्याकयाचनार्थं गतस्य खारीतैलदानमिव । यद् आदित्यादिनियामकस्य चित्तविक्षेप-संभवेन रमणं न युज्यत इत्युक्ते, सर्वनियामकत्वमुक्तम् । ततो ह्यतिशयेन चित्तविक्षेपाद्रमणानु-पपत्तिः, इत्यतोऽभिप्रायमुद्घाटयति स्वात्मनेति ।

**अनुव्याख्यानम्**

***स्वात्मनाऽनियतं वस्तु प्रतीपं ह्यात्मनो भवेत् ॥***

***स्वाधीनसत्ताशुक्तयादि कथमात्मप्रतीपकम् ॥ ५ ॥***

यद्वस्तु स्वात्मना देवदत्तेनानियतं देवदत्तानधीनसत्ताप्रतीतिप्रवृत्तिकं, तदेवात्मनो देवदत्तस्य प्रतीपं चित्तविक्षेपकं भवेदिति हि दृष्टम् । इदं तु जगदीश्वराधीनसत्तादिकम् । तत्कथं तस्य चित्त-विक्षेपकं भवेत् । अथवा यदीदं यस्तु विश्वं स्वात्मनेश्वरेणानियतं स्यात् । तदधीनसत्तादिकं न स्यात्, तदैव ह्यात्मनः परमेश्वरस्य प्रतीपं भवेत् । न चैवमिति योज्यम् । न राजादिवन्नियामकत्व-मात्रमन्तर्यामित्वम्, अपि तर्हि सत्तादिप्रदत्वमित्युक्तं भवति ॥ १-२-५ ॥

### **शेषवाक्यार्थचन्द्रिका **

ॐ अन्तर्याम्यधिदैवादिषु तद्धर्मव्यपदेशात् ॐ ॥ गतार्थताशङ्का-निरासार्थमेतदधिकरणनिवर्त्यशङ्काप्रदर्शनार्थत्वादुत्तरभाष्यस्य न वैय्यर्थ्यमित्यभिप्रेत्य तच्छङ्कामुत्थापयति नन्विति । तत्कथमित्यतोऽन्तर्यामित्वं तावन्निर्वक्ति अन्तर्यामित्वं हीति । अत्र समन्वेतव्यतयाऽभिप्रेतं न तु अन्यदिति वाक्यशेषः । अस्त्विदमेवान्तर्यामित्वं, तथाऽपि तस्य पूर्वत्राविचारितत्वान्न गतार्थत्व-मित्यतः पूर्वत्र विचारितस्यान्तरत्वस्यान्तः स्थित्वा नियामकत्वरूपत्वाद्गतार्थमेवेत्याह एतदेवेति ॥ तत्रेति । पूर्वत्र विचारितेऽन्तरत्व इत्यर्थः । क्रियामात्रस्य, भावमात्रस्य वा, पूर्वत्र विचारिततया तद्विचारकत्वे प्राप्तस्य पूर्वेण गतार्थत्वस्य क्रियाप्रधानकभाव विचारकत्वमात्रेण परिहारान् न नियामकत्वपर्यन्तधावनमावश्यकं नियामकाभावात् । तथा चान्तरत्वस्यान्तःस्थित्वा नियामकत्वरूप-त्वाभावान्न गतार्थत्वमिति भावः । अन्तरत्वस्य नियामकत्वरूपत्वविवक्षायामुत्तरसूत्रमेव नियामक-मित्याह तथा सतीति । रमणप्रेरकत्वयोः परस्पराभावात्मकत्वाभावात्कथं विरुद्धत्वम् इत्यतो न परस्पर-विरहत्वमेव विरोधः । गोत्वाश्वत्वयोरप्यविरोधप्रसङ्गात् । किं नाम परस्परविरहव्याप्यत्वमपि । तथा च रमणाप्रेरकत्वयोः परस्परविरहरूपत्वाभावेऽपि तद्य्वाप्यत्वाद्विरुद्धत्वमेवेति भावेन तदुपपादयति आदित्यादीति । कुत आदित्यादिनियमने महाप्रयत्नापेक्षेत्यतोऽल्पप्रयत्नेन शिरोद्धारणादिकृत्यदर्शनेन प्रयत्नस्य कार्यानुगुणत्वनियमस्थितेर् आदित्यादिनियमनरूपमहाकार्यस्य महाप्रयत्नं विनाऽसिद्धेरेव तत्सिद्धिरित्याह प्रयत्नस्येति । अस्त्वतिप्रयत्नः किमेतावतेत्यतस्तस्य चित्तविक्षेपाविनाभूतत्वाच् चित्त-विक्षेपसिद्धिरित्याह अतिप्रयत्नवतश्चेति । तथा लोके दर्शनादिति भावः । अस्तु चित्तविक्षेपस्यापि सिद्धिस् तावताऽपि किं सिद्धमित्यतस्तस्य रत्यभावव्याप्तत्वाद् रत्यभावः सिद्ध इत्याह न चेति । रमण-विरुद्धरत्यभावव्याप्तविक्षेपाविनाभूतमहाप्रयत्नाविनाभूतत्वान्नियामकत्वस्य रमणविरुद्धत्वमित्याशयेनोप-संहरति अत इति ॥ उक्तेति । नियामकत्वातिप्रयत्नवत्त्वविक्षेपवत्त्वरूपाणां स्वस्वसाध्यैरति-प्रयत्नवत्त्वादिभिर्व्याप्तेः पक्षधर्मतायाश्चावधारणायेत्यर्थः । रमणाक्षेपस्य नानेन परिहारः । प्रत्युत दृढी-करणमेवेत्यत उक्तं गूढाभिसन्धिरिति । सर्वनियम इत्यनेनैव परिहाराद्रमणाक्षेपस्य स्वात्मनेत्युत्तर-भाष्यानर्थक्यमित्यतोऽभिसन्ध्युद्घाटनार्थं तदिति भावेनाभिसन्ध्युद्घाटननिमित्तं पूर्ववाक्यस्य रमणाक्षेपा-निवर्तकत्वं दर्शयन्नुत्तरवाक्यमवतारयति नन्वेतदिति ॥ पिण्याकेति । पिण्याकस्थानीयमादित्यादि-नियामकत्वम् । तदुपपादनं तदर्थं प्रवृत्तस्य खारीतैलदानस्थानीयसर्वनियामकत्वप्रतिज्ञानम् अयुक्त-मित्युपमानोपमेयभावो द्रष्टव्यः । ननु कथमेतावतोक्तव्याघातपरिहार इत्यतोऽभिप्रायमाह न राजादि-वदिति ॥ सत्तादिप्रदत्वमिति । तच्च न रमणविरुद्धमिति भावः ॥ १-२-५ ॥

### **परिमल**

ॐ अन्तर्याम्यधिदैवादिषु तद्धर्मव्यपदेशात् ॐ ॥ अधिकाशङ्कोक्तेर्बीजं दर्शयति नन्वित्यादिना । अलग्नकत्वेति । ‘अनत्यन्तगतौ क्ता’दिति कन्प्रत्ययः । ईषल्लग्नं लग्नकम्, तन्नेत्य-लग्नकम् ॥ विक्षेप इति । मनसो व्याकुलत्वम् । श्रुतिलिङ्गप्रकरणैर्विपक्षबाधकहेतुभ्यां च व्याहतमपि सेत्स्यतीत्यत आह न चेति ॥ उक्तेति । पूर्वाधिकरण इत्यादिनोक्तयोर्व्याप्तिपक्षधर्मतयोरित्यर्थः । भगवान् न रमणयुक्तः, विक्षेपयुक्तत्वात् संमतवत् । न चासिद्धिः । भगवान् विक्षेपयुक्तः, अतिप्रयत्न-वत्त्वात् संमतवत् । न चात्राप्यसिद्धिः । पूर्वाधिकरण एव तादृशव्यापारवत्त्वसिद्धेरित्येवमुक्तव्याप्ति-पक्षधर्मतयोर्निश्चयाय विक्षेपादेवेत्येवशब्दः प्रयुक्त इत्यर्थः ॥ तैलदानमिवेति । पिण्याकयाचककर्तृक-तैलदानमिवेत्यर्थः । पिण्याकं याचमानं केनचिद्धेतुना निर्बध्य तैलं दत्वा याहीत्युक्ते सति तैलदानं तस्य यथा प्रसक्तं जातमित्यर्थः । पूर्वं व्यतिरेकदृष्टान्तपरतया योजितम्, इदानीं दार्ष्टान्तिकपरतयैव योजयति ॥ अथवेति । तावता कथं गतार्थतानिरास इत्यतोऽधिकरणार्थं निष्कृष्य दर्शयति न राजादिवदिति ॥ १-२-५ ॥

### **यादुपत्यम्**

ॐ अन्तर्याम्यधिदैवादिषु तद्धर्मव्यपदेशात् ॐ ॥ व्याहतत्वादिति । विरुद्धत्वा-दित्यर्थः । विरोधश्च न परस्परविरहरूपतया, किन्तु परस्परविरहव्याप्यतया इत्याशयेन तमुपपादयति आदित्यादिनियमनार्थमित्यादिना । नन्वेवमपि कथमुक्तव्याहतिपरिहार इत्यतोऽभिप्रायमाह न राजादिवदिति ॥ सत्तादिप्रदत्वमिति । तच्चोक्तरीत्या न रमणविरुद्धमिति भावः ॥ १-२-५ ॥

### **श्रीनिवासतीर्थीया **

ॐ अन्तर्याम्यधिदैवादिषु तद्धर्मव्यपदेशात् ॐ ॥ दूषणस्येति । जीवस्य जीवान्तरनियामकत्व इति व्याख्यानादिति ध्येयम् । तथाहि । अग्न्यादिरेवाक्ष्यादिनियामक इति पूर्वपक्ष-निरासाय तत्सूत्रम् । तत्र अग्न्यादेर्नियामकत्वे । अनवस्थित्यसम्भवाभ्यां दूषिते भवद्भिरपि ब्रह्मादीनां जीवादिनियामकत्वस्याङ्गीकाराद् भवतामप्यनवस्थित्यसम्भवाविति परेणोक्ते, सर्वनियामकस्येश्वर-स्यास्माभिरङ्गीकारात् तच्छक्त्या नियम्यनियामकभावः सम्भवतीति समाधीयत इति स्थितिः । तत्र यदि ईश्वरस्य सर्वनियामकत्वं नाभिप्रेतं, तर्ह्यनवस्थित्यसम्भवाभ्यां परपक्षदूषणस्यालग्नकत्वप्रसङ्गात् । सिद्धान्तिपक्षेऽपि अनवस्थित्यसम्भवयोः प्राप्त्या स्वव्याघातप्राप्तेरित्यर्थः । अतस्तत्परिहाराय नियामकत्वमभिप्रेतमिति वाच्यम् । तथाच गतार्थतेत्यर्थः ॥ उक्तेति । ईश्वरो नियामको रतिमांश्चेति व्याहतेर् ईश्वररूपपक्षस्थितत्वनिश्चयायेत्यर्थः । तथा च न युज्यत एवेत्यन्वयो द्रष्टव्यः ॥ १-२-५ ॥

**॥ इति अन्तर्याम्यधिकरणम् ॥**

