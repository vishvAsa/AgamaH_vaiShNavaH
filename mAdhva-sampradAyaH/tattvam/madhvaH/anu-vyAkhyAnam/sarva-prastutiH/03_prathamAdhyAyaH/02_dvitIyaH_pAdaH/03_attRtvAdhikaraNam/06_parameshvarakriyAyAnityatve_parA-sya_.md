+++
title = "०६ परमेश्वरक्रियायानित्यत्वे पराऽस्य शक्तिरित्यदिश्रुतिः प्रमाणम्"

+++


## क्रियादिश्च स्वभाव इति हि श्रुतिः

**परमेश्वरक्रियायानित्यत्वे पराऽस्य शक्तिरित्यदिश्रुतिः प्रमाणम्**

***क्रियादिश्च स्वभाव इति हि श्रुतिः***

## **अनुव्याख्यानम्**

***क्रियादिश्च स्वभाव इति हि श्रुतिः ॥***

### **सुधा**

एतेन तृतीयोऽपि निर(परा)स्तः । ‘पराऽस्य शक्तिर्विविधैव श्रूयते स्वाभाविकी ज्ञानबलक्रिया चे’ति श्रुतिमनेनोपलक्षयति । स्वाभाविकी=यावद्द्रव्यभाविनी । अत्र स्पष्टां च श्रुतिमाह ज्ञानमिति ।

**अनुव्याख्यानम्**

***ज्ञानं नित्यं क्रिया नित्या बलं शक्तिः परात्मनः ॥***

***नित्यानन्दोऽव्ययः पूर्णो भगवान्विष्णुरच्युतः ॥’***

***इति पैङ्गिश्रुतिश्चाह ।***

**सुधा**

अथवा पूर्वा श्रुतिः शक्तिरेव क्रियेत्यत्र पठिता उत्तरा तु क्रियाया नित्यत्वे । यद्वा, पूर्वा स्वरूपत्वे । तस्य विवादास्पदत्वात्(त्वे) । द्वितीया तु तद्धेतौ नित्यत्व इति ।

अस्त्वेवमीश्वरक्रिया नित्या । अन्यक्रिया किमनित्यैवेत्यतो विवेकं प्रमाणान्तरेण दर्शयति शक्तीति ।

**अनुव्याख्यानम्**

***शक्तिसद्भाव एव तु ॥***

***क्रियादिनित्यता ज्ञेया तदन्यत्र त्वनित्यता ॥***

***इति सत्तत्त्ववचनम् ॥ २ ॥***

सद्भावे=नित्यत्वे । आदिपदेन ज्ञानादिग्रहणम् । अथवा नित्यतेति स्थायित्वमुच्यते । ततश्च ज्ञानक्रियादिशक्तिर् यावत्कालभाविनी तावत्कालभावि ज्ञानादिकमपीत्युक्तं भवति ।

### **शेषवाक्यार्थचन्द्रिका**

क्रिया त्विति । व्यक्तिस्तु इत्यर्थः । क्रियाशक्त्यात्मनेति व्यक्तिशक्ति-रूपेणेति पूर्वं क्रियाशब्दस्य व्यक्तिपरतया व्याख्यातत्वादिति द्रष्टव्यम् ॥ सदेति । सृष्टिसमयेऽपीत्यर्थः ॥ व्यवहारादीति । संहारक्रियेति श्रौतव्यवहारप्रसङ्गः । युगपज्जननविनाशस्य आदिपदेन संग्रहः ॥ न चोक्तेति । सदा व्यवहारप्रसङ्गरूप इत्यर्थः । अत्र यद्यपि शक्तिताव्यक्तितयोर्विशेषत्वमुच्यते । तथाऽपि तयोरेव विशेषत्वं न प्रतिपत्तव्यम् । किन्तु शक्तित्वव्यक्तित्वाभिन्नं क्रियायां शक्तित्वव्यक्तित्वरूपार्थ-द्वयव्यवस्थापकम् अर्थान्तरमेव विशेषतया द्रष्टव्यम् ॥ प्रागेवेति । जन्माधिकरणादावेवेत्यर्थः । क्रियायाः शक्तिव्यक्तिरूपत्वाश्रयणेन सर्वप्रयोजनसिद्धेर्भगवत्क्रियानित्यत्वप्रतिपादकप्रमाणोपन्यासपरोत्तरवाक्य-वैय्यर्थ्यमित्यत आह नन्विति ॥ अन्यत्रापीति । घटादावपीत्यर्थः । तथा च क्रियाया द्वैरूप्याश्रयण-मनर्थकमिति भावः ॥ तन्नित्यतायामिति । घटादिक्रियाणां नित्यत्वे प्रमाणाभावाद्भेदेनैवोपपत्तेर्न तत्प्रतिनिधिविशेषाश्रयणं तत्र युक्तमित्यर्थः ॥ तृतीयोऽपीति । नित्यत्वे साधकप्रमाणाभावादिति तृतीयोऽपीत्यर्थः । ‘क्रियादिश्च स्वभाव’ इति श्रुतिस्वरूपसङ्कीर्तनमिति भ्रान्तिं निवारयति पराऽस्येति । स्वाभाविकीत्येतत्स्वभाव निर्वृत्तेत्यन्यथाप्रतीतिनिरासाय व्याचष्टे यावद्द्रव्येति ॥ अत्रेति । परमेश्वर-क्रियाया नित्यत्व इत्यर्थः ॥ स्पष्टमिति । अतो नैतच्छत्युदाहरणवैय्यर्थ्यमिति भावः । पूर्वत्र नित्यत्वस्या श्रुतत्वादस्पष्टत्वमिति ज्ञेयम् । तर्हि स्पष्टत्वादेतच्छत्यैव विवक्षितार्थसिद्धेः पूर्वश्रुत्यानर्थक्यमित्यतः प्रकारान्तरेण वाक्यद्वयसार्थक्यमाह अथवेति । क्रियायाः स्वरूपत्वे प्रमाणोपन्यासोऽनर्थक इत्यत आह तस्येति । क्रियायाः स्वरूपत्वस्यैव मुख्यतो विप्रतिपत्तिविषयत्वादित्यर्थः । तर्हि पूर्वश्रुत्यैव विप्रतिपन्न प्रमेयसिद्धेर् नित्यत्वप्रतिपादकश्रुत्युपन्यास वैय्यर्थ्यमित्यत आह द्वितीया त्विति । क्रियाया नित्यत्वाति-रेकेण नित्यभगवत्स्वरूपत्वानुपपत्तेः, स्वरूपत्वोपपादकनित्यत्वसिद्धये द्वितीयश्रुत्युपन्यास इत्यर्थः । नित्यतेत्युत्तरपदानुरोधेन सद्भावपदं नित्यत्वपरत्वेन व्याख्याय, सद्भाव इति पूर्वानुरोधेन नित्यतेत्ये-तत्स्थायित्वपरत्वेन व्याचष्टे अथवेति ।

### **परिमल**

यतस्तत्रेति । अभिन्नयोरपि शक्तिव्यक्त्योरित्यर्थः । चशब्दं भिन्नक्रमतया योजयति शक्तितेति व्यक्तितेति च विशेषोप्यस्तीति ॥ प्रागेवेति । स्वनिर्वाहकतेत्यादिना जन्माधिकरणे । तर्ह्यनवस्थेत्यतो विशेषवानित्यस्य फलितार्थमाह स्वनिर्वाहके इत्यर्थ इति ॥ तृतीयोऽपीति । ईश्वर-क्रियाणामनित्यत्वं किं प्रमाणबलादङ्गीक्रियते, नित्यत्वे बाधकसद्भावात्, साधकाभावाद्वेति प्राग्विकल्पितपक्षत्रये प्रथमः पक्षो बहिरेव निरस्तः । द्वितीयः शक्त्यात्मनेति मूलेन । अन्त्यस्तु क्रियादिश्चेत्यादिमूले प्रमाणकथनेन निरस्त इत्यर्थः । नित्यत्वे साधकाभावादिति चोद्यनिरासाय नित्यत्व एव श्रुतिर्वाच्या । न तु स्वरूपत्व इत्यत आह तस्य विवादास्पदत्वादिति । तद्धेतौ स्वरूपत्वहेतुभूते नित्यत्व इत्यर्थः । नित्यतेति पदानुरोधादाह सद्भावे नित्यत्व इति । सद्भावशब्दस्य सत्त्वमेवार्थ इत्युपेत्य नित्यतेत्यस्यैवार्थान्तरमाह अथवेति ॥ ज्ञानक्रियादिशक्तिर्यावत्कालभाविनीति । नित्या चेत्त-ज्ज्ञानादिकमपि नित्यम्, अनित्या चेत् शक्तिर्ज्ञानादिकमप्यनित्यमिति भगवतोऽन्यत्र नित्यानित्यभेदेन क्रियादिकं द्विरूपमपीत्युक्तं भवति ।

### **यादुपत्यं**

क्रिया त्विति । व्यक्तिस्त्वित्यर्थः । पूर्वं क्रियाशब्दस्य व्यक्तिपरतया व्याख्यातत्वात् ॥ यतस्तत्रेति । शक्तित्वं व्यक्तित्वमित्यर्थद्वयोपपादकं विशेषद्वयं क्रियायां यतोऽस्तीत्यर्थः । स्वाभाविकीत्येतत् स्वभावे च निवृत्तेत्यन्यथाप्रतीतिवारणाय व्याचष्टे यावद्द्रव्येति । तथा च स्वार्थे प्रत्यय इति भावः ॥ तस्य विवादास्पदत्व इति । क्रियायाः स्वरूपत्वस्यैव मुख्यता, विप्रतिपत्तिविषयत्वाद् इत्यर्थः ॥ तद्धेताविति । क्रियाया अनित्यत्वान्नित्यभगवत्स्वरूपत्वमनुपपन्नमिति विवादास्पदत्वे, क्रियाया अपि नित्यत्वात्तदुपपद्यत एवेति भगवत्स्वरूपत्वसाधकहेतौ क्रियानित्यत्व इत्यर्थः । नित्यते-त्युत्तरपदानुरोधेन पूर्वं सद्भावपदमपि नित्त्यत्वपरमिति व्याख्यातम् । इदानीं पूर्वसद्भावपदानुरोधेन उत्तरनित्यतापदमेव स्थायित्वपरमित्याह अथवेति । अनेन क्रियाज्ञानयोर्द्वित्रक्षणमात्रावस्थायित्वं नास्माकं सम्मतमिति ज्ञातव्यम् ।

### **श्रीनिवासतीर्थीया**

क्रिया त्विति । क्रिया शक्त्यात्मनेत्यत्र क्रियापदस्य व्यक्त्यर्थकत्वेन व्याख्यातत्वादत्र क्रियापदेन व्यक्तिर्ग्राह्या ॥ अनित्येति । शक्तेः सार्वकालिकत्वाद्य्वक्तेश्च कादाचित् कत्वादिति भावः ॥ अनिवृत्त इति । अतिप्रसङ्गपरिहारायाङ्गीकृताया अपि व्यक्तेः शक्त्यभिन्नत्वेन सर्वदा सत्त्वादित्याशयः । तत्र शक्तिव्यक्त्योः ॥ शक्तितेति व्यक्तितेति विशेष इति । क्रियानिष्ठ-शक्तिव्यक्त्योरभेदेऽपि शक्तित्वव्यक्तित्वरूपभेदकार्यनिर्वाहको द्विविधो विशेषोऽस्तीति व्याख्येयम् । शक्तित्वव्यक्तित्वयोरेव विशेषत्वाभावादिति ध्येयम् । स विशेषः शक्तित्वव्यक्तित्वोपपादको द्विविधो विशेषः ॥ विशेषिणा चेति । शक्तिव्यक्तिरूपधर्मिणेत्यर्थः ॥ किं भेद इति । शक्तिव्यक्तिधर्मभूतयोः शक्तित्वव्यक्तित्वोपपादकयोर् विशेषयोर्भेदे प्रोच्यमाने क्रियानिष्ठधर्मभूतयोरपि शक्तिव्यक्त्योर्भेदः किं न स्यात् । धर्मत्वविशेषादित्याशयः । अथाभिन्न इत्यनन्तरं तर्हीति शेषः ॥ साङ्कर्यमिति । शक्तेरेकस्या एव उर्वरितत्वेन सृष्टिकालेऽपि संहारादिव्यवहारसङ्ग इत्यर्थः । विशेषः शक्तित्वव्यक्तित्वोपपादकः शक्तित्व-व्यक्तिनिष्ठो द्वित्वावच्छिन्न इत्यर्थः ॥ स्वनिर्वाहक इति । तथाच स्वनिर्वाहकत्वरूपविशेषवानिति योज्यम् । अन्यत्रापि घटादावित्यर्थः । तद्विपरीतव्यवहारेषु नित्यत्वाङ्गीकारविरोधिषु कादाचित्क-संहारादि व्यवहारेषु सत्स्वित्यर्थः । कल्पना शक्तिव्यक्त्यङ्गीकारेण परिहारकल्पना ॥ तृतीयोऽपीति । नित्यत्वसाधकप्रमाणाभावादिति तृतीयोऽपि पक्षः, क्रियाया नित्यत्वप्रतिपादकप्रमाणोदाहरणेनैव परास्त इत्यर्थः ॥ शक्तिरेवेति । तथाच ‘ज्ञानबलक्रियारूपा शक्तिः स्वाभाविकी’ति श्रुतिर्योज्या ॥ तस्येति । अत्र यद्यल्लक्षणत्वेनोच्यते, तत्सर्वं भगवत्स्वरूपमेवेति सृष्ट्यादिक्रियाया अपि भगवल्लक्षण-त्वेनोक्तत्वात् । तस्याश्चानित्यत्वेन भगवत्स्वरूपत्वं विवादास्पदमित्यर्थः ॥ तद्धेताविति । भगवत् स्वरूपत्वोपपादकक्रियाया नित्यत्व इत्यर्थः ॥ अन्यक्रियेति । अन्येषां जीवानां क्रियेत्यर्थः । दर्शयति प्रसङ्गादिति शेषः । जीवस्वरूपभूतक्रियाभिप्रायेण पूर्वयोजना । देहादिविशिष्टजीवनिष्ठक्रियाभिप्रायेण सद्भावपदस्वारस्याय योजनान्तरमाह अथ वेति । पुरुषस्य यावत्पर्यन्तं ज्ञानक्रियाजनकत्वशक्तिरस्ति तावत्पर्यन्तं ज्ञानादिकमस्त्येव । अस्मिन्पक्षे परोक्तं त्रिक्षणावस्थायित्वं ज्ञानादीनां यत्, तदस्माकम-सम्मतमिति ज्ञातव्यम् ॥

