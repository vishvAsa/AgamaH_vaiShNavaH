+++
title = "०२ अदनादिक्रियाया अनित्यत्वे परमेश्वरस्वरूपत्वं कथमित्याक्षेपः"

+++


## अनित्यत्वात्क्रियाणां तु कथमेव स्वरूपता

**अदनादिक्रियाया अनित्यत्वे परमेश्वरस्वरूपत्वं कथमित्याक्षेपः**

**अनित्यत्वात्क्रियाणां तु कथमेव स्वरूपता**

### **सुधा**

यदस्मिन्नध्याये समन्वीयते तत्सर्वं लक्षणत्वेन प्रकृतमित्यानन्दमयाधिकरणान्तेऽभि-हितम्, लक्षणं च लक्ष्येण ब्रह्मणाऽभिन्नमिति लक्षणसूत्रे प्रतिपादितम् । अत्र च क्रियालिङ्गसमन्वय इत्युक्तम् । तथा चादनादिक्रियाणां परमेश्वरस्वरूपत्वमुक्तमिति तदाक्षिपति अनित्यत्वादिति ।

## **अनुव्याख्यानम्**

***अनित्यत्वात्क्रियाणां तु कथमेव स्वरूपता ॥***

तुशब्दः सर्वगतत्वादिव्यवच्छेदार्थः । सोऽपि चोद्यस्यात्रावकाशसंभावनार्थः । कथमित्याक्षेपे । कथमेव न कथञ्चिदपीत्यर्थः । स्वरूपता परमेश्वरस्वरूपता । परमेश्वरस्य हि नित्यत्वं जन्मादि-सूत्रलब्धम् । स्वयमनित्यस्य सकलकारणत्वानुपपत्तेः । यत्खलु यस्य जनकं न तस्यासौ जनको, यच्च यस्य विनाशकं न तस्यासौ विनाशक इति । क्रियाणां त्वनित्यत्वं सुप्रसिद्धम् । तथा च नित्यानित्ययोः कथमभेदः स्यात् । विरुद्धधर्माध्यासस्य भावभेदाव्यभिचारात् । अन्यथा जगति भेदाभावप्रसङ्गात् । ततो यदि नाम सर्वगतत्वादीनां यावद्द्रव्यभाविनामभेदस् तथाऽपि न क्रियाणामसौ युज्यत इति ।

### **शेषवाक्यार्थचन्द्रिका**

क्रियायाः समन्वेतव्यत्वस्यैवासिद्धेः । सिद्धौ वा लक्षणत्वासिद्धेस्त-त्सिद्धावपि लक्ष्याभेदासिद्धेर्न क्रियायाः स्वरूपत्वाक्षेपो युक्त इति तत्परोत्तरवाक्यमसङ्गतमित्यतः क्रियायाः समन्वेतव्यत्वं लक्षणत्वं लक्ष्याभिन्नत्वं च प्रसञ्जकप्रदर्शनेनोपपादयन् भाष्यकारीयमाक्षेपं सङ्गमयति यदस्मिन्निति ॥ आनन्दमयाधिकरणान्त इति ।

‘शब्दप्रवृत्तिहेतूनां तस्मिन्मुख्यसमन्वयात् ।

अन्यार्थेष्वल्पताहेतोस्तन्निमित्तत्वतस्तथा ।

तद्वाचकत्वं शब्दानामित्यत्र’ ॥ इति शेषः ।

तत्र समन्वेतव्यशब्दानां भगवति महायोगोक्त्या तत्तच्छब्दनिर्वचनलब्धार्थानां भगवति निरवधि-कत्वानन्याधीनत्वप्रतिपादनेन भगवल्लक्षणत्वस्यैवाभिहितत्वात् । प्रपञ्चितश्चायमर्थष्टीकाकारैस्तद्ग्रन्थ-व्याख्यानावसरे, ‘एतदुक्तं भवति’ इत्यादिनेति अत्र सम्मुग्धतयाऽनुवाद इति द्रष्टव्यम् ॥ लक्षणसूत्र इति । ‘लक्ष्यलक्षणयोर्भेदः’ इत्यादिना ‘अतोऽनन्तगुणं ब्रह्मनिर्भेदमपि भण्यते’ इत्यन्तेन ग्रन्थेनेति शेषः ॥ अत्र चेति । अत्तेति सूत्र इत्यर्थः ॥ उक्तमिति । सर्वगतत्वाधिकरणे क्रियालिङ्गे ततः परमित्य-नेनेति शेषः । एवं च प्रसञ्जकसद्भावात्सिद्ध आक्षेप इत्याह तथा चेति । सूत्रोपात्तस्यैव नात्र समन्वयः। तथा सति विश्वतोमुखत्वाभावेनासूत्रत्वप्रसङ्गात् । किं नाम सूत्रोपात्तात्तृशब्दोपलक्षितक्रियात्मकाः सर्वेऽपि शब्दा अत्रोदाहरणमिति भावेनानित्यत्वात्क्रियाणामिति भाष्ये बहुवचनमिति मनसि निधा-योक्तम् अदनादिक्रियाणामिति ॥ अत्रेति । अन्यथा सर्वगतत्वादिसाधारणत्वे चोद्यस्य प्रथमातिक्रमे कारणाभावेन सर्वगतत्वाधिकरण एव कर्तव्यतयाऽत्तृत्वाधिकरणे तदाक्षेपानौचित्यप्रसङ्गादिति भावः । अवश्यवक्तव्यानुक्तिप्रयुक्तन्यूनतापरिहाराय तत्परतया व्याचष्टे । स्वरूपतेति । ननु परमेश्वरस्य नित्यत्वा सिद्धेः, सिद्धत्वे वा क्रियाणामनित्यत्वासिद्धेः, सिद्धत्वे वा नित्यानित्ययोर्भेदे साधकाभावेनाभेदे बाधकाभावेन च तद्भेदासिध्याऽभेदोपपत्तेर्निर्दायोऽयमाक्षेप इत्यत आह परमेश्वरस्य हीति । जन्मादिसूत्रे नित्यत्वानुक्तेः कथं तल्लाभ इत्यतोऽर्थतस्तल्लाभ इत्याशयेनाह स्वयमिति । स्वयमनित्यस्यापि सकल कारणत्वं किं न स्यादित्यतोऽनित्यत्वेऽनित्यभावत्वेनोत्पत्तिमत्त्वस्यापि प्राप्तेर् उत्पादकविनाशकवत्त्व-स्यावश्यं वक्तव्यत्वात्स्वोत्पादकविनाशकौ प्रत्यस्योत्पादकत्वविनाशकत्वासम्भवान्न सकलकारणत्व-मित्याशयेन स्वोत्पादकविनाशकौ प्रत्युत्पादकत्वविनाशकत्वासम्भव एव कुत इत्यतस्तथा दर्शनादिति भावेन व्याप्तिद्वयं दर्शयति यत्खल्विति । द्वितीयशङ्कां परिहरति क्रियाणामिति । भेदे साधकाभावशङ्कां परिहरति विरुद्धेति ॥ भावभेदेति । भावशब्दः पदार्थमात्रपरः । ततश्च पदार्थभेदव्याप्तत्वादित्यर्थः ।

केचित्तु विरुद्धधर्माधारौ भावौ भिन्नाविति व्याप्तेरित्यर्थः । घटाभावे विद्यमानस्य पटाभावस्य घटाभावापेक्षया विरुद्धधर्माधिकरणत्वेऽपि न घटभावाद्भिन्नत्वमभावस्याधिकरणत्ववादिमत इति तद्रीत्या व्यभिचारपरिहाराय भावपदम् । स्वमते प्रतियोगिनिरूप्यस्याप्यन्योन्याभावस्य प्रतियोग्य-निरूप्यधर्म्यभिन्नत्वात् तत्र व्यभिचारवारणाय भावपदमावश्यकमित्याहुः । चतुर्थीं शङ्कां परिहरति अन्यथेति । तुशब्दोक्तसर्वगतत्वादिव्यवच्छेदप्रकारमुपपादयन्नाक्षेपमुपसंहरति तत इति ।

### **परिमल**

अभिहितमिति । ‘जन्माद्यस्येति सूत्रेण गुणसर्वस्वसिद्धये’ इत्यादिनेति भावः । लक्षणसूत्र इति । जन्मादिसूत्रे ‘लक्ष्यलक्षणयोर्भेद’ इत्यादिना ‘अतोऽनन्तगुणं ब्रह्म निर्भेदमपि भण्यत’ इत्यन्तेन ग्रन्थेन प्रतिपादितमित्यर्तः ॥ अदनादीति । हनुचलनादिरूपक्रियाणामित्यर्थः । उक्तमितीतिशब्दो हेत्वर्थः ॥ तदाक्षिपतीति । अपरिच्छिन्नस्य अपरिच्छिन्नावयवकस्य च चलनक्रियैव गगनादेरिवायुक्ता इत्याक्षेपस्तु भूमनये उत्क्रमणादिक्रियासमर्थनन्यायेन समाहित इति नास्यानवसर-चोद्यावकाश इति ध्येयम् । भगवतः क्रियावत्त्वसमर्थनप्रकारश्च भूमनय एव चन्द्रिकायां सम्यक् प्रदर्शितः । अत्राप्यग्रे क्रियाशक्त्यात्मनेत्येतद्य्वाख्यानावसरे परिसम्पन्दाभावे प्रमाणाभावादित्यादिना किञ्चिद्विवरिष्यते । सोऽपीति । सर्वगतत्वव्यवच्छेदोऽपि । अत्र क्रियायाम् । विवरिष्यते चैतदग्रे । कुतोऽनुपपत्तिरित्यतः सर्वकारणस्यानित्यत्वे तज्जनकविनाशाभ्यां भाव्यम् । जनकादिकं च न सर्वस्मादन्यदस्तीति सर्वमेवेति वाच्यम्, तच्चायुक्तमित्याह यत्खल्विति । यच्चेत्यननतरं यस्येत्यनुषङ्गः ॥ विरुद्धेति । विरुद्धधर्मवत्त्वस्य वस्तुभेदव्याप्तत्वादित्यर्थः । तुशब्दार्थं व्यनक्ति ततो यदि नामेति ।

### **यादुपत्यम्**

अदनादिक्रियाणामिति । आदिशब्देन मानान्तर्नियमनरमणानामिह सङ्ग्रहः ॥ इत्युक्तमिति । क्रियालिङ्गे ततः परम् । अन्तर्याम्यन्तरश्चेति क्रियाभावाख्यमुच्यत इत्यत्रेति शेषः ॥ विरुद्धधर्मेति । विरुद्धधर्माधिकरणत्वस्येत्यर्थः ॥ भावभेदेति । पदार्थभेदव्याप्यत्वादित्यर्थः । सोऽपि चोद्यस्यात्रावकाशसम्भावनार्थ इत्युक्तं दर्शयति ततो यदि नामेत्यादिना ।

### **श्रीनिवासतीर्थीया**

नन्वीश्वरस्याप्यनित्यत्वात्स्वरूपत्वं युक्तमेवेत्यत आह परमेश्वरस्येति । ननु भगवतः प्रपञ्चेन जन्यत्वात्प्रपञ्च एव तस्य विनाशकोऽस्त्विति चेत्तत्राह यत्खल्विति । यद् ब्रह्म । यस्य प्रपञ्चस्य । तस्य ब्रह्मणः । असौ प्रपञ्चः । एवमुत्तरत्र ॥ तथा चेति । क्रिया ब्रह्मणी नाभिन्ने । नित्यत्वानित्यत्वरूपविरुद्धधर्माधिकरणत्वात् । यद् यद्विरुद्धमर्धाधिकरणं तत् तन्न । यथा घटपटाविति प्रयोगो द्रष्टव्यः । अन्यथा व्यभिचारेण पदार्थभेदसाधकत्वाभावे ।

