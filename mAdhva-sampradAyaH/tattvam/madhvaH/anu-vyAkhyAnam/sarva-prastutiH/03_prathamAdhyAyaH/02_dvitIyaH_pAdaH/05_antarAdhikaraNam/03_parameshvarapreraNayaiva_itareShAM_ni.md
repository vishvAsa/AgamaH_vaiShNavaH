+++
title = "०३ परमेश्वरप्रेरणयैव इतरेषां नियम्यनियामकभावः"

+++


## अन्योन्यनियतिश्चेशनियमेनान्यथा भवेत्

**परमेश्वरप्रेरणयैव इतरेषां नियम्यनियामकभावः, **

**अन्यथा अनवस्थित्य सम्भवौ स्याताम्**

***अन्योन्यनियतिश्चेशनियमेनान्यथा भवेत्***

### **सुधा **

चक्षुरन्तरस्येश्वरत्वं प्रतिपाद्य, अक्ष्यादित्ययोरग्निरेव नियामकतयाऽत्रोच्यत इति यत् पूर्वपक्षिणोक्तं तन्निराकर्तुं सूत्रम् अनवस्थितेरसम्भवाच्च नेतर इति ।

तस्यार्थः । जीवस्याग्नेर्जीवान्तरनियामकत्वे तस्यापि नियामकान्तरेण भाव्यमित्यनवस्थितेः, उभयोर्जीवत्वसाम्येन नियम्यनियामकभावासम्भवाच्च नाग्निरक्ष्यादित्यस्थतया अत्रोच्यत इति । एतदयुक्तम् । स्वव्याघातात् । अस्माभिरपि हि ब्रह्मादिजीवानां मानुषादिजीवनियामकत्वमङ्गी-क्रियते । तत्र यदि परस्यानवस्थित्यसम्भवौ अस्माकमपि कुतो न भवतः । यथा च नास्माकं, तथा न परस्यापीत्यतः सूत्रं सम्यग्व्याख्यातुं पीठमारचयति अन्योन्येति ।

## **अनुव्याख्यानम्**

***अन्योन्यनियतिश्चेशनियमेनान्यथा भवेत् ॥***

चशब्दोऽवधारणे । चेतनानामिति वक्ष्यमाणमत्रापि सम्बध्यते । चेतनानां याऽन्योन्यनियतिर् ब्रह्मादीनां नियामकता, मानुषादीनां तु नियम्यता, सा ईशनियमे प्रेरणे सत्येवोपपन्ना भवेत् । अनवस्थित्यसम्भवाभावात् । प्रेरकपरंपरा हि परनिरपेक्षे परमेश्वरे विश्राम्यति । तन्नियत्या चेतरेषां नियम्यनियामकभावो भविष्यति । नियन्तुरीश्वरस्याभावे अन्योन्यनियतिरुपपन्ना न भवेत् । अनवस्थित्यसंभवपरिहारोपायाभावात् ।

ननु ब्रह्मादीनां नियामकत्वं मानुषादीनां नियम्यत्वमित्येष विशेषस् तेषां स्वभाव एव । यद्वक्ष्यति न चाऽऽधिकारिकमिति मोक्षेऽप्यनुवृत्तेश्च । आधिकारिमण्डलस्थोक्तेरिति वचनात् । स्वभाते च का नाम परमेश्वरापेक्षेत्यत आह चेतनानामिति ।

**अनुव्याख्यानम्**

***चेतनानां विशेषो यः स्वभावोऽपीश्वरार्पितः ॥***

चेतनानां ब्रह्मादीनां मानुषादीनां च, यो विशेषो नियम्यनियामकत्वलक्षणः, सस् तेषां स्वभाव एव । ‘न तदस्ति विना यत्स्यान्मया भूतं चराचरम्’ (गी.१०-३९) इति वचनात् । अन्यथेश्वरस्य सर्वैश्वर्यं न स्यात् । स्याच्च परेषां स्वातन्त्र्यम् । अङ्गीकृतं च परैराकाशेऽनादिनोऽपि द्रव्यत्वस्य गुणवत्त्वाधीनत्वम् । औतिभिश्चाविद्याधीनत्वं जीवब्रह्मविभागस्य । यो हीश्वरेण यस्य सर्वदा नियम्यते, स तस्य स्वभाव इत्युच्यते । यस्तु कदाचित् सोऽस्वभाव इति ।

### **शेषवाक्यार्थचन्द्रिका**

ॐ अनवस्थितेरसम्भवाच्च नेतरः ॐ ॥ ‘अन्योन्यनियतिश्चेश- नियमेनान्यथा भवेत्’ इति स्वमतेऽन्योन्यनियतिसम्भवव्युत्पादनं भाष्यकारीयमनर्थकम् । न च स्वमते अनवस्थित्यसंभवपरिहारार्थं तदिति वाच्यम् । प्रसञ्जकाभावेनानवस्थित्यसम्भवयोरेव अप्रसक्तेः । प्रसक्तौ वा तदपरिहारेऽप्यनिष्टाभावादित्यतः प्रसञ्जकोपदर्शनपूर्वकमनवस्थादिप्रसक्तिं, तदपरिहारेऽनु-पपत्ति चोपदर्श्य, तत्परिहारकतयोत्तरवाक्यं योजयितुं प्रयोजनोपदर्शनपूर्वकं सूत्रं तावदुपन्यस्यति चक्षुरन्तरस्येति ॥ व्याख्यातुमिति । ‘अन्योन्यनियमे तस्मादनवस्थित्यसम्भवौ’ इत्यनेनेति शेषः ॥ अवधारण इति । समुच्चायकत्वासम्भवादिति भावः । स्वमते जीवानामन्योन्यनियतिसम्भवस्य मूलारूढतासिध्यर्थमाह चेतनानामिति । अन्योन्यनियतिशब्दस्याव्यवस्थया परस्परनियम्यनियामक-भावार्थकत्वभ्रान्तिं निवारयन्नेव, अपेक्षिताध्याहारेण व्याचष्टे चेतनानामिति । कुत ईशनियमे सत्युप-पत्तिरित्यत आह अनवस्थितीति । कथमनवस्थाद्यभाव इत्यतोऽनवस्थाभावं तावदुपपादयति प्रेरकेति । असम्भवाभावमुपपादयति तन्नियत्येति । अपेक्षिताध्याहारादिना नान्यथा भवेदिति व्याचष्टे नियन्तु-रित्यादि ॥ ननु चेतनानां विशेषस्य भगवदधीनत्ववर्णनमसङ्गतम् । न च नियम्यनियामकभावस्यैव विशेषशब्देन ग्रहणान्नासङ्गतिः । तस्येशाधीनतायाः प्रागेवोक्ततया पुनरवक्तव्यत्वात् । न चोक्तस्या-प्यपवादशङ्कानिरासार्थं पुनरुक्तिरिति वाच्यम् । प्रापकाभावेन तच्छङ्काया अनुदयात् । न च स्वभावत्व-मेवापादकम् । अत एव भाष्ये ‘स्वभावोऽपीत्युक्तिरि’ति वाच्यम् । नियम्यनियामकभावस्य स्व-भावत्वासिद्धेः । सिद्धत्वे वाऽस्वभाववत्स्वभावस्यापीश्वराधीनत्वोपपत्त्या स्वभावत्वयुक्त्येश्वराधीन-त्वाक्षेपायोगाद् इत्यतो नियम्यनियामकभावस्य स्वभावत्वाद्युपपादनेनाऽऽक्षेपमुपपाद्य तन्निरासकत-योत्तरवाक्यं योजयति नन्विति ॥ न चाधिकारिकमिति । देवादिपदस्यानाकाङ्क्ष्यत्वोक्त्याऽऽगन्तुकस्य तदसम्भवेन स्वभावत्वमर्थात्सिद्धमिति भावः । यद्वा, न जीवानां चैतन्यमेव निजस्वभावः, किन्तु देवासुरनरत्वाद्याजीवानां ते निसर्गत इति वचनाद् देवत्वादिकमपीति प्रतिपादनेन नियम्यनियामक-भावस्यापि स्वभावत्वसिद्धिरित्यभिप्रायः । नियम्यनियामकभावस्य जीवस्वभावत्वे स्पष्टं च नियामक-माह मोक्षेऽपीति । मोक्षेऽनुवर्तमानस्य च नागन्तुकत्वमिति भावः । स्यादेव यदि नियम्यनियामक-भावस्य मोक्षेऽनुवृत्तिर्भवेत् सैव कुतः सिद्धेत्यत आह । आधिकारिकेति । वचनाद् ब्रह्मसूत्रादित्युप-लक्षणम् । तद्य्वाख्यानरूपभाष्योदाहृतात् ‘बलिं हरन्ति मुक्ताय विरिञ्चाय च पूर्ववत् । सब्रह्मकास्तु ते देवा विष्णवे च विशेषतः’ इत्यादिगारुडवचनबलादित्यपि द्रष्टव्यम् । अस्तु वा स्वभावत्वं नियम्य-नियामकभावस्य, किं तावतेत्यतः स्वभावस्येशाधीनत्वे स्वभावत्वहान्यापत्त्या ईशानधीनत्वप्राप्तेर्न तदाश्रयणेनानवस्थादिपरिहारसिद्धिरित्याशयेनाह स्वभावे चेति । कथमनादिचेतनस्वभावस्येशाधीनत्व-मित्यतः किमस्याप्रमितत्वमित्याशयः । प्रमितत्वेऽपि सम्भावकशून्यत्वमन्यत्रादृष्टत्वं वेति विकल्पा-न्मनसि निधायाद्यं दूषयति नेति । द्वितीयं प्रत्याह अन्यथेति । तृतीयं प्रत्याह अङ्गीकृतं चेति । अनादिस्वभावस्यापीश्वराधीनत्वे स्वभावास्वभावव्यवस्था न स्यात् । यो ह्यनन्याधीनः स स्वभाव अन्याधीनश्च अस्वभाव इत्युच्यते तद्यदि स्वभावस्याप्यन्याधीनत्वं तदा का वार्ता स्वाभावा-स्वभाववादस्येत्यत आह यो हीति ।

### **परिमल**

नचाऽधिकारिकमितीति । ज्ञानार्थिनाऽधिकारिविशेषप्राप्यब्रह्मादिपदं नाकांक्ष्यम् । तथात्वेऽनर्थप्राप्तेरिति ज्ञानपादेन चाऽऽधिकारिकमपि पतनानुमानात्तदयोगादिति षष्ठेऽधिकरणे कथनेन नियमनादितत्तद्य्वापारस्य तत्तत्स्वभावत्वावगमादिति भावः । स्वभावत्वे युक्तिञ्चाह मोक्षेऽपीति । मोक्षेप्यनुवृत्तौ ‘प्रत्यक्षोपदेशादिति चेन्नाधिकारिकमण्डलस्थोक्तेरि’ति चतुर्थाध्यायचतुर्थपादीय सूत्र-सिद्धान्ताशं प्रमाणयति आधिकारिकेति । मुक्तानां जगद्य्वापारवर्जमित्युक्तम् । ‘ता यो वेद स वेद ब्रह्म सर्वेऽस्मै देवा बलिमावहन्ती’ति प्रत्यक्षं स्पष्टं मुक्तस्य सर्वदेवपूज्यत्वव्यपदेशान् मुक्तानां जगदैश्वर्य-मस्तीति चेन्न । अधिकारे विनियुक्तानां देवानां मण्डले स्थितस्य मुक्तविरिञ्चस्यैव तत्रोक्तेर्नाशेषमुक्तानां जगद्विषयैश्वर्यमित्युक्तया मुक्तावनुवृत्तेरवगमादिति भावः । कथमनादिस्वभावस्य नियम्यत्वमित्यत आह अङ्गीकृतं चेति । विवृतमेतद्गायत्रीनयचन्द्रिकायाम् । ‘अनादीनां यथा गुण्यादितन्त्रते’त्यादिग्रन्थेन ।

### **यादुपत्यं**

न चाधिकारिकमितीति । तत्र तद्यपि देवतादिपदमनादियोग्यतावतामेव नेतरेषामित्येव वक्ष्यति । तथाऽपि मानुषादीनां देवानां चानादियोग्यतायास् तत्र समर्थनेन तेषां नियम्यनियामकभावः स्वाभाविक इत्यस्याप्यर्थाल्लाभादेवमुक्तमिति ध्येयम् ॥ आधिकारिकेति । मुक्त-स्वावरप्रेरणाधिकारे स्थिता ये मुक्तदेवास्ते आधिकारिकाः, तन्मण्डमण्डले नियामकतया तिष्ठती-त्याधिकारिकमण्डलस्थो मुक्तब्रह्मा, तस्य ‘ता यो वेद स वेदब्रह्म सर्वेऽस्मै देवा बलिमावहन्ती’त्यत्र मुक्तसर्वदेवतापूज्यतयोक्तेरिति सूत्रखण्डार्थः ॥

### **श्रीनिवासतीर्थीया **

॥ ॐ अन्तर उपपत्तेः ॐ ॥ ॥ ॐ सुखविशिष्टाभिधानादेव च ॐ ॥ ॐ अनवस्थितेरसम्भवाच्य नेतरः ॐ ॥ यो हीश्वरेण यस्येत्यत्र, पदार्थस्य यो धर्म इत्यर्थः ॥

