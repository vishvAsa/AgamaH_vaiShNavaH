+++
title = "०२ पूर्णसुखाभिधानाच् चक्षुरन्तस्थः विष्णुरेव"

+++


## विशिष्टसुखवत्त्वाच्च

**पूर्णसुखाभिधानाच् चक्षुरन्तस्थः विष्णुरेव**

***विशिष्टसुखवत्त्वाच्च***

### **सुधा **

चक्षुरन्तरस्य परमेश्वरत्वोपपादकमपरं सूत्रम् । सुखविशिष्टाभिधानादेव चेति । अत्र विशिष्टपदं व्यर्थं सुखाभिधानादेवचेत्येतावता पूर्णत्वात् । सुखसम्बन्धाभिधानार्थं विशिष्टपदमिति चेन् न, सुखित्वाभिधानादेव चेति कर्तुं शक्यत्वात् । लघु चैवं सति सूत्रं स्यात् । अयुक्तं च सुखसम्बन्धाभिधानम् । ‘प्राणो ब्रह्म कं ब्रह्म’ इति श्रुतौ सुखमात्राभिधानादित्यतोऽन्यथा व्याचष्टे विशिष्टेति ।

## **अनुव्याख्यानम्**

***विशिष्टसुखवत्त्वाच्च***

नात्र सुखविशिष्टशब्दस् तद्वत्तामाचष्टे । येनानुपादेयः स्यात् । किन्तु सुखस्य वैशिष्ट्यं पूर्णता-लक्षणम् । यदि हि सुखाभिधानादित्येव ब्रूयात् तदा सुखस्यान्यत्रापि सद्भावेन व्यभिचारः स्यात् । ततः सार्थकं विशेषणोपादानम् । ननु कथमत्र विग्रहः । सुखेन विशिष्टः श्रेष्ठ इति । कथं तर्हि विशिष्टसुखेत्युक्तम् । अर्थकथनमात्रमेतदित्यदोषः । सुखेन श्रेष्ठो हि तदा स्याद् यदि तत्सुखं श्रेष्ठं भवेदित्यर्थाद्, वैशिष्ट्यं सुखधर्मो भवति । अथवा ‘कडाराः कर्मधारये’ इति विशेषणस्य परनिपातं मन्यमानेन विशिष्टसुखेत्युक्तम् । कथं तर्हि मतुप् प्रयोगः, श्रुतावनुक्तत्वात् । स्वरूपेणापि सुखेन विशेषशक्त्या तद्वान् भवतीति ज्ञापयितुमिति ।

नन्वेवं व्याख्याने हेतुरसिद्धः स्यात् । सुखविशेषणस्य विशिष्टत्वस्य श्रुतावनुक्तत्वादिति चेन्न । मुख्यामुख्ययोर्मुख्यस्यैव ग्राह्यत्वात् । उक्ता च सुखस्य विशिष्टता श्रुतावित्याह ब्रह्मत्वं चेति ।

**अनुव्याख्यानम्**

***ब्रह्मत्वं च विशिष्टता ॥***

**सुधा **

सुखविशेषणं विशिष्टता च ब्रह्मत्वं ब्रह्मशब्दार्थः । ‘कं ब्रह्मेति’ ब्रह्मशब्देनोक्तेति यावत् । ब्रह्मशब्दो हि पूर्णतामाह । तद्विशेष्याकाङ्क्षायां सन्निहितपरित्यागे कारणाभावात्सुखमेव संबध्यत इति ।

### **शेषवाक्यार्थचन्द्रिका**

ॐ सुखविशिष्टाभिधानादेव च ॐ ॥ सुखविशिष्टाभिधानादेवेति सूत्रानुसारेण सुखविशिष्टाभिधानस्यैव व्याख्येयतया कुतो भाष्यकारीयमन्यथाव्याख्यानमित्यतः सूत्रे विशिष्टपदवैय्यर्थ्यपरिहारार्थं तदिति भावेन सौत्रविशिष्टप्रदानर्थक्यशङ्कापरिहारपरतया भाष्यं योजयितुं प्रयोजनप्रदर्शनपूर्वकं सूत्रमुपन्यस्य विशिष्टपदवैय्यर्थ्यमाशङ्कते । चक्षुरन्तरस्येति । ननूभयथा सम्बन्धाभिधानसंभवे कुतोऽयं निर्बन्धः, येन सुखित्वाभिधानादित्येव वक्तव्यतयाऽवधार्यत इत्यत आह लघु चेति । यद्यपि सुखिशब्दस्य सुखविशिष्टशब्दपर्यायत्वात्पर्यायेषु लाघवगौरवचिन्तानवसरान् नैतच्चोद्यावकाशो युक्तः । तथाऽपि रूढ्या पर्यायेषु तच्चिन्तानवसरस्यैव सिद्धान्तेऽभिहितत्वात्, प्रकृते च सुखिशब्दस्य सुखविशिष्टशब्दस्य च योगेन सम्बन्धकतया युक्तो लाघवगौरवचिन्तावसर इति ध्येयम् । यद्वा एतदस्वरसादेवाह अयुक्तं चेति । ननु सुखाभिधानमात्रेण पूर्तेः, किं पूर्णत्वरूपवैशिष्ट्यप्रतिपादक विशिष्टपदेनेत्यत आह यदि हीति ॥ व्यभिचारः स्यादिति । ‘अक्षिस्थो विष्णुः सुखादि’त्यनुमाने जीवे व्यभिचार इत्यर्थः ॥ ननु कथमत्रेति । विशिष्टसुखवत्त्वादिति भाष्यानुसारेण विशिष्टं च तत्सुखं चेत्येव विग्रहः कर्तव्यः । प्रकारान्तरेण विग्रहाश्रयणे पूर्णत्वालाभात् । तथा च समासविधौ प्रथमा-निर्दिष्टत्वेन, उपसर्जनत्वाद्विशिष्टपदस्य पूर्वनिपाते विशिष्टसुखाभिधानादित्येव सूत्रणीयमिति गूढाभि-सन्धेः शङ्केयम् । विदिताशयः सिद्धान्ती अन्यथाविग्रहाश्रयणेन समाधत्ते सुखेन विशिष्ट इति । कृद्ग्रहणेन गतिकारकपूर्वककृतोऽपि ग्रहणान् नखनिर्भिन्न इत्यादाविव गतिपूर्वककृदन्तविशिष्टसुख-शब्दस्य कर्तृकरणे कृता बहुलमिति समास इति भावः । अन्यथाविग्रहाश्रयणे भाष्यविरोध इत्याशङ्कते कथं तर्हीति । न विग्रहप्रदर्शनपरभाष्यम् अतो न विरोध इत्याशयेन समाधत्ते अथेति । कथं तर्ह्यस्मिन्पक्षे सुखस्य पूर्णत्वलाभ इत्यतः सुखेन श्रैष्ठ्यस्य सुखश्रैष्ठ्यं विनायोगात्तल्लाभ इत्याशयेनार्थतो लाभमुपपादयति सुखेनेति । इदानीं पूर्वपक्ष्याशयमुन्मूलयितुं भाष्यं विग्रहप्रदर्शनपरमेवेत्याश्रित्य तर्हि विशिष्टशब्दस्य पूर्वनिपातः स्यादित्यतः कडारादिशब्दानां कर्मधारये विकल्पेन पूर्वनिपातस्य कडारा इत्यनेनोक्तेर्विशिष्टं च तत्सुखं चेति विग्रहेऽपि जैमिनिकडारः कडारजैमिनिरितिवत्, विशिष्टसुखं च सुखविशिष्टमित्युभयथाऽपि उपपत्तेर्न दोष इत्याह अथवा कडारा इति । ननु न सूत्रविशिष्टपदं पूर्णत्वार्थकमाश्रयितुं युक्तम् । तथा सति सूत्रे पूर्णसुखाभिधानेऽपि सम्बन्धानभिधानेन भाष्ये सम्बन्धाभिधायकमतुपो वैय्यर्थ्यापातात् । न च सूत्रे सम्बन्धानुक्तावपि श्रुत्यनुसारेण भाष्ये सम्बन्धोक्ति रस्त्विति वाच्यम् । ‘प्राणो ब्रह्म कं ब्रह्मे’ति सुखमात्रस्यैव श्रुतावहभिधानेन तत्रापि सम्बन्धा-नभिधानादित्याशयेन भाष्ये मतुपो वैय्यर्थ्यमाशङ्कते कथमिति । समाधत्ते स्वरूपेणापीति । ननु श्रुत्येव तज्ज्ञापनसम्भवान् न तत्प्रयोगस्य तज्ज्ञापकत्वं कल्पनीयमित्यतः श्रुतावनुक्तत्वादित्युक्तमिति सिद्धान्त शेषतया वा योज्यम् । विशिष्टत्वस्य ब्रह्मशब्दार्थत्वे वर्णनमनर्थकमित्यतो ऽसिद्धिशङ्कापरिहारार्थं तदिति भावेनासिद्धिशङ्कामुत्थापयति नन्विति । भाष्यकारीयं विशिष्टत्वस्य ब्रह्मशब्दार्थत्ववर्णनं विना, न सौत्रहेतोरसिद्धिशङ्कापरिहार इति भ्रान्तिनिरासाय स्वयं परिहारमाह मुख्यामुख्ययोरिति । तर्हि किमनेन भाष्येणेत्यतो न्यायसिद्धस्याप्यर्थस्य श्रौतत्वलाभार्थत्वात् तस्य न तदिति भावेन तथा भाष्यं योजयति उक्ता चेति । ब्रह्मशब्देन विशिष्टत्वोक्तिलाभाय उद्देश्यविधेयभावव्यत्यासेन मूलं व्याचष्टे सुख-विशेषणमिति । ब्रह्मशब्देन कथं सुखस्य पूर्णत्वलाभ इत्यत आह ब्रह्मशब्दो हीति ।

### **परिमल**

लघु चैवमिति । न च सुखिशब्दसुखविशिष्टशब्दयोः पर्यायत्वेन पर्यायेषु न लाघवगौरवचिन्तेति परिभाषायाः सत्त्वाल्लघु चैवं सतीति कथं सङ्गच्छत इति वाच्यम् । रूढ्या पर्यायेषु लाघवगौरवचिन्ता न कार्येति परिभाषाभिप्रायात् । प्रकृते च सुखिशब्दस्य रूढ्या सुखसम्बन्ध-बोधकत्वेन सुखविशिष्टशब्दस्य तथाऽबोधकत्वात्, किन्तु योगेनैवेति चोद्यानवसर इति भावः ॥ श्रुताविति । श्रुत्युक्तस्यैव सूत्रे वक्तव्यत्वादिति भावः ॥ अन्यत्रापीति । जीवेऽपीत्यर्थः । श्रेष्ठसुख-सिद्धिः कथमित्यत आह ॥ सुखेनेति ॥ कडारा इति बहुवचनमाद्यर्थे । कडारादयः शब्दाः कर्मधारय-समासे पूर्वस्मिन् परस्मिन्वा प्रयोज्या इत्यर्थः । विशिष्टशब्दस्यापि कडारादिशब्दमध्ये ग्राह्यत्वादिति भावः ॥ मुख्यामुख्ययोरिति । एतेन छान्दोग्यभाष्यदिशा ब्रह्मशब्दस्य विष्णुरूपधर्मिपरत्वेऽपि न दोष इति सूचितम् ॥

### **यादुपत्यम्**

॥ ॐ सुखविशिष्टाभिधानादेव च ॐ ॥ कडाराः कर्मधारय इति । कडारादयः शब्दाः कर्मधारये वा पूर्वं प्रयोक्तव्या इति सूत्रार्थः । जैमिनिकडारः कडारजैमिनिरित्याद्युदाहरणम् । अस्याऽऽकृतिगणत्वमभिप्रेत्येदमुक्तमित्यवधेयम् ॥

