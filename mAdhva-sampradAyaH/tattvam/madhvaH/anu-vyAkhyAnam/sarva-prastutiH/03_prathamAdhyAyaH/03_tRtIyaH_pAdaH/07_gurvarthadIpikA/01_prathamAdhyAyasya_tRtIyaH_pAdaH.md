+++
title = "०१ प्रथमाध्यायस्य तृतीयः पादः"

+++


## ॐ द्युभ्वाद्यायतनं स्वशब्दात् ॐ

**श्रीश्रीमद्वादिराजपूज्यचरणविरचिता**

**श्रीमन्न्यायसुधाटिप्पणी**

**गुर्वर्थदीपिका**

**प्रथमाध्यायस्य तृतीयः पादः **

**ॐ द्युभ्वाद्यायतनं स्वशब्दात् ॐ**

ॐ द्युभ्वाद्यायतनं स्वशब्दात् ॐ ॥ अकर्तरि च कारक इति ज्ञापकादिति वदता ‘‘अकर्तरि चे’’त्यस्य कर्तृत्वरहित इत्यर्थ सूचितः । अर्थाभावे यदव्ययमित्यत्र अव्ययीभावेन नपुंसकत्वस्य तैरेवाभिहितत्वादतच्छब्दादिति साधुरिति भावः ॥ १-३-१ ॥

**ॐ भूमा सम्प्रसादादध्युपदेशात् ॐ**

अधिशब्दो हीश्वरवाचीत्यत्र अधि अधिकत्ववानिति व्युत्पत्त्या ईश्वरवाचीत्यर्थः । प्रसादस्सुख-मिति ननु तर्हि भवतामपि प्रसिद्धसुखपदपरित्यागेनाप्रसिद्धप्रसादपदपक्षेपे किं बीजमिति चेद्भगवत्सुखं न लोक-सुखसदृशं किं सुखोद्रेकाज्जगत्सृष्ट्यादौ प्रवर्तमानस्य तस्य जगति प्रसादहेतुतां च सुखस्य सूचयितु-मित्यभिप्रायसम्भवात् । तादृशमेव हि भूमत्वोपयोगीति सूत्रकृतो हृदयम् ॥ १-३-२ ॥

**ॐ अक्षरमम्बरान्तधृते ॐ**

उभयविधकार्यदर्शनानुमानस्येत्यत्र अणोरन्तरवस्थानस्य तत्रैव स्वान्तर्ब्रह्माण्डधारणस्य यशोदाङ्क निवासस्य तत्रैव स्वान्तर्ब्रह्माण्डदर्शनस्येत्युभयविधकार्यस्येत्यर्थः । अच्छायमतम इत्यादेरसंकुचित-वृत्तित्वमित्यत्र यथा‘ऽस्थूलमनण्वि’त्यादौ जडानां परतन्त्राणां कार्याणां च स्थौल्याणुत्वादीनां नारायणे श्रुतिरभावं वक्ति तथाऽच्छायातमस्त्वादीनामन्यस्वभावानां व्यावृत्तिर्न, किन्तु सर्वथा व्यावृत्तिमेव परमात्मनि प्रतिपादयतीति भावः । बहुपदविषयत्वादिति ‘‘अस्थूलमनण्वह्रस्वमदीर्घमलोहितमच्छाय-मतमोऽवाय्वनाकाशमसङ्गमरसमवागमनोऽचक्षुष्कमप्राणमसुखममात्र’’मिति श्रुतौ बहुभिरस्थूलादिपदैः प्राकृतस्थौल्यादीनां व्यावृत्तिप्रतिपादनस्य सम्भवादिदं व्याख्यानं बहुपद-विषयकमिति भावः ॥ १-३-३ ॥

**ॐ ईक्षतिकर्मव्यपदेशात्स ॐ…..**

‘‘लिङ्गं साधारण’’मित्यादिश्लोकस्यायमर्थः । ‘‘विचार्या द्विस्थिता इहे’’त्यत्र इह पादे द्विस्थिता द्वयोर् विष्णुजगतोः स्थिता उभयत्र प्रसिद्धा नामलिङ्गात्मकाः शब्दा इति यावत् । विचार्या एकैकस्मिन्नकिरणे विचारविषयीभूता इत्यर्थः । कुत्र किमित्यत उक्तं ‘‘लिङ्गं साधारण’’मिति । ‘‘द्युभ्वाद्यायतनं स्वशब्दा’’दिति प्रथमाधिकरणे द्युभ्वाद्यायतनत्वलिङ्गं विचार्यम् । तस्य चोभयत्र प्रसिद्धत्वं ‘‘प्राणानां ग्रन्थिरसी’’ति ‘‘रुद्रो वै लोकायतन’’मिति न्यायविवरणोक्तवाक्यद्वयेन रुद्रे प्रसिद्धत्वात् । ‘‘वायुना वै गौतम सूत्रेणायं च लोकः परश्च लोकस्सर्वाणि भूतानि सन्दृब्धानि भवन्ती’ति वाक्ये वायौ प्रसिद्धत्वाच्च । हे गौतम सूत्रेण सर्वाधारेण वायुना सन्दृब्धानि सम्यक् धृतानीत्यर्थलाभाल्लिङ्गस्य विष्णोरन्यत्र रुद्रे वायौ च प्रसिद्धिरित्यर्थः । ‘‘सर्वे वा एते प्राणाश्च प्राणिनश्च देवाश्च दिव्यानि च लोकाश्च लोकिनश्च अलोकाश्चालोकिनश्च विष्णावेवोताश्च प्रोताश्च भवन्ती’’ति श्रुतौ विष्णौ प्रसिद्धिः । अत उभयत्र प्रसिद्धं द्युभ्वाद्यायतनत्वलिङ्गम् । एते परिदृश्यमानाः प्राणा इन्द्रियगणाः प्राणिनः मनुष्य-पशुपक्ष्यादयः देवा ब्रह्मादयः दिव्यानि तेषामिन्द्रियादीनि लोकाः पातालादिसत्यान्तलोका लोकिनस् तल्लोकस्था दैत्यसर्पादयः वसिष्ठनारदादयश्च अलोकाः प्राकृतलोकविलक्षणा विष्णुलोका अलोकिनः मुक्ताश्चेत्यर्थः । यद्यपीयं श्रुतिर् विष्णावेवेति सावधारणा सर्वसङ्ग्रहिणी च, तथापि मन्दमतीनामुभयत्र प्रसिद्धत्वम् । अत एवाज्ञानामित्युक्तम् । शब्दौ द्वितीयाधिकरणे भूमशब्दः, तृतीयाधिकरणे अक्षरशब्द इति अधिकरणद्वये साधारणौ द्वौ शब्दौ विचार्यौ । ‘‘लिङ्गं साधारण’’मित्यत्र विद्यमानं साधारणपदं शब्दौ साधारणौ स्थानं साधारणमित्यादिरूपेण सर्वत्र सम्बध्यते । तयोस्साधारण्यं च ‘‘प्राणो वा आशाया भूया’’निति प्राणे प्रसिद्धत्वा‘‘द्विष्णुर्वै देवेभ्यो भूया’’निति विष्णौ प्रसिद्धत्वाच्च । भूयान् भूमेति च पर्यायः । आशाया अपि नामादिदेवाधिकत्वेन श्रुतावेवोक्तत्वादाशाधिक्यमपि देवाधिक्यमेवेति भावः । अक्षरशब्दस्य क्षरणाभावस्य चेतनप्रकृतौ विष्णौ च साक्षादुभयत्र प्रसिद्धिः । स्थानं ‘सदेव सौम्ये’’त्यादौ प्रपञ्चितं सृष्टिस्थानं, अचेतनप्रकृतेर्विष्णोश्चोपादानत्वेन कर्तृत्वेन च कारणत्वसाम्यादुभयत्र प्रसिद्धम् । लिङ्गं हृत्पद्मस्थितत्वं तस्य च जीवे ब्रह्मणि हृदयाकाशे च प्रसिद्धेस्सार्वजनीनत्वान्न पृथगुपपादितं न्यायविवरणे । अनुग्रहः ‘‘कथं नु तद्विजानीया’’मिति श्रुत्युक्तं स्वानुकूलतया ग्रहणम् । तत् ‘कथं तु तद्विजानीया’मिति तज्ज्ञाने कातरत्वश्रवणादनुकूलतया ग्रहणरूपमेवेति भावः । तस्य च साधारण्यं निरुपाधिकप्रेमास्पदे सुखे स्वेष्टदातरि विष्णौ च प्रसिद्धमेवेति न पृथगुपक्रान्तं न्यायविवरणे । उत्तराधिकरणचतुष्टये विचार्यमाणा ईशान-वज्र-ज्योतिराकाशाख्याश्चत्वार शब्दाः पुनश्शब्दाः । ईशानशब्दस्य रुद्रे विष्णौ च प्रसिद्धत्वात्, वज्रशब्दस्य च ‘‘वर्जनाद्वज्र उच्यते’’ ‘‘आयुधानामहं वज्र’’मित्यादौ विष्णौ च प्रसिद्धेरभिधानादौ इन्द्रायुधे प्रसिद्धत्वाच्चोभयत्र प्रसिद्धता ज्योतिराकाशशब्दयोः प्रथमपादे विष्णौ समन्वयप्रतिपादना-ल्लोकतोऽन्यत्र प्रसिद्धेश्चोभयत्र प्रसिद्धता । लिङ्गं स्वप्नादिदर्शनं तस्य च सर्वज्ञत्वेन विष्णौ प्रसिद्धत्वाल्लोकतो जीवेषु च प्रसिद्धेरुभयत्र प्रसिद्धता । तदनन्तराधिकरणे शब्दः ब्राह्मण शब्दः । तस्य च ब्रह्म अणतीति व्युत्पत्त्या वेदपाठके चतुर्मुखे ब्रह्मणा अण्यत इति व्युत्पत्त्या वेदज्ञेये विष्णौ च प्रसिद्धत्वादुभयत्र प्रसिद्धता । बाहुल्यं लिङ्गशब्दानाम् । लिङ्गानि ‘‘यस्मिन् द्यौ’’रिति विषयवाक्ये प्रतिपादितानि द्य्वाधारत्वपृथिव्याधारत्वादीनि यानि लिङ्गानि तेषां रुद्रगतत्वे शब्दबाहुल्यम् । ‘‘रुद्रो माविशान्तक’’ इत्यत्रोक्तः रुद्रशब्दो ऽन्तकशब्दश्च ‘‘प्राणेश्वरः कृत्तिवासाः पिनाकी’’ इत्यत्रोक्तः कृत्तिवासश्शब्दः पिनाकिशब्दश्च ‘‘मनो वै रुद्रम् ओतं च प्रोतं चे’’त्यत्रोक्तो रुद्रशब्दः ‘‘रुद्रो वै लोकाधार’’ इत्यत्रोक्तो रुद्रशब्दश्चेति तत्रतत्रोक्तास्त्रयो रुद्रशब्दा अन्तकादिशब्दाश्च बहवस्सन्तीति बाहुल्यं लिङ्गशब्दाना-मित्युक्तम् । लिङ्गानामन्यप्रापकशब्दबाहुल्यमित्यर्थः । अनुक्तिः ‘‘प्राणो वा आशाया भूया’’नित्युक्तवा प्राणाद्भूयसोऽनुक्तिः प्राणस्यैव भूयस्त्वप्रापिकेत्यर्थः । विरुद्धता ‘सर्वं वा अत्ती’ति प्राक् विचारितश्रुतौ अत्तृत्वमुक्तवा अत्र तु ‘‘न तत्स्नाति किञ्चनेति’’ अक्षरस्य अननृत्वमुच्यते । अतो विरोधात्तत्रोक्तम् ब्रह्म नात्र प्रतिपाद्यमित्यर्थः । अदृष्टिर् उपादानं विना अन्यस्य कर्त्रादिकारणस्यान्यभावादृष्टिर् इह जडप्रकृतेरेव कारणत्वप्रापिका । अन्वयाभावः हृत्पद्मस्थितस्य विष्णुत्वे ‘‘यावान्वा अयमाकाशः’’ इत्यस्यान्वयाभावः पूर्वपक्षप्रापकः । विपरीतश्रुतिभ्रमः ‘‘तदेतदिति मन्यन्ते कथं नु तद्विजानीया’’मिति वाक्ये विचार्यमाणे वस्तुनि ‘‘तेषां सुखं शाश्वत’’मित्युत्तरवाक्योक्तज्ञानिसुखग्रहणमुचितमिति विपरीतस्य सुखशब्दस्य श्रुतिः श्रवणमस्तीति भ्रमः विपरीतश्रुतिभ्रमः । लिङ्गावकाशराहित्यभ्रमः ‘‘ऊर्ध्वं प्राणमुन्नयत्यपानं प्रत्यगस्यती’’ति श्रुत्युक्तप्राणोन्नयनावनयनाख्यलिङ्गद्वयस्य मुख्यप्राणादन्यत्रावकाशराहित्यस्य भ्रम एवमेव ‘‘एष प्राण इतरान् प्राणान् पृथक् पृथगेव सन्निधत्त’’ इति श्रुत्या मुख्यप्राणादन्यत्राछवकाश-राहित्यभ्रमः । तादृक् द्वयम् । तथेत्यत्र तादृक् निरवकाशं द्वयम् उद्यतत्वलिङ्गं वज्रशब्दश्चेति द्वयं तथा पूर्ववत् पूर्वपक्षप्रापकमित्यर्थः । बहुतादृक्तवमित्यस्य ‘‘किं ज्योतिरयं पुरुष’’ इति । ‘‘आदित्यज्योतिरिति सम्राडिति होवाच’’ इति ‘‘आदित्यो ज्योतिर्यः पुरुषस्ये’’ति पुरुषं प्रत्यग्निः ‘‘आदित्यो ज्योति’’रिति आदित्यज्योतिष्ट्वं प्रथममुपदिश्यते । अस्तमित आदित्ये याज्ञवल्क्य ‘‘किं ज्योतिरेवायं पुरुष इति चन्द्रमा एवास्य ज्योतिर्भवती’’ति निशि यच्चन्द्रज्योतिष्ट्वं, चन्द्रमस्यस्तमिते ‘‘किं ज्योति’’रिति प्रश्ने ‘‘अग्नि-रेवास्य ज्योतिर्भवती’’ति यदग्निज्योतिष्ट्वमुच्यते तदिदमादिपदसङ्ग्राह्यम् । ‘‘स समानः सन्नुभौ लोकावनुसञ्चरती’’ति उभयलोकसञ्चरणमुच्यते । ‘‘आदित्येनैवायं ज्योतिषास्ते’’ इत्यवधारणम् इत्यादीनामित्यत्रादिपदेन ‘‘वाच्यस्तमितायामात्मैवास्य ज्योतिर्भवती’’ति विशिष्यात्मज्योतिष्टोक्तयानु-पपत्तिर्गृह्यते । बहुतादृक्तवं बहूनामादित्यज्योतिष्ट्वचन्द्रज्योतिष्ट्वाग्निज्योतिष्ट्वत्वाग्ज्योतिष्ट्वविशिष्यात्म-ज्योतिष्ट्वकथनानुपपत्त्यवधारणानुपत्त्यादीनां सप्तलिङ्गानां तादृक्तवं विष्णाववकाशराहित्यं विष्णोर् ज्योतिष्ट्वे सर्वदा तज्ज्योतिष्ट्वसम्भवादेकस्यास्तमय एकस्योक्तयसम्भवः । विष्णोरपि ज्योतिष्ट्वे एवकारानुपपत्तिरिति निरवकाशत्वम् । उक्तस्य विरोध इत्यस्य आकाशपदस्य आकाशे रूढिं परित्यज्य योगेनोक्तस्य सिद्धान्त्यभिमतार्थस्य ‘आकाशो वै नामे’ति प्रसिद्धिद्योतकवैनामेति निपातद्वयस्य विरोध उक्तस्य विरोधः । अर्थात्तथागतिरित्यस्य जीवेश्वरयोरभेदे ‘‘स यत्तत्र किञ्चित्पश्यति अनन्वागतस्तेन भवति असङ्गो ह्ययं पुरुष’’ इति स्वप्नद्रष्टरि कथ्यमानस्येश्वरलिङ्गस्याप्यसङ्गत्वस्यार्थात्तथा ईश्वर इव जीवेऽप्यागतिर् अर्थात्तथागतिः । ‘‘एष नित्यो महिमा ब्राह्मणस्य न कर्मणा वर्धते नो कनीयान्’’ इति पापालेपलिङ्गस्य च ब्राह्यणजात्याक्रान्तत्वाद्ब्राह्मणशब्दवाच्यस्य चतुर्मुखस्य विष्णोश्चाभेदं विनाऽनुपपत्ते-रर्थाद्यथानुपपत्तिपरिहारो भवति तथा आगतिरभेदस्येत्यावृत्त्या उत्तराधिकरणपूर्वपक्षयुक्तिरप्यनेनैव गृहीता । यद्यपि ब्राह्मणशब्दस्य अन्योऽपि ब्राह्मण अर्थो भवति तथापि नित्यो महिमेत्युक्तमहिमनित्यत्वस्य विरिञ्चे सम्भावितत्वात्तस्यैव ग्रहणम् । समस्तमनुव्याख्याने कारिकाद्वयेन सङ्गृह्य कथितमेतत्प्रमेयं पूर्वपक्षेषु साक्षात्पादसङ्गतसकलाधिकरणपूर्वपक्षेषु युक्तय इत्यर्थः । यद्यपि भाष्यकाराग्रेसरः श्रीमदाचार्यो ऽनुभाष्य-स्थस्वपदानि स्वयमेव सविस्तरं न्यायविवरणे वर्णितवान्, तथापि मन्दमतीनामपि बोधाय वाक्शुध्यै चास्माभिरपि किञ्चित्किञ्चिद् विवृतमिति ज्ञेयम् । ‘‘ता एव बलवत्यस्तु’’ इत्यत्र ता एव पूर्वपक्षिणोक्त युक्तय एव विष्णुं विना गत्यन्तरविवर्जिता अत एव बलवत्यः सिद्धान्तयुक्तयज्ञेयाः । पूर्वपक्षिणः न लिङ्गप्रापकमस्ति प्राणग्रन्थित्वलिङ्गस्य प्राणेश्वरत्वलिङ्गस्य लोकायतनत्वस्य च रुद्रेऽप्यप्रसिद्धत्वाच्छब्द-बलादेव तेषां लिङ्गानामपि रुद्रपरत्वं वाच्यम् । अतः लिङ्गप्रापकशब्दानामेव बाहुल्यम् । ‘‘बाहुल्यं लिङ्गशब्दाना’’मित्यनेन व्याकृतम् । सिद्धान्ते तु प्राणग्रन्थित्वं प्राणेश्वरत्वं लोकायतनत्वं चेत्यादिलिङ्गानां ‘‘सर्वे वा एते प्राणाश्चे’’ति श्रुतौ विष्णावेवोताश्च प्रोताश्चेत्यादिना सावधारणतयोक्तत्वाद्रुद्रादाववकाश-राहित्यम् । विषकालकण्ठतया रुग्द्रावणयोगरहिते वृकासुरान्तकरणासमर्थत्वेनान्तकत्वयोगरहिते रुद्रे रुद्रशब्दो ऽन्तकशब्दश्च तावन्निरवकाशः । तत्प्रायपठितौ च पिनाकिकृत्तिवासःशब्दौ न रुद्रपरौ वाक्यभेदप्रसङ्गात् । अतः ‘‘ब्रह्मचर्मशिरःपट्टी’’ति वासुदेवसहस्रनामपाठात्कृत्तिवसनत्वं विष्णोरेव युक्तम् । ‘‘पिनाकोऽजगवं धनु’’रित्यनुशासनादजगोृङ्गकृतचापवत्त्वं च शार्ङ्गिण्येव घटते । तथा च रुद्रादिशब्दानामपि सर्वदेवनामधारके विष्णावेव मुख्यवृत्तित्वम् । अतः निरवकाशलिङ्गानां निरवकाश-शब्दानां च विष्णावेव बाहुल्यमिति । लिङ्गशब्दानां बाहुल्यमेव प्रथमाकिरणे सिद्धान्तस्यापि प्रापकम् । तस्य तु शब्दमात्रबाहुल्यम् । अस्माकमुभयबाहुल्यमिति च बलवत्त्वम् । अनुक्तिः प्राणस्य नामाद्यारभ्य आशाख्यभारत्यन्तदेवताभ्यः भूयस्त्वकथनेऽपि विष्णोस्सकाशाद्भूयस्त्वानुक्तेर् न सर्वेभ्योऽपि प्राणो भूमेति अनुक्तिरेव द्वितीयाधिकरणे सिद्धान्तप्रापिका । ‘‘स वा एष एवं पश्यन् एवं मन्वान एवं विजानन् अतीवादी भवती’’ति प्राणातिवादिनि ‘‘एष तु वा अतिवदति यस्सत्येनातिवदती’’ति वद् अतिशयितार्थकतुवेतिनिपातद्वयपूर्वकमतिवादित्वानुक्तिरपि चशब्दसूचिता विष्णोर्भूयस्त्वप्रापिका । सत्य-नामकविष्णौ तदुक्तिश्चेत्यपि विष्णोः सर्वोत्तमत्वप्रापिका । पूर्वपक्षखण्डनावसरे पूर्वपक्षखण्डनयुक्ति-र्वक्तव्येत्यतः सिद्धान्तयुक्तेः स्वशब्देनानुक्तिश् चशब्देन सूचनं च । साऽपि परवाक्खण्डनरूपत्वा-त्तस्यानुक्तिरेव । विरुद्धता ‘‘एतस्मिन् खल्वक्षरे गार्गि आकाश ओतश्च प्रोतश्चे’’ति सर्वाधारप्रकृत्याधारत्वं विष्णोरन्यस्य विरुद्धमिति तृतीयाधिकरणसिद्धान्तयुक्तिरित्यर्थः । ‘‘न तदश्नाति किञ्चने’’ति तु अशनानुपजीवित्वपरा । अतः ‘‘सर्वं वा अत्तीति तददितेरदितित्व’’मिति सर्वात्तृत्वश्रुतिरेव तव विरुद्धेति प्रकारान्तरेण विरुद्धताऽपि सिद्धान्तज्ञापिकेत्यर्थः । अदृष्टिर् अचेतनस्येक्षणादृष्टिरेवास्माकमपि सिद्धान्त-प्रापिका । एकस्यैव तत्तन्नियामकतया बहुरूपत्वसम्भवाद्बहुभावादृष्टिश्च न दूषणम् । अन्वयाभावः व्याप्ताकाशस्य हृदयाकाशस्य च समानपरिमाणत्वायोगात्परस्यैवान्वयाभावः । अस्माकं तु हृत्पुण्डरीके स्थितस्य परमात्मनो हृदि ‘‘यावान्वा अयमाकाशस् तावानेषोऽन्तर्हृदय आकाश’’ इत्यन्वयस्याऽऽसम्यक् भावः सम्भव एतदधिकरणसिद्धान्तप्रापकः । विपरीतश्रुतिभ्रमः यज्ज्ञानात् शाश्वतं सुखं स भगवान् ब्रह्म अनिर्देश्यं परमं सुखमिति वदन्ति तदेतत्स्वरूपसुखमिति मन्यन्ते इत्यन्वयसम्भवात् परपरि-कल्पितदुर्योजनातो विपरीतैव श्रुतिस् तावानुकूलेति तु भ्रमः विपरीतश्रुतियुक्तो भ्रम इति विपरीतश्रुतिभ्रमो ऽस्माकं विपरीता श्रुतिरिति परस्यैव भ्रम इति वा अतो विपरीतश्रुतिभ्रम एतदधिकरणसिद्धान्त-युक्तिरित्यर्थः । लिङ्गावकाशराहित्यभ्रमः लिङ्गानां प्राणोन्नयनादीनां विष्णाववकाशराहित्यमिति तवैव भ्रमः सर्वप्रेरके हरौ लिङ्गं विद्यत एव लीनं विष्ण्वाख्यं ब्रह्म गमयतीति निर्णाययतीति लिङ्गं वामननाम, तस्यात्रावकाशराहित्यादर्शनात् तवैव भ्रम इति वार्थः । तादृग्द्वयं वर्जयति जडत्वादिदोषानिति वज्रशब्दयोगस्य, कर्तर्थे वासाधारणोद्यमित्वाख्योद्यतत्वस्य च हरावेव सावकाशतादृग्द्वयं शब्दो लिङ्गं चास्माकमेव प्रापकमित्यर्थः । बहुतादृक्तवम् ‘‘किं ज्योतिरयं पुरुष’’ इत्युक्त संसारी, ‘‘आत्मैवास्य ज्योतिर्भवती’’त्यत्रोक्तात्मज्योतिश्च विष्णुरेव । आत्मशब्दस्य गौणात्माविषयत्वादात्म शब्दश्च विष्णावेव, आदित्यमारभ्यात्मपर्यन्तं पञ्चविधज्योतिष्ट्वमपि संसारिण एव । जीवस्य तु सूर्यादिज्योतिरूपजीवकस्य नात्र ज्योतिष्ट्वम् । तर्ह्यात्माख्यज्योतिषः सदा सत्वा‘‘दादित्येनैव ज्योतिषे’’त्याद्यवधारणं कथमिति चेन् न बाह्यज्योतिष्षु तेषां प्रधानत्वात् । अन्यथा वाग्रूपज्योतिषोऽपि विद्यमानत्वात्तवैवावधारणानुपपत्तिः । ‘स समानः सन्नुभौ लोकावनुसञ्चरती’ति उभयलोकसञ्चरणं च विष्णावेव सावकाशम् । अन्यथा निर्विकारत्वापरपर्यायसमानत्वायोगात् । अत आत्मशब्दः समानत्वलिङ्गम् आदित्यज्योतिष्ट्वाद्यनुपपत्त्यभाव उक्तविधया अवधारणोपपत्तिः प्रसिद्धसूर्यादिज्योतिष्वस्तमितेष्वपि भगवतः सदा अनुपहतज्योतिष्ट्वेन परममुख्यत्वं चेति बहुतादृक्तवमत्र सिद्धान्तोपस्थापकमित्यर्थः । उक्तस्य विरोधः ‘‘आकाशो वै नाम नामरूपयोर्निर्वहिते’’ति आकाशस्य नामरूपनिर्वहितृत्वे वैनामेति निपातद्वयाभ्यामुक्तं यच्छत्यादि-प्रसिद्धिबाहल्यं तस्योक्तस्य विरोधस् त्वत्पक्षे विरोधः । ‘‘ते यदन्तरे’’ति श्रुतौ यद्ब्रह्म ते नामरूपे अन्तरा विना तिष्ठतीति उक्तस्यानामरूपत्वस्य च विरोधस् त्वत्पक्षे विरोधो ऽत्र सिद्धान्तज्ञापक इत्यर्थः । अर्थात्तथागतिः ‘‘प्राज्ञेनात्मना सम्परिष्वक्तः प्राज्ञेनात्मना अन्वारूढ’’ इति सुषुप्त्युत्क्रान्त्योर्भेदोक्तेः ‘‘असङ्गो ह्ययं पुरुष’’ इति श्रुत्युक्तासङ्गत्वस्य च भगवत्येव प्राप्तेस् तथा श्रुतियुक्तिबलाच्च अर्थाद्भेद-स्यैवागतिः प्राप्तिरित्यर्थः । ब्रह्मणा वेदेन गम्यत इति ब्राह्मणशब्दस्य विष्णावेवाकाशाद् अजशब्दस्यापि तथा आगतिर् विष्णावेवागतिः । चतुर्मुखस्य च कर्मफलाभावायुक्तेर् अर्थात्कर्मभोक्तृत्वेन तदभोक्तृत्वेन च विरुद्धधर्माक्रान्तत्वादर्थात्तयोस् तथा विरुद्धदहनतुहिनवदागतिर् भेदस्यैवागतिर् उक्तविरोधश्च तवैव त्वत्पक्ष एव, तथा तथापि ब्राह्मणशब्देन चतुर्मुखस्यैव ग्रहणे तथा भेदवद् भोक्तृत्वाभोक्तृत्वाख्यविरोधस्यागतिस्तत्र त्वत्पक्ष एव । तथा भेदश्रुतिबाहुल्यान्निर्लेपत्वलिङ्गस्य नित्यमहिमत्वाख्यनिरवकाशलिङ्गोपेतब्राह्मणशब्दस्य च परान्तायुषि चतुर्मुखे अगतिरप्राप्तिरिति यथासम्भवं सङ्ग्राहकशब्दानाम् आवृत्त्या सर्वेऽपि न्यायविवरणोक्तार्था योजयितव्याः । अतः परोदीरितयुक्तयैव परपक्षं प्रतिक्षिपन् भाष्यकारः गजदन्ताभ्यामेव गजकपोलं ताडयतः कृष्णस्य भटाग्रेसरः परदत्ताग्निनैव दग्धपरपुरस्य हनूमतस् तृतीया तनुरिति युक्तमुत्पश्यामः ॥ १.३.४-१४ ॥

**इति श्रीमद्वादिराजपूज्यचरणविरचितायां गुर्वर्थदीपिकायां प्रथमाध्यायस्य तृतीयः पादः ।**

