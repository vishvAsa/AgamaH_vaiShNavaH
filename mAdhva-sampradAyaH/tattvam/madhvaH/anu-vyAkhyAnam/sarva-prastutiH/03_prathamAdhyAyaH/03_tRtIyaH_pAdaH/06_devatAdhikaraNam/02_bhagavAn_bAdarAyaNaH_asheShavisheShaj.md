+++
title = "०२ भगवान् बादरायणः, अशेषविशेषज्ञः, जैमिनिस्तु सामान्यवेदी"

+++


## मोक्षे फलविशेषोऽस्ति न च सर्वं प्रकाशते

**भगवान् बादरायणः, अशेषविशेषज्ञः, जैमिनिस्तु सामान्यवेदी**

**मोक्षे फलविशेषोऽस्ति न च सर्वं प्रकाशते**

### **सुधा**

ननु किं तदन्यत्फलं कथं च सर्वज्ञानामसिद्धोऽर्थः । येन देवानामप्युपासना-विधानोपपत्तिरित्यत आह मोक्ष इति ।

## **अनुव्याख्यानम्**

***मोक्षे फलविशेषोऽस्ति न च सर्वं प्रकाशते ॥***

***सर्वदा तेन देवानामपि युक्ता ह्युपासना ॥***

यच्च प्रकाशते, न तत्सर्वदा । तेन तदुभयार्थम् । हिशब्दो यस्मादित्यर्थे । ननु सर्वज्ञानां सर्वं न प्रकाशत इति विप्रतिषिद्धम् । मैवम् । परमेश्वरव्यतिरिक्तानां सर्वज्ञत्वासिद्धेरित्याह नित्यमिति ।

**अनुव्याख्यानम्**

***नित्यं वृद्धिक्षयापेतं विष्णोः पूर्णं तु वेदनम् ।***

***स्पष्टातिस्पष्टविशदं ब्रह्मणोऽशेषवस्तुगम् ॥***

***अन्येषां क्रमशो ज्ञानं मितवस्तुगतं सदा ।***

पूर्णम् अशेषार्थविषयम् । तुशब्दोऽवधारणे, विष्णोरेवेति सम्बध्यते । स्पष्टातिस्पष्टविषयमिति । निरतिशयस्पष्टमित्यर्थः । ननु स्पष्टता नाम ज्ञानस्य विशेषविषयता । सा च पूर्णमित्यनेनैव गता । मैवम् । अपरोक्षत्वादिवत्स्पष्टताया विषयानपेक्षज्ञानधर्मत्वाङ्गीकारात् । तस्य चानुभवसिद्धत्वात् । ब्रह्मणो हिरण्यगर्भस्य । अशेषवस्तुगं परब्रह्मातिरिक्ताशेषवस्तुविषयम् । अत्राप्येवेति सम्बध्यते । न तु सर्वार्थविषयत्वाद्युक्तविशेषणोपेतमित्यर्थः । अत्र ब्रह्मसंवेदनस्य पृथगुक्तिः कैमुत्यार्थम् । विष्णुसंवेदनोक्तिस्तु सर्वविषयत्वस्य विष्णुज्ञानलक्षणत्वेनेतरेषां तदसम्भावितमिति सूचयितुम् । मितवस्तुगतं परमेश्वरातिरिक्तकतिपयार्थविषयम् । एतेन भावमिति सूत्रं व्याख्यातं भवति । अत्र च ‘यावत्सेवा’इत्यादिभाष्योदाहृतं वचनं प्रमाणमिति ।

ननु जैमिनिभगवन्मतयोरविरोध इति न युक्तम् । जौमिनिर्हि श्रुतफलाद्यतिरिक्तं फलादिकं विद्यानामस्तीति वा मन्यते नास्तीति वा । आद्ये कथमनधिकारं ब्रूयात् । द्वितीये तु कथं न विरोध इति चेन्न । भगवतः सूत्रकारस्याशेषविशेषज्ञत्वेन विशदं वचनम् । जैमिनिस्तु सामान्यवेदी फलान्तरादिकमजानन्न निराकुर्वन्यथाश्रुतमङ्गीकृत्यानधिकारमुक्तवानित्यविरोधोपपत्तेरित्याह इत्यादय इति ।

**इत्यादयो विशेषास्तु सदा विद्यापतेर्हृदि**

## **अनुव्याख्यानम्**

***इत्यादयो विशेषास्तु सदा विद्यापतेर्हृदि ॥***

***जैमिन्याद्यास्तु सामान्यवेत्तृत्वात्तत्तथा वदन् ॥***

***विद्येशमतमेतस्मान्नैव तद्भिर्विरुद्ध्यते ॥ ८ ॥***

इति श्रीमदानन्दतीर्थभगवत्पादाचार्यविरचिते श्रीमद्ब्रह्यसूत्रानुव्याख्याने

प्रथमाध्यायस्य तृतीयः पादः ॥ १-३ ॥

### **सुधा**

मोक्ष इत्युक्तपरामर्शार्थ इति शब्दः । तु शब्दो विद्यापतेस्तु इति योज्यः । हृदि वर्तन्ते । तस्मादसौ विशदमवादीदिति शेषः । तत देवतानधिकारादिकम् ॥ तथेति । सम्मुग्ध-मित्यर्थः । अस्याप्युपपादनाय नित्यमित्यादिपूर्ववाक्यमनुसन्धेयम् । विद्येशेत्युपसंहारः ।

अयं न्यायोऽन्यत्राप्यनुसन्धेय इति ज्ञापयितुमित्यादय इति जैमिन्याद्या इति सद्भिरिति

चोक्तमिति ॥ १-३-८ ॥

इति श्रीमत्पूर्णप्रमतिभगवत्पादसुकृतेरनुव्याख्यानस्य प्रगुणजयतीर्थाख्ययतिना ।

कृतायां टीकायां विषमपदवाक्यार्थविवृतौ तृतीयः पादोऽयं प्रथमविषये पर्यवसितः ॥

इति श्रीमन्न्याय**सुधा**यां प्रथमाध्यायस्य तृतीयः पादः ॥ १-३ ॥

### **शेषवाक्यार्थचन्द्रिका**

विषयभेदेनाविरोधस्य तत्फलायेत्यनेनैव सिद्धः किं मोक्ष इत्युत्तरेणेत्यतस्तत्रोक्तफलान्तराद्यर्थत्वोपपादनार्थं तदिति भावेन तथा योजयति नन्विति । ननु न च सर्वं प्रकाशत इत्येतावता असिद्धार्थत्वोपपादनेन विद्यासाध्यज्ञानेऽर्थित्वादुपासनाधि- कारसमर्थनात् सर्वदेति शब्दवैय्यर्थ्यमित्यतो, नात्र सर्वं सर्वदा न प्रकाशत इति सम्बन्धः येन सर्वदेत्यस्य वैय्यर्थ्यं, किन्तु सर्वं न प्रकाशते यच्च प्रकाशते न तत्सर्वदेति । ततश्च पदद्वयस्याप्यसिद्धार्थोपपादकत्वान्न वैय्यर्थ्यमित्याशयेनाह यच्च प्रकाशत इति । तेनेत्यादिफलवाक्येऽपेक्षितं पूरयति तदुभयार्थमिति । मोक्ष फलविशेषार्थमसिद्धार्थप्रकाशार्थं चेत्यर्थः । तेनेति तच्छब्दस्य यत एवं तेनेति यच्छब्दसापेक्षत्वात् हिशब्दं तदर्थतया व्याचष्टे हिशब्द इति । ईश्वरादिज्ञाने तारतम्यप्रतिपादनं भाष्यकारीयमनर्थकमित्यतो व्याघातपरिहारार्थं तदित्याशयेन व्याघातशङ्कामुत्थापयति नन्विति । ब्रह्मणोऽशेषवस्तुगमिति मितवस्तुगतमिति च विषयवैलक्षण्यप्रयुक्तज्ञानतारतम्यप्रतिपादकोत्तरवाक्यानुसारेण पूर्णमित्यस्यार्थमाह पूर्णमशेषार्थमिति । सुसूक्ष्मैरप्यशेषैश्चेत्यादिवक्ष्यमाणप्रकारेण स्ववरगताशेषविशेषविपयकमित्यर्थः । विष्णोरेव सर्वविषयकं ज्ञानमित्यर्थलाभाय तुशब्दमवधारणपरतया व्याचष्टे तुशब्द इति । तावताऽपि विष्णोर्वेदनं पूर्णमेवेत्येवोक्तं स्यान् न तु विष्णोरेव ज्ञानं पूर्णमित्यतो भिन्नक्रमतया तुशब्दसम्बन्धमाह विष्णोरेवेति । सम्बध्यत इति । ननु स्पष्टत्वस्य विशेषविषयत्वातिरिक्तस्य ज्ञाने दुर्निरूपतयास् तद्रूपत्वात् स्पष्टातिस्पष्टविशदत्वोक्त्या निरुपचरितसकलविशेषविषयकत्वमेवोक्तं भवति । तच्च पूर्णमित्यनेनैव सिद्धम् । तस्याशेषार्थविषयकतया व्याख्यातत्वात् । तथाच स्पष्टेत्यादि-विशेषणमनर्थकमिति शङ्कते नन्विति । सा च पूर्णमित्यनेनैव गतेत्युपलक्षणम् । लक्ष्मीमानादिगृहीते विषये ईश्वरज्ञानस्य साम्यापत्तिश्चेत्यपि द्रष्टव्यम् ॥ अपरोक्षत्वादिवदिति । अत्रादिपदेन परोक्षत्वादिसङ्ग्रहः । न चैतदप्यसिद्धम् । ‘परोक्षत्वापरोक्षत्वे विशेषौ ज्ञानगौ यथा’इत्यादिनोत्तत्र तस्योपपादयिष्यमाणत्वादिति भावः । विष्णोः पूर्णमित्युक्तस्यैवार्थस्य कथनाद्ब्रह्मणोऽशेषवस्तु-गमित्येतत्पुनरुक्तमित्यतो, नात्र ब्रह्मशब्दो विष्णुपरस्तस्य तत्र मुख्यत्वेऽपि विष्णोः पृथगभिधानात्, किन्तु चतुर्मुखपरः । तथाच चतुर्मुखज्ञानप्रकारप्रदर्शनार्थत्वान्न वैय्यर्थ्यमित्याह ब्रह्मण इति ।

अन्यत्रालोचने सर्वविषयं ‘ब्रह्मा तु सर्वगं पश्येदि’त्यादिनिरवकाशवाक्यानुसारेणाशेषवस्तुग-मित्येतद्य्वाख्याति परं ब्रह्मेति ॥ अत्रापीति । ब्रह्मणोऽशेषवस्तुगमेवेति सम्बध्यत इत्यर्थः । तद्य्ववच्छेदं दर्शयति न त्विति । आदिपदेन ‘नित्यं वृद्धिक्षयापेतमि’त्युक्तनित्याविकारित्वस्य स्पष्टेत्यादिनोक्त-निरतिशयस्पष्टत्वस्य च सङ्ग्रहः । कैमुत्यार्थमिति । यदा हिरण्यगर्भज्ञानमपि कतिपयार्थविषयं तदा रुद्रादिज्ञानमल्यार्थविषयमिति किम्, इति सूचयितुं, ब्रह्मणोऽशेषवस्तुगमिति ब्रह्मज्ञानं पृथगुक्त-मित्यर्थः । अन्यथाऽन्येषामित्यनेनैव रुद्रादिज्ञानस्येव हिरण्यगर्भज्ञानस्याप्युक्तिसम्भवात्, पृथक् तदभिदानानर्थक्यादिति भावः । ब्रह्मणोऽशेषवस्तुगमन्येषां क्रमशो ज्ञानं मितवस्तुगमित्येतावतैव देवतानामसर्वज्ञात्वप्रतिपादनेन न तु सर्वं प्रकाशते देवानामित्यत्र प्राप्तव्याघातशङ्कापरिहारात् ‘नित्यं वृद्धि’ इत्यादिना विष्णुसंवेदनकथनमनर्थकमित्यत आह विष्ण्विति । अनेन कुत एवं हिरण्यगर्भादि-ज्ञानानामसर्वविषयत्वमित्यतः सर्वविषयकत्वस्य विष्णुज्ञानमात्रनिष्ठत्वादिति हेतुहेतुमद्भावेन भाष्य-योजना सूचिता भवति । मितवस्तुगतत्वस्य हिरण्यगर्भज्ञानेऽपि सत्त्वात् कथमियं हिरण्यगर्भज्ञाना-दन्यज्ञानानां भेदोक्तिरित्यतस्तत्तथा व्याचष्टे मितेति ॥ एतेनेति । मोक्षे फलविशेषोऽस्तीत्यादिनेत्यर्थः । अन्यथा सूत्रार्थकथनरूपत्वाभावान् मोक्षे फलविशेषोऽस्तीत्यादेरभाष्यत्वं स्यादिति भावः । ननु स्यादेतदेवं यदि तत्तद्विद्योक्तानुष्ठानेन तत्रोक्तान्यदपि फलं प्रकाशविशेषश्च भवतीत्येतत्सिद्धं स्यात् । न चैतदस्ति । प्रमाणाभावात् । तस्मान्नैवं सूत्रव्याख्यानं युक्तमित्यत आह अत्र चेति ।

विरोधस्य तत्फलायेत्यादिना परिहृतत्वात्पुनस्तत्परिहारोऽनर्थक इत्यतः पूर्वोक्तपरिहारे प्राप्तानुप-पत्तिपरिहारार्थत्वात्तस्य नानर्थक्यमित्याशयेन पूर्वपरिहारेऽनुपपत्तिमुत्थापयति नन्विति । इत्यादय इत्यत्रेतिशब्दपराम्रष्टव्यं दर्शयति मोक्ष इत्युक्तेति । एतद्वाक्यार्थस्य सूत्रकारस्य विशदवचने हेतुसमर्पकत्वघटनाय तुशब्दस्यावधारणार्थत्वं मनसि निधाय भिन्नक्रमतया सम्बन्धमाह तुशब्द इति । अपेक्षिताध्याहारेण साकाङ्क्षतां परिहरति वर्तन्त इति । विशदवचनस्यात्राश्रुतत्वात्कथमेतद्वाक्यार्थं प्रति तस्य साध्यतया सम्बन्ध इत्यत आह तस्मादिति ॥ अस्याप्युपपादनायेति । न केवलं न तु सर्वं प्रकाशत इत्यत्र प्राप्तव्याहतिशङ्कापरिहाराय देवानामसर्वज्ञत्वप्रतिपादकत्वं,किं नाम सूत्रकारस्य सर्वज्ञत्वेन विशदवचनेऽप्यन्येषामसर्वज्ञत्वात् सम्मुग्धवचनमित्येतदुपपादकत्वमपीत्यपिशब्दार्थः । तथा कुतोऽन्येषामसर्वज्ञत्वं येन समुग्धवचनमित्यत आहेति नित्यमित्यादिवाक्ययोजना सूचिता भवति । विरोधपरिहारस्येत्यादय इत्यनेनैव कृतत्वाद्विद्येशेत्येतदनर्थकमित्यत उपसंहारत्वान्नानर्थक्यमित्याह विद्येशेति । मोक्षे फलविशेषोऽस्तीत्युक्तविशेषस्येतिशब्देन समर्पणादादिपदमनर्थकम्, मध्वादिष्व-सम्भवादनधिकारं जैमिनिरिति जैमिनिमतविरोधस्यैव प्रस्तुततया जैमिनिमात्रग्रहणे कर्तव्ये जैमिन्याद्या इत्यत्रादिपदमनर्थकम् , उपसंहारेऽपि जैमिनिना भगवन्मतं न विरुध्यत इत्येव वक्तव्यत्वात्सतेत्ये-कवचनेनैव पूर्तेर्बहुवचनमनर्थकमित्यतोऽत्रोक्तन्यायस्य ‘प्रतिज्ञासिद्धेर्लिङ्गमाश्मरथ्यः । उत्क्रमिष्यत एवं भावादित्यौडुलोमिः । अवस्थितेरिति काशकृत्स्नः । ब्राह्मेण जैमिनिरुपन्यासादिभ्यः । चितिमात्रेण तदात्मकत्वादित्यौडुलोमिः । एवमप्युपन्यासात्पूर्वभावादविरोधं बादरायणः’ इत्याद्यधिकरणेष्वनु-सन्धेयत्वसूचनार्थं तदिति भावेनाह अयमिति ॥ १-३-८ ॥

यद्विद्याधीशगुरोः शुश्रूषाऽन्या न रोचते तस्मात् ॥ अस्त्वेषा भक्तियुक्ता श्रीविद्याधीशपादयोः सेवा ॥

इति श्रीमत्पदवाक्यप्रमाणविदामग्रेसराणां श्रीमत्सकलविद्वच्चक्रचूडामणीनां

श्रीमद्विद्याधीशतीर्थपादानां निजशिष्यस्य केशवस्य कृतौ श्रीमद्गुरुराजोपदिष्टमार्गानुवर्तिन्यां श्रीमन्न्याय**सुधा**विषमपदवाक्यार्थविवृतौ **शेषवाक्यार्थचन्द्रिका**यां प्रथमाध्यायस्य तृतीयः पादः ॥१-३॥

### **परिमल**

सर्वदेत्येतद्वाक्यभेदेन योजयति यच्चेति । तेनेत्यनुवादः । तदुभयार्थमिति व्याख्या अप्रकाशितगुणविशेषप्रकाशार्थं कदाचित्प्रकाशितस्य तिरोहितस्य पुनःप्रकाशार्थमिति वा । मोक्षे सुखविशेषार्थमप्रकाशितप्रकाशार्थमिति वार्थः ॥ यस्मादित्यर्थ इति । तेन इत्यतः पूर्ववाक्येन तस्यान्वय इति भावः । परब्रह्मातिरिक्तशेषेति । आलोचने सतीति योज्यम् । सर्वविषयत्वयोग्यताभिप्रायं वा । न चेदं मुक्तब्रह्मपरम् । साधकप्रस्तावात् ॥ अत्राप्येवेतीति । अवधारणार्थस् तुशब्दो ब्रह्मान्याशेष-विषयमेवेति सम्बध्यत इत्यर्थः । तद्य्ववच्छेद्यमाह नन्वित्यादि । पूर्णपदोक्तासङ्कुचित-सर्वार्थविषयकत्वनिरतिशयस्पष्टत्ववृद्धिक्षयापेतत्वविशेषणयुक्तमित्यर्थः ॥ एतेनेति । मोक्ष इत्यादिना अन्यार्थमित्यादिग्रन्थेनेति वार्थः ॥ अत्र चेति । सुखविशेषादिसत्वे चेत्यर्थः ।

मोक्ष इत्युक्तेति । मोक्ष इत्याद्युक्तरित्यर्थः । हृदीत्यनुवादः । वर्तन्त इति शेषोक्तिः ॥ अस्यापीति । इत्यादयो विशेषा हृदि वर्तन्त इत्येतदुपपादनाय न केवलमितरेषां तादृशज्ञानम-सम्भवितमिति प्रदर्शनार्थमित्यपेरर्थः । न च विष्णुज्ञानस्य तादृशत्वे विद्यापतेः सूत्रकारस्य किमगतमिति शङ्क्यम् । अस्य विष्ण्वतारत्वस्य तमेव शास्त्रप्रभवमिति ग्रन्थादावेवोक्तत्वादिति भावः । ‘अविरोधस्तयोस्तत’ इत्युक्तत्वात्पुनरुक्तिरित्यत आह विद्येशेत्युपसंहार इति । अयं न्याय इति । अत्रेव तत्र तत्र प्रस्तुतभिन्नविषयत्वाद्यविरोधव्युत्पादनन्यायः ॥ अन्यत्र ‘चरणादितिचेन्न तदुपलक्षणार्थेति कार्ष्णाजनिः’, ‘सुकृतदुष्कृते एवेति तु बादरि’रित्यत्र । तथा ‘शेषत्वात्पुरुषार्थवादो यथान्येष्वि’ति जैमिनिः, ‘अधिकोपदेशात्तु बादरायणस्यैवं तद्ददर्शनादि’त्यत्र । तथा ‘परामर्शं जैमिनिरचोद-नाचापवदतिहि ‘अनुष्ठेयं बादरायणस्साम्यश्रुतेः’ इत्यत्र । तथा ‘स्वामिनः फलश्रुतेरित्यात्रेयः’ ‘आर्त्विज्यमित्यौडुलोमिः’, ‘पक्षेण तृतीयमि’त्यत्र तथा ‘कार्यं बादरिरस्य गत्युपपत्तेः’, ‘परं जैमिनि-र्मुख्यत्वात्’, ‘अप्रतीकालम्बनान्नयतीति बादरायण’इत्यापाततो विरोधस्थलेऽनुसन्धेय इति ज्ञापयितु-मित्यर्थः । तथा व्यक्तमेतद्भाष्य एव तत्र तत्रेति भावः ॥ इति चोक्तमिति । आदिपदयुक्ततया, बहुवच-नान्ततयोक्तम् । अन्यथा जैमिनेरेवात्र प्रस्तुतत्वादेकवचनान्ततया स एवोच्येतेति भावः॥१-३-८ ॥

॥ इति श्रीराघवेन्द्रयतिकृतश्रीमन्न्याय**सुधा**टिप्पण्यां प्रथमाध्यायस्य तृतीयः पादः ॥

### **श्रीनिवासतीर्थीया**

उभयार्थमिति । मोक्षे फलविशेषार्थं तस्य सर्वदा प्रकाशार्थं चेत्यर्थः ॥ सर्वार्थविषयत्वेति । पूर्णत्वेत्यर्थः । नन्वन्येषामित्युक्त्या ब्रह्मज्ञानस्यापि भगवद्विषयेऽसर्वविषयत्वस्य प्राप्तत्वात् पृथगुक्तिः किमर्थेत्यत आह अत्रेति । यदा ब्रह्मज्ञानं भगवद्विषयेऽसर्वविषयकं तदाऽन्यज्ञानमसर्वविषयकमिति किं वक्तव्यं, जगद्विषयेऽप्यसर्वविषयकत्वादिति कैमुत्यार्थमित्यर्थः ॥

श्रुतेति । ‘वसूनामेवैको भूत्वा’इत्यादावित्यर्थः । अस्यापीति । भगवतो विशदवादि-

त्वस्य जैमिन्यादेः सम्मुग्धवादित्वस्य चेत्यर्थः । सद्भिरित्यस्य जैमिनिबादरायणौडु-लोम्याश्मरथैरित्यर्थः ॥ १-३-८ ॥

इति श्रीमद्यदुपत्याचार्यपूज्यपादाराधकेन श्रीनिवासेन विरचिते टीकाऽगृहीत**सुधा**वाक्यार्थविवरणे प्रथमाध्यायस्य तृतीयः पादः ॥ १-३ ॥

### **वाक्यार्थरत्नमाला**

अधिकार समर्थनादिति । उपासनाधिकारः सम्भवतीति समर्थने सिद्धेरित्यर्थः । फलवाक्येऽपेक्षितमिति । यद्यपि तेनेत्यस्य तदुभयार्थमिति व्याख्यानमित्यपि वक्तुं शक्यम् । तथापि यस्मादित्यर्थकहिशब्दयोजनात्तस्मादिति पूरणीयमेवेति मत्वा तेनेत्येतद्यथाश्रुतार्थमेवा-श्रितमिति ज्ञेयम् । ब्रह्मणोऽशेषवस्तुगमिति मितवस्तुगतमिति च विषयवैलक्षण्येति पाठः । क्वचिन्मितवस्तुगतविषयेति पाठः । तत्र मितवस्तुगतं य ज्ञानं तस्य यो विषयो ऽल्पो भगवद्य्वतिरिक्तस्तद्वैलक्षण्यं भगवदितिरिक्तविषये सर्वत्वं तत्प्रयुक्तेति योजना । वक्ष्यमाणेति । ज्ञानपादे वक्ष्यमाणेत्यर्थः । न च सर्वैर्विशेषैस्तमित्येतदनुभाष्यमूलानुसारेणाह । गतेत्युपलक्षणमिति । उत्तरत्रेति । ज्ञानपादे ॥ पृथगभिधानादिति । तथा च मुख्यार्थे बाधके सत्यर्थान्तरग्रहणे मुख्यामुख्यन्यायविरोधोनेति भावः । तस्य चेतिमूलम् । विषयानपेक्षज्ञानधर्मस्येत्यर्थः । विषयानपेक्षज्ञानधर्मरूपस्पष्टत्वं हि सर्वानुभवसिद्धम् । मध्यमे प्रकाशे यावद्रेखोपरेखाविशिष्टस्यावभासेऽपि महाप्रकाशे तद्वस्तुन एव ज्ञानं स्पष्टमिति सिद्धेत्यर्थः । इयमिति । मितवस्तुगतमितीयमित्यर्थः । तत्तथेत्यत्र तदिति सामान्येन परामर्शोवा मितवस्तुगतत्वस्य वा परामर्शः । यथाभेदकं स्यात्तथेत्यर्थः । असर्वज्ञत्वेति । असर्वज्ञत्वमित्येतत्प्रतिपादकत्वमित्यर्थः । इत्येतदित्युत्तरानुसारात् । देवानां यदसर्वज्ञत्वमिति सापेक्षसमासश्च नित्यसापेक्षत्वात् । नित्यमिति वाक्यस्येति शेषः ॥

आनन्दाब्धिप्रजातत्रिदशशतगुरुश्रीनिवासानुजश्री । विद्याधीशाख्यरत्नाद्भुतविदमृतगोः केशवाचार्यवर्यात् ॥

श्रीरुग्मिण्याख्य वाय्यस्य विबुधनरसिंहस्य गुर्वीयसौध । व्याख्यापाठादि शोधात्मकविवृतिकृतावन्तगो

द्विष्टपादः ॥

इति श्रीमत्सकलविद्वद्वृन्दशिखामणि श्रीपाण्डुरङ्गकेशवाचार्यवर्यनामक श्रीगुरुराजवर्यविरचित श्रीमन्न्याय**सुधा**विषमपदवाक्य व्याख्यानरूप**शेषवाक्यार्थचन्द्रिका**या व्याख्यापाठादि शोधात्मकविवृत्तो गुरुराजपुत्रपाण्डरङ्गनरसिंहसूरिविरचितायां **वाक्यार्थरत्नमाला**भिधायां प्रथमाध्यायस्य तृतीयः पादः ॥

देवताधिकरणम्



