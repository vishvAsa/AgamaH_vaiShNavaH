+++
title = "०२ भगवतो ऽणुत्वमहत्वादिकं प्रत्यक्षानुमानागमैः प्रमितम्"

+++


## अविरोधेन गोविन्दे सन्त्यस्थूलादिकानि च

**भगवतो ऽणुत्वमहत्वादिकं प्रत्यक्षानुमानागमैः प्रमितम्**

***अविरोधेन गोविन्दे सन्त्यस्थूलादिकानि च***

### **सुधा**

विरुद्धैर्लक्षणैर्युतं ब्रह्मेत्युक्तम् । मे माता वन्ध्येतिवद्व्याहतत्वात् । यदि हि महत्त्वाणुत्वादीनि विरुद्धानि । कथं तर्हि तैर्युतमेकं स्यात् । विरोधस्य सहानवस्थानात्मकत्वात् । यदि चैकं तैर्युतं कथं तर्हि तानि विरुद्धानि स्युः । सहावस्थानस्याविरोधरूपत्वादित्याशङ्क्योक्तं विवृणोति तानीति ।

## **अनुव्याख्यानम्**

***...............तानि लिङ्गानि तदन्यत्र त्वसन्त्यपि ॥***

***अविरोधेन गोविन्दे सन्त्यस्थूलादिकानि च ॥ ***

विरुद्धैर्लक्षणैर्युक्तं ब्रह्मेत्यनेनैतदस्माभिरभिप्रेतम् । तान्यस्थूलादिकानि अणुत्वमहत्त्वादिकानि लिङ्गानि तस्माद्ब्रह्मणोऽन्यत्र सहासन्त्यपि गोविन्देऽविरोधेनैव सहैवेति यावत् सन्तीति । न पुनर्विरोधमभ्युपेत्यैकत्रावस्थानमुच्यते येन व्याघातः स्याद् इत्यवधारणार्थस्य चशब्दस्यार्थः । गोविन्द इत्यनेन यशोदादिप्रत्यक्षमप्यत्रार्थे प्रमाणमिति सूचयति । अयमभिसन्धिः । अणुत्वमहत्त्वादिकं ब्रह्मणि किं प्रमाणाभावान्नाभ्युपेयम् । किंवा विरुद्धत्वात् । नाद्यः । ‘अणोरणीयान्’ इत्याद्यागमस्योभयकार्यदर्शनानुमानस्योदाहृतप्रत्यक्षस्य च तत्र प्रमाणत्वात् । द्वितीयेऽपि किं विरोधः प्रमाणेनाथ परस्परम् । न प्रथमः । विपरीतप्रमाणादर्शनात् । द्रव्यत्वादेस्तूक्तप्रमाणविरुद्धत्वेन कालात्ययापदिष्टत्वात् ।

### **शेषवाक्यार्थचन्द्रिका**

विरुद्धैर्लक्षणैर्युतमित्येतद्विवरणरूपत्वान्नोत्तरवाक्यवैय्यर्थ्यमित्यभिप्रेत्य किं विवरणेनेत्यतो व्याघातशङ्कापरिहारस्तत्प्रयोजनमिति भावेन तच्छङ्कामुत्थापयति विरुद्धैरित्यादि । व्यवहितत्वात्सम्बन्धमाह तान्यस्थूलादिकानीति । प्रथमपक्षसमर्थनरूपत्वं मूलारूढं कर्तुं तत्परतयाऽस्थूलादिकानीत्यस्यार्थमाह अणुत्वेति । तत्रान्यत्रेति सामानाधिकरण्ये तदित्यस्य वैय्यर्थ्यं चशब्दाध्याहारेण तत्रान्यत्र च सहासन्त्यपीति वैयधिकरण्येन योजनायामविरोदेनेत्युत्तर-विरोधापत्तेस्तदविरोधेन योजयति तस्मादिति । चशब्दोऽवधारणेऽविरोधेनेत्यनेन च सम्बध्यत इत्याशयेनाह अविरोदेनैवेति । ब्रह्मैवेति पूर्ववाक्यानुसारेण ब्रह्मणीति वक्तव्ये गोविन्द इति विलक्षणशब्दप्रयोगोऽनर्थके इत्यतोऽभिमतार्थे प्रमाणान्तरसूचकत्वान्नानर्थकत्वमित्याशयेनाह गोविन्द इतीति । यशोदादीत्यादिशब्देनार्जुनादिसङ्ग्रहः ।

किं विवक्षितार्थे प्रत्यक्षप्रमाणसूचनेनापि प्रयोजनमविरोधेनेति सहावस्थानोक्त्यैव विरोधशङ्कापरि-हारसिद्धेरित्यतोऽभिप्रायमाह अयमिति । आद्येऽपि किमागमोऽपि नास्तीत्यभिप्रायः, किंवाऽनुमानं नास्तीति, अथवा प्रत्यक्षं नास्तीति, विकल्पान्मनसि निधाय क्रमेण दूषयति अणोरणीयानित्यादिना । आदिपदेन महतो महीयानित्यादेः सङ्ग्रहः ॥ उभयकार्यदर्शनेति । एकदामबद्धत्वरूपाणु-त्वकार्यस्यानेकदामाबद्धत्वरूपमहत्त्वकार्यस्य ब्रह्माणि सत्त्वात्कार्यस्य च स्वस्वकारणीभूतपरिमाणं विनाऽयोगादणुत्वमहत्त्वरूपपरिमाणद्वयवत्त्वे तत्कार्यमेव लिङ्गमिति भावः । यद्यप्यत्रोभयकार्यरूपानु-मानस्येत्येव वक्तव्यम् । तथाऽपि कार्यस्यासिद्धिशङ्कापरिहारार्थं दर्शनानुसरणं कृतमिति ध्येयम् ॥ उदाहृतप्रत्यक्षस्येति । अणुन्येव कृष्णस्य मुखे गर्भीकृतब्रह्माण्डे महत्त्वग्राहकस्य यशोदादिप्रत्य-क्षस्येत्यर्थः ॥ तत्रेति । ब्रह्मणोऽणुत्वमहत्त्वादिसद्भाव इत्यर्थः । ओऽपि किं विरोधिप्रमाणमनुमानाति-रिक्तं किं वाऽनुमानमिति विकल्पं मनसि निधायाद्यं दूषयति विपरीतेति । अस्तु तर्हि विमतं नाणुत्त्वमहत्त्वादिरूपपरिमाणवद्द्रव्यत्वात्पदार्थत्वाद्वा घटवदित्यनुमानं मानमित्यत आह द्रव्यत्वादेरिति । उक्तप्रमाणेति । यशोदादिप्रत्यक्षादिप्रमाणेत्यर्थः ।

### **परिमल**

एतदभिप्रेतमित्युक्तं व्यनक्ति तानीति । तान्यस्थूलादिकानीति मूलपदयोरन्वयेन अनुवादः । अणुत्वमहत्त्वादिकानीति व्याख्या । मूलस्थचशब्दार्थमाह न पुनरित्यादि ॥ यशोदाप्रत्यक्षमिति । तच्च,

‘पीतप्रायस्य जननी सुतस्य रुचिरं स्मितम् ।

मुखं लालयती राजन् जृम्भतो ददृशे इदम् ।

खं रोदसी’ इत्यादिना भागवते प्रसिद्धमिति भावः । आदिपदादर्जुनादेः, विश्वरूपादि-ग्राहकप्रत्यक्षग्रहः । उभयकार्येति । ‘गोपिकोलूखले दाम्ना बबन्ध प्राकृतं यथा । तद्दाम बध्यमानस्य स्वार्भकस्य कृतागसः । द्य्वङ्गुलोनमभूदि’त्यादिना सिद्धस्य यशोदयोलूखले बद्धुमनेकदामभिरुद्योगेऽपि तैर्दामभिरबद्धत्वरूपकार्यस्यान्ते अत्यल्पदाम्ना बद्धत्वरूपकार्यस्य च दर्शनेन विष्णुरणुर् अल्पदामबद्धत्वाद् वत्सादिवत्’ ‘विष्णुर् महान् अनेकदामभिरप्यबद्धत्वात्’ पर्वतादिवद् इत्यनुमान-स्येत्यर्थः ॥ तत्रेति । अणुत्वामहत्त्वादौ’ । ‘विष्णुर् न स्थौल्यादिपरिमाणद्वयवान् द्रव्यत्वात्’ इत्याद्यनुमानमेव विपरीतप्रमाणमित्यत आह द्रव्यत्वादेरिति ॥

### **यादुपत्यम्**

उभयकार्यदर्शनेति । यथैकस्मिन्नेव कृष्णेऽणुत्वकार्यं, वत्सपाशबद्धत्वं, महत्त्वकार्यं दामसञ्चयाबद्धत्वं, दृश्यते तदुभयं तत्र स्वकारणीभूतपरिमाणद्वयानुमापकमिति भावः ।

### **श्रीनिवासतीर्थीया **

व्याहतिमुपपादयति यदि हीत्यादिना । चशब्दर्थमाह न पुनरिति । नन्वीश्वरो न विरुद्धपरिमाणद्वयवान् द्रव्यत्वाद् घटादिवदित्यनुमानस्यैव विपरीतप्रमाणस्य दर्शनादित्यत आह द्रव्यत्वादेस्त्विति ।

### **वाक्यार्थरत्नमाला**

यत्तु टीकान्तरे अविरुद्धो विरुद्धः, यस्मिन् विरुद्धगतयोऽप्यनिशं पतंतीत्यादिसिद्धत्वादित्यर्थवर्णनम् । तत्तु विरुद्धैरित्येतद्विविवरणरूपतानि लिङ्गानीत्यनुव्याख्यान-परोत्तरमूले विरुद्धाणुत्वादिधर्मावस्थानावेदकतया अणोरित्यादेरुपन्यासात्तद्विरुद्धम् । नह्यत्र विरुद्धसमावेशोपपादनविचारः प्रकृतस् तस्योत्तरत्र प्रश्नमात्रमवशिष्यत इत्यादिना करिष्यमाणत्वात् । द्वितीयाध्यायगीताभाष्येतु प्रकारान्तरेण विरोधपरिहार इति तत्र भवदुक्तवाक्योपन्यासस्यार्थवत्वम् । अविरोधेनैवेति योजितस्यावधारणार्थ च शब्दस्यार्थमाह । मूले न पुनरिति । अर्जुनादीत्यादि-पदेनवसुदेवदेवक्यादिसङ्ग्रहः । आद्येऽपीति । प्रमाणाभावादित्याद्येपीत्यर्थः । महीयानित्यादेरिति । अत्र मूले मध्यमपरिमाणमप्युपलक्षणयाऽभिप्रेतमिति दर्शयितुं तत्साधकस्य भाष्योदाहृतस्य मध्यमोऽमध्यम इति प्रमाणस्य सङ्ग्रहायादिपदोपादानम् । एकदामबद्धत्वेत्यादि । उलूखल इति शेषः । गोपिकोलुखले दाम्ना बबन्ध प्राकृतं यथेत्यादिभागवते तथैवोक्तेः । अनेकदामेति । तत्रैव द्य्वंगुलोनमभूदित्युक्तेरनेकदामभिर्गोपिकया बन्धार्थं यत्नकरणेऽपि तदबद्धत्वमेवास्तीति ज्ञेयम् । यद्यपि प्रथमतोऽनेकदामाबद्धत्वदर्शनम् । पश्चादेकदामबद्धत्वदर्शनमिति क्रमानुसारेण तथैव निर्देष्टुमुचितम् । तथाप्यणुत्वमहत्वेति निर्देशक्रमस्य मूले सत्वात्तदनुसारेण विधिरूपत्वेन प्राधान्यं चाश्रित्यायं व्यत्यासेन निर्देश इति न दोषः । कार्यमेवेति । भगवानणुत्वपरिमाणवान् तत्कार्यैकदामबद्धत्वात्प्राकृत-कृतान्यान्यबालकवत् । तथामहत्वपरिमाणवान् तत्कार्यानेकदामाबद्धत्ववत्वान् मेर्वादिपर्वतादिवदि-त्यनुमानप्रकारो ज्ञेयः । तत्राप्रयोजकताशङ्कावारणायोक्तं कार्यस्य चेत्यादि । अणुन्येवेति । एतच्च पीतप्रायस्य जननी सुतस्य रुचितं मितम् । मुखं खं रोदसीत्यादि भागवते स्फुटम् । एवं गीतास्थविश्वरूपाध्यायोक्तप्रकारेणादिपदोक्तमर्जुनप्रत्यक्षमपि मध्यमपरिमाणे तथाविधं ज्ञेयम् । आद्येऽपीति । प्रमाणेनाविरोध इत्याद्येऽपीत्यर्थः । द्रव्यत्वादेरित्यादिपदार्थमाह । पदार्थत्वाद्वेति । प्रत्यक्षादीति । आदिपदेनाणोरणीयानित्यादिना प्रागुक्तागमानुमानपरिग्रहः ।

------------------------------------------------------------------------

अविरोधेन गोविन्दे सन्त्यस्थूलादिकानि च

***अविरोधेन गोविन्दे सन्त्यस्थूलादिकानि च***

### **सुधा**

किञ्चाकाशस्य परमाणुसंयोगः किमाकाशैकदेशे वर्तते, उताकाश एव । आद्ये किमेकदेशो नामावयवः, प्रदेशभेदो वा । नाद्यः । अनभ्युपगमात् । द्वितीये किमसावाकाशस्वरूप-मेवाथार्थान्तरम् । आद्योऽन्त्येऽन्तर्भवति । द्वितीयोऽप्यभ्युपगमविरुद्धः । औपाधिकाङ्गीकारे त्वात्माश्रयादिकम् । न द्वितीयः । भेरीसंयोगस्यापि तथात्वापत्तेः । तथा च सर्वत्र शब्दोपलब्धि-प्रसङ्गात् । अतः परमाणुसंयोगार्थमाकाशोऽणुरभ्युपगन्तव्य इति व्यभिचारश्च । न द्वितीयः । परस्परविरोधासिद्धेः । स हि सर्वत्र सहानवस्थानदर्शनाद्वा कल्पनीयः । उत क्वचित् । किंवा विमतिपदादन्यत्र सर्वत्र । नाद्यः । ब्रह्मणि श्रुत्यादिना सहावस्थानस्य दर्शनात् । न द्वितीयः । आकाशमनसोः परस्परपरिहारेण वर्तमानयोरपि भूतत्वमूर्तत्वयोर्विरोधाभावात् । अन्यथा पृथिव्यादौ तदुभयं न स्यात् । न तृतीयः । नित्यत्वज्ञानत्वयोरशरीरत्वकर्तृत्वयोश्चान्यत्र सर्वत्र सहानवस्थितयोरीश्वरबुद्धावीश्वरे च समावेशाभावप्रसङ्गात् ।

### **शेषवाक्यार्थचन्द्रिका**

आकाशे द्रवयत्वादेर्व्यभिचारश्चेत्याह किं चेति । अत्र किञ्चेत्ययं निपातोऽन्यार्थकः । व्यभिचारश्चेत्यत्रत्यचशब्दश्चात्र तथाच किञ्च चेत्यस्यान्यच्चेत्यर्थलाभान्न व्यभिचारश्चेत्युत्तरवाक्यस्थचशब्दवैय्यर्थ्यमिति ध्येयम् ॥ अवयव इति । तन्त्वादिवद्द्रव्य-समवायिकारणरूप इत्यर्थः । अनभ्युपगमादिति । आकाशसमवायिकारणीभूतद्रव्यानभ्युप-गमादित्यर्थः । आद्य इति । आकाशस्वरूपमेवेति, आद्य आकाशे वर्तत इति द्वितीयेऽन्तर्भवतीत्यर्थः । तथाच तत्पक्षोक्तदोषेणैवायमपि पक्षो दूषित इति भावः । अर्थान्तरप्रदेश इति द्वितीयेऽपि, स किं स्वाभाविकः किं वौपाधिक, इति विकल्पं मनसि निधायाद्यं दूषयति द्वितीयोऽभ्युपगमविरुद्ध इति । आकाशनिरंशतायास् त्वत्सिद्धान्तत्वेन स्वाभाविकप्रदेशाङ्गीकारेऽपसिद्धान्त इति भावः । प्रदेश औपाधिक इति द्वितीयेऽपि न तावदौपाधिकत्वमुपाधिगम्यत्वमिति शक्यते वक्तुम् । तथा सति प्रदेशानां स्वाभाविकत्वप्रसङ्गेनापसिद्धान्तापातात् । किन्तूपाधिजन्यत्वमेव । तत्र किं परमाणुरेवोपाधिस् तदतिरिक्तो वा । आद्येऽपि न तावदसम्बद्धस्य परमाणोर्जनकत्वं सम्भवति । तथा सति काश्मीरस्थमहारजनस्य केरलदेशवर्तिवाससोऽवच्छेदकत्वप्रसङ्गात् । अतः सम्बद्धस्यैव तस्य जनकत्वमभ्युपेयम् । तत्रापि न परमाणोः सर्वदेशसम्बद्धस्य भेदकत्वं सम्भवति । तथा सति कृत्स्नस्यैवोपाधिनैव ग्रस्तत्वेन उपाधेराकाशभेदकत्वाभावाप्रसङ्गात् । तस्मादेकदेशेन सम्बद्धस्यैव परमाणोराकाशभेदकत्वं वाच्यमित्याकाशैकदेशे परमाणुसंयोगोपपादकत्वेनाकाशैकदेशस्यैव परमाणु-संयोगापेक्षणादात्माश्रयत्वम् ।

न द्वितीयः । उपाध्यन्तरस्योक्तरीत्याऽसम्बद्धस्य भेदकत्वेऽतिप्रसङ्गात्सर्वदेशसम्बद्धत्वे च भेदकत्वायोगादेकदेशसम्बद्धत्वमेव वाच्यम् । तस्य चैकदेशस्य स्वाभाविकत्वेऽपसिद्धान्तात् । औपाधिकत्वेऽपि तद्गम्यत्वाभिप्राये उक्तदोषानतिवृत्तेस् तज्जन्यत्वेऽपि स्वजन्यत्वे उक्तरीत्याऽऽत्मा-श्रयप्रसङ्गात् । पूर्वोपाधिजन्यत्वे चान्योन्याश्रयप्रसङ्गात् । उपाध्यन्तरजन्यत्वे च तस्यापि पूर्वोपाधि-जन्यत्वे चक्रकप्रसङ्गाद् उपाध्यन्तरजन्यत्वे तस्याप्युपाध्यन्तरस्योपाध्यन्तरकृतैकदेशसम्बद्धस्यैव भेदकत्व-मित्यनवस्था स्यादित्याशयेनाह औपाधिकेति ॥ भेरीसंयोगस्येति । भेरीशब्दासम-वायिकारणस्य हन्यमानभेर्याकाशसंयोगस्येत्यर्थः ॥ तथत्वापत्तेरिति । कृत्स्नाकाशवृत्तित्वापत्तेरित्यर्थः । अस्तु भेर्याकाशसंयोगस्य कृत्स्नाकाशवृत्तित्वं किं तावतेत्यत आह तथा चेति । त्वन्मते जन्यविभुविशेषगुणानां देशनियमस्यासमवायिकारणकृतत्वाद् भेर्याकाशसंयोगस्य कृत्स्नाकाशवृत्तित्वे आद्य एव भेरीशब्दः कृत्स्नव्यापीति, तस्य सर्वत्रोपलब्धिप्रसङ्गादित्यर्थः । उपलक्षणं चैतत् । वीचीतरङ्गन्यायेन शब्दपरम्परोत्पत्तिप्रक्रियाभङ्गश्च स्यादित्यपि द्रष्टव्यम् । न च संयोगस्य स्वात्यन्ताभावासमानाधिकरण्यादयमदोष इति वाच्यम् । अणुत्वमहत्त्वयोरसामानाधिकरण्यनियमे भावाभावयोः सुतरां सामानाधिकरण्यायोगात् । किञ्च भेर्यवष्टब्धप्रदेशे संयोगवत् तदत्यन्ता-भावस्याप्यङ्गीकारेऽन्यत्र च तदत्यन्ताभाववत् संयोगस्यापि धीप्रसङ्गादित्यभिप्रायात् ॥ अत इति । सूच्यग्रादिना पर्वतादेः संयोगस्य सूच्यग्रसमपरिमाणपर्वतादिप्रदेशवृत्तित्वदर्शनेन संयोगस्य प्रतिसम्बन्धितुल्यपरिमाणतत्तत्प्रदेशवृत्तित्वसिद्ध्याऽऽकाशे परमाणुसंयोगस्य प्रतिसम्बन्धिभूतपर-माणुतुल्यपरिमाणाकाशादिप्रदेशवृत्तित्वस्यैव वाच्यतया परमाणुसंयोगार्थमाकाशेऽणुत्वं परिमाणमपि वाच्यमेवेति परमिणद्वयवत्याकाशे वर्तमानतया द्रव्यत्वादेर्व्यभिचार इत्याशयः ।

नन्वणुत्वमहत्त्वादीनां परस्परपरिहारेणैव वृत्तेः कथं न परस्परविरोध इत्यत आह स हीति ॥ श्रुत्यादिति । ‘अणोरणीयान्’ इत्यादिश्रुत्या उभयकार्यरूपानुमानेन यशोदादिप्रत्यक्षेण चेत्यर्थः ॥ आकाशमनसोरिति । मूर्तत्वपरिहारेण भूतत्वस्य आकाशे भूतत्वपरिहारेण मूर्तत्वस्य मनसि वृत्त्या भूतत्वमूर्तत्वयोऽपि सहानवस्थानेन क्वचित्साहानवस्थानदर्शनस्य विरोधकल्पकत्वे, भूतत्वभूतत्वयोरपि स स्यादिति भावः । ननु च तयोरपि विरोधस्यैवाभ्युपगमादिष्टापादनमेतदित्यत आह अन्यथेति ॥ नित्यत्वज्ञानत्वयोरिति । यद्यपीश्वरज्ञानमनित्यमिति वैशेषिकाणां मतम् । अग्रे यद्वक्ष्यत्यात्रेयस्य ज्ञानानित्यत्वमपीति । तथाऽपि न तन्मुख्यमतमिति युक्तमीश्वरज्ञाने ज्ञान्वनित्यत्वयोः समावेशाभावा पादनमिति द्रष्टव्यम् । यद्वा । एतदस्वरसादेवाह अशरीरत्वकर्तृत्वयोरिति ॥ अन्यत्रेति । विमति पदादीश्वरज्ञानादीश्वराच्चान्यत्रेत्यर्थः ।

### **परिमल**

व्यभिचारं च द्रव्यत्वादेर् वक्तुमाकाशेप्यणुत्वमहत्त्वे ‘महतोल्पत्वम् अपि तु व्योमवत्प्राह वेदवित्’ इत्यादिवैशेषिकनयानुव्याख्यानं हृदि कृत्वा उपपादयति किञ्चेत्यादिना ॥ आद्योन्त्य इति । आकाश एवेति विकल्पदोषेण दुष्टो भविष्यतीति भावः ॥ अभ्युपगमविरुद्ध इति । अपसिद्धान्त इत्यर्थः ॥ आत्माश्रयादिकमिति । उपाधिखण्डनाद्युक्तदिशेति भावः ॥ आकाशोणु-रपीति । संयोगस्य स्वाभाविकप्रदेशवृत्तित्वात् प्रदेशस्याणुत्वात् प्रदेशप्रदेशिनोर्भेदाभावाद् आकाशे अणुरित्युक्तम् । अथ परस्परं विरोध इति कल्पं निराह न द्वितीय इति ॥

### **यादुपत्यम्**

ईश्वरो न परिमाणद्वयवान् द्रव्यत्वाद् इत्यनुमानस्याकाशे व्यभिचारमपि वक्तुमाह किञ्चाकाशस्येत्यादिना ॥ अवयव इति । तन्त्वादिवद्द्रव्यसमवायिकारणरूप इत्यर्थः ॥ प्रदेशभेद इति । पटे हस्तवितस्त्यादिपरिमितः प्रदेशो यादृशः पटैकदेशस् तादृशः प्रदेशविशेषो वेत्यर्थः ॥ अनभ्युपगमादिति । आकाशकारणीभूतद्रव्यानभ्युपगमादित्यर्थः ॥ अभ्युपगमविरुद्ध इति । त्वन्मते आकाशस्य निरंशत्वेन स्वाभाविकप्रदेशाङ्गीकारेऽप- सिदद्धान्त इत्यर्थः ॥ आत्माश्रयादिकमिति । उपाधिः किं स परमाणुरेव अन्यो वा । नाद्य आत्माश्रयात् । नान्त्यः, सोऽप्याकाशैकदेशसम्बन्ध्येव तमेकदेशं सम्पादयतीति वाच्यम् । अन्यथाऽतिप्रसङ्गात् । तस्य चैकदेशस्य स्वाभाविकत्वेऽप-सिद्धान्तप्रसङ्गेन औपाधिकत्वे तत्राप्युक्तविकल्पप्रसरेणानवस्थाप्रसङ्ग इत्यर्थः ॥ आकाशोऽणुरिति । तथा चैकस्मिन्नेवाकाशे परिमाणद्वयप्राप्त्या व्यभिचार इति भावः ।

### **श्रीनिवासतीर्थीया **

व्यभिचारं च वक्तुमाह किञ्चेति ॥ आकाश एवेति । सर्वस्मिन्नप्याकाश एवेत्यर्थः । अन्त्ये=आकाश एवेति पक्षे । स्वाभविकप्रदेशानभ्युपगमान्नाकाशैक्यहानिर् औपाधिकत-दभ्युपगमाच्च संयोगस्य प्रदेशवृत्तित्वं सम्भवति इति चेत्तत्राह औपाधिकेति । किं घटाद्युपाधिरसम्बद्ध आकाशभेदक उत सम्बद्धः । आद्येऽतिप्रसङ्गः । द्वितये स उपाधिसम्बन्धः सर्वाकाशवर्ती, आकाशैकदेशवर्ती वा । नाद्यः, अभेदकत्वप्रसङ्गात् सर्वस्यैवोपाधिना ग्रस्तत्वात् । द्वितीये एकदेशस्यौपाधिकत्वात्सोऽप्यौपाधिकेनैव प्रदेशेन सम्बध्यत इति वाच्यम् । तत्रापि स एवोपाधिरन्यो वेत्यादिविकल्पापत्त्याऽऽत्माश्रयानवस्थादिकं स्यादिति भावः ॥ न द्वितीय इति । उताकाश एवेति द्वितीयः पक्षो नेत्यर्थः ॥ भेरीति । यथा परमाणुसंयोग आकाश एव वर्तते । सर्वत्राकाशे तिष्ठतीति यावत् । तथा भेरीसंयोगोऽपि सर्वत्राकाशे स्यादित्यर्थः । इष्टापत्तिरिति चेत्तत्राह तथा चेति ॥ शब्देति । भेरीसंयोगकार्यभूतशब्देत्यर्थः । असमवायिकारणस्य सर्वत्र सत्वादिति भावः । सः विरोधः । सर्वत्र ईश्वरेऽन्यत्र चेत्यर्थः ॥ अणुरपीति । स्वाभाविकाणुप्रदेशवानित्यर्थः । क्वचित् सहानवस्थानदर्शनाद्वा कल्पनीय इत्यर्थः ॥ विमतीति । विप्रतिपत्तिविषयीभूतेश्वरादन्यत्र सहानवस्थानदर्शनाद्वा कल्पनीय इत्यर्थः । अन्यथा विरोधाङ्गीकारे । तदुभयम् । भूतत्वमूर्तत्वोभयसमावेश इत्यर्थः ।

### **वाक्यार्थरत्नमाला**

किं चाकाशस्येत्यारभ्याभ्युपगन्तव्य इति व्यभिचारश्चेत्यन्तग्रन्थप्रतिपाद्यं दूषणमेकमेवेति तद्दूषणस्य पूर्वोक्तदूषणेन समुच्चयस्य प्रथमचशब्देनैव सिद्धेरित्यस्य तस्य वैय्यर्थ्य-मित्यतो योजयति । अत्र किञ्चेत्ययमिति । तंत्वादिवदितीति । द्रव्यसमवायिकारणमवयव इति परैरवयवलक्षणाभिधानादिति भावः । तत्पक्षोक्तेति । भेरीसंयोगस्याथेत्यादिना वक्ष्यमाणेत्यर्थः । प्रदेश इति द्वितीयेऽपीत्यादौ तत्र तत्राकाशपदं संयोज्यमिति ज्ञेयम् । स्वाभाविकत्वेति । सिद्धस्यैव पटे हस्तवितस्त्यादिप्रदेशस्य महारजनाद्युपाधिनाऽवगमादिति भावः । केरलदेशवर्त्तिवासस इति । कर्मणिचेयं षष्टी । वाससो यदवच्छेदकं तस्य भावस्तत्वम् । वासोनिरूपितमवच्छेदकत्वमिति यावदित्यर्थो ज्ञेयम् । कृस्नस्यैवोपाधिनैवेति पाठः । मूले एकदेशपदोपयोगाच्च । कृत्स्नस्यैवेति तु लेखकागतः । आकाशैकदेशस्य यः परमाणु संयोगस्तस्यैवेत्येवकारयोजना । स्वजन्यत्व इति वक्ष्यति च । परमाणुव्यतिरिक्तोपाध्यभावादिति भावः । चन्द्रिकानुसारेण व्याचष्टे । भेरीशब्देति । एवं चन्द्रिकानुसारो ज्ञेय उत्तरत्रापि तत्र तत्र । जन्यविभुविशेषेति । एतच्च उपपादयिष्यते । किञ्च भेरीति । किञ्चेत्यनन्तरं संयोगस्य स्वात्यन्ताभावसमानाधिकरण्यं चेदङ्गीक्रियत इति शेषः । केचित्तु प्रसङ्गादित्यत्र किञ्चेत्यस्य योजनया प्रसङ्गाच्चेति हेतोर्नच वाच्यमिति पूर्वेणान्वयमाहुः ।

कथं न परस्परविरोधेत्यतःपरं सिद्धिरिति पूरणीयम् । यद्वक्ष्यतीति । आत्रेयस्य नित्यज्ञानप्रयत्ने-च्छमित्येतदनुभाष्यकारीय वैशेषिकमतोपन्यासनिरूपणावसरेऽस्य मुख्यमतत्वाभावान्नोपन्यस्तमिदं मतमित्यस्यापिपदेन प्रागुक्तार्थसमुच्चायकेनाभिधानादिति भावः । यद्वैतदस्वरसादेवेति । मयोद्भावितास्वरसस्य न केवलं मदुक्तरीत्या परिहारः किं तु तदस्वरसं मनसि निधायोदाहरणान्तरं मूले उक्तमित्यपि परिहार इति समुच्चयाशयेन यद्वेत्युक्तम् । एतेन स्वयं प्रकारान्तराकथनाद्यद्वेत्युक्त-मयुक्तमिति परास्तम् । एवमेवं जातीयके सर्वत्र ।





