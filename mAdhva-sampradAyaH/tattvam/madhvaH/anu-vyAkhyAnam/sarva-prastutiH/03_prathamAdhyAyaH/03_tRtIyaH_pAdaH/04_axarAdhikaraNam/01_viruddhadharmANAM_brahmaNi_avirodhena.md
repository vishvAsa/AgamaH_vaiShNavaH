+++
title = "०१ विरुद्धधर्माणां ब्रह्मणि अविरोधेनैव सहावस्थानम्"

+++


## ॐ अक्षरमम्बरान्तधृतेः ॐ

**विरुद्धधर्माणां ब्रह्मणि अविरोधेनैव सहावस्थानम्**

**अक्षराधिकरणम्**

**ॐ अक्षरमम्बरान्तधृतेः ॐ**

### **सुधा**

॥ ॐ अक्षरमम्बरान्तधृतेः ॐ ॥ ‘एतद्वै तदक्षरं गार्गी’त्यत्रोक्तमक्षरं ब्रह्मैवेत्युक्तम् । अत्र सूत्रम् ॥ ॐ अन्यभावव्यावृत्तेश्चेति । तदिदमक्षरस्य ब्रह्मत्वोपपादनाय हेत्वन्तराभिधायकतया व्याख्यातं भाष्ये । आक्षेपनिवर्तकतयाऽप्यतो विरुद्धवदित्यादिना व्याख्यायते । तथाहि नेदमक्षरं ब्रह्म । ‘अस्थूलमनण्वह्रस्वमदीर्घमलोहितमच्छायमतमोऽवाय्वनाकाशमसङ्गमरसमवागमनोऽचक्षु- ष्कमप्राणमसुखम(गोत्र)मात्रमनन्तरमबाह्यं न तदश्नाति किञ्च ने’त्यक्षरस्यास्थूलत्वादिश्रवणात् । न चैतद्ब्रह्मणः सम्भवति । अस्थूलत्वादिपदैर्हि स्थूलत्वादिविपरीतम् । अणुत्वाद्यभिधानं वा स्यात् । स्थूलत्वादिनिवृत्तिमात्रपर्यवसानं वा । आद्ये परस्परविरोधः । अस्थूलमित्यनेन ह्यणुपरिमाणं वक्तव्यम् । अनण्वित्यनेन च महत्त्वम् । न चोभयमेकत्र युज्यते । परस्परपरिहारेणैव वृत्तिदर्शनात् । एवमह्रस्वमदीर्घमित्यत्रापि विरोधो द्रष्टव्यः । न चैकपरिमाणोपेतमेवोत्कृष्टापेक्षयाऽणु महद्दीर्घं ह्रस्वं चेत्युच्यत इत्याश्रयणेन विरोधपरिहारः । घटादितुल्यत्वेनावक्तव्यत्वात् । उत्कृष्टापकृष्टपरिमाणद्रव्यान्तराभावाच्च । द्वितीये तु निःस्वभावं ब्रह्मेत्यापन्नम् । तथा च ‘सर्वत्र प्रसिद्धोपदेशात् । अत्ता चरराचरग्रहणात् । रूपोपन्यासाच्चे’त्युक्तविरोधः स्यादिति ।

तत्र तावत्प्रथमपक्षमभ्युपेत्य चशब्दसूचितं परिहारमाह । अत इति ।

## **अनुव्याख्यानम्**

***ॐ अन्यभावव्यावृत्तेश्च ॐ ॥***

***अतो विरुद्धवद्भातमपि व्याख्याय तत्त्वतः ।***

***योजनीयं हरौ वाक्यं विरुद्धैर्लक्षणैर्युतम् ॥***

***ब्रह्मैव***

यतो ब्रह्म विरुद्धैर्लक्षणैर्युतमेव अतो, विरुद्धवत् = उक्तोभयविधविरुद्धार्थप्रतिपादकमिव, भातं=प्रतीतमपि वाक्यं तत्त्वतो व्याख्याय हरौ योजनीयं योजयितुं शक्यमिति योजना । यतोऽम्बरान्तधृत्यादिनाऽक्षरस्य विष्णुत्वं निश्चितमतो विरुद्धवद्भातमपि वाक्यं तत्त्वतो व्याख्याय हरौ योजयितव्यमिति वा । कथं तत्त्वतो व्याख्यानमित्यपेक्षायां विरुद्धैरिति सम्बध्यते । अथवा अत इत्यस्य पूर्वत्र सम्बन्धः । यतः सुखाधिकोऽतो भूमा विष्णुरि(विष्णुरतो भूमे)ति विरुद्धवदिति प्रतिज्ञायां विरुद्धैरिति हेतुतया सम्बध्यते ।

एतदुक्तं भवति । नाक्षरस्य ब्रह्मत्वेऽस्थूलमित्यादिवाक्यस्यानवकाशः । अस्थूलादिपदैस्तद्वि-परीताणुत्वाद्यभिधानमिति व्याख्यानस्याङ्गीकारात् । न चैवं सति परस्परविरोध इति वाच्यम् । विरुद्धधर्माणां ब्रह्मण्यवस्थानस्य श्रुत्यादिसिद्धत्वादिति ।

### **शेषवाक्यार्थचन्द्रिका**

॥ ॐ अक्षरमम्बरान्तधृतेः ॐ ॥ ननु अतो विरुद्धवद्भातमित्युत्तरानु-व्याख्यानमनर्थकम् । न चैतदक्षराधिकरणव्याख्यानमिति वाच्यम् । अक्षरमम्बरान्तधृतेरित्यर्थ-कथनरूपत्वाभावेन तदसम्भवात् । न चान्यभावव्यावृत्तेश्चेत्येतदधिकरणीयगुणसूत्रव्याख्यानमेतदिति वाच्यम् । तस्यापि भाष्योक्तरीत्याऽक्षरस्य ब्रह्मत्वे हेत्वन्तराभिधायकत्वस्थित्याऽस्य तद्य्वाख्यानत्वस्या-प्ययोगादित्यतोऽक्षरस्य ब्रह्मत्वरूपपूर्वसूत्रोक्तार्थे आद्याक्षेपनिवर्तकतयाऽस्योदाहृतगुणसूत्रव्या-ख्यानत्वात् । तस्य च भाष्यकारीयहेत्वन्तरपरत्वव्याख्यानापेक्षया वर्णकान्तरत्वान् नानुपपत्तिरिति भावेनोक्ताक्षेपप्रकारप्रदर्शनपूर्वकं तत्परिहारकतया सूत्रं योजयितुं पूर्वसूत्रोक्तार्थस्याबुध्द्यारूढत्वे तदाक्षेपस्यापि बुद्ध्यारोहासम्भवात् । आक्षेपस्य सुबोधतासिद्ध्यै पूर्वसूत्रमुपन्यस्य विषयवाक्योदा-हरणपूर्वकं तत्सिद्धमर्थं तावदाह अक्षरमभ्वरान्तधृतेरित्यादिना ॥ ॐ अन्यभावव्यावृत्तेश्च ॐ ॥ हेत्वन्तरेति । लौकिकस्थौल्यादिराहित्यरूपेत्यर्थः । इदं ‘एतद्वै तदक्षरं गार्गी’त्यत्रोक्तम् । एतद् अस्थूलत्वादीत्यर्थः । कुतोऽस्थूलत्वादिकं ब्रह्मणो न सम्भवतीत्यतोऽस्थूलादिपदेषु किं नञः पर्युदासोऽर्थतयाऽभिमतः, किंवा प्रसज्यप्रतिषेधः, इत्यभिप्रेत्य विकल्पयति अस्थूलादिपदैरिति ॥ परस्परविरोध इति । अस्थूलादिपदानामनण्वादिपदानां चेति शेषः ॥ अणुपरिमाणमिति । अणुत्वपरिमाणमित्यर्थः । कुत्रोऽणुत्वमहत्त्वयोरेकत्रायोग इत्यतो यत्र महत्त्वं त्र्यणुकादौ न तत्राणुत्वं, यत्र चाणुत्वं परमाणुव्द्यणुकयोर् न तत्र महत्त्वमित्यणुत्वमहत्त्वयोः परस्परात्यन्ताभाव-सामानाधिकरण्येनैव वृत्तिदर्शनान्न भगवति तयोः समावेश इत्याह परस्परेति । न च कालभेदेन विरोधपरिहारः । परिमाणस्य यावद्द्रव्यभावित्वेन तदसम्भवात् ॥ एवमिति । अह्रस्वत्वमित्यनेन दीर्घत्वपरिमाणं वक्तव्यम् । अदीर्घमित्यनेन ह्रस्वत्वं तदुभयं च नैकत्र युज्यते । अतो यत्र ह्रस्वत्वं द्य्वणुके न तत्र दीर्घत्वं यत्र च दीर्घत्वं त्र्यणुकादौ न तत्र ह्रस्वत्वमिति ह्रस्वत्वदीर्घत्वयोः परस्परात्यन्ताभावसमानाधिकरणतयैव वृत्तेर्द्दष्टत्वान्नैकत्र तत्समावेश इति भावः । स्यादयं महत्त्वाणुत्वदीर्घत्वह्रस्वत्वानां विरोधो यदि रूपे नीलत्वपीतत्वादिवत्परिमाणेऽणुत्वादिजातियोगः स्यान्न चासाविहास्ति । कल्पनैव किलैषा वैशेषिकाणां न तु परिमाणावान्तरभेदे प्रमाणमस्ति । अतः परिमाणमेकजातीयमेवोत्कर्षापकर्षवत् । यथा हि त्र्यणुकादिषु महत्वमेकजातीयमेव परेणोत्कर्षापकर्ष-वदङ्गीकृतम् । यथा वाऽणुत्वं परमाणुद्य्वणुकयोरेवं परिमाणमवान्तरजातिरहितमेव सर्वद्रव्येषूत्कर्षा-पकर्षवद्वर्तते । यथा चैकद्रव्ये वर्तमानं परिमाणं द्रव्यान्तरवर्त्युत्कृष्टपमिणापेक्षयाऽणुत्वमित्युच्यते । तदेव द्रव्यान्तरवर्तिनोऽपकृष्टपरिमाणस्यापेक्षया महत्त्वमित्युच्यते । एवं ह्रस्वत्वदीर्घत्वयोरविरोधो द्रष्टव्यः । तत्कथं भगवति तदसम्भव इत्याशयेन शङ्कते न चैकपरिमाणोपेतमेवेति । अस्त्वेवं मध्यवर्तिद्रव्यपरिमाणस्य खापेक्षयोत्कृष्टापकृष्टद्रव्यवर्तिपरिमाणद्वयापेक्षयापेक्षयोत्कर्षापकर्षमात्रेणाणु- त्वमहत्त्वव्यवहाराभाजनतयैकत्र महत्त्वाणुत्वसमावेशसम्भवस्तथाऽपि नासाविहाश्रयितुं शक्यः । तस्य ब्रह्मणीव घटादावपि सत्त्वेनातिप्रसक्ततया ब्रह्मण्यवक्तव्यत्वादित्यत आह घटादीति । अङ्गीकृत्य चैतदुक्तम् । वस्तुतस्तु न ब्रह्मण्यनेन प्रकारेण तत्समावेशो युज्यते । अन्यत्र स्वापेक्षयोत्कृष्टाप-कृष्टपरिमाणद्रव्यान्तरसद्भावेन तदपेक्षयोत्कर्षापकर्षसम्भवेऽपि ब्रह्मापेक्षयोत्कृष्टापरिमाणद्रव्या- न्तराभावेन न तदुत्कर्षापकर्षमात्रेणाप्यणुत्वमहत्त्वसमावेश इत्याह उत्कृष्टापकृष्टेति । अस्तु तर्ह्यस्थूलादिपदानां स्थूलत्वादिनिवृत्तिमात्रमर्थ इति द्वितीय इत्यत आह द्वितीये त्विति । परिमाणशून्यस्य निःस्वभावत्वनियमादिति भावः । अस्तु निःस्वभावत्वं ब्रह्मण इतीष्टापत्तिं परिहरति तथा चेति । निःस्वभावत्वे चेत्यर्थः ।

अन्यवस्तुस्वभावानामित्यादिना द्वितीयस्याप्यभ्युपगमात्तावदित्युक्तम् । अतो विरुद्धवद्भात-मित्याद्युक्तप्रतिज्ञायां हेत्वनुक्तेर्न्यूनतामाशङ्क्य विरुद्धैर्लक्षणैर्युतमित्येतदेव तत्र हेतुतया सम्बध्यत इति भावेनात इत्येतद्बललब्धयत इति हेतुत्वसमर्पकपदाध्याहारेण वाक्यं योजयति यत इत्यादिना । तत्र तस्येवेति सूत्रस्य प्रायिकत्वेनाभियुक्तैर्व्याख्यानत्वाद्विरुद्धवदिति द्वितीयान्ताद्वतिरिति भावेन तदनुवादेन तथा विग्रहमाह विरुद्धवदिति । अस्मिन्पक्षे विरुद्धैर्लक्षणैर्युतत्वस्य साध्यवत्सन्दिग्धस्यैव साधनतयाऽऽश्रयणीयत्वादेतत्परित्यागेनापेक्षितयोग्यहेतुपूरणेनोक्तप्रतिज्ञामुपपादयति यत इत्यादि । तर्ह्यध्याहृतहेतुबलेनैवोक्तप्रतिज्ञानिर्वाहाद् विरुद्धैरित्यादिभाष्यखण्डवैय्यर्थ्यमित्यतः प्रतिज्ञाततत्त्वतो व्याख्यानप्रकारोपदर्शकत्वान्न तदित्याशयेन तत्प्रकारोपदर्शकतया तद्योजयितुं तदाकाङ्क्षामुत्थापयति कथमिति । अत्र पक्षे (अश्रुतेत्यस्य हेतुत्वायोग्येत्यस्य च निश्चयस्येत्युत्तरेण सम्बन्धः । हेतुत्वायोग्यत्वे हेत्वभिधानं बाधकाभावेत्यादि । बाधकं विरोधरूपम् । साधकमम्बरान्तधृत्यादिकम् । साध्यमक्षरस्य विष्णुत्वम् ॥ ततः पूर्वमिति । बाधकाभावसिद्धेः पूर्वमित्यर्थः । बाधकाभावसिद्ध्यर्थतयेति यावत् । अन्योन्याश्रयेति । अम्बरान्तधृत्यादिनाऽक्षरस्य विष्णुत्वनिश्चये विरुद्धवत्प्रतीतस्यापि तत्त्वतो व्याख्याय हरौ योजनीयत्वसिद्धिः । तत्त्वतो व्याख्याने च विरोधाभावादम्बरान्तधृत्यादिनाऽक्षरस्य विष्णुत्वनिश्चय इत्यन्योन्याश्रयापत्त्येत्यर्थः ।) अश्रुतस्य, बाधकाभावसहकृतसाधकस्यैव साध्यनिश्चायकत्वात्ततः पूर्वं साधकतयोपन्यासे अन्योन्याश्रयापत्त्या, हेतुत्वायोग्यस्य बाधकाभावसहकृतसाधकस्येव साध्यनिश्चयस्य, अम्बरान्तधृत्यादिनाऽक्षरस्य विष्णुतानिश्चयस्य, हेतुत्वकल्पनं, प्रतिज्ञापूर्वकव्याख्यानप्रकारप्रदर्शनस्य प्रयोजनविशेषाभावश्चेति पूर्वपिरितोषात्पक्षान्तरमाह अथवेति । पूर्वत्रसम्बन्धप्रकारमेव दर्शयति यत इति । अस्मिंश्च पक्षे न पूर्ववाक्ये यतस्त इत्यनयोरध्याहारः किन्तु यत इत्यस्यैवेति द्रष्टव्यम् । कथं तर्हि प्रकृतवाक्ययोजनेत्यत आद्यव्याख्यानमाश्रित्य विरुद्धैर्लक्षणैर्युतमित्यस्य हेतुगर्भविशेषत्वं चाश्रित्य भाष्ययोजनामाह विरुद्धवादितीति । तत्त्वतो व्याख्यानस्य प्रयोजनप्रकारयोरनुक्तेः सन्दिग्धत्वेन हेतुत्वोपपदाकप्रकारानुपलम्भेन विरुद्धैर्लक्षणैर्युतत्वस्योक्तप्रतिज्ञायां हेतुत्वानुपपत्तेर्विरोधपरिहारप्रकारो- पायानुक्त्या प्रथमपक्षासमर्थनाच्चापर्याप्तमिदं भाष्यमित्यतो वाक्यतात्पर्यमाह एतदुक्तं भवतीति ।

### **परिमल**

॥ ॐ अक्षरमम्बरांतधृतेः ॐ ॥ अत्रेति । अक्षरं ब्रह्मैवेत्युक्तेर् अर्थ इत्यर्थः ॥ हेत्वन्तरेति । प्राकृतस्थौल्यादिराहित्यरूपहेत्वन्तरेत्यर्थः । वैशेषिकनये ‘अणुत्वं च महत्त्वं च यतो वस्तुव्यपेक्षये’त्यादिना वक्ष्यमाणेन गतार्थत्वामाशङ्क्य निराह न चैकपरिमाणेति ॥ उत्कृष्टापकृष्ट-परिमाणद्रव्यान्तराभावाच्चेति । ब्रह्मण इति योज्यम् । तथैव वैशेषिकनये वक्ष्यमाणत्वादिति भावः ॥ इत्युक्तविरोध इति । सर्वत्रेतिनये सर्वत्र सत्त्वस्य । अत्तेतिनये क्रियायाः । अदृश्यत्वनये रूपेतिगुणसूत्रे रुग्मवर्णमिति दिव्यविग्रहस्य गुणस्य चोक्तत्वात्तद्विरोध इत्यर्थः ॥ उक्तोभयविधेति । स्थूलत्वादि-विपरीतमणुत्वादीति स्थूलत्वादिनिवृत्तिमात्रे चोक्तोभयविधेत्यर्थः । विरुद्धैर्लक्षणैर्युतमित्येतत् पूर्वं हेतुतया योजितमिदानीं व्याख्यानप्रकारार्पकतया योजयति यतोम्बरान्तेत्यादिना ॥ विरुद्धवदितीति । विरुद्धवदित्यादित्रिपादीत्यर्थः ॥ विरुद्धैरितीति । ब्रह्मैवेत्यन्तमित्यर्थः । तावतोक्तशङ्कानिरासः कथमित्यत आह एतदुक्तमिति ॥ श्रुत्यादीति । ‘योऽसौ विरुद्धोऽविरुद्धः’ ‘यस्मिन्विरुद्ध-गतयोऽप्यनिशं पतन्ती’त्यादिसिद्धत्वादित्यर्थः ॥ सर्वधर्मेति वक्ष्यमाणश्रुत्यादिसिद्धत्वादित्यर्थः ।

### **यादुपत्यम्**

॥ ॐ अक्षरमम्बरान्तधृतेः ॐ ॥ ॐ अन्यभावव्यावृत्तेश्च ॐ ॥ उत्कृष्टापकृष्ट-परिमाणेति । ब्रह्मापेक्षयेति शेषः ॥ तथाच सर्वत्र प्रसिद्धेत्यादि । निःस्वभावत्वे, सर्वत्रेत्येनन सर्वत्र सत्त्वस्य । अतेति क्रियालिङ्गसमन्वयप्रतिपादकसूत्राणामुपलक्षणम् । तथा चात्तेत्यादिभिः क्रियायाः । रूपेत्यनेन गुणस्य च, स्वभावत्वसमर्थनेन तद्विरोधः स्यादित्यर्थः ।

### **श्रीनिवासतीर्थीया **

॥ ॐ अक्षमम्बरान्तधृतेः ॐ ॥ ॐ अन्यभावव्यावृत्तेश्च ॐ ॥ स्थूलत्वादिविपरीतेति । स्थूलपरिमाणभिन्नेत्यर्थः ॥ न चैकेत्यादि । एवमेव वस्तु स्वापकृष्टवस्त्वपेक्षयाऽपकृष्टं स्वोत्कृष्टवस्त्वपेक्षयाऽपकृष्टमित्यर्थः ॥ तुल्यत्वेनेति घटादावपि स्वोत्कृष्टापकृष्टवस्त्वपेक्षाऽणुमहात्त्वादेः सम्भवेन धिशेषाभावाद्भगवतीदं न वक्तव्यमित्यर्थः ॥ उत्कृष्टेत्यादि । भगवदपेक्षयेति शेषः ।

भातशब्दार्थकथनं प्रतीतमपीति । आद्ययोजनायामत इत्यस्य हेतुसापेक्षत्वाद्विरुद्धैर्लक्षणैर्युत-मित्येतद्धेतुत्वेन सम्बध्यत इत्यभिप्रेत्य यतो ब्रह्मेत्यादि व्याख्यातम् । द्वितीययोजनायां त्वतो विरुद्धत्वादित्यादिसाध्ये हेतुरध्याहार्य इत्यभिप्रेत्य यतोऽम्बरान्तेत्यादि व्याख्यातम् । ननु तर्हि द्वितीययोजनायां विरुद्धैर्लक्षणैर्युतं ब्रह्मेत्यनुव्याख्यानस्य कथं सम्बन्ध इत्यत आह कथं तत्त्वत इति । विरुद्धत्वादित्यर्थः ॥ विरुद्धवदितीति । इत्याप्रतिज्ञायामित्यर्थः । न त्वेतावन्मात्रमेव प्रतिज्ञायामित्यर्थः ॥ विरुद्धैरिति अनुव्याख्याने इत्यर्थः श्रुत्यादीति । ‘अस्थूलमनणु’ ‘अस्थूलोऽनणुरूपोऽसौ’ इति भाष्योदाहृतश्रुतिस्मृतीत्यर्थः ।

### **वाक्यार्थरत्नमाला**

धृतेरित्येतदर्थकथनेति पाठः । इत्येतत्सूत्रस्य योऽर्थस्तत्कथनेति योजना । इत्यर्थकथनेति पाठे इत्यस्य सूत्रस्य योऽर्थस्तत्कथनेति योज्यम् । एतदधिकरणीयेति । अन्यभाव-व्यावृत्तेश्चेति यदेतदधिकरणीयमक्षराधिकरणीयं गुणसूत्रमिति योजना । तस्यापीति । अन्यभावेति सूत्रस्यापीत्यर्थः । अयोगादिति । भाष्यविसंवादादिति भावः । पूर्वसूत्रमुपन्यस्येति । अनेनात्राधिकरणे अक्षरमिति प्रधानसूत्रोदाहरणमितराधिकरणेष्विवाधिकरणव्याख्यानाय तदारंभार्थं न । किन्तु प्रयोजनान्तरार्थमिति विशेषः सूचितः । अत एवात्र सूत्रमेव प्रतीकतयोपात्तम् । एवमेवंजातीयकेपि उत्तरत्र ज्ञेयम् । पर्युदासोऽर्थतयाऽभिमत इति । नन्वस्थूलपदे पर्युदासे कथमणुत्वाभिधानम् । स्थूलपदं हि स्थौल्यरूपपरिमाणवाचि वा अभिप्रेतम् । परिमाणवाच्य एवादिशब्द इव भावप्रत्यय-स्यावश्यकत्वात् । यद्वा तादृशपरिमाणोपेतधर्मिवाचि । नाद्यः । सभावप्रत्ययस्थूलपदेन स्थौल्यपरि-माणाभिधाने सति तत्संबद्धनञा स्थूलत्वाभिन्नाणुत्वरूपविशेषस्य लक्षणया प्राप्तिसम्भवेऽप्य-भिधायास्तदभावेनाणुत्वाद्यभिधानमित्यस्यायोगः । अन्विताभिधानवादे पदान्तरस्य विशेषोपस्थाप-कतया अघटः पट इत्यादावपि अघट इत्यनेनैव पटस्यापि सामान्यतोऽभिधानमित्याद्यङ्गीकारेऽपि तस्य स्वातन्त्र्येणाभिधानाप्राप्तावपि धर्मिविशेषसंसृष्टतया तत्प्रतिपादनलाभः । नह्यत्राक्षरमणुत्वमित्यणु-त्वाभेदोऽर्थतया प्रतिपादयितुमिष्टः । विरुद्धैर्लक्षणैर्युतमित्युत्तरसमाधानग्रन्थतद्य्वाख्यानानुरोधेन धर्मतयै-वाणुत्वप्रतिपादनस्येष्टत्वात् । नचोभयमेकत्र युज्यत इत्युत्तरोपपादनानुसारेण चाक्षरनिष्ठतयैव प्रतिपादनीयत्वाच्च । न द्वितीयः । स्थूलत्वपरिमाणविशिष्टवाचिस्थूलपदसमभिव्याहृतनञा स्थूलत्वपरि-माणवद्भिन्नमात्रप्रतिपादनेऽपि तस्याणुत्वपरिमाणविशिष्टत्वरूपविशेषप्रतिपादने सामर्थ्याभावात् । लक्षणाश्रयणे चाणुत्वाद्यभिधानमिति मूलस्यानुपपत्तिः । अन्विताभिधानवाद इत्युक्तरीत्या सामान्याभिधानेन लक्षणानाश्रयणेऽपि धर्मिप्रतिपादनानुसारेणाणुत्वादिविशिष्टाभिधानमित्येव वक्तव्य-त्वापत्याऽन्यथा वचनायोग एव अविरोधपदविचारपरयुक्तिपादीयटीकायामुत्तरपदार्थप्रधानतत्पुरुषेण नञ्विशिष्टोत्तरपदेनाणुत्वलक्षणाया एव प्राप्तेश्च एषैव दिगनण्वित्यादिपदेऽपीति चेन्न । अस्तु तावदाद्यः । न चाणुत्वपरिमाणमात्रप्रतिपादनापत्तिरित्युक्तमिति वाच्यम् । स्थूलपदसमभिव्याहृतनञा अणुत्वमात्रसमर्पणेऽपि तत्समर्थकास्थूलपदोत्तरं मत्वर्थीयात्त्प्रत्ययाङ्गीकारेण धर्मिसंसृष्टतया प्रतिपादनलाभात् । अत एवोभयमेकत्रेत्यादिग्रन्थोपपत्तिः । अणुत्वविशिष्टस्योक्तरीत्या मुख्ययैव वृत्या प्रतिपादनाभ्युपगमादेव नाभिधानपदविरोधोऽपि ।

अथ तर्हि तद्विशिष्टाभिधानमिति वक्तव्यतयाऽणुत्वाद्यभिधानमित्युक्तिः कथमिति चेन्न । घटाभाववद्भूतलमित्यादौ भूतलविशेष्यकतया व्याख्यानस्य सिद्धत्वेऽपि अत्र भूतले घटाभावोऽवभासत इत्यादिव्यवहाराणां प्रामाणिकप्रवर्त्त्यतया शक्यतावच्छेदकस्यापि शक्तिविषयत्वपक्षानुसारेण चाणुत्वाभिधानमिति वचनोपपत्तेः । न च दुःखादिशब्दो नियमेन दुःखादिसमवायस्य वाचक इत्याद्यानुमानिकाधिकरणीयमूले समवायसम्बन्धादेर् धर्मस्य पुरस्कारेणैव व्यवहाराश्च । भोग्यत्वमत्र चाद्यत्वमित्यानन्दमयाधिकरणानुभाष्यमूले तस्मादत्र शब्दोऽयं भावप्रधानो भूताद्यत्वं भूतातृत्वं च वक्तीति भावप्रधानतया भाववाचकत्वोक्तयेहाप्यणुत्वादिमद्धर्मभूताणुत्वादिकं स्थूलत्वादिविपरीताणु-त्वादिविशिष्टवाचिभिरस्थूलादिपदैर्भावप्रधानैरभिधीयत इत्यभिप्रायान् न कश्चिद्दोषः । भावप्रधानत्वं च भावे लक्षणया वृत्तिरिति प्रागेवोक्तम् । धर्मपुरस्कारेण प्रवर्त्तमानोत्तमत्ववाचीत्यादि ग्रन्थात्तदुक्ती-नामप्ययमेवाशयः । अतो यत्किञ्चिदेतत् । एवमेव द्वितीयोपि साधुः । उक्तरीत्येव नञ्समभिव्याहृतपदे गुणत्वस्य मुख्ययैव वृत्या प्रतिपादनात् ।

यद्वा स्थूलत्वाभावाणुत्वयोरविनाभावेनैकोक्तावार्थादपरप्राप्तिः । पुरुषपर इति पुरुषस्य परत्वोक्तावर्थादव्यक्तस्यावसरत्वलाभाभिप्रायेणानुमानिकाधिकरणे पुरुषावरत्वस्य प्राप्तिमालंब्य पूर्वपक्षप्रवृत्तेर् अवरशब्दस्य ब्रह्मणि सम्भवप्रतिपादनाच्च । तथाऽत्राप्युपपत्तिः । पर्युदासस्यार्था-भावेऽव्ययीभावेन कल्पार्थे भेदाभावान्मत्वर्थीयान्तत्वाश्रयणेन चाभिधानपदस्यापि नानुपपत्तिः । वस्तुतस्त्वभिधानपदस्य तत्र तत्र शक्यलक्ष्यार्थसाधारण्येनापि प्रयोगादत्र प्रतिपादनमात्रार्थकत्वमिति न दोषः । धर्मपुरस्कारेणोक्तिस्तु सर्वस्वतन्त्रानुमतानविरुद्धेत्युक्तम् । नञाऽणुरूपधर्मिप्रतिपादने सति तद्गतान्योन्याभावरूपधर्मविवक्षया भावप्रत्ययोपपत्तिरत एवास्य पर्युदासपक्षत्वमित्यप्याहुः । एवमनण्वादिपदेऽपीत्यलं प्रसज्यप्रतिषेध इति न स्थूलं स्थौल्यमत्रेत्यादिप्रसज्यप्रतिषेधे स्थौल्यादिरूपधर्मराहित्यमात्रप्राप्तेरिति भावः । यत्र धर्मतयाऽत्यन्ताभावप्रतीतिस्तत्र तद्वता धर्मतया विवक्षितेति मूले प्रागुक्तमेवेति ज्ञेयम् । क्रियायोगाभावेऽव्ययीभावापत्या तद्योगस्यावश्यकत्वादित्यादिकं त्वदृश्यत्वादिनये प्रागुक्तम् । अह्रस्वत्वमित्यनेनेति । अत्रापि ह्रस्वं नेति नञ्समभिव्याहृत-भावप्रधानह्रस्वशब्देन दीर्घत्वपरिमाणे अभिहिते मत्वर्थीयाच्प्रत्ययान्तेन ह्रस्वपदेन दीर्घत्वपरिमाण-विशिष्टमुच्यत इत्यादिकं पूर्ववज्ज्ञेयम् । अणुत्वं च महत्वं चेति वैशेषिकाधिकरणीयानुव्याख्यान-व्याख्यानरूपैतदुक्तं भवति । स्यादयमित्यादिमूलानुसारेण न चैकपरिमाणोपेतमित्येतदाशयकथनपूर्वकं तद्वाक्यमवतारयति । स्यादयं महत्वाणुत्वेत्यादिना । महत्वाणुत्वेति । महत्वाणुत्वयोर्दीर्घ-त्वह्रस्वत्वयोश्चेत्यर्थः । विरोधद्वयमेकीकृत्य बहुवचननिर्देशः ।

द्रव्यान्तराभावेनेति । अणोरणीयानिति श्रुत्या सर्वापेक्षयाऽपकृष्टत्वस्य तदपेक्षयैवोकृष्टत्वस्य च प्रतिपादनादिति भावः । परिमाणशून्यस्येति । परिमाणस्य द्रव्यसामान्यगुणतया तच्छून्यद्रव्यस्यै-वाभावादिति भावः । इतीष्टापत्तिम् । इति प्राप्ताम् । विरुद्धार्थप्रतिपादकमिव प्रतीतं वाक्यं व्याख्यायेति । द्वितीयात्वेन योजनाघटनायाह । तत्र तस्येवेतीति । सप्तमीसमर्थात् षष्टीसमर्थाद्वा इवार्थे वतिप्रत्ययविधायकस्येत्यर्थः । एतच्च सर्वथाऽपितु त एवोभयलिङ्गादित्यधिकरणीय तत्र तस्येति लक्षणस्येत्यादिमूलटीकायां पूर्ववत्सन इत्यादि सूत्रगतपूर्वस्मादिवेति पूर्ववदित्यादिव्याख्यानानु-सारिपञ्चम्यर्थ्ये वतिरित्याद्युपपादनात्तदनुसारेण ज्ञेयम् । जिज्ञासाधिकरणटीकायामनिर्वचनीयप-दान्मूलोक्तविकल्पलाभप्रतिपादनायानीयर् प्रत्ययस्यार्थकथनात्तदनुसारेण शक्यार्थेऽनीयरमभिप्रेत्य व्याचष्टे । योजयितव्यमिति । अर्हार्थेप्रत्यय इति भावः । विधार्थत्वाश्रयणेनापि योजितम् । योजयितव्यमितीति मूलयोजना । आश्रयणीयत्वादिति । तत्प्रसङ्गादित्यर्थः । अश्रुतस्येत्यस्य हेतुत्वायोग्यस्येत्यस्य च निश्चयस्येत्युत्तरेण सम्बन्धः । हेतुत्वायोग्यत्वे हेत्वभिधानं बाधकाभावेत्यादि । बाधकं विरोधरूपम् । साधकमंबरान्तधृत्यादिकम् । साध्यम् । अक्षरस्य विष्णुत्वम् । ततः पूर्वमिति । बाधकाभावसिद्धेः पूर्वमित्यर्थः । बाधकाभावसिध्यर्थतयेति यावत् । केवलसाधकेन साध्यनिश्चयस्य साधकतयोपन्यास इत्यर्थः । अन्योन्याश्रयेति । अम्बरान्तधृत्यादिना अक्षरस्य विष्णुत्वनिश्चये विरुद्धवत्प्रतीतस्यापि तत्वतो व्याख्याय हरौ योजनीयत्वसिद्धिः । तत्वतो व्याख्याने च विरोधाभावादम्बरान्तधृत्यादिनाऽक्षरस्य विष्णुत्वनिश्चय इत्यन्योन्याश्रयापत्येत्यर्थः । कल्पनमित्यस्येति पूर्वत्रापरितोषादित्युत्तरेणान्वयः । प्रतिज्ञेति । व्याख्याय योजनीयमिति प्रतिज्ञाय कथं व्याख्यानमित्याकाङ्क्षायां विरुद्धैरित्यनेन तत्प्रकारप्रदर्शनमिति हि प्रागुक्तम् । तत्कथम् । हेतोः प्रतिपूर्वकत्वनियमेऽपि व्याख्यानतत्पूर्वकत्वनियमाभावादिति भावः । इत्यस्यैवेति । इत्येकस्यैवेत्यर्थः । तेन पूर्ववाक्यविरोधो नेति भावः । आद्येति । यतो ब्रह्मेत्यादिव्याख्यानमित्यर्थः । हेतुगर्भेति । अत इत्यस्याभावेऽपीति पूरणीयम् । तत्वतोव्याख्यानस्येति । अस्थूलमित्यादिवाक्यानवकाशाभाव-रूपप्रयोजनस्य तद्विपरीताणुत्वेत्यादिना व्याख्यानप्रकारस्य चोक्तेस्तदुभयव्यावर्त्यं शङ्काद्वयमेतत् । अयमित्युत्तरेण सम्बन्धः । सन्दिग्धत्वेन साध्यवदिति शेषः । पूर्वं तथोक्तेः । हेतुत्वानुपपत्तेरित्युत्तरेण सम्बन्धः । हेतुत्वोपपादकप्रकारेति । उक्तप्रकारेण तत्वतो व्याख्येयत्वे विरुद्धलक्षणैर्युतत्वस्य साक्षाद्धेतुत्वायोगात्तदुपपादकप्रकारान्तरस्य चानुपलम्भेन तस्योक्तप्रतिज्ञायां हेतुत्वानुपपत्तेरित्यर्थः । लम्भेनचेति पाठः । पञ्चम्यतस्यापर्याप्तमित्यनेन सम्बन्धः । एतच्च न चैवं सति परस्परेति मध्ये विरोधमाशङ्क्य तत्परिहारकतया विरुद्धलक्षणायुतत्वकीर्त्तनव्यावर्त्यतयोक्तम् । तेन व्याख्याने प्राप्तविरोधपरिहारोपायतयोक्तहेतुकीर्त्तनाद्धेतुत्वोपपादकप्रकारप्रदर्शनसिद्धिरिति ज्ञेयम् । विरोध-परिहारेति । विरुद्धधर्माणां ब्रह्मण्यवस्थानादिति यः विरोधपरिहारप्रकारस्तदुपायस्य तत्साधकस्यानु-क्तयेत्यर्थः । अश्रुत्यादीत्येतत्साधकोपन्यासव्यावर्त्यकांशोऽयम् । श्रुत्यादिसिद्धत्वादिति मूलम् । वक्ष्यमाणाणोरणीयानित्यादिश्रुत्या यशोदादिप्रत्यक्षेण च सिद्धत्वादित्यर्थः ।

  

