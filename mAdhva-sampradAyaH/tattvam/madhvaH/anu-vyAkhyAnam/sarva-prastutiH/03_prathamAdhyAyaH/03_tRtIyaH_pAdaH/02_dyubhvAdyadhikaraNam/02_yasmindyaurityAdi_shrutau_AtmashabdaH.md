+++
title = "०२ यस्मिन्द्यौरित्यादि श्रुतौ आत्मशब्दः विष्णावेव प्रसिद्धः"

+++


## ॐ नानुमानमतच्छब्दात् ॐ

**यस्मिन्द्यौरित्यादि श्रुतौ आत्मशब्दः विष्णावेव प्रसिद्धः**

**ॐ नानुमानमतच्छब्दात् ॐ**

### **सुधा**

॥ ॐ द्युभ्वाद्यायतनं स्वशब्दात् ॐ ॥ अत्र ‘यस्मिन् द्यौः’ इत्यादिवाक्यप्रतिपाद्यं द्युभ्वाद्यायतनं विष्णुरेवेति प्रतिपाद्य, पूर्वपक्षिणा शङ्कितानां रुद्रादीनां निराकरणार्थं सूत्रितम् ॐ नानुमानमतच्छब्दात् ॐ, ॐ प्राणभृच्चेति । तत्रातच्छब्दादिति तच्छब्दाभावादिति व्याख्यातं भाष्ये । तदयुक्तमिवाभाति । असामर्थ्येन समासानुपपत्तेः । तत्र ‘छन्दोवत्सूत्राणि भवन्ति’ इति वा । ‘अकर्तरि च कारके’ इति ज्ञापकादसामर्थ्येऽपि क्वचित्समासो भवतीति वा’ ‘अर्थाभावे यदव्ययम्’ इत्यव्ययीभावो वेति समाधानमवधातव्यम् । अथवा तेभ्यः शिवादिभ्योऽन्यद् अतद्= ब्रह्म तस्य, शब्दोऽतच्छब्दस्तस्मादिति व्याख्यानमित्याशयवानाह विष्णावेवेति ।

## **अनुव्याख्यानम्**

***॥ ॐ नानुमानमतच्छब्दात् ॐ ॥***

***विष्णावेवात्मशब्दस्य रूढत्वान्न शिवादिकान् ॥***

***श्रुतिर्वक्ति ॥ १ ॥***

**सुधा**

रूढत्वात्प्रसिद्धत्वादित्यर्थः । न तु रूढिवृत्त्योपेतत्वादिति । महारूढियोगाभ्यां तस्य तत्र प्रवृत्तेः । तस्य चात्र श्रवणादिति शेषः । श्रुतिः ‘यस्मिन्द्यौः’ इत्यादिका । अथवा अन्यत्रापि सिद्धान्तसाधकस्यैव पूर्वपक्षनिरासेऽपि हेतुत्वं द्रष्टव्यम् । तेन न न्यूनतादोष इत्येतत्प्रदर्शयितुं सिद्धान्तसाधकस्यैव पूर्वपक्षनिरासेऽपि व्यापारं दर्शयितुमिदं सूत्रद्वयमित्यनेनोच्यते । ननु तर्हि तच्छब्दादित्येवास्तु । तदिति च ब्रह्मपरामर्शो व्याख्यास्यते । मैवम् । अनेकार्थत्वे तच्छब्दोऽन्या-र्थोऽपि सम्भवति । अतस्तस्यैव शब्दादिति वक्तव्यम् । तदर्थमतच्छब्दादिति प्रयुक्तम् (दित्युक्तम् । परिम) अत एवाह विष्णावेवेति ॥ १-३-१ ॥

### **शेषवाक्यार्थचन्द्रिका**

ॐ द्युभ्वाद्यायतनं स्वशब्दात् ॐ ॥ रीत्यन्तेरणातच्छब्दादित्य- स्यानुभाष्यकारीयमर्थवर्णनं सूत्रखण्डस्य वर्णकान्तरमेव, न तु तच्छब्दाभावादिति भाष्यकारीय-व्याख्यानासम्भवनिबन्धनम् इत्यभिप्रायेणेति भावेन भाष्यकारीयं व्याख्यानमाक्षिप्य समाधातुं प्रयोजनकथनपूर्वकं तत्तत्सूत्राण्युपन्यस्य तद्य्वाख्यानतयाऽऽक्षेप्यं भाष्यं योजयितुमाह द्युभ्वेत्यादिना ॥ शङ्कितानामिति । द्युभ्वाद्यायतनत्वेन शङ्कितानामित्यर्थः । आदिपदेन जीवादिसङ्ग्रहः ॥ ॐ नानुमानमतच्छब्दात् ॐ ॥ ॐ प्राणभृच्च ॐ ॥ भाष्यमाक्षिपति तदिति ॥ असामर्थ्येनेति । नञः प्रसज्यप्रतिषेधरूपाभावार्थत्वे तस्य क्रियासापेक्षत्वेन तच्छब्दो नास्तीत्यादिवाक्यमेव स्यात् । न समासः । ‘समर्थः पदविधिरि’ति सामर्थ्ये सत्येव समासविधानात्, क्रियासापेक्षस्य च नञः प्रतियोगिसमर्पकतच्छब्देन न सामर्थ्यं सापेक्षमसमर्थमिति वचनादिति भावः ॥ तत्रेति । ततश्च ‘छन्दसि सर्वे विधयो विकल्प्यन्ते’ इति वैयाकरणोक्तेर् असमर्थस्यापि नञस्तच्छब्देन समासोपपत्तिरिति भावः । छान्दसत्वाश्रयणमगतिकागतिरित्यरुच्या पक्षान्तरमाह अकर्तरि च कारक इति । अत्र हि संज्ञायां विषये कारके धतोर्घञ् विहितः प्रास आहार इत्यादि सिध्यर्थम् । स च कर्तरि निषिध्यते अकर्तरीति । कर्तरि न भवतीत्यर्थः । किं कारणं मिषत्यसौ मेष इत्यादौ घञ् मा भूदित्येवमर्थम् । तथा सति हि मैष इति प्रसङ्गात् । न चाकर्तरीति प्रसज्यप्रतिषेधाश्रयणेनेति वाच्यम् । तथा सत्यब्राह्मणमानयेत्यादौ ब्राह्मणभिन्नस्य ब्राह्मणसदृशस्यैव प्राप्तिवत् (‘नञिव युक्तं तद्भिन्ने तत्सदृशे वर्तते तथा ह्यर्थगतिरि’ति ‘निपात एकाजनाङि’त्यादिसूत्रेषूक्तपरिभाषान्यायेनेत्यर्थः । अनाङित्यादि नञ्युक्तम् । ‘तत्र तस्येव’ इत्यादि इव युक्तम् । लोके त्वब्राह्मणमानयेत्यादिकं ब्राह्मणमिवेत्यादिकं च क्रमेणोदाहरणम् । तथा चोक्तोभययुक्तं शब्दस्वरूपं स्वस्मिन्सदृशाधिकरणे सदृशाभिधेये वाच्यतासम्बन्धेन वर्तते हि यस्माल्लोके तथा तादृशी अर्थप्रतीतिरस्तीति लोकन्यायसिद्धेयं परिभाषेति दर्शितं भवति) नञिव युक्तन्याये-नाकर्तरीति पर्युदासेनैव कर्तुरन्यस्मिन्कर्तृसदृशे कारक एव भवतीति प्राप्त्या कारकग्रहणानर्थक्यप्रसङ्गात् । प्रसज्यप्रतिषेधे तु वाक्यभेदेन संज्ञायां घञ् भवति कर्तरि न भवतीत्येषोऽर्थः संपद्यते । तत्र संज्ञायां घञ् भवतीति प्रथमवाक्येऽर्थनिर्देशाभावात् । ‘अनिर्दिष्टार्थाः प्रत्ययाः स्वार्थे भवन्ति’ इति स्वार्थ एव घञ् स्यात् । न च स्वार्थे पूर्वेणैव घञ्विधेर्नात्र तत्प्रसङ्गः । स्वार्थस्य सिद्धाख्ये धर्मे घञादयो भवन्तीति पूर्वत्रोक्तावपि साध्यरूपे शुद्धे प्रकृत्यर्थेऽत्र घञ्प्राप्तेरवर्जनीयत्वात् । अतः प्रसज्यप्रतिषेधे कर्तव्यमेव कारकग्रहणम् । पर्युदासे तूक्तरीत्या न कर्तव्यं प्रसज्यते । तच्च क्रियमाणं प्रसज्यप्रतिषेधेनासामर्थ्येऽपि समासो भवतीति ज्ञापयति तदनेन प्रकारेणासामर्थ्येऽपि समासस्य ‘अकर्तरि च कारके संज्ञायामि’त्यत्र कारकग्रहणेन ज्ञापितत्वात् । असूर्यं पश्या राजदाराः, अश्राद्धभोजी ब्राह्मणः, इत्यादौ प्रसज्यप्रतिषेधार्थस्यापि नञः समासवद् अतच्छब्दादित्यत्रापि तदर्थस्य नञः समासो युक्त इति भावः । अत्रापि प्रतिपत्तिगौरवं मनसि निधाय पक्षान्तरमाह अर्थाभाव इति ।

अत्र ‘चार्थाभावे यदव्ययमि’त्येकदेशोत्कीर्तनमुपयुक्तत्वात्कृतम् । ‘अव्ययं विभक्तिसमीप-समृद्धिवृध्यर्थाभावे’ति सूत्रेऽर्थाभावे यदव्ययं तस्य समर्थेन सुमन्तेन सहाव्ययसमासविधानात् । मक्षिकाणामभावो निर्मक्षिकमित्यादाविव तच्छब्दस्याभावोऽतच्छब्दमित्यर्थाभावे यदव्ययमित्य-व्ययीभावसमास एव वाऽस्त्वित्यर्थः । न चा‘व्ययादाप्सुव’ इति सुपो लोपं विधायादन्ताद-व्ययीभावात्परस्य सुपो ‘नाव्ययीभावादतों त्वपञ्चम्या’ इति अम्भावविधानात् । अतच्छब्दमित्येव स्यान्न त्वतच्छब्दादितीति । तत्कथमव्ययीभावाश्रयणमत्रेति वाच्यम् । तत्रैव सूत्रेऽपञ्चम्या इत्युक्त्या पञ्चमी विनैवामादेशविधानादन्यत्राम्भावप्राप्तावपि पञ्चम्यां तदप्राप्त्या अव्ययीभावत्वेऽप्य-तच्छब्दादीत्यस्योपपत्तेरिति भावः । एवं भाष्यकारीयव्याख्यानमुपपाद्योत्तरानुव्याख्यानं सूत्रखण्डस्य वर्णकान्तरमित्याह यद्वेति । अनुव्याख्याने स्पष्टमव्याख्यानादाह इत्याशयवानिति । रूढत्वादित्यस्य रूढिवृत्त्योपेतत्वार्थकत्वभ्रान्तिं निवारयति रूढत्वादिति । किमर्थान्तरकल्पनया, रूढिवृत्त्योपेतत्वमेवार्थः किं न स्याद् इत्यतस्तस्यात्र असम्भवादिति भावेन तदसम्भवं प्रतिजानीते न त्विति । तत्र हेतुमाह महायोगेति । यद्यप्यखण्डशक्त्या प्रतिपादकत्वरूपा रूढिरात्मशब्दस्य विष्णावस्ति । तथाऽपि यत्रार्थे यस्य शब्दस्य प्रयोगमात्रबाहुल्यं तत्र तस्य वृत्ती रूढिरिति अवयवार्थव्यावर्तकमात्रपद-घटितरूढ्यसम्भवाभिप्रायेणैवायं ग्रन्थः । अनवधिकात्मशब्दप्रवृत्तिनिमित्तवति विष्णावात्मशब्दस्य प्रयोगबाहुल्यात्तस्य तत्र महायोगरूढिलक्षणावृत्तिर् न तु रूढिरिति रूढिवृत्त्योपेतत्वस्य बाधितत्वाद्युक्तं रूढत्वादित्यस्यार्थान्तरकल्पनमिति भावः । साकाङ्क्षस्य वाक्याभासतयाऽप्रतिपादकत्वादपेक्षितशेषं पूरयति तस्य चेति । विष्णावेवेत्यादिभाष्यस्यातच्छब्दादिति सूत्रखण्डमात्रव्याख्यानपरत्वेन शिवादिकानीत्यादिभाष्यखण्डवैय्यर्थ्यं, व्याख्यानान्तरस्य प्रयोजनविशेषादर्शनाच्चेति, पूर्वत्रारुच्या भाष्यं प्रकारान्तरेण योजयति अथवेति । न सूत्रखण्डमात्रव्याख्यानार्थं भाष्यं, किन्तु सिद्धान्तसाधकस्य पूर्वपक्षनिरासहेतुत्वज्ञापनमेव तत्प्रयोजनमित्याशयेनाह अन्यत्रापीति । तत्तदधिकरणेष्वित्यर्थः ॥ सिद्धान्तसाधकस्यैवेति । तत्तदधिकरणसिद्धान्तसाधकसूत्रोपात्तहेतोरेवेत्यर्थः ॥ पूर्वपक्षनि-रासेऽपीति । तत्तदधिकरणपूर्वपक्षनिरासेऽपीत्यर्थः । अन्यत्र तज्ज्ञापनस्यापि किं प्रयोजनमित्यत उक्तं तेनेति । स्वपरपक्षसाधनदूषणयोरेव सिद्धान्तप्रतिष्ठाहेतुत्वेन तदर्थं तयोरुभयोरपि कर्तव्यन्वात् तत्तदधिकरणे स्वपक्षस्थापने कृतेऽपि परपक्षनिरासाननुष्ठानात्प्रसक्तन्यूनताशङ्कापरिहार एव तत्प्रयोजनमिति भावः ॥ तर्हीति । सिद्धान्तसाधकस्यैव पूर्वपक्षनिरासकस्य इत्यर्थः । तच्छब्दस्यैव सिद्धान्तसाधकत्वादिति भावः । किं तच्छब्दादित्यत्र तस्यापि शब्द इत्यभिमतं किंवा तस्यैवेति । आद्यं दूषयति अनेकेति । ततश्च कोटिद्वयसाधारणत्वेन सिद्धान्त्यभिप्रेतावधारणहेतुत्वं न स्यादिति भावः । द्वितीयमङ्गीकृत्य तर्हि तादृशार्थलाभार्थमेव अतच्छब्दादित्यपि वक्तव्यमेवेति न तद्वैय्यर्थशङ्काऽवकाश इति भावेनाह अत इति ॥ १-३-१ ॥

### **परिमल**

अत्र मूले अतच्छब्दादिति सूत्रांशस्य वृत्त्यन्तरोक्त्या भाष्योक्तवृत्तिर्दुष्टेति भ्रान्तिनिरासाय प्रस्तावपूर्वमनुपपत्त्युद्घाटनेन समाधिमाह । द्युभ्वाद्यायतनमित्यादिना । सूत्रमिति जात्येकवचनम् । तच्छब्देति । भस्मधरोग्रत्वसंसारित्वादिशब्दाभावादिति व्याख्यातमित्यर्थः ॥ असामर्थ्येनेति । अतच्छब्दादित्यत्र नञोऽर्थद्वयं सम्भवति । ‘श्राद्धं न भुङ्क्त’ इत्यश्राद्धभोजीत्यादाविव प्रसज्यप्रतिषेधार्थत्वम् । ‘घटादन्योऽघट’ इत्यादाविव पर्युदासार्थत्वमिति । तत्र ‘प्रसज्यप्रतिषेधोऽयं क्रियया सह यत्र नञ् । पर्युदासस्स विज्ञेयो यत्रोत्तरपदेन नञ्’ इत्युक्तत्वात् । आद्यार्थे ‘तच्छब्दो नास्ति इति अतच्छब्दस् तस्मात्’ इति वक्तव्यम् । तत्र क्रियाऽन्वितस्य नञ उत्तरपदेन तच्छब्देनाऽकाङ्क्षाविरहात् तेन सह साकाङ्क्षत्वरूपं सामर्थ्यं नास्ति । नञ् इति सूत्रेण च नञ्पदं समर्थं समर्थेनोत्तरपदेन समस्यत इति साकाङ्क्षत्वरूपसमर्थयोरेव पदयो समासो विहितः । ततश्चेहासामर्थ्येन समासानुपपत्तेरित्यर्थः ।

छन्दोवदिति । छन्दोविषये ‘दृष्टानुविधिश् छन्दसी’त्यसामर्थ्येऽपि समास इति भावः । यद्यपीदं न सूत्रं नापि वार्तिकं नापि न्यायस् तथापि ‘वृद्धिरादैजि’ति सूत्रे ऐजित्यत्र चोः कुरिति कुत्वमाशङ्क्य छन्दोवत्सूत्राणि भवन्तीति भाष्यकारेणोक्तत्वात् कैयटे च, इष्टिरेवेयमित्युक्तत्वाद्वार्तिककारे -ष्ट्युपसङ्ख्यानयोरिव भाष्यकारेष्टेरपि निर्णायकत्वात् तस्योपन्यासः ।

अकर्तरि चेति । तृतीयाध्यायस्य तृतीयपादे ‘प्रास्यन्ति तमि’ति ‘प्रास’ इत्यादिरूपसिध्द्यर्थम् अकर्तरि च कारके संज्ञायामिति सूत्रे कर्त्रन्यकारके संज्ञायां च विषये धातोर्घञिति घञ् प्रत्ययविधायके अकर्तरीति किंपर्युदासः प्रसज्यप्रतिषेधो वेति विचारे पर्युदासपक्षे, नञिव युक्तन्यायेन कर्तृभिन्नस्य कर्तृसदृशस्य कारकस्यैव ग्रहणसम्भवात् कारकपदं व्यर्थम् । क्रियते च तत् तेन ज्ञायते अकर्तरीति न पर्युदासः किन्तु प्रसज्यप्रतिषेध इति । तथा च प्रसज्यप्रतिषेधेऽपि समासोऽस्तीति ज्ञापनाय कारकपदमिति । यद्यपि भाष्ये अकर्तरीति पर्युदासमेवाश्रित्य कारकपदप्रत्याख्यातम् । तथापि वृत्तौ तथोक्तत्वादिति ज्ञापकादित्युक्तम् । भाष्यकारमते तु समर्थः पदविधिरिति सूत्रव्याख्याऽवसरे ‘सुडनपुंसकस्ये’ति नञःप्रसज्यप्रतिषेधार्थकत्वमुपेत्य ‘असूर्यं पश्यानि मुखानी’त्यादिनिर्वाहस्य दर्शितत्वात्तत्सूत्रमुदाहार्यम् ।

यद्वा भाष्यकारीयोक्तिरेव अयुक्ता । ‘अनपुंसकस्ये’त्यस्य पर्युदासत्वेऽपि दोषाभावेन कारकग्रहणज्ञापकेनैवासूर्यं पश्यानि मुखानीत्यादि निर्वाह्यमिति भावेनाकर्तरीत्युक्तम् ॥ अर्थाभाव इति । ‘अव्ययं विभक्तिसमीपसमृद्धिवृध्द्यर्थाभावे’त्यादि द्वितीयाध्यायाद्यपादीयसूत्रेणार्थाभावे वर्तमानं यदव्ययं तदुत्तरपदेन समस्यते । स समासो अव्ययीभाव इत्यव्ययीभावविधानात् । इह च तच्छब्दस्याभावो अतच्छब्दमिति अभावार्थकस्य नञ उत्तरपदेन सहाव्ययीभावसमासः । माक्षिकाणामभावो निर्मक्षिकम् । विवादस्याभावोऽविवादमित्यादिवदित्यर्थः । ननु ‘अव्ययीभावश्चेति’ सूत्रेण अव्ययत्वे सति अव्ययादाप्सुप इति समासादुत्पन्नसुपो लुकि प्राप्ते ‘नाव्ययीभावादतोन्त्व-पञ्चम्या’ इति सूत्रेणामादेशेऽविवादमित्यादाविव अम् प्राप्नोतीति चोद्यं तु अपञ्चम्या इत्युक्तत्वादं न भवतीति चन्द्रिकायां समाहितं ध्येयम् । एतेन ‘अतद्धर्माभिलापादि’त्येतदपि त्रेधा समाहितं ध्येयम् । अतदित्यनुवादो ब्रह्मेति व्याख्या ।

नन्वेवं व्याख्याने स्वशब्दादित्यनेन पौनरुक्त्यमित्यतः सत्यमेवं तथापि प्रयोजनवशात् पौनरुक्त्यं सह्यमिति भावेन प्रयोजनोक्तिपरतया मूलस्य तात्पर्यमाह अथवेति ॥ इत्येतत्प्रदर्शयितुमिति । यद्यपि अदृश्यत्वनये ‘विशेषणभेदव्यपदेशाभ्यां च नेतरा’विति चशब्दोक्त्यैव एतत्प्रदर्शितम् । अन्यथा तस्य वैय्यर्थ्यात् । अत एव तत्र टीकायामर्थान्निराकृतमपि विशेषयुक्त्या पराकुर्वत्सूत्रमित्यवतारितम् । तथापि साक्षात्प्रदर्शयितुं तदित्यर्थः ॥ ब्रह्मपरामर्श इति । पूर्वसूत्रे साध्यार्पकतया समन्वयसूत्रादनुवृत्तं तत्त्विति तच्छब्दनिर्दिष्टब्रह्मपरामर्श इत्यर्थः ॥ अनेकार्थत्व इति । आत्मशब्दस्येति योज्यम् । तच्छब्दस् तस्य ब्रह्मणः शब्द आत्मशब्दः । अन्यार्थः प्रधानाद्यर्थोऽपि इत्यर्थः । अत इति । तच्छब्दाद्ब्रह्मवाचका-त्मशब्दादित्युक्तौ प्रधानादिवाचकोऽपि सम्भवतीति प्रधानादिरपि किं नेति शङ्कानिवृत्त्यर्थमित्यर्थः ॥ तस्यैवेति । ब्रह्मण एवेत्यर्थः ॥ इत्युक्तमिति । तदित्यनेन संनिहितानुमानिकपदनिर्दिष्टशि-वादिभ्योऽन्यदतद् अतद् ब्रह्मेति । शिवाद्यन्यशब्दादित्युक्तौ शिवादिशब्दो नेति लाभात्तेन ब्रह्ममात्रसाधारणशब्दादिति प्राप्तत्वा(भावा)दिति भावः ॥ १-३-१ ॥

यादुपत्यम्— असामर्थ्येनेति । नञः प्रसज्यप्रतिषेधरूपाभावार्थत्वे तस्य क्रियासापेक्षत्वेन तच्छब्दोऽत्र नास्ति यत इत्यादिवाक्यमेव स्यान्न समासः । समर्थःपदविधिरिति सामर्थ्ये सत्येव समासविधानात् । क्रियासापेक्षस्य च नञः प्रतियोगिसमर्पकतच्छब्देन सामर्थ्याभावात् । सापेक्षसमर्थमिति वचनादिति भावः ॥ अकर्तरि च कारक इति । कर्तृवर्जितेऽन्यस्मिन्कारके संज्ञायां विषये धातोर्घञ्प्रत्ययो भवतीति सूत्रार्थः । प्रास्यते इति प्रास इत्याद्युदाहरणम् । स चाकर्तरीति कर्तरि कारके निषिद्ध्यते । मिषत्यसौ मेष इत्यत्र मा भूदिति । अत्र चाकर्तरीति पर्युदासाश्रयणे नञिव युक्तन्यायेन सामर्थ्यलब्धत्वात्कारकग्रहण- मनर्थकं स्यात् । तदनर्थकं क्रियमाणत्वम् ‘असूर्यं पश्या राजदारा अश्राद्धभोजी ब्राह्मणः’ इत्यादिषु प्रसज्यप्रतिषेधार्थकेनासामर्थ्येऽपि समासोऽस्तीति ज्ञापनार्थमिति काशिकादावुक्तत्वादिति भावः ॥ क्वचित्समास इति । प्रसज्यप्रतिषेधार्थकनञेति शेषः ॥ अर्थाभावे यदव्ययमिति । अव्ययं विभक्तिसमीपसमृद्धिवृद्ध्यर्थाभावेत्यादिसूत्रेऽर्थाभावे यदव्ययं तत्समर्थेन सुबन्तेन सह समस्यम् इत्युक्तत्वान्निर्मक्षिकमित्यादिवदव्ययीभावेत्यर्थः । अत्राव्ययीभावत्वेत्यर्थः । अत्राव्ययीभावत्वेऽपि अं न भवति अपञ्चम्या इति वचनादिति द्रष्टव्यम् ॥ न तु रूढिवृत्त्येति । न तु लौकिकरूढिवृत्त्येत्यर्थः । अनेकार्थत्वे तच्छब्द इत्यत्र तस्य ब्रह्मणो वाचकः शब्द इति विग्रहेणात्मशब्दो ग्राह्यः ॥ १-३-१ ॥

### **श्रीनिवासतीर्थीया**

ॐ द्युभ्वाद्यायतनं स्वशब्दात् ॐ ॥ ॐ नानुमानमतच्छब्दात् ॐ ॥ ॐ प्राणभृच्च ॐ ॥ अनुपपत्तेरिति । प्रसज्यप्रतिषेधार्थत्वे प्रतियोगिवाचकतच्छब्देन नञः समासोऽनुपपन्न इत्यर्थः ॥ अकर्तरीति । कर्तृभिन्ने कारके घञ्प्रत्ययो भवति, कर्तरि न भवतीति सूत्रव्याख्यानं द्रष्टव्यम् । अतत्किम् इत्यतो ब्रह्मेत्युक्तम् । प्रसिद्धत्वादित्यत्र महायोगरूढिभ्यामित्यभिप्रेतम् । महायोगेत्युत्तरग्रन्थानुसारादिति ध्येयम् । न त्विति । रूढत्वाद् रूढवृत्त्योपेतत्वादिति सामान्यतो व्याख्यानेऽविद्वद्रूढिरपि प्राप्ता स्यात्, तदर्थं प्रसिद्धत्वादिति व्याख्येयम् । अस्त्वविद्वद्रूढिप्राप्तिरित्यत आह ॥ महायोगेति । तस्य चात्रेति महायोगविद्वद्रूढिभ्यां भगवति प्रसिद्धस्यात्मशब्दस्यात्र द्युभ्वाद्यायतने श्रवणादित्यर्थः ॥ न्यूनतेति । स्वपक्षमात्रसाधनेन परपक्षप्रतिक्षेपे हेतोरेकथनेन तदप्रतिक्षेपात्, न्यूनतेत्यर्थः ॥ अनेनेति । विष्णावेवात्मशब्दस्येति मूलेनेत्यर्थः ॥ अनेकार्थत्व इति । आत्मशब्दम्येति शेषः ॥ प्रयुक्तमिति । शिवादिभ्योऽन्यद् अतद् ब्रह्म तस्य शब्दादित्युक्ते तस्यैव शब्दादित्यर्थो लभ्यत इति भावः ॥ १-३-१ ॥

### **वाक्यार्थरत्नमाला**

अतच्छब्दादित्यस्येति । सूत्रखण्डस्येत्युत्तरत्र श्रुतस्यात्रापि सम्बन्धः । सूत्रखण्डस्येति स्थानेऽपि अतच्छब्दादिति सूत्रखण्डस्येत्यर्थः । भाष्यकारीयेति । सूत्रभाष्य-कारीयेत्यर्थः । इत्यभिप्रायेणार्थान्तरवर्णनमितिनेति सम्बन्धः । अक्षिण्य सामाधातुमिति भाष्यकारीयव्याख्याने काऽनुपपत्तिः कथं च प्रकारान्तरेण तत्समाधानं यदपेक्षयेदं वर्णकान्तरमित्या-शङ्कापरिहारायोक्तव्याख्यानमाक्षिप्य तदाक्षेपप्रदर्शनपूर्वकं समाधातुं समानान्तरप्रकारं दर्शयितुमित्यर्थः । आक्षिण्येति पाठः । तत्तत्सूत्राण्युपन्यस्येति । अनेनात्राधिकरणे मूले द्युद्भाद्यायतनमिति प्रधानसूत्रो-दाहरणमितराधिकरणेष्विवाधिकरणव्याख्यानाय तदारं भार्थमिति न । किं तु प्रयोजनान्तरार्थमिति शेषः सूचितः । अत एवात्र सूत्रं प्रतीकतयैवोपात्तम् । न तु टीकाकृतेतरत्रमूलानुसारेण सूत्रोदाहरणपूर्वकं भाष्यव्याख्यानकरणवदिह स्वातन्त्र्येण सूत्रमुदाहृतम् । एवमक्षरमम्बरान्तधृतेरित्यधिकरणेऽपि ज्ञेयम् । एवमेवैवंजातीयकेऽन्यत्रापि । प्रसज्यप्रतिषेधरूपेति । अभावस्यैवं विशेषणेन पर्युदासो व्यावर्त्यते । क्रियासापेक्षत्वेनेति । ‘‘प्रसज्यप्रतिषेधोऽयं क्रियया सह यत्र नञिति’’ भट्टैरुक्तत्वान्नञः क्रियान्वय-स्यावश्यकतया तत्सापेक्षत्वप्राप्तिरित्याशयः ।

अदृश्यत्वाधिकरणेऽसामर्थ्येनेत्येतन्मूलव्याख्यावसरे टीकायामेवमेव तत्सापेक्षत्वोपपादनात् । प्रसज्यप्रतिषेधे हि घटो नास्ति घटौ नस्त अहं तत्र नास्मीत्यादौ वचनपुरुषव्यवस्थादर्शनेन न त्वं पचसि, न युवां पचथ इत्यादौ नञ्समभिव्याहारे क्रियाया एव निषेधप्रतीतेरनुभवसिद्धत्वेन च वाक्ये नञः क्रिययैव चान्वय इत्यस्य सिद्धिः । असूर्यं पश्या इत्यादावपि तथात्वमुपपादयिष्यते । क्रियासापेक्षत्वानङ्गीकारेऽर्थाभावेऽव्ययीभावस्यापरिहारापत्तेरित्याद्युपपादनं ज्ञेयम् । तच्छब्दो नास्तीत्यादिवाक्यमेवेति । अत्रादिपदेन यस्मादित्यर्थकहिशब्दग्रहणम् । तथा च तच्छब्दो नास्ति हीति वाक्यमेव स्यात् । तच्छब्दाभावरूपार्थस्य तावतापि लाभात् । वाक्य एव नञोऽसमस्ततया क्रिययैवान्वय इति प्रसज्यप्रतिषेधाङ्गीकारे क्रियान्वयनिमित्तेन वाक्यमेवेति निश्चेतुं शक्यमिति भावः । सामर्थ्ये सत्येवेति । सामर्थ्यं द्विविधम् । व्यपेक्षालक्षणम् एकार्थीभावलक्षणं चेति । तत्र स्वार्थपर्यवसायिनां पदानामाकाङ्क्षादिवशाद्यः परस्परसम्बन्धः स व्यपक्षेत्युच्यते । सा च राज्ञः पुरुष इति वाक्य एव । तत्र ह्यनियतसम्बन्धिविषयत्वादुक्तव्यपेक्षायां यो यः सन्निहितो योग्यश्च तेन सम्बध्यते राज्ञःपुरुषोऽश्वश्च राज्ञो देवदत्तस्य च पुरुष इति । राजपुरुष इति समासेतु विग्रहकाले पृथक्पृथक्तत्तत्पदाभिहितस्यार्थस्य पदसमुदायात्परिस्फुरणात् । वृत्तौहि राजपदं राजानमभिधाय न तावत्येव पर्यवस्यति । किं तु पुरुषमाचष्ट इत्यादि प्रथमभागमञ्जर्यनुसारेण विशेषविचारो दृश्यत्वाधिकरणीयटीकाप्रपञ्चे व्यक्तः । तदत्र राजपुरुष इति समस्ते ऋद्धस्येति पदस्य राजपदेन सम्बन्धो नास्ति । राज्ञः पदार्थैकदेशत्वादिकं समर्थसूत्रीयग्रन्थेषु व्यक्तम् । तथाच समासप्रयोजकैकार्थ-भावलक्षणसामर्थ्ये सत्येव समासविधानादित्यर्थः । सर्वसमासविधायकेषु लक्षणेषु समर्थः पदविधिरिति परिभाषया समर्थाधिकारसिद्धेरिति भावः । इतिवचनादिति । इति न्यायादित्यर्थः । अदृश्यत्वाधिकरणे उपपादितं चैतदिति ज्ञेयम् । अत्राधिकमदृश्यत्वाधिकरणीयास्मदीयविचारानुसारेण ज्ञेयम् । क्वचिदेव भाष्यप्रामाण्यात्किमोदनः शालीनामित्यादौ केषां शालीनामोदन इत्यर्थानुसारेण सापेक्षत्वेऽपि समासोपलम्भेऽप्यधिकरणे तावत्वेचेति सूत्रे तत्वबोधिन्याम् । उपमितमिति सूत्रे सामान्ययोग इति ज्ञापकात्प्रधानस्य सापेक्षत्वेऽपि समासः । उक्तं च भाष्ये भवति वै प्रधानस्यापि वृत्तिरितीत्युक्तत्वेन प्रधानस्य सापेक्षस्यापि समास इति । एवं प्राप्तावपि चौत्सर्गिकं सापेक्षस्यासमर्थत्वमनिवार्यमेव । देवदत्तस्य गुरुकुलमित्यादौ च नित्यसापेक्षे समासदर्शनं तु न दोषाय । तदेतत्सापेक्षासमर्थतान्यायरूपं वचनं बहुभिर्वैय्याकरणैः समर्थसूत्रीयभाष्योक्तं स्वीकृतमस्तीति तद्वचनमत्र प्रमाणतयोक्तमिति ज्ञेयम् । मूले छन्दोवत्सूत्राणि भवन्तीति वेति । वृद्धिरादैजित्येतत्सूत्रव्याख्यानभाष्ये आदैजित्यत्र चोः कुरिति कुत्वं कस्मान्नभवतीत्याशङ्क्य पदान्तत्वाभावोपपादनाय भत्वमयस्मयादीनि छन्दसीत्यनेनाश्रयितुं तन्मूलछन्दस्त्व सिद्धये छन्दोवत्सूत्राणि भवन्तीतिष्टिरुक्ता ॥ अत एवाहकैय्यटः । इष्टिरेवेयमिति । सा च वार्त्तिककृदुक्तेष्टिवक्तव्यादिवत्साधकत्वादुक्तस्थलपरंपरयाकुत्वाभावसाधिका भवति । तद्वदेव छन्दोवदिति भाष्योक्तेष्टिवाक्येन छन्दस्त्वे सति परंपरया समासो सामर्थ्येऽपि भवतीत्याशयः । यद्यपि सूत्राणीत्यनेन प्रसक्तवैशेषिकादिसूत्राणां व्यावृत्तिः कैयटादावुक्ता तथापि न ब्रह्मसूत्राणाम् । वेदसम्बन्धशून्यत्वयुक्तेरत्राभावादिति ज्ञेयम् । तत्र प्रकृतोपयुक्तां परंपरां दर्शयति । ततश्चछन्दसीति । वैय्याकरणोक्तेरिति । षष्टीयुक्तश् छन्दसिवेति सूत्रे वेत्येव योगं विभज्य छन्दसीति पूर्वयोगादनुवर्त्य छन्दसिवेति योगस्वरूपम् । तद्बलादेव सर्वत्र छन्दसि सर्वविधीनां विकल्पप्रतिपादनं बहुलं छन्दसीत्यादिरपि छन्दसिवेति योगस्यैव प्रपञ्च इत्यपि षष्टीयुक्त इत्येतत्सूत्र एव व्याख्यातम् । तस्यायं सङ्ग्रहो भाष्यादावुक्तः सर्वे विधयछन्दसि विकल्पन्त इतीति भावः । ततश्च सामर्थ्ये समासनियमोपपादकसमर्थः पदविधिरिति परिभाषाविधेश् छन्दस्त्वाद्विकल्पे सति तदप्रवृत्तिपक्षे सामर्थ्याभावेऽपि समासस्य सिद्धिरित्याह । असमर्थस्यापीति । अगतिकेति । गत्यन्तरवर्जिता गमनिकेत्यर्थः । तादृश उपाय इति यावत् । अतर्करीति सूत्रीयकाशिकामञ्जर्याद्यनुसृत्य समर्थसमासज्ञापकत्वमुपपादयति । अत्रहि संज्ञायामित्यादिना । प्रास इति । प्रास्यन्ति तमिति प्रासः । असुक्षेपणे । एवमाहरन्ति तस्माद्रसमित्याहारः ॥ आदिपदेन प्रसीव्यन्ति तमिति प्रसेव इत्यादेर्ग्रहणम् । अतर्करीत्ययं प्रसज्य प्रतिषेध इत्याह । सच कर्त्तरीति । तमेव स्पष्टयति । कर्त्तरीति । कर्त्तरिनिषेधप्रयोजन माशङ्कते । किमिति । परिहरति । मिषतीति । ननु मेष इत्यत्रापि घञोऽप्रसक्तिस् तथासति घञादिप्रत्ययान्तरव्यावृत्यर्थतया पचादिषु पाठोऽनर्थकः स्यादिति चेन्न । इगुपधज्ञा प्रीकिरः क इति सूत्रे देवसेवमेषादयः पचादिषु दृष्टव्या इति काशिकायामुक्तत्वेन प्रत्ययान्तरव्यावृत्तिप्रयोजन-कपचादिपाठस्य सद्भावे तस्य वक्तव्यत्वोक्तयप्रयोगात्तत्र पाठाभावेन तद्विरोधाभावात् । अथ वाऽस्यप्रत्युदाहणत्वासम्भवेऽपि प्रत्युदाहरणान्तरमेव भविष्यतीत्याशयेनोक्तम् इत्यादाविति । आदिपदेन बिभर्त्तीति भर्त्तेत्यस्य मञ्जर्युक्तस्य ग्रहणम् । तत्र तु अपवादाभावेन घञि सति भार इति रूपप्रसक्तेर्युक्तं प्रत्युदाहरणत्वमित्याशयः । अतद्गुणसंविज्ञानो बहुव्रीहिरिति तु न । मेष इत्युत्तरोपपादनायोगप्रसङ्गात् । उक्तं च मञ्जर्याम् । अथवा प्रत्युदाहरणदिगियं दर्शिता ॥ इदं तु प्रत्युदाहरणं बिभर्त्यसौ भर्त्तेतीति ज्ञेयम् । अत्र क्वचित्पुस्तके तथासति हि मिष इति प्रसङ्गादिति वाक्यम् । तत्र मिष इति पाठः । मैष इति लेखकागतः । मिष इति प्रसङ्गादिति । पचादिषु पाठस्य पचाद्यजपवादकतया प्राप्ततृजादिप्रत्ययान्तर-व्यावृत्या पुनः पचाद्यजेवेत्येतदर्थकताया इगुपधज्ञेति सूत्रे मञ्जर्यामुक्तेरत्रतु तत्पाठेन घञः प्राप्तस्याप्यङ्गीकारायोगः । तथाविधत्वं पचादिपाठेऽनङ्गीकृत्यवा पाठमेव वानङ्गीकृत्य घञ्प्रसक्तयङ्गीकारेतु परत्वात् पचाद्यजपवादेनेगुपधेति विहितः कप्रत्यय एव।स्यात् । तथाच क्षिपः लिखः बुध इत्यादिवद्गुणाप्रसङ्गे मिष इति प्रसङ्गात् । अत एव देव इत्यादौ दीव्यतेरिगुपधेति कः प्राप्त इति तदपवादेन पचाद्यजिति नवीनेनोक्तम् । तथाच मिष इति रूपापत्या पचादिषु पाठन्तस्यपवादान्तराविषयत्वप्रयोजनकत्वं चाङ्गीकृत्य घञः प्रसङ्गस्यानिष्टत्वमाश्रित्य-तत्परिहारायाकर्त्तरीत्यवश्यं वाच्यमित्याशय इत्याहुः । वस्तुतस्तु मेष इत्यत्राद्युदात्तत्व-प्रसङ्गादित्येवपाठः । अभित्यं मेषं मषो...त्यादिः प्रथमचतुर्थादौ वेदे मेषशब्दस्य पचाद्यजन्तस्य चित्त इत्यनेनान्तोदात्ततैवोपलभ्यते कर्षः दायः पाक इत्यादौ घञन्तेप्यन्तोदात्तत्तानुकर्षत्वतो घञोन्त उदात्त इत्यादिसूत्रेण कर्षतेराकारवतश्च घञन्तस्यान्त उदात्त इत्याद्यर्थकेन ञ्नित्यादिर्नित्यमित्यस्या-पवादेनान्तोदात्तता विधानाद्युक्ता । अत एव घञ्पक्षपचाद्यज्पक्षयो रूपाविशेषात्तन्निराकरणायोग इत्यपि नशङ्कनीयम् । स्वरे विशेषसद्भावादिति तुममभाति । एतेन घञिमेष इत्यापत्तावपि मैष इति वा मिष इति वा कथमायातीति शङ्का गर्भस्रावेणैवगतेति ज्ञेयम् । मेष इत्यत्र घञिति । मिषतीत्युक्तस्य कर्तृतया तद्भिन्नत्वाभावादित्याशयः । नञिवयुक्तेति । नञिव युक्ताधिकरणे तद्भिन्ने तथाह्यर्थगतिरिति निपात एकाजनाङित्यादिसूत्रेषूक्तपरिभाषान्यायेनेत्यर्थः । अनाङित्यादिनञ्युक्तम् । तत्र तस्येवेत्या-दीवयुक्तम् । लोकेत्वब्राह्मणमानयेत्यादिकं ब्राह्मणमित्यादिकं च क्रमेणेदाहरणम् । तथाचोक्तोभययुक्तं शब्दस्वरूपं स्वस्मिन् सदृशाधिकरणे सदृशाभिधेये वाच्यतासम्बन्धेन वर्तते हि यस्माल्लोके तथा तादृशी अर्थप्रतीतिरस्तीति लोकन्यायसिद्धेयं परिभाषेति तर्शितं भवति । तदेतन्मनसि कृत्वाऽऽह । कर्तुरन्यस्मिन्नित्यादि । स्वार्थ एवेति । धात्वर्थ एवेत्यर्थः । पूर्वेणेति । भाव इति पूर्वसूत्रेणेत्यर्थः । सिद्धाख्ये धर्म इति । द्रव्यधर्मलिङ्गसङ्ख्याकारकादिरूप इत्यर्थः । साध्यरूप इति । क्रियारूपमित्यर्थः । धात्वर्थश्च धातुनोच्यते । यस्तत्रसिद्धतानाम धर्मस्तत्र घञादयो भवन्तीत्येत्ततु भाव इति पूर्वसूत्रीयकाशिकावाक्यव्याख्यावसरे मञ्जर्यां तथा व्याख्यानात् । तत्रैवोक्तं च ।

आख्यातशब्दे भागाभ्यां साध्यसाधनवर्त्तिता ।

प्रकल्पिता यथा शास्त्रे स घञादिष्वपि क्रमः ।

साध्यत्वेन क्रियाधातुरूपनिबन्धना ।

सत्वभागस्तु यस्तस्यास्सघञादिनिबन्धनः ।

इति संमतिकथनाच्चेति ज्ञेयम् । असूर्यं पश्या इत्यादि । अत्र दृशिना नञः सम्बन्धात्सूर्यं न पश्यतीत्यसूर्यं पश्या इति काशिकोक्तेरन्यत्रापि तदुपपादनानुसारेण च नञादर्शनक्रियैव निषिध्यते । न सूर्य एव । एवं नाम गुप्ता राजदारा यदपरिहार्यदर्शनं सूर्यपिन पश्यन्ति किं पुनः पुरुषमिति राजदाराणामत्यन्त गुप्तत्वप्रतिपादनेऽस्य तात्पर्येण क्रियानिषेधादेरावश्यकत्वात् । एवमश्राद्धेत्यत्रापि नञा न श्राद्धमेव निषिध्यते । किं तु श्राद्धं न भुक्तम् इति श्राद्धभोजनक्रियैव । यदयं रागतः प्राप्तमपि श्राद्धभोजनं परित्यजतीति भोजनत्यागिप्रशंसाद्यर्थे तात्पर्यात् । कर्मण्यणित्येतत्सूत्रीयभाष्ये तु पर्युदासमाश्रित्य विचारः । किमित्यादि । तथाहि । अश्राद्धपदेन हि श्राद्धान्यन्मङ्गलिकभोजनमुच्यते । यदि ह्ययं श्राद्धान्यभोजीन तदाऽस्यव्रतलोपः स्यात् । तदेतत्कैयटाद्यवलोकेन सुबोधम् । तद्वर्णकान्तरमिति न दोष इति ज्ञेयम् । सुडनपुंसकस्येति सूत्रीयभाष्ये नञः प्रसज्यप्रतिषेधार्थतामाश्रि-त्यासमर्थसमासे एतदेव ज्ञापकमित्युक्तवा तेनासूर्यं पश्या अश्राद्धभोजीत्युपपन्नमित्युक्तम् । तदप्यवलोकनीयम् । यद्यपि असूर्यललाटयोर्दृशि तपोरिति सूत्रीयासूर्यं पश्या इत्युदाहरणे उक्तसूत्रेण दृशेः खशि खिदन्ते तस्मिन्नुत्तरपदे अरुर्द्विषदजन्तस्य मुमित्यनेनासूर्यपदान्मुमिसति चासूर्यंपश्या इति भवति तथा च तदुदाहरणे असमर्थसमास इति तज्ज्ञापकादन्यत्राप्य समर्थसमास इति च तत्सूत्रे प्रतिपादनानुसारेणात्र स्वतन्त्रज्ञापकतयैव तत्सूत्रीयोदाहरणमप्युदाहर्त्तव्यम् । तथाप्यकर्त्तरीति मूलोक्तैकज्ञापकादेवाशेषप्रयोगनिर्वाहे किं ज्ञापकान्तराश्रयणेनेत्याशयेनोक्तोदाहरणान्तरस्याप्यकर्त्तरीत्ये-तत्सूत्रनिर्देशज्ञापकादसमर्थसमास इत्यत्राश्राद्धभोजीत्येतत्समकक्षतयैवोदाहरणमिति न दोषः । मूलम् उक्तलक्षणया व्याख्योयमित्याशयेन ज्ञापकान्तरतयाऽपि तत्प्रयोगस्यात्रोदाहरणं सम्मतमित्यप्याहुः । एवं नञः क्रियायोगेऽसमर्थसमासाश्रयणं प्रसज्यतेऽतोऽघट इत्यादौ घटो न भवतीत्यघट इत्यादि-प्रमादतोऽपि न वाच्यमिति ध्वनितम् । उत्तरपदार्थप्राधान्यादिविचारस्तु नञ्सूत्रे रमादौ ज्ञेयः । युक्तिपादे विरोधोऽत्र साध्यत इत्यत्रत्याविरोधपदविचारावसरे टीकादौ च ज्ञेयः । अपञ्चम्या इतीममंशमज्ञात्वा चन्द्रिकानुसारेण शङ्कते । नचाव्ययादिति । तमंशं शङ्कितारं स्फोरयति । तत्रैवेति । मूलेभाष्योक्तव्याख्यानमाक्षिप्य तत्र छन्दोवदित्यादिनैकं परिहारमभिधायाथवेत्यादि ना परिहारान्तरं कथितं तदुभयं न बहिरेव । नाप्युत्तरोत्तरानुव्याख्यानसूचितम् । किन्तु प्रथमं बहिरेवावधेयं द्वितीयं तु अनुव्याख्यासूचितमितीममर्थं दर्शयितुं विवेकेनाथवेति वाक्यमवतारयति । एवं भाष्येति । अथवेतीति पाठः । क्वचिद्यद्वेति दर्शनादेवं प्रतिपादनम् । यद्यप्यखण्डशक्तयेति । एतच्च बहुलातिप्रयोगतः । रूढमित्येवेत्यानन्दमयनयानुव्याख्यानमूलटीकायां स्पष्टम् । इति याऽवयवार्थव्यावर्त्तकमात्रपदघटिता रूढिस्तदसम्भवेति योज्यम् । कुतस्तदसंभव इत्यतस्तत्र विशिष्टवाक्यार्थमाह । अनवधिकेति । इदं च सप्तम्यंतं विशेषणं माहायोगेत्यादि प्रतिज्ञाद्वयेपि साधकम् । अदर्शनाच्चेति । वैयर्थ्यमिति पूर्वेणान्वयः । अननुष्टानात्प्रसक्तेति । क्वचिदनुष्ठानेपि सर्वत्र तदननुष्टानादित्यर्थः ॥

**द्युभ्वाद्यधिकरणम्**

