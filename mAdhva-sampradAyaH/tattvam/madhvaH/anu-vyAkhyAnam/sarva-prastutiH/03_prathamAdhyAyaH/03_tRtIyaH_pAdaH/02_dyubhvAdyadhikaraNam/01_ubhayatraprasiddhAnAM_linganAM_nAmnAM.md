+++
title = "०१ उभयत्रप्रसिद्धानां लिङ्गनां नाम्नां च समन्वयः"

+++


## तत्रान्यत्र प्रसिद्धानां लिङ्गनाम्नां पुनर्हरिः

**उभयत्रप्रसिद्धानां लिङ्गनां नाम्नां च समन्वयः**

***तत्रान्यत्र प्रसिद्धानां लिङ्गनाम्नां पुनर्हरिः***

श्रीमद् आनन्दतीर्थभगवत्पादाचार्यविरचित

ब्रह्मसूत्रानुव्याख्यानसहिता

श्री जयतीर्थविरचिता

षट्टिप्पणीसमेता

### **न्यायसुधा**

**प्रथमाध्यायस्य तृतीयः पादः**

**द्युभ्वाद्यधिकरणम्**

**उभयत्रप्रसिद्धानां लिङ्गनां नाम्नां च समन्वयः**

भिन्नवाक्यत्वादिसिद्धये तृतीयपादप्रतिपाद्यमर्थं दर्शयति तत्रेति ।

## **अनुव्याख्यानम्**

***तत्रान्यत्र प्रसिद्धानां लिङ्गनाम्नां पुनर्हरिः ॥***

***विशेषान्मुख्यतो वृत्तिं स्वस्मिन्नेवात्र वक्त्यजः ॥***

हरिः सूत्रकारो ऽत्र पादे लिङ्गानां नाम्नां च स्वस्मिन्वृत्तिं वक्ति । ननु पूर्वेण पादद्वयेनोक्ता सेत्यत उक्तम् पुनरिति । ननु तर्हि वैय्यर्थ्यमित्यत उक्तम्, तत्र हरौ, अन्यत्र च तस्मात्, प्रसिद्धानामिति । पूर्वत्र प्रसिद्धानामित्युक्तमेव । परमेश्वरे प्रसिद्धानि चेल्लिङ्गनामानि किं समन्वयप्रतिपादनेन । सिद्धत्वादित्यत उक्तं स्वस्मिन्नेवेति । अन्ययोगव्यवच्छेदः, प्रयोजनमिति भावः । तत्किमन्यत्र शब्दवृत्तिरेव नास्ति । न नास्ति । किंतु मुख्यतः परमेश्वरे अन्यत्र त्वमुख्येत्युक्तम् मुख्यत इति । एवं सत्यन्यत्र लक्षणादिकमेव प्राप्तमित्यत उक्तं विशेषादिति । परममुख्या वृत्तिरीश्वरे अन्यत्र मुख्यादीति । एतदुक्तं भवति । ये शब्दा लोकदृष्ट्या अन्यत्र शक्तिमन्तस् तेषां वेदवाक्येष्वन्यपरत्वे प्राप्ते शक्तितात्पर्याभ्यां भगवदेकनिष्ठत्वं पादद्वयेन प्रतिपादितम् । अत्र तूभयत्र शक्तिमत्तया लोकप्रसिद्धानामन्यत्र तात्पर्ये प्राप्ते, भगवत्येव शक्तितात्पर्ये प्रतिपाद्येते इति । यद्यपि प्राधान्यक्रमानुरोधेन नामलिङ्गानामिति वक्तव्यम् । तथाऽप्युत्तर-प्रतिपादनानुसारेण लिङ्गनाम्नामित्यभिहितम् ।

श्रीपाण्डुरङ्गीकेशवाचार्यविरचिता

### **शेषवाक्यार्थचन्द्रिका**

यद्विद्याधीशुगुरोः शुश्रूषान्या न रोचते तस्मात् ॥

अस्त्वेषा भक्तियुक्ता श्रीविद्याधीशपादयोः सेवा ॥ १ ॥

सप्रयोजनत्वेन पादप्रतिपाद्यस्यावश्यं दर्शनीयत्वान्न तत्प्रदर्शनपरोत्तरभाष्यानर्थक्यमित्याशयेन तत्परतया भाष्यं योजयति भिन्नवाक्यत्वेति तृतीयपादस्य पूर्वोत्तरपादाभ्यां भिन्नवाक्यत्वस्य सिद्धय इत्यर्थः। उपलक्षणं चैतत् । स्वस्मिन्नेकवाक्यत्वसिद्धय इत्यपि द्रष्टव्यम् । क्वचिद् भिन्नवाक्यत्वादिसिद्धय इत्यपि पाठः । तत्रादिशब्दस्यैवायमर्थो बोध्यः । कर्मधारयभ्रान्तिं वारयति लिङ्गानां नाम्नाचेति ॥ पादद्वयेनेति । आद्येन पादेन नाम्नां, द्वितीयेन लिङ्गानां च स्वस्मिन् वृत्तिरुक्तेत्यर्थः । अन्यत्रेत्यत्र तत्रेत्युक्तस्य हरेरेव योग्यतया प्रतियोगितया सम्बन्ध इत्याह तस्मादिति । तत्र हरौ, तस्माद्धरेरन्यत्र च प्रसिद्धानामिति सम्बन्धः । कथमेतावताऽपि वैय्यर्थ्यपरिहार इत्यतः पूर्वपादद्वयेऽन्यत्रप्रसिद्ध-नामलिङ्गसमन्वयसमर्थनेऽप्युभयत्र प्रसिद्धनामलिङ्गसमन्वयस्यासमर्थनान्न वैय्यर्थ्यमिति भावेनाह पूर्वत्र त्विति ॥ उक्तमेवेति । ‘तत्रान्यत्र प्रसिद्धानां विष्णावेव समन्वयम् । शब्दानां प्रथमे पादे’ इत्यादिनेति शेषः ॥ तत्किमिति । तथा सति शब्दप्रयोग एवान्यत्र न स्यादिति भावः ॥ नेति । तथा च युक्तोऽन्यत्रापि प्रयोग इति भावः ॥ इत्युक्तं मुख्यत इतीति । इत्याशयेन मुख्यत इत्युक्तमित्यर्थः ॥ एवं सतीति । अन्यत्रामुख्यत्व इत्यर्थः ॥ लक्षणादिकमेवेति । अन्यथाऽन्यत्रापि मुख्यत्व-प्रसङ्गेनोक्तव्यवस्थाऽयोगादिति भावः । ‘परममुख्यत्वं विष्णावन्यत्र मुख्यता । उपलक्षणा च गौणी चे’त्युत्तरानुव्याख्यानानुसारेण विशेषादित्यस्य तात्पर्यमाह परममुख्येति ॥ प्राधान्यक्रमानुरोधेनेति । यथा लिङ्गापेक्षया नाम्ना प्राधान्यं, तथोक्तमानन्दमयाधिकरण इति ज्ञेयम् ॥ उत्तरप्रतिपादनेति । द्युभ्वाद्यायतनमिति सर्वाधारत्वलिङ्गस्यैवैतत्पादे प्रथमं समन्वितत्वादित्यर्थः ॥

श्री राघवेन्द्रतीर्थविरचितः

### **न्यायसुधापरिमलः**

॥ भिन्नवाक्यत्वादीति । पूर्वोत्तरपादैरस्य पादस्येति योज्यम् । स्वस्मिन्नेकवाक्यत्वसिद्धिर् आदिपदार्थः । तयोरर्थभेदाभेदनिमित्तत्वस्य अन्तरधिकरणे ‘अर्थैकत्वादेकं वाक्यम्’ इति जैमिनिसूत्रोदाहरणेन व्यक्तीकृतत्वादिति भावः । अन्यत्रेत्यस्य प्रतियोगिसापेक्षत्वादाह अन्यत्र तस्मादिति । तावता कथमर्थभेद इत्यत्र आह पूर्वत्रेति । पूर्वपादद्वय इत्यर्थः । उत्तरपादे तु वक्ष्यामः, इति भावः । मूले समन्वयापेक्षयैव पुनःशब्दो नोभयत्रप्रसिद्धशब्दसमन्वयापेक्षयेति भावः । शब्दवृत्तिरेव नास्ति किमिति प्रश्नस्योत्तरं ‘न नास्ती’ति । तावता कथं व्यर्थतापरिहारः पूर्वपादद्वयादर्थभेदश्च, भगवदेकनिष्ठत्वोक्तेरुभयत्र साम्यादित्यतो व्यनक्ति एतदुक्तमिति ॥ अन्यत्र तात्पर्ये प्राप्त इति । ‘वेदवाक्येष्वि’त्यनुषङ्गः । पूर्वपक्षन्यायैरिति भावः ॥ भगवत्येव शक्तितात्पर्ये इति ॥ द्युभ्वाद्यायतनं तत्त्वित्यादिसावधारणप्रतिज्ञांशेन शक्तेः, हेत्वंशेन तात्पर्यस्य, लाभात्, हेत्वंशेन बाधाभावे सति शक्तेरपि लाभाद्वेति भावः ॥ उत्तरेति । प्रथमाधिकरणे लिङ्गस्य भूमादिनयेषु नाम्नः समन्वयादुत्तर-प्रतिपादनेत्युक्तम् ।

श्री यदुपत्याचार्यविरचिता

### **सुधाविवृतिः**

॥ ॐ द्युभ्वाद्यायतनं स्वशब्दात् ॐ ॥ ॐ नानुमानमतच्छब्दात् ॐ ॥ ॐ प्राणभृच्च ॐ ॥ भिन्नवाक्यत्वादीति । अस्य पादस्य पूर्वोत्तरपादभेदसिद्धये स्वस्मिन्नेकवाक्यतासिद्धये चेत्यर्थः । उभयत्र प्रसिद्धशब्दसमन्वयप्रतिपादकत्वप्रदर्शनेन पादभेदः स्वस्मिन्नेकवाक्यत्वं च सिद्ध्यतीति द्रष्टव्यम् ॥

श्री श्रीनिवासतीर्थविरचितं

### **सुधाविवरणम्**

अन्यत्रैवेत्यस्यावधिं पूरयति ॥ तस्मादिति । हरेः सकाशादित्यर्थः ॥ विशेषादिति । विशेषः प्रभेदः । मुख्यवृत्तावपि प्रभेदाङ्गीकारादित्यर्थः । विशेषमेव दर्शयति ॥ परमेति ॥ अन्यत्र त्विति । न चान्यत्र त्वमुख्येत्युक्तमित्यनेन विरोधः । परममुख्यवृत्तिर्नास्तीत्यर्थकरणेनाविरोधादिति ध्येयम् ॥ प्राधान्येति । लिङ्गात्मकयौगिकशब्दापेक्षया नामात्मकरूढशब्दानां शीघ्रमर्थोपस्थापकत्वेन प्राधान्यमित्यर्थः ॥ उत्तरेति । आद्याधिकरणे द्युभ्वाद्यायतनत्वरूपलिङ्गसमन्वयप्रतिपादनादित्यर्थः ॥

श्री पाण्डुरङ्गिनरसिंहाचार्यविरचिता

### **वाक्यार्थरत्नमाला**

सप्रयोजनत्वेनेति । पादप्रतिपाद्यप्रदर्शनस्येति पूरणीयम् । पादप्रतिपाद्यस्येत्यादिनोत्तरेण तथा बुद्ध्या विवेकेन लभ्यत इति ज्ञेयम् । पूर्वोत्तरपादाभ्यामिति । पूर्वोत्तरत्वरूपावच्छेदकपुरस्कारेण प्रतियोगिद्वित्वप्रतिपादनस्यैवोपयुक्तत्वाभिप्रायेण टीकान्तरे पूर्वोत्तरपादैरित्युक्तावपीह टीकायां द्विवचनमिति ज्ञेयम् । नामलिङ्गभेदस्यानन्दमयनये प्रतिपादनेन लिङ्गान्येव नामानीति प्रतीत्यनुदय इत्यत आह । भ्रान्तिमिति । हरेरेवेति । हरेरेव प्रतियोगितया सम्बन्ध इति सम्बन्धः । तत्र हेतुर्योग्यतयेति । भाष्यव्याख्यानायान्यत्रेत्यनन्तरं तस्मादिति पूरणस्य मूले कृतत्वेनाकाङ्क्षाक्रमेण पदयोजनया विशेषार्थलाभ इत्याशयेनाह । तत्र हरावित्यादि । तस्मादित्यस्य व्याख्यानं हरेरिति । अन्यत्र प्रसिद्धनामलिङ्गेति । प्रथमेऽन्यत्र प्रसिद्धनाम्नां द्वितीयेऽन्यत्र प्रसिद्धलिङ्गानामिति योज्यम् । अन्यथेति । लक्षणादि व्यतिरिक्तवृत्तेर्मुख्यवृत्तित्वादित्याशयः । उत्तरानुव्याख्यानानुसारेणेति । आनुमानिक-पादीयत्वमुत्तरपदार्थः । ननूत्तरग्रन्थपर्यालोचनया सर्वथाऽन्यत्र वृत्यनङ्गीकारे कर्मालोपप्रसङ्गरूप-बाधकावशेनामुख्यवृत्तेः कर्मादिपरवाक्ये देवतादावङ्गीकर्त्तव्यत्वस्य प्रतीयमानतया भूतं भूताभिमानीच तद्देह इत्यानन्दमयाधिकरणीयानुव्याख्यानव्याख्यानमूले आकाशादि शब्दानां विष्णुमात्रपरत्वे भूतादिसृष्टेरप्रमाणिकत्वप्रसङ्गवारणाय मुख्यतायां तारतम्यमाश्रित्य भूतादिपरत्वस्यापि स्वीकार इत्यादि प्रमेयस्य प्रतिपादिततया तात्पर्यालोचनया च विष्णुमात्रपरत्वे यत्रान्यासिद्ध्यादि बाधकं तद्वाक्यगततच्छब्दानामन्यपरत्वेऽपि यत्र बाधकाभावस्तत्र विष्णुमात्रपरत्वेऽपि नार्थान्तरपरत्व-मावश्यकमिति तत्र मुख्यत्वविचार अनावश्यक इति सिद्ध्या प्रकृतेच समन्वीयमानयस्मिन्द्यौरित्यादि-वाक्यगतद्युभ्वाद्याश्रयत्वादिशब्दस्यान्यत्रापि वृत्यभावेन तस्य परमात्ममात्रपरस्य मुख्यत्वोक्ते निर्मूलत्वात् । न हि परेणान्यत्र लक्षणादिप्रसङ्ग इति शङ्कावाक्यविशेषस्य भगवत्परत्वं कर्त्तुं शक्यते । नवा तत्परिहारायन्यत्र तत्परत्वेऽपि प्रकृते तत्परत्वाभावाददोष इत्येतावतैव सामंजस्ये वृथा मुख्यत्वपर्यन्तधावनं युक्तम् । चतुर्थपादीयशब्देषु पुनस्तथावृत्ति विचारो युज्यते । तच्छब्देष्वन्यत्रापि वृत्तिसद्भावादिति चेत्सत्यम् । चतुर्थपादे ब्रह्मणि परममुख्यता अन्यत्र तु मुख्यतेत्यादि विचार आवश्यक एव । अत्र पादत्रये तु आनन्दमयादिशब्दानां परमात्मनीवान्यत्र वृत्यभावेऽपि पूर्वपक्ष्युक्तलोकतोऽन्यत्र प्रसिद्धिपराकरणाय तद्बाधकतया विद्वद्रूढ्याद्युपादानेन तादृशरूढादिना प्रतिपादिस्यैव मुख्यार्थत्वेनान्यस्यचातथाविधस्यामुख्यार्थत्वमेवेति तत्प्रतिपादनं वाक्यान्तरेण स्यादेवेति शङ्कायास्त्वपरममुख्यतया वाक्यान्तरे तस्य प्रतिपाद्यता । तदनङ्गीकारे तदसिद्धिरूपबाधकसद्भावात् । अत्र पुस्तच्छब्दानां विष्णुमात्रपरत्वे बाधकाभावेन परममुख्यवृत्या विष्णोरेव प्रतिपाद्यत्वम् । तावता अत्रार्थान्तरस्य प्रतिपाद्यत्वाभावेन तन्निरासेऽपि वाक्यान्तरे मुख्यमात्रवृत्या तत्प्रतिपादनाङ्गीकारेऽपि दोषाभावात् । पूर्वपक्षिणान्यत्र प्रसिद्धायाः पूर्वपक्षिते तस्याश्चात्र बाधकेनापवादेऽभिहिते तर्हि अमुख्यत्वादेवान्यत्र प्रवृत्तिरेव न स्यादिति शङ्कायां वाक्यान्तरे अस्तु यया कयाचिद्वृत्या अन्यपरता प्रकृतवाक्येषु तत्परत्वाभावमात्रेण कृतार्थतेत्याशयेन वृत्तिविचारः कृत इत्यादिकं विवेचनीयम् । अत एव चन्द्रिकायामानन्दमयाधिकरणेन हि गुहां प्रविष्टवित्यादिषु द्विवचनं तद्युक्तवाक्यं वाऽपरममुख्यवृत्याप्यन्यपरम् । अन्यत्रैव प्रसिद्धेषु त्वव्यक्तात्पुरुषः पर इत्यादिना अन्यत्रान्यत्रैव-प्रसिद्धशब्देषु अपरममुख्यवृत्यभावतद्भावौ प्रतिपादितौ तदनुसारेण हि टीकायामानन्दमयाधिकरणे आनुमानिकाधिकरणे च प्रतिपादनाच्च । प्राणस्तथेत्यत्रामुख्यया वृत्याऽत्रमुख्यप्राणस्य वाच्यत्वं सिद्धान्तिनाप्यऽभ्युपगम्य इत्यतो मुख्येत्युक्तमिति मूलम् । तथैकोमुख्यार्थः लक्षणया समन्वय इति केषाञ्चिन्मुख्यवृत्येति सिद्धान्त इत्याद्युक्तं मूले तदपि कथम् । चतुर्थपादे मुख्यामुख्यवृत्तिविचारस्थले पादं सम्यक् शोध्यमस्ति ।

