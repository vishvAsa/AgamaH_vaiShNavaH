+++
title = "०१ पूर्णसुखरूपत्वाभिधानाद् भूमा विष्णुरेव"

+++


## ॐ भूमा संप्रसादादध्युपदेशात् ॐ

**पूर्णसुखरूपत्वाभिधानाद् भूमा विष्णुरेव **

**भूमाधिकरणम्**

**ॐ भूमा संप्रसादादध्युपदेशात् ॐ**

### **सुधा**

॥ ॐ भूमा संप्रसादादध्युपदेशात् ॐ ॥ इदं कश्चिद्य्वाख्याति । भूमा=परमात्मा । कुतः । संप्रसीदत्यत्रेति संप्रसादः=सुप्तिः । तत्र जाग्रत्प्राणः संप्रसादशब्देन लक्ष्यते । तस्मादूर्ध्वमुपदेशादिति । अपर आह ‘संप्रसादो=जीवात्मा । तस्मादूर्ध्वमुपदेशादिति । तदुभय-मप्यसत् । प्रसिद्धप्राणादिपदपरित्यागेनाप्रसिद्धसंप्रसादपदोपादाने कारणाभावात् । अतोऽध्युपदे-शादित्येव हेतुः । ननु कथं तस्य परमात्मत्वसाधकता । अन्यत्रापि सम्भवादित्यतो व्याख्याति अखिलेशत्वादिति ।

## **अनुव्याख्यानम्**

***॥ ॐ भूमा संप्रसादादध्युपदेशात् ॐ ॥***

***अखिलेशत्वाद्भूमा विष्णुः सुखाधिकः ॥ २ ॥***

**सुधा**

अधिशब्दो हीश्वरवाची । तथा च विशेषानुक्तेरखिलेशत्वमेवोक्तं भवति । न चैतदसिद्धम् । नामवागादीनां पूर्वपूर्वाधिपत्यस्योक्तत्वादिति । ननु तर्हि संप्रसादादित्येतदना-काङ्क्षितत्वाद् व्यर्थमापन्नमिति चेन्न । हेत्वन्तराभिधायकत्वादित्याशयेन व्याचष्टे सुखाधिक इति । प्रसीदत्य(न्त्य)नेनेति प्रसादः सुखम् । सम्यक् प्रसादः संप्रसादः । गुणगुणिभावाभ्युपगमेन सुखाधिक इति तात्पर्यार्थोऽभिहितः । य(स्मात्तस्मा)तस्तस्मादिति शेषः ॥ १-३-२ ॥

### **शेषवाक्यार्थचन्द्रिका**

॥ ॐ भूमासम्प्रसादादध्युपदेशात् ॐ ॥ कश्चिदिति । सङ्कर इत्यर्थः । सम्प्रसादशब्देन प्राणलक्षणायां हेतुभूतं सम्प्रसादशब्दमुख्यार्थसम्बन्धं प्राणस्योपपादयितुं तच्छब्द-मुख्यार्थं तावदाह सम्प्रसादःसुप्तिरिति । सम्प्रसादशब्दस्य सुप्तावरूढत्वात्कथं तस्याः सम्प्रसादशब्दार्थत्वमित्यतो योगेनेति भावेन तमाह सम्प्रसीदतीति । तत्र जाग्रदिति शक्यसम्बन्ध-कथनम् । एवं सम्प्रसादशब्दस्य प्राणे लक्षणामुपपाद्य सम्प्रसादादध्युपदेशादिति हेतुं व्याचष्टे तस्मादिति । प्राणादूर्ध्वमुपदेशादित्यर्थः ॥ अपर इति । रामानुज इत्यर्थः ॥ सम्प्रसादो जीवात्मेति । ‘एष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते’ इति श्रुतेः सम्प्रसादो जीवात्मेत्यर्थः । प्रसिद्धप्राणादीत्यादिपदेन जीवसङ्ग्रहः । तथा सति प्राणादूर्ध्वमुपदेशादिति वा, जीवादध्युपदेशादिति वा, वक्तव्यतया सम्प्रसादादिति लाक्षणिकपदप्रयोगोऽयुक्त इति भावः । उपलक्षणं चैतत् । प्राणादूर्ध्वमुपदेशस्यानन्दमयप्रकरणे मनोमयादिषु भूमप्रकरणे च विज्ञानमति-श्रद्धादिषु च सत्त्वात् । मनोमयादीनां विज्ञानादीनां च तन्मतेऽब्रह्मत्वात् । तत्र व्यभिचारादित्यपि द्रष्टव्यम् ॥ अन्यत्रापीति । नामादीश्वरत्वेन वागादेरुपदेशेऽपि ब्रह्मत्वाभावेन व्यभिचारित्वादिति भावः । अध्युपदेशादिति सौत्रपदात्कथमीशत्वस्य लाभ इत्यत आह अधिशब्दो हीति । अधिरीश्वर इति पाणिनिस्मृतेरिति भावः ।

अस्त्वीश्वरत्वलाभस्तथाऽपीशत्वोपदेशत्वादित्येव वक्तव्यम् । अखिलत्वसमर्पकशब्दाश्रवणादित्यत आह तथा चेति । भूमनिष्ठतयाऽखिलेशत्वस्य श्रुतावश्रुतत्वाद्धेत्वसिद्धिरित्याशङ्क्य निराकरोति न चेति ॥ पूर्वपूर्वेति । तथा च प्रायपाठाद् भूम्नोऽप्यखिलाधिपप्राणाधिपत्यलाभादखिलेशत्वसिद्धिरिति भावः ॥ अनाकाङ्क्षितत्वादिति । अधीत्यस्योर्ध्वार्थत्वे तदपेक्षितावधिनिरूपकतया सम्प्रसादादित्यस्य सार्थक्यसम्भवेऽपि तत्परित्यागेनाधीत्यस्येश्वरार्थत्वाङ्गीकारे तस्यावधिनिरूप्यतया तदनपेक्षणात्स-प्रसादादित्यनर्थकमापन्नमित्यर्थः ॥ हेत्वन्तरेति । धर्मोपपत्तेश्चेत्युत्तरसूत्रस्थ च शब्दानुषङ्गेण भूम्नोऽत्र ब्रह्मत्वपूर्णसुखत्वन्तराभिधायकत्वान्न वैय्यर्थ्यप्रसङ्ग इत्यर्थः । सम्प्रसादशब्दस्य सुखे रूढ्यभावेऽपि योगसम्भवाद् युक्त तेन सुखग्रहणमित्याह प्रसीदत्यनेनेति । न च भवन्मतेऽपि प्रसिद्धसुखपद-परित्यागेनाप्रसिद्धसम्प्रसादपदोपादाने कारणाभाव इति वाच्यम् । ईश्वरस्य सुखं चेद् दुःखमपि स्यादिति नाशङ्क्यम् । पूर्णानन्दकार्येण सम्यक् प्रसादेन दुःखाभावनिश्चयादिति ज्ञापनार्थत्वात् । तर्हि पूर्णसुखत्वादिति व्याख्यातव्य तत्कथं सुखाधिक इति व्याख्यानमित्यत आह गुणगुणिभावाभ्युप-गमेनेति । अखिलेशत्वस्येव सुखाधिकत्वस्य भाष्ये हेतुत्वगमकं न किञ्चिदस्तीत्यतः शेषं सम्पूरयति यतस्तस्मादितीति ॥ १-३-२ ॥

### **परिमल**

॥ ॐ भूमा सम्प्रसादात् ॐ ॥ कश्चिदिति । रामानुजः । अपरो मायावादी ॥ प्रसीदत्यनेनेति । प्रपूर्वात् ‘षद्लृ विशरणगत्यवसादनेष्वि’त्यतो ‘अकर्तरि च कारक’ इति करणे घञिति भावः । प्रसिद्धसुखपदत्यागेन यौगिकसंप्रसादपदोक्तिकृत्यं चन्द्रिकायां व्यक्तम् । सुखाधिक इत्यस्य हेतुत्वलाभाय पदद्वयमध्याहरति (यतस्तस्मा)यस्मात्तस्मादिति ॥ १-३-२ ॥

### **यादुपत्यम्**

॥ ॐ भूमा सम्प्रसादादध्युपदेशात् ॐ ॥ इदं कश्चिदिति । सङ्कर इत्यर्थः । अपरो रागानुजः ॥ अन्यत्रापीति । नामाद्यपेक्षया वागादेरप्यूर्ध्वमुपदेशसद्भावादित्यर्थः ॥ ईश्वरवाचीति । अधिरीश्वर इति ज्ञापकादिति भावः ॥ पूर्वपूर्वेति । तथा च प्रायपाठाद्भूम्नोऽपि अखिलाधिप-प्राणाधिपत्येऽखिलेशत्वमेव सिध्यतीति भावः ॥ अनाकाङ्क्षितत्वादिति । अधीत्यस्य ऊर्ध्वार्थत्वं परित्यज्य ईश्वरार्थत्वाङ्गीकारेऽवध्यनपेक्षणदिति भावः ॥ प्रसीदत्यनेनेति । न च भवन्मतेऽपि प्रसिद्धसुखादिपदपरित्यागेनाप्रसिद्धसम्प्रसादपदोपादाने कारणाभावः । ईश्वरस्य सुखं चेद्

दुःखमपि स्यादिति नाशङ्क्यम् । पूर्णानन्दकार्येण सम्यक् प्रसादेन दुःखाभावनिश्चयादिति ज्ञापनार्थत्वात् ॥ १-३-२ ॥

### **श्रीनिवासतीर्थीया**

॥ ॐ भूमा सम्प्रसादादध्युपदेशात् ॐ ॥ जाग्रदिति लक्षणा-बीजसम्बन्धप्रदर्शनाय ॥ अन्यत्रापीति । अध्युपदेशादित्यस्य हेतोः ‘प्राणो वा आशाया भूयान्’ इत्याद्युक्तरीत्या प्राणादावपि सम्भवादिति भावः ॥ पूर्वेति । पूर्वापेक्षयोत्तरस्येत्यर्थः ॥ गुणगुणीति । विशेषबलादित्यर्थः ॥ १-३-२ ॥

वाक्यार्थरत्नमाला— भूमासंप्रसादात् ॥ आनन्दमयगिर्यनुसारेण भाष्यानुवादरूपमङ्गलं व्याख्याति । संप्रसादशब्देनेत्यादिना । शब्दमुख्यार्थेति । मुख्यार्थेन सम्बन्धम् । तच्छब्दः । प्रसादशब्दः । जीवसङ्ग्रह इति । प्राणादिरूपं पदं प्राणादिरूपमिति मूले विवक्षितत्वादादिपदेन जीवग्रहणोक्तिः । तथा च प्राणेतिपदस्य जीवेतिपदस्य चेति सूचितम् । चन्द्रिकानुसारेणाहोपलक्षणं चैतदिति । मनोमयादिष्विति । प्राणमयप्राणयोरैक्यात्प्राणादूर्ध्वमिति युक्तम् । श्राद्धादिष्वित्यादिपदेन कृतिनिष्टादीनां ग्रहणम् । विज्ञानं त्वेव विजिज्ञासितव्यमिति त्वेव विजिज्ञासितव्येत्यादिना विज्ञानादीनामुपदेशो द्रष्टव्यः । अधिरीश्वर इतीति । ईश्वरे विषयेऽधिः कर्मप्रवचनीयसंज्ञ इति सूत्रार्थः । यद्यपि स्वस्वामिभावसम्बन्ध इति काशिकादावुक्तम् । तथापीश्वरे विषय इत्यनेनैव समर्थनमभिप्रेत्य तत् । तथाहि । तत्र प्रतिपादनम् । अधिशब्दस्तावदीश्वरवाची । ईश्वरत्वं च स्वामित्वम् । स्वामीच स्वमपेक्षते । तदयं स्वस्वामिभावसम्बन्धे कर्मप्रवचनीय संज्ञो भवतीति । तथा यस्मादधिकमिति सूत्रे अधिकार्थेनेश्वरार्थेनच कर्मप्रवचनीयेन युक्ते सप्तमी विहिता । तथैव कौमुद्यादौ प्रतिपादनात् । तत्र स्वस्वामिभाववाच्यधिशब्दस्य स्वामित्वमात्रवचनत्वमपीश्वरत्वस्योक्तिरीश्वरवचनमित्यादिना हर-दत्तादिभिरुक्तम् । अर्थादाधिक्यादिकं कर्मप्रवचनीयद्योत्यमित्याशयेनाह । अधिकार्थेनेत्यादीति शेष्या- मुक्तिरपि स्वामिवाचितामधेरनाक्षिपंत्यापि स्वामिविषयतामात्रमाक्षिपत्येवेति न विरोधः । उदाहृतं चाधिपञ्चालेषु ब्रह्मदत्त इति । व्याख्यातं च हरदत्तेन पञ्चालानां ब्रह्मदत्तः स्वामीत्यर्थ इति । स्वामिवाचिनः स्ववाचिनश्च सप्तम्या यस्यचेश्वरवचनमित्यनेन विधानस्याधि ब्रह्मदत्ते पञ्चाला अधिपञ्चालेषु ब्रह्मदत्तो ऽधिभुविरामः । अधिरामे भूरित्युभयत्र सप्तमीप्रयोगसद्भावनिमित्तेन व्याख्येय-त्वादधेरत्राप्युभयार्थत्वमेव वाच्यमित्याशयेन स्वस्वामिभावसम्बन्धस्य विषयवाचीश्वरशब्देनोपादानम् । नत्वीश्वरविषयकत्वाभावादत एवेश्वरार्थेनेत्येव कौमुद्यामुक्तमिति संक्षेपः ।

अखिलेशत्वस्य कथं लाभ इति । ईश्वरस्य नियम्यरूपस्वापेक्षत्वात्स्वमात्रसिद्ध्या यत्स्वं तदीशत्वसिद्धावपि अखिलं यत्स्वं तदीशत्वं तु न सेत्स्यति । ईश्वरस्य स्वापेक्षत्वेपि सकलाक्षेपत्वस्यादर्शनात् । तदेतदभिप्रेत्यैवोपपादनमखिलसमर्पकशब्दाश्रवणादिति । अन्यथाऽखि-लसमर्पकेति भावप्रत्ययहीनमेव वदेत् । अनेन तथा च विशेषेति मूलवाक्यमेवं व्याख्यातं भवति । ईशस्य स्वापेक्षत्वेनेत्युक्ते यत्स्वं तदीश इत्येतावन्मात्रप्राप्तावपि अखिलत्वसमर्पकाभावादखिलेशत्वाप्राप्तिरिति चेन्न । यत्र हि किञ्चिदेव स्वपञ्चालादि तत्र पञ्चालादिनिर्देशानुसारेण तावन्मात्रेशत्वलाभेऽपि प्रकृते भगवत्स्वस्य व्यक्तिविशेरूपेण निर्देशाभावेन सङ्कोचे कारणाभावेन चाखिलेशत्वप्राप्त्या तदीशत्वमेवोक्तं भवतीति । अखिलाधिपप्राणेति । अखिलाधिपो यः प्राणस्तदाधिपत्यस्येत्यर्थः । तदपेक्षितेति । ऊर्ध्वं हि किञ्चिदपेक्षया भवति । ऊर्ध्वमित्येवाप्रतीतेः । ततश्चास्मादित्यवधिकसापेक्षत्वमित्यर्थः । निरूपकतयेति । समर्पकतयेत्यर्थः । तत्परित्यागेन । उर्ध्वार्थत्वरित्यागेन । तस्य ईश्वरत्वस्य । हेत्वर्थसमर्पकाभावशङ्कां वारयन्व्याचष्टे । धर्मेति । चन्द्रिकानुसारेणाह । न च भवदिति । पूर्णेति । पूर्णं यत्सुखं तद्रूपत्वादितीत्यर्थः । गुणगुणीति । सुखेनाधिक इत्यधिकसुखवत्वोक्तिर् गुणगुणिभा-वाभ्युपगमने तदनङ्गीकारे तदाधिक्यवचनायोगेऽपि तदङ्गीकारे तदुपपत्तेरित्याशयः ॥

**भूमाधिकरणम्**

