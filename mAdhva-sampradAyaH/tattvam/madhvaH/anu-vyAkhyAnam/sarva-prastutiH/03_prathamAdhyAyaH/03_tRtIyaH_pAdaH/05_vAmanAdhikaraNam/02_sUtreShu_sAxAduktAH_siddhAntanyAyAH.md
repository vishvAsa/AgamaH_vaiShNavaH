+++
title = "०२ सूत्रेषु साक्षादुक्ताः सिद्धान्तन्यायाः"

+++


## मुक्तोपसृप्यता प्राणादाधिक्यं सर्वतस्तथा

**सूत्रेषु साक्षादुक्ताः सिद्धान्तन्यायाः**

**मुक्तोपसृप्यता प्राणादाधिक्यं सर्वतस्तथा**

### **सुधा**

सूत्रसूचितान्सिद्धान्तन्यायानभिधाय साक्षादुक्तानप्याह मुक्तेति ।

## **अनुव्याख्यानम्**

***मुक्तोपसृप्यता प्राणादाधिक्यं सर्वतस्तथा ॥***

***वैलक्षण्यं स्वभावस्य प्रेक्षापूर्वक्रिया तथा ॥***

***अरस्यण्यस्य चेशत्वं सूर्याद्यनुकृतिस्तथा ॥***

***वामनाख्या सर्वकम्पस्तच्छब्दानन्यसिद्धता ॥***

***अनामरूपता भेदस्योपजीव्यप्रमाणता ॥***

***सर्वैश्वर्यादिकाद्यास्ता वेदेशेन प्रदर्शिताः ॥***

अत एव पूर्वं दृश्यन्त इत्युक्त्वाऽत्र प्रदर्शिता इत्युक्तम् । सर्वतस्तथा इत्येतत्पूर्वेणोत्तरेण च सम्बध्यते । प्राणादाधिक्यं तथा सर्वत आधिक्यमिति । स्वभावस्य सर्वतो वैलक्षण्यं तथाऽम्ब-रान्तधृत्यादीति । प्रेक्षापूर्वक्रिया तथेति तथाशब्द उत्तरत्र सम्बध्यते । तेनापहतपाप्मत्वादीनां ग्रहणम् । सूर्याद्यनुकृतिस्तथा सर्वप्रकाशकत्वम् । तच्छब्दानन्यसिद्धतेति ज्योतिःशब्दस्यान्यत्रासम्भव इत्यर्थः । उपजीव्यं प्रमाणं यस्यासौ तथोक्तस्तस्य भाव उपजीव्यप्रमाणता । ता इति सिद्धान्तयुक्तयः ।

### **शेषवाक्यार्थचन्द्रिका**

ननु सर्वतस्तथेत्येतन्न प्राणाधिकरणसिद्धान्तन्यायाभिधानम् । प्राणादाधिक्यमित्यनेनैव तदुक्तेः । नाप्यक्षराधिकरणसिद्धान्तन्यायाभिधानम् । वैलक्षण्यं स्वभाव-स्येत्यनेनैव तत्कथनात् । तस्मादनर्थकमेतदित्यतोऽधिकरणद्वयेऽपि सिद्धान्तन्यायान्तरकथनरूपत्वान्न तदित्यभिप्रेत्य तथा योजयितुं तत्तदधिकरणसिद्धान्तन्यायसमर्पकभाष्यखण्डेन सम्बन्धं तावदाह सर्वतस्तथेत्येतदिति ॥ पूर्वेणोत्तरेण चेति । प्राणादाधिक्यमिति पूर्वेण वैलक्षण्यं स्वभावस्य चेत्युत्तरेण चेत्यर्थः । पूर्वोत्तरसम्बन्धमेव दर्शयति । प्राणादाधिक्यमित्यादिना । तथा च प्राणादधिक्यमित्यनेन व्यतिहारो विशिंषन्ति हीतरवदिति सूत्रान्तरोक्तन्यायाभिधानेऽप्यध्युपदेशादित्येतत्सूत्रोक्तसर्वाधिकत्व-रूपहेत्वन्तरकथनार्थतया पूर्वत्र वैलक्षण्यं स्वभावस्येत्यनेनान्यभावव्यावृत्तेश्चेति सूत्रोक्तहेत्वभिधा-नेऽप्यक्षरमम्बरान्तधृतेरित्यादिसूत्रद्वयोक्तहेतुद्वयकथनार्थतया वैलक्षण्यं स्वभावस्य’ इत्यनेन च सम्बन्धस्य सप्रयोजनत्वमुक्तं भवति । ईक्षतीत्यत्र सूत्रोक्तहेत्वन्तरपरतया तथेत्यस्य प्रेक्षापूर्वकक्रियेत्यनेन सम्बन्धः, किं तूत्तरत्रैवेति भावेनाह प्रेक्षेति ॥ उत्तरत्रेति । अरस्य ण्यस्य चेशत्वमित्युत्तरत्रेत्यर्थः । तत्राप्यरस्य ण्यस्य चेशत्वमित्यनेनैव सिद्धान्तन्यायकथनात् । किं तथाशब्देनेत्यतो गतिशब्दाभ्यामिति सूत्रोक्तसाधकस्य तेनाभिधानेऽपि दहर उत्तरेभ्य इत्यादिसूत्रोक्तापहतपाप्मत्वादिसङ्ग्रहार्थत्वात्तथाशब्द- स्यार्थवत्त्वमित्याह तेनेति । अनुकृतेरिति सूत्रखण्डोक्तलिङ्गस्य सूर्याद्यनुकृतिरित्यनेनाभिधानेऽपि तस्य चेत्युक्तसर्वप्रकाशत्वरूपलिङ्गस्यानभिधायकतया तथाशब्दं योजयति तथा सर्वप्रकाशकत्वमिति ॥ ज्योतिःशब्दस्यान्यत्रासम्भव इति । विष्णुरेव ज्योतिरिति भाष्योदाहृतश्रुताववधारणेन ‘नारायणः परंज्योतिः’ ‘परं ज्योतिरुपसम्पद्य तद्देवा ज्योतिषां ज्योतिः’ इत्यादिश्रुतिषु परत्वादिविशेषणेन च ज्योतिःशब्दस्य विष्णावेव मुख्यत्वावधारणादिति भावः । भेदस्योपजीव्यप्रमाणतेति सुषुप्तीत्यत्र सिद्धान्तन्याय इत्युक्तं तदयुक्तम् । भेदस्योपजीव्यप्रमाणत्वासम्भवाद् इत्यतोऽत्र भेदव्यपदेश एव सिद्धान्तन्यायः, उपगीव्यत्वोक्तिस्तु प्राबल्यसूचनेन सिद्धान्तसाधकत्वोपपादनार्थेत्यभिप्रेत्य तदर्थमाह उपजीव्यमिति ।

### **परिमल**

इत्युक्तमिति । प्रदर्शिताः प्रकर्षेण दर्शिता न तु सूचिता इत्यर्थप्रतीतेरिति भावः । भेदस्योपजीव्यप्रमाणतेत्येतद्धटयति उपजीव्यं प्रमाणमिति । जीवांशे प्रत्यक्षम् ईश्वरांशे च श्रुति वाक्यमित्यर्थः । भेदबोधकं प्रमाणमैक्यस्योपजीव्यमिति यावत् । सर्वैश्वर्यादिकाद्या इत्यनन्तरमिति शब्दमध्याहृत्य ता इत्यस्यार्थमाह इति सिद्धान्तयुक्तय इति ॥

### **यादुपत्यं**

सूत्रसूचितानिति । उक्तन्यायानं सूत्रसूचितत्वप्रकारश्च सूत्रसूचिताख्यग्रन्थे भावबोधकारैः प्रदर्शितस् तत्रैवानुसन्धेयः । साक्षादुक्तानिति । मुक्तोपसृप्येत्यनेन मुक्तोपसृप्यता, अध्युपदेशादित्यनेन प्राणात्सर्वतश्चाधिक्यम्, अन्यभावव्यावृत्तेश्चेत्यनेन स्वभावस्य सर्वतो वैलक्षण्यं, अम्बरान्तधृतेरित्यनेनाम्बरान्तधृत्यादि, ईक्षतिकर्मेत्यनेन प्रेक्षापूर्वक्रिया, दहर उत्तरेभ्य इत्यनेनापहत-पाप्मत्वादिकं, तथा हि दृष्टं लिङ्गं चेत्यनेन अरस्य ण्यस्य चेशत्वं, अनुकृतेस्तस्यचेत्यनेन सूर्याद्यनुकृतिः सर्वप्रकाशकत्वं च शब्दादेवेत्यनेन वामनाख्या कम्पादित्यनेन सर्वकम्पः, ज्योतिर्दर्शनादित्यनेन तच्छब्दानान्यसिद्धता, आकाशोऽर्थान्तरत्वादित्यनेनानामरूपता, सुषुप्त्युत्क्रान्त्योर्भेदेनेत्यनेन भेदस्योप-जीव्यप्रमाणता, पत्यादिशब्देभ्य इत्यनेन सर्वैश्वर्यादिकं, साक्षादुक्तमिति ज्ञातव्यम् ॥

### **श्रीनिवासतीर्थीया**

अत एवेति । पूर्वोक्तानां सूचितत्वादेतेषां तु साक्षादुक्तत्वादेवेत्यर्थः ।

### **वाक्यार्थरत्नमाला**

न तदिति । अनर्थकमित्ये तत्तच्छब्देन परामृश्यत इति नानर्थकमित्यर्थः । शिष्टं तत्र तत्र व्याख्येयमस्ति ॥

