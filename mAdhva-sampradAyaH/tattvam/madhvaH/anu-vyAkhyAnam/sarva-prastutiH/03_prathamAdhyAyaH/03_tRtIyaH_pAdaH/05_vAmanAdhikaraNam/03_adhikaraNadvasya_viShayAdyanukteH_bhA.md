+++
title = "०३ अधिकरणद्वस्य विषयाद्यनुक्तेर् भाष्योक्ताधिकरणव्यवस्था युक्तैव"

+++


## मुक्तोपसृप्यता प्राणादाधिक्यं सर्वतस्तथा

**अधिकरणद्वस्य विषयाद्यनुक्तेर् भाष्योक्ताधिकरणव्यवस्था युक्तैव**

**मुक्तोपसृप्यता प्राणादाधिक्यं सर्वतस्तथा**

### **सुधा**

नन्वत्र पादे चतुर्दशाधिकरणानि भाष्यादवगम्यन्ते । विषयाः पूर्वपक्षन्यायाः सिद्धान्तन्यायाश्चात्र द्वादशैवोक्ता न च विषयादिना विनाऽधिकरणं सम्भवति । तत्कथमेतदिति चेत् । इत्थम् । ‘तदुपर्यपि बादरायणः सम्भवात्’ ‘शुगस्य तदनादरश्रवणात्तदाद्रवणात्सूच्यते हि’ इत्येतदधिकरणद्वयं न समन्वयसमर्थनार्थम् । किं नाम देवादीनां वेदविद्याधिकारसमर्थनार्थमाद्यम् । द्वितीयं तु त्रैवर्णिकव्यतिरिक्तानां तदभावसमर्थनार्थमित्येतज्ज्ञापयितुमेतदधिकरणद्वयविषया-द्यनुक्तिः । अन्यथा तत्रापि समन्वयसम्बन्धान्वेषणेन शिष्याणां वृथा प्रयासः प्रसज्येत ।

### **शेषवाक्यार्थचन्द्रिका**

न च विषयादिना विनेति । विषयसंशयपूर्वपक्षसिद्धान्तप्रयोजन-रूपपञ्चाङ्गत्वाद् अधिकरणस्य विषयाद्यभावे नाधिकरणत्वं सम्भवतीत्यर्थः । ‘तदुपर्यपि’ इति सूत्रे तदुपरीति समास आश्रितः । अत्र वदन्ति । नात्र षष्ठीसमास आश्रयितुं शक्यते । ‘पूरणगुणसुहितार्थसदव्ययतव्यसमानाधिकरणेन’ इत्यव्ययेन षष्ठीसमासनिषेधात् । तथा च ब्राह्मणस्य कृत्वेत्यादिवदप्यसमास एव युक्तः । अत एवोक्तम् । कैयटहरदत्ताभ्यामव्ययेन समासनिषेधे वृक्षस्योपरीत्यादिकमप्युदाहरणमिति । न चात्र सूत्रेऽव्ययशब्देन कृदव्ययस्यैव ग्रहणम् । न त्वव्ययमात्रस्य । अत एव ब्राह्मणस्य कृत्वेत्येवोदाहरणं वृत्तिकारादीनाम् । तथा चोपरीत्यस्याव्यय-तायामपि कृद्वययत्वाभावान्नानेन सूत्रेण निषेधप्रापिरिति वाच्यम् । सामान्यशब्दत्वादव्ययशब्दस्य अव्ययमात्रपरत्वस्यैव युक्ततया कृदव्ययररूपतद्विशेषपरताया नियामकाभावेनायोगात् । न च ‘अनुर्यत्समया’ इत्यत्र यस्य समया यत्समयेति समासकरणमेव तत्र ज्ञापकम् । कथमन्यथा यत्समयेति समासः । तत्रापि पूरणगुणेति निषेधप्रसङ्गादिति वाच्यम् । सामीप्यार्थकस्य समयाशब्द-स्याद्रव्यत्ववाचित्वादव्ययत्वेऽपीह समयावाचिन्यनुशब्दे समयाशब्दस्य वर्तमानतया द्रव्यवाचित्वाद् अनव्ययत्वेन, तत्रोक्तनिषेधाप्रसक्त्या यत्समयेति षष्ठीसमाससम्भवेन तस्य कृदव्ययपरताया-मव्ययशब्दस्य ज्ञापकत्वायोगादिति ।

अत्र ब्रूमः । सूत्रेऽव्ययशब्दस्य कृदव्ययमात्रपरत्वेनाकृदव्ययेन समासानिषेधकत्वेन तदुपरीति समासो युक्त एव । न चात्र नियामकाभाव इत्युक्तम् । सत् तव्येत्यादिपूर्वोत्तपकृत्साहचर्यस्यैव तन्नियामकत्वात् । न चैवं यत्समयेत्यत्राप्युक्तनिषेधाप्रसक्तेर्द्रव्यवृत्तितयाऽनव्ययत्वेन समासोपपादनं हरदत्तादीनामनर्थकमिति वाच्यम् । साहचर्यमनाश्रित्य तस्य प्रकारान्तरत्वात् । तदाश्रयणे च तत एव यत्समयेति समाससिद्धेरनव्ययत्वाश्रयणानर्थक्यस्येष्टत्वात् । अवश्यं चैतदेवम्, यदव्ययसमासनिषेधे कृदव्ययानामेव तन्निषेध इति । कथमन्यथा त्वदुपरि मदुपरीत्यादिः सार्वजनीनः प्रयोगः । तथा ‘यत्कृतेऽरीन्निगृण्हीम’ ‘आदेयाः किं कृते भोगाः कुम्भकर्ण त्वया विना’ इति । ‘सर्वपश्चाद् इत्यन्यपदार्थसूत्रे भाष्यप्रयोगश्च । (‘अनेकमन्यपदार्थे’ २-२-२४ इति पा.सूत्रे ‘एतश्चात्र युक्तं यद्विभक्त्यर्थोऽभिधीयते, तत्र हि सर्वपश्चात्पदं वर्तते अस्येति’। इति महाभाष्यम् ॥ अत्र कैयटः ‘सर्वपश्चादिति । भाष्यकारवचनप्रामाण्यादव्ययेनापि षष्ठीसमासः’ इति ।) अत एव चाव्ययनिषेधे वृक्षस्योपरीत्यादिकमप्युदाहरणमिति कैयटहरदत्तवचनमुपेक्ष्यमेव । ततश्चाकृदव्ययत्वेनोपरीत्यस्य न तेन षष्ठीसमासे किञ्चिद्वाधकमिति संक्षेपः । विषयादीत्यादिपदेन पूर्वपक्षन्यायसिद्धान्तन्याययोर्ग्रहणम् ॥

### **श्रीनिवासतीर्थीया**

तदभावेति । अधिकाराभावेत्यर्थः ॥

### **वाक्यार्थरत्नमाला**

प्रयोजनरूपपञ्चाङ्गत्वादिति ॥ ननु प्रयोजनस्याधिकरणफलतया तदंगत्वाभावः । अत एव तन्त्रचूडामण्यादौ प्रयोजनस्याधिकरणफलतया तदंगत्वाभावादिति युक्तया मतान्तरं प्रदूष्य सन्देहबीजं पञ्चकान्तर्गतमित्युक्तमिति चेत्सत्यम् । सन्देहबीजमेलनेनैवाङ्गानां पञ्चत्वेऽपि तन्त्रचूडामणावेव प्रथमत उक्तप्रयोजनं तदङ्गमित्येकदेशिमताश्रयणेनात्रोक्तिः । यथासंदेहबीजपूर्वस्येति चन्द्रिकाकारैर्वास्तवमतस्योक्तत्वेऽपि अखण्डार्थताभङ्गेन्यायामृते परमते विषयादिपञ्चकाभावादिति प्रतिज्ञातविषयाद्यभावोपपादानावसरे समन्वयाधिकरणचन्द्रिकायां परमत-निरासावसरे चैतदेकदेशिमतस्योक्तिस्तथेहापीति न दोषः । एवमेवंजातीयकेऽन्यत्रापीति ज्ञेयम् । समास इति । देवादित्वप्राप्त्युपरीत्यनेन भाष्येण तस्या उपरीति षष्टीसमाससूचनादिति भावः । मूलकारो भाष्ये तत्र तत्र प्राप्तानुपपत्तिं परिहरति स्म । अतोऽत्र तदुपेक्षिताभिमानमनुपपत्तिं स्वयमाशङ्क्य निराकृतवांष्टीकाकार इति ज्ञेयम् । अव्यययोगे समासनिषेधेस्योद्देशपक्षे उपरीत्यादिकमप्युदाहरणमिति कैय्यटहरदत्तोक्तिं मूलीकृत्याक्षिपति । अत्र वदन्तीति । अव्यययोगे समासनिषेधस्य प्रकृते विवक्षाऽस्तीति तथैवोदाहरणं ब्राह्मणस्य कृत्वेत्यादिवदिति । सप्तम्यर्थे वतिरयम् । कैय्यटेति । ताभ्यां कृदकृत्साधारण्येनाव्ययमात्रयोगे षष्टीसमासनिषेधपरत्वस्वीकारादिति भावः । वृत्तिकारीयविशेषोदा-हरणबलादव्ययशब्दस्य कृदव्ययमात्रपरतैवोचिता । ततश्च प्रकृते कृदव्यययोगाभावान्न समासानुप-पत्तिरिति शङ्कते । नचात्रेति ।

सामान्येति । उदाहरणमात्रं तु न नियामकमतिप्रसङ्गादिति भावः । दुर्घटवृत्तिकृता अनुर्यत्समये-त्यत्रेत्याद्याक्षिप्य समयाशब्देनानुशब्दोऽत्रोच्यत इत्यादि प्रतिपादितं तदनुसारेणानुर्यत्समयेत्येतज्ज्ञाप-कत्वेनाक्षिप्य परिहरति । समयावाचिन्यनुशब्द इति । तथाच सामीप्याख्यसमयावाच्यनुशब्द एव यत्समयेत्यत्र वाच्य इति द्रव्यावाचित्वमित्यर्थः । सत्तव्येति पूर्वोत्तरेति पाठः । सदिति पूर्वं तव्येत्युत्तरम् । तव्येत्यादीति पाठो लेखकागतः । सहचरितासहचरितयोः सहचरितस्यैव ग्रहणमिति न्यायमूलपरिभाषया तथानिर्णयादीति भावः । अत एवास्य गोर्द्वितीयेनार्थ इत्यत्र सदृशो गौरेवोपादीयते नाश्वो न गर्दभ इति न्यायो मूलतयोक्तः परिभाषासूत्रे । पूर्वोत्तरसाहचर्यात् कृदेवाव्ययं गृह्यत इत्यादिचेति ज्ञेयम् । साहचर्यमनाश्रित्य प्रकारान्तरं वा तदिति दुर्घटवृत्तिमाश्रित्याह । साहचर्यमिति । सार्वजनीन इति । सर्वजनाठ्ठञ् खश्चेति सूत्रेण खप्रत्यये सर्वजनीन इत्येव रूपप्रसङ्गेऽपि साध्वर्थे प्रतिजानादिभ्यः खञिति खञितु सार्वजनीनवैश्वजनीनौ व्युत्पादितौ । रमोक्तयनुसारेण साध्वर्थे खञि ञित्वादादिवृद्धौ सार्वजनीनशब्दस्य साधुत्वमिति ज्ञेयम् । सर्वपश्चादिति । अनेकमन्येति सूत्रे ह्यथवा विभक्तयर्थोऽभिधीयते । एतच्चात्रयुक्तम् । यद्विभक्तयर्थोऽभिधीयते । तत्रहि सर्वपश्चात्पदं वर्त्तते । अस्येतीति भाष्ये सर्वपश्चादिति प्रयोगोऽस्तीत्यर्थः । एतच्चाश्विपश्चाद्वितीयदामननादित्यधिकरण-स्थभाष्यप्रयोगव्युत्पादाना- वसरे प्रपञ्चयिष्यते । पश्चाच्छब्दस्याव्ययीभावे पूर्वनिपातप्रसङ्गात्समासो नास्तीति सिद्धान्तकौमुद्यादावुक्तम् । उपलक्षणं चैतत् । ततः पश्चात्संशयस्य त इति प्रयोगोऽपि ग्राह्यः । सिद्धान्तकौमुद्यादावुक्तप्रयोगात्पश्चाच्छब्दस्य नाव्ययीभावसमास इत्युक्तः । कृदव्ययनिषेधाभिप्रायेणैव भाष्यप्रयोग इत्यादिकमियदामननादित्यधिकरणे व्युत्पादनं भविष्यति ।

