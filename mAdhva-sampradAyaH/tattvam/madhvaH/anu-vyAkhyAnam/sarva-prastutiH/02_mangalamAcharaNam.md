+++
title = "०२ मङ्गलमाचरणम्"

+++


## ब्रह्मसूत्रानुव्याख्यानम्

॥ श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥

श्रीमद् आनन्दतीर्थभगवत्पादाचार्यविरचितं

## ब्रह्मसूत्रानुव्याख्यानं

***नारायणं निखिलपूर्णगुणैकदेहं***

***निर्दोषमाप्यतममप्यखिलैः सुवाक्यैः ।***

***अस्योद्भवादिदमशेषविशेषतोऽपि***

***वन्द्यं सदा प्रियतमं मम सन्नमामि ॥***



### श्री जयतीर्थयतिकृता श्रीमन्न्यायसुधा

### टिप्पणीपञ्चकोपेता

॥ श्रीगुरुभ्यो नमः ॥ ॥ हरिः ॐ ॥

सुधा

श्रियः पत्ये नित्यागणितगुणमाणिक्यविशद-

प्रभाजालोल्लासोपहतसकलावद्यतमसे ।

जगज्जन्मस्थेमप्रलयरचनाशीलवपुषे

नमोऽशेषाम्नायस्मृतिहृदयदीप्ताय हरये ॥ १ ॥

### वाक्यार्थचन्द्रिका

नित्यागण्यबलद्युतिप्रमितिसत्सौख्याग्य्रवीर्यातुलौ-

दार्यप्राभवधीरतामुखगुणव्रातात्मदिव्याकृतिम् ।

सन्तापादिसमस्तदोषविधुरं वेदैकवेद्यं जग-

ज्जन्मादिप्रदमिन्दिरेश(ममलं)मनिशं नारायणं नौम्यहम् ॥ १ ॥

वेदाम्भोधिसमुद्धृतातिविलसत्सूत्रामृताम्भो-

लसद्धारावर्षणतुष्टसद्धृदवनिज्ञानाङ्कुराधायकम् ।

संसारातपनाशनं सुरमनःसच्चातकानन्ददं

वेदव्यासविचित्रमेघमनिशं मच्छ्रेयसे संश्रये ॥ २ ॥

यद्वाग्विस्तररश्मिभिर्जगदिदं सन्मार्गमालम्बितं

सत्सिद्धान्तवरारविन्दनिवहा विस्तारमासादिताः ।

दुःसिद्धान्तमहान्धकारनिकरा देशान्तमुल्लङ्घिताः

सोऽयं मध्वदिवाकरो भवतु सज्ज्ञानप्रकाशाय मे ॥३॥

सत्सूत्रान्वितमध्वभाष्यविलसद्गाण्डीवसंयोजितैः

सन्मानेषुभिरर्दयन्कुसमयप्रत्यर्थिदुःस्यन्दनान् ।

श्रीकृष्णेरितवेदवाजिनियतश्रीमध्वशास्त्रो-

ल्लसद्दिव्यस्यन्दनसंस्थितो जयमुनीशाख्यार्जुनः स्यान्मुदे ॥ ४ ॥

सच्छास्त्रामलभावबोधकिरणैः संवर्धयन्मध्व-

सत्सिद्धान्ताब्धिमनन्तशिष्यकुमुदव्रातं विकासं नयन् ॥

उद्भूतो रघुवर्यतीर्थजलधेस्तापत्रयं त्रासयन् यस्तं

नौमि रघूत्तमाख्यशशिनं श्रीविष्णुपादाश्रयम् ॥ ५ ॥

श्रीमद्रामगिरीन्द्रपादनिरतं विद्रावयन्तं दिशो

दुर्वादीन्द्रमहामृगान्निगमसद्य्वाख्यालसन्नादतः ।

दुःशास्त्रेभकुतर्ककुम्भदलनप्रौढात्मविद्यानखं

वेदव्यासमृगेन्द्रराजमधिकं वन्देऽनिशं मद्गुरुम् ॥ ६ ॥

वेदान्ताब्धिममन्दबोधगिरिणा सद्ब्रह्मसूत्राहिना

दुस्तर्केतरदानवामरगणैः सम्मथ्य यो लब्धवान् ।

सन्न्यायामृतचन्द्रिके युधि तथा तर्केऽकरोत्ताण्डवं

सोऽयं व्यासमुनीन्द्रपूज्यचरणो नित्यं भवेन्मे मुदे ॥ ७ ॥

अनुव्याख्याब्धियुङ्न्यायसुधाऽगाधसुरापगाम् ।

गुरूणां दयया शुद्ध्यै धियः सेवितुमुत्सहे ॥ ८ ॥

टीकाकारा ग्रन्थादौ मङ्गलमाचरन्ति ॥ श्रियः पत्य इति ॥ नारायणमिति प्रथमपद्यव्याख्यान- रूपेऽत्र पद्ये नारायणपदस्थाने हरिपदप्रक्षेपेण ‘‘प्रादुर्भूत’’ इति श्लोकोक्तहरेरेव नारायणत्वादुत्तर-श्लोकोक्तं तमेवेति समर्थितं भवति । अत्र श्रियः पत्य इत्युक्तया नारा लक्ष्मीस् तत्पतित्वेन तदयन-मित्यभिप्रायव्यञ्जनेन आवश्यकसकलवाङ्मनसदेवतानमनाभावप्रयुक्तन्यूनताशङ्काऽपहस्तिता भवति । पूर्वविशेषणान्तर्गतनिखिलपूर्णगुणत्वस्य तदुत्तरनिर्दोषत्वस्य च प्रयोज्यप्रयोजकभावोऽप्यस्तीत्यभिप्रेत्य गुणावद्ययोर्माणिक्यतमोभ्यामुपमानम् । तदुपपादनायैव प्रभाजालोल्लासेति । गुणनिखिलत्वोक्ति-लब्धोपहन्यमानदोषसाकल्यकथनं सकलेति । गुणोपहतत्वयोर्नित्यत्वविशेषणेन तयोः कादाचित्कत्व-शङ्कां व्यवच्छिनत्ति । अस्येति परामर्शविषयमादिपदसंग्राह्यं च दर्शयन्नेव प्रयोजनाभावान्नोद्भवादिदानं युक्तमित्याशङ्कां च परिहरति ॥ जगदिति ॥ अत्र स्थेमशब्देनान्नदानादिनेव ज्ञानदानेनापि पालनस्याभिप्रेतत्वात्प्रलयशब्देन चाज्ञानबन्धमोक्षाणां रचनाशब्देन तन्त्रेण नियमनस्यापि ग्रहण-सम्भवादुत्तरत्राष्टकसङ्ग्राहकत्वेन व्याख्यास्यमानादिपदसङ्ग्राह्यकथनपरत्वं नास्य युक्तमिति न शङ्कनीयम् । (अजिरशिशिरशिथिलस्थिरस्फिरस्थविरखदिराः । स्थास्फाय्योष्ठिलोपः । स्थिरं निश्चलम् । स्फिरं प्रभूतम् । तिष्ठतेर्बुक् ह्रस्वत्वं च । स्थविरः । खद स्थैर्ये हिंसायां च । खदिरः । खदिरी शाखभेदे स्त्री ना चन्द्रे दन्तधावने इति मेदिनी । बाहुलकाच्छङो बुक्ह्रस्वश्च । शिबिरम् । शेरतेऽस्मिन् राजबलानि । निवेशः शिबिरं शण्डमित्यमरः । अजगतिक्षेपणयोर् अजेर्वीभावाभावः । अजिरमङ्गणम् ओर्ल्युटि अनादेशस्य बाहुलकाण्णत्वमित्येके । अन्ये तु विश्वकोशाद्युपष्टम्भेन दन्त्यमेवेच्छन्ति । इह दशपादीवृत्तौ नञ् पूर्वस्य जीर्यतेर्ऋवर्णलोपो निपात्यत इत्युक्तं तदपि ग्राह्यम् । ‘‘आशु दृतमजिरं प्रत्नमीड्यं’’ इत्यादौ न जीर्यतीत्यजिर इत्यर्थस्यानुगुणत्वात् । अजिरं प्राङ्गणे काये विषये दर्दुरेऽनिले । शश प्लुतगतौ । उपधाया इत्वम् । शिशिरं स्यादृतोर्भेदे तुषारे शीतलेऽन्यवत् । शिशिरो ना हिमे न स्त्री ऋतुभेदे जडे त्रिषु । श्रथ मोचने । उपधाया इत्वं रेफलोपः प्रत्ययरेफस्य लत्वम् । शिथिलम् ।) अत्राजिरशिशिरशिथिलस्थिरेत्युणादिसूत्रेण (उणादीत्यादिपदेन प्यञ्अञ्त्वतलां समावेशो बोध्यः) स्थाधातोः किरच्प्रत्यये आतो लोप इटि चेति धात्वाकारलोपे च निष्पन्नस्य दृढार्थस्थिरशब्दस्य दृढादित्वेन वर्णदृढादिभ्य (वर्णदृढादिभ्यः ष्यञ्च । चादिमनिच् । शौक्ल्यं शुक्लिमा । दार्ढ्यम् । पृथुमृदुभृशकृशदृढपरिवृढानामेव रत्वम् । द्रढिमा षो ङीषर्थः । औचिती । यथाकामी । ब्राह्मणा-देराकृतिगणत्वाद्गुणवचनब्राह्मणादिभ्यः ष्यञ् कर्मणि चेति सूत्रेण ष्यञ् । हलस्तद्धितस्येति यलोपः । चाद्भावे । जडस्य कर्म भावो वा जाड्यम् । मौढ्यम् । ब्राह्मण्यम् । अर्हतो नुं चेति नुमर्थः पाठः । आर्हन्त्यम् । आर्हन्ती । एकभाव । अन्यभाव । त्रिभाव । एषां पाठः स्वार्थे विधानार्थः । आन्यभावम् ।) इतीमनिचि (पृथ्वादिभ्य इमनिज्वा । वावचनमणादिसमावेशार्थम् । रऋतो हलादेर्लघोः । इष्ठेमेयस्सु । टेः । टेर्लोपः स्यादिष्ठे मेयस्सु । पृथोर्भावः प्रथिमा । पार्थवम् । म्रदिमा । मार्दवम् ।) प्रियस्थिरेत्यादिना (प्रियस्थिरस्फिरोरुबहुलगुरुवृद्धतृप्रदीर्घवृन्दारकाणां प्रस्थस्फवर्बंहिगर्वर्षित्रप्द्राघिवृन्दाः । प्रियादीनां क्रमात्प्रादयः स्युरिष्ठादिषु । प्रेष्ठः स्थेष्ठः स्फेष्ठः वरिष्ठः बंहिष्ठः गरिष्ठः वर्षिष्ठस् त्रपिष्ठः द्राघिष्ठः । वृन्दिष्ठः । एवमीयम् । प्रियोरुबहुलगुरुदीर्घाणां पृथ्वादित्वात्प्रेमेत्यादि ।) स्थादेशे निष्पन्नस्थेमशब्दस्य दार्ढ्ये प्रसिद्धावपि ‘अखिलभुवनजन्मस्थेमभङ्गादिलील’ इति रामानुजभाष्यनान्दीश्लोके स्थित्यर्थत्वेन तद्य्वाख्यानरूपश्रुतप्रकाशिकायामन्यत्र चाभियुक्तप्रयोगाणां बहुलमुपलम्भात्तिष्ठतीति स्थिरमिति व्युत्पत्तेः स्थितिमत्परत्वेऽप्युपपत्तेश्च स्थेमशब्दस्य स्थितावत्र प्रयोग इति द्रष्टव्यम् । सुवाक्यैरित्यत्र वाक्यानां शोभनत्वमात्ररूपसुष्ठुत्वस्य प्रकृतानुपयोगादपौरुषेयत्वेन तन्मूलकाप्तवाक्यत्वेन वा शोभनत्व-मुच्यत इत्यभिप्रेत्याप्यतममित्यत्र तमबर्थं चाह ॥ अशेषेति ॥ (द्वन्द्वे घि । द्वन्द्वे घिसंज्ञं पूर्वं स्यात् । हरिश्च हरश्च हरिहरौ । अनेकप्राप्तावेकत्र नियमोऽनियमः शेषे । हरिगुरुहराः । हरिहरगुरवः ।) न च द्वन्द्वे घीत्यस्य पटुगुप्तावित्यत्राजाद्यन्तमित्यस्य (अजाद्यन्तम् । इदं द्वन्द्वे पूर्वं स्यात् । ईशकृष्णौ । बहुषु अनियमः । अश्वरथेन्द्राः । इन्द्राश्वरथाः । घ्यन्तादजाद्यदन्तं विप्रतिषेधेन । इन्द्राग्नी ।) चेशकृष्णौ इत्यत्र सावकाशत्वेनेन्द्राग्नी इत्यत्रेवाम्नायस्मृतीत्यत्राप्युभयप्रसङ्गे विप्रतिषेधे परं कार्यमित्यजाद्यन्तत्वादाम्नाय शब्दस्य पूर्वनिपातसम्भवेऽप्यजाद्यन्तमित्यस्य पूर्वोक्तेऽल्पाच्तरमित्यस्य (अल्पाच्तरम् । शिव-केशवौ ।) प्लक्षन्यग्रोधावित्यत्र सावकाशत्वेन वागीशावित्यत्रेवात्राप्युभयप्रसङ्गे पूर्वन्यायेनाल्पाच्तरत्वा-त्स्मृतिशब्दस्यैव पूर्वनिपातः स्यादिति वाच्यम् । लक्षणहेत्वोः क्रियायाः समुद्राभ्राद्ध इत्यादिषु यथायथं व्यभिचारं कुर्वता सूत्रकृतैतत्प्रकरणस्यानित्यत्वज्ञापनादल्पाच्तरमित्यस्यानित्यत्वाच्छकुनिसूत्रयोरिति साध्विति वदता टीकाकृता तदनित्यत्वस्योक्तत्वाच्च । अल्पाच्तरमिति लक्षणस्य व्यभिचारं कुर्वाणेनेति युक्तिपादीयटीकाकारीयोक्तिश्च तन्नित्यत्वाभ्युपगमवादेन प्रवृत्तेति न विरोध इति द्रष्टव्यम् ॥ १ ॥

### परिमल

पूर्णागण्यगुणोदारमूर्तये पुण्यकीर्तये ।

नमः श्रीपतये भक्तदत्तस्वानन्दमूर्तये ॥ १ ॥

पूर्णागण्यगुणोदारनित्यसुन्दरमूर्तिने ।

श्रीब्रह्मवीन्द्रपूर्वेड्यकीर्तिने ब्रह्मणे नमः ॥ २ ॥

विश्वं यस्य वशे सर्वमनिशं शङ्करादिकम् ।

तस्य वायोस्तृतीयांशमाश्रये शमवाप्तये ॥ ३ ॥

सत्पद्मबन्धवो यस्य गावो विश्वतमोनुदः ।

स स्यात्तत्त्वप्रकाशाय जयतीर्थरविर्मम ॥ ४ ॥

पदवाक्यप्रमाणज्ञो दुर्मतध्वान्तभास्करः ।

व्यासतीर्थमुनीन्द्रो मे भूयाज्ज्ञानसमृद्धये ॥ ५ ॥

अस्मद्देशिकपादानां प्रणम्य चरणाम्बुजम् ।

श्रीमन्न्यायसुधावाक्यव्याख्यां कुर्यां यथामति ॥ ६ ॥

आद्यपद्यं विवृण्वानो ग्रन्थादौ नम्यत्वप्रयोजकविशिष्टत्वेष्टत्वाधिकृतत्वयुक्तदेवतानतिरूपं मङ्गल-माचरति ॥ श्रिय इति ॥ मूले अशेषविशेषतोऽपीत्यनेन सङ्कलय्य श्रीब्रह्माद्युत्तमत्वमुक्तम् । तत्र सकलवाङ्मनसदेवताया देव्या ग्रन्थारम्भेऽवश्यं वन्द्यत्वद्योतनाय श्रियः पत्य इति विशिष्योक्तिः । तदपि ईश्वरोपसर्जनतयेति ज्ञापनाय श्रिय इति पृथगुक्तिः । निखिलेति निर्दोषमिति च विशेषणद्वयस्य हेतुहेतुमद्भावेन योजनाद्योतनाय नित्येत्याद्युक्तम् । ‘प्रच्युतोऽशेषदोषैः सदा पूर्तित’ इत्युक्तेः सर्वस्वातन्त्र्यसर्वज्ञानसर्वशक्तिसर्वैश्वर्यादिगुणसत्त्वे पारतन्त्र्यादिदोषाणामयोगात् । एतच्च ब्रह्मपदेन गुणपूर्तिवन्निर्दोषस्यापि लाभाय । तेन नारायणशब्दस्य ब्रह्मशब्दसमानार्थत्वसूचनेन ब्रह्मतन्त्रे नारायणनतिर् मूले न युक्तेति शङ्का परास्ता । यद्वा लोके गुणदोषयोरविनाभावदृष्टेरिहापि गुणित्वे दोषित्वापत्तिरित्यतः मितगुणित्वे दोषित्वमत्रामितगुणित्वान्न दोषितेति सूचनायैवमुक्तिः । देहस्य ज्ञानादिगुणात्मकत्वे लोके ज्ञानादेरनित्यत्वाद्देहोऽपि तथा स्यादिति शङ्कानिरासाय नित्येति गुणविशेषणम् । तेन मूले सदापदस्य निखिलेत्यत्रापि अन्वयः सूचितः । निर्दोषमित्यत्र दोषपदम् अशेषदोषपरमिति ज्ञापनाय सकलावद्येत्युक्तिः । अस्योद्भवादिदमित्यत्रास्येतिपदं प्रमितसर्वपरं सदपि नेश्वरपरमिति ज्ञापनाय जगज्जन्मेत्युक्तम् । अनेनास्य समस्तस्योद्भवादिदमित्यन्वयः सूचितः । स्थेमा स्थैर्यं रक्षेत्यर्थः । उक्तं हि श्रुतप्रकाशेऽपि । ‘अखिलभुवनजन्मस्थेमभङ्गादिलील’ इति भाष्य-व्याख्यानावसरे स्थेमा स्थितिरिति । स्थिरशब्दादिमनिच्प्रत्यये प्रियस्थिरेत्यादिसूत्रेण स्थिरशब्दस्य स्थादेशे आद्गुण इति गुणे च स्थेमेति रूपम् । यद्यपि वामनवृत्यादौ मुग्धप्रौढस्थिरशब्दानां पृथ्वादिष्वपाठात्पृथ्वादिभ्य इमनिज्वेत्युक्तेमनिजप्राप्तेरिमनिजन्तप्रयोगोऽसाधुरिति उक्तम् । तथापि नैषधद्वादशसर्गस्थस्य ‘यत्कस्यामपि भानुमान्न ककुभि स्थेमानमालम्बत’ इत्यस्य व्याख्याने ‘‘वर्णदृढादिभ्यः ष्यञ् च’’ सूत्रे चकारेण इमनिचः समुच्चितत्वात् स्थिरशब्दस्य दृढादिषु पाठादि-मनिजित्युक्तत्वात्साधुरेवायं ध्येयः । यद्वा तिष्ठतेरौणादिकेमनिचि गुणे रूपं स्थेमेति । स्थितिरित्यर्थः । उद्भवादिदमित्यनेन सृष्ट्याद्यष्टकग्रहणेऽपि वियदधिकरणन्यायेन ईशादन्यसर्वसम्बन्धित्वाज्जन्मादि-त्रयस्यैवात्रोक्तिः । नियतिरप्युपलक्ष्या । ईश्वरस्य जगज्जन्मादिना फलं नास्ति चेदस्योद्भवादिद-मित्ययुक्तम् । प्रेक्षावतो निष्फले प्रवृत्त्ययोगात् । अस्ति चेन्निखिलपूर्णगुणेत्ययुक्तमित्यतः शीलेति । जन्मादिरचनास्वभावेत्यर्थः । फलाभावेऽपि स्वभावोऽयं सृष्ट्यादिव्यापारः । यथाचैतत्तथा नप्रयोजनाधि करणे वक्ष्याम इति भावः । अनेन सदाऽस्योद्भवादिदमित्यप्यन्वयः सूचितः । मूले देहमित्युक्तिर्न केवलं ज्ञानादिगुणसत्त्वाद्युपपत्त्यर्थं किन्त्वस्योद्भवादिदमित्युक्तस्रष्टृत्वाद्युपपत्यर्थं चेति सूचनाय वपुष इत्युक्तिः । अन्यथा पत्युरसामञ्जस्यादित्यधिकरणे सम्बन्धानुपपत्तिश्चेति सूत्रेऽशरीरस्य जगता कर्तृकार्यभावरूपसम्बन्धानुपपत्तेरिति वक्ष्यमाणदोषापत्तेरिति भावः । सुवाक्यैरित्येतद्वेदवेदानुसारि-सर्वपौरुषेयापौरुषेयपरमिति भावेनोक्तम् । अशेषाम्नायस्मृतीति । आपाततो नोक्तगुणविशिष्टो हरिः प्रतीयत इत्यत उक्तम् । हृदयेति । तात्पर्यप्रकाशितायेत्यर्थः । सदा प्रियतममित्यस्यार्थः हरय इति । नित्येत्यादिविशेषणद्वयेन विशिष्टत्वम् अशेषेत्यधिकृतत्वं हरत्यशेषक्लेशानिति हरय इत्यनेनेष्टत्वमुक्तं ध्येयम् । ‘हरिं हरन्तमनुयन्ति देवा’ इत्यादेः । यद्वा मूले तमेवेति श्लोके व्यासगुरोर्नारायणैक्यमुच्यते । ‘प्रादुर्भूतो हरिर्व्यास’ इति श्लोके च हर्यैक्यं तत्कथमित्यतस्तावेक एवेति ज्ञापनाय मूलोक्त-नारायणविशेषणान्येवोक्तवा हरय इति विशेष्यमुक्तम् । ‘वेदाक्षराणि यावन्ति पठितानि द्विजातिभिः । तावन्ति हरिनामानी’ति स्मृतिसूचनाय हरिपदप्रयोग इत्येके । अनेन हरेर्नारायणानन्यत्वप्रतीत्या प्रादुर्भूतो हरिर्व्यास इति व्यासस्य हर्यवतारत्वोक्तेर्नारायणानवतारत्वात्तमेवेति तदभेदोक्तिरयुक्तेति शङ्काऽनवकाश इति । तमेव शास्त्रप्रभवमित्युपपत्त्यर्थमित्यन्ये । हरेर्नारायणविशेषणविशिष्टत्वोक्तया हरिविशेषणानां कृत्यं मूलविशेषणकृत्यवद्बोध्यम् । निखिलेत्यादिविशेषणत्रये ‘वेदादिरेव मानमिति ज्ञापनाय मूलक्रमोल्लङ्घने-नाशेषाम्नायेत्यस्यान्ते निवेशः । नित्येति विशेषणेन पूर्वाध्यायद्वयस्य अशेषेत्यादिविशेषणविशेष्याभ्या-मुत्तरद्वयस्यार्थोक्तिः । ‘नासिकास्तनयोर्ध्माधेटो’रिति निर्देशादल्पाच्तरमित्यस्य प्रायिकत्वाद्वाऽभ्यर्हित-त्वाद्वा आम्नायशब्दस्य पूर्वनिपातः ॥ १ ॥

### यादुपत्यं

सुखमुखगुणबिम्बः साधुमार्गावलम्बः सुमतिजलजमोदो दूषितान्यप्रमोदः ।

भुवनविततमोहध्वान्तविध्वंसदेहो दिशतु दृशमभीष्टां व्याससूर्यः स्वनिष्ठाम् ॥ १ ॥

पूर्णप्रज्ञजयार्यपूर्वकगुरूनानम्य विद्याप्रदान् वेदेशाभिधयोगिनोऽपि कृपया

तेषां सुधाटिप्पणीम् ।

बालानां तनुते मितां यदुपतिर्बोधाय धीशुद्धये स्वस्यापि प्रविचिन्त्य

सद्गुरुमुखात्सम्यक् श्रुतार्थान्मुहुः ॥ २ ॥

न पाण्डित्याभिमानेन नापि मत्सरतः क्वचित् ।

यत्नोऽयं किन्तु धीवाचोविशुद्ध्यै मम नान्यथा ॥ ३ ॥

अथ परमकारुणिको जयतीर्थश्रीचरणो ‘ग्रन्थोऽयमपि बह्वर्थो भाष्यं चात्यर्थविस्तरम् । बहुज्ञा एव जानन्ति विशेषेणार्थमेतयो’रित्याचार्योक्तौ लोकानां विश्वासमुपजनयन्ननुव्याख्यानव्याख्यामारभमाणो अभीष्टसमाप्त्यादिप्रयोजनकं श्रीपतिस्तुतिप्रणामरूपं मङ्गलं कृत्वा शिष्यशिक्षायै ग्रन्थादौ तदुपनिबध्नाति ॥ श्रियः पत्य इति ॥ अत्राद्ये पद्ये अनुव्याख्यानाद्यपद्यगतविशेषणचतुष्टयविवरणाय नित्यागणितेत्यादि विशेषणानि । तेन तेषां विशेषणानां यद्वक्ष्यमाणं प्रयोजनं तदेतेष्वपि बोध्यम् । गुणमाणिक्यविशद- प्रभाजालोल्लासोपहतसकलावद्यतमस इत्यनेन निखिलपूर्णगुणैकदेहं निर्दोषमित्येतयोर्हेतुहेतुमद्भावो विवक्षित इति सूचितमिति ज्ञातव्यम् । यद्यपि स्थिरशब्दप्रकृतिकः स्थेमशब्दो दार्ढ्ये रूढस् तथापि स्थाधातुनिष्पन्नत्वाद्योगेन स्थितिवाच्यपि भवतीत्यभिप्रेत्य स्थेमेत्युक्तम् । अत एव ‘अखिलभुवन-जन्मस्थेमभङ्गादिलील’ इति प्राचां प्रयोगः । व्याख्यातं च तट्टीकायां स्थेमा स्थितिरिति । स्मृतिपद-स्याल्पाचतरत्वेऽपि आम्नायपदस्याभ्यर्हितत्वात्पूर्वं प्रयोग इति ज्ञातव्यम् ॥ १ ॥

### श्रीनिवासतीर्थीया

वेदव्यासं गुणावासं पुर्णबोधान्मुनीनपि ।

वन्देऽहं जयतीर्थार्यांस्तथा वेदेशयोगिनः ॥ १ ॥

वेदेशमुनिसत्पादसेवासंप्राप्तवैभवान् ।

यादवार्यान् न्यायसुधाटीकाकारानहं भजे ॥ २ ॥

तत्पादाराधकश्रीनिवासेन तदनुग्रहात् ।

टीकाऽगृहीतवाक्यार्थविवृतिः क्रियते मया ॥ ३ ॥

ग्रन्थादौ श्रीपतिनमनरूपं मङ्गलमाचरति ॥ श्रियः पत्य इति ॥ १ ॥

### वाक्यार्थरत्नमाला

सद्बोधोरुसुखोन्नतद्युतिवरौदार्याग्रयवीर्यातुल-

स्वातन्त्र्यादिगुणार्णवं जनिमृतिभ्रान्त्यादिदोषातिगम् ।

वैराग्योन्नतभक्तिसंश्रुतिमतिध्यानैश्च साक्षात्कृतं

सद्भिः प्राप्यमजेशपूर्वसुरपं लक्ष्मीनृसिंहं भजे ॥ १ ॥

वेदव्यासं वेदमुद्धृत्य वेदव्याख्यानार्थं भारताद्यं च सूत्रम् ।

कृत्वाऽजेशेन्द्रादिदेवेषु दत्वा जैमिन्यादीन् बोधयन्तं नमामि ॥ २ ॥

श्रीमध्वाचार्यवर्योनिलवपुरतुलं ब्रह्मसूत्रस्य भाष्यं

कृत्वा दुर्वादिभाष्याण्यपवदितुमनुव्याकृतिं चानुवर्त्य ।

तत्रत्यन्यायदीप्त्यै वरनयविवृतिं चाकरोत् सत्सुखार्थं

तं मे सद्बोधसिद्ध्यै गुरुगमनुभजे वैष्णवाध्वावभासम् ॥ ३ ॥

वाक्चेतसोर्मानिनीं भारतीं त्वां टीकाकृदुक्तौ परिगच्छतो मे ।

वाक्चेतसोः संस्कुरु सन्निधानं बद्धाञ्जलिस्त्वां प्रणमामि मूर्ध्ना ॥ ४ ॥

श्रीमध्वोक्तिविकासनी वरगुरुप्रौढप्रसादार्चिता

दुर्वादीरितमूकतापसरणी गम्भीरभावान्विता ।

शुद्धा श्रीजयराजवागनुदिनं मद्वाग्घृदोर्भासतां

यद्भानान्मम वागशेषविदुषामल्पापि मान्या भवेत् ॥ ५ ॥

यः श्रीमान् व्यासतीर्थः सुखमुनिगुरुसम्प्रोक्तभाष्यानुभाष्य-

न्यायव्याख्येतसूत्रे जयमुनिरचितव्याकृतौ चातिधीरः ।

चक्रे दुर्वादिभङ्गं सुजनसुमतये चाकरोच्चन्द्रिकादि-

ग्रन्थं जीवेशभेदादिपरमनुभजे तं धियो वीर्यसिद्ध्यै ॥ ६ ॥

रघूत्तमाद्या गुरवो ज्ञानभत्तयादिशालिनः ।

मन्मानसं वर्तयन्तु सच्छास्त्रोक्तसुवर्त्मनि ॥ ७ ॥

येनालाभि समस्तशास्त्रजमहाज्ञानं समाः षोडशं

येनाबोधि रमेशतत्त्वमपवाद्युक्तिश्च दूरीकृता ।

येनाकारि विरक्तिरच्युतपदे भक्तिश्च लोकश्रुता

विद्याधीशयतिः स मे परगुरुर् विद्याप्रदीप्त्यै भवेत् ॥ ८ ॥

यद्धस्तनिःसृतरमेशपदाभिषेकतीर्थेन शुष्कतरवः सरसा गयायाम् ।

जाता विपश्यति जने बहुदेशसंस्थे तं दैवतं परपुमांसमहं नमामि ॥ ९ ॥

पुण्यस्तम्भनिवासिगौतमसरित्स्नानाग्निहोत्रादि

सद्धौतार्षादिगुरूक्तकर्मनिचयश्रीशप्रपूजारतान् ।

श्रीमध्वीयसुशास्त्रकण्टकहरांस्तद्व्याकृतौ पण्डितान्

वन्दे व्याप्तसुशिष्यसन्नतियुतानानन्दभट्टारकान् ॥ १० ॥

इनोदयस्नानसुरार्चनाग्निहोत्रादिसत्कर्मरतातिशुद्धम् ।

श्रीश्रीनिवासाभिधमार्यवर्यं पितृव्यमानौम्यतिधीरशिष्यकम् ॥ ११ ॥

श्रीमत्सत्यनिधिप्रभूतयतिराट् श्रीसत्यनाथाभिधः

सत्याभीनवतीर्थसद्गुरुवरे संवृद्धभाग्यप्रदः ।

श्रीकृष्णश्रुतिनाथरामभजकश्चित्रैर्नवैः साधनैर्

भक्तं मां नरसिंहमाशु कृपया पायादपायात् प्रभुः ॥ १२ ॥

विद्याधीशगुरोरशेषसमयानभ्यस्य मध्वीयस-

त्तन्त्रार्थं प्रविचार्य चानुहृदयं शास्त्रप्रवक्ताऽभवत् ।

दुर्वादीन्द्रसुभङ्गकृद्वरनदीस्नानाग्निहोत्रादिकृत्

श्रीमध्वेशवरार्चने रतमनाः श्रीकेशवार्याह्वयः ॥ १३ ॥

यद्व्याख्यानस्य शाला त्वहमहमिकया शिष्यसङ्घेन पूर्णा

व्याख्या चातुर्यदूरीकृतकुमतिजना शिष्यवाक्सारयुक्ता ।

सायं ज्ञात्यादिशिष्यप्रसुतवरनरावल्ल्यपूर्वान्न जात-

प्रीत्या युक्ता गुरुं तं पितरमपि पतिं नौमि मे रूपदीपम् ॥ १४ ॥

यस्यानुग्रहलेशतोऽहमभवं विद्वत्सुमानाश्रयो

यद्वाचानुगतेर्मदीयवचनं विद्वन्मनोगोचरः ।

यो मच्छिक्षणसिद्धये मम करेणालेखयद्व्याकृतीस्

तत्सेवां करवाणि कां तदुदितार्थालोचनादेः पराम् ॥ १५ ॥

रुग्मिण्यायीमातृपादौ प्रवन्दे सुष्ट्वन्नादेर्दानतो लालनाच्च ।

मां संपाल्य ज्ञानिवर्गे निवेशयोग्यं कृत्वाऽऽशीर्वचोरक्षितारौ ॥ १६ ॥

यौ वै शास्त्रचतुष्टयेऽतिनिपुणो दूरीकृताज्ञानको

दुर्वादीन्द्रविदारणेऽतिचतुरो दाने तु कर्णोपमः ।

गुर्वानुग्रहवारिधिर्मयि परं स्नेहं दयातोऽकरोज्

ज्येष्ठभ्रातरमाश्रये सुमतये श्रीश्रीनिवासं गुरुम् ॥ १७ ॥

अथोक्तनम्यकृपया गुरुशिक्षानुसारतः ।

यथामति व्याकरिष्ये सौधवाक्यार्थचन्द्रिकाम् ॥ १८ ॥

श्रीमच्छ्रीगुरुतद्गुरूदितमहाटीकाविवृत्यादिकं

नानाशास्त्रगमर्मवाक्यरचनाशैलीविदां शोभते ।

अप्येवं गुरुपादचिन्तनबलात्स्मृत्वोरुतच्छिक्षितं

न्यायांस्तत्र यतन् स्खलन्नपि पुनर्निन्द्यो न सुज्ञानिनाम् ॥ १९ ॥

श्रीमट्टीकाकारो ग्रन्थादौ मङ्गलमाचरति ॥ नित्यागण्येति ॥ एतत्पद्यस्य श्रियः पत्य इत्येतदाद्य-पद्यविवरणरूपत्वाट्टीकाकृद्वक्ष्यमाणतत्पद्यगतविशेषणप्रयोजनेषु यावन्ति प्रयोजनानि संभवन्ति तावत् प्रयोजनकतयैतत्पद्यगतविशेषणानि योजनीयानि । मूलकारीयगुणपदनिर्दिष्टगुणानामुपलक्षणया प्रदर्शनं बलद्युतीत्यादि । नित्यपदं सादित्वविनाशरूपदोषयोरिव दुःखसंभिन्नत्वादिदोषान्तरस्याप्युपलक्षणया निरासपरमित्याशयं स्पष्टयितुं नित्यपदोपलक्ष्यकथनं सत्सौख्याग्रयेत्यादि । अत्र नित्यत्वागण्यत्वे बलद्युत्यादिसर्वान्विते । यथासंभवं च सत्त्वादिकं मध्येदीपिकान्यायेन सर्वान्वयि । प्राभवं प्रभुता । मुखपदेन शक्त्यादेर्ग्रहः । व्रातः समूहः । व्रातात्मा दिव्या अद्भुता आकृतिर्मूर्तिर्यस्येति विग्रहः । आद्यपदोक्तदोषाणामुपलक्षणया प्रदर्शनं सन्तापादीति । वेदैकवेद्यमित्येतद् आगमैकविज्ञेयं, गुणैकदेहमितिवद्व्युत्पाद्यम् । शिष्टं स्पष्टम् । यद्यपि कर्मण्यणिति कर्मण्युपपदे धातोरणि प्राप्ते तदपवादेनातोऽनुपसर्गे क इत्यनेनानुपसर्गादेवातो धातोः क इति कप्रत्यविधानाद्गोद इत्यादावनुपसर्गे तत्प्राप्तावपि गोसन्दाय इत्यादौ सोपसर्गतया कप्रत्ययाप्राप्तौ निरपवादेऽण्येव सति आतो युक् चिण्कृतोरिति युगागमे चोक्तरूपवज्जन्मादिप्रदमित्यत्रापि निरपवादे अण्येव सति युकि च प्रदायमिति प्राप्नोति । तथापि सोपसर्गार्थमारब्धेन प्रेदाज्ञ इति सूत्रेण प्रशब्दपूर्वकाद्ददातेर्जानातेश्च कप्रत्ययविधानेन सर्वप्रदः वसुप्रदः फलप्रद इत्यादेः साधुत्ववत्प्रकृतेऽपि जन्मादिकं प्रददातीति जन्मादिप्रद इति प्रोपसृष्टाद्ददातेः प्रेदाज्ञ इत्यनेन अणोपवादेन कप्रत्यये आतो लोप इटि चेत्याकारलोपे च प्रदमित्यस्य साधुत्वम् । उक्तं च काशिकायां सोपसर्गार्थमयमारम्भ इत्यादि । कुम्भं करोतीति कुम्भकार इति तिङन्तेन विग्रहेऽपि कुम्भस्य कार इति प्रक्रियावाक्याश्रयणेनोपपद- मतिङिति सूत्रेण समासवत्प्रकृतेऽपि स्वपदविग्रहसिध्यर्थं जन्मादेः प्रद इति प्रक्रियावाक्यमाश्रित्योपपदमतिङित्यनेन समास इति ज्ञेयम् । विद्यैवेत्यधिकरणीयहत्याया मोक्षहेतुत्वं कुत इत्येतदनुव्याख्यानमूलटीका-प्रपञ्चावसरेऽधिकं च वक्ष्यामः । उत्तमपुरुषप्रयोगसत्त्वस्थलेऽपि वन्देऽहं तम्, वन्देऽहं देवभक्त्ये-त्यादाविव पृथगेवाहमिति कर्तुरुक्तिरपि युक्तैव ॥ १ ॥

देवतात्वेन नारायणप्रणामं कृत्वा शास्त्रकर्तृवेदव्यासरूपेणापि नारायणं मेघश्लेषेण स्तौति वेदेति । वेदलक्षणाम्भोधेः समुद्धृतमतिविलसत्सूत्रामृताम्भस् तस्य लसन्ती शोभमाना या धारा तस्या वर्षणेन तुष्टा सतां हृदयलक्षणा या अवनिस् तस्यां ज्ञानलक्षणाङ्कुराधायकमित्यर्थः । अन्यत्र तु प्रसिद्धजलेन वर्षणादिकं सिद्धम् । प्रसिद्धमेघासाध्यकार्यकथनेन लब्धस्यातिशयस्य कथनं विचित्रेति । एवं दिव्यस्यन्दनेति मृगेन्द्रराजमिति चातिशयकथनपरम् ॥ २ ॥

दिवाकर इत्यादौ तु विशेषणसामर्थ्यप्राप्तातिशयस्य स्पष्टत्वाशयेनानुक्तावपि न दोषः । सत्सिद्धान्तेति । सत्सिद्धान्तलक्षणानि यानि उत्कृष्टानि अरविन्दानि तेषां निवहाः समूहा अन्धकारनिकरास् तत्समूहाः ॥ ३ ॥

गाण्डीवस्थानीयभाष्यस्यरज्जुसद्भावप्रतिपादनाय सत्सूत्रेत्युक्तम् । कुसमयलक्षणा ये प्रत्यर्थिभूता विरोधिनः दुस्यन्दना दुष्टरथिनस् तानित्यर्थः । कृष्णेरितत्वं च वेदव्यासनाम्ना वासिष्ठकृष्णेनोद्धृतत्वं विभक्तत्वादिकं ज्ञेयम् । श्रीमध्वशास्त्रं च श्रीमध्वभाष्यातिरिक्तम् अत्र विवक्षितमिति न कश्चित् क्षुद्रोपद्रवः । अर्जुनश्लेषकरणेन इन्द्रावतारत्वादिप्रसिद्धिरपि अनुकूलिता ॥ ४ ॥

सच्छास्त्राणि सूत्रभाष्यटीकारूपाणि । प्रसिद्धकिरणादिवैलक्षण्यं वक्तुम् अमलेत्याद्युक्तम् । नयतेर् द्विकर्मकत्वाद् व्रातं विकासमिति उभयत्रापि द्वितीया ॥ ५ ॥

एवं विद्रावयन्तम् इत्यत्रापि । श्रीमद्रामेति । रामो मूलरामादिः । दिशः प्रति । मद्गुरुम् इत्यनेन उत्तरश्लोकोक्तमठान्तरस्थव्यासतीर्थेभ्यो व्यावृत्तिः सूचिता ॥ ६ ॥

वेदान्ताब्धिमिति श्लोके इतरे सत्तर्काः श्रीमध्वोक्ता विवक्षिताः । यद्यपि न्यायामृते मध्वसच्छास्त्रदुग्धाब्धिमित्युक्तं तथापि सूत्रे भाष्ये चेत्याद्युक्तेः स्वयं तत्र तत्र श्रुतिविचारस्यापि करणाद् वेदान्ताब्धिमित्युक्तेर्न दोष इत्यादि ज्ञेयम् । दुस्तर्केति । दुस्तर्काश्च तदितरे सत्तर्काश्च दुस्तर्केतरे । दानवाश्चामराश्च दानवामराः । दुस्तर्केतरे च ते दानवामराश्च तेषां गणाः । देवानाम् अमृतलाभवच् चन्द्रलाभवच्च व्यासमुनेस् तदुभयलाभं प्रतिपाद्यामृतपानानन्तरं देवैर् दैत्ययुद्धकरणादस्यापि तत्स्थानीय-माह युधि तथेति ॥ ७ ॥

यत्र गङ्गासागरसङ्गमस् तत्र शरीरशुद्ध्यर्थं सेवाकरणमस्तीति प्रकृते न्यायसुधाया अनुव्याख्यान-सङ्गमं गङ्गासागरसङ्गमोपश्लेषेणाह अनुव्याख्याब्धीति । सुराणां देवानाम् आपगां नदीं भागीरथीमिति यावत् । न्यायसुधैवाऽगाधा सुरापगा तथोक्ता । अनुव्याख्याब्धिना युक् योगः यस्याः सा तथोक्ता । अनुव्याख्याब्धियुक् चासौ न्यायसुधाऽगाधसुरापगा च तथोक्ता । तामित्यर्थः । धियः शुद्ध्या इति संबन्धः ॥ ८ ॥

मङ्गलमाचरन्तीति । वाचनिकमङ्गलस्यायमाचार एव इति आचरन्तीत्युक्तम् । विस्तृतं चैतन् मङ्गलमाचरतीति चन्द्रिकाव्याख्याने गुरुराजेन । अत्रापि उपयुक्तम् अनुपदमेव स्पष्टीकरिष्यामः । प्रथमपद्यव्याख्यानरूप इति । अनेनेदं पद्यं तद्व्याख्यानरूपम् इत्यत एतद्गतविशेषणप्रयोजनकथनम् उत्तरत्र क्रियमाणं नासङ्गतमिति ध्वनयति । तद्व्याख्यानं चाशेषविशेषतोऽपि वन्द्यमित्यादिविशेषणद्वयं विहायेतरांशे विवक्षितमिति न दोषः । एवमेवेदं च पद्यं भाष्यस्थोक्तश्लोक विवरणरूपत्वाद् इत्येतच् चन्द्रिकावाक्येऽपि संभवद् अंशाभिप्रायेण विवरणत्वं विवक्षितमिति ज्ञातव्यम् । प्रक्षेपेणेत्यस्य समर्थितम् इत्युत्तरेण संबन्धः । समर्थनप्रकारकथनं प्रादुर्भूत इत्यादि पञ्चम्यन्तम् ।

अयमर्थः । तमेवेति श्लोके तं पूर्वप्रणतं नारायणमेव शास्त्रप्रभवं प्रणम्येत्युत्तया नारायणस्य शास्त्रप्रभवत्वादिना गुरुत्वमुक्तम् । तत्कथम् । प्रादुर्भूतइति श्लोके हरेरेव व्यासरूपेण प्रादुर्भूतस्य शास्त्रप्रभवत्वादिप्रतिपादनेन नारायणस्य तदभावादिति न शङ्कनीयम् । तत्रोक्तहरेरेव उत्तरमूलानुसारेण नारायणत्वेन हरिस्वरूपप्रतिपादकस्य नारायणस्वरूपप्रतिपादकतया नारायणस्य शास्त्रप्रभवत्वा-देरुपपत्त्या तं शास्त्रप्रभवं नारायणमेवेति प्रतिपादनोपपत्तेरिति समर्थितमिति । नारा लक्ष्मीरिति । न विद्यन्ते अरा दोषा यस्याम् इति व्युत्पत्त्येति शेषः । अभिप्रायव्यञ्जनेनेति । अनुव्याख्यानकारीयेति शेषः । तादृशदेवताभूतलक्ष्मीपतित्वेन नारायणवन्दने तस्या अपि नमनलाभः । न च तत्पतित्व-समर्पकाभावः । नारायणपदस्यैव तथात्वाद् इत्येवंरूपोऽभिप्रायो बोध्यः । न्यूनतेति । अनुव्याख्याने प्राप्तेति शेषः । पूर्वेति । अनुव्याख्यानगतनिखिलपूर्णगुणेतिविशेषणेत्यर्थः । संपूर्णस्य एकदेह-विशिष्टत्वस्य मूलपदादलाभाद् अन्तर्गतेत्युक्तम् ॥ प्रयोज्यप्रयोजकभावोऽपीति ॥ न केवलं प्रत्येकं वैशिष्ट्यसमर्पकत्वमित्यपेरर्थः । गुणावद्ययोरित्यतः परम् उक्तस्योपहन्त्रुपहन्यमानभावस्य घटनायेति शेषः । माणिक्यतमोभ्यामित्यत्र गुणावद्ययोरिति वर्तते इति ज्ञेयम् । उपमानोक्त्या गुणा एव माणिक्यानीत्यादिरुपमितसमास इत्युक्तं भवति । तदुपपादनायैवेति । उपहन्त्रुपहन्यमानभावोपपादनाय एवेत्यर्थः । न केवलम् उपपादनायात्रोपमानमपि तु प्रभेत्यादिकमपीत्येवशब्देनाह । माणिक्यस्य द्रव्यान्तरप्रतिघाते उपहन्तृत्वं न सम्भवतीत्यतस् तस्याप्रतिहन्तत्वमस्तीति सूचनाय प्रभेत्यादिकमुक्तमिति भावः । यद्वा उपमानोपपादनायैवेत्यर्थः । उपमानमात्रेण पूर्तेः प्रभेत्यादिर् व्यर्थमिति न शङ्कनीयम् । उपमानोपपादनायैव उपहन्तृत्वसामर्थ्यप्रदर्शनाय तस्याभिधानादित्येवकारेणोक्तम् । गुणनिखिल-त्वोक्तीति । गुणपूर्णत्वस्य निर्दोषत्वोपपादकतयोक्तिस्थितावपि यद्येकमात्रदोषराहित्यं निर्दोष-मित्यत्राभिप्रेतं स्यात् तर्हि ज्ञानादिगुणेषु अज्ञानविरोधिज्ञानोक्त्यैवाज्ञानाख्य दोषाभावरूप-निर्दोषत्वलाभः । एवं दुःखविरोधिपूर्णसुखमात्रोक्त्या दुःखाख्यदोषाभावरूपनिर्दोषत्वलाभ इत्येवम् एकगुणमात्रोक्त्या तदलाभात् तदर्थं सुखादिगुणान्तरप्रतिपादकं निखिलपदं व्यर्थं स्यादित्यतो निर्दोषत्वमित्यत्रानेकदोषराहित्यमेवाभिप्रेतमित्याश्रित्य तावद्दोषराहित्योपपादकतया तद्विरोध्यनेक-गुणकथनं कृतमिति वाच्यम् । इत्येवं गुणसाकल्यकथनेन दोषसाकल्यमप्यभिप्रेतमिति लाभाद् भाष्याभिप्रेततत्साकल्यकथना सकलपदमित्यर्थः । गुणोपहतत्वयोरिति । गुणापगमकाले निर्दोषत्वमपि तत्साध्यं नास्ति सत्यपि वा गुणे दोषोपहतिर्नास्तीति कादाचित्कत्वं तयोर् यच्छङ्क्यं तदुभयं नित्यत्वविशेषणेन निरस्तमित्यर्थः । अनेन नित्याश्च ते अगणिताश्च ते गुणाश्चेति नित्यत्वं गुणविशेषणम् । तथा नित्यम् अगणितगुणमाणिक्यविशदप्रभाजालोल्लासेन उपहतमिति नित्यत्वम् उपहतत्वस्यापि विशेषणम् । तन्त्रेण च विशेषणोपादानमिति भाव इति सूचितम् । अस्येतीति । न प्राक् प्रकृतपरामर्श्य यम् इदंशब्दः किन्तु बुद्धिप्रकृतपरामर्शीति भावेनेति शेषः । शीलपदव्यावर्त्यां शङ्कां प्रदर्शयति प्रयोजनाभावादिति । नप्रयोजनत्वादित्यधिकरणीयशङ्केयम् । प्रयोजनोद्देशे चापूर्णत्वं स्यादिति भावः । अन्नदानादिनेवेति । पालनस्येत्याकृष्यते । अन्नदानादिना पालनस्येवेति योज्यम् । अज्ञानबन्धमोक्षाणामिति । मोहान्तमापिपन् नप्रेत्यसंज्ञा इत्यादौ विनाशार्थकप्रलयशब्दप्रयोगाद- ज्ञानस्य प्रलयपदेन सङ्ग्रहो युक्तः । प्रकृष्टं यल्लीयते तत् प्रलय इति व्युत्पत्त्याऽज्ञानबन्धयोर् ग्रहणमिति वा । एवं च प्रलयपदेन संहारादिचतष्टयं सङ्गृहीतं भवति । स्वतन्त्रकृत्यर्थकरचनाशब्देन तन्त्रेणोपात्तेन प्रलयश्च रचना च जन्म स्थेमप्रलयरचनास् तासां रचनेति योजनायाः सूचितत्वात् प्रथमस्य रचनाशब्दस्य नियमार्थत्वं द्वितीयस्य तु कृत्यर्थत्वम् इति योजनीयमिति भावेनाह रचनाशब्देनेति । उत्तरत्रेत्यादि । अस्योद्भवादिदम् इत्येतद् व्याख्यानावसरे मुखत उपात्तोद्भवव्यतिरिक्ताष्टकेत्यादि योज्यम् । यद्वा आदिपदेत्यस्य उद्भवपदसहितादिपदेत्यर्थः । अत एव उद्भव आदिर् यस्योद्भवादि जन्माद्यष्टकमिति मूले वक्ष्यति । उत्तरत्रेत्यादि न शङ्कनीयमिति प्रतिज्ञायाम् अत्रेत्यादिसंभवाद् इत्यन्तो हेतुः । अनेनैवात्र तद्गुणसंविज्ञानो बहुव्रीहिरित्यपि सूचितम् । आदिपदस्यान्यसङ्ग्राहकत्वविचारस्तु जन्माधिकरणे वैशेषिकाधिकरणे च करिष्यते ।

किरच्प्रत्यये निरूढत्वप्रतिपादनमुखेन किरच्विधायकमजरेति सूत्रम् इत्याशयेनाह अजरशिशिर-शिथिलस्थिरेत्युणादीति । इति उणादीत्यर्थः । आदिपदेन स्फिरस्थविरखदिरा इति सूत्रशेषग्रहणम् । स्थाधातोः किरचि स्थेरेति प्राप्तावाह आतो लोप इटि चेतीति । आकारान्तधातोः किति इटि च परे आकारलोपो भवतीति सूत्रार्थः । उक्तं च उणादिवृत्तौ दशपद्याम् । ष्ठा गतिनिवृत्तौ । अस्याकारलोपः । तिष्ठतीति स्थिरं दृढमिति । सिद्धान्तकौमुद्यां तु स्थास्फायोश्च टिलोप इति यदुक्तं तत्तु स्फायतेष्टि-लोपस्यावश्यकत्वेऽपि स्थाधातोराकारलोपेनैव सामञ्जस्ये टिलोपस्यावाच्यत्वाद् अयुक्तमिति सूचयितुं चाकारलोपाभिधानम् । दृढादित्वेनेति । दृढवृढपरिवृढेत्यादिषु तरुणमन्दस्थिरेति परिगणनादिति भावः । वर्णदृढादिभ्य इतीति । वर्णदृढादिभ्यश्चेति सूत्रेण वर्णविशेषवाचिशुक्लादिप्रातिपदिकेभ्यो दृढादिभ्यश्च ष्यञ् भवति । चकारादिमनिच्प्रत्ययश्च भवति भावरूपेऽर्थे विवक्षित इति विधानादिति भावः । प्रियस्थिरेत्यादिनेति । स्थिरोरुबहुलगुरुवृद्धेत्यादिवृन्दा इत्यन्तसूत्रेण इष्टेमेयस्सु प्रियादि-शब्दानां प्रस्थाघादेशविधानाद् इति भावः । स्थेमशब्दस्येति । इमनिच इकारचकारयोर्लेपे गुणे च स्थेमन् इति नकारान्तप्रातिपदिकसिद्धिः । तस्य च दृढार्थकस्थिरशब्दप्रकृतिकतया दाढर्््यमेवार्थतया प्राप्तम् । न केवलम् उक्तप्राप्तिमात्रमपि तु तथा प्रसिद्धिरपि अस्तीत्यर्थः । तथाच जन्मप्रलयसाहचर्येणात्र स्थितिरूपोऽर्थः प्राप्तोऽपि न युज्यत इति भावः । स्थितावपि अखिलेति । प्रयोगाणाम् इत्येतद् वक्ष्यमाणे बुद्ध्या विवेकेन प्रयोगस्येति लाभात् स्थेमशब्दस्य स्थितावपि नान्दीश्लोके अभियुक्तप्रयोगस्य उपलम्भादिति वक्ष्यमाणेन संबन्धः सिद्धः । अत्राखिलभुवनजन्मस्थेमभङ्गादिलीले विततविविधभूत-व्रातरक्षैकदीक्षे । श्रुतिशिरसि विदीप्ते ब्रह्मणि श्रीनिवासे भवतु मम परस्मिन् शेमुषीभक्तिरूपेति तदीयप्रथमपद्यपाठानुसारेण भुवनजन्मेति पाठः स्वरस एव । जगज्जन्मेति पाठसत्त्वे स्वार्थानुवादः । एवं भङ्गादिलील इति ह्रस्वलकारपाठः । सप्तम्यन्तपाठानुसाराद् लाकारपाठो लेखकागतः । भङ्गादि-लीला यस्येति विग्रहः । नप्रयोजनवत्त्वाद् इत्यधिकरणे तथा प्रमेयस्य तन्मते स्थितत्वात् । स्थित्यर्थत्वेनेति । स्थेमशब्दस्य स्थितावपीति वर्तते । तथा च स्थेमशब्दस्य स्थितावपि श्रुतप्रकाशिकायां प्रयोगस्योपलंभादिति वक्ष्यमाणेन पूर्ववदेव संबन्धः । श्रीभाष्यीयमङ्गलश्लोकवत् तट्टीकायां पद्यादौ तत्प्रयोगो नास्तीत्यत उक्तं स्थित्यर्थत्वेन तद्व्याख्यानरूपेति । स्थेमा स्थितिरिति । तत्र व्याख्यानात् । मौलप्रयोगव्याख्यानेनैव तदीयप्रयोगः सिद्ध इति भावः ।

केचित्तु नान्दीश्लोके स्थितौ प्रयोगोपलम्भे विप्रतिपद्यमानं प्रति तद्व्याख्यानसंमतिकथनाय इदम् । तथाच नान्दीश्लोकव्याख्यानरूपश्रुतप्रकाशिकायां स्थेमशब्दस्य स्थित्यर्थत्वेनोपलम्भादिति वाक्यस्य श्रुतप्रकाशिकायां स्थित्यर्थत्वेन तद्व्याख्यानस्योपलम्भादिति योजनाभिप्रेतेति न टीकाकारीयप्रयोग-गवेषणादिप्रयासप्रसक्तिरिति प्राहुः । अन्यत्र प्रयोगाः शोध्याः सन्ति ।

ननु तिष्ठतीति स्थिरमिति हि व्युत्पत्तिः स्थिरशब्दे । सा च उणादिवृत्तौ दृढमिति दृढ एव दर्शिता । तथा च स्थिरशब्दाद् इमनिचि निष्पन्नस्थेमशब्दोऽपि दृढत्वमेव ब्रूयान् न स्थितिमित्यतो भवेदेवं यदि सा व्युत्पत्तिर् दृढार्थे न संभवतीति स्यात् । न चैवम् । स्थितिमत्यपि तिष्ठतीति स्थिरमिति व्युत्पत्त्यु-पपत्तेः । तथाच स्थिरशब्दाद्भावे इमनिचि निष्पन्नस्थेमशब्दस्य स्थितिमतो भावरूपया स्थित्या व्याख्यानोपपत्तिः । वृत्तिकारोक्तिस्तु नान्यार्थव्यावृत्त्यभिप्रायेत्याशयेनाह तिष्ठतीति स्थिरमितीति । इत्यभिप्रेत्येति । आहेति वक्ष्यमाणम् अत्रापि सम्बध्यते । तथा चेत्यभिप्रेत्य आहेत्यस्येति अभिप्रेत्या पौरुषेयत्वादिरूपं शोभनत्वं न तु प्रमाणाभाससाधारणं सुश्राव्यत्वम् इत्याहेत्यर्थलाभात् तमबर्थं चेति समुच्चयोपपत्तिः । तमबर्थश्च हृदयपदेनोक्तोऽधर्मप्राणादिव्यावृत्तये महातात्पर्यरूपः । उपलक्षणं चैतत् । वर्णानां सर्वगततया वाक्याप्तेः सर्वसाधारणतया तद्य्वावृत्त्यर्थं दीप्तत्वरूपमाप्यत्वं च इह विवक्षित-मित्याहेत्यपि बोध्यम् । पटु गुप्तावित्यत्रेति सावकाशत्वेनेति वक्ष्यमाणेन सम्बन्धः । सर्वत्रापि बाधे शास्त्रवैयर्थ्यापत्त्या क्वचित् सावकाशताया आवश्यकत्वमिति दर्शयितुम् अत्र तत्र तत्र स्थले सावकाशत्वं वर्णितम् । परमितीति । परमितिन्यायेनेत्यर्थः । वक्ष्यति च पूर्वन्यायेनेति । अजाद्यदन्तत्वाद् इत्यनन्तरम् इन्द्रशब्दस्येवेति शेषः । पूर्वोक्त इति । ईशकृष्णावित्यत्रेत्यर्थः । इत्यत्र चेति । अत्र चशब्दस्य अल्पाच्तर इत्यस्य चेति संबन्धाश्रयणान् न वैयर्थ्यमिति ज्ञेयम् । अत एवाजाद्यदन्तम् इत्यस्य चेति पूर्वं शब्दप्रयोगः । सावकाशत्वेन वागीशावित्यत्रेवेति पाठः सर्वत्र । सावकाशत्वेनेवेति क्वचित्तु पाठे इवपदं लेखकागतम् । अल्पाच्तरत्वादित्यनन्तरं वाक्शब्दस्येवेति शेषः । इति न वाच्यम् इति पूर्वेणान्वयः । कुतो न वाच्यम् इत्यतस् तस्यानित्यत्वेनात्र तत्प्रवृत्त्यभावोपपत्त्या अपवादाभावे अजाद्यदन्तशास्त्रस्यैव प्रवृत्त्या इन्द्राग्नीत्यत्र इन्द्रशब्दस्येव इहापि आम्नायशब्दस्याजाद्यदन्तस्य पूर्वनिपातोपपत्तेर् इति हेतुं मनसि निधाय भवेदेवं यदि तच्छास्त्रम् अनित्यं स्यात् तदेव कुत इत्याशङ्कापरिहाराय तदनित्यत्वे नियामकमाह लक्षणेत्यादि । इत्यादिषु इत्यादिपदेन समानाधिकरणजातीययोर् नासिकास्तनयोर् ध्माधेटोर् उत्तमैकाभ्यां चेत्यादेर्ग्रहणम् । अस्तु तदनित्यत्वं सूत्रज्ञापितं तथापि ग्रन्थकाराभिप्रेतोऽयं परिहारः कस्माद् इत्यतः स्थलान्तरे तथात्वेन ग्रन्थकृताभिधानादेवेति परिहरति अल्पाच्तर-मित्यस्येति । इति वदतेति । तत्त्वनिर्णयटीकायामिति शेषः ॥ ननु व्यभिचारं कुर्वाणेनेत्युत्तया प्रयोजनार्थं लक्षणस्य व्यभिचारः कुत इति प्रतीत्योत्तरग्रन्थे तन्नित्यत्वाभ्युपगमसिद्धेस् तद्ग्रन्थविरोधः । तदनित्यत्वाश्रयणे स्याद् इत्यत आह अल्पाच्तरमितीति । धर्मादिषूभयमित्यत्राकृतिगणताया आकरे स्वीकारेण गुणवृद्धी वृद्धिगुणावित्यत्रेव पदद्वयस्यापि पर्यायेण पूर्वनिपातसिद्धेर् आम्नायस्मृतीत्यप्य-पपन्नमिति केचित् । अन्ये तु वासुदेवार्जुनाभ्यां वुन् इत्यादिनिर्देशमूलकाभ्यर्हितं पूर्वं वक्तव्यम् इति वचनाद् अल्पाच्तरशास्त्रबाधेनाम्नायमूलकतया लब्धप्रमाणभावस्मृत्यपेक्षया उपजीव्याम्नायस्याभ्यर्हि-तत्वाद् आम्नायशब्दस्यैव पूर्वनिपात इत्याहुः । एतदुभयपक्षेऽपि तत्त्वनिर्णयटीकाननुसारात् श्वयुवमघो-नामतद्धिते इति सूत्रेऽभ्यर्हितस्यापि मघवच्छब्दस्य पूर्वनिपाताभावेन तस्य नियामकस्यापि व्यभिचारेण च प्रकारान्तरं टीकायामभिहितम् । युक्तिपादीयेति । निर्णीतिजयकारक इति नविलक्षणत्वाधि-करणीयानुव्याख्याव्याख्यानवसरे तथोक्तिरिति ज्ञेयम् । मूले हरये नम इति । नमः स्वस्तीत्यादिना चतुर्थी । नित्यागणितगुणमाणिक्यानीव तेषां या विशदप्रभास् तासां यज्जालं समूहः, जालं समूह आनाय इत्यमरोक्तेः । तस्य य उल्लासो विकासस् तेन नित्यम् उपहतं सकलम् अवद्यतमो येनेति विग्रहः । नोद्यते नोच्यते इत्यवद्यं गर्हितम् । वदेर्नञि उपपदेर् वदेः सुपि क्यप्चेति यत्क्यपोः प्राप्तयोस् तदपवादेन यदेव भवति । स च गर्हायामेवेत्युभयार्थमवद्यपण्यवर्यागर्ह्यपणितव्यानिरोधेषु इत्यवद्यशब्दनिपातनात् । तत् तम इवेति । उपमितं व्याघ्रादिभिर् इत्यनेन समासः । अत्र गुणानां माणिक्योपमानेन शुभत्वाभि-धानाद् अनुभाष्यस्थगुणपदस्य तार्किकादिपरिकल्पितदुःखादिपरत्वभ्रान्तिरपि निराकृता । स्वतन्त्र-कृत्यर्थकरचनापदप्रयोगेण दानकर्मणाऽभिप्रेतत्वेन संप्रदानतयाऽस्येति षष्ठ्यनुपपत्तिरिति शङ्काऽ-पाकृता । देहशून्यस्य संबन्ध एवानुपपन्न इति शङ्का वपुष इत्युक्त्या निराकृता । अनिष्टनिवर्तकत्वार्थ-कहरिशब्दप्रयोगात्सदा प्रियतमम् इत्युपपादितं भवति । अशेषविशेषतोऽपि वन्द्यम् इत्येतद् उपपादकतया निखिलेत्यादेः प्रवृत्तिरिति मूले वक्ष्यमाणतया निखिलेत्यादिविशेषणजातविवरणेनैव तस्यापि विवृतप्रायत्वान् न तदविवरणं दोषाय । उत्तरपद्यस्य किञ्चिद् विवरणताया वक्ष्यमाणत्वेन आद्यपद्यस्य संपूर्णविवरणतायाः सिद्धत्वाद् इत्येतावन् मूलार्थो गुरुराजेन पृथगुक्तो ज्ञेयः ॥ १ ॥

------------------------------------------------------------------------

सुधा

### सुधा

येन प्रादुरभावि भूमिवलये व्यस्तारि गोसन्ततिः

प्राबोधि श्रुतिपङ्कजं करुणया प्राकाशि तत्त्वं परम् ।

ध्वान्तं ध्वंसमनायि साधुनिकरश्चाकारि सन्मार्गग-

स्तेन व्यासदिवाकरेण सततं मा त्याजि मे मानसम् ॥ २ ॥

### वाक्यार्थचन्द्रिका

गुरुत्वोपपादकशास्त्रप्रभवत्वोप(पादक तमेवेति द्वितीयपद्यव्याख्यानरूपे)-पादनेन किञ्चिद् द्वितीयस्य पद्यस्य व्याख्यानरूपे येनेति पद्ये वेदविभागो वेदार्थोपबृंहकेतिहास-पुराणादिनिर्माणं तन्निर्णायकब्रह्मसूत्रनिर्माणं चेति त्रिविधोऽपि गोसन्ततिविस्तारोऽभिमतः । तत्राद्यस्य प्राबोधीत्युक्ते मन्दैरध्येयत्वरूपे प्रबोधे हेतुत्वम् । द्वितीयतृतीययोस्तु प्राकाशीत्याद्युक्तप्रकाशादि (त्रितयेऽपि) हेतुत्वमिति द्रष्टव्यम् । करुणयेत्येतत्प्रादुरभावीत्यादौ सर्वत्र सम्बध्यते । अनेन प्रादुर्भूत इति पद्यतात्पर्यमप्युक्तं भवति । लुङ्प्रायपाठभङ्गपरिजिहीर्षयाऽऽह ॥ मेति ॥ माङ्योगे लुङः सर्वलकारापवादकत्वान्न त्यज्यतामित्यर्थः ॥ २ ॥

### परिमल

प्रतिपाद्यं नत्वा द्वितीयपद्यस्थशास्त्रप्रभवत्वादि विवृण्वन्सूत्रकृतमभीष्टं याचते ॥ येनेति ॥ गोसन्ततिरित्यनेन भारतपुराणब्रह्मसूत्रादिग्रन्थसमूहः किरणसन्ततिश्चोच्यते । प्राबोधीत्यनेन वेदप्रभवत्वं वेदव्यञ्जकत्वमेवेति दर्शितम् । गोपदश्रुतिपदयोरुक्तया शास्त्रपदेन पौरुषेयापौरुषेयग्रन्थसंग्रह इति सूचितम् । यद्वा गोसन्ततिर्ज्ञानसन्ततिरित्यादि ध्येयम् ॥ २ ॥

### यादुपत्यम्

माङ्योगे लुङः सर्वलकारापवादकत्वेन मा त्यजीति लुङ् लोडर्थ इति ज्ञातव्यम् ॥

### श्रीनिवासतीर्थीया

व्याचिख्यासितानुव्याख्यानमूलभूतब्रह्मसूत्रकर्तृत्वोपाधिना श्रीवेदव्यासं दिवाकरसाम्येन वर्णयन्मनसः सदा तद्विषयकत्वं प्रार्थयते ॥ येनेति ॥ भूमिवलये भूखण्डे यमुनाद्वीप इत्यर्थः । साधूनां निकरः समूहश्च सन्मार्गगोऽकारि । मानसं मनः मा त्याजि सदा तद्विषयकमेव भवत्वित्यर्थः ॥ २ ॥

### वाक्यार्थरत्नमाला

गुरुत्वोपपादकेत्यादि । अनेन द्वितीयपद्यगतशास्त्रप्रभवत्वोपपादनेन किञ्चिद् द्वितीयपद्यविवरणपूर्वकं वेदव्यासं दिवाकरश्लेषेण प्रार्थयते इति श्लोकावतारः सूचितः । पद्ये गोसन्तति-विस्तारः वेदविभागादिरूपेण त्रिविधोऽपि अभिमत इति योजना । व्यस्तारि गोसन्ततिरित्युक्त-गोसन्ततिविस्तारस्य श्रुतिपङ्कजं प्राबोधीत्यादिनोक्तप्रबोधादिकार्यचतुष्टयं प्रति हेतुत्वमभिप्रेतमिति स्पष्टयन् व्यवस्थया हेतुत्वं दर्शयति तत्राद्यस्येत्यादिना । मूले येन प्रादुरभावि इत्यादौ येनेति सर्वक्रियासु सम्बध्यते । अभावीति भावे लुङ् । व्यस्तारीत्यादयो लुङः कर्मणि । भवतेर्भावे लः कर्मणि चेति लकारे भूतार्थत्वाद् लुङितिलुङि भावकर्मणोरित्यनेन भावकर्मणोर्विहितस्य लस्य स्थाने आत्मनेपदविधाना-दत्रात्मनेपदप्रथमपुरुषैकवचने तप्रत्यये ‘च्लि लुङि’ इति सूत्रेण च्लिप्रत्यये ‘चिण् भावकर्मणोरिति’ सूत्रेण भाविकर्मवाचितशब्दे परतो धातोरुत्तरच्लेश् चिणादेशे, णिति परतो ऽचो ञ्णिति इत्यादिना वृद्ध्यावादेशयोरडागमे वा अभावि त इति स्थिते चिणो लुगिति सूत्रेण चिण उत्तरस्य प्रत्ययस्य लुकि सति अभावीति रूपं सिध्यति । एवमेव व्यस्तारीत्यादिकमपि । एतावांस्तु विशेषः । अभावीत्यस्य भावे लुङत्वात् कर्मप्रयोगः । कर्तुस्तिङाऽनभिधानात् कर्तरि तृतीया । ततश्च येन प्रादुरभावीत्यस्य यत्कर्तृकप्रादुर्भाव इत्यर्थः । यः प्रादुर्भूत इति यावत् । व्यस्तारीत्यादेस्तु कर्मणि लुङ्त्वात् कर्मप्रयोगः। तिङोक्तत्वात् कर्मणि न द्वितीयेति । ननु नयतेर् द्विकर्मकतया प्रधानाप्रधानकर्मणोर् मध्ये कुत्रचिद् लकाराश्रयणे वक्तव्ये गौणे कर्मणि ध्वान्तरूपे लकारपक्षे तस्य कर्मणस् तिङोक्तत्वाद् ध्वान्तमिति द्वितीयायोग इति चेत् । अत्र गुरवः । ‘गौणे कर्मणि द्रुह्यादेः प्रधाने नीहृकृष्वहाम्’ इत्यादिनिर्णयानु-सारेण अजा ग्रामं नीयते इत्यादाविव न्यादीनां प्रधाने कर्मण्येव लकाराङ्गीकारेण तस्यैवोक्ततया ध्वान्तपदादेव प्रथमोपपत्तिरिति । स्पष्टं चैतद् भावकर्मप्रक्रियान्ते । करुणयेति सन्निधानात् प्राकाशीत्य-त्रैव अन्वेतीति भ्रमनिरासायाह करुणयेत्येतदिति । मध्ये दीपिकान्यायेनोक्तमेतत् पद्यगतक्रियामात्रेण सम्बध्यतेत्यर्थः । न केवलं द्वितीयपद्यविवरणरूपमेतत्पद्यम् । किन्तु प्रादुर्भूतो हरिरित्येतत्तात्पर्य-निरूपणरूपमपीत्याह अनेनेति । करुणया प्रादुर्भावादिप्रतिपादनेन प्रादुर्भूत इत्यादेः करुणया प्रादुर्भूत इत्याद्यर्थसूचनादिति भावः । न त्यज्यतामिति प्रार्थनायां लोटि प्रयोक्तव्ये त्याजीति लुङ्प्रयोगः कुत इत्यतो प्रादुर्भावीत्यादि लुङ्प्रायपठितमिदं क्रियापदं यदि लोडन्तं तर्हि अर्थानुगुण्येऽपि प्रायपाठभङ्ग आयाति । आशिषोऽभिप्रेततया लुङर्थस्तु न विवक्षितः । तस्माद् लोडर्थप्रतिपत्त्या च भवितव्यम् । प्रायपाठभङ्गश्च मास्तु इत्याशयेन निषेधार्थकमाशब्दप्रयोगः कृतः । माङश्च योगे लुङः सर्वलकारापवादकतया लोडर्थक एवायं लुङुक्त इत्याह लुङ्प्रायपाठेति । अत्र गुरुभिरधिकं चोक्तम् । तथा हि । तमेवेत्यनेन भाष्यकारस्य गुरुदेवतयोरैक्यं यदुक्तं तदत्र प्रादुर्भूत इत्येतत्पद्यतात्पर्य-वर्णनव्याजेनोपपादितं भवति । भगवदाज्ञया स्वव्यापारकारिदिवाकरापेक्षया दार्ष्टान्तिकेऽतिशयश्च सूचितः । एवं परमिति, ध्वान्तसामान्यवा, चिध्वान्तमिति, साधु इत्येतच्चातिशयसूचकम् । प्रसिद्ध-दिवाकरपक्षे गोशब्दः किरणवाची । सन्ततिर् विस्तारः । मानसं मानसपर्वत इति ॥ २ ॥

