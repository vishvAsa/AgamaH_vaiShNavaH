+++
title = "०१ विष्णोरात्मशब्दवाच्यत्वप्रतिपादनम्"

+++


## ॐ आत्मेति तूपगच्छन्ति ग्राहयन्ति च ॐ

**॥ अथ आत्मोपगामाधिकरणाम् ॥**

**विष्णोरात्मशब्दवाच्यत्वप्रतिपादनम्**

**ॐ आत्मेति तूपगच्छन्ति ग्राहयन्ति च ॐ**

### ***सुधा***

ॐ आत्मेति तूपगच्छन्ति ग्राहयन्ति च ॐ ॥ एतत्सूत्रं व्याख्यातुमात्मशब्दार्थं तावदाह आत्मेति ।

## **अनुव्याख्यानम्**

***ॐ आत्मेति तूपगच्छन्ति ग्राहयन्ति च ॐ ॥***

***आत्मेति नाम कथितं साक्षान्नारायणस्य हि ॥***

यस्मादात्मेति नाम साक्षान् मुख्यया वृत्त्या नारायणस्य कथितम् । मुख्ये च सम्भवत्यमुख्यं न युज्यते । तस्मादत्र सूत्रेऽपि आत्मा जनार्दन आत्मशब्दोदितो जनार्दन इति वक्ष्यमाणेनान्वयः ।

### ***वाक्यार्थचन्द्रिका***

ॐ आत्मेति तूपगच्छन्ति ग्राहयन्ति च ॐ ॥ आत्मेति नाम कथितमित्यादेस्तस्मादात्मा जनार्दन इत्यन्तस्य भाष्यस्य असूत्रार्थकथनरूपत्वादानर्थक्यमाशङ्क्य सौत्रात्मशब्दार्थकथनरूपत्वान्न तदित्यभिप्रेत्य तत्कथनस्यापि प्रयोजनं दर्शयन्स्त्रात्मशब्दार्थकथनरूपतया भाष्यं सङ्गमयति एतदिति ॥ व्याख्यातुमिति । ‘तस्मादुपास्यो विष्णुरि’त्यादिनेति शेषः ॥ तावदिति । पदार्थज्ञानपूर्वकत्वाद्वाक्यार्थज्ञानस्येति भावः । उत्तरत्र तस्मादिति श्रवणात्तदपेक्षितयस्मादित्यर्थतया हिशब्दं व्याचष्टे यस्मादिति । मूले साक्षात्पदमनर्थकमित्याशङ्क्यात्मशब्दस्य भगवन्नामतामात्रेण सौत्रात्मशब्दस्य भगवदर्थत्वे, तस्य जीवनामताया अपि सत्त्वेन सौत्रात्मशब्दस्य तदर्थत्वस्यापि प्राप्त्या, भगवन्नामतामात्रस्य सौत्रात्मशब्दार्थत्वव्यवस्थापकत्वानुपपत्त्या कथमनेन तत्सिद्धिरित्यतोऽत्रात्मशब्दस्य मुख्यया वृत्त्या भगवन्नामत्वस्यैवोक्तार्थव्यवस्थापकत्वेन तन्नामतामात्रस्य तद्विरहान्नातिप्रसङ्ग इत्यर्थसूचकत्वात्साक्षात्पदस्य नानर्थक्यमित्याशयेन तत्पदं मुख्यवृत्तिपरतया व्याचष्टे साक्षान्मुख्यया वृत्त्येति । नन्वथाप्यमुख्यया वृत्त्याऽन्यनामत्वस्यापि सत्त्वाद् अत्र सूत्रेऽन्यनामत्वमपि तस्य किं न स्यादित्यतो भगवति तस्य मुख्यत्वोक्त्या तदसम्भव एवान्यपरतायाः सूचितत्वान्न तत्सम्भवेऽपि तत् । अन्यथा मुख्यामुख्यन्यायविरोधादित्यभिप्रेत्य तात्पर्यमाह मुख्ये चेति । अव्यवहितग्रन्तान्वयानुपपत्तेर्योग्यतया व्यवहितान्वयमाह तस्मादिति । आत्मशब्दस्य मुख्यया वृत्त्या भगवन्नामतायाः सौत्रात्मशब्दस्य भगवदर्थत्वे एव हेतुत्वं तदविवक्षायां सौत्रात्मशब्दार्थकथनत्वासिद्ध्या भाष्यानर्थक्यप्रसङ्गाच्च आत्मपदम् आत्मपदवाच्यपरतया व्याचष्टे आत्मशब्दोदित इति ।

### ***परिमल ***

आत्मेति ॥ व्याख्यातुमिति । तस्मादुपास्य इत्यादिनेति ज्ञेयम् । हिशब्दार्थो यस्मादिति ।

### ***श्रीनिवासतीर्थीया***

ॐ आत्मेति तूपगच्छन्ति ग्राहयन्ति च ॐ ॥ ‘तस्मादात्मा जनार्दन’ इति वक्ष्यमाणमनूद्य व्याख्याति आत्मशब्दोदित इति ।

### ***वाक्यार्थरत्नमाला***

ओमात्मेति तूपगछन्ति ग्राहयन्तिच ॥ आनर्थक्यमाशङ्क्येति । इत्याशङ्क्येत्यर्थः । तेन द्वितीयान्तानन्वय इति शङ्कानवकाशः । एवं तत्र तत्र इत्याशङ्क्येत्यस्येत्यर्थसूचकत्वात् साक्षात्पदस्येत्युत्तरेण सम्बन्धः । भगवन्नामतामात्रेणेति । भगवन्नामत्वे प्रमाणतया कथनस्योक्तावपि आत्मशब्दार्थत्वे तन्नामत्वमेव हेतुतयाऽभिप्रेतं भाष्यमूलयोरित्याशयेन नामताया एव पुरस्कारः । सौत्रात्मेति । पैङ्गिश्रुतिरूपाभिधाने नामत्वं जनार्दनस्य नामत्वसाधकमिति भावः । व्यवस्थापकत्वेनेति । व्यवस्थापकतयाऽभिप्रेतत्वेनेत्यर्थः । न तत्सम्भवेऽपि तदिति । अन्यपरतारूपमन्यनामत्वमित्यर्थः । व्यवहितस्यान्यनामत्वस्यैवायं परामर्श इत्यप्याहुः । तदविवक्षायाम् ॥ आत्मशब्दार्थत्वाविवक्षायामित्यर्थः। आत्मत्वमात्रमेवात्मनेत्यनेन प्रतिपाद्यत इत्यङ्गीकार इति यावत् ।

