+++
title = "०२ पूर्णत्वस्य सर्वथो पास्यत्वे प्रमाणम्"

+++


## आधिव्याधिनिमित्तेन विक्षिप्तमनसोऽपि तु

**पूर्णत्वस्य सर्वथो पास्यत्वे प्रमाणम्**

**आधिव्याधिनिमित्तेन विक्षिप्तमनसोऽपि तु**

### ***सुधा***

ब्रह्मत्वस्य सर्वथा ध्येयत्वे किं प्रमाणमित्यत आह आधिव्याधीति ।

## **अनुव्याख्यानम्**

***आधिव्याधिनिमित्तेन विक्षिप्तमनसोऽपि तु ॥***

***ध्येयैव ब्रह्मता नित्यं विष्णोर्भक्त्या निरन्तरम् ॥***

***इति प्रकाशिकायां च वचनं विष्णुनेरितम् ॥ ४१४ ॥***

आधिव्याधीति द्वन्द्वैकवद्भावः । तच्च तन्निमित्तं च, तेन । कृत्यानां कर्तरि वेति षष्ठी । चशब्देन भाष्योदाहृतानि वचनानि समुच्चिनोति ॥ ४१४ ॥

### ***वाक्यार्थचन्द्रिका***

आधिव्याध्योरेव मनोविक्षेपनिमित्तत्वात्तन्निमित्तस्य विक्षेपनिमित्तत्वाभावेनाधिव्याध्योर्निमित्तमिति षष्ठीतत्पुरुषस्य बाधितत्वाद्विणसमास एवात्र कर्तव्यः । न चासौ युज्यते । आधिव्याध्योर्भेदेन आधिश्चासौ व्याधिश्चेति विणसमासानुपपत्त्या आधिश्च व्याधिश्च आधिव्याधी इति द्विवचनान्तस्य आधिव्याधी इति द्वन्द्वस्याप्येकवचनान्तेन निमित्तशब्देन विणविशेष्यभावासम्भवादित्यत उक्तरूपद्वन्द्वस्याप्येकवचनान्तत्वान्नानुपपत्तिरित्यभिप्रेत्य तदुपपादयति द्वन्द्वैकवद्भाव इति । सर्वो द्वन्द्वो विभाषयैकवद्भवतीति भावः । ननु ध्यायतेः कर्मणि अचो यदिति यति ‘आदेच उपदेशेऽशिती’त्यात्वे इद्यतीत्याकारस्य ईत्वे निष्पन्नस्य ध्येयशब्दस्य कर्मणि निष्पन्नतया कर्मणस्तेनोक्तत्वेन कर्तुरनुक्तत्वात् । तिङाद्यनभिहिते कर्तरि ‘कर्तृकरणयोस्तृतीये’ति प्राप्ततृतीयाबाधकतया नित्यं प्राप्तायाः कर्तृकर्मणोः कृतीति कृद्योगषष्ठ्याः ‘कृत्यानां कर्तरि वे’ति सूत्रे कृद्योगे कर्तरि षष्ठ्या विकल्पितत्वात् । यत्प्रत्ययस्य च ‘कृत्याः प्राङ्ण्वुल’ इति कृत्यप्रत्ययत्वात् । तद्योगे षष्ठीपक्षे विक्षिप्तमनस इत्यस्योपपत्तेरित्याशयेनाह कृत्यानामिति ॥ वचनानीति । यद्यपि भाष्ये एतत्सूत्रव्याख्यानावसरे ‘ब्रह्मदृष्ट्या सदोपास्य’ इति ब्रह्मतर्कवचनमेकमेवोदाहृतम् । तथाऽपि उत्तराधिकरणोदाहृतस्याधिव्याधीत्यादिनारायणतन्त्रवचनस्य ‘भूम्नः क्रतुवज्जयायस्त्वमि’त्युपासनापादीयाधिकरणोदाहृतस्य ‘भूमैव देवः परमो ह्युपास्य’ इति वचनस्यापि तदवश्यकर्तव्यतासाधकत्वात्तद्विवक्षया वचनानीति बहुवचनम् । अत ‘एवातीताधिकरणसहितैतदधिकरणार्थे स्मृतिं चाहे’त्युत्तराधि करणटीका ‘नन्वेतद्भूम्नः क्रतुवज्ज्यायस्त्वमि’त्येतदधिकरणीयपूर्वग्रन्थश्चेति द्रष्टव्यम् ॥ ४१४ ॥



### ***परिमल ***

निमित्तेनेत्येकवचनश्रवणादाह द्वन्द्वैकवद्भाव इति । कर्तृकरणयोस्तृतीयेति विक्षिप्तमनसेति कर्तरि तृतीयया भाव्यमित्यत आह कृत्यानामिति । कृत्या प्राङ्ण्वुल इति सूत्रोक्तकृत्यसंज्ञकप्रत्ययानां योगे कर्त्रर्थे विकल्पेन षष्ठी भवतीति द्वितीयाध्यायतृतीयपादस्थसूत्रस्यार्थः । इह च यत्प्रत्ययान्तध्येयेत्यस्य कृत्यप्रत्ययान्तत्वादिति भावः ॥ भाष्योदाहृतानीति । अत्र सूत्रे एकस्यैव वचनस्योक्तावपि आत्मेत्यादिसूत्रोक्तवचनान्तरापेक्षया वचनानीत्युक्तम् ॥ ४१४ ॥

### ***यादुपत्यं***

द्वन्द्वैकवद्भाव इति । अन्यथैकवचनान्तनिमित्तशब्दविणत्वानुपपत्तिरिति ज्ञेयम् । कृत्यानामिति । कृत्यानां प्रयोगे कर्तरि षष्ठी विकल्पेन भवतीति सूत्रार्थः । भवता कटः कर्तव्यः । भवतः कटः कर्तव्य इत्याद्युदाहरणम् । प्रकृते च ध्येयेत्यस्य कृत्यप्रत्ययान्तत्वात्तद्योगे षष्ठ्युपपत्तिरित्यर्थः । अन्यथा कर्तुः प्रत्ययेनानभिधानात् तृतीयया भाव्यमिति भावः ॥ भाष्योदाहृतानीति । यद्यपि भाष्ये ‘ब्रह्मदृष्ट्या सदोपास्य’ इत्यादि ब्रह्मतर्कवचनं ‘आधिव्याधी’त्यादिना नारायणतन्त्रवचनं चेति वचनद्वयमेवोदाहृतम् । तथाऽपि ‘आत्मेत्येवं यदोपासा तदा ब्रह्मत्वसंयुते’त्यस्यापि वचनस्य प्रकृतार्थसाधनतयाऽत्र विवक्षितत्वाद्बहुवचनोपपत्तिरिति द्रष्टव्यम् ।

### ***श्रीनिवासतीर्थीया***

नन्वाधिव्याधिनिमित्ताभ्यामिति वक्तव्यं, तत्कथं निमित्तेनेत्येकवचनमित्यत आह द्वन्द्वैकवद्भाव इति । आधिश्च व्याधिश्चाधिव्यादि(धी) तच्च तन्निमित्तं च, तेनेत्यर्थः ॥ ४१४ ॥

### ***वाक्यार्थरत्नमाला***

ननु ध्यायतेरित्यादि ग्रन्थे नन्वितिपदपरित्यागेनैव पाठः । कर्तरि षष्ट्या विकल्पितत्वादित्यत्र षष्ट्येति तृतीयान्तम् । कृद्योगषष्ट्या इत्यनेनैव विकल्पितत्वादित्यस्यान्वयात् । वास्तवसाधुत्वप्रकारकथनमात्राभिप्रायेणैव ध्यायतेरित्यादेः प्रवृत्या शङ्कासमाधानरूपत्वाभाव इत्येतस्य स्पष्टत्वात् । अत एव शङ्कासमाधानस्थले सज्जनैर्ज्ञातव्य इत्यादौ यद्यपि तथापीत्यादिना शङ्कापरिहारौ दर्शितौ । एवमेव तृतीये । अनुव्याख्यान सम्बन्धे ननुकर्मणीत्यादिग्रन्थे ननु शब्दोऽधिक इति प्रतिभाति । लेखकैस्तु शङ्काप्रकारं दृष्ट्वा विवक्षितः । विस्तृतं चैतत्तत्रैव । यत्र यत्र नन्वित्यधिकं प्राप्तं तदेतद्ग्रन्थटीकानिमित्तकम् । अत्रत्यटीकायां हि ननु ध्यायतेरित्यादिना विक्षिप्तमनसेति तृतीयया भवितव्यमित्याशङ्कामुत्थाप्य तत्परिहारकतयोत्तरग्रन्थप्रवृत्तिवर्णनाय प्रवृत्तेन टीकाकृता प्रकारान्तरलेखने लाघवमनुसन्धाय प्रारब्धप्रकारपरित्यागं कुर्वता तृतीयया भवितव्यमित्यादिकं कुण्डलिकाकारेण विनाश्य बाध्यबाधकभावोपवर्णनमुखेनैकवाक्यतयैव वाक्यावतारो योजितः । तदा पूर्वत्र विद्यमानं नन्वित्येतन्न स्पष्टं नाशितमिति स्थितम् । एतत्स्थलीय व्युत्पादनानुसारेण समानजातीयस्थलान्तरे लेख्यमित्याज्ञप्तेन लेखकेन तन्नाशमज्ञात्वा नन्वित्येतद्वाक्यान्तर्गततया लिखितमिति न कश्चिद्दोषः । ननु स्मृतकण्ठमणिरित्यत्रेव निश्चयार्थकं नन्विति पदमित्यप्याहुः । तद्योगे षष्टीपक्ष इति । उपलक्षणं चैतत् । तद्योगे तृतीयापक्षे विक्षिप्तमनसेति तृतीयाप्रसङ्गेऽपीत्यपि ज्ञेयम् । तृतीयानुव्याख्यानव्याख्यानरूप इत्यादि मूलव्युत्पादनावसरे बहुस्थले एवं जातीयोक्तिसत्वात् । उत्तराधिकरणटीकेति । तत्त्वप्रकाशिकायामादित्यादिमतयश्चाङ्ग उपपत्तेरित्यधिकरणे तथोक्तत्वादित्यर्थः ॥ ४१४ ॥

**॥ इति ब्रह्मदृष्ट्यधिकरणम् ॥**

