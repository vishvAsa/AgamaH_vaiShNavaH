+++
title = "०१ विष्णोः पूर्णं त्वोपास्तेरावश्यकत्वप्रतिपादनम्"

+++


## ॐ ब्रह्मदृष्टिरुत्कर्षात् ॐ

॥ **अथ ब्रह्मदृष्ट्यधिकरणम्** ॥

**विष्णोः पूर्णं त्वोपास्तेरावश्यकत्वप्रतिपादनम्**

**ॐ ब्रह्मदृष्टिरुत्कर्षात् ॐ**

### ***सुधा***

ॐ ब्रह्मदृष्टिरुत्कर्षात् ॐ ॥ अत्र ब्रह्मदृष्टिः कर्तव्येत्युच्यते । कुत्रेत्याकाङ्क्षायां सन्निधानात्प्रतीक इति प्राप्नोति । तच्च योग्यताविरहान्निराकृतम् । अतः साकाङ्क्षं प्रतिज्ञावाक्यं व्याख्याति ब्रह्मेति चेति ।

## **अनुव्याख्यानम्**

***ॐ ब्रह्मदृष्टिरुत्कर्षात् ॐ ॥***

ब्रह्मेति च सदा ध्येयो भगवान्विष्णुरञ्जसा ॥

अत्र चशब्दं प्रयुञ्जानेनात्मेत्यनेन व्यवहितेनाप्यस्य योग्यतयाऽन्वयः । आत्मशब्दश्च प्रथमान्तः प्रकृतः, सप्तम्यन्तेन चेहार्थः । अर्थवशाद्विभक्तिविपरिणामः । अतः सप्तम्यन्तोऽत्र अनुवर्तते इति सूचितम् । भगवान्विष्णुर्ब्रह्मेति ध्येय इति तात्पर्यकथनं, नाक्षरार्थः । नन्वेतद् भूम्नः क्रतुवज्ज्यायस्त्वमित्यनेनैव गतमित्यतः सदाऽञ्जसेत्युक्तम् । उत्कर्षादिति हेतुः । तत्र न ज्ञायते कस्योत्कर्ष इति । अतो व्याचष्टे उत्कृष्ट इति ।

**अनुव्याख्यानम्**

***उत्कृष्टो ब्रह्मशब्दार्थः ...... .......***

यत इति वक्ष्यमाणमिहापि सम्बध्यते । उत्कर्षादुत्कर्षस्य ब्रह्मशब्दप्रवृत्तिनिमित्तत्वादिति सूत्रकृतोत्कर्षस्य ब्रह्मशब्दप्रवृत्तिनिमित्तत्वमुक्तम् । अनुव्याख्यानकृता तूत्कर्षवान् ब्रह्मशब्दाभिधेय इत्यभिहितम् । फलतस्त्वेक एवार्थः । कथमुत्कर्षो ब्रह्मशब्दप्रवृत्तिनिमित्तमित्यत आह पूर्णत्वमिति ।

**अनुव्याख्यानम्**

***...... ....... पूर्णत्वं ब्रह्मता यतः ॥***

वृध्दर्य्थाद् बृहतेरन्येभ्योऽपि दृश्यन्त इति मनिन्प्रत्ययः दृशिग्रहणसामर्थ्याद्धातोरमागमश्च । वृद्धिः पूर्णत्वमित्येक एवार्थः । ब्रह्मता ब्रह्मशब्दप्रवृत्तिनिमित्तम् । पूर्णत्वमेव चोत्कर्षः । हेतुहेतुमद्भावश्च भाष्य एव समर्थितः ।

### ***वाक्यार्थचन्द्रिका***

ॐ ब्रह्मदृष्टिरुत्कर्षात् ॐ ॥ सन्निधानादित्युपलक्षणम् । सप्तम्यन्ततया कुत्रेत्याकाङ्क्षापूरकत्वाच्चेत्यपि द्रष्टव्यम् । अस्तु तर्हि प्राप्तस्य तस्यैवात्रान्वयित्वमित्यतः प्रतीकस्य ब्रह्मत्वाभावेन तत्र तद्दृष्टेर्मिथ्यादृष्टित्वादनर्थसाधनत्वेन कर्तव्यतान्वयायोग्यत्वान्न तस्यान्वय इत्याह तच्चेति ॥ निराकृतमिति । पूर्वाधिकरण इति शेषः ॥ योग्यतयेति । आत्मनो ब्रह्मत्वेन तत्र तद्दृष्टेः सम्यग्दृष्टित्वादनर्थसाधनत्वाभावेन कर्तव्यत्वान्वययोग्यत्वात् ‘यस्य येनार्थसम्बन्धो दूरस्थेनापि तेन सः। अर्थतो ह्यसमर्थानामानन्तर्यमकारणमि’त्युक्तरीत्या सन्निधानाद्योग्यताया एव बलवत्त्वात् । व्यवहितेनात्मेत्यनेनैवेत्यस्यान्वय इत्यर्थः ॥ सप्तम्यन्तेनेति । तस्यैव कुत्रेत्यधिकरणाकाङ्क्षापूरकत्वेन प्रथमान्तस्य तदभावादिति भावः । प्रथमान्ततया प्रकृतस्य कथं सप्तम्यन्तत्वं येन सप्तम्यन्तस्यात्रानुवृत्तिरित्यत उक्तम् ॥ अर्थवशादिति । नियामकं तु ‘व्यत्ययो बहुलमि’ति प्रागुक्तमेवावगन्तव्यम् । इति सूचितमित्यस्य चशब्दं प्रयुञ्जानेनेति पूर्वेण सम्बन्धः । तर्हि ॐब्रह्मेति सदा ध्येयो भगवानि’तिभाष्यविरोधः । तदनुरोधेन प्रथमान्तस्यैवात्मशब्दस्यात्रान्वयप्रतिभासादित्यत आह भगवानिति । एवं सूत्रभाष्ययोर्विसंवादं परिहरति उत्कर्षादिति ॥ बृहतेरिति । यद्यपि बृंहेर्नोचेति बृंहेर्मनिनि नकारस्याकारे च सति ब्रह्मशब्दो व्युत्पादितः । तथाऽपि बृह बृहि वृद्धाविति बृहतेरपि पाठात्तस्य चेदं रूपमित्यभिसन्धायैवमुक्तम् । यद्यपि बृहते रूपाश्रयणेन दृशिग्रहणसामर्थ्यमाश्रयणीयं तथाऽपि बृहजातिजीवेतिधात्वन्तरादप्येतद्रूपनिष्पत्तिरिति सूचनायैवमुक्तमिति द्रष्टव्यम् । उक्तरीत्या वृद्धेर्ब्रह्मशब्दप्रवृत्तिनिमित्तत्वप्राप्तावपि पूर्णत्वस्य तदप्राप्तेः । पूर्णत्वस्य ब्रह्मशब्दप्रवृत्तिनिमित्तत्वपरभाष्यानुपपत्तिमाशङ्क्याह वृद्धिरिति । उत्कर्षस्य ब्रह्मशब्दप्रवृत्तिनिमित्तत्वं कथंभावशङ्कायां पूर्णत्वस्य ब्रह्मशब्दप्रवृत्तिनिमित्तत्वकथनमेव सङ्गतं न तु तस्य ब्रह्मत्वकथनमित्यतो ब्रह्मतेत्येतत्तत्परतया व्याचष्टे ब्रह्मतेति । तावताऽपि सूत्रितस्य ब्रह्मोत्कर्षस्य तच्छब्दप्रवृत्तिनिमित्तताया अलाभात्कथमुत्कर्षस्य ब्रह्मशब्दप्रवृत्तिनिमित्तत्वमिति शङ्काया अनिरास इत्यत आह पूर्णत्वमेव चेति । नन्वस्तूत्कर्षस्य ब्रह्मशब्दप्रवृत्तिनिमित्तत्वम् । तथापि कथं तस्यात्मनि ब्रह्मदृष्टिः कार्येति प्रतिज्ञातार्थेन सह हेतुहेतुमद्भाव इत्यत आह हेतुहेतुमद्भावश्चेति । पूर्णत्वरूपोत्कर्षस्य ब्रह्मशब्दप्रवृत्तिनिमित्तत्वाद्ब्रह्मत्वोपासनं नामोत्कृष्टत्वोपासनमेव । तच्चान्योपासनेभ्योऽतिशयेन भगवत्प्रीतिजनकमतस्तत्सर्वथा कार्यमिति परम्परया हेतुहेतुमद्भावश्च महत्त्ववाची शब्दोऽयं महत्त्वज्ञानमेव हि । सर्वतः प्रीतिजनकमतस्तत्सर्वथा भवेदि’ति स्मृत्युदाहरणेन भाष्ये समर्थित इत्यर्थः ।

### ***परिमल ***

ॐ ब्रह्मदृष्टिरुत्कर्षात् ॐ ॥ तच्च योग्यताविरहान्निराकृतमिति । प्रतीकं ब्रह्मेत्येतच्चाभेदस्य बाधेन मिथ्योपास्तेर्निरासान्निराकृतमित्यर्थः । उपलक्षणमेतत् । प्रतीके ब्रह्मेत्युपास्तेर्योग्यत्वेऽपि पूर्वेण गतत्वान्नायमप्यर्थ इत्यपि ध्येयम् ॥ योग्यतयाऽन्वय इति । ‘आनन्तर्यमचोदने’ति जैमिनिसूत्रे योग्यतैव बलीयसीत्युक्तेः । ‘व्यवधानेनान्वयोऽपि योग्यतापेक्षया भवेदि’ति चतुर्थस्कन्धैकविशाध्याये तात्पर्योक्तेश्चेति भावः ॥ अन्येभ्योऽपीति । विवृतमेतदस्माभिर्जिज्ञासासूत्रे ॥ दृशिग्रहणेति । दृशिग्रहणं प्रयोगानुसारार्थ इति वृत्तावुक्तेः ॥ हेतुहेतुमद्भावश्चेति । ब्रह्मशब्दार्थस्योत्कृष्टतया तथोपास्तेरन्योपास्त्यपेक्षयोत्कर्षाद् ब्रह्मत्वोपास्तिस्सर्वथा कार्येत्येवंरूपेण ‘महत्ववाचिशब्दोऽयमि’ति स्मृत्युक्त्या समर्थित इत्यर्थः ।

### ***यादुपत्यम्***

ॐ ब्रह्मदृष्टिरुत्कर्षात् ॐ ॥ योग्यतयाऽन्वय इति । सन्निध्यपेक्षया योग्यताया बलवत्त्वादिति भावः ॥ ब्रह्मशब्दप्रवृत्तिनिमित्तत्वादिति । कथमिदं लभ्यत सति चेत् । सूत्रे ब्रह्मशब्दाभिधेयस्येत्यध्याहारबलादिति ब्रूमः ॥ उत्कृष्टो ब्रह्मशब्दार्थ इति धर्मिप्राधान्येनानिर्देशेन तथाविधाध्याहारस्य सूचितत्वात् । अन्यथा न ज्ञायते कस्योत्कर्षादिति षष्ठ्यन्ताकाङ्क्षाया अपरिहृतत्वेनोक्तानुव्याख्यानस्यासङ्गतत्वप्रसङ्गात् । ततश्च ब्रह्मशब्दाभिधेयस्योत्कर्षादुत्कृष्टत्वात्पूर्णत्वादिति सूत्रस्य श्रौतोऽर्थः सम्पद्यते । तद्बलादुत्कर्षस्य ब्रह्मशब्दप्रवृत्तिनिमित्तत्वं लभ्यते । शब्दाभिधेयविणतयोच्यमानस्य धर्मस्य शब्दप्रवृत्तिनिमित्ततानियमादिति । नन्वातो मनिनित्याकारान्तधातोरेव मनिन्प्रत्यय विधानात् कथमत्र मनिन्प्रत्यय इत्यत आह अन्येभ्योऽपीति । अन्येभ्योऽपि धातुभ्यो नकारान्तेभ्यो मनिन्क्वनिवनिब्विच्चेत्येतेप्रत्यया भवन्तीति सूत्रार्थः । सुशर्मा प्रातरित्वेत्याद्युदाहरणम् । न च पूर्वसूत्रे सुप्युपसर्गेऽपीत्यनुवृत्तेरुक्तत्वादत्र च तयोरभावात्कथमस्य सूत्रस्य प्राप्तिरिति वाच्यम् अपिशब्दः सर्वविधिव्यभिचारार्थः । तेन निरुपपदादपि भवन्तीति काशिकायामुक्तत्वात् । दृशिग्रहणसामार्थ्यादिति । दृशिग्रहणं प्रयोगानुसारार्थमिति प्रकाशिकायामुक्तत्वादिति भावः ॥ अमागम इति । तथा च मित्त्वादन्त्यादचो ऋवर्णात्परममागमे ऋकारस्य चेको यणचीति यणादेशे ब्रह्मेति रूपमिति भावः । ननूत्कृष्टत्वस्य ब्रह्मशब्दप्रवृत्तिनिमित्तत्वं विष्णौ ब्रह्मदृष्टिः कार्येत्यत्र कथंहेतुरप्रयोजकत्वादित्यत आह हेतुहेतुमद्भावश्चेति । उत्कर्षस्य ब्रह्मशब्दप्रवृत्तिनिमित्तत्वाद्ब्रह्मत्वोपासनं नामोत्कृष्टत्वोपासनं तच्चान्येभ्य उपासनेभ्योऽतिशयेन विष्णुप्रीतिजनकमतस्तत्सर्वथा कार्यमिति परम्परया हेतुहेतुमद्भावो भाष्ये ‘महत्त्ववाची शब्दोऽयं महत्त्वज्ञानमेव हि । सर्वतः प्रीतिजनकमतस्तत्सर्वथा भवे’दिति स्मृत्युदाहरणेन समर्थित इत्यर्थः ।

### ***श्रीनिवासतीर्थीया***

ॐ ब्रह्मदृष्टिरुत्कर्षात् ॐ ॥ प्रथमान्त इति । आत्मेति सूत्रे विद्यमानात्मशब्दः प्रथमान्त इत्यर्थः ॥ सप्तम्यन्तेन चेहार्थ इति । अस्मिन्सूत्रे सप्तम्यन्तेनार्थवानित्यर्थः । प्रथमान्तस्य कथं सप्तम्यन्तत्वमित्यत आह अर्थवशादिति । प्रथमाविभक्तेः सप्तमीविभक्तित्वेन विपरिणाम कर्तव्य इत्यर्थः ॥ भूम्न इति । पूर्णत्वेनोपासनाया भूम्न इति सूत्रे कथितत्वादित्यर्थः ॥ अञ्जसेति । आवश्यकत्वमनेन द्योतयतीति भावः ।

### ***वाक्यार्थरत्नमाला***

ॐ ब्रह्मदृष्टिरुत्कर्षात् ॐ ॥ इत्युक्तरीत्येति । भट्टवार्तिकोक्तरीत्येत्यर्थः । बलवत्वादिति । बलवत्वाच्चेत्यर्थः । अर्थवशाद्विभक्तिपरिणाम इति परिभाषावाक्यं मूलेऽनूदितमिति प्रतीयते तद्वाक्यं परिभाषाभास्करानुसारेण व्याख्येयम् । तत्परिभाषारूपं स्वयमाह । नियामकं त्विति । सदांऽजसेत्युक्तमिति मूलम् । सर्वथोपास्यत्वज्ञापनाय पुनर्वचनमिति पूर्वोक्तमेव तात्पर्यमिति भावः । उक्तर्षादुक्तत्कर्षस्येति वाक्यमवतारयति । एवं सूत्रेति । बृंहेरिति । ब्रह्मशब्दव्युत्पादनपरवाक्यार्थचन्द्रिकातत्वनिर्णयटीकोपदर्शितप्रकारानुसारेणैकवाक्यतया तद्य्वुत्पादनं जिज्ञासाधिकरणे कृतमस्ति ॥ बृंहेर्मनिनीति ॥ बृंहेर्नोत्पूर्णादि सूत्रम् । बृंहेर्नलोपश्चेति सूत्रमपि व्याख्यातं जिज्ञासाधिकरणे सर्वो द्वन्द्वो विभाषयेत्ये तत्परिभाषातुप्रागनेकधा इत्याद्यनुव्याख्यानमूलव्याख्यानावसरे उपपादितेति नात्र तदुपपादनं कृतवांष्टीकाकारः । तिष्यपुनर्वस्वोरित्येतत्सूत्रीयेयं परिभाषेति प्रागेवास्माभिरुक्तम् ।

