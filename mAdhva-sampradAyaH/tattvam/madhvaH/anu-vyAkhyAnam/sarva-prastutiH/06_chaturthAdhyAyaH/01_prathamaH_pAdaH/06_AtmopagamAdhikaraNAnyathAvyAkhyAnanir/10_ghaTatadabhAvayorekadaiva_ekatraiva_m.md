+++
title = "१० घटतदभावयोरेकदैव एकत्रैव मिथ्यत्वायोगः"

+++


## न स्वप्नेऽपि द्वयं मिथ्या

**घटतदभावयोरेकदैव एकत्रैव मिथ्यत्वायोगः**

**न स्वप्नेऽपि द्वयं मिथ्या**

### ***सुधा***

ननु स्वप्नेऽत्र घट इति दृष्ट्वा नात्र घट इत्यपि पश्यति । तत्र घटस् तदभावश्च द्वयमपि मिथ्या । अतो व्याप्तिभङ्ग इत्यत आह नेति ।

## **अनुव्याख्यानम्**

***न स्वप्नेऽपि द्वयं मिथ्या ...... .......***

तत्किं द्वयमपि सत्यमित्यत आह तत्रेति ।

**अनुव्याख्यानम्**

***...... ....... तत्रैकं सत्यमेव हि ॥***

तत्र घटतदभावयोर्मध्ये । यदाऽभावस्यासत्यता तदा घटः सत्य एव । यदा च घटस्य असत्यता तदाऽभावः सत्य एवेत्यर्थः । तस्मान्न व्याप्तिभङ्ग इति हिशब्दार्थः । कुतो न द्वयमपि मिथ्येत्यत आह भावेति ।

**अनुव्याख्यानम्**

***भावाभावावुभौ तत्र कथं मिथ्या भविष्यतः ॥***

यो यस्याभावो यश्च यस्याभावस्य प्रतियोगी तावुभावप्येकत्रैकदैव न मिथ्येति व्याप्तेः । स्वप्नेऽपि घटतदभावौ कथं तथा भविष्यत इति भावः । व्याहतं च भावाभावयोरुभयोरसत्त्ववर्णनमित्याशयेनाह भावस्य हीति ।

**अनुव्याख्यानम्**

***भावस्य हि निषेधे तु नाभावस्य निषेधनम् ॥***

हिशब्दो हेतौ । भावस्य निषेधे कृते तु अभावस्यैव विहितत्वात् । पुनर्नाभावस्य निषेधनं कर्तुं शक्यते व्याघातात् । एवमभावस्य निषेधे कृतेऽभावाभावो भाव एव तद्व्याप्तो वेति भावस्य विहितत्वात् पुनर्न भावस्य निषेधनं युक्तं व्याहतत्वादिति । अस्त्वेवं व्याप्तिस्ततः किमित्यत आह स्ववच इति ।

**अनुव्याख्यानम्**

***स्ववचोऽसत्यता चेत्स्यात्तस्माद्भेदस्य सत्यता ॥***

स्वशब्देन प्रतिवाद्युच्यते । तद्वागर्थस्य सकलभेदमिथ्यात्वस्य । तस्माद् व्याप्तिसद्भावान् मिथ्यात्वं सत्यत्वं च द्वौ विरुद्धधर्मौ । भेदे तयोः, मिथ्यात्वेऽसति सत्यत्वं सत्स्यादेवोक्त व्याप्तिबलादित्यर्थः ।

### ***वाक्यार्थचन्द्रिका***

यो यस्याभाव इत्यादि । यद्यपि सिद्धान्ते प्रामाणिकस्य निषेधप्रतियोगित्वाभावान्न भावाभावयोः परस्परनिषेधप्रतियोगिभावोऽस्ति तथाऽपि तदभ्युपगन्तृतार्किकरीत्यायं ग्रन्थ इत्यविरोधः । यद्वा प्रतियोगित्वमत्र न निषेध्यत्वं विवक्षितं किन्तु निषेधप्रमितिजनकारोपप्रधानत्वरूपमन्यदेव यत्किञ्चित्पारिभाषिकम् । ततश्च प्रामाणिकस्य निषेध्यत्वरूपप्रतियोगित्वाभावेऽपि निरुक्तप्रतियोगित्वं नानुपपन्नमेव । यस्याभाव इत्येतदपि यत्प्रधानकारोपविषयस्याभाव इति व्याख्येयम् । यस्य भावस्य प्रतियोगीत्येतदपि यदभावप्रमितिजनकारोपप्रधान इत्येव व्याख्येयम् । आरोप्यवत्प्रधानस्यापि तत्प्रतिषेधविरोधित्वेनानुभूयमानत्वात् । तत्प्रतिषेधप्रतियोगित्वमप्युपपन्नम् । अत एव प्रतियोगित्वस्याभावविरोधित्वकथनमपि सैद्धान्तिकं समन्जसम् । अनेनैवाभिप्रायेणाग्रेतनव्याहत्युपपादनमपि व्याख्येयमित्यन्यत्र विस्तरः ॥ अभावस्यैवेति । तस्यैव भावनिषेधत्वादिति भावः ॥ एवमिति । निषेधविशिष्टभावनिषेधस्य विणीभूतनिषेधविषयकत्वस्य सविणे हीति लाघवमूलकन्यायसिद्धत्वान्निषेधनिषेधरूपातिशयलाभाय न नञ्द्वयसार्थक्यसम्भवान्निषेधनिषेधो भावविधिरेव सिध्यतीत्यर्थः । एतच्चाभावप्रतियोगिकातिरिक्ताभावाङ्गीकारेऽनवस्थानात् स नास्तीति मतमवलम्ब्योक्तम् । अभावप्रतियोगिकातिरिक्ताभाववादिमतमाश्रित्याप्याह तद्व्याप्तो वेति । एतन्मते तृतीयाभावस्य प्रथमाभावत्वान्नानवस्थेति हृदयम् । नन्वस्तु विरुद्धयोरर्थयोर्यत्रैकस्यासत्त्वं तत्र परस्य सत्त्वमिति नियमोऽन्यत्र यथातथा । तावताऽपि प्रकृते किमायातमित्यत आह मिथ्यात्वमिति । भेदधर्मिणि तयोः सत्यत्वमिथ्यात्वयोर्मध्ये मिथ्यात्वेऽसतीत्यर्थः ।

### ***परिमल ***

प्रतिवाद्युच्यत इति । अस्मत्प्रतिवादी मायावादीत्यर्थः । अत्र प्रकरणे वचनशब्दस् तदर्थ इत्युक्तत्वात् । तद्वागर्थस्य सकलभेदमिथ्यात्वस्येत्युक्तम् । मिथ्यात्वे असतीति विभागः । अविद्यमान इत्यर्थः ।

### ***यादुपत्यं***

यो यस्याभाव इत्यादि । अत्र भावाभावयोः सत्त्वासत्त्वयोर्वा यत्परस्परनिषेधप्रतियोगित्वमुच्यते तन्न निषेध्यत्वरूपं विवक्षितं किं तु निषेधे प्रमितिजनकारोपप्रधानत्वरूपमन्यदेवपारिभाषिकम् । तेन सिद्धान्ते प्रामाणिकस्य निषेधप्रतियोगित्वाभावात् कथमेतदिति शङ्कानवकाशः । प्रामाणिकस्य प्रतिषेध्यत्वरूपप्रतियोगित्वाभावेऽपि निरुक्तप्रतियोगित्वसम्भवात् । एवं यस्याभाव इत्येतद् यत्प्रधानकारोपविषयस्याभाव इति व्याख्येयम् । यस्याभावस्य प्रतियोगीत्येतदपि यदभावप्रमितिजनकारोपप्रधान इत्येव व्याख्येयम् । आरोपप्रधाने कथमारोप्यप्रतिषेधप्रतियोगित्वमिति चेत् । न । आरोप्यवत्तस्यापि तत्प्रतिषेधविरोधित्वेनानुभवात् । एवं च प्रतियोगिसत्त्वम् अभावविरोधीत्यादिकमपि सिद्धान्ते समञ्जसं भवतीति ज्ञातव्यम् । अनेनैवाभिप्रायेणागे्रतनं व्याहत्युपपादनं व्याख्येयम् ।

### ***श्रीनिवासतीर्थीया***

भेदे तयोर्मिथ्यात्वेऽसतीति । तयोर्धर्मयोर्मध्ये भेदे भेदरूपे धर्मिणि मिथ्यात्वरूपधर्मेऽसतीत्यर्थः ।

### ***वाक्यार्थरत्नमाला***

सिद्धान्ते प्रामाणिकस्येति । प्राक्प्रध्वंससदात्वेनेति पूर्वापरसदात्वेनेति च तत्वसङ्ख्यानविवेकयोः सदाभावनामकेन सदाभावोस्तीति कृत्वा निरवधिकोऽभावः सदाभाव इति लक्षणदिनिरूपणपरटीकाग्रन्थेऽन्यत्रापि शशविषाणाद्यत्यन्ताभाव प्रतियोगिकत्वादिप्रतिपादनेनाप्रामाणिकस्य कथं प्रयोगत्वमित्यादि तत्वविवेकटीकाद्यनुसारेण च प्रामाणिकस्य निषेधप्रतियोगित्वाभावसिद्धेरिति भावः । जनकारोपेति । निषेधप्रमितिजनको य आरोपस्तत्र यत्प्रधानं तत्वरूपमित्यर्थः । अभावप्रतिप्रतियोगिज्ञानस्य कारणत्वाद्भ्रमस्थलेच प्रतियोगिज्ञानस्यारोपरूपत्वात्प्रमितिजनकारोपेत्युक्तम् । आरोप एव च प्रधानापेक्षा न ज्ञानमात्रे । अतोप्यारोपेत्येवोक्तम् । आरोपे यत्प्रधानमित्यारोपापेक्षितं यत्प्रधानं तदिति ज्ञेयम् । आरोपस्य च सत्यप्रधानादिपूर्वकत्वमधिष्टानं च सदृशं तथ्यवस्तुद्वयं विनेत्यादि वचनानुसारेण तत्वनिर्णयादावुपपादितं ज्ञेयम् । प्रधानत्वरूपं पारिभाषिकं किंचिदन्यदेवेति योजना । यत्प्रधानकेति । यत्प्रधानं यत्र यत्प्रधानकः सचासावारोपश्च तद्विषयस्येत्यर्थः । आरोपप्रधानमित्येवेति पाठः । प्रधान इत्येवेति लेखकागतमन्यथाख्यातिस्थपाठदर्शनमूलकं च । देहात्मनोरप्येकदेशस्थत्वादित्यादि तत्वनिर्णयटीकायां यद्यप्यधिष्टानंप्रधानं चास्तीत्याद्युक्तेः प्रधानशब्दस्यारोप प्रधाने नपुंसक लिङ्गत्वादिति ज्ञेयम् । ननु पारिभाषिकमपि प्रतियोगित्वं प्रकल्प्य प्रतियोगित्वकल्पनं तदा स्याद्यदिप्रतियोगिसाम्यं केनचिदसाधारणरूपेण भवेन्न चैतदस्तीत्यतस्तत्साम्यं दर्शयति । आरोप्यवदिति ।

एतद्रूपाश्रयणं तु प्रतियोग्यभावविरोधादिव्युप्तादनाय । पूर्वप्रकाराश्रयणेऽपि विरोधनिमित्ताप्रतिभासात् । अत्र तु विरोधित्वं प्रतियोगित्वमिति स्वीकृत्य प्रधानस्यापि विरोधितास्फोरणेनैतद्रूपोक्तया प्रतियोग्यभावव्यवहारादिव्युत्पादनलाभात् । ततश्च विरोध्यारोप्यसादृश्यमेव स्पष्टीकृतं भवतीति नेदं स्वतन्त्रं प्रकारान्तरमिति ज्ञातव्यम् । अनेनैव संसर्गाभावः स्वमते नास्तीति तत्वसङ्ख्यानादौ निरूपितम् । गोत्रादिसंसर्गाभावस्येति चादृश्यत्वाधिकरणीयमूलादौ व्यवहारः । तत्र तत्र टीकाकारीयोपि व्यवहारोस्ति सोप्युक्तरीत्योपपाद्यः । नतु गोत्वादीनां प्रामाणिकत्वेन तदत्यन्ताभावाप्रतियोगेपि गोत्वादिसंसर्गाभावस्यात्यन्ताभावोऽस्तीति टीकान्तरीयोपपादनानुसारेण न्यायामृतीयाश्वे गोत्वं कदापि नास्तीत्यादौ तत्संसर्ग एव निषिध्यत इति मते देशपदमनपेक्षितमिति सत्त्वनिरुक्तिस्थलोक्त्यनुसारेण च संसर्गविषयतयोपपाद्य इति सूचनादन्यत्राप्येवमेवोपपादनं ज्ञेयम् । मिथ्यात्वं यदि दुःखादेरिति जिज्ञासाधिकरणीयभाष्यमूले स्वरूपसत्तामपि तादात्म्यतत्संबन्धाभ्यामारोपणैव व्यवहारोपपत्तेरिति व्यवहारस्तु पररीत्येत्यादि च प्रागेव व्युत्पादितम् । नैय्यायिकाभिमतान्यथाख्यातिनिरासावसरे यत्रारोप्यमधिष्टानं सन्निहितं तत्र तादात्म्यमात्रं सदित्यादिकमप्यनुकूलनीयम् । कृतं चादृश्यत्वाधिकरणेऽस्माभिरेतत्समानकल्पनया विचारणं तथा तत्वसङ्ख्यानटीकाव्याख्यानप्रपञ्चेत्युक्तं विस्तरेण । अन्यत्र विस्तर इति । इदमत्राकूतम् । विशिष्टविषयौ विधिनिषेधावित्यादिकर्मनिर्णयटीकोक्तप्रकारमाह । निषेधविशिष्टेति । सारेणाह । एतच्चेति । तदनुसारेणैवाह । एतन्मत इति । भेद इति सप्तम्या निमित्तत्वादिकमर्थ इति भ्रान्तिनिरासायाह । भेदधर्मिणीति । एकस्यासत्यतायाहीति भाष्यमूले यौ द्वावेव विरुद्धौ तयेर्मध्ये एकस्यासत्यतायां सत्यामन्यस्य सत्यतेति नियमकथनेन यत्र विरोधिभूतयोरेकस्यासत्वं तत्रापरस्य सत्वमित्येवंरूपव्याप्तिशरीराभावसूचना तदाश्रयणपक्षे यद्दूषणं वन्ध्यासुते श्यामरूपस्य मिथ्यात्वेपि पीतरूपस्य सत्वाभावात्तयोर्व्यभिचार इति । तद्गर्भस्रावेणैव गतमिति सूचितम् । द्वयोरेव विरुद्धयोरित्युक्तयैव स्थाणुत्वादेरिव पीतादेरप्यप्राप्तेः । अत एव न्यायामृतीयसामान्यतो मिथ्यात्वभङ्गे निर्विण व्याप्त्याश्रयणपक्षानुसारेण व्यभिचाररूपैतद्दूषणमभिधाय यौ द्वावेति सैद्धान्तिकव्याप्तिपक्षे उक्तदूषणप्रसङ्गं मत्वा नवा नस्वप्न इति विरुद्धगजतदभावयोरेव व्यभिचारः शङ्कितः । तत्र परिहारावसरे धर्मिसत्तानिरपेक्षत्वादेः कथनं तु सत्यपि द्वावेवेत्युक्ते परिहारे प्रतियोगित्वादिधर्माणां धर्मिसत्तासापेक्षता नास्तीति तन्निरपेक्षत्वविवक्षयाऽपि परिहारो भवतीति वस्तुस्थितिसूचनाय मानसिकवक्ष्यमाणानुपपत्तिपरिहाराय च समाधानान्तरतया कृतमिति न दोषः ।

ननु वन्ध्यासुते श्यामरूपमिथ्यात्वेपि पीतरूपसत्यत्वाभावादित्युक्तव्यभिचारस्य यौ द्वावेव विरुद्धाविति नियमाश्रयणेन परिहारसम्भवेऽप्युदाहरणस्यानादरणीयत्वात्परस्पर विरुद्धयोर्द्वयोर्नित्यत्वानित्यत्वरूपयोर्मध्ये बन्ध्यासुते नित्यत्वस्य मिथ्यात्वेति ध्वंसप्रतियोगित्वरूपानित्यत्वस्य सत्यत्वाभावेन तावादाय व्यभिचारः स्यादेवेति चेन्न । यद्यपि यौ द्वावेव विरुद्धौ पदार्थौ तयोर्मध्ये एकस्यासत्यतायामन्यस्य सत्यतेति धर्मिपुरस्कारं विना स्वतन्त्रयोरेव पदार्थत्वपुरस्कारो न नियमाङ्गीकारे व्यभिचारः । उक्तरूपयोः शशृङ्गादितदभावयोर्मध्ये शशृङ्गादेरसत्यत्वे तदभावस्य सत्यत्वात् । तथापि धर्मधर्मिसाधारण्येन व्याप्तिविचारावसरे सङ्कोचो न कार्यः । तत्रैक्यभेदयोरेवावस्थितावपि प्रियं चामिथ्यात्वमिथ्यात्वे सत्यत्वं सत्यं स्यादित्येवमादिस्थले एकधर्मिनिष्टधर्मद्वयमध्ये एकस्यासत्यत्वेऽपरधर्मस्य सत्यत्वमित्येवं व्याप्तिपर्यवसानात् । तत्र वन्ध्यासुते श्यामरूपमिथ्यात्वेऽपि पीतसत्यत्वाभावाद्य्वभिचार इत्याद्याशङ्कावारणाय यस्मिन्धर्मिणौ द्वावेव विरुद्धौ प्रसक्तौ तयोरेकस्येत्याद्युक्तव्याप्त्याश्रयणेनैव व्यभिचारपरिहारस्य कर्तव्यत्वं सत्यताच भेदस्येत्येतन्मायावादखण्डनटीकास्थपरस्परविरुद्धयोरित्येतद्य्वाख्याने लिखितं संशोध्योपयोगानुसारेण पूर्वोक्तमिदं च संकलय्य लेखनीयमस्ति । भेदे मिथ्यात्वतो भेदसत्यत्वं स्याद्वलादपीति जन्माधिकरणानुव्याख्यानमूले ययोर्दूरस्थयोर्वनस्पत्योरैक्यं मिथ्या तयोर्भेदः सत्य इति दृष्टमित्यभिधाय अथवा यस्य स्वरूपेण सतो यो भावो मिथ्या तस्य तद्विपरीतः सत्यो दृष्टः । यथा ब्रह्मणोऽनृतत्वादेर्मिथ्यात्वे सत्यत्वादिकं सत्यमिति सामान्यव्याप्त्याश्रयणेन प्रसङ्गोपपत्तिः । यथाहुः । परस्परविरोधे तु न प्रकारान्तरस्थितिरिति प्रतिपादितम् ।

तथा च वन्ध्यासुते श्यामरूपमिथ्यात्वेपीत्याद्युक्तव्यभिचारश्च यस्मिन्स्वरूपे सतीति विद्यमानयोरिति विवक्षणेन परिहारः । एकत्र प्रसक्तयोरति वक्षमाणेनैव गुणादिकेच्छानिमित्तकव्यभिचारपरिहार इति प्रकारान्तरं चानुगुणतयाऽऽकाङ्क्षाक्रमेण लेख्यम् । यदि धर्मा न केचनेति स्वप्नाधिकरणीयानुव्याख्यानमूलोक्तोदाहरणे परिमाणशून्यगुणादौ वक्तृत्वशून्यकाष्टेच महत्वाभावेऽणुत्वस्य तीव्रवचनाभावे मन्दवचनस्य चावकाशाभावेऽपि परिमाणसामान्यवति द्रव्ये वक्तरिच तदुभयावकाशसत्वस्य शङ्कामुखेन प्रतिपादनानुसारेण येषां धर्माणां यत्र प्रसक्तिस्तन्निषेधस्यैव तत्रोचिततया तद्धर्मिणि प्रसक्तत्वस्यापि विवक्षणात् तथा च द्विविधविरुद्धधर्मप्रसक्तिप्रसक्तासतिप्रसक्ता चेति ।

ते च प्रत्येकं द्विविधाः । धर्मिसत्तासापेक्षास्तदनपेक्षाश्च । तत्र सति घटादौ प्रसक्ता उभयविधा अपि द्वावेव विरुद्धावित्युक्तविरोधवन्तो ये धर्मा नित्यत्वानित्यत्वादिरूपास्तेषु द्वयोर्द्वयोर्विरुद्धयोरेकस्यासत्यत्वेऽन्यस्य सत्यत्वमित्यस्त्येव । असति प्रसक्तधर्मिसत्तानपेक्षप्रतियोगित्व प्रमेयत्वादिषु च तथात्वमेव । असति प्रसक्तधर्मिसत्तासापेक्षधर्माणां मध्य एव द्वयोरेव विरुद्धयोरित्युक्तरीत्या प्राप्तं द्वयोर्मध्ये एकस्यासत्यत्वेऽपरस्य च सत्यत्वं नास्ति । तथा चासति प्रसक्तधर्मिसत्तासापेक्षधर्मीति रिक्तत्वे यौ द्वावेव विरुद्धौ पदार्थौ तयोरेकस्यासत्यतायामन्यस्य सत्यत्वमिति व्याप्तिशरीरलाभान्नित्यत्वानित्यत्वरूपपदार्थयोश्च सति प्रसक्तकाले उक्तविणाभावेन तत्र व्यभिचारानवकाशात् । एवं कार्यत्वादिधर्मयोर्व्यभिचारो निराकार्यः । मूलकत्ववक्तृत्वयोस्तु व्याघातसंरक्षणाय चेतनधर्म्याश्रयेण द्वावेव विरुद्धावित्युपपादनेऽप्युक्तरीत्यैव निरासः । परिमाणशून्ये गुणादौ वक्तृत्वशून्ये काष्टादौ च परिमाणवितावचनादेः प्रसक्तिरेव नास्तीति प्रसक्तयोधर्मध्य इत्यनेनैवाणुत्वमहत्त्वादि व्यावृत्तिः सिद्धिः । यदि च वन्ध्यासुतादावपि रूपविनित्यत्वादेरप्रसक्तिस्तदा तत एव व्यावृत्तिरपि वक्तुं शक्या । एवमन्यत्रापि यथा सम्भवमूह्यम् । साध्यधर्मोऽत्यन्ताभावप्रतियोगित्वं तच्च बुद्धिद्वारेणेत्यभिधायासतोपि प्रतीतिरङ्गीक्रियते । तथा च मिथ्यात्वमस्तीत्यस्य तत्प्रतियोगिकोऽत्यन्ताभावः सन्नित्यर्थः। न चात्र कोऽपि विरोध इत्युक्तम् । तट्टीकाचास्ति । तत्समा .... तथा प्रतीत्याविरूपकत्वमिति चेद् इत्यादिस्वप्नाधिकरणसुधातट्टीकाच । एतस्थलद्वयसुधाद्यनुसारोऽपि व्याप्तिशरीरे योज्योऽस्ति । उक्ताशयेनैव न्यायामृते धर्म्यसत्वे धर्मासत्वमिति नियमस्य धर्मिसत्तासापेक्षधर्मविषयत्वमुक्तमिति तदनुसारेणात्रापि ग्रन्थे नित्यत्वानित्यत्वादिरूपयोः प्राप्तव्यभिचारपरिहारायास्या व्याप्तेरौत्सर्गिकत्वमभिप्रेतमिति वक्तुं शक्यत्वात् । स्वप्ने प्रतीतयोर्घटरूपपदार्थयोस्तूक्तरूपत्वे विद्यमानेऽपि तत्रैकसत्यमेव हीत्युक्तरीत्याऽन्यतरस्य सत्यत्वान्न व्यभिचारः । एवं न्यायामृते गजतदभावयोर्व्यभिचारशङ्काया अपि तत्रैकमित्युक्तस्वरीत्यैकस्यासत्यत्वेऽप्यपरस्य सत्यत्वाश्रयणेनैव परिहारे वक्तव्ये तमनभिधाय प्रकारान्तराभिधानं तदुक्तप्रकारस्यैतदनुव्याख्यानोक्तरीत्या ज्ञेयत्वं मनसि कृत्वा पररीत्यैव । अत एव न वा स्वप्न इत्युक्तदोषपरिहारावसरे स्वाप्नस्यापि कल्पितत्वे इति तत्पक्षमाश्रित्यैव दूषणाभिधानमिति प्रकटीकृतमिति ज्ञेयम् ।

एवं यौ द्वाविति व्याप्तेर्निष्कर्षः प्रतिपादितः ।

तमालोच्य बुधास्तोषमायान्तु कृपया युताः ॥

केचित्तु श्यामत्वाद्यभाव इत्यनेन गौरत्वविरुद्धा कोटिरेकैवोक्ता ततश्चोदाहरणद्वयमपि विशिष्टव्याप्तेरेव व्यभिचारस्थलत्वेन न्यायामृते उदाहृतमिति मूलोक्तपरिहाराश्रयणेन तत्र श्यामत्वादौ व्यभिचार परिहारासम्भवाद्धर्मिसत्तासापेक्षधर्मान्विहायेत्यादिनोत्सर्गो व्याप्तेरभिहितः । शिष्टं समानमिति वदन्ति ।

