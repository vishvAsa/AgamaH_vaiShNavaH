+++
title = "०५ आत्मादिशब्दानां विष्ण्वेकवाधित्वे प्रमाणम्"

+++


## आत्मब्रह्मादयः शब्दास्तमृते विष्णुमव्ययम्

**आत्मादिशब्दानां विष्ण्वेकवाधित्वे प्रमाणम्**

**आत्मब्रह्मादयः शब्दास्तमृते विष्णुमव्ययम्**

### ***सुधा***

आगमवाक्यमप्यत्र पठति आत्मेति ।

## **अनुव्याख्यानम्**

***आत्मब्रह्मादयः शब्दास्तमृते विष्णुमव्ययम् ॥***

***न वदन्ति यतो नाप्ता क्वापि तैर्गुणपूर्णता ॥***

***नारायणाध्यात्मगतमिति यद्वैष्णवं वचः ॥***

अन्यान्न वदन्ति कुतो यत आत्मादिशब्दाः पूर्तिवाचिनस्तैरन्यैर्गुणपूर्णता क्वाप्यवस्थायां न प्राप्ता । यत्किञ्चित्पूर्णतार्थत्वे चामुख्यार्थतापात इति । आत्मशब्दोऽप्याङ्पूर्वात्तनोतेर्मनिन्प्रत्यये टिलोपे च सति निष्पन्नः पूर्णतावचनः । यद्यस्मादेवं वचोऽस्ति तस्मादपीति पूर्वेणैव अन्वयः ।

### ***वाक्यार्थचन्द्रिका***

नन्वत्रात्मादिशब्दास्तमृते विष्णुं न वदन्तीति विष्णुवाचित्वाभावप्रतिपादनान्नास्यागमस्य विवक्षितार्थसाधकत्वेनोपन्यासो युक्त इत्यतोऽत्र नोक्तरीत्याऽन्वयः किं त्वन्यथैवेत्यभिप्रेत्य योग्यकर्माध्याहारेणान्वयमाह अन्यान्न वदन्तीति । उक्तप्रतिज्ञायां यतो नाप्तेत्याद्युक्तस्य हेतोरप्रयोजकत्वेनान्वयायोगात्तदुपपादकहेत्वन्तराध्याहारं दर्शयंस्तदुपपादकतया मौलं हेतुं योजयति यत आत्मादिशब्दाः पूर्तिवाचिन इति । कथमेतेषां पूर्तिवाचित्वमित्यतः प्रकृतिप्रत्ययविभागोपदर्शनेन तदुपपादयति आत्मशब्दोऽपीति । आङ्पूर्वात्तनोतेरौणादिके डमन्प्रत्यये डित्वाट्टिलोपे आत्मन्निति प्रातिपदिकनिष्पत्तिः । मनिन्निति पाठेऽपि अन्येभ्योऽपि दृश्यत इति मनिनि दृशिग्रहणसमार्थ्याट्टिलोपे च सति तन्निष्पत्तिः । विस्तृतिः पूर्तिश्चेत्येक एवार्थ इति भावः ।

### ***परिमल ***

अत्रेति । आत्मशब्दार्थो विष्णुरेवेत्यत्रेत्यर्थः । न वदन्तीत्यत्र कर्माकांक्षायामाह अन्यानिति । शेषोक्त्या वाक्यं योजयति कुत इत्यादिना । तैरित्यस्यार्थोऽन्यैरिति ।

### ***वाक्यार्थरत्नमाला***

अन्वयः किंत्विति पाठः । तनोतेरौणादिकेड्मन्निति । सूत्रेणेति शेषः । ब्रह्मशब्दे मूलकृतोक्तं प्रकारमनुसृत्याह । मनिन्निति पाठेऽपीति ।

