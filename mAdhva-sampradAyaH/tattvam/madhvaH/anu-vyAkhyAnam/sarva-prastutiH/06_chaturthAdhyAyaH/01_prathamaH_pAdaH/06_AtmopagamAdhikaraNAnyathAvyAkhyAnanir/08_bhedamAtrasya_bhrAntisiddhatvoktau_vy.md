+++
title = "०८ भेदमात्रस्य भ्रान्तिसिद्धत्वोक्तौ व्याघातप्रसङ्गः"

+++


## व्यावहारिकमित्येव वचनं व्यावहारिकम्

**भेदमात्रस्य भ्रान्तिसिद्धत्वोक्तौ व्याघातप्रसङ्गः**

**व्यावहारिकमित्येव वचनं व्यावहारिकम्**

### ***सुधा***

स्यादेतत् । नास्त्येव कोऽपि भेदः सत्यः । तथापि जीवेशभेदभ्रान्तिरुपपद्यते । भ्रान्तिर्हि संस्कारमपेक्ष्यते । संस्कारश्च ज्ञानमात्रम् । अत पूर्वपूर्वभ्रमसंस्कारादुत्तरोत्तरभ्रान्त्युत्पादः । अनादिश्चायं संसार इति । मैवम् । भेदमात्रस्य मिथ्यात्वे प्रमिते खलु तद्बलादेषा कल्पनोपपद्यते । न चैवम् । सर्वोऽपि भेदो भ्रान्त इति हि प्रतिज्ञैव तावद्व्याहता । दूरे प्रमाणोपन्यास इत्याशयवान्सोपपत्तिकं तावत्पृच्छति व्यावहारिकमिति ।

## **अनुव्याख्यानम्**

***व्यावहारिकमित्येव वचनं व्यावहारिकम् ॥***

***उत नेति विकल्पे तु ..... ......***

भेदमात्रमिति शेषः । तिष्ठतु तावदन्यदित्येवार्थः । इति विकल्पे तु पक्षद्वैते (द्वये) (द्वैधे)सम्भवति कं पक्षमवलम्बस इति शेषः । अत्र सर्वत्र वचनशब्देन तदर्थो लक्ष्यते । सर्वोऽपि भेदो भ्रान्तिकल्पित इति वाक्यार्थो भ्रान्तिकल्पितोऽथ परमार्थ इति प्रश्नार्थः ।

### ***वाक्यार्थचन्द्रिका***

नास्त्येवेति । ततश्च नापसिद्धान्त इति भावः । नन्वेवं भेदमात्रस्य कल्पितत्वप्राप्त्याऽऽरोप्यसदृशसत्यप्रधानाभावेन न तत्सापेक्षजीवेश्वरभेदारोपः स्यादित्यत आह तथापीति । तत्कथमित्यतो न तावत्प्रधानं स्वरूपेणोपयुज्यते । तथा सत्यज्ञातरजतस्यापि रजतारोपप्रसङ्गात् ॥ नापि ज्ञानेन । ज्ञानस्य चिरविनष्टस्य कारणत्वानुपपत्तेः । किन्तु संस्कारेण । तथा च मिथ्यार्थस्याप्युपपद्यत एव प्राधान्यमित्याशयेनाह भ्रान्तिर्हीति । तर्हि भ्रान्तिहेतुभूतसंस्कारार्थतयैव प्रधानसत्तापेक्षाऽस्त्वित्यतस्तस्य ज्ञानमात्रजन्यतया तत्प्रमयेव तद्भ्रमेणाप्युत्पादान्न प्रधानसत्तापेक्षत्वमित्याशयेनाह संस्कारश्चेति । न च संस्कारस्य ज्ञानमात्रजन्यत्वेऽपि प्रमाजन्यसंस्कारस्यैव भ्रान्तिहेतुत्वमिति संस्कारजनकप्रमोपयोगितया प्रधानसत्ताऽपेक्षितैवेति वाच्यम् । सत्यपि संस्कारे प्रमाजन्यत्वाभावापराधेन भ्रमाभावादर्शनेन प्रमाभ्रमसाधारणज्ञानमात्रस्यैव तद्धेतुत्वात् । न च तार्किकस्येवारोप्यमेव देशान्तरादौ सदित्यावयोर्मतमित्याशयात् । नन्वेवमपि पूर्वभेदभ्रमानुपपत्तिः । प्रधानाभावादिति चेत् । न । तत्पूर्वं भ्रान्तिसिद्धभेदस्यैव तत्र प्रधानत्वाभ्युपगमेन तदप्रसङ्गादित्याशयेनाह अत इति । भ्रमसंस्काराद् भ्रमजन्यसंस्कारादित्यर्थः । नन्वेवमपि कल्पाद्यभेदभ्रमानुपपत्तिः । तत्पूर्वं भेदभ्रमाभावेन तज्जन्यसंस्काराभावादित्यतस्तत्कल्पीयभ्रमजन्यसंस्काराभावेऽपि पूर्वक्लपीयभ्रमजन्यसंस्कारसद्भावान्न तदनुपपत्तिरपीत्याशयेनाह अनादिश्चेति ॥ सोपपत्तिकमिति । पक्षद्वयस्यैव विकल्पनीयत्वप्रयोजकीभूतसम्भावनारूपायाः पक्षान्तराविकल्पनिमित्तभूतासम्भावनारूपायाश्चोपपत्तेर्मूले विकल्प इत्यनेन सूचितत्वादिति भावः । भेदः स्यात्पारमार्थिक इत्युत्तरग्रन्थानुरोधेनापेक्षितं पूरयति भेदमात्रमितीति । ननु प्रतिज्ञाया इव तत्प्रमाणस्याप्युक्तरीत्या विकल्प्यं दूषयितुं शक्यत्वादेवकारवैयर्थ्यमित्याशङ्क्य तात्कालिकतद्दूषणानास्थासूचकत्वात्तस्य नानुपपत्तिरित्याशयेन तदर्थमाह तिष्ठतु तावदिति ॥ इति इति । अन्यथा विकल्प इति सप्तम्या अनन्वयापातादिति भावः ॥ अत्र सर्वत्रेति । वचनेति यत्र श्रूयते यत्रानुवर्तते तत्र सर्वत्र इत्यर्थः । वचनशब्देन तदर्थलक्षणया सिद्धविकल्पार्थमाह सर्वोऽपीति ।

### ***परिमल ***

सृष्ट्यादौ कथमित्यत आह अनादिश्चेति ॥ सोपपत्तिकमिति । तृतीयकल्पावकाशो यथा नास्ति तथाविकल्पकरणात्सोपपत्तिकमित्युक्तम् । यद्वा व्यावहारिकशब्दार्थमपृष्ट्वा तत्तद्रूपविकल्पकरणात्सोपपत्तिकमित्युक्तम् ॥ इति इति । भेदमात्रं व्यावहारिकम् इति वचनमित्यर्थः ॥ अन्यदिति । प्रमाणोपन्यासादीत्यर्थः ।

### ***यादुपत्यम्***

आदिसृष्टौ कथमित्यत आह अनादिश्चेति ॥ सोपपत्तिकमिति । मूले विकल्प इत्यनेन पक्षद्वयमेव सम्भावितम् । तृतीयश्च पक्षो न सम्भावितः । अत इत्युपपत्तेरुक्तत्वादिति भावः ॥ अन्यदिति । प्रमाणोपन्यासादिकमित्यर्थः ॥ इति इति । अन्यथा सप्तम्या उत्तरवाक्येनान्वय इति भावः ।

### ***वाक्यार्थरत्नमाला***

प्रबोधात्प्राक् पदस्येति उक्तरूपपदस्येत्यर्थः । न चात्मन्यनात्मभ्रमः कुत्रापि दृष्ट इति तत्वनिर्णयवाक्यावताररूपे प्रधानं किं स्वरूपेणेति ग्रन्थमिथ्यात्वहेतूनां प्रतिकूलतर्ककथनावसरे किं तु तत्संस्कारः सच तत्प्रमेयेवेत्यादि न्यायामृतं च मनसिनिधायाह । न तावत्प्रधानमित्यादिनाऽशयादित्यन्तेन । यत्र चावर्तत इति । उपलक्षणं चैतत् । अत्र तस्येति परामृश्यते तत्रापि द्रष्टव्यम् । स्ववाचोसत्यतेत्युत्तरानुभाष्यगत वाक्यपदस्य तु वागर्थस्येति व्याख्यानमूल एवास्ति ।





------------------------------------------------------------------------

यदि स्याद्व्यावहारिकम्

**यदि स्याद्व्यावहारिकम्**

### ***सुधा***

आद्यं शङ्कते यदीति ।

## **अनुव्याख्यानम्**

***...... ...... यदि स्याद्व्यावहारिकम् ॥***

एतद्वचनमिति वर्तते । अत्रापि पृच्छामो वाक्यार्थोऽयं बाध्यो न वेति । नेति पक्षे भ्रान्तिकल्पितोऽपि न भवेत् । कुत्रापि कदाऽपि केनाप्यबाध्यस्य भ्रान्तिकल्पितत्वे ब्रह्मणोऽपि तथात्वापत्तेः । प्रथमं शङ्कते तस्येति ।

**अनुव्याख्यानम्**

***तस्यापि बाध्यता चेत्स्यात् ...... ......***

तस्य वचनस्य न केवलं भ्रान्तिकल्पितत्वं किन्तु बाध्यतापि स्याच्चेदित्यर्थः । दूषयति भेद इति ।

**अनुव्याख्यानम्**

***....... ....... भेदः स्यात्पारमार्थिकः ॥***

सर्वोऽपि भेदो भ्रान्त इति वाक्यार्थस्य भ्रान्तत्वे बाध्यत्वे च सकल(लो)भेदः पारमार्थिकः स्यात् ।

### ***वाक्यार्थचन्द्रिका***

आद्यपक्षस्य मूलारूढतामुपदर्शयितुमपेक्षितं पूरयति एतद्वचनमितीति । भेदमात्रं व्यावहारिकमित्येतद्वचनमित्यर्थः । ततश्च सर्वोऽपि भेदो भ्रान्तिकल्पित इति वाक्यार्थो व्यावहारिको मूलार्थोऽवधेयः । ननूक्तवाक्यार्थस्य भ्रान्तिसिद्धत्वेऽप्यबाध्यत्वाभ्युपगमात् । तद्बाध्यतोपजीवनेन भेदपारमार्थिकत्वापादनपरोत्तरग्रन्थानुपपत्तिरित्यतोऽस्य बाध्यत्वपक्ष एव दूषणत्वेन तत्पक्षदूषणत्वाभावान्नानुपपत्तिरित्यभिप्रेत्यात्र सम्भावितपक्षद्वयं विकल्प्य द्वितीयपक्षं बहिरेव प्रदूष्याद्यपक्षशङ्कासमाधानपरतयोत्तरग्रन्थं सङ्गमयति अत्रापीति ॥ वाक्यार्थोऽयमिति । सर्वोऽपि भेदो भ्रान्तिकल्पित इत्येतद्वाक्यार्थ इत्यर्थः । तद्बाध्यत्वाबाध्यत्वविचारस्यैव तद्भ्रान्तिसिद्धत्वाभ्रान्तिसिद्धत्वोपपादकत्वादिति भावः ॥ तस्यापीति मूले तच्छब्दपरामर्शविषयो न प्रतीयते । अपिशब्दस्यापि यथाश्रुतसम्बन्धे वैयर्थ्यं चेत्यतस्तस्येत्येतत्परामर्शविषयप्रदर्शनपूर्वकमपिशब्दस्य भिन्नक्रमत्वेन समुच्चयप्रदर्शनेन च सार्थक्यं दर्शयन्नेव शङ्काभाष्यं व्याचष्टे तस्येत्यादि । सर्वोऽपि भेदो भ्रान्तिसिद्ध इत्येतद्वचनार्थस्येत्यर्थः । प्रथमपक्षदूषणतां भाष्यस्य मूलारूढां कर्तुमपेक्षितमापादकं पूरयन्योजयति सर्वोऽपीति ।

### ***यादुपत्यं***

किन्तु बाध्यताऽपीति । अत्रोक्तवाक्यार्थस्यासत्यतालाभायोभयोक्तिः । एकैकमात्रोक्तौ तदलाभात् । तथा हि । भ्रान्तिकल्पितत्वमात्रोक्तौ पररीत्याऽनिर्वाच्यत्वमेव स्यान्नासत्यत्वम् । बाध्यत्वमात्रोक्तौ च ‘विज्ञातस्यान्यथा सम्यग्विज्ञानं ह्येव तन्मत’मित्यस्मद्रीत्या सत्यत्वमेव स्यात् । असत्यत्वालाभे च ‘भेदः स्यात्पारमार्थिक’ इति वक्ष्यमाणमापादनं न श्लिष्टतरं परस्परविरहरूपत्वाप्राप्त्या वक्ष्यमाणव्याप्त्यसम्भवात् । उभयोक्तौ भ्रान्तिकल्पितस्य बाध्यत्वं त्रैकालिकनिषेधप्रतियोगित्वमेव प्राप्नोति नान्यत् । तदेवासत्यत्वमिति तल्लाभ; । एवं चाग्रेतनमेकस्यासत्यतायां हि इत्याद्युदाहरणवाक्यमपि श्लिष्टतरं भवति । न च व्यावहारिकपदेनोक्तरूपमसत्यत्वमेव कस्मान्न विवक्षितमिति वाच्यम् । प्राक् प्रबोधादित्यादिना तदलाभेनानुक्तोपालम्भापत्तेरिति ।

### ***वाक्यार्थरत्नमाला***

मूलार्थ इति । व्यावहारिको यदीत्येतावन्मूलार्थो निष्पन्नोविधेय इत्यर्थः । इत्येतावान्मूलार्थसिद्ध इत्यवधेयमिति यावत् । भिन्नक्रमत्वमात्रोक्तावपि न वैयर्थ्यपरिहारोर्थालाभादित्यत उक्तम् । समुच्चयेति । सर्वोपीत्येतत्प्रतीकोपादानानन्तरं सर्वोपि भेद इत्यतः प्राग्द्वितीयमीतीति प्रतीकोपादानयुक्तः पाठः । तदभावस्तु लेखकप्रसादात् ।

