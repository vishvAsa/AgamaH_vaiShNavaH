+++
title = "०२ ज्ञानिकृतमल्पमपि पुण्यं महत्तममन्तं च भवति"

+++


## ॐ इतरस्याप्येवमसंश्लेषः पाते तु ॐ

**ज्ञानिकृतमल्पमपि पुण्यं महत्तममन्तं च भवति**

**ॐ इतरस्याप्येवमसंश्लेषः पाते तु ॐ**

### **सुधा**

ॐ इतरस्याप्येवमसंश्लेषः पाते तु ॐ ॥ इदं सूत्रं केचिद्ब्रह्मविद एवाघस्येव पुण्यस्या(संश्ले)शेषो विनाशो भवति, शरीरपाते प्रत्यासन्ने सतीति व्याचक्षते ; तदसत् । अतोऽन्यदपीत्यस्य पुनरुक्तताप्रसङ्गात् । व्याख्यानव्याख्येयभावस्य चानन्यगतित्वात् । पूर्वसूत्र एवाघपदस्थाने कर्मपदप्रक्षेपेणोपपत्तौ सूत्रान्तरारम्भवैयर्थ्यात् । अस्माकं त्वग्निहोत्रादीत्यादिसूत्राणि पुण्येऽपि विभागसूचनार्थानि । ज्ञानोत्तरं पुण्यार्जनस्याभावादश्लेषशब्दो विनाशार्थो व्याख्यातव्यः । तथा च प्रकृतपरित्यागोऽप्रकृतस्वीकारश्चेत्याशयवानन्यथा सूत्रतात्पर्यमाह तद्द्विषश्चेति ।

## **अनुव्याख्यानम्**

***ॐ इतरस्याप्येवमसंश्लेषः पाते तु ॐ ॥***

***...... तद्द्विषश्चैवं पुण्यनाशोऽप्यसङ्गता ॥***

ब्रह्मद्विषश्च । एवं ज्ञानिवत् । द्वेषपरिपूर्तेः पूर्वस्य पुण्यस्य नाशो भवत्युत्तर स्यासङ्गतापि । अत्र सूत्रं यदेव विद्ययेति हीति, तत्पुनरुक्तम् । एतदर्थस्य तच्छतेरिति सूत्रेण प्रागुक्तत्वादित्यत आह यदेवेति ।

**अनुव्याख्यानम्**

***यदेव विद्ययेत्यत्र पूर्वोक्ताद्धि विशिष्यते ॥***

अत्रोक्तं प्रमेयमिति शेषः । अतो न पुनरुक्तिदोष इति हेरर्थः । वक्ष्यमाणोऽर्थविभागः प्रकरणवशात् प्रसिद्ध इति वा । कथं विशिष्यत इत्यतः पूर्वसूत्रतात्पर्यं तावदाह पूर्वमिति ।

**अनुव्याख्यानम्**

***पूर्वं स्वर्गादिलब्ध्यर्थं वीर्यवत्त्वेन चोदितम् ॥***

***कर्म विद्यायुतं ...... ...... ......***

स्वर्गादीति मोक्षेतरपुरुषार्थग्रहणम् । उत्तरसूत्रतात्पर्यमाह पश्चादिति ।

**अनुव्याख्यानम्**

***..... ....... पश्चान्मोक्षे वीर्यप्रदं त्विति ॥***

पश्चात्त्विति सम्बन्धः । विद्यायुतं कर्मेति वर्तते । वीर्यप्रदं नन्दातिशयप्रदम् । इति चोदितमिति सम्बन्धः । सकलकर्मक्षये तदैव मुक्तिः स्यात् । न चैवम् । जीवन्मुक्तानामुपलम्भादित्याशङ्कापरिहारायोक्तं सूत्रकारेण अनारब्धकार्ये एव तु पूर्वे तदवधेर् इति । तर्हि प्रारब्धकर्मभावात्कथं मोक्ष इत्याशङ्क्य पुनः सूत्रितं भोगेन त्वितरे क्षपयित्वाथ सम्पत्स्यत इति । एतदपि न ब्रह्मविन्मात्रविषयमित्याशयवान् व्याचष्टे तत इति ।

**अनुव्याख्यानम्**

***ॐ भोगेन त्वितरे क्षपयित्वाथ सम्पत्स्यते ॐ ॥***

***ततो भोगेन पुण्यं च क्षपयित्वेतरत्तथा ॥***

***ब्रह्मद्विट् ब्रह्मदर्शी च तमोमोक्षाववाप्नुतः ॥***

***अनारब्धक्षयानन्तरम् । इतरत्पापम् ।***

### **वाक्यार्थचन्द्रिका**

पुनरुक्ततेति । अत्र सूत्रे ज्ञानिकृतपुण्यनाशस्यैव त्वया प्रतिपाद्यत्वाङ्गीकारात्तस्य चेतरस्याप्येवमित्यत्रैव प्रतिपादनादिति भावः । व्याख्यानव्याख्येयभावाभ्युपगमात्सूत्रद्वयस्य न तत्प्रसङ्ग इत्यत आह व्याख्यानेति । अत्र चास्मदुक्तरीत्या गत्यन्तरस्यैव सत्त्वान्न तदाश्रयणं युक्तमिति भावः । नन्वेवं भवत्पक्षेऽप्याद्यसूत्र एवाद्य..पदस्थाने कर्मपदप्रक्षेपेणैवोपपत्तौ सूत्रान्तरारम्भवैयर्थ्यमविशिष्टमित्यतोऽस्मन्मते इतरस्येत्यस्य ज्ञानिकृतपुण्यविषयत्वाभावस्याग्रे स्फुटत्वान्न तद्वैयर्थ्यम् । नाप्यग्निहोत्रादीत्यादिसूत्राणाम् । तेषां ज्ञानिपुण्यविषयतायामपि तदीयपुण्ये विभागपूर्वकं विनियोगप्रतिपादकत्वात् । तथाहि । अग्निहोत्रादीत्यत्र यज्ज्ञानिसम्बन्ध्यग्निहोदिपुण्यमकाम्यं तस्य ज्ञानात्पूर्वकालीनस्य ज्ञानार्थतायास्तदुत्तरस्य च मुक्तावानन्दातिशयानुभवार्थताया, अतोऽन्यदपीत्यत्राकाम्यपुण्यादन्यस्य ज्ञानात्पूर्वकालीनस्याप्रारब्धानभीष्टभेदभिन्नस्य काम्यस्याघवदेव विनाशिताया, प्रारब्धस्य चेष्टस्यानाशिताया, उत्तरकालीनस्यापीष्टानिष्टरूपस्य संश्लेषाश्लेषयोर्यदेवेत्यत्र ज्ञानिकृताकाम्यकर्मणो महानन्दफलतया मोक्षानुप्रवेशस्य समर्थितत्वेन पुण्ये विभागस्य सद्भावादाद्यसूत्र एवाघपदस्थाने कर्मपदप्रक्षेपेण ज्ञानात्पूर्वोत्तरयोरप्रारब्धानभीष्टकाम्यपुण्ययोर्ग्रहीतुमशक्यत्वान्नोत्तरसूत्रवैयर्थ्यप्रसङ्ग इति भावेनाह अस्माकं त्विति ॥ किञ्चेतरस्यापीति । सूत्रस्य त्वदुक्तार्थत्वेऽश्लेषशब्दस्य पूर्वसूत्रगताश्लेषशब्दार्थतया प्रकृतसम्बन्धाभावरूपार्थपरित्यागस्तत्राप्रकृतविनाशार्थतया विकल्पनं च प्रसज्यत इत्याह ज्ञानोत्तरमिति । नन्वत्राप्यश्लेषशब्दस्य सम्बन्धाभावार्थतया विनाशार्थत्वाभावान्न प्रकृतत्यागादीत्यत उक्तं ज्ञानोत्तरमिति प्रागिति । तृतीयस्य चतुर्थ इति शेषः ॥ हेरर्थ इति । अव्ययानामनेकार्थत्वादिति भावः ॥ वक्ष्यमाण इति । पूर्वं स्वर्गादीत्यादिनेति शेषः ॥ इति चेति । हेरर्थ इति सम्बन्धः । स्वर्गादीत्यादिपदसङ्ग्राह्यतावच्छेदकमाह मोक्षेतरेति ।

### **परिमल**

पुनरुक्ततेति । तत्रापि ब्रह्मविदः पुण्यनाशोक्तेरिति भावः । भवत्पक्षेऽपि कथं न पुनरुक्तिराद्यसूत्रेणेत्यत आह अस्माकं त्विति ॥ सूत्राणीति । ‘अग्निहोत्रादि तु तत्कार्यायैव तद्दर्शनात्’, ‘अतोऽन्यदपीत्येकेषामुभयोः’, ‘भोगेन त्वितरे क्षपयित्त्वाऽथ सम्पत्स्यते’ इति त्रीणि सूत्राणि यथाक्रमं काम्याकाम्यप्रारब्धरूपपुण्यविभागसूचनार्थानीत्यर्थः । यदेव विद्ययेति सूत्रं त्वग्निहोत्रादिति सूत्रार्थोपोद्बलकमिति भावः । परोक्तसूत्रार्थे दोषान्तरमाह ज्ञानोत्तरमिति ॥ प्रकृतेति । पूर्वत्राश्लेषशब्दितासम्बन्धरूपार्थस्यैव प्रकृतत्वादिति भावः ॥ सूत्रेणेति । पुरुषार्थाधिकरणस्थसूत्रेणेत्यर्थः । दोषोक्तेः स्थानप्रदर्शनाय अत्रेत्यनुवादः ॥ वक्ष्यमाण इति । उत्तरश्लोक इति भावः । पूर्वत्रान्वितत्वात्पुनरनुसन्धानायाह वर्तत इति ॥ अनारब्धेति । अनारब्धकार्ये एव पूर्वपुण्यपापे विनश्यतः । ‘तस्य तावदेव चिरं यावन्न विमोक्षे अथ सम्पत्स्यत इति तदवधेरिति’ सूत्रार्थः ।

### **यादुपत्यम्**

पुनरुक्तताप्रसङ्गादिति । अत्रापि पुण्यनाशे एव प्रतिपाद्येते इति त्वयाऽङ्गीकारादिति भावः । नन्वेवं भवत्पक्षेऽपि तदधिगम इति पूर्वसूत्र एवाघपादस्थाने कर्मपदप्रक्षेपेणोपपत्तावग्रिमसूत्राणां वैयर्थ्यमित्यत आह अस्माकं त्विति । अस्माकमितरस्याप्येवमसंश्लेषः पाते त्विति सूत्रं तावन्न व्यर्थम् । तस्य ज्ञानिकृतपुण्यविषयत्वाभावस्याग्रे स्फुटत्वात् । नाप्यग्निहोत्रादित्यादिसूत्राणां तेषां ज्ञानिविषयत्वेऽपि तदीयपुण्ये विभागपूर्वकं, विनियोगप्रतिपादकत्वात् । तथा हि । अग्निहोत्रादीत्यत्र यज्ज्ञानिसम्बन्धि अग्निहोत्रादिपुण्यमकाम्यं तज्ज्ञानात्पूर्वकालीनं ज्ञानायैव, ज्ञानोत्तरं तु मोक्ष आनन्दातिशयानुभवायेत्युच्यते । अतोऽन्यदपीत्यत्र तु अकाम्यपुण्यादन्यत् काम्यं पुण्यं ज्ञानात्पूर्वकालीनमप्रारब्धमनभीष्टं च तदघवदेव विनश्यति । ज्ञानोत्तरं तु काम्यं पुण्यमनिष्टं चैतस्या श्लेष इत्युच्यते । यदेव विद्ययेत्यत्रापि ज्ञानोत्तरस्याकाम्यपुण्यस्य मोक्षानुप्रवेशः श्रुत्युदाहरणेन समर्थ्यते । ततश्चैवास्मन्मते पुण्ये विभागस्याभिप्रेतत्वेनाघपदस्थाने कर्मपदप्रक्षेपेण ज्ञानात्पूर्वोत्तरप्रारब्धान भीष्टकाम्यपुण्ययोरेव ग्रहीतुमशक्यत्वान्नोत्तरसूत्राणां वैयर्थ्यमित्यर्थः । किं चेतरस्याप्येवमिति सूत्रस्य त्वदुक्तार्थकत्वेऽत्रत्याश्लेषशब्दस्य पूर्वसूत्रगताश्लेषशब्दार्थतया प्रकृतसम्बन्धाभावरूपार्थपरित्यागस्तत्राप्रकृतस्य विनाशस्यार्थतया कल्पनं च प्रसज्यत इत्याह ज्ञानोत्तरमित्यादिना । नन्वत्राप्यश्लेषशब्दो न विनाशार्थो व्याख्यायते किं त्वसम्बन्धार्थ एव, तथा च नोक्तदोष इत्यत उक्तं ज्ञानोत्तरमिति ॥ हेरर्थ इति । अव्ययानामनेकार्थत्वादिति भावः ।

### **श्रीनिवासतीर्थीया**

ॐ इतरस्याप्येवमसंश्लेषः पाते तु ॐ ॥ कर्मपदप्रक्षेपेणेति । उत्तरपूर्वकर्मणोरिति कर्मपदप्रक्षेपेणेत्यर्थः । एवं ज्ञानिवदिति व्याख्याने दृष्टं ब्रह्म पापं भस्मसात्करोतीतिवत् तद्द्विषोऽपि दृष्टं ब्रह्म पुण्यं भस्मसात्करोतीत्यपरोक्षज्ञानातिदेशोऽपि प्रतीयते । न चैतद्युक्तम् । निर्गुणस्य ब्रह्मणः साक्षात्कर्तुमशक्यत्वात् । ‘न मे गुरोरप्यपरोक्षतां गतमि’ति मध्वविजयपञ्चमसर्गवचनात् । अतस्तेषां द्वेषपरिपूर्तिरेव पुण्यनाशसाधनमित्येवमपरोक्षज्ञानस्थाने द्वेषपरिपूर्तिरेव वक्तव्येत्याशयेनाह द्वेषपरिपूर्ताविति । ‘पश्यतो ब्रह्म निर्द्वर्न्द्वं हीनं च ब्रह्म पश्यतः’ इत्यत्रपि हीनब्रह्मदर्शनं नाम तद्द्वेषपरिपूर्तिरेव नान्यत् । ‘न मे गुरोरप्यपरोक्षतां गतम् अतो निर्गुणोपासने मा स्म विश्वसीरि’त्यच्युतप्रेक्षं प्रति तद्गुरुणोक्तत्वादित्यवगन्तव्यमिति सम्प्रदायः । आदिपदेन मोक्षग्रहणनिरासायाह मोक्षेतरेति । इष्टापत्तिं परिहरति न चैवमिति । कुत इत्यत आह जीवन्मुक्तानामिति । शुकादीनामित्यर्थः ॥ ४१८ ॥

### **वाक्यार्थरत्नमाला**

शब्दार्थतया प्रकृतेति । शब्दार्थतया प्रकृतोयः सम्बन्धाभाव इति योजना । इत्यत उक्तं ज्ञानोत्तरमितीत्यतः परत्वपक्ष इति इति पाठः । तदभावेवा मूले ज्ञानोत्तरमित्यनन्तरं त्वत्पक्ष इति पूरणेन व्याख्यानं कार्यं तेनास्मत्पक्षे तदुत्तरमपि पुण्यार्जनस्य सद्भावात्कथमेतदिति चोद्यानवकाशः । उक्तं सूत्रकारेणानारब्धकार्ये एवत्विदि मूलम् । अनारब्ध एवेति सूत्रे ह्यप्रारब्धस्यैव ज्ञानेन नाशः । ननु प्रारब्धस्यापीति प्रतिपादनादिति भावः । उक्तं च तत्सूत्रावतारे मूले सकलकर्मक्षये तदैव मुक्तिः स्यान्नचैवम् । जीवन्मुक्तानामुपलम्भादिति । न च भागवतधर्मप्रवृत्तये ज्ञानिनः कमपि कालमवस्थापयंस्तदर्थं प्रारब्धानि कर्माण्यवशेष्येति विद्यैवेत्यधिकरणीय पूर्वमूलानुसारे भगवानेव प्रारब्धकर्माण्यवयति । एवं जिज्ञासाधिकरणसुधायां ज्ञानिनां सङ्गः शरीरपाते ब्रह्मोपदेशाः पातशतशब्दस्यासमर्थत्वादिति । अदृश्यत्वाधिकरणादिमूलटीकाव्याख्यानयोरसामर्थ्यादि निरूपितमिति । तत्प्रकारेणेहापि तदुपपादनं ज्ञेयम् । परं त्वेवमादिस्थले न्यायविवरणस्थ कृष्णस्य सूत्रानुव्याख्यान न्यायेत्यत्रेव समासे गुणभूतस्यापि शतपदस्य बुध्या विविक्तस्य ब्रह्मणामिति भिन्नपदेन विणं सम्भवतीत्यपि प्रकारो वक्तुं शक्यते । उक्तं च न्यायविवरणटीकायाम् । समासे गुणभूतस्यापि सूत्रपदस्य बुध्या विविक्तस्य भिन्नपदेन विणं युज्यत इति । एवं ....... दधिकरणमूले जीवेशभेददृष्ट्यैव समुदायैकता कुत इत्यनुव्याख्यानमूले समासे गुणभूतेनापि बुध्या विविक्तेन भेदशब्देनैवकारसम्बन्ध इत्युक्तम् । टीकास्वपि तत्र तत्र । मुक्तयः सन्तीति देवदत्तस्य गुरुकुलमित्यादिकमप्येवमुपपादयितुं शक्यम् । नित्यसापेक्षत्वेन समासत्वे सर्वत्रैवमेव । शोध्यमेतत् ।

