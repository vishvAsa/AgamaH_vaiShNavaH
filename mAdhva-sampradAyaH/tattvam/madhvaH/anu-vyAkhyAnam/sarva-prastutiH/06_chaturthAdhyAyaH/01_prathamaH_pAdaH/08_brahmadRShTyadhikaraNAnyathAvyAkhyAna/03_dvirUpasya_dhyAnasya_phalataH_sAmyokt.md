+++
title = "०३ द्विरूपस्य ध्यानस्य फलतः साम्योक्तिः"

+++


## चण्डालो नृप इत्युक्ते नृपश्चण्डाल इत्यपि

**द्विरूपस्य ध्यानस्य फलतः साम्योक्तिः**

**चण्डालो नृप इत्युक्ते नृपश्चण्डाल इत्यपि**

### **सुधा**

न वयं ब्रह्मणि प्रतीकत्वोपासनं ब्रूमः । येन ब्रह्म कुपितमनर्थं प्रयच्छेत् किन्तु प्रतीके ब्रह्मत्वोपासनम् । ततः पुरुषार्थप्राप्तिरित्यत आह चण्डाल इति ।

## **अनुव्याख्यानम्**

***चण्डालो नृप इत्युक्ते नृपश्चण्डाल इत्यपि ॥***

***को विशेषः परिज्ञाते नृपेण स्यात्कथञ्चन ॥***

चण्डालमुद्दिश्य चण्डालो नृप इत्युक्ते तथा नृपमुद्दिश्य नृपश्चण्डाल इत्युक्ते नृपेण परिज्ञाते सत्यनर्थप्राप्तौ कथञ्चन को विशेषः स्यान्न कथञ्चित्कोऽपि । अत्रोक्तशब्देन ध्यानमुपलक्ष्यते । अज्ञातोपासनो राजा नानर्थं करोतीति नृपेण परिज्ञात इत्युक्तम् । तथा च प्रतीकं ब्रह्मेत्युपासने ब्रह्म प्रतीकमित्युपासने च सम एवानर्थ इति वाक्यशेषः ।

### **वाक्यार्थचन्द्रिका**

गूढाभिसन्धिर्यथाश्रुते शङ्कते न वयमिति । ततः पुरुषार्थप्राप्तिरिति कोपकारणस्योपासनस्याभावेन ब्रह्मैव सर्वाध्यक्षत्वाफलं दास्यतीति भावः । उक्तिसाम्यस्य वक्ष्यमाणत्वादत्र तद्विवक्षायां पौनरुक्त्यमित्यत्राह अत्रोक्तशब्देनेति । मूले दार्ष्टातिकमनुक्त्वा दृष्टान्तमात्रोक्तिरयुक्तेत्यतस्तत्पूरयति तथेति ।

### **परिमल **

शङ्कते न वयं ब्रह्मणीति ॥ ततः पुरुषार्थप्राप्तिरिति । अकुपितं ब्रह्मैव फलं दास्यतीति भावः । प्रकृतानुगुण्यायाह अत्रोक्तशब्देनेति । अन्यथोक्तिमात्रस्योपचारेणापि सम्भवादनानुगुण्यं स्यादिति ज्ञेयम् । राजवदित्यस्यार्थो राजा यथेति । तत्र तस्येवेत्यस्य प्रायिकत्वात्प्रथमान्तादपि वतिरिति भावः ।

### **यादुपत्यम्**

उक्तमभिप्रायं स्पष्टयितुं यथाश्रुते शङ्कामुपत्थापयति न वयमिति ॥ ततः पुरुषार्थप्राप्तिरिति । कोपकारणोपासनस्याभावेन ब्रह्मैव सर्वाध्यक्षस्तत्फलं दास्यतीति भावः । ज्ञानस्यैव प्रकृतत्वादुक्तेरुपचारेणाप्युपपत्त्याऽनर्थहेतुत्वाभावसम्भवाच्चाह अत्रोक्तशब्देनेति ।

### **श्रीनिवासतीर्थीया**

कथञ्चन को विशेषः स्यादिति पदानामन्वयं दर्शयित्वाऽभिप्रायमाह कथञ्चनेत्यादि ।

