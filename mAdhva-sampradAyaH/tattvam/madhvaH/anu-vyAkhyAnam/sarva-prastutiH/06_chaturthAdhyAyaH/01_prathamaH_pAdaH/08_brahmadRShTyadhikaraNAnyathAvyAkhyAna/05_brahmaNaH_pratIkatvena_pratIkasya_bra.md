+++
title = "०५ ब्रह्मणः प्रतीकत्वेन, प्रतीकस्य ब्रह्मत्वेन वा उपासने दोषसाम्यम्"

+++


## अभेदेनैतयोर्ध्याने को विशेषो वचस्यपि

**ब्रह्मणः प्रतीकत्वेन, प्रतीकस्य ब्रह्मत्वेन वा उपासने दोषसाम्यम्**

**अभेदेनैतयोर्ध्याने को विशेषो वचस्यपि**

### **सुधा**

एवमुद्देशविधानोक्त्या द्वैरूप्यमङ्गीकृत्य फलतः साम्यमुक्तम् । इदानीं तदपि नास्तीत्याह अभेदेनेति ।

## **अनुव्याख्यानम्**

***अभेदेनैतयोर्ध्याने को विशेषो वचस्यपि ॥***

एतयोर्ब्रह्मप्रतीकयोरभेदेन ध्यानेऽङ्गीकृते न केवलमनर्थसाम्यं किन्तु वचस्यपि को विशेषः । वचनद्वयार्थोऽप्यविशिष्ट एवेत्यर्थः । अत्रैव दृष्टान्तमाह अयमिति ।

**अनुव्याख्यानम्**

***अयं राजा त्वमित्युक्ते चण्डालेऽथ नृपेऽपि च ॥***

***चण्डाल इति तु प्रोक्ते सममेव हि दूषणम् ॥***

व्यक्तिभेदेन दूषणपरिहारः स्यादित्यतोऽयमित्युक्तम् । दूषणं नीचत्वलक्षणम् । द्वयोरभेदेन ध्याने दूषणं सम्भवत्येव । न चैवम् । प्रतीकस्य हि ब्रह्मत्वं भाव्यते । न तु ब्रह्मणः प्रतीकत्वमित्यत आह ध्यात इति ।

**अनुव्याख्यानम्**

***ध्यातेऽप्येकस्य तद्भावे तद्भावोऽन्यस्य किं न तत् ॥***

तत्तयोर्ब्रह्मप्रतीकयोरेकस्य प्रतीकस्य तद्भावे ब्रह्मभावे ध्याते सत्यन्यस्य ब्रह्मणस्तद्भावः प्रतीकभावः ध्यातो न किम् ।

एतदुक्तं भवति । भवेदयं परिहारो यदि प्रतीक(स्य)स्वरूपोपमर्देन तस्य ब्रह्मत्वमुपास्यमिति पक्षः स्यात् । न चैवम् । प्रतीकाभावप्रसङ्गस्य परेणैवोक्तत्वात् । भेदाभेदाभिप्रायेणायं परिहार इत्यपि नास्ति । न हि घटो मृदभिन्नो मृद्घटाद्भिन्नेति भेदाभेदौ किन्नाम परस्परम् । तस्मादनुपमर्दितस्वरूपस्य प्रतीकस्य ब्रह्मत्वे ध्याते ब्रह्मणोऽपि प्रतीकत्वं ध्यातमेवेति युक्तमुक्तमिति ।

नन्वस्मिन्नुपासने ब्रह्मणा ज्ञातेऽनर्थः स्यान्न त्वज्ञाते । अतस्तथोपासनं करिष्यत इत्यत आह न चैवेति ।

**अनुव्याख्यानम्**

***न चैव तदविज्ञातं सर्वज्ञब्रह्मणा क्वचित् ॥***

तद् उपासनम् । ब्रह्मणोऽज्ञाने सर्वाध्यक्षं ब्रह्मैव फलं दास्यतीत्यपि रिक्तं वचः स्यात् ।

### **वाक्यार्थचन्द्रिका**

पूर्वोत्तरविरोधपरिहारायाह एवमिति । द्वैरूप्यं भिन्नार्थत्वम् । स्वं रूपं शब्दस्याशब्दसंज्ञेत्यादाविव रूपशब्दस्याभिधेयपरत्वादिति भावः ॥ तदिति । द्वैरूप्यमित्यर्थः ॥ व्यक्तिभेदेनेति । राजव्यक्तिभेदेनेत्यर्थः । ननु प्रतीकस्य स्वस्वरूपानुपमर्देन ब्रह्मभावध्यानाभ्युपगमे भवेद् ब्रह्मणोऽपि प्रतीकभावस्य ध्यानत्वप्राप्तिः । न चैवमभ्युपगच्छामः । किं नाम प्रतीकस्वरूपोपमर्देन तस्य ब्रह्मभावध्यानम् । तत्कथं ब्रह्मणः प्रतीकभावस्य ध्यातत्वप्राप्तिः स्यात् । यद्वा कार्यं कारणाभिन्नं कारणं च कार्याद्भिन्नमिति कार्यकारणयोर्व्यवस्थितभेदाभेदाङ्गीकारात्प्रतीकस्य ब्रह्मकार्यतया तदभेदेऽपि कारणस्य ब्रह्मणः प्रतीकाद्भिन्नत्वेन प्रतीकस्य ब्रह्मत्वध्यानेऽपि न ब्रह्मणः प्रतीकतया ध्यातत्वप्राप्तिरित्यतोऽभिप्रायमाह एतदुक्तं भवतीति । यद्येवंरूपौ न भेदाभेदौ तर्हि किंरूपौ ताविति पृच्छति किं नामेति । परिहरति परस्परमिति । भेदाभेदौ द्वावपि कार्यकारणयोः परस्परप्रतियोगिकावेव वर्तेते भेदसाधकस्य खण्डितत्वादेरभेदसाधकस्य सामानाधिकरण्यस्य चोभयत्राविशिष्टत्वादिति भावः ॥ तस्मादिति । कार्यकारणयोः परस्परमभेदस्य सत्त्वादित्यर्थः ।

### **परिमल **

द्वैरूप्यमिति । नामादिप्रतीकोद्देशेन ब्रह्मत्वविधानं ब्रह्मोद्देशेन प्रतीकत्वविधानमित्येवमुद्देशविधानोक्त्योर्द्वैरूप्यमित्यर्थः ॥ व्यक्तिभेदेनेति । चण्डाले राजान्तरतादात्म्यमन्यस्मिन्देशान्तरे तस्मिन्नेव राज्ञि चण्डालत्वमुक्तं चेदपि पुरःस्थिते राजनि नीचत्वदूषणं न प्राप्नोति । अत एकस्मिन्नेव तद्वचनप्राप्त्यर्थमयमित्युक्तिरित्यर्थः । शङ्कते द्वयोरभेदेनेत्यादि । भाव्यते चिन्त्यत इत्यर्थः । तदित्यनुवादेन तयोरिति विपरिणामेन निर्देशः । ब्रह्मप्रतीकयोरिति व्याख्या । अभिप्रायस्यास्फुटत्वादाह एतदुक्तं भवतीति । ननु ब्रह्मकार्यस्य नामादिप्रतीकस्य ब्रह्मरूपकारणाभेदेऽपि ब्रह्मरूपकारणस्य नामादितो भेदादित्येवं भेदाभेदाभिप्रायेण ब्रह्मणो नीचत्वं न प्राप्नोतीत्यत आह भेदाभेदेति । एवंविधं भेदाभेदं निराह न हीति । मृदिति भिन्नं पदम् । घटाद्भिन्नेत्यन्वयः ॥ परस्परमिति । कार्यस्य कारणात्कारणस्य कार्याद्भेदाभेदावित्यर्थः ॥ तस्मादिति । कारणे ब्रह्मणि कार्याभेदस्य सत्त्वादित्यर्थः ।

### **यादुपत्यं**

व्यक्तिभेदेनेति । राजव्यक्तिभेदेनेत्यर्थः ॥ दूषणपरिहार इति । एकस्यैव राज्ञो नीचतादात्म्यरूपं दूषणं यदत्र वाक्यद्वयेऽभिप्रेतं तद्राजव्यक्तिभेदेन लभ्यत इत्यर्थः । शङ्कते द्वयोरभेदेनेति । द्वावुद्दिश्याभेदे ध्यात इत्यर्थः । न चैवमित्यस्यानन्तरं किन्त्विति शेषः ॥ प्रतीकस्वरूपोपमर्देनेति । प्रतीकस्वरूपस्यैवाभावे कथं ब्रह्मणि तत्प्रतियोगिकाभेदध्यानं सम्भवतीति भावः । प्रतीकं हि ब्रह्मणः कार्यम् । कार्यं हि कारणादभिन्नम् । कारणं कार्याद्भिन्नम् । अतः कथं प्रतीके ब्रह्मत्वे ध्याते ब्रह्मणि प्रतीकताध्याता स्यात् । उक्तरीत्या कार्यस्य प्रतीकस्य कारणादभिन्नत्वेऽपि कारणस्य ब्रह्मणः प्रतीकाद्भिन्नत्वाङ्गीकारादित्याशङ्क्य निराकरोति भेदाभेदाभिप्रायेणेति ॥ परस्परमिति । भेदाभेदौ द्वावपि कार्यकारणयोः परस्परप्रतियोगिकौ वर्तेते । भेदसाधकस्य खण्डितत्वादेरभेदसाधकस्य सामानाधिकरण्यादेरुभयत्रविशिष्टत्वादित्यर्थः ॥ तस्मादिति । अभेदस्योभयगतत्वादित्यर्थः ।

### **श्रीनिवासतीर्थीया**

न चैवमिति । ब्रह्मप्रतीकयोर्द्वयोरप्यभेदेन ध्यानं नाङ्गीक्रियत इत्यर्थः । तदुपपादयति प्रतीकस्य हीति । प्रतीकस्य ब्रह्मविकारत्वेन विकारभूतप्रतीकस्वरूपोपमर्देन ब्रह्मत्वं भाव्यत इत्यर्थः ॥ न तु ब्रह्मण इति । तस्य प्रतीकविकारत्वाभावेन तत्स्वरूपोपमर्दाभावादित्यर्थः ॥ उक्तत्वादिति । प्रतीकाभावप्रसङ्गात् । ‘विकारस्वरूपोपमर्देन हि नामादिजातस्ये’त्यादिना ग्रन्थेनेत्यर्थः ॥ भेदाभेदेति । कार्यकारणयोर्भेदाभेदावङ्गीकृतौ । तत्रायं विवेकः । कार्यस्य कारणाभेदः कारणस्य कार्याद्भेद इति । तथाच प्रतीकस्य ब्रह्मविकारत्वेन ब्रह्मकार्यत्वात्प्रतीकस्वरूपोपमर्देनाभेदो ब्रह्मणाऽङ्गीक्रियते । कारणस्य ब्रह्मणस्तु प्रतीकाद्भेद एव । तथा च प्रतीकस्वरूपोपमर्देन तस्य ब्रह्मत्वे ध्याते ब्रह्मणि प्रतीकता कथं ध्याता स्यात् । तस्य ततो भिन्नत्वादित्येवं भेदाभेदाभिप्रायेणेत्यर्थः । अयं परिहार इति । द्वयोरभेदेन ध्यानदूषणं समं भवत्येव । न चैवं प्रतीकस्य हि ब्रह्मत्वं भाव्यते न तु ब्रह्मणः प्रतीकत्वमित्युक्तः परिहार इत्यर्थः ॥ परस्परमिति । कार्ये कारणप्रतियोगिकभेदाभेदौ कारणेऽपि कार्यप्रतियोगिकभेदाभेदाविति परस्परमित्यर्थः । तदुपपादयति न हीति । कार्ये कारणाद्भेदकथनस्य प्रयोजनमाह तस्मादिति । कारणेन ब्रह्मणा कार्यस्य प्रतीकस्य भेदसद्भावादित्यर्थः । अनुपमर्दितस्वरूपस्य विकारस्येत्यत्रायं हेतुः । भेदसद्भावादेव विकारस्वरूपोपमर्दो नास्तीति ॥ युक्तमुक्तमिति । ‘ध्याते त्वेकस्य तद्भाव’ इत्युक्तं युक्तमित्यर्थः ।

### **वाक्यार्थरत्नमाला**

अभिधेयपरत्वादिति ॥ ननु शब्दस्यहि रूपद्वयम् । शब्दाख्यमेकं रूपं बाह्योर्थश्च । तत्र गौरुपलभ्यतामिति लोके शब्देनार्थस्यैव प्रतीतेरातर्टगित्यादावपि शब्देनार्थस्यैवावगतिप्रसक्तौ शब्दस्य स्वमेव रूपं स्वाख्यं शब्दलक्षणमेवरूपं ग्राह्यं न बाह्योर्थ इति प्रतिपादनानुसारेण तत्र शब्दार्थद्वयं स्वरूपं बाह्यार्थश्चेत्येवं शब्देनाभिधेयं स्वरूपमिति प्राप्नोति । तत्कथं रूपपदमभिधेयार्थकतयाऽत्र प्राप्तम् । येन तस्य तदर्कतायामिदमुदाहरणं स्यादिति चेन्न । अस्तितावत्स्वरूपपदे स्वशब्दो रूपपदेन प्राप्तबाह्यार्थव्यावृत्यर्थ इति भावेन स्वरूपमेव प्राप्यं न बाह्योऽर्थ इत्यादिका वृत्यादावुक्तिः । तत्र बाह्यार्थे शब्दे चानुगतं रूपत्वं किमिति पृष्टं चेदभिधेयत्वमेवाभिप्रेततया वाच्यम् । तदन्यस्य निर्वक्तुमशक्यत्वात् । घटस्य स्वरूपमित्यत्र घटाख्यं रूपमितिवच्छब्दाख्यं रूपमेकमन्यच्च रूपमिति वस्तुद्वयमात्रप्रतिपादनमिति तु न कल्प्यम् । शब्देनार्थस्य स्वस्य चाभितमयोर्मध्येऽर्थो नाश्रयणीयः । अर्थस्य गौर्दुह्यतामित्यादावेव ग्राह्यत्वेप्यग्नेर्ढगित्यादावर्थात्प्रत्ययकार्यायोगेनाग्राह्यत्वात् । किंतु प्रत्ययाश्रयतया शब्दाख्यमेवाभिधेयं ग्राह्यमित्येवार्थस्य प्रतीतेरभिधेयार्थत्वस्यैवाभिप्रेतत्वात् । अत एव स्वं रूपं शब्दस्येति सूत्रीयशब्देनार्थाधिगतेरित्यादिभाष्यवाक्येषु अर्थाधिगतिपुरस्कार इत्यादिकु सृष्ट्यादिना योज्यमेतत् । सर्वप्राणिनामवगाह्यानवगाह्यरूपामिति गीताभाष्यटीकायां रूपशब्दोभिधेयार्थः । स्वं रूपं शब्दस्येत्यत्र रूपशब्देन प्रसक्तस्य बाह्यार्थस्य व्यावृत्तये स्वमित्युक्तत्वादिति प्रतिपादितम् । सर्वव्यावृत्तये यस्मात्स्वशब्दो रूपशब्दस्येत्यादि ..... उपपादनं च कृतमस्ति तदप्यनुगुणं योज्यम् । वस्तुतस्तु .... इत्यादिज्ञेयम् । अत गुणसंविज्ञानो बहुव्रीह्याश्रयणेनादिपदोक्तम् । मित्यादौ तदर्थकत्वं नियामकमित्यप्याहुः ।

