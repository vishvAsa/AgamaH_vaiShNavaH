+++
title = "०१ श्रीमद्भाष्यकृताम् अन्तिमं मङ्गाचरणम्"

+++


## नमोनमोऽविपूर्णगुणैकधाम्ने पुरुषोत्तमाय

**श्रीमद्भाष्यकृताम् अन्तिमं मङ्गाचरणम्**

**नमोनमोऽविपूर्णगुणैकधाम्ने पुरुषोत्तमाय**

### ***सुधा***

एवं परिसमापितग्रन्थो भगवानाचार्यः स्वप्रतिपादितप्रकारं स्वस्यातिविशदानादिसार्वज्ञप्रदं निरुपाधिकपरमप्रेमास्पदगुणगणं पुरुषोत्तमं पौनःपुन्येन प्रणमति नम इति ।

## **अनुव्याख्यानम्**

***नमोनमोऽविपूर्णगुणैकधाम्ने पुरुषोत्तमाय ।***

***भक्तानुकम्पादतिशुद्धसंविद्दात्रेऽनुपाधिप्रियसद्गुणात्मने ॥***

अविशेषैः पूर्णा ये गुणास्तेषां प्रधानाश्रयाय, भक्ते मय्यनुकम्पादनुक्रोशात् । अत एव ताच्छीलिकस्य तृनः प्रयोगः । सद्गुणानुवादेनानुपाधिप्रियत्वं तादात्म्यं च विधीयत इति न पुनरुक्तिः ॥

### ***वाक्यार्थचन्द्रिका***

नमोनम इत्येतावतैव पौनःपुन्येन प्रमाणानुष्ठानसिद्धेः किमशेषेत्यादिविणसमूहेनेत्याशङ्क्य नम्यत्वप्रयोजकधर्मकथनार्थत्वान्न तद्वैयर्थ्यमित्याशयेनाद्यविणस्य कृत्यं सूचयन्नेव तत्तात्पर्यमाह स्वप्रतिपादितेति । अनेनापूर्णगुणैकधाम्न इति विणं वन्द्यत्वप्रयोजकीभूताधिकृतत्वसमपर्कमित्युक्तं भवति । ‘भक्तानुकम्पादतिशुद्धसंविद्दात्रेऽनुपाधिप्रियसद्गुणात्मन’ इति विणद्वयकृत्यं सूचयन्नेव तत्तात्पर्यमाह स्वस्येति । अनेन विणद्वयं वन्द्यत्वप्रयोजकेष्टत्वसमर्पकमित्युक्तं भवति । मूले वन्द्यत्वप्रयोजकवैशिष्ट्योपपादनार्थं क्षराक्षरपुरुषोत्तमत्वसङ्कीर्तनमित्यभिप्रेत्य तदनुवदति पुरुषोत्तममिति । सङ्कोचे कारणाभावेन गुणशब्दादेव सकलशुभधर्मप्राप्त्या तत्पूर्णत्वस्य गुणैकधाम्न इत्येतावतैव लाभात् । मूलेऽविपूर्णत्वोक्तेवैयर्थ्यमाशङ्क्य नेदं भगवतोऽविपूर्णत्वप्रतिपादनपरं येनानर्थक्यं स्यात् । किं नाम गुणानां प्रत्येकमपूर्णत्वप्रतिपादनपरमित्यतो न वैयर्थ्यमित्याशयेन तथा व्याचष्टे ॥ अविशेषैरिति । यत्किञ्चिद्भक्तानुकम्पस्य स्वसंविद्दानोपयोगित्वाभावाद्भक्तपदस्य स्वमात्रपरत्वं दर्शयन्नेवानुकम्पशब्दार्थमाह भक्ते मयीति । अनुक्रोशात् । कृपाविशेषात् । अनेन संविद्दानं न प्रयोजनापेक्षं किन्तु कृपामात्रनिमित्तमित्युक्तं भवति । अत्रैवोपष्टम्भकमाह अत एवेति । यतोऽनुक्रोश एव निमित्तं न किमपि स्वप्रयोजनमत एवेत्यर्थः । गुणैकधाम्न इत्यनेन गुणमात्रस्याविपूर्णत्वाभिधानेनैव सत्त्वलाभात्तदर्थकस्य सद्गुणात्मन इत्यस्यानर्थक्यमित्याशङ्क्य परिहरति ॥ सद्गुणानुवादेनेति ।

### ***परिमल ***

मूलोपात्तपुरुषोत्तमविणत्रयस्य नमो नम इति द्विरुक्तेश्च कृत्यं वदन्नवतारयति स्वप्रतिपादितप्रकारमित्यादिना । बहुव्रीहिरयम् । प्रकारः शुभधर्माः । अतिशुद्धेत्यस्यार्थ अतिविशदेति निरुपाधिकेति । मोक्षादिफलान्तरोपाधिहीनेत्यर्थः ॥ अत एवेति । दानस्य दयया स्वाभाविकत्वादेवेत्यर्थः ॥ ताच्छीलिकस्य तृन इति । आ क्वेस्तच्छीलतद्धर्मतत्साधुकारिष्विति तृतीयाध्यायद्वितीयपादस्थपूर्वसूत्रप्रकृतताच्छील्यार्थे तृन्निति सूत्रेण तृनो विधानादिति भावः । आद्यान्त्यविणयोः पौनरुक्त्यशङ्कायामाह सद्गुणानुवादेनेति ॥ तादात्म्यं चेति । आत्मेतिपदेनेति भावः ॥ ४४७ ॥

### ***यादुपत्यम्***

आद्यविणस्य कृत्यं सूचयन्स्तत्तात्पर्यमाह स्वप्रतिपादितेति । अनेनैतद्ग्रन्थप्रतिपाद्यानन्तगुणपूर्णत्ववत्त्वेन पुरुषोत्तमस्याधिकृतत्वादन्तेऽपि वन्दनं युक्तमिति तस्य वन्द्यत्वोपपादनायैतद्विणमित्युक्तं भवतीति ज्ञातव्यम् । वन्द्यत्वोपपादकेष्टत्वप्रदर्शनायोत्तरार्धगतं विणद्वयमित्याशयेनाह स्वस्येत्यादि । अत्र संविदः शुद्धत्वं नाप्राकृतत्वं वृत्तिरूपाया अपि संविदो भगवता दीयमानत्वात् । नाप्यभ्रान्तित्वरूपम् । इतरसाधारण्यात् । अतोऽत्र विवक्षितं शुद्धत्वं दर्शयन्नाह अतिविशदेत्यादि । तथा चाचार्यसंविदो भारत्यादिसंविदपेक्षयाऽतिस्पष्टत्वमनादितः सर्वविषयकत्वं च निर्दोषत्ववाचिनः शुद्धशब्दस्यार्थतयाऽत्र विवक्षितम् । अस्पष्टत्वकादाचित्कत्वासर्वविषयकत्वानां संविद्दोषतया प्रसिद्धत्वादिति भावः । पुरुषोत्तमेत्यनेन वन्द्यत्वप्रयोजकं विशिष्टत्वमप्युक्तं भवतीति ज्ञातव्यम् ॥ अनुक्रोशादिति । निरुपाधिकपरदुःखप्रहाणेच्छालक्षणकृपाविशेषादित्यर्थः । अनेन संविद्दानं तस्य न सोपाधिकमिति सूचितम् । अत्रैवोपष्टम्भकमाह अत एवेति ।

### ***श्रीनिवासतीर्थीया***

प्रधानाश्रयाय मुख्याश्रयाय । एके मुख्यान्यकेवला इत्यभिधानात् सङ्ख्यार्थत्वे पूर्वनिपातः स्यादित्यवधेयम् ॥ अनुकम्पादिति । ‘मनसा चान्यदाकाङ्क्षादि’त्यत्राकाङ्क्षादिति घञन्त इति उपासनापादे टीकाकारैरुक्तत्वात्तद्वदनुकम्पादिति शब्दो घञन्तो द्रष्टव्यः । घञन्ताश्च पुल्लिङ्गा इति भावः ॥ तृन इति । दातृशब्दस्य तृनन्तत्वादित्यर्थः । गुणैकधाम्न इति सद्गुणत्वस्योक्तत्वात्पुनरुक्तिरित्यत आह सद्गुणानुवादेनेति । बुद्ध्या विवेकेनेति भावः ॥ तादात्म्यं चेति । भगवद्गुणानामेव निरुपाधिकप्रीतिविषयत्वं प्राप्तं न भगवत इत्याशङ्काऽप्यनेन परिहृता । गुणानां निरुपाधिकप्रीतिविषयत्वे भगवत एव तत्प्राप्तं तदभेदादिति द्रष्टव्यम् ।

### ***वाक्यार्थरत्नमाला***

अणुभाष्ये भक्तानुकंपादित्यत्रानुकंपशब्दो घञंतः । घञजबन्ताः पुंसीति लिङ्गानुशासनात्पुल्लिङ्गः । ततश्चानुकंपादिति पञ्चम्युपपत्तिव्युत्पादनं तु टीकाकृता शिष्यैरेवोह्यतामिति भावेन न कृतम् । मनसा चान्यदाकाङ्क्षात्परं न प्रतिपद्यत इत्येतपादीयानुभाष्यव्याख्यानरूपमूलटीकायां स्वयमुपपादितं च । एवमभिवीक्षित इत्यधिकरणीयानुभाष्योपपादनावसरेऽपि किञ्चिदुपपादितम् । तदुपपादनं चास्माभिस्तत्प्रपञ्च एव कृतमिति नेह तन्यते ।

