+++
title = "०२ अनुमानेन मुक्तानां नियम्यत्वसाधनम्"

+++


## एतेऽपि चान्याधिपतित्वयुक्ता

**अनुमानेन मुक्तानां नियम्यत्वसाधनम्**

**एतेऽपि चान्याधिपतित्वयुक्ता**

### ***सुधा***

अनुमानेनाप्येतमर्थं समर्थयते एतेऽपीति ।

## **अनुव्याख्यानम्**

***एतेऽपि चान्याधिपतित्वयुक्ता***

***विष्ण्वन्यचित्त्वेन यथा पुमांसः ।***

***प्रसिद्धिभाजस्त्विति चानुमैव***

***ह्यभीष्टसिद्ध्यै भवतीह निश्चयात् ॥***

अपि चेति प्रमाणसमुच्चये । एते मुक्ताः । अन्योऽधिपतिर्येषां तेऽन्याधिपतयः । तेषां भावोऽन्याधिपतित्वं तेन युक्ताः । विष्ण्वन्यत्वेन चित्त्वेन जीवत्वेन च । तुशब्दो विशेषार्थः । परकीयव्याख्यानानुसारेणान्याधिपतित्वयुक्ता इति प्रतिज्ञातम् । स्वमते त्वधिपतियुक्ता इत्येव प्रतिज्ञेति । यदि कश्चिदुदाहृतश्रुत्यर्थे विप्रतिपद्येत तस्यानुमानेनैवाल(मित्युक्त)मित्यनुमैव चेह मुक्तेष्वभीष्टस्याधिपतिसाहित्यस्य सिद्ध्यै भवतीति । कथम् । व्याप्तिपक्षधर्म(त्व)तयोः प्रमितत्वादिति हिशब्दः । मुक्ता अधिपतिरहिता मुक्तत्वादवन्ध्यसङ्कल्पत्वादीश्वरवदित्यनुमानप्रतिरोध इति चेन्न । मूलप्रकृतावनैकान्त्यात् । विपक्षे बाधकाभावाच्च । तदिदमुक्तं निश्चयादिति ।

### ***वाक्यार्थचन्द्रिका***

अपि चेतीति । निपातसमुदाय इत्यर्थः । तेन चापिशब्दयोरन्यतरेणैव प्रमाणसमुच्चयसिद्धेर्नान्यतरवैयर्थ्यप्रसङ्ग इति भावः । समासप्राबल्यात् षष्ठीतत्पुरुषाश्रयणे मुक्तानामन्यान्प्रत्यधिपतित्वप्राप्तावपि तस्येदानीमप्रसक्तत्वात्प्रस्तुतस्य च मुक्तानामन्याधिपतियुक्तत्वस्यालाभात् । अन्यश्चासावधिपतिश्चान्याधिपतिस्तेन युक्त इति कर्मधारयगर्भतृतीयातत्पुरुषपक्षे प्रकृतोपयोगलाभेऽपि त्वप्रत्ययवैयर्थ्यापातात् । तदुभयपरित्यागेन जघन्यपदार्थबहुव्रीहिमेव समाश्रयते अन्य इति । विष्ण्वन्यचित्त्वेनेति भाष्ये हेतुरुक्तः स न युक्तः । विष्ण्वन्यत्वमात्रस्यैव तत्र हेतुत्वसम्भवेन व्यर्थविशेष्यत्वात् हेतुद्वये तात्पर्यस्य च चित्त्वस्य विष्णावपि सत्त्वेन व्यभिचरिततया तस्य हेतुत्वासम्भवेनायोगान् नास्य हेतुसमर्पकत्वमित्यतो विष्णुव्यावृत्ततया चित्त्वं व्याकुर्वन्नेव हेतुद्वयपरतया तद्व्याचष्टे विष्ण्वन्यत्वेनेत्यादि । तुशब्दोक्तं विमेव दर्शयति परकीयेति । केचित्त्वबाधितविषयत्वरूपविद्योतनार्थ इत्यर्थः । अन्यथा हिशब्देन व्याप्तिपक्षधर्मतयोः प्रमितत्वकथनेन लिङ्गराहित्यरूपासिद्धेस् त्रिविधाव्याप्तेश्चाभावप्रतिपत्त्या तत्प्रयुक्ताभासत्वशङ्कानुदयसमर्थनेऽपि वक्ष्यमाणरीत्या निश्चयादित्यसत्प्रतिपक्षितत्त्तसूचनेन सत्प्रतिपक्षितत्वप्रयुक्तस्याभासत्वस्य निवारणेऽप्यबाधितत्वस्यासूचनेन बाधितत्वप्रयुक्ताभासत्वस्यानिवारणाद् अनुमैवेत्यवधारणस्याश्लिष्टत्वप्रसङ्गादिति भावमुक्त्वा, परकीयेत्युत्तरग्रन्थो ऽधिपतियुक्ता इत्येतावतैव पूर्तेः प्रतिज्ञायामन्यपदस्य वैयर्थ्यपरिहारार्थ इत्याहुः । श्रुतेरुपन्यस्तत्वात्तदनुमैवेत्यवधारणानुपपत्तिमाशङ्क्य परिहरति यदीति । ननु मूलप्रकृतेरपि पक्षतुल्यत्वाद्वा ईश्वरकोटिनिविष्टत्वाभ्युपगमाद्वा न तत्रानैकान्त्यमित्यत आह विपक्ष इति ।

### ***परिमल ***

प्रमाणसमुच्चय इति । उदाहृतश्रुतेस्समुच्चय इत्यर्थः ॥ विशेषार्थ इति । संसारिरूपपुंविग्रहणार्थमित्यर्थः ॥ परकीयेति । नास्यान्योधिपतिर्भवतीत्यर्थ इति परेण व्याख्यानादिति भावः ॥ मूलप्रकृताविति । देहेन्द्रियादिबन्धहीनत्वरूपमुक्तत्वहेतोर् वन्ध्यसङ्कल्पत्वाभावस्य वा परमते धर्माणां जडगतत्वेन अवन्ध्यसङ्कल्पत्वस्यैव वा तत्र सत्त्वादिति भावः ।

### ***श्रीनिवासतीर्थीया***

विशेषार्था इत्युक्तं विशदयति परकीयेति । न अस्य अन्यो ऽधिपतिर् भवतीति परेण व्याख्यातत्वादिति भावः । इति विशेषार्थ इति सम्बन्धः ॥ उदाहृतश्रुत्यर्थ इति । न केवलं मनुष्याणामीशानः किंत्वमृतत्वस्यामरवर्गस्य देवताजातस्यापीशान इत्यर्थसम्भवेन मुक्तनियामकत्वस्य तदर्थत्वादिति भावः ॥ अनुमैवेति । माऽस्तु श्रुतिरिति भावः ।

### ***वाक्यार्थरत्नमाला***

नास्य हेतुसमर्पकत्वमिति पाठः । तथाचेति शेषः । तथा च नास्येति पाठस्तु स्वरस एव । आभासत्वस्य निवारणेपि चेति चयुक्तः पाठः स्वरसः । तदभावेतु तदर्थान्तर्भावेनार्थो बोध्यः । परकीयोत्तरग्रन्थोऽधिपति युक्ता इतीत्येव पाठः ।

