+++
title = "०६ लोकशब्दस्य अवयववृत्या मुक्तवाचित्वम्"

+++


## लोकाभिधाश्चापि यतो हि मुक्ताः प्रकाशरूपाः सततं च सर्वे

**लोकशब्दस्य अवयववृत्या मुक्तवाचित्वम्**

**लोकाभिधाश्चापि यतो हि मुक्ताः प्रकाशरूपाः सततं च सर्वे**

### ***सुधा***

योगवृत्त्याऽपि लोकशब्दस्य मुक्तेषु वृत्तिः सम्भवतीत्याह लोकेति ।

## **अनुव्याख्यानम्**

***लोकाभिधाश्चापि यतो हि मुक्ताः प्रकाशरूपाः सततं च सर्वे ।***

यतः सर्वेऽपि मुक्ताः सततमपि प्रकाशरूपाः प्रसिद्धास्ततोऽपि लोकाभिधाः । लोकतेः पचाद्यचि कृते रूपमेतत् । दर्शनं प्रकाश इति च नार्थान्तरम् ।

### ***वाक्यार्थचन्द्रिका***

मूले यत इत्युक्तत्वात्तत इत्यस्य लाभम् अपिशब्दस्याध्याहृतेन सम्बन्धं, चशब्दस्याप्यर्थत्वं हिशब्दस्य प्रसिद्ध्यर्थत्वं चाभिप्रेत्य यथाश्रुतहेतुहेतुमद्भावप्रतीतिं निवारयन्नेव लोकेत्यादिभाष्यं योजयति यत इत्यादिना ॥ रूपमेतदिति । लोकृ दर्शने इत्यस्मात्पचाद्यचि लोकशब्दनिष्पत्तिरिति भावः । ननु दर्शनार्थत्वाद्घातोः कथं प्रकाशरूपा इति यौगिकार्थप्रदर्शनमित्यत आह दर्शनमिति ।

### ***परिमल ***

लोकतेरिति । लोकृ दर्शन इत्यतो नन्दिग्रहिपचादिभ्यो ल्युणिन्यच इति अच्प्रत्यये लोक इति रूपमित्यर्थः । ननु दर्शनार्थकशब्दस्य कथं प्रकाशार्थत्वमित्यत आह दर्शनमिति ।

### ***यादुपत्यं***

ननु लोकृदर्शन इति लोकतेर्दर्शनार्थतया व्याख्यातत्वात्कथं प्रकाशरूपा इति यौगिकार्थप्रदर्शनमित्यत आह दर्शनं प्रकाश इति ॥ उक्तमिति । ‘लोकाधिपत्यं तच विधातुरेव सर्वात्मनेत्याह तुरश्रुतिश्चे’त्यनेन यदुक्तं तदेव सप्रमाणकं प्रमेयं ब्रह्मैवेत्यारभ्य तुरश्रुतिश्चेत्यन्तेन वाक्येन स्मारयितुमाहेत्यर्थः ।

### ***श्रीनिवासतीर्थीया***

लोकतेरिति । लोकृ दर्शन इति धातोरित्यर्थः । नन्दिग्रहिपचादिभ्य इति सूत्रेण कर्त्तर्यच्प्रत्यय इत्यवधेयम् । कर्त्रर्थकाच्प्रत्यये सति निष्पन्नो लोकशब्दः प्रकाशवत्त्वमेवाह न तु प्रकाश रूपत्वम् । तथाऽपि मुक्तानां प्रकाशो न तद्भिन्न इत्याशयेन प्रकाशरूपा इत्युक्तमित्यवधेयम् ।

### ***वाक्यार्थरत्नमाला***

दर्शनमितीति प्रतीकोपादानानन्तरमुक्तमितीत्यतः प्राक्संभवतीति । बाधितत्वादिति भाव इत्ययं ग्रन्थः ।

