+++
title = "०८ कर्तृकर्मणोरभेदस्याविरुद्धत्वोपपादनम्"

+++


## कर्तृकर्मविरोधश्च नित्यानुभवरोधतः

**कर्तृकर्मणोरभेदस्याविरुद्धत्वोपपादनम्**

***कर्तृकर्मविरोधश्च नित्यानुभवरोधतः***

### ***सुधा***

छिदादिषु कर्तृकर्मणोर्भेददर्शनात्तदेकत्वाभ्युपगमो विरुद्ध इति यदुक्तं तन्निराकरोति कर्तृकर्मेति ।

## **अनुव्याख्यानम्**

***कर्तृकर्मविरोधश्च नित्यानुभवरोधतः ॥***

***कथमेव पदं गच्छेद्विरोधोऽदृष्टबाधनम् ।***

एकस्यां क्रियायां कर्तृकर्मत्वयोर्विरोधः कर्तृकर्मविरोधः । नित्यानुभव उक्तसाक्ष्यनुभवः । पदम् आस्पदम्’ प्रकृत इति शेषः ।

अयमाशयः । उक्तमेतल्लिङ्गपादे । यत्कर्तृकर्मणोर्भेद इत्यौत्सर्गिकोऽयं न्यायः । अपवादे सत्यभेदोऽपि भवतीति । अत्र च मामहं जानामीति साक्ष्यनुभवविरोधान्नायमस्य न्यायस्य विषयः । किन्तु यत्रादृष्टबाधनं प्रमाणविरोधाभावस्तत्रैवायं विरोधः प्रवर्तते । यथाऽगुल्यग्रेणाङ्गुल्यग्रस्पर्शने । यथा वाऽसिधारयाऽसिधाराछेदन इति ।

### ***वाक्यार्थचन्द्रिका***

उक्त इति । मामहं जानामीत्युक्त इत्यर्थः । अविरुद्धन्यायविषयमेवोदाहरति ॥ यथेति ।

### ***परिमल ***

ननु छिदिक्रियादौ कर्त्रादेर्भेददृष्टेरेकत्वाभ्युपगमोविरुद्ध इत्यस्य न समाधिः प्राप्त इत्यत आह अयमाशय इति ॥ अस्येति । एकस्यां क्रियायामित्युक्तन्यायस्येत्यर्थः ।

### ***श्रीनिवासतीर्थीया***

अत्र चेति । प्रकृते कर्तृकर्मणोर्भेदाङ्गीकार इत्यर्थः ॥ साक्ष्यनुभवेति । कर्तृकर्मणोरभेदावगाहिसाक्ष्यनुभवविरोधादित्यर्थः । अदृष्टबाधनमित्यस्य दृष्टबाधाभाव इत्यर्थः । दृष्टशब्दः प्रमाणपरः । तथाच प्रमाणविरोधरूपापवादाभाव इत्यर्थ इत्यभिप्रेत्याह अदृष्टबाधनमित्यादि । तथा चादृष्टबाधनं यत्र कर्तृकर्मणोरभेदसाधकप्रमाणविरोधो नास्ति । अभेदसाधकं प्रमाणं यत्र नास्तीति यावत् । अपवादो नास्तीत्यत्र तात्पर्यम् । तत्रैव विरोधः कर्तृकर्मणोरेकत्वं विरुद्धम् । भेद एवाङ्गीकर्तव्य इत्यर्थः । यथाऽङ्गुल्यग्रेणाङ्गुल्यग्रस्पर्शनेऽसिधारयाऽसिधाराच्छेदे वा कर्तृकर्मणोरभेदावगाहिप्रमाणाभावाद्भेद एवाङ्गीक्रियते । प्रकृते च कर्तृकर्मणोर्भेदाङ्गीकारे मामहं जानामीत्यभेदसाधकप्रमाणविरोधसद्भावाद्भेदं परित्यज्याभेदोऽङ्गीक्रियत इति भावः ।

