+++
title = "०५ मुक्तौ विषयभोगाभावस्य श्रुतिनिषिद्धत्वम्"

+++


## आचिक्षेप मतं तच्च यस्मिन्न विषयादनम्

**मुक्तौ विषयभोगाभावस्य श्रुतिनिषिद्धत्वम्**

**आचिक्षेप मतं तच्च यस्मिन्न विषयादनम्**

### ***सुधा***

इतोऽपि संज्ञा नास्तीति वाक्यमुक्तार्थमेवेत्याह आचिक्षेपेति ।

## **अनुव्याख्यानम्**

***आचिक्षेप मतं तच्च यस्मिन्न विषयादनम् ॥***

श्रुतिरिति वक्ष्यति । यत्र हि ‘द्वैतमिव भवती’त्यादिरुत्तरा श्रुतिर्यस्मिन्मते मुक्तस्य न विषयादनं रूपादिविषयभोगो नास्तीत्यभ्युपगमस्तन्मतमाचिक्षेप निन्दितवतीति । ततश्च न तद्वाक्यं मुक्तस्य मानाभावं प्रतिपादयति । न हि ज्ञानरहितस्य घटकल्पस्य विषयसंसर्गो वा तदभावनिन्दा वोपपद्यते । कथमाचिक्षेपेति चेत् । उच्यते । यत्र यदि, द्वैतं भवति तत् तर्ह्येव, इतर इतरं पश्यतीत्यादिना व्याप्तिमभिधाय हिशब्देन तस्याः प्रमितत्वं चोक्त्वा यत्र यदि, तु, अस्यतमनोऽपेक्षितं सर्वमात्मैवाभूत् स्वव्यतिरिक्तं न स्यात् । तत् तर्हि केन साधनेन कम् अर्थं पश्येत् । न केनापि किञ्चिदित्यनिष्टप्रसङ्गोऽभिधीयते ।

### ***वाक्यार्थचन्द्रिका***

वक्ष्यतीति । घ्राणादिभोगाभावस्येत्युत्तरवाक्य इति शेषः ॥ व्याप्तिमिति । वक्ष्यमाणप्रसङ्गाङ्गभूतां व्यतिरेकव्याप्तिमित्यर्थः ।

### ***परिमल ***

आचिक्षेपेत्यत्र कर्त्राकाङ्क्षायामाह श्रुतिरिति वक्ष्यतीति । उत्तरार्धे ॥ तदभावेति । विषयभोगाभावनिन्देत्यर्थः ॥ हिशब्देनेति । यत्र हीति हिशब्देनेत्यर्थः । ‘यत्रत्वस्य सर्वमात्मैवाभूत्तत्केन कं पश्येदि’ति श्रुत्यर्थमाह यत्र यदीत्यादिना ।

### ***वाक्यार्थरत्नमाला***

मूले न विषयादनमित्यनूद्यानन्दादिविषय भोगो नास्तीति व्याख्येयशेषं पूरयति । इत्यभ्युपगम इति । आचिक्षेपेत्यादिनोक्तार्थस्य प्रकृतोपयोगमितोपि संज्ञेत्यनेन प्राक्सूचितं दर्शयति मूलम् । मानाभावेपि भोगाभावनिन्दा कुतो न युक्तेत्यत आह । न हि ज्ञानेति मूलम् । विषयसंसर्गप्रसक्तौ हि तदभावनिन्दाकार्या यदातुमुक्तस्य ज्ञानाभावेन घटादिकल्पनाङ्गीकृता तदा तस्य विषयसम्बन्धस्यैवाप्रसक्तेस्तदभावनिन्दाऽपि न सम्भवतीत्यर्थः । एवं व्यतिरेकव्याप्तिमभिधायेत्ये तच्छत्यर्थकथनस्थलीयतत्त्वनिर्णयटीकां मनसि कृत्वाह । व्यतिरेकव्याप्तिमिति । यद्यपि भेदाभावदर्शनाभावरूपापादकापाद्ययोर्व्यतिरेकभूतभेददर्शनयोर्व्याप्तिरापाद्यव्यतिरेकपूर्वैव वक्तव्या । तथापि वह्निमानेव धूमवानित्यादौ व्यभिचाराभावप्रदर्शनमुखेन धूमाग्न्योरेव व्याप्तिप्रदर्शनवत्प्रकृतेऽपि भेदसद्भाव एव दर्शनादिकमिति प्रतिपादनस्याभिप्रेतत्वाद्युक्तापाद्यव्यतिरेकपुरःसर व्याप्तिरत्रापीत्याशयेनोक्तम् । मूले तर्ह्येवेतर इति । अधिकं तत्वनिर्णयटीकाव्याख्याप्रपञ्चे । यत्र त्वित्येतदनूद्य व्याख्यान पूर्वकमनुवदति । यत्र यदित्विति । सर्वमित्येतद्योग्यतया व्याचष्टे । अपेक्षितमिति । तर्कानुसारेणाभूदित्येतल्लिङ्गार्थकमित्याश्रित्यात्मैवेत्येव लब्धमर्थं दर्शयति । स्वव्यतिरिक्तमिति मूलं शङ्कते ।

