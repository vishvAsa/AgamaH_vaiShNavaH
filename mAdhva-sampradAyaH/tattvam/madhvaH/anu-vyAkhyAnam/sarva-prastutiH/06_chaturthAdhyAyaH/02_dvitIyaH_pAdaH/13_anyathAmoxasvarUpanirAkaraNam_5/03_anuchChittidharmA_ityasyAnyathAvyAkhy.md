+++
title = "०३ अनुच्छित्तिधर्मा इत्यस्यान्यथाव्याख्याननिरासः"

+++


## आशङ्क्यास्य ज्ञानहानिं मैत्रेय्या मोहमाह माम्

**अनुच्छित्तिधर्मा इत्यस्यान्यथाव्याख्याननिरासः**

**आशङ्क्यास्य ज्ञानहानिं मैत्रेय्या मोहमाह माम्**

### ***सुधा***

स्यादेतत् । अनुच्छित्तिधर्मेत्येतत्सङ्ख्यादिधर्माणामनुच्छित्तिं वक्तीत्यपि शक्यते वक्तुम् । यद्वा उच्छित्तेरभावोऽनुच्छित्तिः सा धर्मो यस्यासावनुच्छित्तिधर्मेति । तत्कथमेतन्नियामकमित्याशङ्कानिरासायादित एव वाक्यं व्याचष्टे आशङ्क्येति ।

## **अनुव्याख्यानम्**

***आशङ्क्यास्य ज्ञानहानिं मैत्रेय्या मोहमाह माम् ॥***

***भवानित्युक्तवत्या हि नाहं मोहं वदामि ते ॥***

***इत्युक्त्वा याज्ञवल्क्यो हि स्वरूपानाशमूचिवान् ॥***

‘विज्ञानघन एवैतेभ्यो भूतेभ्यः समुत्थाय तान्येवानुविनश्यति न प्रेत्य संज्ञाऽस्ति’ विज्ञानमूर्तिरयमात्माऽनादिरपि चरमे जन्मन्येतेभ्यो भूतेभ्यः समुत्थाय भूतात्मकशरीरोत्पत्तिनिमित्तमेवोत्पन्नव्यवहारविषयो भूत्वा पुनस्तानि भूतान्यन्वेव तन्नाशनिमित्तमेव नित्योऽपि विनश्यति । विनष्टव्यवहार(गोचरो भ)विषयो भवति । अपव्रज्यत इति यावत् । ततः प्रेत्य मोक्षानन्तरमस्य मुक्तस्य संज्ञा ज्ञानं नास्तीत्यविशदं याज्ञवल्क्यवाक्यं श्रुत्वा अस्य मुक्तस्य ज्ञानहानिमाशङ्क्यानेन वाक्येन मुक्तो न जानातीत्युच्यत इति मत्वा मैत्रेय्या ‘अत्रैव मा भवान्मोहान्तमापिपदि’ति वाक्येन भवान्मां प्रति यदाह मुक्तो न जानातीति तन्मोहकमेवेत्यर्थमुक्तवत्या चोदित इति शेषः ।

याज्ञवल्क्यो न वा ओऽहं मोहं ब्रवीमीत्यनेन ज्ञानोपदेशाय प्रवृत्तोऽहं परमप्रियायै ते मोह न वदामीति प्रतिज्ञामुक्त्वा कथमित्याशङ्कायामविनाशी वा ओऽयमात्मेत्यात्मस्वरूपस्यानाशमूचिवान् ।

यद्वा आशङ्क्येति णिजन्ताल्यप् । याज्ञवल्क्यः सम्मुग्धेन वचसाऽस्य(स्या)मैत्रेय्या ज्ञानहानिमाशङ्क्योचिवानिति योजना ।

तस्यास्तथा शङ्का जातेत्यत्र किं मानमित्यत्रोक्तं माहमाह मां भवानित्युक्तवत्या हीति वचनलिङ्गेनाशङ्का(व)गम्यत इत्यर्थः । अयमर्थः स्पष्ट एव श्रुताविति द्वितीयो हिशब्दः ।

### ***वाक्यार्थचन्द्रिका***

अत्र पक्षे सामान्यस्य धर्मशब्दस्य विपरत्वं कल्पनीयं भवतीत्यपरितोषादाह यद्वेति ॥ नियामकमिति । न प्रेत्येत्यस्य मुक्तविषयकज्ञानप्रतिषेधार्थत्व इति शेषः ॥ विज्ञानमूर्तिरिति । ‘मूर्तौ घन’ इति स्मरणादिति भावः । वाक्येनेत्यस्येत्यर्थमुक्तवत्येत्यनेन सम्बन्धः । नन्वाशङ्कां प्रति मैत्रेय्याः कर्तृत्वात्स्वरूपानाशवचनं प्रति च याज्ञवल्क्यस्य कर्तृत्वादसमानकर्तृकत्वेन त्वाप्रत्ययाप्रसङ्गादाशङ्क्येति तदादेशस्य ल्यपोऽनुपपत्तिरित्यतोऽत्र चोदित इति पूरणेनाशङ्काचोदनयोर्मैत्रेयीकर्तृकत्वेन समानकर्तृकतालाभान्नानुपपत्तिरिति भावेन शेषं पूरयति ॥ चोदित इति इति ।

उक्तयोजनायां चोदित इति शेषः पूरणीयो भवतीत्यपरितोषात्तमनाश्रित्य प्रकारान्तरेण योजनामाह यद्वेति ॥ णिजन्तादिति । अन्तभूतण्यर्थादित्यर्थः । अस्य मुक्तस्य ज्ञानहानिमिति सम्बन्धः ॥ वचनलिङ्गेनेति । शङ्काकार्यस्य वचनस्य तज्ज्ञापकत्वं सुप्रसिद्धमिति आद्यहिशब्दार्थ इति भावः ।

### ***परिमल ***

इति शक्यते वक्तुमिति पूर्वेणान्वयः । तथा च धर्माणामनुच्छित्तिर्न लभ्य इति भावः ॥ कथमेतदिति । उत्तरवाक्यमित्यर्थः । श्रुत्यर्थमाह विज्ञानमूर्तिरिति । मूलपदानि व्याचष्टे अस्येत्यादिना । आशङ्क्य ज्ञनाहानिमित्यस्य व्यक्तमर्थमाह अनेनेति । संज्ञा नास्तीति वाक्येनेत्यर्थः । अत्रैव ज्ञानविषये मा मोहान्तं मोहाख्यनाशमापिपत् प्रापितवानिति श्रुतिवाक्यार्थं मनसि निधाय मूलपदानि योजयति भवान्मां प्रतीत्यादिना ॥ इत्यनेनेति । वाक्येनेत्यनुषङ्गः । नाहमित्यादिमूलार्थमाह ज्ञानेति । ‘मोहं मां प्रापयामासे’ति बृहद्भाष्यानुरोधादाह यद्वेति ॥ णिजन्ताल्ल्यबिति । शकि शङ्कायामिति धातोर् हेतुमति चेति णिच्प्रत्यये समानकर्तृकयोरिति क्त्वाप्रत्यये समासेऽनञ्पूर्वेति ल्यपि णेरनिटीति णिलोपे इदितो नुं धातोरिति नुमागमे सत्याशङ्क्येतिरूपसिद्धेरिति भावः । अस्येत्यस्य लिङ्गव्यत्ययमुपेत्योक्तमस्या इति । आशङ्क्य शङ्कां जनयित्वा । श्रुताविति । न प्रेत्य संज्ञास्तीति श्रुतावित्यर्थः ।

### ***यादुपत्यं***

चोदित इत्यध्याहारेऽतुष्यन् अस्येत्यस्य लिङ्गव्यत्ययेन स्त्रीलिङ्गत्वं मैत्रेय्या उक्तवत्या इत्यनयोः षष्ठ्यन्तत्वं चाभिप्रेत्य योजनान्तरमाह यद्वेति ॥ वाक्येन इत्यर्थमुक्तवत्येति सम्बन्धः ।

### ***श्रीनिवासतीर्थीया***

सङ्ख्यादिधर्माणामिति । सङ्ख्यापरिमाणपृथक्त्वसंयोगविभागरूपाणां सामान्यगुणानां मुक्तेष्वपि सद्भावादित्यर्थः ॥ स धर्मो यस्येति । तथा च विनाशाभावरूपधर्मवानित्यर्थः । अपव्रज्यते अपवर्गवान्भवति । मुक्तस्य ज्ञानहानिमाशङ्क्येति । मैत्रेयी स्वयमेवाशङ्क्येत्यर्थः । मोहं मां प्रापयामास भवानत्रेति चोदितः याज्ञवल्क्यः प्रियामाहेति प्रमाणानुसारेणाह चोदित इति इति । अस्य मैत्रेय्या ज्ञानहानिमाशङ्क्येति । अस्य मुक्तस्य विषये मैत्रेय्या ज्ञानहानिमाशङ्क्य तद्विषयकशङ्का तया कारिता । तस्यास्तादृशशङ्कामुत्पादयित्वेति यावदित्यर्थः ।

------------------------------------------------------------------------

ज्ञानरूपस्य विज्ञाननाशस्तन्नाश एव यत्

**ज्ञानरूपस्य विज्ञाननाशस्तन्नाश एव यत्**

### ***सुधा***

ज्ञानविनाशवचनं मोहकमित्याक्षेपे स्वरूपानाशोऽसङ्गतः कथमुक्त इत्यत आह ज्ञानरूपस्येति ।

## **अनुव्याख्यानम्**

***ज्ञानरूपस्य विज्ञाननाशस्तन्नाश एव यत् ॥***

***इति ...... ..... ...... ...... ......***

यद् यस्माज्ज्ञानरूपस्तावदात्मा तस्य च विज्ञाननाशो नाम तन्नाश एव । न चात्मनाशोऽस्ति । तथा सति मुक्तेरपुरुषार्थत्वप्रसङ्गात् । अतो न ज्ञाननाशोऽस्ति । अत एव न मद्वचनं तदर्थम्, किं त्वमुक्तानां मुक्तविषये संज्ञा नास्ति, मुक्तानामेव वा वृत्तिरूपा संज्ञा नास्तीत्यादिरेव मद्वचनार्थ इत्यभिप्रायवान्स्वरूपानाशमूचिवानिति सम्बन्धः ।

### ***वाक्यार्थचन्द्रिका***

कथमुक्त इति । अविनाशीत्यनेनेति शेषः । इत्यादिरेवेत्यादिपदेन ‘मुक्तानां संज्ञाऽप्यन्यैर्न ज्ञायते शास्त्रं विने’ति बृहद्भाष्योक्तार्थस्य सङ्ग्रहः ।

### ***यादुपत्यं***

संज्ञा नास्तीत्यादिरेवेति आदिपदेन ‘मुक्तानां संज्ञाप्यन्यैर्न ज्ञायते शास्त्रं विने’ति बृहद्भाष्योक्तार्थस्य सङ्ग्रहः ।

### ***श्रीनिवासतीर्थीया***

अत एव ज्ञाननाशाभावादेव । मद्वचनं न मे प्रेत्य संज्ञाऽस्तीति वचनम् । तदर्थकं ज्ञाननाशार्थकम् ।

