+++
title = "०९ मुक्तानां विषयभोगसद्भावे श्रुत्युपन्यासः"

+++


## सोऽश्नुते सर्वकामांश्च कामान्नी कामरूप्यथ

**मुक्तानां विषयभोगसद्भावे श्रुत्युपन्यासः**

**सोऽश्नुते सर्वकामांश्च कामान्नी कामरूप्यथ**

### ***सुधा***

अस्त्वेवमीश्वरस्य ज्ञेयत्वं, जीवस्य च स्वज्ञानित्वम् । तथाऽपि मुक्तौ तज्ज्ञानाभावः कथमनिष्ट इति चेत् । उच्यते । ‘नात्मानं न परांश्चैव न सत्यं नापि चानृतम् । प्राज्ञः किञ्चन संवेत्ति तुर्यं तत्सर्वदृक् सदे’ति श्रुतौ सुप्तस्य स्वज्ञानमीश्वरज्ञानं च नास्तीत्यभिधाय मुक्तस्य तु तदस्तीत्युच्यते । अतस्तदभावः प्रमाणविरुद्ध इति कथं नानिष्टः । न केवलमेवमनिष्टप्रकरणाद्विषयभोगाभावस्यानिष्टत्वं गम्यते किन्तु विषयभोगस्यापि श्रुतिसिद्धत्वाच्चेत्याह स इति ।

## **अनुव्याख्यानम्**

***सोऽश्नुते सर्वकामांश्च कामान्नी कामरूप्यथ ॥***

***इत्यादिश्रुतयश्चोक्तमर्थमेव वदन्ति हि ॥***

अथ मुक्तेरनन्तरमिति श्रुतिद्वयस्योपक्रमे सम्बध्यते । उक्तमेवार्थं मुक्तस्य विषयभोगसद्भावम् । अत एव मात्राभिरसंसर्ग इति व्याख्यानमसदेवेति ॥

### ***वाक्यार्थचन्द्रिका***

नास्तीत्यभिधायेति । नात्मानमित्यत्रात्मशब्देन जीवस्य, न परांश्चेत्यत्र परशब्देनेश्वेरस्याप्यभिप्रेतत्वादिति भावः । यद्यप्यत्र प्राज्ञतुर्ययोरेवाज्ञानज्ञाने कथ्येते न सुप्तस्य स्वज्ञानमीश्वरज्ञानं वेति न प्रकृतसङ्गतिरित्याभाति । तथाऽपि संवेत्तीत्यस्य सर्वदृगित्यस्य च संवेदयति सर्वं दर्शयतीत्यर्थतया तद्भाष्ये व्याख्यातत्वेन स्वज्ञानलाभात्प्रकृतसङ्गतिः । अत्र सुप्तौ जीवस्य स्वज्ञानाभावोक्तिर्विशेषाकारेण स्वज्ञानाभावाभिप्रायेणैव न तु सर्वथा । तस्याप्यहमिति स्वज्ञानवत्वात् । अत एवैतद्वाक्यव्याख्यानावसरे माण्डूकभाष्ये ‘जीवकालतमो विना । सुप्त्यवस्थां सुखं चापि विना नान्यत्प्रदर्शयेदि’ति जीवज्ञानं सुप्त्यवस्थायामुक्तम् । अन्यथा तद्विरोधप्रसङ्गादिति ध्येयम् । मुक्तौ विषयभोगस्य श्रुतिसिद्धताया भाष्यारूढतां दर्शयितुमथशब्दस्य श्रुत्यन्तर्गतत्वभ्रान्तिं च परिहर्तुं तदर्थकथनपूर्वकं तत्सम्बन्धं च दर्शयति ॥ अथ मुक्तेरनन्तरमिति ॥ अत एवेति । श्रुत्यन्तरे भोगस्योक्तत्वादेवेत्यर्थः ।

### ***परिमल ***

नात्मानभिति । आत्मानं परमात्मानं जीवं च परान् जीवस्वरूपतमःकालसुखेभ्योऽन्यान् संवेत्ति संवेदयतीत्यन्तर्णीतणिच् सर्वदृक् सर्वं दर्शयतीति सर्वदृक् । इति श्रुताविति माण्डूकश्रुतौ ॥ अनिष्टप्रकरणादिति । ‘येनेदमखिलं वेद तं च केनविजानीयाद् विज्ञातारं च केन विजानीयादि’ति वाक्यद्वयोक्तापादनस्यानिष्टत्वसमर्थनेन तत्साहचर्यरूपप्रकरणादित्यर्थः ॥ अत एवेति । (भोगस्य श्रुति)विषयसंसर्गसद्भावस्य श्रुत्यन्तरसिद्धत्वादेव । मात्रासंसर्गस्त्वस्य भवतीति माध्यन्दिनश्रुतिवाक्ये पूर्वोक्ते मात्राभिः रूपादिविषयैः संसर्गो भोगलक्षण इति सिद्धान्तीयव्याख्यानं विना मात्राभिरसंसर्गो भोगाभाव इति परकीयव्याख्यानम् ‘येनेदमखिलं वेदे’त्येतदवतारिकायामुक्तमसत् श्रुतिविरोधप्राप्तेरिति भावः । क्वचिदित्यस्यार्थो अभिधानादाविति ।

### ***यादुपत्यं***

नास्तीत्यभिधायेति । नात्मन इत्यत्रात्मशब्देन जीवस्य, न पराश्चेत्यत्र परशब्देनेश्वरस्यापि अभिप्रेतत्वादिति भावः । अत्र संवेत्तीत्यस्य सर्वदृगित्यस्य च संवेदयति सर्वं दर्शयतीत्यर्थतया तद्भाष्ये व्याख्यातत्वेन प्रकृतसङ्गतिर्द्रष्टव्या । तेनात्र प्राज्ञतुरीययोरेवाज्ञानज्ञाने कथ्येते न सुप्तजीवस्येति प्रकृतासङ्गतिरिति शङ्काऽनवकाशः । अत्र स्वज्ञानाभावोक्तिर्विशेषाकारेणैव स्वज्ञानाभिप्राया । सुप्तस्याप्यहमिति सामान्यतः स्वज्ञानवत्त्वात् । अत एवैतद्वाक्यव्याख्यानसमये माण्डूकभाष्ये ‘तमो विना । सुप्त्यवस्थां सुखं चापि विना नान्यत्प्रदर्शयेदि’ति जीवज्ञानं सुप्त्यवस्थायामुक्तम् । अन्यथा तद्विरोधप्रसङ्ग इति ध्येयम् ।

### ***वाक्यार्थरत्नमाला***

आत्मशब्देन जीवस्येति । परशब्दस्योत्तमार्थतया बहुत्वस्य च भगवति निर्णीतत्वात्परशब्देनेश्वरग्रहणमेव न्याय्यमित्यवशिष्टात्मशब्देनैव जीवग्रहणं न्याय्यमिति भावो मूलकारस्येति हृदयम् । तद्भाष्येति । माण्डूकभाष्येत्यर्थः ।

