+++
title = "०१ मुक्तौ सुखदद्भावानङ्गीकारे तस्या अपुरुषार्थत्वप्रसङ्गः"

+++


## आत्मप्रियहानाय को यतेत च बुद्धिमान्

**मुक्तौ सुखदद्भावानङ्गीकारे तस्या अपुरुषार्थत्वप्रसङ्गः**

**आत्मप्रियहानाय को यतेत च बुद्धिमान्**

### ***सुधा***

अप्रियहानावपि सङ्कोचः क्रियतामित्यतिप्रसङ्गं निवारयतैव सामान्यतः श्रुता प्रियास्पृष्टिः कुतो विशेषेऽवस्थाप्यत इत्याशङ्काऽपि परिहृता । नियामकस्य सूचितत्वात् । तदेव नियामकं विस्पष्टमाचष्टे आत्मेति ।

## **अनुव्याख्यानम्**

***आत्मप्रियहानाय को यतेत च बुद्धिमान् ॥***

आत्मा च तत्प्रियं चेति आत्मप्रियम् । आत्मनः प्रियमिति वा । तदिच्छति चेति चशब्दः ।

यदि प्रियास्पृष्टिरविशिष्टा स्यात्तदा न कश्चित्प्रेक्षावान्मोक्षमिच्छेत् । नापि तदर्थं प्रयतेत । यद्यपि द्वेषवशात्परकीयसुखहानादाविच्छादिकं सम्भवति । तथाऽपि न कश्चिद् बुद्धिमानात्मनः सुखहानमिच्छति । तदर्थं प्रयतते वा । वृत्तिरूपसुखस्यानिष्टभूयिष्ठत्वात्तत्त्या(गेच्छा)गायेच्छादिकं युज्यते । स्वरूपसुखं तु निष्कण्टकं कस्मात्त्याज्यम् । न च तन्नास्ति, श्रुतिसिद्धत्वात् । कारणैक्यनिमित्तो हि सुखस्य दुःखानुषङ्गः । न चात्मसुखस्य कारणमस्ति । अशक्यं चात्मसुखहानम् । न चाशक्यविषयेच्छाप्रयत्नौ बुद्धिमतः सम्भवतः । आत्महानं खलु विनाशलक्षणमनुत्पादलक्षणं च न सम्भवति, नित्यत्वात् । नापि वियोगलक्षणं, परेषां मते विभुत्वात् । अस्माकं स्वात्मनि क्रियाविरोधात् । नाप्यज्ञानलक्षणं स्वप्रकाशत्वात् ।

तदेवं बाधकसद्भावात्प्रियास्पृष्टिर्विनिष्ठैव व्याख्येया । तथाच ‘अशरीरं वाव सन्तम्’ इति श्रुत्युक्तोपपत्तिः श्लिष्यत इति ॥

### ***वाक्यार्थचन्द्रिका***

निवारयतैवेति । ‘अप्रियं प्रतिकूलं तदि’त्यादिना पूर्वग्रन्थेनेति शेषः ॥ नियामकस्येति । समस्तप्रियहानेरनिष्टत्वस्याप्राकृतसुखसद्भावेन व्यावर्त्यसद्भावाद्विणावैयर्थ्यरूपस्य चेत्यर्थः ॥ स्पष्टमिति । अतो नाप्रियं प्रतिकूलमिति पूर्वग्रन्थेनात्मप्रियहानायेत्युत्तरग्रन्थस्यार्थिकं पौनरुक्त्यमिति भावः ॥ आत्मा च तदित्यादि । सम्भवसप्रयोजनत्वाभ्यां समासद्वयाश्रयणमिति ध्येयम् ॥ तदिच्छति चेति चशब्द इति । चशब्दस् तदिच्छति चेति अनुक्तसमुच्चयार्थ इत्यर्थः ।

षष्ठीसमासाश्रयणेन सूचितं प्रयोजनमाह यदीति । आत्मनः सुखहानिरूपतया मोक्षस्येच्छाद्यविषयत्वादिति भावः । परसुखहानादेरिवात्मसुखहानादिरपीच्छादिविषयत्वं किं न स्यादित्यतो द्वेषभावाभावाभ्यां वैषम्यान्नैवमित्याह यद्यपीत्यादिना । नन्वात्मनो वृत्तिरूपसुखहानस्येच्छादिविषयत्ववत्स्वरूपसुखहानरूपमोक्षस्यापि तत्किं न स्यादित्यतोऽनिष्टभूयिष्ठत्वभावाभावाभ्यां वृत्तिसुखस्वरूपसुखयोवैषम्याद्युज्यते तत्त्यागयोरिच्छादिविषयत्वतदभावाविति कर्मधारयसमासाश्रयणेन सूचितमर्थं दर्शयति वृत्तीति । अस्तु स्वरूपसुखं तथाऽपि तस्यानिष्टभूयिष्ठत्वमेव किं न स्यादित्यत आह कारणैक्येति । शरीरादिकारणैक्येत्यर्थः । अङ्गीकृत्यैव च हानसम्भवमनिष्टभूयिष्ठत्वभावाभावाभ्यां वैषम्यमुपदर्शितम् । वस्तुतस्त्वात्मस्वरूपसुखहानस्यात्महानरूपत्वादशक्यत्वेमवेत्यभिप्रेत्य कर्मधारयाश्रयणेनैव सूचितमर्थमाह अशक्यं चेति । अस्त्वशक्यत्वं तावताऽपि हानं किं न स्यादित्यप्रयोजकत्वं परिहरन्मूलं योजयति ॥ न चेति । तादृशचन्द्रमण्डलाहरणादाविच्छाप्रयत्नयोरदर्शनादित्यर्थः । भवेदेवं यद्यात्महानस्याशक्यत्वं स्यात्तदेव कथमित्यतस्तत्किं कालिकमभिमतं किं दैशिकमाहोस्विदज्ञानमाद्येऽपि किं विनाशलक्षणं प्रागभावलक्षणमिति विकल्पं मनसि निधायोभयमपि दूषयति आत्महानं खल्विति ॥ नित्यत्वादिति । सदातनत्वादित्यर्थः । द्वितीयेऽपि किं पररीत्या तदभिमतं स्वरीत्या वेति विकल्पं मनसि निधायाद्यं दूषयति ॥ परेषामिति । द्वितीयं दूषयति ॥ अस्माकमिति । स्वस्य स्वावधिकनिर्गमनादिक्रियाया विरुद्धत्वादित्यर्थः । देवदत्तस्य ग्रामवियोगो हि तदवधिकनिर्गमनादिक्रियासाध्यो दृष्टः । न चात्र स्वात्मनि स्वावधिकनिर्गमनक्रिया सम्भवति । यया स्वस्मादेव स्वस्य वियोगो भवेदिति भावः । न च सिद्धान्ते ईशकृतस्यांशिनः सकाशादंशव्यतिरेकस्याङ्गीकारात्स्वावधिकं स्वस्य निर्गमनं स्यादिति वाच्यम् । तस्य सर्वमुक्तसाधारणत्वाभावात् । प्रकृतायाश्च प्रियास्पृष्टेः सर्वमुक्तसाधारणत्वादिति भावः । तृतीयं दूषयति नापीति ।

विशेषेण व्याख्येयत्वे आन्तरोपपत्तिमप्याह तथा चेति । प्रियास्पृष्टिश्रुतेर्विशेषेण व्याख्यान एवेत्यर्थः । उपपत्तिरशरीरत्वलक्षणा ॥ श्लिष्यत इति । अयमर्थः । श्रुतौ प्रियास्पृष्टिहेतुत्वेनोक्तमशरीरत्वं तावन्न सर्वथाऽशरीरत्वं किन्तु प्राकृतशरीरराहित्यरूपमेवेत्युक्तमधस्तात् । प्राकृतशरीराभावश्च प्राकृतसुखस्यैवाभावसाधको न स्वरूपसुखस्याप्रयोजकत्वापातात् । तथा च प्राकृतसुखाभावस्यैव तदर्थतया वाच्यत्वात् । श्रुत्युक्तोपपत्तेरप्रयोजकत्वाभावात् श्लिष्टत्वमिति ।

### ***परिमल ***

प्रियास्पृष्टिरिति पदच्छेदः ॥ सूचितत्वादिति । ‘प्रियं स्वरूपमेवास्य बलानन्दादि वाक्यत’ इत्यत्राप्राकृतसुखरूपत्वस्योक्त्या सङ्कोचे नियामकस्य सूचितत्वादिति भावः । यद्वा ‘हेयत्वादप्रियस्यैव प्रियहानेरनिष्टत’ इत्यत्र मुक्तेः पुमर्थत्वभङ्गरूपस्य नियामकस्य सूचितत्वादित्यर्थः ॥ आत्माचेति । आत्मरूपं प्रियमित्यर्थे कर्मधारयोऽयम् । षष्ठ्यन्तविग्रहेण प्राप्तमर्थमुपपाद्य कर्मधारयविग्रहकृतौ तात्पर्यमाह वृत्तिरूपेति । इच्छादिकमिति । प्रयत्न आदिपदार्थः ॥ श्रुतीति । ‘बलमानन्द ओजश्चे’ति श्रुत्या ‘नित्यानन्दो नित्यज्ञान’ इत्यादिश्रुत्या च सिद्धत्वादित्यर्थः ॥ कारणैक्येति । प्राकृतदेहेन्द्रियाद्यैक्येत्यर्थः । अशक्यं चात्मरूपप्रियहानमित्युक्तं तत्कथमित्यत आत्महानेन विना तदभिन्नसुखहानमशक्यमिति भावेनात्महानं पराकरोति आत्महानं खल्विति । यद्वा सुखस्येति योज्यम् । स्वरूपसुखस्यात्मपरित्याग इत्यर्थः ॥ नित्यत्वादिति । अनादित्वाच्चेत्यपि ग्राह्यम् ॥ वियोगेति । आत्मस्वरूपसुखस्य आत्मना वियोगलक्षणम् । स्वात्मनीति । जीवाणुत्ववादिनामस्माकं मते स्वात्मनि क्रियोत्पत्तौ तदभिन्नसुखस्य वियोगो भवति । न च स्वस्मिन्नेव स्वरूपसुखवियोगजनकक्रिया युक्ता स्वस्मिन्स्वावधिकक्रियाया विरोधादित्यर्थः । केचित्त्वात्महान्यनुपपत्तिपरतयैव ग्रन्थार्थमुपेत्य वियोगपदस्यात्मनैवात्मनो वियोगेत्यर्थः स्वात्मनीत्यस्य स्वावधिकक्रियायाः स्वस्मिन्विरोधादित्यर्थ इत्याहुः ॥ श्रुत्युक्तोपपत्तिरिति । अशरीरित्वयुक्तिरित्यर्थः । शरीरस्य वृत्तिरूपसुखं प्रति हेतुतया स्वरूपसुखे हेतुत्वाभावादशरीरत्वयुक्तिर्जन्यसुखाभावे युज्यते । न स्वरूपसुखाभावे स्वरसा । तस्मात्स्वारस्यानुरोदाद्विनिष्ठैव व्याख्येयेत्यर्थः । अप्रियं तु सतामजन्यं नेत्यप्रियश्रुतिर्विनिष्ठा न व्याख्यातुं शक्येति सा युक्तिरप्रिये सर्वात्मना निषेध एव श्लिष्यत इति भावः॥ अशरीरं वावेति श्रुत्यर्थः।

### ***यादुपत्यं***

नियाकमस्येति । सुखस्यात्मस्वरूपत्वकथनेन हातुमशक्यत्वादिरूपस्य नियामकस्येत्यर्थः । षष्ठीसमासेन लब्धमर्थं दर्शयति यदि प्रियास्पृष्टिरित्यादिना । ननु सुखमपि दुःखानुषङ्गात्त्याज्यमेवेत्याशङ्कां परिहरन् कर्मधारयलब्धमर्थमुपपादयति वृत्तिरूपसुखस्येत्यादिना । प्रियास्पृष्टिर्विशेषेणैव व्याख्येयेत्यत्र कर्मधारयसूचितं नियामकं दर्शयति कारणैक्येत्यादिना । शरीरादिरूपकारणैक्यनिमित्त इत्यर्थः । आत्मस्वरूपसुखहानम् आत्महानमेवेत्यभिप्रेत्याह आत्महानमिति । नित्यत्वेन कालिकं स्वात्महानं न सम्भवतीत्युक्त्वा दैशिकमपि तन्न सम्भवतीत्याह नापि वियोगेति ॥ स्वात्मनीति । स्वात्मनि स्वावधिकनिर्गमनादिक्रियाया अभावादित्यर्थः । देवदत्तस्य ग्रामवियोगो हि ग्रामावधिकनिर्गमनरूपक्रियासाध्यो दृष्टः । न चात्र स्वात्मनि स्वावधिकनिर्गमनरूपक्रिया सम्भवति । यया स्वस्मादेव स्वस्य वियोगो भवेदिति भावः । न चेशकृतस्यांशतिरेकस्याङ्गीकारात्स्वावधिकं निर्गमनं देवादीनामस्तीति वाच्यम् । तस्य सर्वमुक्तसाधारण्याभावात् । प्रियास्पृष्टिश्च सर्वमुक्तसाधारणी प्रकृता ॥ तथा चाशरीरमिति । प्राकृतप्रियास्पृष्टिपरतया श्रुतिव्याख्याने तत्राशरीरमिति हेतुगर्भविणेन समर्पिताऽरीरत्वयुक्तिः श्लिष्यते । शरीरस्य प्रकृतं प्रियं प्रति कारणत्वेन कारणाभावे कार्याभावनियमात् । स्वरूपप्रियास्पृष्टिपरतया व्याख्यान तु तदंशेऽशरीरत्वयुक्तिरप्रयोजकतया न श्लिष्यत इति भावः ।

### ***श्रीनिवासतीर्थीया***

आत्मशब्दस्याभिप्रायमाह यद्यपीति । आत्महानं किं कालिकं हानं, दैशिकं वा । आद्येऽपि किं विनाशलक्षणं स्वस्योत्पत्त्यभावो यथा स्यात्तथा करणरूपानुत्पादो वेति विकल्प्य दोषमाह विनाशलक्षणमिति ॥ नित्यत्वादिति । नित्यत्वेन विनाशलक्षणं हानमयुक्तम् । नित्यत्वोक्तयाऽनादित्वं प्राप्तम् । तथा चानादित्वेनोत्पादप्रसक्तेरेवाभावादनुत्पादकरणरूपं हानं न सम्भवतीत्यर्थः । दैशिकहानरूपो द्वितीयपक्षोऽप्ययुक्त इत्याह नापीति ॥ परेषां मते । अस्माकं मते ॥ स्वक्रियेति । स्वकर्मक परित्यागरूपक्रियाविरुद्धत्वान्न सम्भवतीत्यर्थः ।

### ***वाक्यार्थरत्नमाला***

तस्य सर्वमुक्तेति । न च येषां देवानांमंशाति रेकस्तेषामेवास्तुस्वरूपत्याग इति वाच्यम् । अस्य ग्रन्थस्य सर्वसाधारणप्रिया सृष्टेर्नाशातिरेकमादायक्वचित्पर्यवसानं कर्तुं शक्यमित्यत्रैव तात्पर्यम् । न तु तत्रस्वरूपत्यागसम्भवेपि अन्यत्र तदसम्भवेपि अन्यत्र तदसम्भव इत्यत्र येनोक्तरीत्योपपत्तिराशङ्क्यतेति ज्ञेयम् । श्रुत्योपपत्तेरिति पाठः ।

