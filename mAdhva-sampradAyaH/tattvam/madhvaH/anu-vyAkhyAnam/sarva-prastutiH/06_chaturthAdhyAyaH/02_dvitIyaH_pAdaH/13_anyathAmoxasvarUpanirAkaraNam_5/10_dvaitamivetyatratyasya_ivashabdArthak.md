+++
title = "१० द्वैतमिवेत्यत्रत्यस्य इवशब्दार्थकथनम्"

+++


## अस्वातन्त्र्यादिवेत्युक्तं न द्वैताभावतः क्वचित्

**द्वैतमिवेत्यत्रत्यस्य इवशब्दार्थकथनम्**

**अस्वातन्त्र्यादिवेत्युक्तं न द्वैताभावतः क्वचित्**

### ***सुधा***

स्यादेतत् । यत्र हि द्वैतमिव भवतीति इवशब्देन द्वैताभावः प्रतिपाद्यते तत्कथं द्वैताभावेऽनिष्टप्रसङ्गाभिधानमेतदित्यत आह अस्वातन्त्र्यादिति ।

## **अनुव्याख्यानम्**

***अस्वातन्त्र्यादिवेत्युक्तं न द्वैताभावतः क्वचित् ॥***

द्वैतस्यास्वातन्त्र्यमभिप्रेत्य द्वैतमिवेत्युक्तम् । न तु द्वैताभावमभिप्रेत्य । कुतः । क्वचिदभिधानादाविवशब्दस्याभाववाचिताऽनुक्तेरित्यर्थः । अस्वातन्त्र्यं चात्र स्वरूपमात्रमुक्तम् ।

इवशब्दस्याभावार्थत्वे बाधकं चाह आत्मैवेति ।

**अनुव्याख्यानम्**

***आत्मैवाभूदिति ह्यस्मादविप्रसङ्गतः ॥***

इवशब्दस्याभावार्थत्वे द्वैतमिव भवतीत्यस्य द्वैतं नास्तीत्यर्थः स्यात् । यत्र त्वस्य सर्वमात्मैवाभूदित्यस्य तावद् द्वैताभावोऽर्थः स्फुट एव । ततस्तस्मादस्य विशेषो न भवेत् । तथा च द्वैताभावे इतर इतरं पश्येत् । द्वैताभावे केन कं पश्येदिति वाक्यद्वयार्थः प्रसज्येत । ततश्च उन्मत्तवाक्यता श्रुतेरापद्यत इति ।

नन्विवशब्दस्यास्वातन्त्र्यवाचित्वं कुत इत्यत आह अस्वातन्त्र्येति ।

**अनुव्याख्यानम्**

***अस्वातन्त्र्योपमाभेदभेदेष्विव उदीरितिः ॥***

***शब्दतत्त्व इति प्रोक्तं ...... .......***

अभेदभेदेति प्रतियोगिद्वयोपलक्षणम् । इवान्त एकस्मिन्नुक्ते तत्प्रतियोगी द्वितीयोऽपि लभ्यत इत्यर्थः ।

नन्वस्माकमुपमायामेवेवशब्दः । द्वैताभावस्त्वर्थसिद्धः । यथा गौरिव गवय इत्युक्त गवयस्य गोत्वाभावोऽवगम्यत इति चेत् । तर्हि द्वैतसदृशं किं तदिति वाच्यम् । कल्पितं द्वैतमिति चेन्न । तस्य सत्ताभावेन भवतीत्यनुपपत्तेः । भवनमपि तस्य काल्पनिकमिति चेत् । एवं तर्हि यदि द्वैतदर्शनं स्यादिति स्यात् । तथा चेतर इतरं पश्यतीत्येतदपि तदेवेति न हेतुहेतुमद्भावोऽवकल्पत इति ।

### ***वाक्यार्थचन्द्रिका***

नन्वस्वातन्त्र्यार्थत्वेऽपीवशब्दस्य न व्याप्तिकथनेऽस्वातन्त्र्यस्योपयोग इत्यत आह अस्वातन्त्र्यं चेति ॥ ततश्चेति । व्याघातादित्यर्थः । ननु भेदाभेदरूपविरोधिद्वयमात्रस्यैवेवशब्दार्थत्वेऽन्यत्र ‘इवोभये च सादृश्य’ इति सामान्यत एव प्रतियोगिद्वयस्येवशब्दार्थतावचनं ‘प्रविविक्ताहार इवैव भवत्यस्माच्छारीरादात्मन’ इति हरेः सूक्ष्माशनप्रतिपादके वाक्येऽवतारेषु स्थूलमपि भुङ्क्ते इतीवशब्दव्याख्यानं चानुपपन्नं प्रसज्यत इत्यत आह प्रतियोगिद्वयोपलक्षणमिति । विरोधिद्वयोपलक्षणमित्यर्थः । नन्विवशब्दस्यैव यदि प्रतियोगिद्वयं वाच्यं तर्हि द्वैतमिव भवति नानेव पश्यतीत्यादाविवशब्देनैव द्वैताद्वैतयोर्भेदाभेदयोश्च प्राप्तत्वेन द्वैतमित्यादेर्वैयर्थ्यमित्यत आह इवान्त इति ॥ लभ्यत इति । इवशब्देनेति शेषः । यदुक्तं पूर्वपदेन तत्प्रतियोगिनि द्वितीये इवशब्दवृत्तेरिति भावः ॥ उपमायामेवेति । तदर्थत्वं चोक्ताभिधानसिद्धमेवेति द्वैताभाववाचित्वं व्यावर्तयति । ततश्च न क्वचिदभिधानादाविवशब्दस्याभाववाचित्वानुक्तिरिति दोष इति भावः । तर्हि कथमस्य द्वैताभावसाधकतयोपन्यास इत्यतोऽर्थतस्तत्सिद्ध्यभिप्रायेणेत्याह द्वैताभाव इति । शक्त्योपमार्थस्यापीवशब्दस्यार्थतो द्वैताभावसाधकत्वं कथमित्यतस्तत्रानुरूपं दृष्टान्तमाह यथेति । सादृश्यसम्बन्धिनो द्वितीयस्यानिरूपणान्न सादृश्यार्थत्वमपि तस्येत्याह तर्हीति । कल्पितद्वैतस्यैव तत्प्रतिसम्बन्धित्वान्न तदर्थत्वानुपपत्तिरिति शङ्कते कल्पितमिति ॥ एवं तर्हीति । द्वैतवत्तद्भवनस्यापि कल्पितत्व इत्यर्थः । इष्टापत्तिमाशङ्क्याह तथा चेति ।

### ***परिमल ***

तत्राकाङ्क्षां पूरयति अभाववाचिताऽनुक्तेरिति ॥ स्वरूपमात्रमिति । युक्तिर्नोक्तेत्यर्थः । यद्वास्वातन्त्र्यमेवार्थ इत्युपेत्य नोक्तमित्यर्थः । न तु व्याप्त्युपयोगितयोक्तमिति वार्थः । व्यभिचाराभावात् । भेदाभेदमात्रपरत्वभ्रमनिरासाय विरोधिद्वयमात्रग्रहणायाह प्रतियोगिद्वयोपलक्षणमिति । ननु भेदाभेदादिरूपप्रतियोगिवाचित्वे द्वैतमिवेत्यत्रेवशब्देनैव भेदाभेदयोर्लाभात्पुनर्द्वैतमिति व्यर्थमित्यत आह इवान्त इति ॥ अस्माकमिति । द्वैताभाववादिनामित्यर्थः ।

### ***यादुपत्यम्***

अभाववाचिताऽनुक्तेरिति । क्वचिदित्यनन्तरम् एतावदध्याहार्यमिति भावः । ननु भेदाभेदरूपविरोधिद्वयमात्रस्येवशब्दार्थत्वेऽन्यत्र इवोभय च सादृश्य’ इति सामान्यत एव प्रतियोगिद्वयस्येवशब्दार्थतावचनं, ‘प्रविविक्ताहारतर इवैव भवत्यस्माच्छरीरादात्मन’ इति हरेः सूक्ष्माशनप्रतिपादके वाक्ये अवतारेषु स्थूलमपि भुङ्क्त इतीवशब्दव्याख्यानं चानुपपन्नमित्यत आह प्रतियोगिद्वयोपलक्षणमिति । विरोधिद्वयोपलक्षणमित्यर्थः । नन्विवशब्दस्यैव प्रतियोगिद्वयं यदि वाच्यं तर्हि नानेव पश्यतीत्यादाविवशब्देनैव भेदाभेदयोः प्राप्तत्वेन नानेत्यादीनां वैयर्थ्यमित्यत आह इवान्त इति । ततश्च यत्र द्वयोर्विरुद्धयोर्मध्ये यदेकमिवशब्दशिरस्कमुच्यते तत्र तद्विरुद्धमपरमिवशब्देनोच्यत इति विवक्षितत्वान्नोक्तदोष इति भावः ॥

### ***श्रीनिवासतीर्थीया***

अस्वातन्त्र्यं चात्रेति । द्वैतमिवेति श्रुतावित्यर्थः ॥ स्वरूपमात्रमिति । भेद ईश्वराधीन इति भेदस्येश्वराधीनत्वरूपं स्वरूपमात्रमेवोक्तमित्यर्थः ॥ ततस्तस्मादिति । ततः कारणात् । तस्मादात्मैवाभूदिति वाक्यादस्य यत्र हि द्वैतमिवेति वाक्यस्य विशेषो न भवेदेकार्थत्वादित्यर्थः । ततोऽपि किमित्यत आह तथा चेति । यत्र हि द्वैतमिवेति वाक्यार्थमनुवदति । तथाच द्वैताभाव इति । यत्र त्वस्येति वाक्यार्थमनुवदति द्वैताभाव इति । तथाच यत्र त्वस्य सर्वमात्मैवाभूदित्यस्यार्थो द्वैताभाव इति ॥ केन कं पश्येदितीति । न केनापि किमपि पश्यति । इतर इतरं न पश्यतीति यावदित्यर्थः ॥ गोत्वाभाव इति । तथाच तत्सादृश्यमवगम्यत इत्यर्थः । सादृश्यस्य भेदगर्भत्वादेवमुक्तमिति ज्ञेयम् ॥ किं तदिति । द्वैतमिवेत्युक्ते द्वैतसदृशं किमित्यर्थः ॥ कल्पितमिति । वास्तवद्वैतसदृशं कल्पितं द्वैतमित्यर्थः । तस्य कल्पितद्वैतस्य । काल्पनिकं प्रातीतिकम् । तदेव द्वैतदर्शनमेव । तथाच पुनरुक्तिरिति भावः ।

### ***वाक्यार्थरत्नमाला***

भेदाभेदरूपविरोधीति । भेदाभेदाख्यविरोधिवस्तुद्वय विस्यैवेत्यर्थः । इवोभयेति । नानेवेति वाक्यव्याख्यावसरे एतद्बलतो नानोक्ता प्रागिवशब्देन नानासङ्ग्रहस्य व्याख्यातत्वादिति भावः । इवशब्दव्याख्यानं च पादीयव्याख्यानमवलोक्यैकवाक्यताऽनुसन्धेयाऽस्ति । उपमायामेवेतीत्येवशब्दव्यावर्त्यमाह । एवेतीति । ततश्च नेति । दोषो नेत्युत्तरेण सम्बन्धः ।

