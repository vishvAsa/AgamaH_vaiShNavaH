+++
title = "०४ श्रुत्या उक्तार्थसमर्थनम्"

+++


## मात्रासंसर्गमप्याह तथा

**श्रुत्या उक्तार्थसमर्थनम्**

**मात्रासंसर्गमप्याह तथा**

### ***सुधा***

इतश्चैतदुक्तार्थमेवेत्याह मात्रेति ।

## **अनुव्याख्यानम्**

***मात्रासंसर्गमप्याह तथा ........***

यथा धर्मानुच्छित्तिमाह तथा मीयन्त इति मात्रा रूपादयो विषयास्तेषां संसर्गमुपभोगलक्षणमन्यस्याह ‘मात्रासंसर्गस्त्वस्य भवती’ति वाक्येन । ततो न ज्ञानविलोपो व्याख्यातुं शक्यते । नेदं वाक्यं श्रुतावुपलभ्यत इत्यत उक्तम् माध्यन्दिनश्रुतिरिति ।

**अनुव्याख्यानम्**

***......... ...... माध्यन्दिनश्रुतिः ॥***

मैत्रेयीयाज्ञवल्क्यसंवादरूपमिदं प्रकरणं काण्वमाध्यन्दिनश्रुत्योः समानम् । इदं तु वाक्यं यद्यपि काण्वश्रुतौ नास्ति तथाऽपि माध्यन्दिनश्रुतावस्त्येवेति ।

### ***वाक्यार्थचन्द्रिका***

रूपादय इति । यद्यपि मात्राणां मध्ये शब्दस्यैवादित्वाच्छब्दादय इत्येव वक्तुमुचितम् । तथाप्युत्तरवाक्ये ‘इतर इतरं पश्यती’ति चाक्षुषज्ञानविषयस्य रूपस्यैवादौ वक्ष्यमाणत्वादत्रापि तस्यैवादित्वेन वचनमिति मन्तव्यम् ।

### ***परिमल ***

रूपादय इति । रूपरसगन्धस्पर्शशब्दाः । प्रधानचक्षुर्विषयत्वाद्रूपस्यादितो ग्रहणम् ।

### ***यादुपत्यं***

रूपादय इति । यद्यपि मात्राणां मध्ये शब्दस्यैवादित्वाच्छब्दादय इत्येव वक्तव्यं तथाप्युत्तरवाक्य इतर इतरं पश्यतीति चाक्षुषज्ञानविषयस्य रूपस्यैवादौ वक्ष्यमाणत्वादत्रापि रूपस्यैवादित्वेन वचनमित्यवगन्तव्यम् ।

### ***श्रीनिवासतीर्थीया***

इतश्चैतदिति । न प्रेत्य संज्ञाऽस्तीति वाक्यमित्यर्थः । विज्ञातारमिति वाक्यप्रतिपाद्यो जीव इत्युक्तम् ।

