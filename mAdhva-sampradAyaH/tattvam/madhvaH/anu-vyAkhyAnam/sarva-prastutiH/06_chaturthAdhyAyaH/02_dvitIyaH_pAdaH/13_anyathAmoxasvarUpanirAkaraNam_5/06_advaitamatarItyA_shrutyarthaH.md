+++
title = "०६ अद्वैतमतरीत्या श्रुत्यर्थः"

+++


## घ्राणादिभोगाभावस्य त्वनिष्टत्वहृदा श्रुतिः

**अद्वैतमतरीत्या श्रुत्यर्थः**

**घ्राणादिभोगाभावस्य त्वनिष्टत्वहृदा श्रुतिः**

### ***सुधा***

एवं तर्हि यदि मुक्तौ द्वैतं न स्यात्तदा रूपदर्शनादिकं न भवेदिति तर्कितं भवति । तथा च द्वैताभावमतमनयाक्षिप्तं, न विषयभोगाभावमतमित्यत आह घ्राणादीति ।

## **अनुव्याख्यानम्**

***घ्राणादिभोगाभावस्य त्वनिष्टत्वहृदा श्रुतिः ॥***

घ्राणादिना गन्धादेर्भोगो घ्राणादिभोगः । केन कमिति करणस्य कर्मणश्चोक्तत्वात् । तुशब्दो विशेषार्थः । हृदाऽभिप्रायेण । पूर्वेणैव सम्बन्धः

सत्यमेतत् शून्यमतं तार्किकमतं च निराकृत्याद्वैतमतमनया श्रुत्या निराक्रियत इति । तच्च विषयभोगाभावप्रसञ्जनेन । प्रसञ्जनीयं च तद्भवति यदनिष्टम् । अतोऽद्वैतमते घ्राणादिभोगाभावं प्रसञ्जयन्ती श्रुतिस्तस्यानिष्टत्वमभिप्रैतीति गम्यते । अनिष्टं च तदुच्यते यदप्रामाणिकं प्रमाणविरुद्धं च । अतो विषयभोगाभावनिन्दा श्रुत्यभिप्रायव्याप्ता भवत्येवेति ।

### ***वाक्यार्थचन्द्रिका***

पूर्वेणैव सम्बन्ध इति । आचिक्षेपेति पूर्वेणैव सम्बन्ध इत्यर्थः ।

### ***परिमल ***

तुशब्दो विशेषार्थ इति । भोगाभावेऽनिष्टत्वप्रसङ्गोऽयं न त्वद्वैतमताक्षेपपरमिति तर्कं वियितुम् अयं तुशब्द इत्यर्थः । औतमेवानया श्रुत्याऽऽक्षिप्तं न विषयभोगाभावमतमिति शङ्कितस्य किमुत्तरं जातमित्यत आह सत्यमेतदित्यादिना ॥ अनयेति । यत्र हि द्वैतमिवेति श्रुत्येत्यर्थः ॥ तच्चेति । निराकरणं विषयभोगाभावापादनेन कर्तव्यमित्यर्थः ।

### ***वाक्यार्थरत्नमाला***

एवं तर्हीति मूलम् । घ्राणादीनां भोगहेतुत्वेपि तत्कर्मत्वाभावाद् घ्राणादिभोग इत्यर्थायोग इत्यतो घ्राणादिभोग इत्येवं शाकपार्थिवादिसमासमाश्रित्य तथापि भोगकर्मानुक्तिप्रयुक्तन्यूनताशङ्कापरिहाराय कर्मप्रदर्शनं च कुर्वन्विवक्षितार्थं दर्शयति । घ्राणादिनेति मूलम् । अर्थस्यान्यस्य प्रकृते विवक्षितत्वे ज्ञापकमाह । केन कमितीति । अर्थापत्येति मूलम् । विषयभोगभावप्रसंजनायान्यथानुपपत्येत्यर्थः ।

