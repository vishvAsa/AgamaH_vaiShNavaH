+++
title = "११ श्रुतेरन्यथाव्याख्याने बाधकोक्तिः"

+++


## मैत्रेय्युक्तोत्तरं च किम्

**श्रुतेरन्यथाव्याख्याने बाधकोक्तिः**

**मैत्रेय्युक्तोत्तरं च किम्**

### ***सुधा***

न प्रेत्य संज्ञास्तीति वाक्यस्य मुक्तो न जानातीत्येवार्थमङ्गीकृत्याविनाशीत्यादिवाक्यान्य(प्य)न्यथा व्याकुर्वतो बाधकमाह मैत्रेयीति ।

## **अनुव्याख्यानम्**

....... ....... ***मैत्रेय्युक्तोत्तरं च किम्*** ॥

न प्रेत्य संज्ञाऽस्तीति वाक्यं श्रुत्वा मैत्रेय्योक्तमत्रैव मा भवानित्यादि । तत्तावन्नाहृदयं निर्दलाक्षेपकरणेऽसुज्ञत्वप्रसङ्गात् । ततः प्रज्ञानघन इत्यात्मनो ज्ञानस्वरूपत्वमभिधायेदानीं ज्ञानाभावं वदतस्तव वाक्यं मोहकमित्यभिप्रायः कल्प्यः । अपुरुषार्थत्वप्रसङ्गो वा । यथोक्तं ‘संज्ञानाशो यदि भवेत्किं मुक्त्या नः प्रयोजनम् । मोहं मां प्रापयामास भवानत्रेति चोदितः’ इति । अन्यथाव्याख्याने मैत्रेय्युक्तं निरुत्तरं प्रसज्येत । न ह्येतैर्वाक्यैः स्ववचनव्याघातः परिहृतो नापि पुरुषार्थता समर्थितेति ।

### ***वाक्यार्थचन्द्रिका***

अन्यथा व्याकुर्वत इति । वस्तुस्थितिकथनमेतत् ॥ तथा हीत्यादिपूर्वोक्तप्रकारेण व्याकुर्वत इत्यर्थः ॥ नाहृदयमिति । न निरभिप्रायम् ॥ मोहकमिति । व्याहतार्थप्रतिपादकत्वान्मोहकमिति भावः । अभिप्रायः कल्प्य इत्यत्र त्वद्रीत्येति शेषः । तत्त्वनिर्णयटीकायामस्याप्यभिप्रायस्याशङ्क्य दूषितत्वात् । अपुरुषार्थत्वप्रसङ्गो वेत्यत्र कल्प्य इति वर्तते । मद्रित्येति शेषः । अपुरुषार्थत्वप्रसङ्गस्य स्वसिद्धान्तत्वं गीतातात्पर्यवाक्योदाहरणेन समर्थयते यथोक्तमिति ॥ अन्यथेति । यत्र हीत्यस्य वस्तुस्थितिकथनत्वे मैत्रेय्युक्तस्य स्वव्याघातादेर्निरुत्तरत्वप्रसङ्गमेवोपपादयति न हीति ।

### ***परिमल ***

अन्यथा व्याकुर्वत इति । आशङ्क्यास्येत्येतदवतारिकायामुक्तदिशेति भावः । यद्वा येनेदमखिलं वेदेत्येतदवतारिकायामुक्तदिशेति भावः ॥ कल्प्य इति । त्वयेति योज्यं सिद्धान्तदिशाऽऽह अपुरुषार्थत्वेति । तत्रैव सम्मतिमाह (यथोक्त)तदुक्तमिति । बृहद्भाष्ये ॥ साङ्ख्याद्याभिमतमोक्षस्याप्रामाणिकत्वोक्तिः ॥

### ***यादुपत्यम्***

अन्यथा व्याकुर्वत इति । वस्तुकथनमेतत्तथाहीत्यादिना पूर्वोक्तप्रकारेण व्याकुर्वत इत्यर्थः । अभिप्रायः कल्पित इत्यत्र पररीत्येति शेषः । विष्णुतत्त्वनिर्णयटीकायामस्याभिप्रायस्याशङ्क्य दूषितत्वात् । स्वरीत्या वाऽऽह अपुरुषार्थताप्रसङ्गो वेति ।

### ***श्रीनिवासतीर्थीया***

अन्यथा व्याकुर्वत इति । वस्तुस्थितिकथनपरत्वेनेत्यर्थः ॥ नाहृदयमिति । अभिप्रायशून्यं न भवतीत्यर्थः । असुज्ञत्वं सम्यग्ज्ञानित्वाभावः । अविवेकित्वमिति यावत् । अपुरुषार्थत्वप्रसङ्गो वाऽभिप्रायः कल्प्य इत्यत्र ज्ञापकमाह यथोक्तमिति ॥ किं मुक्त्या नः प्रयोजनमिति । ‘मग्नस्य हि परेऽज्ञाने किं न दुःखतरं भवेदि’ति भावः । इति चोदिते इत्यस्य याज्ञवल्क्यः प्रियामाहेत्युत्तरेण सम्बन्धो द्रष्टव्यः । नापीत्यनन्तरं ज्ञानाभावस्येति शेषः । समर्थितेत्यनन्तरं याज्ञवल्क्येनेत्यर्थः ।

### ***वाक्यार्थरत्नमाला***

अपुरुषार्थत्वासङ्कीर्णत्वार्थमाह । व्याहतार्थेति । प्राग्विज्ञानघटत्वमभिधायेदानिं संज्ञाभावाभिधाने व्याघातस्य स्वरीत्याऽप्राप्तेराह । त्वद्रीत्येति इति । नन्वयं व्याघातः स्वरीत्यापि शक्यते वक्तुम् । विज्ञानघन इत्यादित एवारभ्य व्याख्यानावसरे भवान्मां प्रति यदाह मुक्तो न जानातीति तन्मोहकमेवेत्यादिषु प्राक्सामान्यतो मोहकत्वाभिधानेन व्याघातस्यापि मैत्रेयीवाक्यतात्पर्यविषयतायाः स्वीकर्तुमुचितत्वादिति चेन्न । मैत्रेय्या यदि व्याघाताभिधानेऽपि तात्पर्यं तर्ह्यत्रैव मा भवान्मोहान्तमापदद्विज्ञानघन इति न प्रेत्य संज्ञास्तीति वाक्यद्वयोपादानप्रसङ्गाव्याघातस्योभयाश्रयत्वात् । एकस्यैव तु वाक्यस्योपादानत्तद्विषयमेव दोषोद्भावनमिति मुक्तेरपुरुषार्थत्वमेवाभिप्रायतया वचनमिति न व्याघातोप्यभिप्रेतः । तदेतद्वक्ष्यति । दूषितत्वादिति । अत एव ज्ञानरूपस्येति वाक्यव्याख्यानावसरे तथासति युक्तेरपुरुषार्थत्वप्रसङ्गादित्यपुरुषार्थत्वमेवाभिप्रेततया दर्शितम् । एवं च प्राक्सामान्यतो मोहकमित्युक्तेपि व्याघातातिरिक्तापुरुषार्थत्वमेवाभिप्रेततया वाच्यमिति युक्तं पररीतित्वाश्रयणम् । तत्वनिर्णयटीकाग्रन्थस्त्वतिनिरवकाशः । अत एवोक्ताभिप्रायमेवेदमित्यवधारणं तत्रेति द्रष्टव्यम् । ननु प्राग्व्याघातस्याप्रकृतत्वात्कथं तदनुवाद इत्यतोऽत्राप्रकृतत्वेऽप्येतत्समानार्थतत्वनिर्णयटीकायामस्याभिप्रायस्याशङ्कनेनात्रापि तच्छङ्काभिप्रायस्य सिद्धतयाऽनुवादोपपत्तेरित्याशयेनाह । तत्वनिर्णयटीकायामिति । अत्रापिपदमाशङ्काया वा दूषणस्य वा न समुच्चायकम् । किंत्वभिप्रायस्योभयत्र समुच्चयार्थकमिति न दोषः । अभिप्रायः कल्प्य इति वर्तत इति पाठः । कल्प्य इत्येवोक्तेऽपि विशिष्ट एवार्थ इत्यप्याहुः । गीतातात्पर्य एवेति । द्वितीयाध्याये गीतातात्पर्ये उदाहृतश्रुतिरूपप्रमाणवाक्येत्यर्थः । नहीत्युत्तरग्रन्थस्योपपादकत्वान्न वैयर्थ्यमित्याशयेनाह । मैत्रेय्युक्तस्येति ।

