+++
title = "१० मोक्षस्य अनिष्टनिवृत्तिरूपत्वान् न तत्र दुःखाभ्युपगमप्रसङ्गः"

+++


## अप्रियं प्रतिकूलं तदविशेषेण शब्दितम्

**मोक्षस्य अनिष्टनिवृत्तिरूपत्वान् न तत्र दुःखाभ्युपगमप्रसङ्गः**

**अप्रियं प्रतिकूलं तदविशेषेण शब्दितम्**

### ***सुधा***

एवं तर्ह्यप्रियास्पृष्टिरप्येवं विभागेन व्याख्यातव्या । विशेषाभावात् । तथा च मोक्षे दुःखसद्भाव(प्राप्तिरि)प्रसक्तिरित्यत आह अप्रियमिति ।

## **अनुव्याख्यानम्**

***अप्रियं प्रतिकूलं तदविशेषेण शब्दितम् ॥***

यस्मात्सकलमप्यप्रियं (दुःखं) प्रतिकूलं मुमुक्षोरनपेक्षितम् । तत्तस्मादप्रियमत्राविशेषेण शब्दितम् ।

एतदुक्तं भवति । सर्वात्मनाऽनिष्टनिवृत्तिर्मोक्ष इति तावदविवादं सर्ववादिनाम् । दुःखं तु यादृशतादृशमप्यनिष्टमेव । अतो न तद्विभागेन व्याख्यातुं युक्तमिति ।

यद्वा । येन न्यायेन प्रिये विभागः क्रियते तदविश्चेदप्रिये स्यात्तदा तदपि विभागेन व्याख्यातव्यं भवेत् । न चैवम् । सामस्त्येन प्रियहानिरनिष्टा । अनिष्टप्राप्तौ च मोक्षस्यापुरुषार्थत्वं स्यादित्यतो हि प्रिये विभागः कल्प्यते । तथा च वक्ष्यामः । न च सामस्त्येन दुःखहानिरनिष्टा । सर्वस्यापि दुःखस्यानिष्टत्वेन तद्धानेरिष्यत्वात् । तर्हि सर्वस्यापि सुखस्येष्टत्वात् प्राकृतसुखहानिरपि नाङ्गीकारणीयेति चेन्न । तस्य दुःखानुषक्तत्वेन विषसम्पृक्तमधुवदनिष्टपक्षनिक्षेपादिति भावः ।

### ***वाक्यार्थचन्द्रिका***

प्राप्तिरित्यतः परं ततश्च मोक्षत्वव्याघात इति शेषः । मूले तदिति श्रवणाद्यदित्यस्य लाभं, उक्ताक्षेपपरिहाराय सकलमित्यस्याध्याहारं, तदित्यस्यावृत्तिं चाभिप्रेत्य व्याचष्टे यस्मादिति । सकलस्यापि दुःखस्य मुमुक्षोरनपेक्षितत्वेऽप्यस्त्वप्रियास्पृष्टिश्रुतेर्विभागेन व्याख्यानमित्यप्रयोजकत्वशङ्कां सर्वात्मनाऽनिष्टनिवृत्तिरूपमोक्षत्वानुपपत्तिलक्षणबाधककथनेन परिहरन्नेव मूलोक्तहेतुहेतुमद्भावमुपदर्शयति एतदुक्तं भवतीति । प्रियास्पृष्टिश्रुतिवदप्रियास्पृष्टिश्रुतिरपि विभागेनव्याख्यातव्येति शङ्कितुः प्रधानप्रमेयनिरासपरतया वाक्यतात्पर्यमभिधाय तद्देतुतया परोपन्यस्तविशेषाभावनिरासपरतयाऽपि तत्तात्पर्यमाह यद्वेति ॥ वक्ष्याम इति । ‘आत्मप्रियहानाय को यतेत च बुद्धिमानि’त्यादिना समस्तप्रियहानेरनिष्टत्वं वक्ष्याम इत्यर्थः ।

### ***परिमल ***

विभागेनेति । प्राकृतदुःखं नास्त्यप्राकृतं त्वस्तीति विभागेनेत्यर्थः । विशेषेति । वैषम्येण पदद्वयव्याख्याने विहेत्वभावादित्यर्थः । विशेषाभावाद् विभागेन व्याख्यातव्येत्यस्य किमनेनोत्तरमुक्तमित्यत आह एतदुक्तमिति । अविभगेन व्याख्याने मुक्तेः पुमर्थत्वयुक्तिरयुक्ता भवति । ननु सुखदुःखयोरविनाभावाद्दुःखाभावार्थं सामस्त्येन सुखहानिः कथमनिष्टैवेत्यत आह तथा च वक्ष्याम इति । ‘आत्मप्रियहानाय को यतेत च बुद्धिमानि’त्यत्रेति भावः ।

### ***यादुपत्यं***

विशेषाभावादिति । प्रियाप्रिये इति सामान्यतः समानपदोपात्तयोः प्रियाप्रियास्पृष्ट्योः प्रियास्पृष्टिरेव विभागेन व्याख्यातव्येत्यत्र विकारणाभावादित्यर्थः । ननु प्रियस्याप्रियसम्पृक्ततया विषसम्पृक्तमधुवदनिष्टत्वेन सामस्त्येन हानिरनिष्टैवेत्यत आह तथा वक्ष्याम इति । ‘आत्मप्रियहानाय को यतेत च बुद्धिमानि’त्यत्रेति शेषः ।

### ***श्रीनिवासतीर्थीया***

विभागेनेति । प्राकृतं दुःखं नास्त्यप्राकृतं दुःखमस्तीति विभागेनेत्यर्थः ।

### ***वाक्यार्थरत्नमाला***

सतो जीवस्येति । सज्जीवस्येत्यर्थः । सतो मुक्तियोग्यस्य जीवस्येत्युत्तरमूलवाक्यात् । सज्जीवस्यापि वक्ष्यमाणवाक्याच्च । को यते वचेति । च शब्द इति पाठः ।

