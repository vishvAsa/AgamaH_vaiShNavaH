+++
title = "१२ मोक्षसुखस्य अप्राकृतत्वसमर्थनम्"

+++


## प्रियं स्वरूपमेवास्य बलानन्दादिवाक्यतः

**मोक्षसुखस्य अप्राकृतत्वसमर्थनम्**

**प्रियं स्वरूपमेवास्य बलानन्दादिवाक्यतः**

### ***सुधा***

एवं तर्ह्यप्राकृतस्य सुखस्याप्यप्रमितत्वात्तत्रापि विणप्रक्षेपेण व्याख्यानमयुक्तमित्यत आह प्रियमिति ।

## **अनुव्याख्यानम्**

***प्रियं स्वरूपमेवास्य बलानन्दादिवाक्यतः ॥***

‘बलमानन्द ओजश्च सहो ज्ञानमनाकुलम् । स्वरूपाण्येव जीवस्य व्यज्यन्ते परमाद्विभोः’ इति श्रुतिवाक्यादस्य सतो जीवस्य प्रियं स्वरूपमेवेत्यवगम्यते । स्वरूपं चाप्राकृतम् । अतस्तद्व्यवच्छेदाय विणप्रक्षेपेण व्याख्यानं युज्यते । (एतेन) अनेन सुखस्योत्पत्तिमत्त्वे यो दोषोऽभिहितः सोऽनङ्गीकारपरास्तो वेदितव्यः । स्वरूपत्वेनानादित्वस्योक्तत्वात् । यदत्रोक्तं तदप्यसत् । आवृताः सन्तो व्यज्यन्त इति श्रुतत्वात् । आवरणं च मायाऽविद्यादिसमाख्याता प्रकृतिरेव । न च विशदश्रुतिसिद्धेऽर्थे काचिदनुपपत्तिः । ज्ञानस्य स्वरूपत्वेनानादित्वेऽप्यविद्यया विषयविषयिभावः प्रतिबध्यते । न चोक्तदोषः । आत्मस्वरूपादौ तस्याप्रतिबद्धत्वात् ।

### ***वाक्यार्थचन्द्रिका***

भाष्यस्यार्थतः श्रुत्यनुवादकतामाद्यादिभ्य उपसङ्ख्यानात्पञ्चम्यन्तात्तसिं च वाक्यस्य ज्ञापकहेतुतां चाभिप्रेत्य योजयति बलमित्यादि । उदाहृतश्रुत्यनुसारेण स्वरूपसुखस्य प्रमिततालाभेऽप्यप्राकृतसुखस्य तदलाभान्नोक्तशङ्कापरिहार इत्यत आह स्वरूपं चेति । प्रियं स्वरूपमेवेति भाष्यं न केवलं प्रियास्पृष्टिश्रुतेर्विशेषेण व्याख्यानस्यैवोपपादकं किन्तु मुक्तौ सुखाङ्गीकारे परोपन्यस्तबाधकनिरासपरं चेत्यभिप्रेत्य तन्निरासेऽप्यतिदिशति एतेनेति ॥ यो दोष इति । शरीरादिराहित्यलक्षण इत्यर्थः ॥ यदत्रोक्तमिति । मुक्तसुखस्यानादित्वे संसारेऽपि तत्प्रतिभासप्रसङ्गादिति यदुक्तमित्यर्थः । तदनिरूपणाच्चेत्युक्तं निराकरोति आवरणं चेति । मूर्तत्वाभावेनावरणानुपपत्तेरित्युक्तदोषमाशङ्क्य परिहरति न चेति । किमावरणकृत्यमित्युक्तामपि तां परिहरति ज्ञानस्येति । निर्विषयायाः प्रतीतेरनुपपत्तेरित्युक्तदोषमाशङ्क्य परिहरति न चोक्तेति ।

### ***परिमल ***

यो दोष इति । शरीरेन्द्रियादिरूपकारणाभावाख्यदोष इत्यर्थः ॥ यदत्रोक्तमिति । न तावन्मुक्तस्य सुखमनादीत्युपपद्यते संसारेपि तत्प्रतिभासप्रसङ्गादित्यादीत्यर्थः । तदनिरूपणाच्चेत्युक्तदोषं निराह आवरणं चेति । मूर्तत्वाभावेनेत्युक्तदोषं निराह न च विशदेति । किमावरणकृत्यमित्युक्तं पराचष्टे ज्ञानस्येति ॥ न चोक्तदोष इति । निर्विषयाया इत्युक्तदोष इत्यर्थः ।

### ***यादुपत्यं***

यो दोष इति । शरीरादिलक्षणकारणाभावरूप इत्यर्थः ॥ यदत्रोक्तमिति । संसारेऽपि तत्प्रतीतिप्रसङ्ग इति यदुक्तमित्यर्थः । मूर्तत्वाभावेनावरणानुपपत्तेरित्युक्तामनुपपत्तिं परिहरति न च विशदेति । किमावरणकृत्यमित्युक्तदोषं परिहरति ज्ञानस्येति । निर्विषयायाः प्रतीतेरनुपपत्तेरित्युक्तदोषमाशङ्क्य परिहरति न चोक्तेति ।

### ***श्रीनिवासतीर्थीया***

यो दोषोऽभिहित इति । शरीरे सति तदाश्रयेन्द्रियसद्भाव इत्यादिनेत्यर्थः । अनङ्गीकारेति । सुखस्योत्पत्त्यनङ्गीकारेत्यर्थः ॥ स्वरूपत्वेनेति । सुखस्येति वर्तते ॥ यदत्रोक्तमिति । न तावन्मुक्तस्य सुखमनादीत्युपपद्यते । संसारेऽपि तत्पतिभासप्रसङ्गादिति यदुक्तमित्यर्थः । तदनिरूपणादित्युक्तदोषं परिहरति आवरणं चेति । मूर्तत्वाभावेन आवरणानुपपत्तिरित्युक्तमिति चेत्तत्राह न च विशदश्रुतीति । स्पष्टश्रुतिसिद्धेत्यर्थ इत्यर्थः । सुखमिव तत्प्रतीतिरप्यनादिश्चेत्किमावरणकृत्यमित्युक्तं दोषं परिहरति ज्ञानस्येति ॥ उक्तदोष इति । निर्विषयायाः प्रतीतेरनुपपत्तिरित्युक्तदोष इत्यर्थः ॥ आत्मस्वरूपादाविति । सुखविषयीकरणस्य प्रतिबद्धत्वेऽपि आत्मस्वरूपविषये तस्य साक्षिरूपज्ञानस्याप्रतिबद्धत्वेन सविषयकत्वोपपत्त्या न निर्विषयत्वमिति भावः ।

------------------------------------------------------------------------

हेयत्वादप्रियस्यैव प्रियहानेरनिष्टतः

**हेयत्वादप्रियस्यैव प्रियहानेरनिष्टतः**

### ***सुधा***

उक्तमर्थं संक्षिप्याह हेयत्वादिति ।

## **अनुव्याख्यानम्**

***हेयत्वादप्रियस्यैव प्रियहानेरनिष्टतः ॥***

***न समस्तप्रियाभावो मोक्षे प्रोक्ते तु युज्यते ॥***

अप्रियस्य दुःखस्य हेयत्वादेवेत्येवशब्देन सर्वथेति सूचयति । ‘अशरीरं वाव सन्तम्’ इत्यस्यां श्रुतौ प्रोक्ते मोक्षे समस्तप्रियाभावो न व्याख्यातुं युज्यते । कुतः प्रियहानेरनिष्टत्वतः । किन्तु प्राकृतत्वविणप्रक्षेपेणेति तुशब्दः । अप्रियहानं त्वविशेषेण व्याख्येयमित्युपस्कर्तव्यम् । तत्र हेतुरप्रियस्य सर्वथा हेयत्वादिति । उपलक्षणं चैतत् । सतो जीवस्याप्राकृतदुःखाभावाच्चेत्यपि द्रष्टव्यम् ।

### ***वाक्यार्थचन्द्रिका***

संक्षिप्येति । ततश्च न पौनरुक्त्यमिति भावः । अप्रियस्येव प्राकृतप्रियस्यापि हेयत्वादप्रियस्यैवेवशब्दस्य वैयर्थ्यं समस्तदुःखस्याप्रियत्वालाभश्चेत्यतो भिन्नक्रमतां दुःखस्य सामस्त्यलाभार्थतया तत्सार्थक्यं चोपदर्शयन्नेव प्रोक्त इत्यत्रापेक्षितं पूरयन्वाक्यं योजयति प्रियस्येति ॥ तुशब्द इति । अनेन तुशब्दो विशेषार्थ इत्युक्तं भवति । अप्रियस्य सर्वथा हेयतायाः, न प्रोक्ते मोक्षे विभागो व्याख्यातुं शक्यत इति प्रतिज्ञायां हेतुत्वानुपपत्तेरानर्थक्यमित्याशङ्क्य श्रुतप्रतिज्ञायां तत्त्वेनान्वयाभावेऽपि उपस्कृतप्रतिज्ञायामन्वयस्य सम्भवान्न वैयर्थ्यमित्याशयेन तदुपदर्शनपूर्वकं तत्र हेतुतयाऽन्वयमाह अप्रियेति । अप्रियस्य स्वरूपत्वमित्युत्तरग्रन्थं सङ्गमयितुं नास्तीत्यादिनोक्तं हेत्वन्तरमुपस्कृतप्रतिज्ञायां हेतुत्वेन द्रष्टव्यमित्याशयेनाह उपलक्षणं चेति ।

