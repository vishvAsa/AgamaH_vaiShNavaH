+++
title = "०६ न च कारणप्रवाहो मुक्तावस्ति"

+++


## साङ्ख्यनैयायिकाद्याश्च प्राहुर्मोक्षं च निःसुखम्

**न च कारणप्रवाहो मुक्तावस्ति**

**साङ्ख्यनैयायिकाद्याश्च प्राहुर्मोक्षं च निःसुखम्**

### ***सुधा***

ततश्चायमाशयः । न तावन्मुक्तस्य सुखमनादीत्युपपद्यते । संसारेऽपि तत्प्रतिभासप्रसङ्गात् प्रतिभासत एवेति चेन्न । प्रतिभासमानस्यानादितायां साधनोपादानवैयर्थ्यापत्तेः ।

अव्यक्तत्वात्संसारे न प्रतिभासते व्यक्तत्वात्तु मुक्तौ प्रतिभासत इति चेन्न । अव्यक्तिर्हि प्रतिभासाभावो व्यक्तिश्च प्रतिभासः । ततश्चाप्रतिभासान्न प्रतिभासते प्रतिभासनाच्च प्रतिभासत इत्युक्तं स्यात् । किञ्च प्रतीतिकारणान्तःकरणसद्भावे संसारे न प्रतीयते । मुक्तौ तु तदपगमे प्रतीयत इति सुभाषितम् ॥ आवृतत्वान्न प्रतीयत इति चेन्न । मूर्तत्वाभावेनावरणानुपपत्तेः । तदनिरूपणाच्च ॥ सुखमिव तत्प्रतीतिरप्यनादिश्चेत्किमावरणकृत्यम् । विषयविषयिभावः प्रतिबध्यत इति चेन्न । निर्विषयायाः प्रतीतेरनुपपत्तेः । सुखतत्प्रतीत्योरनादितायां प्रमितायामेव चैषा कल्पना युक्ता । न च तत्र प्रमाणं पश्यामः ॥ ततः सुखस्य तत्प्रतीतेश्च मुक्तावुत्पत्तिरेव वक्तव्या । साऽपि न सम्भवति । कारणाभावात् । शरीरे सति तदाश्रयेन्द्रियसद्भावः, तैरर्थालोचनं, ततः पूर्वानुभूतसारूप्येणेष्टानिष्टसाधनत्वानुमानं, तस्मादिच्छाद्वेषौ, ताभ्यां प्रयत्नः, ततश्चेष्टसाधनोपादानं, अनिष्टसाधनहानं च, ततः सुखोत्पादः, तदनन्तरं तत्प्रतीतिरित्येष दृष्टकारणक्रमः । अदृष्टं च सर्वत्र विजयते । न चैष कारणप्रवाहो मुक्तावस्ति । तत्सद्भावे दुःखस्यापि प्रसङ्गेन मुक्तत्वव्याघातात् । तस्मात्सुखरहित एव मोक्षः ।

### ***वाक्यार्थचन्द्रिका***

ननु पुरुषार्थत्वानुरोधेन सुखतत्प्रतीत्योर्मुक्ताववश्यमभ्युपगन्तव्यतया मुक्ताविच्छादिविगुणध्वंसो सम्भावित एव । अन्यथाऽपुरुषार्थत्वप्रसङ्गादित्यतो मुक्तौ सुखतत्प्रतीत्योः सर्वथाऽप्यसम्भवोपपादनपूर्वकं तत्पुरुषार्थत्वं दर्शयितुमाह ततश्चेति ॥ न तावदिति । करिष्यमाणसादिसुखनिरासापेक्षया तावच्छब्दः ॥ संसारेऽपीति । सतो योग्यस्याप्यप्रतिभासे कारणाभावादिति भावः । अत्रेष्टापत्तिमाशङ्कते प्रतिभासत एवेतीति । अत्र तथा सति मुक्तसंसारिणोरविप्रसङ्ग इति सत्येव दोषे दोषान्तरमाह प्रतिभासमानस्येति । सुखस्यानादित्वं वदता मोक्षसाधनोपादानस्य तदर्थताया वक्तुमशक्यत्वेन तदभिव्यक्त्यर्थताया एव वक्तव्यत्वात्संसारदशायां तत्प्रतिभासस्याप्यभ्युपगमे तादर्थ्यस्याप्यसम्भवान्मोक्षसाधनोपादानवैयर्थ्यं स्यादित्यर्थः ।

अस्तु तर्हि संसारे सतोऽपि सुखस्याव्यक्त्याऽप्रतिभास इत्याशङ्कते अव्यक्तत्वादिति । अव्यक्तत्वं किमप्रतिभासमानत्वं किंवा तत्प्रयोजकमावृतत्वमिति विकल्पद्वयं मनसि निधायाद्यमनूद्याभेदेन प्रयोज्यप्रयोजकभावानुपपत्त्या दूषयति अव्यक्तिर्हीति । विरोधेनापि पराचष्टे किञ्चेति । द्वितीयमाशङ्कते आवृतत्वादिति ॥ मूर्तत्वाभावेनेति । सुखस्य गुणत्वादमूर्तत्वेनावृतत्वव्यापकमूर्तत्वाभावेन तद्व्याप्यस्यावृतत्वस्यानुपपत्तेरित्यर्थः । अङ्गीकृत्यैव चावरकमूर्तत्वेनावरणानुपपत्तिरभिहिता । वस्तुतस्त्वावरकमेव तस्य दुर्निरूपमित्याह तदनिरूपणाच्चेति ।

अस्तु वाऽऽवरकमपि । तथाऽपि न सुखस्य तदावृतत्वं सम्भवति । तत्कृत्याभावात् । तद्धि भवत्प्रकाशप्रतिबन्धो वा स्याद्विषयविषयिभावप्रतिबन्धो वेति विकल्पद्वयं मनसि निधायाद्यं दूषयति सुखमिवेति । वक्ष्यमाणरीत्या तत्प्रतीतेः सादित्वानुपपत्त्या सुखादिवदनादित्वाद् विषयविषयिभावदशायामपि (संसारदशायामपि) सत्त्वेन प्रकाशप्रतिबन्धस्य नावरणकृत्यत्वमित्यर्थः । द्वितीयमाशङ्कते विषयेति । किञ्च संसारावस्थायां सुखस्यावृतत्वं विषयविषयिभावप्रतिबन्धश्चावरणकृत्यमिति किं सुखतत्प्रतीत्योरनादितायाः प्रमितत्वात्कल्प्यते किंवाऽप्रमितायामपि तस्यामिति विकल्पद्वयं मनसि निधाय द्वितीयमतिप्रसङ्गेन दूषयति सुखतत्प्रतीत्योरिति । प्रथममसिद्ध्या दूषयति न च तत्रेति । ननु नित्यं विज्ञानमानन्दं ब्रह्मेति श्रुतिरेव तत्र मानमिति कथं तदभाव इति चेन्न । विकल्पानुपपत्तेः । तथाहि । किं लोकसिद्धेन सुखेन ब्रह्माभेदोऽनया श्रुत्या बोध्यते किंवा सुखान्तरेण । नाद्यः । लोकसिद्धसुखस्य विनाशित्वेन ब्रह्माभेदे बाधात् ॥ अन्त्येऽपि सुखान्तरं प्रमाणान्तरसिद्धं श्रुतिसिद्धमेव वा । नाद्यः । तथाविधसुखबोधकस्य प्रमाणान्तरस्याभावात् । नान्त्यः । श्रुतेर्नित्यसुखांशेऽसामर्थ्यात् । न च नित्यत्वविणबलात्प्रथमतस्तावन्नित्यं सुखं श्रुत्या बोध्यतेऽनन्तरं तेन सह ब्रह्माभेद इति वाच्यम् । तथा सति वाक्यभेदप्रसङ्गात् । किञ्च सुखाभेदबोधनमपि ब्रह्मणोऽनुपपन्नमेव । तस्य सुखी अहमित्यनुभवेन तदाश्रयत्वेन विषयीक्रियमाणत्वात् । न च ब्रह्माभेदान्यथाऽनुपपत्त्या नित्यसुखसिद्धिरिति वाच्यम् । इतरेतराश्रयप्रसङ्गात् । सिद्धे हि तथाविधसुखेऽनेन ब्रह्माभेदप्रतिपत्तिः । ब्रह्माभेदप्रतिपत्तौ च तथाविधसुखसिद्धिरिति । तस्माद्बाधिताया ग्रावप्लवनश्रुतिवदुपचरितार्थत्वान्न तस्या नित्यसुखे प्रमाण्यमिति भावः ॥ तत इति । सुखतत्प्रतीत्योरनादित्वायोगादित्यर्थः ।

अस्तु तर्हि तयोर्मुक्तावुत्पत्तिरेव । तथाऽपि न मुक्ताविच्छादिगुणविलयसिद्धिरित्यतो भवेदेतदेवं यदि तयोस्तत्रोत्पत्तिरुपपन्ना स्यात् । न च तयोरुत्पत्तिस्तत्र सम्भवतीत्यतो नोक्तविधमोक्षहानिरित्याशयेनाह साऽपीति । तत्र हेतुमाह कारणेति । कथं कारणाभाव इत्यतस्तमुपपादयितुं क्लृप्तं कारणकलापमुपदर्शयति शरीरे सतीत्यादिना ॥ सर्वत्रेति । शरीरमारभ्योक्तकारणकलापे सर्वत्र कारणं भवतीत्यर्थः । अस्तु तर्ह्येतत्कारणचक्रबलादेव मुक्तावपि सुखतत्प्रतीत्योरुत्पत्तिरित्यतस्तस्यासिद्धिमाह न चेति । तत्रापि तत्सद्भावे बाधकमाह तत्सद्भाव इति । शरीरादेर्दुःखाविनाभूतत्वात्तत्प्रसङ्ग इत्यर्थः । तत्रापीष्टापत्तौ बाधकान्तरमाह मुक्तत्वेति । ‘दुःखेनात्यन्तं विमुक्तश्चरती’त्यादिश्रुतिबलान्मुक्तस्यात्यन्त दुःखविरहसिध्या सदुःखत्वे मुक्तत्वव्याघातादित्यर्थः ॥ तस्मादिति । तत एव तत्प्रतीतिरहितोऽपीति युक्त एव मुक्ताविच्छादिगुणविलय इति भावः ।

### ***परिमल ***

ननु सुखाभावं प्रतीच्छादेरभावस्य कथं हेतुता सुखस्यानादित्वेनाप्युपपत्त्या तदुत्पत्तेरभावेन उत्पत्ताविच्छादेरनुपयोगादित्यत आह अयमाशय इति ॥ मूर्तत्वाभावेनेति । परिच्छिन्नपरिमाणयोगित्वाभावादित्यर्थः । तादृशस्यैव घटादेः पटादिनाऽऽवृतत्वदर्शनादिति भावः । रूपादेरन्धकारावृतत्ववत्किं न स्यादित्यत आह तदनिरूपणाच्चेति । ज्ञानाभावातिरेकेणावरणस्यानिरूपणाच्चेत्यर्थः । एवमनादित्वं सुखतत्प्रतीत्योर्निरस्योत्पत्तिमापाद्यमुक्तौ सुखाभावे इच्छाद्यभावस्य हेतुतां व्यनक्ति ततः सुखस्येति । अनादित्वासम्भवादित्यर्थः ॥ सर्वत्र विजयत इति । शरीरीन्द्रियादिरूपोक्तकारणसमूहे प्रतिकारणम् अदृष्टमपेक्ष्यत एवेत्यर्थः ।

### ***यादुपत्यम्***

अव्यक्तत्वादिति । तथा च संसारे सुखवत्तत्प्रतीतिरपि न वक्तव्येति भावः । नन्वमूर्तमपि रूपादिकम् अन्धकारावृतमुपलब्धमत आह तदनिरूपणाच्चेति ॥ सर्वत्र विजयत इति । शरीरमारभ्योक्तकारणकलापे सर्वत्र कारणं भवतीत्यर्थः ।

### ***श्रीनिवासतीर्थीया***

साधनोपादानेति । स्त्रक्चन्दनादिरूपसुखसाधनेत्यर्थः ॥ एषा कल्पनेति । सुखस्यानादित्वे प्रमितत्वेऽव्यक्तत्वान्न प्रतिभास इति कल्पना । तत्प्रतीतेरनादित्वे प्रमितत्वे विषयविषयिभावः प्रतिबन्ध््यत इति कल्पना च युक्तेत्यर्थः । अर्थालोचनम् अर्थसन्निकर्षः ।

### ***वाक्यार्थरत्नमाला***

तत्पुरुषार्थत्वमिति । इच्छादि विगुणध्वंसस्य पुरुषार्थत्वमित्यर्थः । नतावन्मुक्तह्येत्यादिमूलग्रन्थो वाक्यक्रमेण क्वत्य इति न प्रतीतम् । अन्वीक्षातत्वबोधात्मतत्वविवेकादि पर्यालोच्यमस्ति तत्रत्यश्चेद्भविष्यति । अर्थतस्तु तदत्यन्तमोक्षोऽपवर्ग इति प्रमेयभूतापवर्गलक्षणकथनपरसूत्रीयभाष्ये नित्यं सुखमात्मनो महत्ववन्मोक्षोऽभिव्यज्यं तेनाभिव्यक्तेनात्यन्तविमुक्तः सुखीभवतीति केचिन्मन्यन्ते तेषां प्रमाणाभावादनुपपत्तिरित्यादिना नित्यसुखनिराकरणं कृतम् । तद्भाष्यवार्तिकतद्वाचस्पति तत्तात्पर्यपरिशुद्धितद्वर्धमानानुसारेणायं ग्रन्थो भविष्यति । इति सत्येव दोष इति । उक्तं च द्रव्यकिरणावलीवर्धमानेतौ तावित्यभिमतमोक्षनिरासप्रसङ्गे वस्तुतोऽभि व्यक्तिर्न नित्या । उक्तसंसारिणोरविशेषापातादिति । नित्यं तदभिव्यक्तेर्मुक्तसंसारिणोरविशेषापातादिति वैशेषिक सूत्रवृत्तौ चोक्तमिति भावः ।

