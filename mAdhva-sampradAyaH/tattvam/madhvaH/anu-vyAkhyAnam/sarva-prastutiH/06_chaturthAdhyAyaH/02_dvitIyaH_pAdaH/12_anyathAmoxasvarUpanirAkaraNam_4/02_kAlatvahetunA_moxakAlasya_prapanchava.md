+++
title = "०२ कालत्वहेतुना मोक्षकालस्य प्रपञ्चवत्वसाधनम्"

+++


## विमतः प्रपञ्चवान्कालः कालत्वात्प्रतिपन्नवत्

**कालत्वहेतुना मोक्षकालस्य प्रपञ्चवत्वसाधनम्**

**विमतः प्रपञ्चवान्कालः कालत्वात्प्रतिपन्नवत्**

### ***सुधा***

वादित्रयसाधारणमनुमानान्तरमाह विमत इति ।

## **अनुव्याख्यानम्**

***विमतः प्रपञ्चवान्कालः कालत्वात्प्रतिपन्नवत् ॥***

***इति चान्यानुमैकत्वं जीवस्य विनिवारयेत् ॥***

कालः प्रपञ्चवानित्युक्ते सिद्धसाधनता स्यात् । अतो विमत इत्युक्तम् । मोक्षकाल इत्यर्थः । तस्य स्पष्टीकरणाय काल इत्युक्तम् । कालाभावस्यानुपदमेव निरस्तत्वान्नाश्रयासिद्धिः । प्रपञ्चो वियदादिः प्रतिपन्ने वर्तमानकालः । पूर्वोक्तमेवेदं कुतः पुनरुच्यत इत्याशङ्कानिरासायोक्तमन्याऽनुमा चेति । यद्यपि द्वयोर्धर्म्यादिकं प्रयोजनं च समानम् । तथाऽपि पूर्वमद्वैतनिषेधमुखेन प्रवृत्तम् । इदं तु प्रपञ्चविधिमुखेनेति भेदः । जीवस्य मुक्तस्य ।

### ***वाक्यार्थचन्द्रिका***

पूर्वोक्तमेवेदमिति । यद्यप्येतन्न प्रागुक्तं तथाऽपि धर्म्या(र्मा)द्यैक्यं प्रयोजनैक्यं चाभिप्रेत्येयमुक्तिरिति ध्येयम् ॥ प्रयोजनं चेति । मुक्तस्याद्वितीयत्वनिराकरणमित्यर्थः ॥ पूर्वमिति । पूर्वमनुमानमित्यर्थः ॥ इदमिति । इदमनुमानमित्यर्थः । मुक्तैकत्वनिराकरणस्य प्रस्तुतत्वाज्जीवशब्दो मुक्तपर इत्याह जीवस्य मुक्तस्येति ।

### ***परिमल ***

पूर्वोक्तमेवेति । विमतः कालो न केवलज्ञानवानित्युक्तमित्यर्थः ॥ तस्याप्यद्वितीयार्थनिरास एव तात्पर्यादिति भावः ॥ द्वयोरिति । अनुमानयोरित्यर्थः ॥ प्रयोजनं चेति । मुक्तावद्वितीयनिरासरूपमित्यर्थः ।

### ***श्रीनिवासतीर्थीया***

स्पष्टीकरणायेति । विमतशब्देनैव मोक्षकालस्य प्राप्तत्वादित्यर्थः । द्वयोः पूर्वानुमानैतदनुमानयोः ॥ निधेधमुखेनेति । कालः केवलज्ञानवान्नेति निषेधमुखेनेत्यर्थः ॥ विधिमुखेनेति । विमतः कालः प्रपञ्चवानिति विधिमुखेनेत्यर्थः ।

