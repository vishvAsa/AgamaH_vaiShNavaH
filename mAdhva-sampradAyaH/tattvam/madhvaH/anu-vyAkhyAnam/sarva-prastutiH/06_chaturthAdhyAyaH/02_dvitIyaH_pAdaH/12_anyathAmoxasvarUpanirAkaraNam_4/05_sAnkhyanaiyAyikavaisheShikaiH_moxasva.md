+++
title = "०५ साङ्ख्यनैयायिकवैशेषिकैर् मोक्षस्वरूपप्रतिपादनम्"

+++


## साङ्ख्यनैयायिकाद्याश्च प्राहुर्मोक्षं च निःसुखम्

**साङ्ख्यनैयायिकवैशेषिकैर् मोक्षस्वरूपप्रतिपादनम्**

**साङ्ख्यनैयायिकाद्याश्च प्राहुर्मोक्षं च निःसुखम्**

### ***सुधा***

साङ्ख्याद्यभिमतं मोक्षमनुवदति साङ्ख्येति ।

## **अनुव्याख्यानम्**

***साङ्ख्यनैयायिकाद्याश्च प्राहुर्मोक्षं च निःसुखम् ॥***

आद्यग्रहणेन वैशेषिका उच्यन्ते । यथा पूर्वेऽनुपपन्नभाषिणस्तथैतेऽपीति ज्ञापनार्थश्चशब्दः । कुत एवं प्राहुरित्यत आह इच्छेति ।

**अनुव्याख्यानम्**

***इच्छाद्वेषप्रयत्नादेरपि सर्वात्मना लयम् ॥***

***तत्राहुः ....... ...... ......***

तत्र मुक्ताविच्छाद्वेषप्रयत्नादेरपि लयमाहुः । सुप्तिप्रलयवैलक्षण्यं दर्शयितुं सर्वात्मनेत्युक्तम् । निवृत्तजातीयस्य तस्मिन्नेवात्मनि पुनरनुत्पादः सर्वात्मना लयः । आदिपदेन बुद्धिदुःखधर्माधर्माणां शरीरेन्द्रियाणां च ग्रहणम् ।

### ***वाक्यार्थचन्द्रिका***

चशब्द इति । तथाच चशब्द उपमार्थः । पूर्वप्रकरणान्ते च तस्मात्सर्व एतेऽनुपपन्नभाषिण इत्युपसंहारेऽध्याहार्य इत्युक्तं भवति साङ्ख्यनैयायिकाद्याः (सर्व)पूर्व इवानुपपन्नभाषिणो यतो मोक्षो निःसुखमाहुरिति योजना सूचिता भवति सुप्तीति । इच्छाद्वेषप्रयत्नादिनिवृत्तेः सुप्तिप्रलययोरपि सद्भावात्तयोरप्यपवर्गत्वपरिहारार्थत्वमित्यर्थः । ननु सर्वात्मनेत्युक्तमिच्छादिनिवृत्तेरात्यन्तिकत्वं, न तावदिच्छाद्यसमानकालीनत्वम् । मौक्तेच्छादिनिवृत्तेरपि व्यधिकरणेच्छादिसमानकालीनत्वेनामुक्तित्वापातात् । नापि समानाधिकरणेच्छाद्यसमानकालीनत्वम् । सुप्तिप्रलययोरपि तन्निवृत्तेः समानाधिकरणेच्छाद्यसमानकालीनत्वेन मुक्तित्वप्रसङ्गात् । नापि प्रवृत्तिद्वेषेच्छाद्यजनकेच्छादुःखादिप्रतियोगित्वम् । योगिनोऽप्येवंभावेन मुक्तित्वप्रसङ्गात् परममुक्तेश्चात्र लक्ष्यमाणत्वादित्यतो न्यायवाचस्पतिमिश्रैर्निरुक्तं तात्पर्यपरिशुद्धिकृता परिष्कृतं तन्निर्वचनमाह निवृत्तजातीयस्येति । निवृत्तस्येच्छादेः पुनरनुत्पादस्तस्मिन्नेवात्मनि संसारदशायामप्यस्तीत्यतिप्रसङ्गपरिहाराय तज्जातीयस्येत्युक्तम् । एकात्मनि निवृत्तजातीयस्यापीच्छादेः परात्मन्युत्पत्तेरपवर्गेऽपि सत्त्वेनासम्भवपरिहाराय तस्मिन्नेवात्मनीत्युक्तम् ।

### ***परिमल ***

चशब्द इति । अयुक्तवादिभिः समुच्चित्य निर्देशे सति त इवैतेपि तथेति लभ्यत इत्याह यथा पूर्व इति । तत्रेत्यनुवादः मुक्ताविति व्याख्या ॥ सुप्तिप्रलयेति । ननु सुप्त्यादावपि सूक्ष्मरूपेणाप्यनवस्थानात्सर्वात्मना लयोऽस्त्येवेत्यतस्तस्यार्थमाह निवृत्तेति । निवृत्तं यदिच्छादि तज्जातीयस्येच्छाद्यन्तरस्यानुत्पाद इत्यर्थः । सुप्त्यादौ तु अस्त्युत्तरकालं तदुत्पाद इति भावः ।

### ***यादुपत्यं***

चशब्द इति । तथा च चशब्द उपमार्थः । पूर्वप्रकरणान्ते तस्मात्सर्व एतेऽनुपपन्नभाषिण इत्युपसंहारोऽध्याहार्य इति भावः । एवं च साङ्ख्यनैयायिकाद्याः पूर्व इवानुपपन्नभाषिणो यतो मोक्षं निर्दुःखं प्राहुरिति योजना द्रष्टव्या ॥ निवृत्तजातीयस्येति । इच्छादिप्रागभावासमानाधिकरण इच्छादिलय इत्यर्थः ।

### ***वाक्यार्थरत्नमाला***

साङ्ख्येतिवाक्येपि तथाचेति योज्यम् । योजनाचेति चशब्दबलादेव तल्लाभोवा तत्वज्ञाननिश्रेयसहेतुरिति प्रशस्तपादभाष्यव्याख्याननिःश्रेयसं पुनर्दुःखमित्यात्यन्तिकीति किरणावलीव्याख्यानावसरे ननु किमात्यन्तिकत्वमित्यादि वर्द्धमानकृतशङ्कां मनसिकृत्वाह । ननु सर्वात्मनेत्युक्तमिति । न्यायवाचस्पतिमिश्रैरिति । प्रमाणतोऽर्थप्रतीताविति प्रथमभाष्यवाक्यसम्बध्यात्यन्तिकी पुनरेकविंशतिप्रभेदभिन्नदुःखहान्येति वार्त्तिकव्याख्यनावसरे निरुक्तमित्यर्थः । आत्यन्तिकत्वं तन्निवृत्तेर्निवृत्तस्य पुनरनुत्पाद इत्यनेनेति शेषः । यद्यपि न्यायवाचस्पतिमिश्रकृन्निरुक्तात्यन्तिकत्वस्य निष्कर्षं कर्तुं तात्पर्यपरिशुद्धावुदयनेनान्यथैवाभिहितम् । तथाहि । ननु यदि निवृत्तिः प्रागभावो दुःखस्य कथमात्यन्तिकः । उत्तरान्तानवच्छेदो ह्यात्यन्तिकत्वम् । प्रागभावस्य तथात्वे प्रागित्येव नस्यात् । अथ निवृत्तिप्रध्वंसश् च सर्व एवात्यन्तिक इति कुतो निवृत्तेरात्यन्तिकत्वमुत्पादनमित्यत आहेति । तथा च दुःखपदस्थाने इच्छादिपदप्रक्षेपेण तत्प्रागभावध्वंसयोरात्यन्तिकत्वानुपपत्तिशङ्कैव निर्वचननिमित्ततया वर्णनीया । तथापि सर्वात्मना लयमित्यनुभाष्यानुसारीद्वेषप्रयत्नादेरपि लयमाहुरिति मूले लयशब्देन ध्वंसस्यैव विशेष्योपादानेन प्रागभावप्रसक्तेरभावात्कुत आत्यन्तिकत्वव्युत्पादनमित्येवोदयनेनोक्तावपि प्रतियोग्यसमानकालीनत्वादिरूपात्यन्तिकत्वनिर्वचनस्य तेनानिराकृतत्वात्सुप्तिप्रलयवैलक्षण्यं दर्शयितुं सर्वात्मनेत्युक्तमिति मूले च उक्त प्रकारान्तरासम्भवस्यैव शङ्कार्हत्वान्निवृत्तिपदस्य ध्वंसे रूढतया प्रागभावपरतायाः क्लिष्टत्वाच्च तात्पर्यशुद्धिकृदुक्तनिमित्तपरित्यागेनोक्तकिरणावलीवर्धमानानुसारेण शङ्कान्तरमेव व्याख्याननित्तित्ततयोक्तमिति ज्ञातव्यम् । तात्पर्यपरिशुद्धिकृतेति । न्यायवाचस्पति व्याख्यानरूपनिबन्धापरपर्यायतात्पर्यपरिशुद्धिकृतोदयनेनेत्यर्थः । निवृत्तस्य निवृत्तजातीयस्य पुनरनुत्पादस् तत्रैवात्मनीति इत्यनेनेति शेषः । निवृत्तस्य पुनरनुत्पादः संसारितादशायामप्यस्तीत्यादि निबन्धवर्द्धमानानुसारेण कृत्यमाह । निवृत्तस्येच्छादेरित्यादि । मूले आदिपदेन बुद्धीति । मुक्तौ विद्यमानसङ्ख्यादिपञ्चगुणातिरिक्तं बुध्यादिनवगुणानामपि नाशस्य वक्तव्यतया बुध्यादिसमकक्षसंस्कारस्याप्यवशिष्टस्योपलक्षणमेतत् । अत एव वैशेषिकमतोपन्यासपरबोधादिनिखिलवैशेषिक गुणोच्छेदेन क्षेत्रज्ञस्य स्वरूपावस्थानमित्येतन्न्यायमकरन्दव्याख्यावसरे चित्सुखेनादि शब्देन सुखदुःखेच्छाद्वेषप्रयत्नधर्मासंस्कारविगुणा गृह्यन्ते । सङ्ख्यादिसामान्यगुणानां मुक्तयवस्थायामपि भावादित्युक्तम् । तद्य्वाख्यावसरे नरेन्द्राचार्येणापि बुद्धिसुखदुःखेच्छाद्वेषप्रयत्नधर्माधर्म संस्कारा नवात्मनो वैशेषिका गुणा असाधारणगुणा इत्याद्युक्तम् । नाप्यन्तिकदुःखानिवृत्तिरिति । तत्वप्रदीपिकावतारे नयनप्रसादिनीकृता परमेश्वरप्रसादान्न वानात्मविगुणानामात्यन्तिकी निवृत्तिरपवर्ग इति तद्दूषयतीत्युक्तत्वाच्च । परंतु साङ्ख्यमते भावनाख्यसंस्कारस्याभावेन तन्मतसाधारणप्रक्रियानुवादावसरे बुध्यदीनामष्टानामेव ग्रहणं मुखत उपवर्णितम् । अत एव भावाष्टकतेति द्रव्यवर्धमानपुरुषोत्तम्यादौ उक्तं सांख्यमते भावनाभावेनेतीति ज्ञेयम् ।

