+++
title = "०८ निःसुखत्ववाद आप्रमाणिकः"

+++


## नैतदप्यत्र शोभनं

**निःसुखत्ववाद आप्रमाणिकः**

**नैतदप्यत्र शोभनं**

### ***सुधा***

निराकरोति नैतदिति ।

## **अनुव्याख्यानम्**

***नैतदप्यत्र शोभनं ..... ......***

अत्र मुक्तौ । एतत् सुखराहित्यमतमपि न शोभनम् । कुत इत्यत आह श्रुतय इति ।

**अनुव्याख्यानम्**

***......... ........ ...... श्रुतयो यतः ॥***

***महानन्दं च भोगं च नियमेन वदन्ति हि ॥***

अत्रेति वर्तते । भोगं तदनुभवम् । नियमेन अविगानेन । हीति श्रुतीनां प्रसिद्धतामाचष्टे । ताश्चोदाहरिष्यन्ते ॥

### ***वाक्यार्थचन्द्रिका***

अत्रेति । मुक्तेरेव प्रकृतत्वाद्योग्यत्वाच्चात्रेत्यनेन तस्या एव परामर्श इति भावेनाह अत्रेति । मुक्ताविति मुक्तावानन्दराहित्यमतस्य श्रुतिविरुद्धतायाः श्रुतीनां मुक्तानन्दादिप्रतिपादकत्व एव सम्भवात् तल्लाभाय अत्रेत्यस्यानुवृत्तिमाह अत्रेति वर्तत इति ॥ भुज्यत इति भोग इति भोगशब्दस्य कर्मसाधनत्वे सुखरूपत्वान् महानन्दशब्देन पौनरुक्त्यम् । श्रुतीनां मुक्तौ ज्ञानप्रतिपादकत्वालाभेन मुक्तौ तत्प्रतीतिराहित्यमतस्य श्रुतिविरोधालाभाच्चेत्यतो भोगशब्दस्य भावसाधनतया भोजनार्थतामाश्रित्य तत्राप्यभ्यवहारादिरूपभोगस्यानन्दविषयस्यायोगाद्भोगोऽनुभव इति गीताभाष्यं मनसि निधाय तत्तात्पर्यमाह तदनुभवमिति । स्वीयतया तत्साक्षात्कारमित्यर्थः । देवदत्तादीनां यज्ञदत्तादिगतसुखविषयकपरोक्षानुभवस्य भोगत्ववारणाय साक्षात्कारग्रहणम् । ईश्वरस्य देवदत्तादिगतसुखसाक्षात्कारस्य भोगत्ववारणाय स्वीयतयेत्युक्तम् । शब्दजन्यस्वकीयसुखपरोक्षानुभवस्य तद्वारणाय साक्षात्कारोपादानमित्यवधेयम् । तत्तात्पर्यमाह तदनुभवमिति ॥ उदाहरिष्यन्त इति । ‘सोऽनानन्दाद्विमुक्तः सन्नानन्दीभवति स्फुटमि’त्यादिनेति शेषः ।

### ***परिमल ***

उदाहरिष्यन्त इति । ‘पुनरानन्दपूर्वकान् । धर्मानाहाप्यनुच्छिन्नानि’त्यादाविति भावः ।

***वाक्यार्थरत्नमाला***

गीताभाष्यमिति । त्रयोदशाध्यायस्थपुरुषः सुखदुःखानां भोक्तृत्व इत्येतद्गीतास्थभोगपदव्याख्यानरूपमित्यर्थः ।

