+++
title = "०७ मोक्षस्य निःसुखत्वेऽपि दुःखनिवृत्तिरूपत्वात् पुरुषार्थत्वम्"

+++


## साङ्ख्यनैयायिकाद्याश्च प्राहुर्मोक्षं च निःसुखम्

**मोक्षस्य निःसुखत्वेऽपि दुःखनिवृत्तिरूपत्वात् पुरुषार्थत्वम्**

**साङ्ख्यनैयायिकाद्याश्च प्राहुर्मोक्षं च निःसुखम्**

### ***सुधा***

कथमयं पुरुषार्थ इति चेत् शरीरं षडिन्द्रियाणि षड्विषयाः षड्बुद्धयः सुखं दुःखं चेत्येकविंशतिभेददुःखात्यन्तनिवृत्तित्वादिति ब्रूमः ॥ दुःखनिवृत्तिः पुरुषार्थ एव न भवति । तदीयपुरुषार्थत्वस्य सोपाधिकत्वात् । सुखं दुःखाभावे सत्येव भवतीति सुखार्थं दुःखाभावो मृग्यते न तु स एव पुरुषस्य समीहित इति चेत् (न) । विपर्ययस्यापि सद्भावात् । भोजनादिसुखे सत्येव बुभुक्षादिदुःखं निवर्तत इति दुःखनिवृत्त्यर्थमेव भोजनादिसुखं मृग्यते न पुनस्तदेव पुरुषस्य समीहितमिति कल्प्यते । क्वचिद्दुःखनिवृत्त्यभावेऽपि सुखस्येष्यमाणत्वादिति चेन्न । दुःखनिवृत्तेरपि क्वचित्सुखाभावेऽपीष्यमाणत्वात् । दुःखनिवृत्तौ सत्यां सुखमेव भविष्यतीत्यभिसन्धिस्तावदस्तीति चेत् । सुखावस्थायां नियतो दुःखविरहो भवतीत्यभिसन्धेस्तत्रापि सद्भावात् । तस्माद्यद्यपि दुःखाभावे सुखं सुखे च दुःखाभावो नियतः । तथाऽपि परस्परं निरपेक्षमेव पुरुषार्थत्वमनयोः । इच्छाया असङ्कीर्णविषयत्वादिति ।

### ***वाक्यार्थचन्द्रिका***

कथमित्याक्षेपे न कथमपीत्यर्थः । सुखतत्प्रतीत्योरेवेष्यमाणत्वेन तद्राहित्ये मोक्षस्य पुरुषैरनिष्यमाणत्वप्रसक्त्या पुरुषार्थत्वव्यापकस्य पुरुषैरर्थ्यत्वस्याभावेन व्यापकव्यावृत्त्या व्याप्यस्य पुरुषार्थत्वस्यापि व्यावृत्त्यवश्यंभावान्न तस्य पुरुषार्थत्वमित्याशयः । सुखवद्दुःखाभावस्यापि पुरुषार्थत्वदर्शनेन सुखदुःखाभावयोरन्यतरत्वस्यैव पुरुषार्थत्वव्यापकत्वसिध्या सुखरूपत्वाभावेऽपि मोक्षस्य दुःखाभावरूपत्वात्तदन्यतरत्वोपपत्त्या व्यापकव्यावृत्त्यसिद्धेर्न तद्व्याप्यपुरुषार्थत्वस्यापि व्यावृत्तिरित्याशयेन समाधत्ते शरीरमिति । तत्र शरीरावच्छिन्नात्मप्रदेशस्य सुखदुःखायतनत्वेनावच्छेदकशरीरस्यापि दुःखायतनत्वेनेन्द्रियाणां गन्धादिविषयबोधकत्वेन विषयाणां बोध्यत्वेन बुद्धीनां च साक्षाद्दुःखहेतुत्वेन सुखस्य दुःखानुषङ्गेण दुःखस्य च स्वरूपतो दुःखत्वमित्यवधातव्यम् । षष्ठमिन्द्रियं मनस्तस्य विषया इच्छाद्वेषप्रयत्नाः ।

दुःखनिवृत्तेर्न स्वतःपुरुषार्थत्वं किन्तु स्त्रक्चन्दनवनितादिवत्सुखतयैवेत्याशङ्कते दुःखनिवृत्तिरिति ॥ सोपाधिकत्वादिति । जन्येच्छाऽजन्यजन्येच्छाविषयस्यैव स्वतः प्रयोजनत्वात् । दुःखाभावस्य च सुखेच्छाप्रयुक्तेच्छाविषयत्वान्न स्वतः प्रयोजनत्वमित्यर्थः । सोपाधिकत्वमेव दर्शयति सुखमिति ॥ विपर्ययस्यापीति । सुखं पुरुषार्थ एव न भवति । तदीयपुरुषार्थत्वस्यापि जन्येच्छानधीनेच्छाविषयत्वाभावेन सोपाधिकत्वादिति विपर्ययस्यापीत्यर्थः । विपर्ययमेवोपपादयति भोजनादिसुख इति ॥ क्वचिदिति । परदाराभिगमनादावित्यर्थः । बहुतरदुःखसम्भावनायामपि उपभुञ्ज्महे तावदापातरमणीयां पराङ्गनाम् । को हि हस्तगतं पादगतं कुर्याद् इति तदङ्गनोपभोगसुखस्य दुःखाभावेच्छाधीनेच्छाविषयत्वाभावान्नान्यत्वमपि तु स्वतः पुरुषार्थत्वमिति भावः ॥ क्वचिदिति । गुरुतरभारपरिश्रान्ते पुरुष इत्यर्थः । तत्र गुरुतरभारनिमित्तं दुःखं तावदपगच्छतु । सुखं भवतु वा मा वेत्यभिसन्धिना परित्यज्यमानकाष्ठभारसम्बन्धिदुःखाभावस्य सुखेच्छाधीनेच्छाविषयत्वाभावान्न सुखत्वं किन्तु स्वतःपुरुषार्थत्वमेवेति तुल्यमिति भावः ॥ दुःखनिवृत्तौ सत्यामिति । तथा च तत्र सुखेच्छाधीनेच्छाविषयत्वमेव दुःखाभावस्येति न तस्य स्वतःपुरुषार्थत्वमिति भावः ॥ सुखावस्थायामिति । तथा च तत्रापि दुःखाभावेच्छाजन्येच्छाविषयत्वमेव सुखस्येति न तस्यापि स्वतः पुरुषार्थत्वमिति भावः । तथाऽपि किं विनिगमकमित्यतः पुरुषार्थत्वावगमिकायाः कामनाया उभयत्राविशिष्टत्वात्तस्याश्च परस्परविषयकान्येच्छानधीनेच्छाविषयत्वात्तादृशकामनानुरोधेनोभयोरपि स्वतः प्रयोजनत्वसिद्ध्या सुखदुःखाभावान्यतरत्वस्य व्यापकत्वोपपत्तेर्युक्तं दुःखनिवृत्तेः पुरुषार्थत्वमिति भावः ।

### ***परिमल ***

हेत्वभावेन सुखाभावं मुक्तावुपपाद्येदानीं पुमर्थत्वं तस्य दूषणसौकर्याय व्यनक्ति कथमयमिति । सुखहीनो मोक्ष इत्यर्थः । षडिन्द्रियाणि घ्राणरसनचक्षुःश्रोत्रत्वक्मनांसि । गन्धरसरूपशब्दस्पर्शा आत्मा ज्ञानादिश्चेति षड्विषयाः । एतद्विषयकज्ञानानि षड्बुद्धयः । शङ्कते दुःखनिवृत्तिरिति ॥ सोपाधिकत्वादिति । सुखोपाधिकत्वादित्यर्थः । तदेव व्यनक्ति सुखमिति ॥ भोजनादिसुखे इति । तज्जन्यसुखे सत्येवेत्यर्थः । बुभुक्षादिदुःखं तज्जन्यदुःखमित्यर्थः ॥ क्वचिदिति । परवनितादौ ॥ क्वचित्सुखाभावेऽपीति । विष्टिगृहीतपुरुषप्रवृत्त्यादौ सुखाभावेऽपि तात्कालिकराजोपद्रवदुःखनिवृत्तेरिष्यमाणत्वदर्शनादिति भावः ।

### ***यादुपत्यं***

सोपाधिकत्वादिति । स्त्रक्चन्दनादिवदन्यार्थमर्थ्यत्वादिति भावः । एतदेव दर्शयति सुखमित्यादिना ॥ क्वचिदिति । परदाराभिगमनादावित्यर्थः । तत्र बहुतरदुःखसम्भावनायामपि सुखमात्रमुद्धिश्य शिरो मदीयं यदि यास्यति तर्हि यातु हस्तप्राप्तमिदं सुखं सर्वथा न हातव्यमित्यभिसन्धिना प्रवर्तमाना दृश्यन्ते ॥ क्वचित्सुखाभावेऽपीति । गुरुतरभारपरिश्रान्ते पुरुष इत्यर्थः । स हि गुरुतरभारनिमित्तमिदं दुःखं तावदपगच्छतु । सुखं भवतु मा वेत्यभिसन्धिना गुरुतरं काष्टादिभारं परित्यजन्दृश्यते ।

### ***श्रीनिवासतीर्थीया***

सिद्धान्ती शङ्कते दुःखनिवृत्तिरिति । स्वयमेवेति शेषः । सोपाधिकत्वादिति । स्त्रक्चन्दनादिवत्सुखार्थमर्थ्यत्वादित्यर्थः । सुखार्थमेव दुःखाभावो मृग्यत इत्येतदुपपादयति सुखमिति । विपर्ययस्यापीति । सुखमपि न पुरुषार्थः । तदीयपुरुषार्थत्वस्यापि सोपाधिकत्वाद्दुःखनिवृत्त्यर्थत्वादित्यर्थः । दुःखनिवृत्त्यर्थमेव सुखं मृग्यत इत्येतदुपपादयति भोजनादिसुखे सत्येवेति । यदुक्तं सुखं दुःखाभावार्थं मृग्यत इति तस्य पुरुषार्थत्वं सोपाधिकमिति पुनः सिद्धान्ती शङ्कते क्वचिदिति । परदाराभिगमनादावित्यर्थः । तर्हि सुखार्थमेव दुःखभावो मृग्यत इति दुःखनिवृत्तेरपि पुरुषार्थत्वं सोपाधिकमिति यदुक्तं तदप्ययुक्तमित्याह दुःखनिवृत्तेरपीति । शिरसि गुरुतरकाष्ठभारपरिश्रान्तस्तं परित्यजति यदा तदेत्यर्थः । पुनः सिद्धान्ती शङ्कते दुःखनिवृत्तिरिति ॥ तावदिति । काष्ठभारं परित्यजतः पुरुषस्येत्यर्थः । तथा च सुखाभावेऽपीष्यमाणत्वादित्ययुक्तमिति भावः ॥ तत्रापीति । परदाराभिगमनस्थलेऽपीत्यर्थः । तथा च दुःखनिवृत्त्यभावेऽपि सुखस्येष्यमाणत्वादित्युक्तमयुक्तमिति भावः । कथमनयोः परस्परनिरपेक्षपुरुषार्थत्वमित्यत आह इच्छाया इति । कदाचित्सुखमेव मे स्यादित्येवेच्छा भवति । कदाचिद्दुःखमेव मनागपि माभूदित्येवमिच्छयोरसङ्कीर्णसुखदुःखाभावविषयकत्वानुभवादित्यर्थः ।

### ***वाक्यार्थरत्नमाला***

किं लोकसिद्धेनेत्यादिप्रथमभाष्यवाक्यसम्बध्येकविंशति प्रभेदभिन्नं पुनर्दुःखं शरीरं षडिन्द्रियाणीत्यादि वार्तिके एकविंशतिप्रकारं दुःखं निरूप्य शरीरादेरेकप्रकारेण दुःखता नास्ति किं तु मुख्योपचारभेदेनेत्याशयेन शरीरं द्दुःखायतनत्वादुःखमित्यादि वार्तिकं प्रवृत्तम् । तदुपपादनपरशरीरावच्छिन्नात्मप्रदेशो दुःखायतनमिति शरीरं दुःखायतनमित्युक्तमित्यादिवाचस्पत्यनुसारेण यथा सम्भवमुपचारेण दुःखेतरेषां दुःखत्वमुपपादयन्दुःखस्य तु स्वरूपत एव दुःखत्वमित्याह । तत्र शरीरेति । दुःखानुषङ्गेणेति । सुखे तावत्साधनपारतन्त्र्यमस्ति कार्यत्वात् । तदपि दुःखहेतुः । इष्टवियोगो हि दुःखं जनयति । तथा कामोप्यस्ति । कामश्चेच्छा । सा च सुखतत्साधनयोर्व्यापिका । सुखतत्साधनेऽपि सुलभे दुर्लभेच । तत्र दुर्लभेच्छादुःखैकरूपा । सुलभेच्छापि निषिद्धसाधनगोचरा स्वरूपतः कार्य तश्चाधर्मजनद्वारेणावश्यदुःखफलेत्यादिबहुविभागप्रक्रमेण दुःखानुषङ्गः कामस्यापि तात्पर्यपरिशुध्द्युक्तरीत्योपपाद्यः । तदेवं सुखे साधनपारतन्त्र्यादीनां त्रयाणां दुःखानुषङ्गिनां दुःखहेतूनां सत्वात्सुखस्यापि दुःखानुषङ्ग इत्यभिप्रायः । सुखे दुःखानुषङ्गसिध्यर्थमेव द्वितीयसूत्र वार्तिकतट्टीकयोर्दुःखानुषङ्गाभिधानाद्दुःखहेत्वनुषङ्गेन दुःखत्वोपचार इति तयोः प्रतिपादनेऽपि न विरोध इति ज्ञेयम् ।

दुःखनिवृत्तिः पुरुषार्थ एव न भवतीत्यादि मूलग्रन्थः प्रथमभाष्यवाक्यसम्बन्धिवार्तिकसम्बन्धिवाचस्पतिसम्बन्धितात्पर्यपरिशुद्धिस्थः । तत्र वाक्ये शङ्काज्ञापकाप्रतीतेः शङ्काप्रदर्शनपूर्वकमत्र केचिदाहुरित्युदयनीयोक्तयनुसारेण स्पष्टत्वार्थं शङ्कापरत्वेन योजयति । दुःखनिवृत्तेरिति । स्वरूपत इत्यधिकमुदयनोक्तं मुख्यत इति वर्धमानेन विवृतं तन्मनसि कृत्वोक्तम् । स्वत इति । पुरुषार्थत्वम् पुरुषेच्छाविषयत्वम् । पुरुषार्थ इच्छाविषय इति वर्धमानेन व्याख्यानात् । सुखतयैव सुखरूपपरार्थतयैवेत्यर्थः । ततश्चोक्तान्यतरत्वस्य पुरुषार्थत्वव्यापकत्वायोग इति शेषः । सोपाधिकत्वादित्येव तेनोक्तावपि स्पष्टत्वार्थं मूले तदीयपुरुषार्थत्वस्येत्यभिहितम् । एवमन्यत्रापि न्यूनाधिकोक्तिरुपयोगानुसारेणेति ज्ञेयम् । वर्धमानकृतान्येच्छानधीनेच्छाविषयस्यैव स्वतः प्रयोजनत्वादित्यर्थ इत्युक्तावपि सर्वस्याः सुखविषयकेच्छा ईशरूपान्येच्छान्यतयाऽन्येच्छाधीनेच्छाविषयत्वस्यैव सत्वेन स्वतः प्रयोजनत्वाभावापत्तेः । यदि चान्येच्छाजन्यतया शिष्यते तथापि तादृशेच्छाधीनायेशेच्छातद्विषयत्वस्य सर्वसाधारणतया स्वतः प्रयोजनत्वप्रयोजकत्वायोग इत्यतः पदार्थचन्द्रिकाकारीयनिरुक्तप्रकारानुसारेण वर्धमानीयप्रयोजकपरिष्कारेण सोपाधिकत्वं स्वतः प्रयोजनत्वायोगम् उपपादयति । जन्येच्छेति । न तु स एव पुरुषस्येति मूलम् । तदुक्तम् ।

वरं वृन्दावने रम्ये सृगालत्वं स इच्छतु ।

गौतमाभिमतां मुक्तिं गौतमो गन्तुमर्हति । इति भावः ।

भवत्कृते खंजनमञ्जुलाक्षि शिरो मदीयं यदि याति यातु ।

नीतानि नाशं जनकात्मजाते दशाननेनापि दशाननानि ।

इत्यभिसन्धानपूरणगुणेति सूत्रे शेष्यादावुदाहृतमेतत् । शिरो मदीयं यदि याति यात्वित्यभिसन्धायोत्कटरागन्धानां परदारेष्वपि प्रदर्शनादिति वर्धमानीयं व्याख्यानं मनसि निधाय स्पष्टत्वार्थं वक्ष्यमाणवाचस्पतिगतो पभुञ्ज्मज्यहेतावदापातरमणीयं सुखमित्यादिकमनुसृत्याह । बहुतरदुःखेति । कुर्यादितीत्यनन्तरमभिसन्धायोत्कटरागान्धानां परदाराभिगमनादौ प्रवृत्तानामिति शेषः । उक्तवर्धमानानुसारात् । परिश्रान्ते पुरुष इत्यर्थ इति । गुरुतरभारपरिश्रान्तपुरुषो यत्र भारं परित्यजति तस्थल इत्यत्रास्य तात्पर्यम् । अत एव तत्र गुरुतरभारपरिश्रान्तपुरुषो यत्र भारं परित्यजति । तत्रेत्यादिकमुपपादनमिति ज्ञेयम् । उपलक्षणं चेदम् ॥ शोकान्धानां शरीरहाने प्रवृत्तिस्थलकेवलदुःखहानार्थं प्रवृत्तिदर्शनादित्यर्थोपि वर्धमानानुसारेण ज्ञेयः । तथापि किं विनिगमकमिति । दुःखनिवृत्तेः स्वतः प्रयोजनत्व इति शेषः । उभयोरपि स्वतः प्रयोजनत्वेत्यादेर्वक्ष्यमाणत्वात् ।

पुरुषार्थत्वेति । स्वतः पुरुषार्थत्वेत्यर्थः । उभयत्रापीति । सुखे दुःखाभावे चेत्यर्थः । अनेनेच्छाया इति मूलमुपादायात्र विद्यमानाया इच्छाया इति व्याख्यातं भवति । तस्याश्चेति । उभयत्र विद्यमानेच्छाया इत्यर्थः । असङ्कीर्णविषयत्वादित्येतद्य्वाख्याति । परस्परेति । अत्र परस्पराविषयकान्येच्छानधीनेच्छारूपत्वादिति पाठः । सुखदुःखाभावयोर्यान्येच्छानधीनेच्छा तस्याः परस्परविषयकत्वम् । सुखेच्छाया दुःखाभावविषयत्वाभावद्दुःखाभावेच्छायाश्च सुखविषयत्वाभावात् । अनेनैवेछाया इत्येतन्मूलमन्येच्छानधीनेच्छाया इति व्याख्यातं भवति । इच्छाविषयत्वादिति पाठेऽपि तस्या इत्यस्येच्छाया ...... शाका .....दित्यर्थः । सुखदुःखाभावयोरिति शेषः । यदा सुखे दुःखा भावे चोक्तविधेच्छाप्राप्त्या तदा तयोस्तादृशेच्छाविषयत्वं प्राप्तम् । शिष्टं समानमत एव वर्धमानेच्छा असङ्कीर्णविषयत्वादित्यस्य सुखदुःखाभावयोः परस्परानपेक्षपुरुषार्थस्य च व्यधिकरणत्वप्रसङ्गं परिहर्तुं सुखदुःखाभावगतधर्मपरतया परस्परविषयकान्येच्छाविषयत्वादित्यर्थ इति व्याख्यातमित्यप्याहुः । व्यापकत्वोपपत्तेरिति । पुरुषार्थत्वव्यापकत्वोपपत्तेरित्यर्थः । युक्तं दुःखनिवृत्तेरिति । तस्याः सुखरूपत्वाभावेऽपि दुःखाभावरूपत्वेनैव पुरुषार्थत्वमित्याशयः । अत्रेति भावेनाह । इच्छाया इतीति पाठः । इति भाव इत्येव पाठस्तु लेखकागतः ।

