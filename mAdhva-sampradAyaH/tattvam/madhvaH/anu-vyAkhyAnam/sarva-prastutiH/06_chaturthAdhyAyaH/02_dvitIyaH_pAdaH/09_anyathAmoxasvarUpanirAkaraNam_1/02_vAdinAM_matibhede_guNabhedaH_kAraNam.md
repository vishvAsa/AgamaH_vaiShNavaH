+++
title = "०२ वादिनां मतिभेदे गुणभेदः कारणम्"

+++


## पुंसां हि मतयो गुणभेदतः

**वादिनां मतिभेदे गुणभेदः कारणम्**

**पुंसां हि मतयो गुणभेदतः**

### ***सुधा***

ननु यदि तथा तथा प्रमाणानि सन्ति तर्हि तत्तद्वादिनां तादृशानि ज्ञानानि कुतो न जायन्ते । प्रमाणाभासैर्विमोहितास्त इति चेत् । तत्त्वज्ञाभिमता अपि कुतस्तैर्न विमूढाः । दोषदर्शनादिति चेत् । इतरेऽपि कुतो न दोषान्पश्यन्ति प्रमाणैस्तत्त्वज्ञानोदयोऽपि समान इत्यतो मूलकारणमाह पुंसां हीति ।

## **अनुव्याख्यानम्**

***..... ..... पुंसां हि मतयो गुणभेदतः ॥***

***पृथक् पृथक् प्रजायन्ते ...... ......***

गुणभेदो गुणविशेषः । हिशब्देन ‘ज्ञानं कर्म च कर्ते’त्यादिप्रमाणप्रसिद्धिं द्योतयति ॥ एतद्विशदयति तमसैवेति ।

**अनुव्याख्यानम्**

***...... ..... ...... तमसैवान्यथा मतिः ॥***

***रजसा मिश्रबुद्धित्वं सत्त्वेनैव यथा मतिः ॥***

मिश्रज्ञानेऽन्यथात्वं सम्यक्त्वं चास्तीत्यतोऽन्यथैवेत्युक्तम् । ययथेति भिन्नं पदं सम्यग्वाची । तमोगुणः प्रमाणेषु चेतःप्रवृत्तिं प्रतिबध्याभासानां दोषानाच्छाद्य विपरीतज्ञान(मुत्पा)मप्युत्पादयतीत्यादि द्रष्टव्यम् ।

### ***वाक्यार्थचन्द्रिका***

नन्विति । यद्यप्युत्प्रेक्षामात्रयोनीनामिति वादानामुत्प्रेक्षामात्रमूलत्वाभिधानान्नेयं शङ्का युक्ता । तथाऽपि तदेव व्यवस्थापयितुमुत्प्रेक्षायामपि मूलकारणं वक्तुं चेयं शङ्केति ध्येयम् ॥ न विमूढा इति । अविशेषादिति भावः । दोषदर्शनभावाभावाभ्यां विशेषादविशेषोऽसिद्ध इति शङ्कते दोषेति । अविशेषादेव दोषदर्शनभावाभावरूपविस्याप्यनुपपत्तिरेवेत्यवितादवस्थ्यमिति परिहरति इतरेऽपीति । प्रमाणजन्यतत्त्वज्ञानोत्पत्तितदनुत्पत्तिरूपवैलक्षण्याद्युक्तो दोषदर्शनभावाभावरूपो वि इत्याशङ्क्याविशेषादेव तत्त्वज्ञानोत्पत्त्यनुत्पत्तिरूपवैलक्षण्यस्याप्यनुपपत्तिरेवेत्यवितादवस्थ्यमित्याह प्रमाणैरिति । इत्यादिप्रमाणेत्यत्रादिपदेन ‘तथैव गुणभेदत’ इति वाक्यपरिग्रहः । ‘तमसैवान्यथामतिः’ ‘सत्त्वेनैव यथामतिरि’त्यत्र तमसा सत्त्वेनेत्येतावता पूर्तेरेवशब्दयोर्निष्प्रयोजनत्वात्तमसेव रजसाप्यन्यथामतेः, सत्त्वेनेव रजसाऽपि यथामतेश्च, दृष्टत्वेन विरुद्धार्थत्वाच्च नैवशब्दयोर्मूले यथाश्रुतसम्बन्धः किन्तु भिन्नक्रमतयेति भावेन तत्पक्षे तयोर्वैयर्थ्यं तद्व्यावर्त्योपदर्शनेन परिहरति मिश्र इति ॥ अन्यथैवेत्युक्तमिति । एतच्च वक्ष्यमाणभिन्नपदत्वसिद्धवत्कारेणैवोक्तमित्यवधेयम् । योग्यताद्यर्थकयथाशब्दस्य मतिशब्देनाव्ययीभावसमासे योग्यतादेरेव सत्त्वगुणजन्यत्वप्राप्त्या सम्यङ्यतेस्तदलाभादव्ययीभावश्चेति तस्याव्ययसंज्ञायामव्ययादाप्सुप इति सुब्लोपप्रसङ्गेन विभक्तिश्रवणानुपपत्तेश्च समासपक्षं परित्यज्य भिन्नपदतामाश्रित्य तत्रापि सादृश्यार्थताया बाधितत्वान् मतेः सप्यक्त्वसमर्पकपदाभावेन सम्यड्यतेः सत्त्वगुणजन्यत्वासिद्धेश्च तत्सिद्ध्यर्थं यथापदं सम्यगर्थतया व्याचष्टे यथेत्यादि । ‘निवृत्तिमार्गः कथित आदौ भगवता यथे’त्यादौ तद्दर्शनादिति भावः ॥ इत्यादि द्रष्टव्यमिति । रजोगुण एकत्रैव धर्मिणि विरुद्धाकारावगाहिनोः स्वस्वविषये प्रवृत्तिं प्रतिबध्य तयोर्गुणान्दोषांश्चाच्छाद्य मिश्रज्ञानमुत्पादयति । सत्त्वगुणस्त्वाभासान् दोषान्प्रकाश्य तत्र चेतःप्रवृत्तिं प्रतिबध्य प्रमाणैर्यथार्थमेव ज्ञानमुत्पादयतीत्यस्यार्थस्यादिपदेन परिग्रहः ।

### ***परिमल ***

इत्यादीति । गीतायामन्तिमेऽध्याये ‘ज्ञानं कर्म च कर्ता च त्रिधैव गुणभेदतः । प्रोच्यते गुणसङ्ख्याने यथावच्छृणु तान्यपीति प्रतिज्ञापूर्वकं ज्ञानकर्मकर्तॄणां सात्त्विकराजसतामसभेदेन प्रत्येकं त्रैविध्योक्तेरिति भावः । एवकारयोरन्वयं दर्शयन्नेव कृत्यं व्यनक्ति मिश्रज्ञान इत्यादिना । अव्ययीभावसमासे विसर्गो न युक्त इत्यत आह भिन्नं पदमिति । ननु यदीत्यादिना कृतचोद्यस्य कथं तमसाऽन्यथैव मतिरित्यनेन निरास इत्यत आह तमोगुण इति । आभासानां प्रमाणाभासानामित्यर्थः ॥ इत्यादीति । रजोगुणः प्रमाणेष्वेव चेतःप्रवृत्तिं प्रतिबध्याशऽभासेषु दोषानाच्छाद्य प्रमाणाभासानां सम्यग्बुद्धिमुत्पाद्य मिश्रज्ञानं जनयति । सत्वगुणः प्रमाणेष्वेव चेतःप्रवृत्तिमुत्पाद्य आभासेषु दोषान् व्यक्तीकृत्य यथावन्मतिं जनयतीत्येवं ज्ञेयमित्यर्थः ।

### ***यादुपत्यम्***

‘ज्ञानं कर्म च कर्ता चे’त्यस्य ‘त्रिधैव गुणभेदत’ इत्युत्तरं वाक्यं तेन प्रकृतसिद्धिरिति ज्ञातव्यम् । भिन्नपदमिति । अन्यथा यथामतीति स्यादिति भावः ॥ इत्यादीति । रजोगुण एकत्रैव धर्मिणि विरुद्धाकरावगाहिनोः प्रमाणतदभासयोः स्वविषये प्रवृत्तिं प्रतिबध्य तयोर्गुणान्दोषाभावांश्चाच्छाद्य संशयरूपं ज्ञानमुत्पादयति । सत्त्वगुणस्तु आभासानां दोषान्प्रकाश्य तत्र चेतःप्रवृत्तिं प्रतिबध्य प्रमाणैर्यथार्थज्ञानमेवोत्पादयतीति द्रष्टव्यमित्यर्थः ।

### ***वाक्यार्थरत्नमाला***

अनुव्याख्यानमूलानुसारेणाह । निवृत्तिमार्ग इति । एकत्रैव धर्मिणीति पाठः । विरुद्धाकारावगाहिनोरिति । प्रमाणतदाभासयोरिति शेषः ।

