+++
title = "०७ जैनेन सन्ततोर्ध्वगमनस्य मोक्षत्वप्रतिपादनम्"

+++


## आश्रित्य प्रतिभामाह जिनस्तत्रातितामसीम्

**जैनेन सन्ततोर्ध्वगमनस्य मोक्षत्वप्रतिपादनम्**

**आश्रित्य प्रतिभामाह जिनस्तत्रातितामसीम्**

### ***सुधा***

समधिगतमेतन् नानाविधेषु मोक्षवादेष्वेकः प्रमाणमूलोऽन्ये मिथ्याज्ञानमूला इति । न तु विशेषोऽतः पुनः संशय एवेत्यतः परमतानां सर्वेषां हेयत्वं दिदर्शयिषुरादौ तावज्जिनोदितं मोक्षस्वरूपमनुवदति आश्रित्येति ।

## **अनुव्याख्यानम्**

***आश्रित्य प्रतिभामाह जिनस्तत्रातितामसीम् ॥***

तत्र तेषु वादिषु । वेदप्रामाण्या(स्या)नङ्गीकारादतितामसीमित्युक्तम् । किमाहेत्यत आह ज्ञानादिति ।

**अनुव्याख्यानम्**

***ज्ञानात्कर्मक्षयान्मोक्षो भवेद्देहाख्यपञ्जरात् ॥***

ज्ञानात्केषाञ्चित्कर्मणां क्षयो भवति । केषाञ्चिद्भोगात् । ततः कर्मक्षयात् पक्षिणः पञ्जरादिव आत्मनो देहान्मोक्षो भवेत् । देहावस्थानस्य कर्मनिमित्तत्वात् । ततः कथं वर्तत इत्यत आह पञ्जरेति ।

**अनुव्याख्यानम्**

***पञ्जरोन्मुक्तखगवदलोकाकाशगोचरः ॥***

***नित्यमूर्ध्वं व्रजत्येव पुद्गलो हस्तपादवान् ॥***

***इति ..... ..... ....... ............***

यथा पञ्जरोन्मुक्तः खग ऊर्ध्वं व्रजत्येवमेवोर्ध्वं व्रजति । अयं तु विशेषः । अलोकाकाशो गोचरा यस्य स तथोक्तः । नित्यमेवेति च । देहपरिमाणस्यात्मनो देहाभावे परिमाणाभावप्राप्तौ उक्तं हस्तपादवानिति । चरमदेहस्य यः सन्निवेशस्तथाभूत इत्यर्थः । इत्याहेति सम्बन्धः । अनूदितं दूषयति तदिति

**अनुव्याख्यानम्**

***तत्केन मानेन मोक्षरूपं प्रदर्श्यते ॥***

प्रदर्श्यते परं प्रति जिनेन । यद्यप्यनन्तचतुष्टयावाप्तिर्मुक्तस्योच्यते जिनेन । तथाऽपि सा सम्प्रतिपन्नत्वान्नानूदिता नापि दूषिता ।

### ***वाक्यार्थचन्द्रिका***

एकः प्रमाणमूल इति । वस्तुनि विकल्पापत्त्या परस्परविरुद्धानां सर्वेषां वादानां प्रमाणमूलत्वस्य, निःस्वभावत्वापत्त्या च सर्वेषामप्रमाणमूलत्वस्य वाऽसम्भवात् । न तु वि इति सूत्रकारीय एव मोक्षवादः प्रमाणमूलो न त्वन्य इति विशेषो न समधिगत इत्यर्थः । यद्यपि निर्दोषश्रुत्यादिमूलः सूत्रकारीयो मोक्षवाद इतरे त्वप्रमाणमूला उत्प्रेक्षामात्रमूला इति साम्याभावेन संशयानवकाशाद्विशेषावधारणमपि ‘तत्र मोक्षस्वरूपं तु’ इत्यादिना व्युत्पादितमिति नैवं शङ्काऽवकाशः । तथाऽपि तत्तद्वाद्युक्तप्रमाणाभासनिराकरणेनाप्रमाणमूलत्वमुत्प्रेक्षामात्रमूलत्वं च यावन्न व्युत्पाद्यते तावत्तदनुक्तप्रायमेवेति तदुपपादनार्थमेवायं यत्न इत्यवधेयम् । यद्वा मतानामपि प्रवाहतोऽनादित्वेन श्रुतितुल्यतां मन्यमानस्येयं शङ्काऽत एव मतानां प्रागुक्तस्यानादित्वस्यात्र स्मारणं कृतम् । यथा चानादिमतानां श्रुतितुल्यतया संशयाजनकत्वं तथा समयपादारम्भ एवोक्तमिति ध्येयम् ॥ परमतानामिति । अन्यमोक्षवादानामित्यर्थः ।

कर्मक्षयस्य देहान्मोक्षं प्रति हेतुतामुपपादयति देहावस्थानस्येति ॥ अयं त्विति । अलोकाकाशगोचरत्वादिर् दृष्टान्तापेक्षया दार्ष्टान्तिके वि एव । न तु यथा पञ्जरोन्मुक्तः खगोऽलोकाकाशगोचरो नित्यमूर्ध्वं व्रजति एवमेव नित्यमूर्ध्वं व्रजतीत्यलोकाकाशगोचरत्वाद्यन्तर्भावेन व्याप्तिशरीरमिहाभिमतम् । तथा सति पञ्जरोन्मुक्तखगस्योर्ध्वं गतिसद्भावेऽपि उक्तविधगतेरभावाद्दृष्टान्तासिद्धिप्रसङ्गादिति भावः । नित्यमेवेति चेत्यतः परं वि इत्यनुवर्तते परिमाणाभावप्राप्ताविति । ततश्च परिमाणरहितस्य द्रव्यस्य शून्यत्वेनोर्ध्वगत्यनुपपत्तिरिति शङ्काशेषः । तथाभूतस् तत्परिमाणः । ननु नित्योर्ध्वगतेरिवानन्तचतुष्टयावाप्तेरपि परैरभ्युगतत्वेन तस्या अप्यनूद्य दूषणीयत्वात्तदभावाद्भाष्ये न्यूनतेत्याशङ्कामननुवादादौ निमित्तकथनेन परिहरति यद्यपीति ॥ अनन्तचतुष्टयेति । ज्ञानदर्शनवीर्यसुखलक्षणं यदनन्तचतुष्टयं तदवाप्तिराविर्भाव इत्यर्थः । अत्र जीवो ज्ञानदर्शनवीर्यसुखलक्षण इति, आद्यं जीवगुणानां ज्ञानादीनां प्रतिबन्धकमिति, मोक्षः स्वाभाविकस्वरूपाविर्भाव इति च समयपादीयं वाक्यत्रयं ज्ञापकम् ।

### ***परिमल ***

उत्तरग्रन्थमवतारयति समधिगतमेतदित्यादिना ॥ एक इत्यादि । सर्वस्य प्रमाणमूलत्वे हि विरुद्दानेकप्रकारता मोक्षस्य प्राप्नोति । सर्वस्य मिथ्याज्ञानमूलत्वे च वस्तुनो निःस्वरूपत्वता स्याद् अत एवं वाच्यमित्यर्थः । हेयत्वं मोक्षविषये इति योज्यम् । तेन समयपा(दापौ) दादपौनरुक्त्यं ध्येयम् । एवकारान्वयेनानुवादो नित्यमेवेति चेति । अयं वि इति पूर्वेणान्वयः । अनन्तचतुष्टयेति । जीवो ज्ञानदर्शनसुखवीर्यगुण इति समयपादे सुधोक्तदिशाऽनन्तं (पूर्णं) यच्चतुष्टयं ज्ञानादितदवाप्तिस् तदाविर्भाव इत्यर्थः । ज्ञानादेर्जीवस्वभावत्वाद् अनन्तत्वं ज्ञेयम् । ज्ञानदर्शनयोः सामान्यविभावेन भेदः । केवलमिति । मूलप्रमाणशून्यमित्यर्थः । देहबन्धान्मुक्तो जीव ऊर्ध्वगतिमान् बन्धमुक्तत्वात् पञ्जरोन्मुक्तखगवदित्यनुमानमित्यर्थः । यद्वा विमता गतिः सुखयुता दुःखहीना च ऊर्ध्वगतित्वात् पञ्जरोन्मुक्तखगगतिवदित्याद्यनुमानमित्यर्थः ।

### ***यादुपत्यम्***

एकः प्रमाणमूल इत्यादि । वस्तुनि विकल्पापातेन परस्परविरुद्धानां सर्वेषां प्रमाणमूलत्वासम्भवादिति भावः ॥ न तु वि इति । सूत्रकारीय एव मोक्षवादः प्रमाणमूल इति विशेषो न समधिगत इत्यर्थः । यद्यपि निर्दोषश्रुत्यादिमूलः सूत्रकारीयो मोक्षवाद इतरे च न तथेति साम्याभावाद्विनिश्चयोपपत्तिरिति पूर्वमुक्तम् । तथाऽपि मतानामपि प्रवाहतोऽनादित्वेन श्रुतितुल्ययोगक्षेमतैवेति मन्यमानस्येयं शङ्केति ज्ञातव्यम् । अत एव मतानामनादित्वं पूर्वोक्तं स्मारितम् ॥ हेयत्वं दिदर्शयिषुरिति । मोक्षविषय इति शेषः । तेन समयपाद एव तेषां हेयत्वस्य दर्शितत्वादत्र तत्प्रदर्शनं व्यर्थमिति शङ्काऽनवकाशः । तत्र जगत्कारणत्वविषय एव हेयताया दर्शितत्वात् । नित्यमेवेति च वि इत्यन्वयः । तथाभूतस् तत्परिमाणः ॥ यद्यप्यनन्तचतुष्टयेति । अनन्तं यच्चतुष्टयं ज्ञानदर्शनसुखवीर्यरूपं तदवाप्तिराविर्भाव इत्यर्थः । जैनमते ज्ञानादिचतुष्टयस्यात्मस्वभावभूतस्यापि सत्त्वेन तेषामनन्तत्वात् । अत्र च ‘जीवो ज्ञानदर्शनसुखवीर्यगुणः’, ‘मोक्षः स्वाभाविकात्मस्वरूपाविर्भाव’ इति समयपादीयं वाक्यद्वयमेव ज्ञापकमिति ज्ञेयम् ।

### ***श्रीनिवासतीर्थीया***

अनन्तचतुष्टयेति । ज्ञानदर्शनसुखवीर्यरूपा जीवगणाः संसारे घातुकबन्धप्रतिबद्धा मुक्तावाविर्भवन्तीति जैनमतमिति समयपादे उक्तत्वादित्यवधेयम् ।

### ***वाक्यार्थरत्नमाला***

मूलत्वस्य वा सम्भवादित्यनन्तरम् इति भाव इति पाठः । मूलकोशे सत्वाद्युक्तेश्च । मूले यः सन्निवेश इति । य आकारवि इत्यर्थः । तथाभूत इत्यस्य संसारिहस्तपादाद्यर्थत्व निवारणायाह । तथाभूतस्तत्परिणाम इति । मुक्तस्य ज्ञानादिगुणता परेणाङ्गीकृतेत्यत्र नियामकमाह । अत्र चेति । आद्यं वाक्यं जीवलक्षणम् । द्वितीयं घातिक बन्धलक्षणम् । तृतीयं मोक्षलक्षणम् । अनेन च स्वरूपगुणसिद्धिरिति भावः ।

