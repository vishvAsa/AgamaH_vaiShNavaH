+++
title = "११ शरीरवृत्तित्वस्य साधनव्यापकत्वादनुपाधित्वम्"

+++


## अथापि सशरीरत्वं चात्रोपाधिर्न वै भवेत्

**शरीरवृत्तित्वस्य साधनव्यापकत्वादनुपाधित्वम्**

**अथापि सशरीरत्वं चात्रोपाधिर्न वै भवेत्**

### ***सुधा***

ननु पक्षादिप्रविभागोत्तरकालमुपाधिः प्रतिपक्षस्योन्नायको भवत्येव । प्राक्तु ततोऽव्याप्तेरुन्नायकः । अतस्तदपेक्षया शरीर(रि)वृत्तित्वमुपाधिर्भवत्वित्यतोऽभ्युपगम्य दूषयति अथापीति ।

## **अनुव्याख्यानम्**

***अथापि सशरीरत्वं चात्रोपाधिर्न वै भवेत् ॥***

यदि कयाचिद्विवक्षया प्रतिपक्षस्याप्युपाधिरुच्यते तथाऽपि सशरीरत्वं शरीरेण सह वर्तमानत्वं शरीरसमानाश्रयत्वं शरीर(रि)वृत्तित्वमिति यावत् । न केवलमनूर्ध्वगतित्वमिति चशब्दः । अत्रास्मदुक्तानुमाने । वैशब्दोऽवधारणे । कुतो न भवेदित्यत आह गतित्वमिति ।

**अनुव्याख्यानम्**

***गतित्वं यत्र देहित्वमिति यत्साधनानुगम् ॥***

यत्र गतित्वं विशिष्टं तत्र देहित्वं देहेन सम्बन्धः पूर्वोक्तः देहिवृत्तित्वमिति यावत् । इति प्रकारेण शरीर(रि) वृत्तित्वं साधनानुगं साधनस्य विशिष्टगतित्वस्य व्यापकं यद्यस्मादित्यर्थः ।

### ***वाक्यार्थचन्द्रिका***

प्राक्ततोऽव्याप्तेरुन्नायकमिति । साध्यव्यापकं परित्यजता हेतोः साध्यपरित्यागस्यावश्यकत्वात्साध्यपरित्यागस्यैव चाव्याप्तित्वात् । न तु तदा सत्प्रतिपक्षस्य । पक्षे हि साध्योपसंहारे प्रतिपक्षावसरः । न तु ततः प्राक् । न च व्याप्तिग्रहणसमये पक्षे साध्योपसंहारोऽस्तीति कथं तदा सत्प्रतिपक्षत्वं स्यादित्यव्याप्त्युन्नायकत्वमेव तस्येत्याशयः । सशरीरत्वमिति भाष्यपदानुवादेन शरीरेण सह वर्तमानत्वमिति तदर्थो निरूपितः । तदुक्ताभिमतसम्बन्धप्रदर्शनं शरीरसमानाश्रयत्वमिति । तात्पर्यार्थकथनं शरीरवृत्तित्वमिति यावदिति । ननु घटादिगतौ गतित्वसत्वेऽपि देहवृत्तित्वरूपदेहित्वाभावेन कथमस्योपाधेः साधनव्यापकत्वमित्यत आह यत्र गतित्वं विशिष्टमिति । चेतनाश्रितत्वरूपविणविशिष्टमित्यर्थः । घटादिगतौ च न विशिष्टं गतित्वमिति न तत्र व्यभिचार इति भावः ॥ पूर्वोक्त इति । देहसमानाश्रयत्वरूप इत्यर्थः ।

### ***परिमल ***

विशिष्टमिति । (अचेतनव्यावृत्तमि)चेतनाश्रितत्वविशिष्टमित्यर्थः । पूर्वोक्तः पूर्ववाक्योक्तः ॥ विशिष्टगतित्वस्य व्यापकमिति । (उपाध्याभावादित्यर्थः) तथा च पक्षे तदभावात्तद्व्याप्यगतिरपि मुक्तस्य नोपपद्यत इति भावः । (दुःखेतत्वशरीरिवृत्तित्वरूपेणापीत्यर्थः) व्याघातानवस्थाद्यापादनस्थलेऽपसिद्धान्तस्याभावात्क्लेशेन तत्सम्पादनस्य तत्र कार्यत्वात्कथञ्चिदित्युक्तम् । कार्यमस्तु कारणं मास्तु, धूमोऽस्तु वह्निर्मास्तु, मूकोऽहमिति यदि ब्रूषे तर्हि स्वक्रियाविरोध, इत्यादावपसिद्धान्तो न हि स्फुटोऽस्ति । तत्र तत्र हि कार्योद्देशेन तत्तत्कारणे प्रवृत्तिस्तव न स्यादित्यादौ प्रवृत्तेः प्रत्यक्षावगतत्वेन सर्वसम्मततया तदभावापादनेऽपसिद्धान्त इत्यादिरूपेण क्लेशेनापसिद्धान्तस्य वाच्यत्वादिति भावः ।

### ***यादुपत्यं***

विशिष्टमिति । चेतनाश्रितत्वविशिष्टमित्यर्थः । अचेतनगतौ व्यभिचारपरिहारायेदमुक्तम् ।

### ***श्रीनिवासतीर्थीया***

प्राक्तु इति । पक्षादिप्रविभागात्प्राक् व्याप्तिग्रहणवेलायामित्यर्थः ॥ कयाचिद्विवक्षयेति । पक्षादिप्रविभागात् प्राक् व्याप्तिग्रहणवेलायां प्रवृत्तस्योपाधेरव्याप्त्युन्नायकत्वविवक्षयेत्यर्थः ॥ शरीरसमानाश्रयत्वमिति । शरीरेण सहैकस्मिन्नधिकरणे वर्तमानत्वं नाम शरीरसमानाश्रयत्वमेवेत्यर्थः । गतित्वं विशिष्टमिति । चेतनत्वविशिष्टं गतित्वमित्यर्थः । पूवोक्तः सामानाधिकरण्यरूपः ।

