+++
title = "०८ अनुमानेन जैनोक्तमोक्षस्य सदुःखत्वसाधनम्"

+++


## गतिरूर्ध्वा च दुःखेता गतित्वाल्लौकिकी यथा

**अनुमानेन जैनोक्तमोक्षस्य सदुःखत्वसाधनम्**

**गतिरूर्ध्वा च दुःखेता गतित्वाल्लौकिकी यथा**

### ***सुधा***

कथमुक्तमोक्षस्वरूपमप्रामाणिकमिति चेत् । न तावदत्र प्रत्यक्षमस्ति नापि आगमः । तदीयागमस्यास्माभिरनङ्गीकारात् । वेदादेश्च परेणानङ्गीकृतत्वात् । अतः केवलं किञ्चिदनुमानं वक्तव्यं तत्राह गतिरिति ।

## **अनुव्याख्यानम्**

***गतिरूर्ध्वा च दुःखेता गतित्वाल्लौकिकी यथा ॥***

***इत्युक्ते चानुमानैकशरणस्य किमुत्तरम् ॥***

चशब्दोऽनुक्तसमुच्चयार्थः । तेन विप्रतिपन्नेति प्रतिज्ञायां सिद्ध्यति । हेतौ च चेतनाश्रितेति । तेनाचेतनगतौ बाधो, देवदत्तगतौ सिद्धार्थत्वं, अचेतनमतौ व्यभिचारश्च न सम्भवति । दुःखेनेता प्राप्ता दुःखेता । प्राप्तिश्च न साध्यसाधनभावलक्षणा । तथा सति देवदत्तस्य सुखार्थायां मन्दगतौ व्यभिचारापातात् । दूरत्वस्य चानियतत्वात् । तीव्रत्वस्याप्यपरिनिष्ठितत्वात् । किं तर्हि समानकालीनेन दुःखेन सहैकाधिकरणत्वलक्षणा । कदाचिद्देवदत्तः दुःखेन विनापि गच्छति तत्र व्यभिचार इति चेन्न । देवदत्तस्य कदाऽपि निर्दुःखताया अनङ्गीकारात् । आध्यात्मिकादिष्वन्यतमेन महताऽल्पेन वाऽयं खलु सदा संवलितः । चेतनशब्देन जाग्रतोऽभिधानान्न सुप्तगतौ व्यभिचारः । सुखार्थाऽपि गतिरल्पं दुःखमुत्पादयतीत्यभ्युपगम्य दुःखसाधनत्वं वा साध्यम् । लौकिकी देवदत्तादिगतिः । इति च प्रत्यनुमाने केनचिदुक्ते, एकं च तच्छरणं चैकशरणम् अनुमानमेकशरणं यस्यासौ तथोक्तः । अन्यथा पूर्वकालैकेत्येकशब्दस्य पूर्वनिपातः स्यात् ।

### ***वाक्यार्थचन्द्रिका***

न तावदिति । मुक्तस्यातीन्द्रियत्वेन तदाश्रितपरिस्पन्दस्याप्यतीन्द्रियत्वेन प्रत्यक्षायोग्यत्वादिति भावः । अनङ्गीकृतत्वादित्यत्र प्रमाणतयेति शेषः ॥ किञ्चिदनुमानमिति । विप्रतिपन्ना गतिः स्वसमानकालीनदुःकविरहसमानाधिकरणा बन्धमुक्तगतित्वात् पञ्जरबन्धमुक्तखगगतिवद् इत्यनुमानमित्यर्थः । गतिरूर्ध्वा दुःखेता गतित्वादित्येतावतैव पूर्तेः किं भाष्ये चशब्देनेत्यत आह चशब्द इति । किं तदनुक्तिर्यत्समुच्चयार्थश्चशब्द इत्यतस्तद्दर्शयति तेनेति । अनुक्तसमुच्चयार्थकचशब्देनेत्यर्थः ॥ चेतनाश्रितेति । सिध्यतीति पूर्वेणान्वयः । किं प्रतिमायां हेतौ चोक्तविणसिध्याऽपि प्रयोजनमित्यत आह तेनेति । प्रतिज्ञायां विप्रतिपन्नेतिविणेन हेतौ चेतनाश्रितेतिविणेनेत्यर्थः ॥ अचेतनगताविति । गतिमात्रस्य पक्षत्वेऽचेतनगतावंशबाध इत्यर्थः ॥ अचेतनगताविति । चेतनगतिमात्रस्य पक्षत्व इति शेषः । ननु दूरगतित्वात्तीव्रगतित्वादिति दूरत्वादिना गतिविणाद्विशिष्टहेत्वगमनादेव न देवदत्तस्य सुखार्थायां मन्दगतौ व्यभिचार इत्यत आह दूरत्वस्य चेत्यादि । पक्षेविवक्षितदूरत्वस्य दृष्टान्ते, तत्र विवक्षितस्य च पक्षेऽसत्वात्साधनवैकल्यादिकम् । दूरत्वसामान्यविवक्षायां च तस्य यत्किञ्चिदपेक्षया मन्दगतावपि सत्त्वाद्व्यभिचारतादवस्थ्यमिति भावः ॥ अपरिनिष्ठितत्वादिति । अनियतत्वादित्यर्थः । तथा च पूर्ववत्साधनवैकल्यमेवेति भावः । तर्हि किंरूपा प्राप्तिः साध्यतयाऽभिमतेति पृच्छति किं तर्हीति । उत्तरमाह समानेति । तथाच मन्दगतावपि गतिसमानकालीनेन दुःखेन सहैकाधिकरणकत्वरूपवैवक्षिकदुःखप्राप्तिरूपसाध्यस्यापि सत्वान्न व्यभिचार इति भावः । उदाहरणस्यानादरणीयत्वान्मन्दगतौ व्यभिचारस्योक्तविवक्षया परिहारेऽप्यन्यत्र व्यभिचारो दुर्वार एवेत्याशयेन शङ्कते कदाचिदिति ॥ अनङ्गीकारादिति । तथा च साध्यस्यापि सत्वान्न व्यभिचार इति भावः । अनङ्गीकारमेव तन्निमित्तकथनेनोपपादयति आध्यात्मिकादिष्विति । ननु सुप्तगतेश्चेतनगतित्वेऽपि तद्दशायां दुःखस्यासत्वेन समानकालीनदुःखसमानाधिकरणत्वस्य तत्राभावाद्व्यभिचार इत्यत आह चेतनशब्देनेति । तथाच हेतोरेवागमनान्न तत्र व्यभिचार इति भावः । उक्तरूपप्राप्तिविवक्षायां गौरवं मन्वानः साध्यसाधनभावलक्षणमेव प्राप्तिसाध्यत्वेन विवक्षितत्वात्तत्रोद्भावितं दोषं साध्यसद्भावप्रतिपादनेन परिहरति सुखार्थाऽपीति ।

नन्वेकशब्दस्य पूर्वेणानुमानशब्देन समानाधिकरणसमासमनभ्युपगम्योत्तरेण शरणशब्देन तत्स्वीकारे किं निमित्तमित्यत आह अन्यथेति । पूर्वेणानुमानशब्देनानुमानं च तदेकं चेति विणं विशेष्येण बहुलमिति विणसमासो नाङ्गीकर्तुं शक्यते । तस्य दिक्सङ्ख्ये संज्ञायामिति संज्ञायामेव नियमितत्वेन प्रकृते च एकशाठीत्यादाविव विशिष्टस्य संज्ञात्वाभावेन तदसम्भवात् । अतः सङ्ख्यार्थकस्यैकशब्दस्य समानाधिकरणेन समासविधानार्थं प्रवृत्तेन पूर्वकालैकेतिसूत्रेणैव स वाच्यः । न चासौ वक्तुं शक्यः । तथा सति तस्य पूर्वकालैकेति समासशास्त्रे प्रथमानिर्दिष्टतया प्रथमानिर्दिष्टं समास उपसर्जनमिति उपसर्जनत्वेनोपसर्जनं पूर्वमिति पूर्वनिपातः स्यादित्यर्थः । ननु तथाऽप्यनुमानमेकं शरणं यस्येति त्रिपदबहुव्रीहिसम्भवे किं द्विपदबहुव्रीह्याश्रयणेनेति चेन्न । बहुव्रीहौ सर्वनामसङ्ख्ययोः प्राङ्निपातो वक्तव्य इति सङ्ख्यायाः प्राङ्निपातनियमनादेकशब्दस्य पूर्वनिपातप्रसङ्गेन तत्परित्यागसम्भवात् । अत एवानित्यैकरूपा इत्यादावनित्यमेकं रूपं येषामिति त्रिपदबहुर्व्रीह्यनाश्रयणमभियुक्तानाम् । किन्त्वेकं रूपमेकरूपम् अनित्यमेकरूपं येषां ते तथोक्ता इति द्विपदबहुर्व्रीह्याश्रयणमेव । एकशब्दस्य सङ्ख्यार्थकत्वेऽपि एकरूपशब्दस्यासङ्ख्यार्थतया पूर्वनिपाताभावसम्भवात् । तथा प्रकृतेऽप्येकशब्दस्य सङ्ख्यार्थकत्वेऽप्येकशरणशब्दस्यासङ्ख्यार्थतया द्विपबहुव्रीहौ सर्वनामसङ्ख्ययोरिति पूर्वनिपाताप्रसङ्गादित्याशयात् ।

### ***परिमल ***

बाध इति । विप्रतिपन्नेत्यनुक्तावचेतनदेवदत्तगत्योरपि पक्षतापत्तेर्बाधसिद्धार्थत्वे इत्यर्थः । हेतौ चेतनाश्रितेत्यनुक्तौ चाचेतनगतौ व्यभिचारश्च प्राप्नोतीत्यर्थः । दुःखेतेत्यत्र दुःखहेतुरिति भ्रमनिरासायाह दुःखेनेति । दूरगतित्वादिति वा तीव्रगतित्वादिति वा हेतुर्विशेष्यतेऽतो न व्यभिचार इत्यत आह दूरत्वस्येति । मुक्तगतेः संसारदशापन्नदुःखेन अस्ति सामानाधिकरण्यमित्यतः सिद्धार्थत्वनिरासाय समानकालीनेत्युक्तम् ॥ सुप्तगताविति । उत्तमानां जाग्रति चक्षुरादौ रूपान्तरस्य सतः प्राज्ञं प्रति गतौ तथा सर्वजीवानां हृत्कर्णिकामूलस्थानां कर्णिकामध्यस्थप्राज्ञं प्रति गतौ चेत्यर्थः । ‘प्रजा अहरहर्गच्छन्त्य एतं ब्रह्मलोकं न विदन्ती’ति सुप्तस्य गतिश्रवणा‘द्गतिशब्दाभ्यामि’ति सूत्रोक्तेश्च । एकत्र सुप्तस्यान्यत्र नीयमानस्य गताविति वाऽर्थः । एकं च तदनुमानं चेति विग्रहे त्वेकानुमानशरणस्येति भाव्यमित्यत आह अन्यथेति ॥ पूर्वेति । ‘पूर्वकालैकसर्वजरत्पुराणनवकेवलाः समानाधिकरणेने’ति समासविधायके द्वितीयाद्यपादस्थसूत्रे एकशब्दस्य प्रथमानिर्दिष्टतया प्रथमानिर्दिष्टं समास उपसर्जनमित्युपसर्जनसंज्ञायाम् उपसर्जनं पूर्वमिति पूर्वनिपातः स्यादित्यर्थः ।

### ***यादुपत्यं***

किञ्चिदनुमानमिति । विप्रतिपन्ना गतिः स्वसमानकालीनदुःखविरहसमानाधिकरणा बन्धमुक्तगतित्वात् पञ्जरबन्धमुक्तखगगतिवदित्यनुमानमित्यर्थः । व्यभिचारपरिहाराय दूरत्वविणे त्वाह दूरत्वस्येति । पक्षे विवक्षितस्य दूरत्वस्य दृष्टान्ते, दृष्टान्तीयस्य च तस्य पक्षेऽभावादित्यर्थः । दूरत्वसामान्यविवक्षायां च तस्य यत्किञ्चिदपेक्षया मन्दगतावपि सत्त्वेन व्यभिचारापरिहारादिति भावः । एवं तीव्रत्वस्येत्येतदपि व्याख्येयम् । मुक्तगतेः पूर्वतनेन दुःखेन सहैकाधिकरणत्वसत्त्वात्सिद्धसाधनतापरिहाराय समानकालीनेनेति विणम् ॥ अन्यथेति । एकपदस्यानुमानपदेन समानाधिकरणसमासे ‘पूर्वकालैकसर्वजरत्पुराणनवकेवलाः समानाधिकरणे’नेति सूत्रेणैकशब्दस्यानुमानशब्दापेक्षया पूर्वनिपातः स्यादित्यर्थः । यद्यपीदं सूत्रं समासविधायकमेव न पूर्वनिपातविधायकम् । तथाऽप्यत्रैकशब्दस्य प्रथमानिर्दिष्टत्वेनोपसर्जनसंज्ञाया‘मुपसर्जनं पूर्वमि’ति पूर्वनिपातविधिप्रवर्तनात्परम्परया पूर्वनिपातविधायकमपि भवतीत्याशयेनैवमुक्तमिति ज्ञातव्यम् । इदं चैकशब्दस्य सङ्ख्यार्थत्वमाश्रित्यैव । केवलार्थत्वे तु दोषैकदृगित्यादाविव पूर्वनिपाताभावो न दोषायेत्यन्यत्रोक्तम् ।

### ***श्रीनिवासतीर्थीया***

विप्रतिपन्नेति । मोक्षकालीनोर्ध्वगतिरित्यर्थः ॥ तेनेति । प्रतिज्ञायां हेतौ च विप्रतिपन्नचेतनपददानेनेत्यर्थः ॥ अचेतनगताविति । ऊर्ध्वगतिमात्रस्य पक्षत्वे पाषाणस्योर्ध्वमुत्क्षेपणं कदाचित् क्रियते साऽप्यूर्ध्वगतिः पक्षवत्तया आयास्यति । तत्र दुःखेतत्वसाधने बाधः । यदा देवदत्त ऊर्ध्वलङ्घनं करोति तदा तदीयोर्ध्वगतौ सिद्धसाधनता च स्यादतः प्रतिज्ञायां विप्रतिपन्नेत्युक्तमित्यर्थः । ननु मन्दगतौ व्यभिचारवारणाय दूरगतित्वादिति हेतुः क्रियत इत्यत आह दूरत्वस्येति । ननु तीव्रगतित्वं हेतुरतो न मन्दगतौ व्यभिचार इत्यत आह तीव्रत्वस्यापीति ॥ अपरिनिष्ठितत्वादिति । देवदत्तस्य मन्दगतिरपि बालकगत्यपेक्षवा तीव्रा भवत्येवेति एतावत्येव गतिस्तीव्रेति निष्ठा नास्तीत्यर्थः ॥ सुप्तगताविति । यदा गाढनिद्रया सुप्तमेव कञ्चित्पुरुषं हस्ते गृहीत्वा कश्चिन्नयति तदा तदीयायां गतौ व्यभिचार इत्यर्थः । ननु दुःखसाधनत्वे साध्ये सुखार्थायां देवदत्तगतौ व्यभिचारः स्यादित्यत उक्तम् ॥ सुखार्थाऽपीति । एकं च तदिति । एकशब्दः केवलार्थ इत्यर्थः । सङ्ख्यार्थत्वे बाधकमाह अन्यथेति । पूर्वकालैकसर्वजरत्पुराणनवकेवला इति सूत्रे प्रथमानिर्दिष्टस्यैकशब्दस्य प्रथमनिर्दिष्टं समास उपसर्जनमित्युपसर्जनसंज्ञायामुपसर्जनं पूर्वमिति पूर्वनिपाते सत्येकानुमानेति स्यादित्यर्थः ।

### ***वाक्यार्थरत्नमाला***

तस्य दिक्सङ्ख्ये संज्ञायामितीत्यादि । सदागमैकविज्ञेयं गुणैकदेहमित्यादेर्व्याख्यानानुसारेणात्र सविविचारो ध्येय इति हृदयम् । अस्य पूर्वनिपाताविधायकत्वादाह । समासशास्त्र इति । अत एवेति । बहुव्रीहित्वमयुक्तं सङ्ख्यापूर्वनिपातक्षयादेवेत्यर्थः । अभियुक्तानामिति । शेषानन्तेनानित्यैकरूपा इति सप्तपदार्थवाक्यव्याख्यावसरे तथाभिधानादिति भावः । अत्रत्यो विस्तरोऽपि निखिलपूर्णगुणैकदेहमिति प्रथमपद्यविचारपरटीकायां भक्तिपादीयपदैकेनाप्यनुव्याख्यानव्याख्यानरूपमूलटीकायामस्मदीयतदुपपादनेच ज्ञेयः ।

