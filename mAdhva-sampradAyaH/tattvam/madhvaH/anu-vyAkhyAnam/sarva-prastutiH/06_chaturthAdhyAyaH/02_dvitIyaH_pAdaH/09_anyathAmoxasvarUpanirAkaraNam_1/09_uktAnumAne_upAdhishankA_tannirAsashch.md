+++
title = "०९ उक्तानुमाने उपाधिशङ्का तन्निरासश्च"

+++


## अनूर्ध्वगतिता तत्र यद्युपाधिः

**उक्तानुमाने उपाधिशङ्का तन्निरासश्च**

**अनूर्ध्वगतिता तत्र यद्युपाधिः**

### ***सुधा***

प्रत्यनुमानस्योत्तरं शङ्कते अनूर्ध्वेति ।

## **अनुव्याख्यानम्**

***अनूर्ध्वगतिता तत्र यद्युपाधिः ..... ......***

तत्र देवदत्तगतेर्दुःखेतत्वेऽनूर्ध्वताविशिष्टं गतित्वं प्रयोजकं न गतित्वमात्रमिति यदि ब्रूयादित्यर्थः । पक्षेतरोऽयं कस्माच्छङ्कित इति चे(त्)न्न । लक्षणसम्पत्तौ तदुपाधित्वस्योक्तत्वात् । निराकरोति खगस्येति ।

**अनुव्याख्यानम्**

***......... ...... ...... खगस्य च ॥***

***दूरोर्ध्वगमने दुःखमिति साध्यानुगो न सः ॥***

तदा वदाम इत्यादावुपस्कर्तव्यम् । खगस्य पारावतादेर्दूरोर्ध्वगमने च दुःखमस्तीति हेतोः स उपाधिः साध्यानुगः साध्यव्यापको न भवतीत्यतोऽनुपाधिः । इदमुक्तं भवति । किमयं केवलसाध्यव्यापकोऽभिमतः किं वा साधनावच्छिन्नसाध्यव्यापकः । न प्रथमः । अधर्मे साध्यसद्भावेऽप्यनूर्ध्वताविशिष्टगतित्वस्याभावेन साध्याव्यापकत्वात् । न द्वितीयः । खगस्य दूरोर्ध्वगतौ गतित्वावच्छिन्ने दुःखेतत्वे सत्यप्यनूर्ध्वगतित्वस्याभावात् । अनेनोर्ध्वगतित्वाभावोऽनूर्ध्वगतित्वं केवलसाध्ये उपाधिरित्यपि प्रत्युक्तमिति । दूरग्रहणं खगस्य दुःखं व्यञ्जयितुम् । तदा हि तस्मिन्दुःख कार्याणि दृश्यन्ते । प्रत्यागमनसमयवर्तिदुःखकार्याणि तानीति चेन्न । उर्ध्वं गच्छत्येव तद्दर्शनात् ।

### ***वाक्यार्थचन्द्रिका***

अनुमानमात्रोच्छेदकत्वेन पक्षेतरस्यानुपाधित्वान्न तदाशङ्का युक्तेत्याशङ्कते पक्षेतर इति । ऊर्ध्वताविशिष्टगतित्वस्य पक्षेऽपि सत्त्वेनानूर्ध्वगतित्वस्य पक्षमात्रव्यावर्तकविणवत्त्वात् पक्षेतरत्वमित्यर्थः ॥ उक्तत्वादिति । न विलक्षणत्वाधिकरणे ‘साध्यव्यापकवैलोम्यमव्याप्तिः साधनस्य चे’त्येतद्ग्रन्थव्याख्यानावसरे तत्किं विणद्वयसम्पन्नं न वेत्यादिना ग्रन्थेन विणद्वयसम्पन्नस्य पक्षेतरस्योपाधितायाः समर्थितत्वादित्यर्थः । खगस्येत्यादिग्रन्थस्य परिहारत्वे ज्ञापकाभावादपेक्षितं पूरयति तदेत्यादि । सर्वाणि वाक्यानि सोपस्कराणि भवन्तीत्यभियुक्तवचनादिति भावः । नन्वधर्मे साध्याव्यापकताया वक्तुं शक्यत्वात्तामनुक्त्वा खगस्य तदूर्ध्वगमनपर्यन्तं भाष्यकाराणां धावनमनर्थकमित्याशङ्क्य साधनावच्छिन्नसाध्यव्यापकत्वपक्षदूषणार्थत्वान्न तदिति भावेनात्र सम्भावितकल्पद्वयमाद्यपक्षदूषणं च बहिरेवोक्त्वा द्वितीयपक्षदूषणपरतया भाष्यं योजयितुमाह इदमुक्तं भवतीति । खगस्य दूरोर्ध्वगमनपर्यन्तं भाष्यकारीयधावनस्य प्रयोजनान्तरमप्याह अनेनेति ॥ प्रत्युक्तमितीति । खगस्य दूरोर्ध्वगतौ सत्यपि दुःखसाधनत्वे ऊर्ध्वगतित्वस्यैव सत्त्वेन तदभावरूपानूर्ध्वगतित्वस्य तत्राभावेनोक्तोपाधेरपि साध्याव्यापकत्वमिति भावः ॥ तदा हीति । दूरोर्ध्वगमने हीत्यर्थः ॥ दुःखकार्याणीति । गात्रस्वेदकम्पपूर्ववद्वेगाभावादीनीत्यर्थः ।

### ***परिमल ***

तत्रेत्यनुवादः देवदत्तेत्यादि व्याख्या ॥ अनूर्ध्वताविशिष्टमिति । तच्च दृष्टान्ते सत्त्वात् पक्षे चासत्त्वात् साध्यव्यापकत्वे सति साधनाव्यापकत्वाद्भवत्युपाधिरिति भावः ॥ लक्षणेति । व्याप्तिरूपेत्यर्थः ॥ उक्तत्वादिति । युक्तिपादैतद्ग्रन्ते साध्यव्यापकवैलोम्यमित्युपाधिलक्षणविवरणप्रकरणे साध्यसमव्यापकस्योपाधित्वखण्डनप्रस्तावे उक्तत्वादित्यर्थः । अधर्मत्यागेन खगगत्युक्तौ तात्पर्यं वक्तुमाह इदमुक्तमिति ॥ अनेनेति । खगगतौ साध्याव्यापकत्वकथनेनेत्यर्थः ॥ प्रत्यागमनेति । तथा चोर्ध्वगतौ दुःखे तत्वरूपसाव्यस्यैवाभावान्न साध्याव्यापकत्वदोष इति भावः ।

### ***यादुपत्यम्***

उक्तत्वादिति । द्वितीयाध्याय इति शेषः ॥ दुःखकार्याणीति । पूर्ववद्वेगाभावादीनीत्यर्थः । तैश्च दुःखमनुमेयमिति भावः ॥

### ***श्रीनिवासतीर्थीया***

उक्तत्वादिति । अनुकूलतर्काभावदशायामित्यर्थः ॥ ऊर्ध्वगतित्वाभाव इति । तथा च नाधर्मे साध्याव्यापकेति भावः । अयमप्युपाधिः खगस्य दूरोर्ध्वगतौ साध्याव्यापकत्वादेव प्रत्युक्त इत्यवधेयम् ।

### ***वाक्यार्थरत्नमाला***

पक्षमात्रव्यावर्तकेति । खगगतेरपि व्यावर्तनात्कथमेतदिति न वाच्यम् । खगगतिमादायैव दूषयिष्यमाणत्वात् । साध्यव्यापकवैलोम्यमिति नविलक्षणत्वाधिकरणीयानुव्याख्यानमूले ।

