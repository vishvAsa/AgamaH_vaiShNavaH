+++
title = "०५ मुक्तज्ञानस्य सङ्कोचविकासवत्वं संसारिज्ञानस्य उत्पत्यादिमत्वम्"

+++


## ब्रह्मणस्तु प्रायेणैवं श्रियो यथा

**मुक्तज्ञानस्य सङ्कोचविकासवत्वं संसारिज्ञानस्य उत्पत्यादिमत्वम्**

**ब्रह्मणस्तु प्रायेणैवं श्रियो यथा**

### ***सुधा***

लक्ष्मीमतिविणानि मुक्तब्रह्ममतावतिदिशति ब्रह्मणस्त्विति ।

## **अनुव्याख्यानम्**

***...... ब्रह्मणस्तु प्रायेणैवं श्रियो यथा ॥***

ब्रह्मणस्तु मतिः श्रियो यथैवं प्रायः । तथा वैशद्याद्यभावात्प्राय इत्युक्तम् । केवलमित्युक्त्यभावाच्च । अत एव तत्र तदुक्तम् । ब्रह्मण इति विशिष्याभिधाने को हेतुरित्यत आह मुक्तानां त्विति ।

**अनुव्याख्यानम्**

***मुक्तानां तु तदन्येषां समुद्रतरलोपमा ॥***

विबलेन वृद्धिह्रासवतीत्यर्थः । यथोक्तम् अवृद्धिह्रासरूपत्वमित्यादि । मुक्तग्रहणस्य तात्पर्यमाह अग्नीति ।

**अनुव्याख्यानम्**

***अग्निज्वालावदेव स्यात्सृतिगानां दृशो भवः ॥***

अग्निज्वालाया अग्नेरिव संसारिणां दृशोऽन्तःकरणाद्भव उत्पत्तिरेव स्यान्न तु व्यक्तिमात्रम् ॥

### ***वाक्यार्थचन्द्रिका***

तथेति । लक्ष्मीमतेर्यथा वैशद्यं तथा वैशद्याभावादित्यर्थः । तदुक्तौ निमित्तान्तरमाह केवलमित्युक्त्यभावाच्चेति । केवलमित्यनेन यल्लक्ष्मीज्ञानस्य भगवन्मात्राधीनत्वमुक्तं तस्य मुक्तब्रह्ममतावभावाच्च प्राय इत्युक्तमित्यर्थः । तस्य भगवदधीनत्ववल्लक्ष्म्यधीनत्वस्यापि सद्भावेन भगवन्मात्राधीनत्वाभावादिति भावः ॥ अत एवेति । मुक्तब्रह्मज्ञानस्य भगवन्मात्राधीनत्वाभावादेवेत्यर्थः । तत्र लक्ष्मीज्ञाने तन्मात्राधीनत्वमित्यर्थः । लक्ष्मीज्ञानस्य भगवन्मात्राधीनत्वोक्त्यन्यथानुपपत्त्या मुक्तब्रह्मज्ञानस्य तदभावसिद्धेर्युक्ताऽत्र प्राय इत्युक्तिरिति भावः ॥ विबलेन वृद्धिह्रासवतीत्यर्थ इति । ननु कथं चतुर्मुखेतरमुक्तमतेर्वृद्धिह्रासवत्त्वं ‘गुणदोषैः सुखस्यापि वृद्धिह्रासौ विमुक्तगौ । नृणामि’त्युक्तरीत्या मनुष्याणां सुखपदोपलक्षितज्ञानादेर्मुक्तौ वृद्धिह्रासवत्त्वेऽपि ‘सुराणां मुक्तौ तु सुखं क्लृप्तं यथाक्रममि’त्यनेन देवानां मुक्तौ ज्ञानादीनां गुणानां वृद्धिह्रासाभावाभिधानात् । न चात्रापि चतुर्मुखेतरमुक्तमात्रस्य मतेर्न वृद्धिह्रासावुच्येते किन्तु मनुष्याणामेवेत्यविरोध इति वाच्यम् । मुक्तानां तु तदन्येषामिति मूलग्रन्थास्वारस्यप्रसङ्गात् । ‘समुद्रतरलोपमेति मुक्तरुद्रादिमतेः सङ्कोचविकासप्रकारोदर्शितः । अग्निज्वालावदिति अमुक्तरुद्रादिमतेरेवंरूपत्वातिशयो दर्शित’ इति सन्न्यायरत्नावलीविरोधापाताच्चेति चेन्न । उदाहृतग्रन्थद्वयानुरोधेनात्र टीकायां सङ्कोचविकासरूपयोरेव वृद्धिह्रासयोरभिमततया निषिद्धवृद्धिह्रासपरत्वाभावेनाविरोधात् । ज्ञानोत्तरकृतोपासनादिजनितपुण्यातिशयलब्धभोगविभावाभावयोरेव वृद्धिह्रासशब्दार्थतया विवक्षितत्वादविरोधः । ‘भोगानां तु विशेषेषु वैचित्र्यं लभ्यते क्वचिदि’ति वचनादित्यप्याहुः । बहुपरिमाणत्वाल्पपरिमाणत्वरूपावेव वृद्धिह्रासाविहाभिमतौ ‘अल्पतेजस्तथैवाल्पं जीवरूपं हि संसृतौ । करोति सुमहत्तेज’ इति बृहद्भाष्यवचनान्न तु प्रसिद्धावित्यविरोध इत्यप्याहुः । तदन्यमुक्तमतेर्वृद्धिह्रासवत्त्वाभ्युपगमे ‘न हीयते यत्र गत्वे’ति वृद्ध्याद्यभावप्रतिपादकश्रुत्यादिविरोध इत्यतस्तस्य प्रायिकतयाऽपि प्रमाणेनैव प्रतिपादनान्न तद्विरोध इति भावेन तत्प्रायिकत्वप्रतिपादकं प्रमाणवाक्यं पठति यथोक्तमिति । अत्रोक्तयोरपि वृद्धिह्रासयोः सङ्कोचविकासमात्ररूपत्वेन निषिद्धवृद्धिह्रासरूपत्वाभावान्न कश्चिद्विरोध इति हृदयम् ।

### ***परिमल ***

वैशद्यादीति । अत्रादिपदेनेश्वरविषये श्रियो मतेरिवाधिकविषयत्वाभावादिति गृह्यते । केवलमित्युक्तीति । तस्य भगवन्मात्राधीनत्वार्थपरत्वेन ब्रह्ममतेश्चेशरमोभयाधीनत्वात्तदभिप्रायेण प्राय इत्युक्तमित्यर्थः ॥ अत एवेति । ब्रह्ममतिव्यावृत्त्यर्थत्वादेवेत्यर्थः ॥ तत्रेति । श्रीप्रकरणे केवलमित्युक्तमित्यर्थः ॥ अस्मिन्पक्षे न स्वरूपकथनं तदिति भाति । ‘समुद्रतरलोपमे’त्यस्य तात्पर्यार्थः वृद्धिह्रासवतीति । शक्तिव्यक्त्यात्मना बह्वर्थाल्पविषयिणीत्यर्थः । निर्भेदमतौ कथमेतदित्यत उक्तं विवलेनेति ॥ यथोक्तमिति । एतदध्यायान्ते ‘भोगमात्रसाम्यलिङ्गाच्चे’ति सूत्रभाष्ये । ‘अवृद्धिह्रासरूपत्वं मुक्तानां प्रायिकं भवेत् । कादाचित्कविस्तु नैव तेषां निषिध्यत’ इत्युक्तमित्यर्थः।

### ***यादुपत्यं***

केवलमित्युक्तीति । एवमित्यतिदिष्टे तत्तन्त्रत्वादिति ब्रह्ममतिविणे केवलमित्युक्तेरयोग्यतापराहतत्वेनाभावादित्यर्थः । न हि ब्रह्ममतिः केवलं भगवत्तन्त्रा किं तु रमातन्त्राऽपि तथा च भगवत्तन्त्रत्वरूपविणे केवलमित्युक्तिः । नापि प्रायःपदव्यावर्त्येति भावः । केवलमित्युक्तिर्वचनं यस्येति बहुर्व्रीहेर्विवक्षितत्वेन कैवल्याभावाच्चेत्यर्थ इत्यप्याहुः ॥ अत एवेति । प्रायः पदव्यावर्त्यप्रदर्शनार्थमेवेत्यर्थः । तथा च स्वरूपकथनार्थमेव तन्न भवतीति भावः ॥ अवृद्धिह्रासरूपत्वमित्यादीति । ‘अवृद्धिह्रासरूपत्वं मुक्तानां प्रायिकं भवेत् । कादाचित्कविस्तु नैव तेषां निषिध्यत’ इति भाष्योदाहृतवचने इदमुक्तमित्यर्थः । इदं च ज्ञानोत्तरकृतोपासनादिजनितपुण्यातिशयलब्धभोगविभावाभावनिमित्तकमिति मन्तव्यम् ।

### ***वाक्यार्थरत्नमाला***

प्रसिद्धावित्यविरोध इति पाठः । एतेच पक्षा औत्प्रेक्षिका यत्र मध्यमोऽन्यथा ख्यातिकारैरनुसृतोऽपि प्रमाणानुपन्यासादयुक्तं तेषां तदनुसरणम् । भगवन्मात्राधीनत्वमेवेति । स्वातिरिक्तेशमध्ये भगवन्मात्राधीनत्वमित्यर्थः । तेन लक्ष्मीज्ञानेनासम्भव इत्युक्तमस्य स्वरूपकथनत्वमिति ज्ञेयम् । अधीनत्वादित्युक्तमिति । भगवतश्च स्वापेक्षया परतत्वाभावादिति भावः । लक्ष्म्याधीनत्वस्यापीति । स्वातिरिक्तलक्ष्म्याधीनत्वस्यापीत्यर्थः । तेन लक्ष्मीव्यावृत्तिसिद्धिरिति ज्ञेयम् । तस्य प्रायिकताया अपीति पाठः । प्रमाणवाक्यमिति । भाष्योदाहृतमित्यर्थः ।

