+++
title = "०३ मुक्तलक्ष्मीभगवदज्ज्ञानां गुणजन्यत्वाभावादिः"

+++


## गुणातीता विमुक्तानां मतिः शुद्धचितिर्यतः

**मुक्तलक्ष्मीभगवदज्ज्ञानां गुणजन्यत्वाभावादिः**

**गुणातीता विमुक्तानां मतिः शुद्धचितिर्यतः**

### ***सुधा***

सम्यग्ज्ञानं सत्त्वगुणेन भवतीत्युक्तम् । तस्य मुक्तेषु तावदपवादमाह गुणेति ।

## **अनुव्याख्यानम्**

***गुणातीता विमुक्तानां मतिः शुद्धचितिर्यतः ॥***

***सम्यगेवाथ नित्या च ....... .......***

यद्यपि विमुक्तानां मतिः सम्यगेव अथापि गुणातीता सत्त्वजन्या न भवति । कुतः शुद्धचितिर् नित्या च यतः । जडं हि कुतश्चिज्जायते न चेतनम् । तथाऽनित्यमेव न नित्यम् । दैत्यानां स्वरूपज्ञानेष्वविद्यमानं सम्यक्त्वं तर्हि कथमित्यतः शुद्धेत्युक्तम् । स्वाभाविकदोषरहितेत्यर्थः ।

स्वरूपोपाधिगतदोषनिबन्धनं हि दैत्यानां ज्ञानानामसम्यक्त्वम् । करणनिमित्तो ज्ञानानं विषयनियमो वैशद्यभेदश्च । तत्र यदि मुक्तानां ज्ञानं नित्यं तर्हि निर्विषयं वा स्यात् सर्वविषयं वा । एवं वैशद्येऽपीति । तत्राह तत्तदिति ।

**अनुव्याख्यानम्**

***....... ..... ...... तत्तन्माहात्म्ययोगतः ॥***

***बहुला चातिविशदा ...... ..... ......***

तेषां तेषां माहात्म्यं योग्यतारूपं तदेव योगो निमित्तं ततस्तदनुसारेण (बहुल) बहुलार्थविषयिण्यतिविशदा च ।

### ***वाक्यार्थचन्द्रिका***

भगवदवतारसूत्रकृज्ज्ञान एवोक्तस्यापवादे वक्तव्ये तदधीनमुक्तादिज्ञानेष्वपवादकथनं कैमुत्यार्थमित्याशयेनाह तस्य मुक्तेषु तावदिति । स्पष्टा चेत्यादिना श्रीदेव्यादिमतावप्युत्तरत्रापवादकथनात्तावच्छब्दः ॥ शुद्धचितिरित्यादि । अनेन शुद्धचितित्वं नित्यत्वं चेति हेतुद्वयमुक्तं भवति । तत्राद्यहेतुमुपपादयति जडं हीति । द्वितीयमुपपादयति तथेति । कुतश्चिज्जायत इति प्रतिज्ञाद्वये शेषः । ननु जडं हि कुतश्चिज्जायते न चेतनमित्युक्तरीत्या चितित्वमात्रेणैव मुक्तमतेः सत्त्वगुणजन्यत्वाभावसिद्ध्योक्तापवादसिद्धेः किमिति शुद्धत्वेन चितेर्विणम् । न च तस्या याथार्थ्योपपादनार्थत्वान्नानर्थकमिदमिति वाच्यम् । चितित्वमात्रेणैव तत्सिद्धिसम्भवेनास्य तादर्थ्यायोगादित्यतश्चितित्वमात्रस्य तदसाधकत्वात्तेन तदसिद्ध्या याथार्थ्योपपादनाय शुद्धत्वविणस्यार्थवत्त्वादिति भावेन चेतनत्वमात्रस्य तदसाधकत्वव्युत्पादनपूर्वकं तत्साधकतया शुद्धत्वं व्यापारयति दैत्यानामिति ॥ तर्हि कथं सम्यक्त्वमिति । सत्त्वगुणाजन्यत्वे मुक्तमतेः सम्यक्त्वं कथमित्यर्थः । ननु चेतनत्वमात्रेण तदस्त्वित्यत उक्तं दैत्यादीनां स्वरूपज्ञानेष्वविद्यमानमिति । यदि मुक्तमतेश्चेतनत्वमात्रेण सत्त्वगुणजन्यत्वाभावेऽपि याथार्थ्यं तर्ह्यविशेषाद्दैत्यादीनां स्वरूपज्ञानस्यापि चेतनत्वाद्याथार्थ्यं स्यात् । न चैतदस्ति । अतो न चेतनत्वेन मुक्तमतेर्याथार्थ्यसिद्धिरिति भावः । ननु मुक्तमतेः कथं शुद्धत्वोक्त्याऽपि याथार्थ्यसिद्धिरित्यतस्तद्व्याचष्टे स्वाभाविकेति । दैत्यानां स्वरूपज्ञाने बाह्यदोषराहित्यस्य सत्वात्तस्यापि सम्यक्त्ववारणाय स्वाभाविकेत्युक्तम् । तथाच शुद्धत्वेन स्वतस्त्वापवादकदोषरहितत्वलाभात्तदप्रामाण्यशङ्कायां निरस्तायां स्वत एव तद्याथार्थ्यसिद्धिरिति भावः । स्वाभाविकदोषराहित्यस्याप्रयोजकत्वात् सम्यक्त्वासाधकत्वमाशङ्क्य व्यतिरेकव्याप्त्युपदर्शनेन तत्परिहरति स्वरूपेति । शङ्कते करणनिमित्त इति । यत्सन्निकृष्टकरणेन यज्ज्ञानमुत्पद्यते स तस्य विषय इति व्यवस्थाश्रयणादिति भावः ॥ वैशद्यभेद इति । रेखोपरेखाद्यविविषयकत्वमित्यर्थः ॥ एवं वैशद्येऽपीति । यदि मुक्तानां ज्ञानं नित्यं स्यात्तर्ह्यविशदं वा स्यादतिविशदमेव वा स्यादितिप्रसङ्ग इत्यर्थः ।

### ***परिमल ***

विधेयत्वे प्रकृतासङ्गतिरित्यत आह यद्यपीति ॥ अनित्यमेवेति । कुतश्चिज्जायत इत्यनुकर्षः । उत्तरवाक्यमवतारयितुं शङ्कामाह करणनिमित्त इति । यत्सन्निकृष्टेनेत्यादिना विषयलक्षणस्य जिज्ञासासूत्रेऽन्यथाख्यातिवादेऽभिधानादिति भावः ॥ वैशद्यभेदश्चेति । प्रत्यक्षजन्यस्य वैशद्यं दृष्टं विषयगतरेखोपरेखादेरपि विषयीकरणाद् अनुमानजातस्य च तदभावादिति भावः ॥ सर्वविषयं वेति । विविषयनियामकादिति भावः ॥ एवं वैशद्येपीति । अविशदं वा सर्वथा विशदं वा स्यादित्यर्थः ।

### ***यादुपत्यं***

शङ्कते करणनिमित्त इति । यत्सन्निकृष्टेन करणेन यज्ज्ञानमुत्पद्यते स तस्य विषय इति व्यवस्थाऽऽश्रयणादिति भावः ॥ वैशद्यभेद इति । रेखोपरेखादिविविषयकत्वभेद इत्यर्थः । करणं यथा यथा स्वच्छं तथा तथा रेखोपरेखादिविविषयकं ज्ञानं भवतीति भावः ॥ एवं वैशद्येऽपीति । अविशदं वा स्यात्सर्वत्र विशदं वा स्यादित्यापादनीयमित्यर्थः ।

### ***श्रीनिवासतीर्थीया***

तत्सन्निकृष्टकरणजन्यत्वाभावेऽपि तद्विषयकत्वाङ्गीकारे दोषमाह सर्वविषयं वेति । असन्निकृष्टकरणजन्यत्वाविशेषादित्यर्थः ।

### ***वाक्यार्थरत्नमाला***

जडं हीति प्रतीकोपादाने कार्ये हिशब्दोऽवधारणार्थ इति मत्वा जडमेवेतीति सार्थं प्रतीकमुपादानम् । प्रतिज्ञाद्वयमिति । उपलक्षणं चैतत् । न चेतनमिति प्राचीनप्रतिज्ञायामपि इत्यपि ज्ञेयम् । वाक्यावतारानन्तरमाकाङ्क्षाक्रमेण योजयन्भावमाह । तर्हि कथमित्यादिना । ननु मुक्तमतेरिति पाठः । स्वतस्त्वपवादकेति । यथार्थस्योत्पत्तौ स्वतस्त्वापवादकेत्यर्थः । यज्ज्ञानमुत्पद्यत इति पाठः ।

