+++
title = "१० प्रत्यनुमानस्य सोपाधिकत्वमदोषः"

+++


## प्रतिसाधनरूपस्य नानुमानस्य दूषणम्

**प्रत्यनुमानस्य सोपाधिकत्वमदोषः**

**प्रतिसाधनरूपस्य नानुमानस्य दूषणम्**

### ***सुधा***

मा भूदयमुपाधिः शरीरवृत्तित्वं तु भविष्यति । देवदत्तगतौ यद्दुःखेतत्त्वं तत्र न गतित्वं प्रयोजकं किं नाम शरीरवृत्तित्वम् । न चेदं साध्याव्यापकम् । यद्दुःखेतं तच्छरीरिवृत्तीत्यस्य व्यभिचारादर्शनादित्यतः सर्वोपाधिसाधारणं दूषणमाह प्रतिसाधनेति ।

## **अनुव्याख्यानम्**

***प्रतिसाधनरूपस्य नानुमानस्य दूषणम् ॥***

***उपाधिः ...... ....... ........***

जिनोक्तानुमानानां प्रतिसाधनं खल्वस्माभिरुपन्यस्तम् । प्रतिसाधनरूपस्यानुमानस्य चोपाधिर्न दूषणम् । अतोऽत्रोपाध्युद्भावनमेवासङ्गतं किं तद्दूषणगवेषणेन । पूर्वोपाधेस्त्वङ्गीकारेण दूषणमभिहितमिति । कुतो नेत्यत आह प्रतिरूपं हीति ।

**अनुव्याख्यानम्**

***........ प्रतिरूपं हि साधनं तन्न चापरम् ॥***

यदुपाधिर्नाम दूषणं तत्प्रतिरूपं साधनं न त्वनैकान्त्यादिकम् । हिशब्दो यस्मादित्यर्थे ।

एतदुक्तं भवति । उपाधिस्तावत्प्रतिपक्षोन्नायकः नेतरथा दूषणम् । ततः प्रतिपक्षस्योपाधिमुद्भावयता प्रतिपक्ष एवोद्भावितो भवति । प्रतिपक्षश्च साधनाय प्रवृत्तं प्रतिबध्नाति न पुनः किञ्चित्साधयति । प्रथमेनैव प्रतिबद्धत्वात् । अतः प्रतिपक्षस्य प्रतिपक्षोऽकिञ्चित्करत्वान्न दूषणम् । अत एवोपाधिरपीति ।

### ***वाक्यार्थचन्द्रिका***

सर्वोपाधीति । निरस्तानिरस्तसर्वोपाधीत्यर्थः । अत इति । दूषणस्यैवोद्भाव्यत्वादित्यर्थः ॥ तद्दूषणेति । उपाधेः साध्याव्यापकत्वरूपदूषणेत्यर्थः । तर्ह्यनूर्ध्वगतित्वरूपोपाधेरपि प्रतिसाधनरूपानुमानदूषणत्वाभावापत्त्या तस्याः साध्याव्यापकत्वेन दूषणं भाष्यकारीयं कथं सङ्गच्छत इत्यत आह पूर्वोपाधेस्त्विति ॥ प्रतिरूपं साधनमिति । प्रतिरूपसाधनोन्नायकमित्यर्थः । न त्वनैकान्त्यमित्यत्रापि नानैकान्त्याद्युन्नायकमित्यर्थः । आदिपदेन व्याप्यत्वासिद्ध्यादिपरिग्रहः ।

ननु व्यभिचाराद्युन्नायकत्वेनाप्युपाधेर्दूषणत्वसम्भवान्न प्रतिपक्षोन्नायकत्वेनैव तस्य दूषणत्वमिति नियमसिद्धिः । तत्सिद्धावपि प्रतिपक्षस्यापि प्रतिपक्षदूषणत्वसम्भवान्न तत्र तस्यादूषणत्वसिद्धिः । तदसिद्धौ च नोपाधेरपि प्रतिपक्षेऽदूषणत्वसिद्धिरित्यत आह एतदुक्तं भवतीति ॥ उपाधिस्तावदिति । पक्षादिप्रविभागोत्तरकालमिति शेषः ॥ नेतरथेति । व्यभिचारोन्नायकत्वेन दूषणं नेत्यर्थः । अयमाशयः । साधनस्य साध्यव्यापकपरित्यागो हि पक्षादन्यत्र वा स्यात्पक्षे वा । नाद्यः । स्फुटे व्यभिचारे सति तदर्थमुपाध्यप्रतीक्षणात् । द्वितीये साध्यव्यापकव्यावृत्तिः पक्षात्साध्यमपि व्यावर्तयतीति प्रतिपक्षोन्नायकतैव । न च तदाऽप्यव्याप्त्युन्नायकमेवास्तु । उपाधिव्यावृत्त्या साध्यरहिते पक्षे वर्तमानस्य हेतोर्व्यभिचारावश्यम्भावादिति वाच्यम् । तथा सति बाधप्रतिरोधयोरपि व्यभिचारोन्नायकत्वापातात् । तत्र ताभ्यामेवानुमाने दुष्टे किं तदुपजीविना व्यभिचारेणेति चेत् । तर्ह्यत्रापि व्यापकव्यावृत्तिरूपप्रतिपक्षेणैवानुमाने दुष्टे किं तदुपजीविना व्यभिचारेणेति तुल्यम् । किञ्च पक्षे व्यभिचारः किं निश्चित उत सन्दिग्धः । आद्येऽपि पक्षे साध्याभावो निश्चितो न वेति वाच्यम् । आद्येऽपि किं प्रमाणान्तरेणोत साध्यव्यापकोपाधिव्यावृत्त्या । प्रथमे तत एवानुमानं दुष्टमिति किमुपाधिना । न द्वितीयः । परम्पराश्रयत्वप्रसङ्गात् । नेति पक्षे उपाधेः साध्यव्यापकत्वानिश्चयात्कथं तद्व्यावृत्त्या पक्षे साधनस्य साध्यव्यभिचारः स्यात् । नान्त्यः । पक्षे सन्दिग्धव्यभिचारस्य स्वतःसिद्धत्वेन तदर्थमुपाधिमुखनिरीक्षणानपेक्षात् । सर्वानुमानोच्छेदापत्तेश्चेत्यन्यत्र विस्तरः ॥ प्रतिपक्ष इति । लोक इति शेषः ॥ न पुनरिति । स्वसाध्यं न साधयतीत्यर्थः । तथात्वे हि खलु स्थापनानुमाने प्रबल्यापादकतया प्रतिपक्षान्तरं सार्थकं स्यादिति भावः । अस्तु तर्हि प्रतिपक्षप्रतिबन्धकत्वेनैव प्रतिपक्षदूषणत्वम् इत्यत आह प्रथमेनैवेति । स्थापनानुमानेनैव प्रतिपक्षस्य प्रतिबद्धत्वान्न प्रतिपक्षस्य तत्प्रतिबन्धकत्वमिति भावः । कुतः स्वसाध्यं न साधयतीत्यस्याप्येतदेवोत्तरं प्रथमेनैवेति । अकिञ्चित्करत्वादिति । साधनबाधनान्यतरकारित्वाभावादित्यर्थः ॥ अत एवोपाधिरपीति । अकिञ्चित्करप्रतिपक्षस्योन्नायकत्वादेव प्रतिपक्ष उपाधिरपि न दूषणमित्यर्थः । एतच्चाङ्गीकृत्योक्तं न वस्तुतः । प्रतिपक्षेऽपि प्रतिपक्षोपाध्योः ‘विमतं सकर्तृकं कार्यत्वाद् घटवदित्युक्ते विमतं विकर्तृकमस्मत्सम्मतकर्तृरहित्वादित्युत्तरं, अकार्यत्वमुपाधिरित्युक्ते शरीरजन्यत्वमितरत्राप्युपाधिरित्युत्तरमि’ति तत्र तत्राचार्यैरुद्भावितत्वेन प्रतिपक्षेऽपि तयोर्दूषणत्वस्थितेः । न च प्रतिपक्षे उपाध्युद्भावनस्य वैयर्थ्यात्कथं दूषणत्वमिति वाच्यम् । स्वपक्षसाधनार्थमेकं परसाधनप्रतिरोधनार्थमपरमिति सार्थकत्वात् । न च पूर्वेण प्रतिपक्षेण प्रतिबद्धस्य कथं स्वपक्षसाधकत्वमिति वाच्यम् । एकेनैकस्य प्रतिबन्धसम्भवेऽपि बहूनामेकेन प्रतिबन्धस्यान्याय्यतया तदयोगात् । उक्तं च ‘द्विविधं बलवत्त्वं च बहुत्वाच्च स्वभावतः’ इति । अन्यथा बहुत्वप्रयुक्तस्य प्राबल्यस्य दत्तजलाञ्जलिता स्यात् । तस्यैतत्परित्यागेनासङ्कीर्णोदाहरणाभावात् । विस्तरस्तु तर्कताण्डवे द्रष्टव्यः ।

### ***परिमल ***

शरीरवृत्तित्वमिति । पक्षे च देहबन्धान्मुक्तगतौ गतित्वरूपसाध्ये सत्यपि उपाधेरभावात् साधनाव्यापकत्वमिति भावः । तदित्यनुवादः दूषणपदेनान्वयः । उपाधिनिमित्तदूषणमित्यर्थः॥ न त्वनैकान्त्यादिकमिति । व्याप्यत्वासिद्धिरादिपदार्थः । अस्फुटत्वादाह एतदुक्तमिति । उपाधेः प्रतिपक्षोन्नायकस्य प्रतिपक्षत्वोक्तिरयुक्तेत्यतो वाह एतदुक्तमिति । न त्वित्युक्त्या चस्त्वर्थ इति सूचितम् । अत एवेति । अकिञ्चित्करत्वादेवोपाधिरपि न दूषणमित्यर्थः ।

### ***यादुपत्यम्***

प्रतिरूपं साधनमिति । प्रतिरूपसाधनोन्नायकमित्यर्थः । न त्वनैकान्त्यादिकमित्यत्रापि नानैकान्त्याद्युन्नायकमित्यर्थः । आदिपदेन व्याप्यत्वासिद्ध्यादिकं ग्राह्यम् ॥ प्रतिपक्षश्चेति । लोक इति शेषः ॥ न पुनः किञ्चिदिति । स्वसाध्यं न साधयतीत्यर्थ । तथात्वे हि स्थापनानुमाने प्राबल्यसम्पादकतया प्रतिपक्षान्तरं सार्थकं स्यादित्याशयः । अकिञ्चित्करत्वादिति । अयमाशयः । प्रतिपक्षे प्रतिपक्षान्तरमुद्भाव्यमानं न तावत्स्वसाध्यं साधयति । पूर्वेण प्रतिपक्षेण प्रतिबद्धत्वात् । नापि पूर्वं प्रतिपक्षं प्रतिबध्नाति । तस्य स्थापनानुमानेनैव प्रतिबद्धत्वात् । नापि स्थापनायामनेकत्वप्रयुक्तं प्राबल्यं सम्पादयति पूर्वेण प्रतिपक्षेण प्रतिबद्धस्य तस्य स्वसाध्यसाधनासमर्थस्यान्यत्र प्राबल्यानापादकत्वात् । शतमप्यन्धानां न पश्यतीति न्यायादिति । अत एवेति । अकिञ्चित्करप्रतिपक्षोन्नायकत्वादेव प्रतिपक्षानुमाने उपाधिरपि न दूषणमित्यर्थः ।

### ***श्रीनिवासतीर्थीया***

व्यभिचारादर्शनादिति । सुखे दुःखसामानाधिकरण्यरूपदुःखेतत्वशरीरवृत्तित्वयोः सद्भावेन कुत्रापि व्यभिचारादर्शनादित्यर्थः । प्रतिरूपं साधनमिति । स्वव्यावृत्त्या पक्षे साध्याभावसाधकमित्यर्थः । सत्प्रतिपक्षरूपमिति यावदिति भावः ॥ प्रथमेनैवेति । यथा नित्यः शब्दः श्रावणत्वादित्यनुमानस्य प्रतिपक्षभूतं शब्दोऽनित्यः कृतकत्वादित्यनुमानं तत्र चेदुपाधिः कश्चनोद्भाव्यते । तर्हि तेन सत्प्रतिपक्षोन्नयने पुनर्नित्यत्वमेव साधितं स्यात् । तच्च प्रथमेनानित्यत्वसाधककृतकत्वानुमानेनैव प्रतिरुद्धम् । न च नित्यत्वसाधकानुमानानामनेकत्वाप्राप्त्या प्राबल्यमिति वाच्यम् । शतमप्यन्धानां न पश्यतीति न्यायाद् एकेनापि बहूनां प्रतिबन्धादिति भावः ॥ अत एवोपाधिरपीति । प्रतिपक्षस्याकिञ्चित्करत्वात्तदुन्नायकोपाधिरप्यकिञ्चित्कर इत्यर्थः ।

### ***वाक्यार्थरत्नमाला***

उपाधेर् दूषकताबीजकथनरूपतर्कताण्डवं च मनसि कृत्वाऽऽह । अयमाशय इति । अन्यत्र विस्तर इति । उक्तस्थलीयतर्कताण्डवे नविलक्षणत्वाधिकरणीयोक्तमूले चेत्यर्थः । तत्र तुल्यमत्यन्तं तर्कताण्डवम् । उत्तरो ग्रन्थः । यद्यपि पक्षे नोपाधीत्यादिस्तत्वनिर्णयटीकाग्रन्थोप्यत्र योज्यः । स च व्याख्यानावसरेऽस्ति । तर्कताण्डवे ।

