+++
title = "०६ वादिभिर् मोक्षस्वरूपस्यान्यथा प्रतिपादने निमित्तम्"

+++


## एवंविधेषु ज्ञानेषु तमसा मुष्टदृष्टयः

**वादिभिर् मोक्षस्वरूपस्यान्यथा प्रतिपादने निमित्तम्**

**एवंविधेषु ज्ञानेषु तमसा मुष्टदृष्टयः**

### ***सुधा***

भवत्वेवं ज्ञानानां गुणनिमित्तं नानाविधत्वम् । प्रकृते तु किमित्यत आह एवंविधेष्विति ।

## **अनुव्याख्यानम्**

***एवंविधेषु ज्ञानेषु तमसा मुष्टदृष्टयः ॥***

ज्ञानेष्वेवंविधेषु सत्सु मुष्टदृष्टयोऽपहृतसम्यग्ज्ञानाः । सम्यग्ज्ञानाभावेऽन्यथादृक्त्वमपि नोपपद्यते । अधिष्ठानसामान्यज्ञानस्य भ्रान्त्युपयोगित्वादित्यत उक्तं खद्योतेति ।

**अनुव्याख्यानम्**

***खद्योतसदृशात्यल्पज्ञानत्वादन्यथादृशः ॥***

***वदन्ति वादिनो मोक्षं नानामतसमाश्रयात् ॥***

यथाऽन्धतमसे खद्योता अपि भयहेतवस्तथा विपर्ययबहुलमल्पं सम्यग्ज्ञानमपि तामसमेव । यथोक्तम् । अतत्त्वार्थवदल्पं चेति । नानामतसमाश्रयान्नाना वदन्तीति योजना । ज्ञानानां गुणवशादनेकविधत्वोपपत्तेस्तमसाऽऽवृता वादिनः प्रमाणावधीरणात्सम्यग्ज्ञानविकला आभासादरणादधिष्ठानसामान्यज्ञानवत्त्वाच्च विपरीतज्ञानिनो मोक्षं नानाविधमाचक्षत इत्यर्थः । कारणैकत्वान्मिथ्याज्ञानेनाप्येकविधेन भाव्यमिति चेन्न । सहकारिवैचित्र्याद्वैचित्र्योपपत्तेः । तदिदमुक्तं नानामतसमाश्रयादिति । मतानां च प्रवाहेणानादित्वमुक्तम् । मूलकारणे तमोगुणेऽपि वैचित्र्याच्च । अत एवोक्तं गुणभेदत इति ।

### ***वाक्यार्थचन्द्रिका***

यथोक्तमिति ॥ अतत्त्वार्थवदल्पं चेति । अतत्त्वार्थकल्पनायुक्तं यदल्पं सम्यग्ज्ञानं तत्तामसमुदाहृतमिति विपर्ययबहुलस्याल्पसम्यग्ज्ञानस्यापि तामसत्वं गीतायामुक्तमित्यर्थः ॥ प्रमाणावधीरणादिति । तमोगुणप्रयुक्तप्रमाणविषयकचेतःप्रवृत्तिप्रतिबन्धनिमित्ततदवज्ञानादित्यर्थः ॥ आभासेति । तमोगुणप्रयुक्तप्रमाणदोषाच्छादननिमित्तकतदादरणादित्यर्थः । पूर्वेणैव शङ्कापरिहाराद्भाष्ये नानामतसमाश्रयादित्येतद्व्यर्थमित्याशङ्क्य तद्व्यावर्त्या शङ्कामुत्थापयति कारणैकत्वादिति । मिथ्याज्ञानमूलकारणतमोगुणस्यैकत्वादित्यर्थः ॥ सहकारीति । सहकारिभूतानां मतानां वैचित्र्यादित्यर्थः । नन्वाधुनिकानां मतानां कथं मोक्षविषयकनानाविधभ्रममूलकारणतमोगुणसहकारित्वं सङ्गच्छत इत्यत आह मतानां चेति ॥ उक्तमिति । ‘अनादिकालतो वृत्ताः समया हि प्रवाहत’ इत्यादिना समयपाद इति शेषः । अङ्गीकृत्य चेदं मूलकारणे तमोगुणेऽवैचित्र्यं सहकारिवैचित्र्यान्मिथ्याज्ञानवैचित्र्योपपादनं कृतम् । वस्तुतस्तु मूलकारणस्यावैचित्र्यमेवासिद्धमित्याह मूलकारण इति ॥ अत एवोक्तमिति । अनेन गुणभेदत इति वाक्य सत्त्वरजस्तमोलक्षणगुणभेदत इति, तमोगुणे भेदतोऽवान्तरभेदत इति च द्वेधा व्याख्यातं भवति ।

### ***परिमल ***

भयहेतव इत्यस्यानन्तरमत एव तामसा इति ग्राह्यम् । अन्थतमस इति । अवसमन्धेभ्यस्तमस इति समासान्तः ॥ अतत्त्वेति । गीतायामन्तिमेऽध्याये ‘यत्तु कृत्स्नवदेकस्मिन्कार्ये सक्तमहैतुकम् । अतत्वार्थवदल्पं च तत्तामसमुदाहृतमि’ति तामसज्ञानस्वरूपमुक्तमित्यर्थः । अतत्त्वार्थविषयकं यदल्पं सम्यग्ज्ञानं तत्तामसमित्यर्थः । तत्र मोक्षस्वरूपमित्यादेर्व्यवहितत्वाद्धुद्धारोहाय सर्वस्य निष्कृष्टार्थमाह ज्ञानानामिति । अवधीरणादनादरणादित्यर्थः । धृञ् अनादर इति धातोः ॥ सहकारीति । नानाविधतत्तद्दर्शनरूपसहकारिवैचित्र्यादित्यर्थः । आधुनिकमतानां मोक्षविषयकभ्रमहेतुमूलकारणवैचित्र्यापादकं कथमित्यत आह मतानामिति । उक्तं समयपादादिभागे उक्तमित्यर्थः ।

### ***यादुपत्यम्***

अतत्त्वार्थवदल्पं चेति । अतत्त्वार्थकल्पनायुक्तं यदल्पं सम्यग्ज्ञानं तत्तामसमुदाहृतमिति विपर्ययबहुलस्याल्पसम्यग्ज्ञानस्यापि तामसत्वमुक्तमित्यर्थः । अवधीरणाद् अनादरणात् । धृङ् अनादर इति धातोः । अवज्ञानादिति यावत् ॥ आभासेति । प्रमाणाभासेत्यर्थः । न चाधुनिकानां मतानां कथं मोक्षविषयकनानाविधभ्रममूलकारणे सहकारित्वमित्यत आह मतानां चेति ॥ उक्तमिति । ‘अनादिकालतो वृत्ताः समया हि प्रवाहतः’ इति समयपाद इति शेषः ।

### ***वाक्यार्थरत्नमाला***

तद्भाष्यानुसारेण व्याख्याति । अतत्वार्थेति । दृङनादरण इति धातुं मनसि निधायावज्ञानादिति व्याख्यातम् । अवधार्यतामिति युक्तिपादीयमूलोपपादनावसरे तद्रूपोपपादनमस्माभिः कृतमस्ति । तद्वदेवैतद्रूपोपपादनं ज्ञेयम् ।

