+++
title = "०४ लक्ष्मीचतुर्मुखज्ञानयोर् भगवज्ज्ञानतो वैलक्षण्यम्"

+++


## विशेषांस्तद्गतांस्त्यक्त्वा प्रायस्तल्लक्षणा श्रियः

**लक्ष्मीचतुर्मुखज्ञानयोर् भगवज्ज्ञानतो वैलक्षण्यम्**

**विशेषांस्तद्गतांस्त्यक्त्वा प्रायस्तल्लक्षणा श्रियः**

### ***सुधा***

एतानि विणानि लक्ष्मीज्ञानेऽप्यतिदिशति विशेषानिति ।

## **अनुव्याख्यानम्**

***विशेषांस्तद्गतांस्त्यक्त्वा प्रायस्तल्लक्षणा श्रियः ॥***

तद्गतान्भगवद्गतांस्तानि लक्षणानि यस्याः सा तथोक्ता । श्रियो मतिः प्रतिपत्तव्येति शेषः । भगवद्गताविविषयीकारित्वं विहायान्यधर्मवती ज्ञातव्येत्यर्थः । प्राय इत्युक्तस्य तात्पर्यमाह तथैवेति ।

**अनुव्याख्यानम्**

***तथैव स्पष्टताभावात्तत्तन्त्रत्वात्तु केवलम् ॥***

***न तादृशी ...... ...... .....***

यथा भगवन्मतेर्निरतिशयस्पष्टत्वं तथैव । केवलं तत्तन्त्रत्वाद् भगवन्मात्राधीनत्वात् । अत्र केवलमिति स्वरूपकथनम् । पराधीनत्वादित्येव हेतुः ॥ तादृशी भगवन्मतिसदृशी । अतः प्राय इत्युक्तमिति भावः ।

### ***वाक्यार्थचन्द्रिका***

श्रियो मतेर्भगवन्मतिसादृश्याभावे निरतिशयस्पष्टत्वाभावस्येव भगवन्मात्राधीनत्वस्य हेतुत्वमिति भ्रमनिरासायाह अत्र केवलमितीति । श्रियो मतेर्भगवन्मात्राधीनत्वमेव न तु हिरण्यगर्भादिज्ञानवत्तदितराधीनत्वमप्यस्तीति वस्तुस्थितिकथनार्थमेव केवलं तत्तन्त्रत्वादिति तस्या भगवन्मात्राधीनत्वमुक्तं न तु तस्या भगवन्मतिसादृश्याभावे तस्य हेतुशरीरप्रविष्टत्वाभिप्रायेण तत्कीर्तनमित्यर्थः । उक्ताभिप्रायेणैव लक्ष्मीज्ञानस्य भगवन्मात्राधीनत्वमुक्तमित्येव किं न स्यात् किं स्वरूपकथनत्वाश्रयणेनेत्यत आह पराधीनत्वादित्येवेति । तावतैव श्रीमतेरपराधीनभगवन्मतिसादृश्याभावसमर्थनादिति भावः । अत्र लक्ष्मीज्ञानस्येव भगवज्ज्ञानस्यापि भगवदधीनत्वेन तन्मात्रेण लक्ष्मीज्ञानस्य भगवन्मतिसादृश्याभावसिद्ध्यनुपपत्तेर्भगवदधीनत्वादित्यनुक्त्वा पराधीनत्वादित्युक्तमित्यवधेयम् ॥ अत इति । श्रीमतेर् भगवन्मतिसादृश्याभावादित्यर्थः ।

### ***परिमल ***

स्वरूपकथनमिति । तत्तन्त्रत्वमात्रस्य ‘न तादृशी’त्यत्र हेतुत्वसम्भवादिति भावः ॥

