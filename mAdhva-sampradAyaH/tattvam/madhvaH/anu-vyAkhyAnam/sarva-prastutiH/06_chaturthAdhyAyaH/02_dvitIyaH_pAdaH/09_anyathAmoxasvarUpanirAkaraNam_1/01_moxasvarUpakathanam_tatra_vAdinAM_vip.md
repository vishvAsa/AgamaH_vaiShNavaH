+++
title = "०१ मोक्षस्वरूपकथनम्, तत्र वादिनां विप्रतिपत्तौ निमित्तोक्तिश्च"

+++


## तत्र मोक्षस्वरूपं तु वादिनः प्रतिभाऽऽश्रयात्

**मोक्षस्वरूपकथनम्, तत्र वादिनां विप्रतिपत्तौ निमित्तोक्तिश्च**

**तत्र मोक्षस्वरूपं तु वादिनः प्रतिभाऽऽश्रयात्**

### ***सुधा***

भवेदेवं पादार्थः सङ्गतिश्च । यदि भगवज्ज्ञानभोगाभ्यां निवृत्तसमस्तानिष्टकर्माणः, स्वोत्तमप्रवेशेन ब्रह्मनाड्योत्क्रमेण वा परित्यक्तदेहाः, स्वोचितेनार्चिरादिना वा पथा वैकुण्ठलोकवासिनं भगवन्तं हिरण्यगर्भेण सह प्राप्ता भिन्नलिङ्गशरीरा विध्वस्तप्रकृतयोऽत्यन्तनिवृत्तानिष्टाः सम्यगाविर्भूतानन्दादिगुणा भगवत्समीप एव तमुपासीनाः, स्वरूपेण वा लीलागृहीतविग्रहैर्वा सङ्कल्पमात्रसाध्यान्दिव्यभोगांस्तारतम्येन भुञ्जाना न कदाचित्पुनरावर्तन्त, इत्येतन्मोक्षस्वरूपं ‘कर्मक्षयस्तथोत्क्रान्तिरि’त्यादिनोक्तं निश्चितं स्यात् । न चैवम् । तैस्तैर् वादिभिरन्यथामोक्षस्वरूपस्य वर्णितत्वात् । विप्रतिपत्तौ च संशयस्य ध्रुवत्वादित्यत आह तत्रेति ।

## **अनुव्याख्यानम्**

***तत्र मोक्षस्वरूपं तु वादिनः प्रतिभाऽऽश्रयात् ॥***

***नाना वदन्ति ...... ...... .....***

तत्र । तथा सति, सूत्रकारेणोक्तलक्षणे मोक्षे श्रुत्यादिप्रमाणैरुपपादिते सति । वादिनस्तु प्रतिभाश्रयात् स्वोत्प्रेक्षामात्रेण नाना वदन्ति । अतः प्रमाणमूलत्वादस्याप्रमाणमूलानामुत्प्रेक्षामात्रयोनीनां वादानां च साम्याभावान्न संशयावकाशः ।

### ***वाक्यार्थचन्द्रिका***

स्वोचितेनेति । गरुडमार्गयोरन्यतरेण स्वयोग्यमार्गेणेत्यर्थः ॥ वैकुण्ठलोकवासिनमिति । इदं चार्चिरादिमार्गगतानपेक्ष्योक्तं न तु गरुडमार्गगतान् । तेषां भगवत्प्राप्तेर्ब्रह्माण्डलयोत्तरभावित्वेन ब्रह्माण्डान्तरस्थवैकुण्ठलोकगतभगवत्प्राप्तेरयोगात् । ततश्च ‘ये पूर्वमर्चिरादिना पथा वैकुण्ठगतभगवन्तं प्राप्ता ये च ब्रह्मण्डलये स्वोत्तमप्रवेशेन त्यक्तदेहाः स्वोचितेन गरुडमार्गयोरन्यतरेण पथा पुन्नामकं हिरण्यगर्भं प्राप्तास्ते सर्वेऽपि पुन्नामकेन हिरण्यगर्भेण सह भिन्नलिङ्गशरीरा विध्वस्तस्वगुणाच्छादकप्रकृतयोऽत एवात्यन्तनिवृत्तानिष्टा’ इत्यतः परं ‘महाप्रलये भगवदुदरे स्थित्वा पुनः सृष्टौ भगवल्लोकाविर्भावे सति श्वेतद्वीपगतभगवद्दर्शनेनापगतभगवदिच्छाऽऽवरका’ इत्येतावत्पूरणीयम् । ततः ‘सम्यगाविर्भूतानन्दादिगुणा’ इति योजना । एवं च ‘प्रधानावरणव्योम्नोरन्तरे विरजानदी । विधेर्देहापगमने लिङ्गमात्रशरीरगाः । पूर्णसाधनसम्पन्ना अपरोक्षदृशश्च ये । निर्गत्य चोर्ध्वं वैकुण्ठादतीत्यावरणानि च । विरजायां कृतस्नाना ब्रह्मणा सह सर्वशः । त्यक्तलिङ्गास्ततः सर्वे स्वरूपेण व्यवस्थिता’ इत्यादिप्रमाणानुरोधात् । अस्मिन्नेव कल्पे लिङ्गशरीरभङ्गो न तु ‘योगी तावन्न मुक्तः स्यादि’ति वचनबलादुत्तरकल्पे स मन्तव्यः । योगी तावदिच्छाऽवरकान्न मुक्तः स्यादित्यर्थकत्वेन तस्य सावकाशत्वात् । अन्यथोदाहृतनिरवकाशप्रमाणविरोधादिति गुरुसम्प्रदायः ॥ तत्रेतिभाष्यपदानुवादेन तथा सतीति व्याख्यानम् । स्वपदव्याख्यानं, सूत्रकारेणोक्तलक्षणे मोक्षे प्रमाणैरुपपादिते सतीति ॥ मोक्षस्वरूपं त्विति तुशब्दो भिन्नक्रम इत्याशयेनाह वादिनस्त्विति । कथमेतावताऽप्युक्तशङ्कापरिहार इत्यतस्तत्रेति सूत्रकृदुक्तस्य मोक्षस्य प्रामाणिकत्वोक्त्या वाद्यन्तरोक्तमोक्षस्योत्प्रेक्षामूलकत्वोक्त्या च लब्धं परिहारमाह अत इति ।

### ***परिमल ***

मूलोक्तान् पादानामर्थान् बुद्ध्यारोहायानुवदन्नुत्तरग्रन्थसन्दर्भमवतारयति भवेदेवमित्यादिना । कर्माण इत्यन्तं प्रथमपादार्थः । प्रारब्धबुद्ध्योक्तं भोगाभ्यामिति । देहा इत्यन्तं द्वितीयपादार्थः ॥ स्वोचितेनेति । गरुडमार्गयोरन्यतरेणेत्यर्थः । उपासीना इत्यन्तं तृतीयपादार्थः । स्वरूपेणेत्यादि चतुर्थपादार्थः ॥ इत्यादिनोक्तमिति । तत्र सङ्क्षेपेणोक्तस्य ग्रन्थकर्त्रभिमतस्य विवरणेनास्माभिरनूदित इति तत्रानुक्तानुवाददोषो न शङ्क्यत इति भावः ॥

### ***यादुपत्यं***

स्वोचितेनेति । स्वयोग्येन गरुडमार्गयोरन्यतरेणेत्यर्थः । वैकुण्ठलोकवासिनमित्यर्चिरादिमार्गगतानपेक्ष्यैवोक्तम् । न तु शेषादिमार्गगतान् । तेषां भगवत्प्राप्तेर्ब्रह्माण्डलयोत्तरभावित्वात् । वैकुण्ठलोकस्य च ब्रह्मण्डान्तःस्थत्वात् । ततश्च ये पूर्वमर्चिरादिना पथा वैकुण्ठलोकगतं भगवन्तं प्राप्ता ये च ब्रह्माण्डलये स्वोत्तमप्रवेशेन त्यक्तदेहाः स्वोचितेन पथा पुन्नामकं हिरण्यगर्भं प्राप्तास्ते सर्वेऽपि पुन्नामकेन हिरण्यगर्भेण सह विरजास्नानेन भिन्नलिङ्गशरीरा विध्वस्तस्वगुणाच्छादिकादिप्रकृतयोऽत एवात्यन्तनिवृत्तानिष्टा इत्यनन्तरं महाप्रलये भगवदुदरे स्थित्वा, पुनः सृष्टौ भगवल्लोकाविर्भावे श्वेतद्वीपगतभगवद्दर्शनेनापगतभगवदिच्छावरका इत्येतद्ग्राह्यम् । अन्यत्रोक्तत्वात् । ततः सम्यगाविर्भूतानन्दादिगुणा इत्यादीत्येवं योजना द्रष्टव्या । एवं च ‘अन्तिमावरणव्योम्नोरन्तरे विरजा नदी । विधेर्देहापगमने लिङ्गमात्रशरीरकाः । पूर्णसाधनसम्पन्ना अपरोक्षदृशश्च ये । निर्गत्य चोर्ध्वं वैकुण्ठादतीत्यावरणानि च । विरजायां कृतस्नाना ब्रह्मणा सह सर्वशः । त्यक्तलिङ्गास्ततः सर्वे स्वरूपेण व्यवस्थिताः’ इत्यादिप्रमाणसद्भावादस्मिन्नेव कल्पे लिङ्गशरीरभङ्गः । न तु योगी तावन्न मुक्तः स्यादि’ति वचनबलादुत्तरकल्पे । योगी तावदिच्छावरकान्न मुक्तः स्यादित्यर्थकत्वेन सावकाशत्वात् । अन्यथोदाहृतप्रमाणविरोधादिति ज्ञातव्यम् ॥ इत्यादिनोक्तमिति । यद्यपि विध्वस्तप्रकृतय इत्यादिकं तत्र नोक्तं तथाऽपि उपलक्षणया तदपि तत्राभिप्रेतमित्याशयेनैवमुक्तमिति ज्ञातव्यम् ।

### ***वाक्यार्थरत्नमाला***

हिरण्यगर्भेण सहेत्यतः परं विरजास्नानेनेति पाठः । तथा मूलकोशे सद्भावात् । इत्यादिप्रमाणानुरोधादिति । आदिपदेन ततो दृष्ट्वा शिशुमारं श्वेतद्वीपं निरीक्ष्य च । विशन्ति वासुदेवाख्यं हरे रूपं चतुर्थकमिति विष्णुरहस्यगतवाक्यपरिग्रहः । तथा प्रमाणानिच विष्णुरहस्ये । अन्यत्र चोदाहृतानि ज्ञेयानि ।

