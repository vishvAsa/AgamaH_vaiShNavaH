+++
title = "०९ वेदप्रामाण्यादिविषयेऽपि उभयोः साम्यम्"

+++


## प्रामाण्यादि च वेदस्य फलतः सममेव हि

**वेदप्रामाण्यादिविषयेऽपि उभयोः साम्यम्**

**प्रामाण्यादि च वेदस्य फलतः सममेव हि**

### ***सुधा***

ननु मायावादिना वेदस्य प्रामाण्यं स्वतःप्रामाण्यं नित्यत्वं चाङ्गीकृत्य वेदवाक्यनिर्वाहोऽयं कृतः । शून्यवादी तु वेदप्रामाण्यमेव नाङ्गीकुरुते । तत्कथमुक्तं व्यावर्त्यमात्रेति । तत्राह प्रामाण्यादीति ।

## **अनुव्याख्यानम्**

***प्रामाण्यादि च वेदस्य फलतः सममेव हि ॥***

शब्दमात्रेण विषमम् । अर्थस्तु द्वयोरपि सम एव । तस्माद्वाक्यार्थनिर्वाहोऽपि सम इत्युक्तमुपपन्नम् । वेदवाक्यपुरस्कारस्तु मायावादिनां छद्ममात्रं प्रमेयं तु समानमेवेति भावः ।

कथं फलतः समानमित्यत आह अतत्त्वावेदकमिति ।

**अनुव्याख्यानम्**

***अतत्त्वावेदकं यस्मात्प्रमाणं तेन कथ्यते ॥***

वेद इति वर्तते । सर्वमपि प्रमाणमिति वा । तेन मायावादिना । कथ्यते अविद्यावद्विषयाणि प्रत्यक्षादीनि प्रमाणानि शास्त्राणि चेत्यादाविति शेषः ॥ अतत्त्वावेदकत्वेऽङ्गीकृतेऽपि कुतः सममित्यत आह अतत्त्वावेदकत्वमिति ।

**अनुव्याख्यानम्**

***अतत्त्वावेदकत्वं यदप्रामाण्यं सतां मतम् ॥***

यद् यस्मात् सतां विदुषाम् । नानाविधानि लक्षणानि प्रणयन्तोऽपि परीक्षका अतत्त्वावेदकव्यावृत्तये प्रयतन्त एव । अनुभूतिः प्रमाणमिति वदताऽप्यतत्त्वावेदकाभावाभिमानेनैव न प्रयत्नः कृतः । न पुनरतत्त्वावेदकस्यापि प्रामाण्याभिप्रायेण । अतो मायावादिनाऽभ्युपगतं वेदप्रामाण्यं नामाप्रामाण्यमेव । प्रामाण्याभावे च तत्स्वतस्त्वं दूरोत्सारितम् । नित्यत्वव्युत्पादनं च व्यर्थमेवेति ।

### ***वाक्यार्थचन्द्रिका***

मूले प्रामाण्यादीत्यादिपदसङ्ग्राह्यप्रदर्शनं स्यतःप्रामाण्यमित्यादि ॥ नित्यत्वं चेति । यद्यपि ध्वंसाप्रतियोगित्वरूपं नित्यत्वं न तेनाङ्गीकृतं शास्त्रयोनित्वाधिकरणे पौरुषेयत्वाभिधानात् । तथाऽप्याकाशादिसाधारणबहुकालावस्थायित्वरूपनित्यत्वविवक्षया अयं ग्रन्थम् इत्यवधेयम् ॥ अयमिति । व्यावृत्तिप्रयोजनकत्वतद्वाचकत्वरूप इत्यर्थः । द्वयोर् मायावादिशून्यवादिनोः । सम इत्यत्र द्वयोरित्यनुवर्तते । उक्तं व्यावर्त्यमात्रभेद इत्याद्युक्तम् । पूर्ववाक्याद्वेदस्येत्यनुवृत्तिमर्थवशाद्विभक्तिविपरिणामं चाभिप्रेत्याह वेद इति वर्तत इति । तेन मायावादिना वेदो यस्मादतत्त्वावेदकं प्रमाणं कथ्यत इति योजनायां वेदपदानुवृत्तिविभक्तिविपरिणामौ उपाश्रयणीयौ भवतः । प्रत्यक्षादिप्रमाणानामतत्त्वावेदकत्वलाभश्च न भवतीत्यपरितोषाद्वस्तुस्थितिकथनाय पक्षान्तरमाह सर्वमपीति । अनेन सर्वमपीत्यध्याहृतेन सर्वमपि प्रमाणं यस्मादतत्त्वावेदकं कथ्यत इति योजना सूचिता भवति । अत्र पक्षे प्रमाणत्वरूपसामान्यधर्मपुरस्कारेण वेदस्यातत्त्वावेदकत्वलाभः न तु वेदत्वेन रूपेण । पूर्वयोजनायां तु तत्त्वेनैव तल्लाभ इति द्रष्टव्यम् ॥

अविद्यावद्विषयिणीति । अत्राविद्याशब्देनात्मानात्मनोरितरेतराध्यासपरिग्रहः । तमेतमेव लक्षणमध्यासं पण्डिता अविद्येति मन्यन्ते इति पूर्वग्रन्थानुरोधात् । ततश्च कूटस्थे चैतन्ये बुध्यादितादात्म्याध्यासं विना प्रमातृत्वस्याभावेन प्रमाणप्रवृत्तेरसम्भवात् प्रमाणान्यध्यासवत्पुरुषविषयाणि तदाश्रितानि तत्प्रयोज्यानीति यावत् । करणानां कर्तृप्रयोज्यनियमात् । एवं चात्र प्रमाणप्रवृत्तेरात्मन्यनात्माध्यासपूर्वकताया उक्तत्वादविद्यावदाश्रितानां प्रमाणानां ‘यस्य च दुष्टं करणं यत्र च मिथ्येति प्रत्ययः स एवासमीचीनः प्रत्ययो नान्य’ इति पञ्चपादिकारीत्या ‘भाष्यकारेण दोषमात्रमेव विषयतोऽपि ज्ञानमिथ्यात्वे हेतुरुक्त इति विवरणग्रन्थानुरोधाच्चायथार्थज्ञानजनकत्वलाभेन प्रमाणानामतत्त्वावेदकत्वसिद्धिरुक्तग्रन्थादिति युक्त एवास्य वाक्यस्य संवादितयोपन्यास इति ध्येयम् । यादृशतादृशसत्त्वस्य प्रकृतानुपयोगित्वात्प्रकृतोपयोगितया सच्छब्दं व्याचष्टे ॥ विदुषामिति । तदुपपादयति नानाविधानीति ॥ प्रयतन्त एवेति । सम्यगित्यादि तद्व्यावर्तकविणोपादानादिति भावः । प्रामाण्यस्वतस्त्वनित्यत्वयोरदूषणाद्भाष्ये न्यूनत्वमाशङ्क्य स्पष्टत्वात्तदनुक्तिरित्याह प्रामाण्याभावे चेति ॥ व्यर्थमिति । प्रामाण्यप्रयोजकनिर्दोषत्वव्युत्पादनार्थस्य नित्यत्वव्युत्पादनस्य वेदप्रामाण्यपक्षेऽर्थवत्त्वेऽपि त्वन्मते तस्यातत्त्वावेदकत्वेनाप्रमाण्यान् न प्रामाण्यप्रयोजकनिर्दोषव्युत्पादनार्थस्य नित्यत्वव्युत्पादनस्य किञ्चित्प्रयोजनमिति भावः ॥ इति इत्यतः परं ‘स्पष्टमेवेत्यतो न भाष्ये तदुक्तिरि’ति शेषः ।

### ***परिमल ***

आदिपदार्थस् तस्मादित्यादि । निर्भेदत्वमित्यादिना वक्ष्यमाणतत्वमस्यादिवाक्यार्थनिर्वाहोपीत्यर्थः ॥ वेद इति वर्तत इति । विभक्तिविपरिणामेनानुवर्तत इत्यर्थः । कथ्यत इत्युक्तं तत्कुत्रेत्यतस्तद्वाक्यं पठति अविद्यावदिति । नन्वनुभूतिः प्रमाणमिति मते शुक्तिरूप्यज्ञानस्याप्यनुभवत्वात्तत्सङ्ग्रहः कृत इति भातीत्यत आह (अतत्वावेदकाभावाभिमानेनेति । अनुभूतिरिति । नन्वनुभूतिः प्रमाणमिति प्रमाणलक्षणं प्रणयताऽतत्त्वावेदकस्यापि प्रामाण्यमङ्गीकृतमन्यथायथार्थज्ञानव्यावृत्त्यर्थविणमुपाददेत् । न चैवम् । तस्मात्कथमतत्त्वावेदकव्यावृत्तये प्रयतत एवेत्युक्तमित्यत आह) ॥ अतत्वावेदकव्यावृत्तय इति ॥ प्रयतन्त एवेति । ज्ञानमात्रस्य प्रमात्वाभ्युपगमादिति भावः । तदेव व्यनक्ति अनुभूतिरित्यादिना ॥ व्यर्थमेवेति । प्रामाण्यार्थं निर्दोषताव्युत्पादनाय नित्यत्वकथनम् । प्रामाण्यस्यैवाभावे तद्व्युत्पादनं व्यर्थमेवेत्यर्थः ।

### ***यादुपत्यं***

वेद इति वर्तत इति । विभक्तिपरिणामेनेति शेषः ॥ अविद्यावद्विषयाणीति । अत्राविद्याशब्देनात्मानात्मनोरितरेतराध्यासो ग्राह्यः । ‘तत एतमेवंलक्षणमध्यासं पण्डिता अविद्येति मन्यन्त’ इति पूर्वमुक्तत्वात् । तथा च कूटस्थे चैतन्ये बुद्ध्यादितादात्म्याध्यासं विना प्रमातृत्वस्याभावेन प्रमाणप्रवृत्तेरसम्भवात्प्रमाणान्यध्यासवत्पुरुषविषयाणि तदाश्रितानि । तत्प्रयोज्यानीति यावत् । करणानां कर्तृप्रयोज्यत्वनियमात् । एवं चात्र प्रमातृप्रवृत्तेरात्मन्यनात्माध्यासपूर्वकताया उक्तत्वेनाध्यस्तपदार्थविषयकत्वमप्यर्थादुक्तमेवेत्यतत्त्वावेदकताऽपि प्रमाणानामभिप्रेतैवेति भावः । न च तत्त्वावेदकं यत्तदप्रमाणमिति नैयायिकादीनामपि मतम् । न हि ते सन्तोऽत आह विदुषामिति । परीक्षकाणामित्यर्थः ॥ व्यर्थमेवेति । प्रामाण्यप्रयोजकनिर्दोषताव्युत्पादनाय हि नित्यत्वं व्युत्पादनीयम् । प्रामाण्यस्यैवाभावे तद्व्युत्पादनं व्यर्थमित्यर्थः ।

### ***श्रीनिवासतीर्थीया***

तत्कथमिति । तथा चैषा प्रक्रिया समानेत्युक्तमयुक्तमिति भावः । ननु प्राभाकरेणातत्त्वावेदकस्य प्रामाण्यमङ्गीकृतमेव । अनुभूतिः प्रमाणमिति प्रमाणलक्षणे तद्व्यावर्तकविणाऽदानादित्यत आह अनुभूतिः प्रमेति ॥ अतत्त्वावेदकाभावाभिमानेनेति । अयथार्थज्ञानमेव नास्तीत्यभिमानेनेत्यर्थः ।

### ***वाक्यार्थरत्नमाला***

बहुकालावस्थायित्वेति । कल्पपर्यन्तमवस्थायित्वेत्यर्थः । सम इत्यत्रेति । सम इत्युक्तमित्यत्रेत्यर्थः । मायावादिनो वेदरूपं प्रमाणं यस्मादतत्वावेदकत्वं कथ्यन्त इति पाठः । वेदः प्रमाणमिति पाठे वेदरूपं प्रमाणमित्यर्थः । अतत्वावेदकं प्रमाणमिति पाठे तु वेदपदेन प्रमाण्यसम्बन्धमाश्रित्य योज्यम् । सर्वमपि प्रमाणमित्युत्तरानुसारात् । उद्देश्यविधेयभावस्य तथात्व एव लाभाच्चेति ज्ञेयम् । पूर्वयोजनायांत्विति । परं तु प्रत्यक्षादीनीत्यादिमायावादिवाक्यानुसारेण द्वितीययोजनेति शेषः । मूले इत्यादाविति । शाङ्करभाष्यादाविवेति शेषः । मूलेऽविद्यावद्विषयाणीत्यादिना शाङ्करभाष्यवाक्यं संवादायोपन्यस्तम् । तस्य प्रत्यक्षादिप्रमाणानामतत्वावेदकत्वमित्येतदर्थप्रतिपादकत्वाप्रतीतेस्तस्य तत्परत्वं कथमित्यतः कथं पुनरविद्यावद्विषयाणि प्रत्यक्षादीनीत्यादिशङ्कापरिहाराय प्रवृत्तदेहेन्द्रियादिष्वहंममेत्यादि पूर्वभाष्यं तद्य्वाख्यानरूपमित्यर्थः । मातृत्वं हीत्यादि ग्रन्थं मनसि कृत्वोपयुक्तमधिकं वदन्नेतद्वाक्यस्थ प्रत्यक्षाद्यतत्वपरत्वमुपपादयति । अत्राविद्याशब्देनेत्यादिना । एवं भामत्यनुसारेणाविद्याविषयतामुपपाद्य तद्बलेन तत्वावेदकत्वप्राप्तेः स्पष्टप्रतिभासात्तस्मादविद्याविषयाण्येवेत्युपसंहारभाष्यव्याख्यानरूपेऽनैसर्गिकत्वं च दोषमभिप्रेत्योक्तम् । यस्य च दुष्टं करणं यत्र च मिथ्येति प्रत्ययः । स एवासमीचीनः प्रत्ययो नान्य इति पञ्चपादिकाग्रन्थतद्विवरणे च स्पष्टमतत्वावेदकप्रतिपादनात्तदुभयमुदाहरन् प्रकृतोपयोगं दर्शयति । अविद्यावदाश्रितानां प्रमाणानामिति । अत्र ब्राह्मणलक्षणवेदो विद्यावद्विषयक इति । तत्वनिर्णयटीकायामप्येवमर्थो बोध्यः । प्रामाण्यस्वतस्त्वेति पाठः ।

