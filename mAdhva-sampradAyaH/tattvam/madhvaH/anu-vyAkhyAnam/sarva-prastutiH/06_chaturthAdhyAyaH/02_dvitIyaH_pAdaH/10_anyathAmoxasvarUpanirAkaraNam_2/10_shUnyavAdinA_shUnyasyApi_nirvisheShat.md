+++
title = "१० शून्यवादिना शून्यस्यापि निर्विशेषत्वमङ्गीकृतम्"

+++


## निर्भेदत्वं तु शून्यस्य तेनाप्यङ्गीकृतं सदा

**शून्यवादिना शून्यस्यापि निर्विशेषत्वमङ्गीकृतम्**

**निर्भेदत्वं तु शून्यस्य तेनाप्यङ्गीकृतं सदा**

### ***सुधा***

किं चैवंविधं वेदप्रामाण्यं शून्यवादिनाऽप्यङ्गीकृतमेवेति कुतोऽयं विशेषः । न सर्वस्यापि वेदस्य मायावादिनाऽतत्त्वावेदकत्वमुच्यते किं नाम विधिप्रतिषेधविषयस्य । अद्वितीयं तत्त्वं प्रतिपादयतस्तत्त्वमसीत्यादेर्महावाक्यस्य निर्विशेषं सच्चिदानन्दात्मकं तत्पदार्थं प्रतिपादयतो ‘यत्तदद्द्रेश्यमग्राह्यं’ ‘सत्यं ज्ञानमि’त्यादेरवान्तरवाक्यस्य च तत्त्वावेदकत्वमङ्गीक्रियत एव, न चैवं शून्यवादिना; इत्यतः कथं साम्यमित्यतः शून्यवादिनाऽप्येवमेवाङ्गीक्रियते । तत्त्वावेदकत्वं हि न विषयविसंवादाभावातिरिक्तं किञ्चिदस्ति । वाक्यद्वयार्थस्य चाविसंवादः शून्यवादिनाऽप्यङ्गी(कृत)क्रियत एवेत्याशयवान्महावाक्यार्थाङ्गीकारं तावद्दर्शयति निर्भेदत्वं त्विति ।

## **अनुव्याख्यानम्**

***निर्भेदत्वं तु शून्यस्य तेनाप्यङ्गीकृतं सदा ॥***

तेन शून्यवादिना अपि, सदेत्यनेन स्वयमेव नास्मदापादनेनेति सूचयति ।

### ***वाक्यार्थचन्द्रिका***

भाष्यकारीयमल्पकालानिवर्त्यभ्रान्तिहेतुत्वस्य प्रामाण्यप्रयोजकत्वेऽतिप्रसङ्गाभिधानं तस्य मतवैषम्यानापादकत्वाभिप्रायं चेत्यभिप्रेत्य स्वयं तस्य मतवैषम्यानापादकतामुपपादयति किञ्चेति ॥ एवंविधमिति । दीर्घभ्रान्तिहेतुत्वलक्षणमित्यर्थः ॥ अङ्गीकृतमेवेति । वेदविषयस्य शून्यभावनासाध्यशून्यसाक्षाकारनिवर्त्यताया उक्तत्वादिति भावः । पुनर्वैषम्यं शङ्कते न सर्वस्यापीति ।

### ***परिमल ***

एवं विधमिति । अल्पकालानिवर्त्यभ्रान्तिहेकत्वरूपं वा शून्यज्ञानबाध्यविषयकत्वरूपं वेत्यर्थः । शङ्कते न सर्वस्यापीति ॥ विधीति । यजेत स्वर्गकामः, ब्राह्मणा न हन्तव्य, इत्यादिविधिप्रतिषेधविषयस्येत्यर्थः ।

### ***श्रीनिवासतीर्थीया***

अविसंवादः शून्यवादिनाऽपीति । अविसंवादिविज्ञानं प्रमाणमिति सौगता इति वचनादिति भावः ॥ सत्त्वेतीति । तथाच तत्त्वस्य सत्त्वादिधर्माणां विशेषाणामभाव उभया सम्मत इत्यनेन निर्वित्वाङ्गीकारः प्रदर्शित इति द्रष्टव्यम् ।

