+++
title = "११ अवान्तरवाक्यार्थस्यापि शून्यवाद्यङ्गीकृतत्वम्"

+++


## सत्त्वासत्त्वादिधर्माणामभाव उभयोर्मतः

**अवान्तरवाक्यार्थस्यापि शून्यवाद्यङ्गीकृतत्वम्**

**सत्त्वासत्त्वादिधर्माणामभाव उभयोर्मतः**

### ***सुधा***

अवान्तरवाक्यार्थाङ्गीकारोऽपि द्वयोः समान इति दर्शयन्निर्वित्वं तावदुभयसम्मतमित्याह सत्त्वेति ।

## **अनुव्याख्यानम्**

***सत्त्वासत्त्वादिधर्माणामभाव उभयोर्मतः ॥***

तत्त्वस्येति शेषः । उभयोर्मायावादिशून्यवादिनोर्मतः सम्मतः । सत्यत्वमपि शून्यवादिनाऽङ्गीक्रियत इत्याशयेन शून्यं नामासत्तस्य सत्त्वं कथमित्यत आह न हीति ।

**अनुव्याख्यानम्**

***न हि सत्प्रतियोगित्वं शून्यत्वं तेन चेष्यते ॥***

सत्प्रतियोगित्वं सद्विरोधित्वमसत्त्वम् । तेन च शून्यवादिनाऽपि । निर्वित्वाभिप्रायेण शून्यमित्युच्यते नासत्त्वाभिप्रायेण । तत्त्वमित्यङ्गीकारादिति भावः । आनन्दताऽपि शून्यवादिना अभ्युपगम्यत इति वक्तुं मायावाद्यभ्युपगतानन्दतां तावदनुवदति न चेति ।

**अनुव्याख्यानम्**

***न च दुःखविरोधित्वादन्या ह्यानन्दतेष्यते ॥***

***मायिना ...... ...... ........***

दुःखविरोधित्वमेवानन्दत्वं न तु धर्मरूपं किमपीत्यर्थः । हिशब्देनानृतजडविरोधीत्यादितत्प्रसिद्धिं सूचयति । ततः किमित्यत आह शून्येति ।

**अनुव्याख्यानम्**

***....... शून्यपक्षेऽपि ....... .......***

तत्समानमिति शेषः । ‘जाड््यसंवृतिदुःखान्तपूर्वदोषविरोधियदि’त्यादितद्वचनात् । ज्ञानत्वाङ्गीकारं दर्शयति ज्ञानमिति ।

**अनुव्याख्यानम्**

***........ ...... ज्ञानं जाड्यविरोधि च ॥***

ज्ञानं च जाड्यविरोधिस्वरूपमेवोच्यते मायिना । तच्छून्यवादिनोऽपि समानमित्यर्थः ।

### ***वाक्यार्थचन्द्रिका***

नासत्त्वाभिप्रायेणेति प्रतिज्ञाया हेतुमाह तत्त्वमितीति ।

### ***परिमल ***

निर्वित्वमिति । निर्विमवान्तरवाक्यार्थ इत्युक्तेरिति भावः । मूले असत्त्वपदेनाभावप्रतियोगित्वग्रह इति भावः ॥ इत्यादितत्प्रसिद्धिमिति । अनृतजडविरोधिरूपमन्तत्रयमलबन्धनदुःखताविरुद्धम् । अतिनिकटमविक्रियं मुरारेः परमपदं प्रणयादभीष्टवीमी’ति भाष्यकारीयमुरारिशतकगतश्लोकोऽयम् । शून्यपक्षेऽपि कुतस्तत्सममित्यतः स्वयं हेतुमाह जाड्येति । तत इत्यनुवादः व्यावर्तकाभावादिति व्याख्या ॥

### ***श्रीनिवासतीर्थीया***

सत्यत्वमपीति । निर्वित्वाङ्गीकारवत्सत्त्वानन्दत्वज्ञानत्वाङ्गीकारोप्युभयोः सम्मत इति वक्तुमादौ तत्त्वस्य सत्त्वं शून्यवादिनाऽङ्गीक्रियत इत्याशयेन शून्यं नामासत्तस्य कथं सत्वं शून्यवादिनाऽङ्गीक्रियत इत्याशङ्कां परिहर्तुमाहेत्यर्थः । सद्विरोधित्वमत्यन्तासत्त्वम् ।

