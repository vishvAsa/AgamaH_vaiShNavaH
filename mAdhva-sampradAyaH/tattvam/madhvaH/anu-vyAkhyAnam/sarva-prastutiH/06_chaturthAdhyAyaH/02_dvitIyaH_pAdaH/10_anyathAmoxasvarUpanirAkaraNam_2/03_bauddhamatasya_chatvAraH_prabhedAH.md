+++
title = "०३ बौद्धमतस्य चत्वारः प्रभेदाः"

+++


## चतुष्प्रकारं तच्चोक्तं

**बौद्धमतस्य चत्वारः प्रभेदाः**

**चतुष्प्रकारं तच्चोक्तं**

### ***सुधा***

एवं सामान्यतो दूषितं बौद्धमतं वितोनिराकर्तुं तद्भेदानाह चतुरिति ।

## **अनुव्याख्यानम्**

***चतुष्प्रकारं तच्चोक्तं ...... .......***

व्याख्यातृमतिभेदादिति भावः । कथमित्यत आह शून्यमिति ।

**अनुव्याख्यानम्**

**...... ....... शून्यं विज्ञानमेकलम् ॥**

**अनुमेयबहिस्तत्त्वं तथा प्रत्यक्षबाह्यगम् ॥**

**इति ....... ...... .......**

एकलमद्वितीयं शून्यमेव तत्त्वमित्येकं मतम् । एकं विज्ञानमेव तत्त्वमित्यपरम् । अनुमेयं बहिस्तत्त्वं ज्ञानव्यतिरिक्तं यस्मिंस्तत्तथोक्तम् । अस्त्येव ज्ञानव्यतिरिक्तमपि तत्त्वं किं तु तदनुमेयमिति सौत्रान्तिकमतमन्यदित्यर्थः । तथाशब्दः समुच्चयार्थः । प्रत्यक्षं बाह्यगं यस्मिंस्तद्वैभाषिकमतं चैकमित्येवं चतुष्प्रकारमिति । एतेषु शून्यवादिनोऽतितामसाः । प्रमितसकलवस्त्वपलापात् । ततो ज्यायांसो विज्ञानवादिनः । रूपाद्यपलापेऽपि विज्ञानमात्राङ्गीकारात् । ततः सौत्रान्तिका बाह्यार्थाभ्युपगमात् । तस्य चानुमेयत्वाभ्युपगमेन वैभाषिकेभ्यः कष्टाः । ततो वैभाषिकाः । बाह्यार्थमभ्युपगम्य तस्य यथायथं प्रत्यक्षादिगम्यताऽभ्युपगमादित्येतज्ज्ञापयितुमनेन क्रमेणोद्देशः कृतः ।

### ***वाक्यार्थचन्द्रिका***

शास्त्रकर्तुनुर्ब्रुद्धस्यैकत्वात्कथं तच्चातुर्विध्यमित्यतो विनेयव्याख्यातृमतिभेदात्तदित्याशयेनाह व्याख्यातृमतीति । यद्यपि मन्दमध्योत्तमबुद्धिभेदाद्विनेयानां व्याख्यातॄणां त्रैविध्यकथनात्तदनुरोधेन मतत्रैविध्यमेव वक्तुं युक्तम् । तथाऽपि मन्दबुद्धीनां वैभाषिकसौत्रान्तिकभेदेन द्वैविध्याश्रयणात् साक्षात्परम्पराप्रयोजकोपाधीनेकीकृत्येदं चातुर्विध्यकथनमित्यवधेयम् । ननु चतुष्प्रकारत्वं प्रतिज्ञाय प्रकारपञ्चकोपदर्शनमसङ्गतमित्यत एकलमित्यस्य शून्यविज्ञानयोरद्वितीयत्वप्रतिपादनार्थतया विध्यन्तरोपदर्शकत्वाभावान्न तदनुपपत्तिरित्यभिप्रेत्य तथा योजनां दर्शयति एकलमद्वितीयमित्यादि । ननु समयपादे निरस्तत्वक्रमानुरोधेन तथा प्रत्यक्षबाह्यगमिति वैभाषिकमतस्य प्रथममनन्तरं चानुमेयबहिस्तत्त्वमिति सौत्रान्तिकमतस्य तदनन्तरमेकलं शून्यमिति माध्यमिकमतस्यानन्तरमेकलविज्ञानवादिमतस्य निर्देशः कर्तुमुचितस् तत्कथं शून्यादित्वेन चातुर्विध्यप्रदर्शनमित्यतो निमित्तकथनपूर्वकं निर्देशक्रममुपपादयति एतेष्विति ॥ प्रमितसकलेति । ज्ञानज्ञेयरूपसकलेत्यर्थः । शून्यं त्वप्रमितमिति भावः । रूपाद्यपलापेऽपीति । ज्ञेयप्रपञ्चापलापेऽपीत्यर्थः । सौत्रान्तिका ज्यायांस इत्यनुवर्तते । एवमुत्तरत्रापि द्रष्टव्यम् ।

### ***परिमल ***

बहस्तित्वमित्यस्यार्थो ज्ञानव्यतिरिक्तमिति ॥ यस्मिन्निति । मत इति योज्यम् । एवमग्रेपि । निर्देशक्रमबीजमाह एतेष्विति ॥ प्रमितसकलेति । शून्यं तु न प्रमितमिति तदङ्गीकारोऽप्रामाणिकाङ्गीकार इति प्रमितसकलेत्युक्तम् ॥ रूपाद्यपलापेऽपीति । अर्थात्मकनामात्मकप्रपञ्चापलापेऽपीति वा शून्यवाद्युक्तरूपविज्ञानवेदनासंज्ञासंस्काररूपजगदपलापेपीति वाऽर्थः ।

### ***यादुपत्यम्***

प्रमितसकलेति । ज्ञानज्ञेयादिसकलेत्यर्थः । शून्यं तु न प्रमितमित्याशयः ॥ रूपाद्यपलाप इति । ज्ञेयप्रपञ्चापलापेत्यर्थः ।

### ***वाक्यार्थरत्नमाला***

शास्त्रकर्तुरिति । आदिशास्त्रकर्तुरादिबुद्धस्येत्यर्थः । माध्यमिकादिष्वादि बुद्धशिष्येष्वपि बुद्धशब्दप्रयोगात् । यथा चैतत्तथा जिनानामिति जैनाधिकरणीयप्रयोगसमर्थनावसरेऽस्माभिः रुपपादित प्रकारेण ज्ञेयम् । अत एव परिमले आदिबुद्धशिष्याणामिति व्यावहृतम् । चातुर्विध्यानुपपत्तिशङ्कापरिहाराय मूले व्याख्यातृमतिभेदादिति भावो वर्णितः । तत्र न ज्ञायते तस्य व्याख्यातुर्मतौ र्भेद इति शास्त्रप्रणेतुरपि व्याख्यानसम्भवेन तन्मतौ च भेदस्याभावः । अतः शास्त्रकर्तृबुद्धशिष्याणां मतिभेदादित्यर्थकं मूलमित्याशयेन विनेयत्वरूपेण व्याख्यातारं विशिनष्टि । विनेयव्याख्यात्रिति । माध्यमिकादि रूपविनेयेत्यर्थः । नन्वत्र समुदाय उभयहेतुकेऽपीत्येतदधिकरणीय स च बहुप्रकारः । प्रतिपत्तिभेदात् । विनेयभेदाद्वेति शाङ्करभाष्योक्तरीत्या विनेयपदं माध्यमिकादिव्यतिरिक्तविनेयान्तरपरम् । तेषां व्याख्यातृत्वाभावात् । माध्यमिकादीनामेव च व्याख्यातृत्वाच्चेति ज्ञेयम् । नतूक्तशाङ्करभाष्यभामत्यादौ प्रतिपत्तिभेदादित्यस्य व्याख्यातृमाध्यमिकादिप्रतिपत्तिभेदमेवार्थतयोपादाय प्रतिपत्तिभेदशब्दविप्रतिपत्तिरत्र भवतां माध्यमिकादीनां सर्वज्ञतया पुरुषन्तरजन्या न सम्भवति । षोडशिग्रहणाग्रहणादिरूपवैकल्पिकार्थस्या क्रियारूपस्य प्रतिपत्तिस्तद्भेदेनैव भेदोपि न वस्तुप्रतिपत्तौ सम्भवति । वस्तुनि विकल्पायोगात् । तत्वस्यैकरूपत्वादिति पूर्वत्रारुच्या विनेयभेदाद्वेति द्वितीयपक्षमवतार्योत्तममध्यमाधमधियो हि शिष्या भवन्ति । अतस्तद्बुध्यपेक्षया प्रतीतार्थभेदमाश्रित्य सर्वशून्यत्वादिपक्षभेदा आदिबुद्धेन सूचितास्ते च माध्यमिकादिभिः प्रस्थानभेदेन विव्रीयंत इत्यादेर्निरूपितत्वेन विनेयमाध्यमिकादिमतिभेदो न व्याख्यात इति तदाश्रयणं कथम् । अत एव यद्यपि मन्दमध्योत्तमबुद्धिभेदादित्युत्तरग्रन्थेऽपि तदाश्रयणेन शङ्कापरिहारावपि कथमिति चेन्न । भामत्यादिवर्णितैत्पक्षमनाश्रित्यादिबुद्धशिष्याणामेव माध्यमिकादीनां सर्वशून्यत्वादिविषयाः प्रस्थानभेदास्तेषामेव प्रतिपत्तिभेदादिति केषाञ्चिद्बुद्धमतस्थानां वचनमाश्रित्यात्र तथा व्याख्याद्युपपत्तेः । अत एव परिमले माध्यमिकयोगाचारसौत्रान्तिकवैभाषिकाणामादिषु बुद्धाशिष्याणामित्यादिना प्रथमे तत्पक्षं प्रतिपाद्यान्येत्वाहुरित्यादिनोत्तम मध्यमाधमभाविविनेयबुध्यनुसारेणेति द्वितीयपक्षमुपदर्श्य तत्र द्वितीयं तन्मतं विवृणोतीति विनेयभेदादित्येतदवतारभामतीव्याख्यानकल्पतर्ववतारः कृतः । ततो विनेयपदं माध्यमिकादिप्रथमशिष्यापेक्षयेत्येव व्याख्येयमिति ज्ञेयम् ।

केचित्तु विनेयपदं भामत्यामुक्तभाविविनेयपरं, तेषामेवहि बुद्धावाक्यात्प्रतीयमानोर्थो भिन्न इत्यत एवहि तद्विवक्षया माध्यमिकादीनां व्याख्यातृत्वे उक्तेऽप्यर्थतो विनेयानां व्याख्यातृताप्राप्तेरिति मन्तव्यम् । तेषां तथाविधव्याख्यानाभावे तद्विवक्षया आदिशिष्याणां व्याख्यानमित्यस्याप्याश्रयितुमशक्यत्वात् । ततो विनेया येमन्दमध्योत्तमबुद्धयो व्याख्यातार इत्येव व्याख्येयमित्याहुः । तत्पक्षे मन्दबुद्धीनां वैभाषिकेत्युत्तरटीका विरुध्यते । ततोऽत्रोभयं विमतिमपेक्ष्य प्रथमग्रन्थप्रवृत्तिः । मन्दबुद्धीनामित्युत्तरग्रन्थस्तु मूलशिष्यविवक्षयैवेति समाधेयम् । मन्दमध्योत्तमबुद्धीति । अयं च क्रमो वैभाषिकादित्वेन समयपादोक्तक्रमानुसारेण । अत्र निरासक्रमस्तु न विवक्षित इति ज्ञेयम् । व्याख्यातृत्वोपपादनं च प्राग्वत् । त्रैविध्यकथनादिति । बोधिचित्तविवरण इति शेषः । भामत्यां यथोक्तं बोधिचित्तविवरणे–

देवानां लोकनाथानां सत्वाशयवशानुगाः ।

भिद्यन्ते बहुधा लोके उपायैर्बहुभिः पुनः ।

गम्भीरो न भेदेनेत्यादिप्रतिपादनात् । व्याख्यातं च कल्पतरौ । बोधी बुद्धस्तस्य चित्तमभिप्रायस्तद्विवरणग्रन्थे । लोकनाथानां बुद्धीनां देशानाम् अनागमाप्रामाण्याभिप्रायानुसारिण्य इत्यादिनेति भावः । वैभाषिकसौत्रान्तिकमतयोरवान्तरविशेषानाश्रयणेन त्रिविधत्वमुपपादितं भामत्याम् । तदनुसारेण तस्य चेत्युत्तरमूलानुसारेण च चतुष्ट्वं स्वयमुपपादयति । तथापि मन्देति । अनेनैव योगाचारा मध्यमबुद्धयः । माध्यमिकशब्दोक्तशून्यवादिनस्तूत्तमबुद्धय इति सूचितं भवति । प्रागुदाहृतपरिमलवाक्येऽपि माध्यमिकादित्वेन क्रम उक्तः सौत्रे चोत्तमादित्वेन निरासक्रमेणेति ज्ञेयम् । उत्तरत्रापीति । वैभाषिका इत्यत्रापीत्यर्थः । बाह्यार्थाभ्युपगमस्य साम्यात्कथं सौत्रान्तिकवैभाषिकयोर्वैषम्यमित्यतोऽवान्तरवैलक्षण्यमाह । तस्य चेति मूले ।

