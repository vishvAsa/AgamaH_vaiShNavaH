+++
title = "०८ मायामते सत्यत्वादीनां ब्रह्मलक्षणत्वानुपपत्तिः"

+++


## सच्चित्सुखादिकं चैव किं कुतोऽखण्डवादिनः

**मायामते सत्यत्वादीनां ब्रह्मलक्षणत्वानुपपत्तिः**

**सच्चित्सुखादिकं चैव किं कुतोऽखण्डवादिनः**

### ***सुधा***

अथ मतम् । सत्यं ज्ञानमनन्तं ब्रह्म विज्ञानानन्दं ब्रह्मैवेति श्रुत्यैव सत्यादिलक्षणं ब्रह्म सर्वतो व्यावर्तितं तत्कथं शून्यं ब्रह्मेति नो भिदेत्युच्यते इति । सत्यम् । सदादिलक्षणैर्ब्रह्म श्रुत्या सर्वता व्यावर्तितमिति । तत्तु मायावादिमते नोपपद्यत इत्याशयवानाह सदिति ।

## **अनुव्याख्यानम्**

***सच्चित्सुखादिकं चैव किं कुतोऽखण्डवादिनः ॥***

सदादिकं च किमेव न किमपीत्यर्थः । तथा हि । सदादिकं किं ब्रह्मस्वरूपमुतान्यत् । आद्ये न लक्ष्यलक्षणभावः । अनेकपदवैयर्थ्यं च । न द्वितीयः । अखण्डवादित्वात् । यथा भवतां सत्यत्वादिकं ब्रह्मस्वरूपमपि तल्लक्षणं तथा ममापि किं न स्यादिति चेन्न । अस्माभिर् विशक्त्या तन्निर्वाहाङ्गीकारात् । परेण तु कुतो निर्वाह्यमेतत् । मयापि विशेषोऽङ्गीक्रियत इति चेत् । न । अखण्डवादित्वात् ।

### ***वाक्यार्थचन्द्रिका***

निर्वित्ववचनं सिद्धान्त इव स्वमतेऽपि भिन्नधर्माभावाभिप्रायमेव न तु सर्वथा धर्माभावाभिप्रायमतो भेदकधर्मसद्भावाद्युक्तः शून्यब्रह्मणोर्भेद इति गूढाभिसन्धिः शङ्कते अथ मतमिति । लक्ष्यलक्षणभावनिर्वाहकविसद्भावात्सिद्धान्ते तदुपपत्तावप्यखण्डवादित्वात्परस्य न तन्मते तदुपपत्तिरिति गूढाभिसन्धिरेव परिहरति तथाहि सदादिकमित्यादिना ॥ न लक्ष्यलक्षणभाव इति । तत्प्रयोजकस्य प्रसिद्धाप्रसिद्धविभागस्याभावादिति भावः । पूर्ववादी स्वाशयमुद्घाटयति यथेति । सिद्धान्त्यपि तमुद्घाटयति अस्माभिरिति ॥ अखण्डेति । अखण्डत्वस्य निर्वित्वरूपत्वादिति भावः ।

### ***परिमल ***

सत्यत्वादिकं स्वरूपं सदेव व्यावर्तकमिति मनसि निधाय शङ्कते अथ मतमिति । एवकारान्वयेनानुवादः ॥ किमेवमिति मनोगतं शङ्कते यथेति ।

### ***यादुपत्यं***

गूढाशयः शङ्कते अथेति । अविदिताशय इव विकल्पयति सदादिकं किमिति । पूर्वपक्षी स्वाशयमुद्घाटयति यथा भवतामिति ॥ तथा ममापीति । तथा च मदीयं निर्वित्ववचनं भिन्नधर्माभावाभिप्रायकमेवेति तदाशय इति ध्येयम् । एवं च तच्चात्र नास्तीति द्वयोरपि सम्मतमित्युक्तत्वादय मतमिति शङ्कायाः कथमुत्थानमिति चोद्यानवकाश इति ज्ञातव्यम् ।

