+++
title = "०७ शून्यवादमायावादयोः साम्यम्"

+++


## एवं मायिनश्चाहुरेकजीवत्ववादिनः

**शून्यवादमायावादयोः साम्यम्**

**एवं मायिनश्चाहुरेकजीवत्ववादिनः**

### ***सुधा***

शून्यवाद्यभिमतमोक्षनिरासेन मायावाद्यभिमतोऽपि निरस्तो भविष्यतीत्याशयेन यदुक्तं मायिनो यथेति सिद्धान्तसाम्यं तदुपपादयति (इत्ये)एवमिति ।

## **अनुव्याख्यानम्**

***एवं मायिनश्चाहुरेकजीवत्ववादिनः ॥***

***बहुजीवमताश्चेति ....... ...... .......***

एकजीवत्ववादिनो बहुजीवमताश्चेति द्विविधमायिनश्चैवं द्विविधशून्यवादिवदेव मोक्षस्वरूपमाहुः । एको जीवो यस्मिंल्लोके स तथोक्तस्तस्य भावस्तत्त्वं तद्वदन्तीत्येकजीवत्ववादिनः । बहवो जीवा यस्मिंस्तत्तथोक्तं बहुजीवमतं येषां ते बहुजीवमताः ।

ननु शून्यवादिनः संवृतिनिबन्धनः संसारस्तन्निवृत्तिश्च मोक्ष इत्याचक्षते । मायावादिनस्तु मायाहेतुकोऽयं संसारस्तन्निवृत्तिश्च मोक्ष इति । अतो वैषम्यमित्यत आह मायेति ।

**अनुव्याख्यानम्**

***....................... माया तेषां तु संवृतिः ॥***

या शून्यवाद्यभ्युपगता संवृतिः सैव तेषां मायिनां माया । अनाद्यनिर्वाच्यत्वलक्षणस्य आवरणविक्षेपादेः कार्यस्य चैकत्वादिति भावः ॥ शून्यवादिनः शून्यं तत्त्वमाहुर्मायावादिनस्तु ब्रह्म । अतोऽस्ति वैषम्यमित्यत आह निर्वित्वेति ।

**अनुव्याख्यानम्**

**निर्वित्ववाचैव शून्यं ब्रह्मेति नो भिदा ॥**

शून्यं ब्रह्मेति चैतयोर्भिदा नो विद्यते । कुतः निर्वित्वस्य वाचैव द्वाभ्यां द्वयोर्निर्वित्वेनोक्तत्वात् । वैधर्म्यं खलु वस्तुनो भेदकम् । तच्चात्र नास्तीति द्वयोरपि सम्मतम् । अतः शब्दभेदमात्रं न वस्तुभेद इति ।

### ***वाक्यार्थचन्द्रिका***

मूले एकजीववादिन इति वक्तव्ये एकजीवत्वेति त्वप्रत्ययो व्यर्थ इत्याशङ्क्य तत्सार्थक्यमाह एको जीव इत्यादि । मायासंवृत्योरैक्यलाभाय यत्तच्छब्दाध्याहारेण योजयति या शून्यवाद्यभ्युपगतेति ॥ अनाद्यनिर्वाच्यत्वलक्षणस्येति । अत्र भावत्वमपि सङ्ग्राह्यम् । ततश्च नादिभावत्वे सति अनिर्वाच्यत्वरूपलक्षणस्येत्यर्थः । अन्यथा प्रागभावस्याप्यनाद्यनिर्वाच्यतयाऽज्ञानत्व प्रसङ्गादिति ध्येयम् ॥ आवरणविक्षेपादेरिति । स्वरूपाच्छादनमावरणम् । अतदाकारप्रतिभासो विक्षेपः । आदिपदेन (नानाविधतया भासकत्वादिशक्तिः) । द्वाभ्यां शून्यवादिमायावादिभ्याम् । द्वयोः शून्यब्रह्मणोः । ननु निर्वित्वोक्तिर्न भेदाभावसाधिकेति कथं तस्यास्तत्साधकतया भाष्यकारीयोक्तिरित्यतो न तस्यास्तत्साधकतया अत्रोपन्यासः किन्तु तत्साधकभेदकधर्माभावस्यासिद्धिपरिहारकतयैवेत्याशयेन तदुपपादकतया तदुपयोगमाह वैधर्म्यमिति ।

### ***परिमल ***

यदुक्तमिति । एतन्मतोपन्यासोपक्रमभागे उक्तमित्यर्थः ।

### ***वाक्यार्थरत्नमाला***

आवरणविक्षेप्यादेरित्यादिपदसङ्ग्राह्यं वक्तुमादिपदेनेत्येवोक्ता तदुत्तरं कुण्डलिकां कृत्वा गतमस्ति । तदादिपदसङ्ग्राह्यमत्र विचार्य लेख्यमस्ति । एवमावरणविक्षेपाद्यनेकशक्ति कतिपूर्वत्रैतत्समानजातीयपूर्व...... मूले तथा तत्वनिर्णयटीकायां शास्त्रयोनिसूत्रेचन्द्रिकायां तथा न्यायामृतेच व्याख्येयम् ।

