+++
title = "०२ विष्णुकृतस्यापि बौद्धमतस्याग्राह्यत्वे निमित्तम्"

+++


## एवं स्वयं विष्णुर्यद्यपीशो ह्यशेषवित्

**विष्णुकृतस्यापि बौद्धमतस्याग्राह्यत्वे निमित्तम्**

**एवं स्वयं विष्णुर्यद्यपीशो ह्यशेषवित्**

### ***सुधा***

उक्तदोषातिदेशेन बौद्धोक्तमपि मोक्षं दूषयति एवमिति ।

## **अनुव्याख्यानम्**

***...... एवं स्वयं विष्णुर्यद्यपीशो ह्य**शेष**वित् ॥***

***चकार सौगतमतं मोहायैव चकार यत् ॥***

***असुराणामयोग्यानां वेदमार्गे प्रवर्तताम् ॥***

***अतोऽसुराधिकारत्वान्न ग्राह्यं तन्मतं क्वचित् ॥***

यथाऽप्रामाणिकत्वाज्जैनमतं न ग्राह्यमेवं तन्मतं सौगतमतमपि क्वचिद् ग्राह्यं न भवति । ननु परमाप्तेन बुद्धरूपेण(पिणा) विष्णुना कृतमिदं कथं न ग्राह्यमित्यत उक्तं स्वयमिति । यद्यपि सौगतमतं स्वयं विष्णुश्चकार तथाऽपि न ग्राह्यमिति सम्बन्धः । ईश इति करणपाटवमभ्युपैति । अविदिति तत्त्वज्ञानम् । अभ्युपगमे कारण प्रमाणप्रसिद्धिं हिशब्देनाह । तर्हि कुतो न ग्राह्यमित्यत उक्तं मोहायैवेति । यद्यस्मादसुराणां मोहायैव तच्चकार । अतोऽसुराधिकारत्वान्न ग्राह्यम् । अधिक्रियन्तेऽस्मिन्नित्यधिकारः । असुराणामधिकारोऽसुराधिकारस्तस्य भावस्तत्त्वं तस्मात् । असुराः कुतो मोहनीया इत्यत उक्तम् अयोग्यानामिति । वेदमार्ग इति पूर्वेणोत्तरेण च सम्बध्यते । एतदुक्तं भवति । यद्यपि भगवान्बुद्धः पटुकरणस्तत्त्वज्ञानवांश्च श्रुत्यादिसिद्धः । ग्रन्थकरणादेव विवक्षुश्च । नैतावताऽप्याप्तः । विप्रलम्भकत्वात् । यथोक्तं ‘ततः कलौ सम्प्रवृत्ते सम्मोहाय सुरद्विषाम् । बुद्धो नाम्ना जिनसुतः कीकटेषु भवष्यिती’ति । अतस्तदुक्तं मोक्षस्वरूपं हेयमेवेति ।

### ***वाक्यार्थचन्द्रिका***

एवमित्यस्य ‘न ग्राह्य तन्मतं क्वचिदि’त्यनेन व्यवहितत्वेऽपि योग्यत्वात्सम्बन्ध इत्यभिप्रेत्य तद्व्याष्टे यथेति । तत्त्वज्ञानमित्यतः परमभ्युपैतीत्यनुवर्तते । अभ्युपगम इति । बौद्धशास्त्रप्रणेतुर्बुद्धस्य करणपाटवतत्त्वज्ञानयोरभ्युपगम इत्यर्थः ॥ प्रमाणेति । श्रुत्यादिप्रमाणेत्यर्थः । अधिकारशब्दस्य अधिकृतिरधिकार इति भावसाधनत्वपक्षेऽसुराधिकृतित्वापत्त्या तदधिकारिकत्वालाभप्रसङ्गाद् असुराणामधिकृतिरधिकारो यस्मिन्निति व्यधिकरणबहुर्व्रीह्याश्रयणस्य जघन्यत्वेनायोग्यत्वाद् असुराधिकारिकत्वलाभायाधिकरणसाधनतामाह अधिक्रियन्त इति ॥ पूर्वेणोत्तरेण चेति । अयोग्यानामिति पूर्वेण वेदमार्ग इत्युत्तरेण चेत्यर्थः । अनेन वेदमार्गेऽयोग्यानामथापि वेदमार्गे प्रवर्ततामिति योजना सूचिता भवति यथोक्तमिति । भागवत इति शेषः ।

### ***परिमल ***

तत्त्वज्ञानमिति । अभ्युपैतीत्यन्वयः ॥ अभ्युपगम इति । यद्यपीत्यादिना विष्णुकृतत्वाङ्गीकार इत्यर्थः । यद्वा करणपाटवाद्यभ्युपगम इत्यर्थः ॥ प्रमाणेति । ‘मोहनार्थं दानवानामि’त्यादिप्रथमस्कन्धतात्पर्याद्युक्तप्रमाणेत्यर्थः ॥ अधिक्रियन्त इति । अधिपूर्वात्कृञोऽकर्तरि च कारक इति कर्मणि घञ्प्रत्यये अचोञ्णितीति वृद्धौ रूपमिति भावः । कर्तृकर्मणोः कृतीति कर्तरि षष्ठीति भावेनोक्तम् ॥ असुराणामिति । असुरैरधिक्रियमाणत्वादित्यर्थः ॥ पूर्वेणोत्तररेणेति । वेदमार्गे अयोग्यानां, वेदमार्गे प्रवर्ततामित्यर्थः । ननु पटुकरणतत्त्वज्ञानविवक्षावत आप्तत्वादाप्तोक्तं कुतो न ग्राह्यमित्यत आह एतदुक्तं भवतीति ॥ यथोक्तमिति । प्रथमस्कन्धे तृतीयेऽध्याये ।

### ***यादुपत्यम्***

असुराणामधिकारो यस्मिन्निति व्यधिकरणबहुर्व्रीह्याश्रयणं जघन्यमित्याशयेनान्यथा व्याचष्टे अधिक्रियन्त इति ।

### ***श्रीनिवासतीर्थीया***

बुद्धरूपिणा विष्णुनेत्यर्थः ॥ अभ्युपगमे कारणमिति । तत्त्वज्ञानादिमता आप्तेन बुद्धेन प्रणीतत्वादिदं मतमवश्यम्भ्युपगन्तव्यम् । एतादृशमतस्याभ्युपगन्तव्यतायाः प्रमाणसिद्धत्वादित्यर्थः । असुराणामधिकार इति कर्तरि षष्ठी । तथा चासुराणामधिकारत्वादसुरैरधिक्रियमाणत्वादित्यर्थः ॥ विवक्षुश्चेति । तथा च तन्मतमभ्युपगन्तव्यमित्यर्थः ।

### ***वाक्यार्थरत्नमाला***

भागवत इति । इति प्रथमस्कन्धीय तृतीयाध्याये ।

