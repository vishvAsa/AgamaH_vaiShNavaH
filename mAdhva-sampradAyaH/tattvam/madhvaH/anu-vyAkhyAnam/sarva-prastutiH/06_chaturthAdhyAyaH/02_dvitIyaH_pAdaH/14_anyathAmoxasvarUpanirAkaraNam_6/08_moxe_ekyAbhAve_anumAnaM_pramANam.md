+++
title = "०८ मोक्षे एक्याभावे अनुमानं प्रमाणम्"

+++


## कालोऽप्यसौ नैक्ययुतः परेण जीवस्य कालो यत एष यद्वत्

**मोक्षे एक्याभावे अनुमानं प्रमाणम्**

**कालोऽप्यसौ नैक्ययुतः परेण जीवस्य कालो यत एष यद्वत्**

### ***सुधा***

अत्रानुमानमप्याह कालोऽपीति ।

## **अनुव्याख्यानम्**

***कालोऽप्यसौ नैक्ययुतः परेण जीवस्य कालो यत एष यद्वत् ॥***

***इत्यादिका अप्यनुमाः प्रमाणं मुक्तौ च जीवस्य परत्वरोधे ॥***

असौ मोक्षसम्बन्ध्यपि, जीवस्य परेण यदैक्यं तद्युतो न भवतीत्यर्थः । कालो यतः कालत्वात् । एष यद्वत्संसारकालवत् । अनुमा अपि । मुक्तावपि जीवस्य परब्रह्मत्वनिवारणे प्रमाणमस्ति, किं तद् अनुमा इति योजना । ये प्रागत्यन्तभिन्नस्य मुक्तावैक्यं वदन्ति । तेषामैक्यमिति परत्वमिति च यथाश्रुतं व्याख्येयम् । ये तु प्राग्भेदाभेदावुपेत्य मुक्तावत्यन्ताभेदमाहुस्तान्प्रत्यैक्यादि शब्दोऽत्यन्ताभेदपरो व्याख्येयः । तथा च न दृष्टान्तदोषः। जीवशब्दश्च निष्कृष्टव्यक्तिविषये वर्णनीयः । अन्यथा पुनर्दृष्टान्तदोषापत्तेरिति ।

स्वकीयमादिपदं व्याकुर्वन्ननुमानान्तरमाह कथं चेति ।

**अनुव्याख्यानम्**

***कथं च यः पूर्वमसौ न पश्चाद्भवेत्स एवेत्यपि युक्तिमेति ॥***

यो जीवः पूर्वं संसारेऽसौ परमात्मा न भवति, असौ पश्चान्मुक्तौ स परमात्मैव भवेदित्येतत्कथं युक्तिमेति । अनुपपन्नमित्यर्थः । अत्रापि पूर्ववन्मतभेदेन व्याख्यानं कर्तव्यम् । अत एव स एवेत्यवधारणम् । प्रयोगस्तु प्रागेव दर्शितः । अपिशब्दोऽनुमानसमुच्चये । अस्य व्याप्तिमुपपादयति यत इति ।

**अनुव्याख्यानम्**

***यतो न दृष्टं यदभून्न पूर्वं पश्चात्तदासेति कुतश्च किञ्चित् ।***

यतः कारणाद् यत्किञ्चिद्घटादिकं वस्तु पूर्वं यद्घटादिकं नाभूत् । येन सता वस्त्वन्तरेणैकीभूतं न भवतीति यावत् । तत् पश्चात्कुतश्चित्कारणात्तदास तेनैक्यमापन्नमित्येतन्न दृष्टम् । न च दृश्यते नापि द्रक्ष्यते । तस्मादिति पूर्वेण सम्बन्धः । एतेनादधिभूतस्य क्षीरस्य पश्चाद्दधिभावदर्शनाद्व्यभिचार इत्यसङ्गतम् ।

### ***वाक्यार्थचन्द्रिका***

कालोऽपीत्यपिशब्दस्य वैयर्थ्येन यथाश्रुतसम्बन्धाभावाद्भिन्नक्रमतया तं योजयति असौ मोक्षसम्बन्ध्यपीति । नित्यसापेक्षत्वाद्वेवदत्तस्य गुरुकुलमित्यादिवत्समास इत्यभिप्रेत्य प्रतिज्ञावाक्यार्थमाह जीवस्येत्यादि । अप्यनुमेत्यपिशब्दो भिन्नक्रम इत्याह अनुमा अपीति । ननु प्रमाणशब्दस्य भावसाधनस्य नित्यनपुंसकलिङ्गत्वेऽपि भावसाधनताया अनुमानानां लिङ्ग्यंशे प्रमितिरूपत्वाभावेन सामानाधिकरण्यानुपपत्त्याऽसम्भवेन करणसाधनत्वावश्यंभावात् । करणसाधनस्य च तस्य विशेष्यनिघ्नत्वेन विशेष्यभूतानुमानलिङ्गवचनप्रसङ्गेन दिढ्ढाण्णञित्यादिना ङीपि सति प्रमाण्य इति भाव्यत्वात्प्रमाणमिति नपुंसकैकवचनानुपपत्तिरित्यतो यदत्र प्रमाणमिष्टं ते वेदा इत्यादिवद् यदत्र प्रमाणमिष्टं ता अनुमा इति प्रमाणमुद्दिश्यानुमात्वस्यैवात्र विधानात् । उद्देश्यवाचकप्रमाणशब्दस्य नपुंसकत्वेऽप्यनियतलिङ्गस्यैव विधेयस्योद्देश्यसमानलिङ्गतानियमात् । प्रकृते च विधेयसमर्पकस्यानुमाशब्दस्य नित्यस्त्रीलिङ्गत्वेनोद्देश्यसमानलिङ्गत्वाप्राप्तेर्नानुपपत्तिरित्यभिप्रेत्य मौलपदानुवादपूर्वकमुद्देश्यविधेयभावेन योजनामुपदर्शयति मुक्तावपीत्यादिना । ननु संसारे भेदाभेदाङ्गीकारमते इदानीन्तनकालेऽप्यैक्यस्य सत्त्वाज्जीवस्य परेणैक्ययुतत्वाभावरूपसाध्यस्य तत्रासत्त्वाद्दृष्टान्ते साध्यवैकल्यमित्यत आह ये प्रागिति । भेद औपाधिकोऽभेदः स्वाभाविक इति भेदाभेदावुपेत्येत्यर्थः । ततश्च भेदाभेदवादिनं प्रत्यैक्याभावमात्रस्यासाधनात् । जीवस्तु परेणात्यन्ताभेदयुक्तो न भवतीत्येव साधनादिदानीन्तनकाले ऐक्यसद्भावेन तदभावाभावेऽपि अत्यन्ताभेदाभावरूपसाध्यसद्भावान् न दृष्टान्तस्य साध्यवैकल्यमित्याशयेनाह तथा चेति ॥ निष्कृष्टेति । देहेन्द्रियाद्युपाधिपरिच्छिन्नचेतनांशव्यक्तिवचन इत्यर्थः ॥ अन्यथेति । जीवशब्दस्य चेतनमात्रविषयत्व इत्यर्थः । पुनरिति । जीवशब्दस्य चेतनमात्रपरत्वे परिच्छेदशून्यचैतन्यस्यापि तेन प्राप्त्या तस्य ब्रह्मात्यन्ताभेदस्य संसारकालेऽपि सत्त्वेन तन्निषेधाभावात् साध्यवैकल्यरूपो दृष्टान्तदोषः पुनरपि स्यादित्यर्थः । आसेत्यस्य प्रतिपदं भवेदिति । मौलस्यासेत्यस्य व्युत्पादनं तु ‘यथा द्रौणेरुलूकेन कृतमप्यास बोधकमि’ति युक्तिपादीयानुव्याख्याव्याख्यानावसरे टीकाकृतोक्तमवधेयम् ।

पूर्ववदिति । एक्यवादिनं प्रति प्रतिज्ञायामवधारणाविवक्षया भेदाभेदवादिनं प्रति च तत्र तद्विवक्षयेति पूर्ववदित्यर्थः ॥ प्रयोगस्त्विति । जीवो न कालान्तरेऽपि ब्रह्मणैक्यमापत्स्यते प्राक्ततोऽत्यन्तभिन्नत्वात् । यः कदाचिद्यतोऽत्यन्तं भिद्यते नासौ कदाचिदपि तदैक्यमापद्यते । यथा घटः पटेनेति प्रयोगप्रकारो भोत्क्त्रापत्तेरित्येतदधिकरणीय‘नान्यदन्यत्वमापन्नं क्वचिद्दृष्टं कथञ्चन । ‘अतो जीवस्य न ब्रह्मभाव स्याद्धि कदाचने’त्येतदनुव्याख्याव्याख्यानावसरे, अयमत्र प्रयोग इत्यादिना दर्शित इत्यर्थः ॥ अनुमानसमुच्चय इति । कथंच यः पूर्वमित्येतद्वाक्योक्तानुमानस्य ‘कालोऽप्यसौ नैक्ययुतः परेणे’ति पूर्ववाक्योक्तानुमानेन, जीवब्रह्मणोर्भेदः सतोर्भेदिनोर्न निवृत्तिमान् भेदत्वात् स्तम्भकुम्भादिभेदवद् इति पूर्ववाक्योक्तानुमानेन च समुच्चय इत्यर्थः । पूर्वमतद्भूतस्य तद्भावादर्शनेनोक्तनियमस्यातीते व्यभिचाराभावप्राप्तावपि वर्तमानानागतयोर्व्यभिचारः स्यादेवेत्यतोऽत्रातीते तन्निषेधस्य वर्तमानानागतयोरपि तन्निषेधोपलक्षणत्वान्न तत्राप्युक्तनियमस्य व्यभिचार इत्याशयेन व्याचष्टे न च दृश्यत इत्यादि । येन सता वस्त्वन्तरेणैकीभूतं न भवतीति किमिति तात्पर्यं वर्ण्यते । यद्घटादिकं वस्तु यत्पूर्वं वाऽभूदिति यथाश्रुतमेव किं न स्यादित्यत आह एतेनेति । येन सता वस्त्वन्तरेणेति विणदानेनेत्यर्थः ।

### ***परिमल ***

जीवस्य परेणेत्येतदैक्यपदेनान्वेतीत्याह जीवस्येत्यादिना । नित्यसापेक्षत्वादैक्यपदस्य समास इति भावः । अपिपदान्वयोक्तिर् अनुमा अपीति । प्रमाणशब्दस्य करणे ल्युडन्तस्य विशेष्यनिघ्नतया प्रमाण्य इति भाव्यमित्यत उद्देश्यविधेयव्यत्यासेन योजनामाह मुक्तावपीत्यादिना ॥ विवृतमेतद्युक्तिपादे स्मृतिनये । ‘पिपीलिकालिपिश्चापि प्रमाणमि’त्यत्र ॥ ऐक्यादिशब्द इति । परत्वशब्द आदिपदार्थः । मुक्तिसम्बन्धी कालः, जीवपरात्यन्ताभेदयुतो न, कालत्वाद् इदानीन्तनकालवदित्याद्यनुमा जीवस्य परत्वरोधे परेणात्यन्ताभेदनिवारणे इत्येवं व्याख्येयमित्यर्थः ॥ दृष्टान्तदोष इति । अभेदयुतो नेत्येवोक्ते संसारकाले भेदाभेदयुक्तत्वाङ्गीकारादभेदो नेति साध्यस्यासत्त्वात्साध्यवैकल्यमिति दोषो नेत्यर्थः । अत्यन्ताभेदाभावस्य तदानीमपि सत्त्वादिति भावः ॥ निष्कृष्टव्यक्तीति । अहङ्काराद्युपाधिपरिच्छिन्नोऽहंधीविषय इत्यर्थः ॥ अन्यथेति । विशेष्यभूतचेतनपरत्वे तस्य परेणैक्यं संसारकालेप्यस्तीति साध्यवैकल्यदोषः स्यादित्यर्थः । न चैवं मुक्तौ तादृशस्यैक्यानङ्गीकारात्सिद्धसाधनतेति शङ्क्यम् । तस्यैव उपाधिहीनस्य मुक्तौ जीवशब्देन ग्रहणादिति भावः । असावित्यस्य आवृत्तिं परमात्मपरत्वं जीवपरत्वं चोपेत्य योजयति जीव इति । फलितमाह अनुपपन्नमित्यर्थ इति ॥ मतभेदेनेति । यो जीवः पूर्वं परेणाऽत्यन्तं भिन्नो ऽसौ जीवः पश्चात्स परमात्मा भवेदिति कथं युक्तिमेतीत्यवधारणेन विना आद्यमते व्याख्यानम् । द्वितीयमते तु यः पूर्वम् असावेव न, परमात्मैव न, परमात्मनात्यन्ताभिन्नो न, किन्तु भिन्नाभिन्नः । असौ जीवः पश्चान्मुक्तौ स एव परमात्मैव तेन परमात्मनात्यन्ताभिन्न इति कथं युक्तिमेतीति व्याख्यानं कार्यमित्यर्थः ॥ अत एवेति । भेदाभेदमतस्याप्यत्र निराकार्यत्वादेवेत्यर्थः ॥ प्रागेवेति । युक्तिपादे भोक्त्रापत्त्यधिकरणे ‘नान्यदन्यत्वमापन्नं क्वचिद्दृष्टं कथञ्चन । अतो जीवस्य न ब्रह्मभावः स्याद्धि कदाचने’त्येतद्व्याख्यावसरे जीवो न कालान्तरेण ब्रह्मणैक्यमापत्स्यते ततो भिन्नत्वादिति दर्शित इत्यर्थः । यदित्यस्यावृत्तिमुपेत्य योजयति यत्किञ्चिदित्यादिना । तात्पर्यमाह येन सतेति । नासतेत्यर्थः । एवमर्थोक्तेः कृत्यमग्रे एतेनेत्यनेन स्वयमेव वक्ष्यति । यदिति श्रवणात्तदिति स्वयमेवाह तत्पश्चादिति ॥ एतेनेति । येन सतेत्यर्थकथनेनेत्यर्थः । क्षीरत्वसमये दध्नोऽसत्त्वान्नेदं व्यभिचारस्थलमिति भावः ॥ भास्करादिमतनिरासः ।

### ***यादुपत्यम्***

इति योजनेति । अन्यथा ल्युडन्तस्येध्मव्रश्चनः कुठार इत्यादौ विशेष्यनिघ्नतादर्शनेन प्रमाण्य इति स्यादिति भावः । यथा चैतत्तथोक्तं ‘पिपीलिकालिपिश्चापि प्रमाण’मित्येतद्व्याख्यावसरे ॥ परत्वमिति चेति । परत्वशब्दस्यापि परमात्मतादात्म्यपरत्वादिति भावः ॥ निष्कृष्टव्यक्तिविषय इति । देहेन्द्रियाद्युपाधिपरिच्छिन्नचेतनांशरूपव्यक्तिविषय इत्यर्थः । न चैवं सिद्धसाध्यता उपाधिपरिच्छिन्नचेतनांशस्य मुक्तौ परेणात्यन्ताभेदानङ्गीकारादिति वाच्यम् । यः पूर्वमुपाधिपरिच्छिन्न आसीत्तस्यैव चेतनांशस्य जीवशब्देन ग्रहणमित्याशयात् ॥ अन्यथेति । जीवशब्दश्चेतनमात्रविषयो यदीत्यर्थः ॥ पुनर्दृष्टान्तदोषेति । जीवशब्दस्य चेतनमात्रपरत्वे परिच्छेदशून्यचेतनस्यापि चेतनत्वप्राप्त्या तत्र ब्रह्मात्यन्ताभेदस्य संसारकालेऽपि सत्त्वेन तन्निषेधासम्भवात् । साध्यवैकल्यरूपदृष्टान्तदोषः पुनः स्यादित्यर्थः । यद्वा जीवशब्दो देवदत्तादिरूपैकजीवव्यक्तिपरतया वर्णनीयः । अन्यथा संसारकाले प्राचीनमुक्तजीवस्य ब्रह्मात्यन्ताभेदमादाय पुनः साध्यवैकल्यं स्यादित्यर्थः । अथवा निष्कृष्टशब्दः शरीराद्यविशिष्टशुद्धचैतन्यपरः । अवर्णनीय इति पदच्छेदः । तथा च जीवशब्देन शरीराद्यसंयुक्तशुद्धचैतन्यमात्रविवक्षायां चैतन्यमात्रस्य ब्रह्मात्यन्ताभिन्नत्वात्पुनः साध्यवैकल्यं स्यात् । अतस्तथा न व्याख्यातव्यमित्यर्थः ॥ मतभेदेनेति । आद्यमतेऽवधारणं न विवक्षितम् । द्वितीयमते तु तदावश्यकमिति व्याख्येयमित्यर्थः ॥ अत एवेति । द्वितीयमतस्याप्यत्र निराकार्यतयाऽभिप्रेतत्वादेवेत्यर्थः ॥ प्रागेवेति । ‘नान्यदन्यत्वमापन्नं क्वचिद्दृष्टमि’त्यनुव्याख्याव्याख्यावसरे जीवो न कालान्तरेऽपि ब्रह्मणैक्यमापत्स्यते ततो भिन्नत्वादिति दर्शित इत्यर्थः । अदधिभूतस्य क्षीरस्य पश्चाद्दधिभावदर्शनाद्व्यभिचार इत्यत आह येन सतेति । दध्नोऽपि कारणत्मना प्राक् सत्त्वादाह वस्त्वन्तरेणेति । तथा च सतोर्द्वयोर्मध्ये यत्पूर्वं यन्न भवति तत्पश्चादपि न भवतीति व्याप्तिरभिमताऽतो न व्यभिचार इति भावः ॥ एतेनेति । येन सता वस्त्वन्तरेणेति विणस्य विवक्षितत्वेनेत्यर्थः ।

### ***श्रीनिवासतीर्थीया***

अनुमाऽपीति प्रतीकग्रहणम् । तद्योजयति मुक्तावपीति । अनुमा इत्युद्दिश्य प्रमाणत्वविधाने प्रमाण्य इति स्यादतो वेदाः प्रमाणमितिवत् प्रमाणमित्यनूद्यानुमा इत्येतद्विधेयमिति भावेनाह अनुमा इति योजनेति । ये प्रागिति । संसारे जीवेश्वरयोरत्यन्तभेदः मुक्तौ त्वभेद इत्येकं मतं, संसारे जीवेश्वरयोर्भेदाभेदौ मुक्तौ त्वत्यन्ताभेद इत्यपरं मतम् । जीवेश्वरयोः संसारे भेदाभेदौ मुक्तावपि भेदाभेदावेवेत्यन्यन्मतमिति भास्कराणां मतत्रयसद्भावादिति ज्ञेयम् । परत्वं परमात्माभेदः । ननु ये भास्करैकदेशिनः संसारे जीवेश्वरयोर्भेदाभेदावुपेत्य मुक्तावत्यन्ताभेदमाहुस्तेषां मते दृष्टान्तभूते संसारकाले साध्यवैकल्यं स्यात् । जीवस्य यत्परेणैक्यं तद्युक्तत्वस्यैव सत्त्वादित्यत आह ये प्राग्भेदाभेदावुपेत्येति । तथा च जीवस्य यत्परेणैक्यं तद्युतो न भवतीति व्याख्येयम् । तथाच संसारकाले भेदाभेदसद्भावेनात्यन्तैक्ययुतत्वाभावरूपसाध्यसद्भावान्न साध्यवैकल्यरूपदृष्टान्तदोष इत्यर्थः । ननु जीवशब्दस्य चैतन्यमात्रपरत्वे भास्करमते जीवचैतन्यस्यापरिच्छिन्नत्वेनोपाध्यनवच्छिन्नजीवचैतन्यस्यापि जीवशब्देन प्राप्त्या जीवस्य परेण ब्रह्मणा यदत्यन्तैक्यं तद्युतत्वमेव संसारकालेऽप्यस्तीति साध्यवैकल्यं स्यादित्यत आह जीवशब्दश्चेति ॥ निष्कृष्टेति । देहेन्द्रियाद्युपाधिपरिच्छिन्नचेतनांशो निष्कृष्टव्यक्तिशब्दार्थः । तथाच परिच्छिन्नचेतनांशरूपव्यक्तेर्ब्रह्मांशत्वेनांशिना परब्रह्मणा भेदाभेदसद्भावाद्दृष्टान्तभूते संसारकालेऽपि जीवस्य यत्परैक्यं परिच्छिन्नचेतनांशरूपव्यक्तिविस्य यत्परब्रह्मणाऽत्यन्तैक्यं तद्युतत्वाभावोऽस्तीति न दृष्टान्ते साध्यवैकल्यमित्यर्थः ।

न चैवं सिद्धसाधनता । उपाधिपरिच्छिन्नस्य चेतनांशस्य परेणात्यन्ताभेदानङ्गीकारेण यपरेणात्यन्तैक्यं तद्युतत्वाभावस्य सिद्धत्वादिति वाच्यम् । यः पूर्वमुपाधिपरिच्छिन्न आसीत्तस्यैव चेतनांशस्य जीवशब्देन ग्रहणात् । तथा च मोक्षकामः यः पूर्वम् उपाधिपरिच्छिन्न आसीत् तस्यैव चेतनांशस्योपाध्यपगमानन्तरं यत्परेणात्यन्तैक्यमुच्यते मुक्तौ भास्करेण तद्युतो न भवतीति । न चैतत्परस्य सिद्धमिति न सिद्धसाधनतेति द्रष्टव्यम् । व्याख्यानं कर्तव्यमिति । जीवो न कालान्तरेऽपि ब्रह्मणैक्यमापत्स्यत प्राक् ततो अत्यन्तभिन्नत्वाद् इत्यनुमाने प्रागत्यन्तभिन्नस्य मुक्तावैक्यमिति मतानुसारेण स एव इत्यवधारणपरित्यागेन, स न भवेत्, अभिन्नो न भवेदित्येव व्याख्येयम् । ये तु संसारे भेदाभेदावुपेत्य मुक्तावत्यन्ताभेदमाहुस्तान् प्रति स एवेत्यवधारणसाहित्येन व्याख्येयम् । अत्यन्ताभेदस्तु तदर्थ इति भेद इति भावः । ननु क्षीरत्वावस्थायां यत्क्षीरं येन वस्त्वन्तरेण दध्ना एकीभूतं न भवति तत्क्षीरं कुतश्चन आतञ्चनादेः कारणात् पश्चाद्दध्यासेति क्षीरे व्यभिचार इत्यत उक्तं सतेति । वस्त्वन्तरस्य दध्नः क्षीरतादशायामभावादित्यर्थः । दध्नोऽपि कारणात्मना क्षीरे सत्वात्पुनः क्षीरे व्यभिचार इत्यत उक्तं वस्त्वन्तरेणेति । अनेन सतोर्द्वयोर्मध्य इति विणं देयमिति सूचितं भवति । तथा च सतोर्मध्ये यत्पूर्वं यन्न भवति तत्पश्चादपि तन्न भवतीति व्यप्तिर्विवक्षिताऽतो न क्षीरे व्यभिचार इति भावः । सता वस्त्वन्तरेणेति विणदानेन क्षीरादौ व्यभिचारः परिहृत इति स्वयमेव दर्शयति ॥ एतेनेति ।

### ***वाक्यार्थरत्नमाला***

भावसाधनताया इति । असम्भव इत्युत्तरेण सम्बन्धः । टिढ्ढाण इतीति । ल्युटष्ठित्वादिति भावः । स्मृतिपादीयप्रमाणायां कृताविति भट्टवार्तिकप्रयोगोपपादनप्रकारो योज्योऽस्ति । नपुंसकत्वेऽपीति । नपुंसकत्वेऽपि नानुपपत्तिरिति सम्बन्धः । न नपुंसकत्वापत्तिरित्यर्थः । नतूद्देश्यसमानलिङ्गत्वापत्या विधेये कथं लिङ्गान्तरमित्यत उक्तम् अनियतल्लिङ्गस्यैवेत्यादि । इत्यत आह ये प्रागिति । इत्यतो यथाश्रुतमेतद्य्वाख्यानं न सर्वविवक्षया किं तु प्रागत्यन्ताभेदवादिविवक्षयैव । प्राग्भेदाभेदमतविवक्षयातु सोपस्कारतया व्याख्यानान्तरमिति विवेकमाहेत्यर्थः । वक्ष्यमाणयादवप्रकाशेपि मुक्तेः प्राग्भेदाभेदसद्भावात्तन्मतसांकर्यवारणय मुक्तेः प्रागपि स्वाभाविकावेव भेदाभेदाविति यादवप्रकाशादिमतादेतन्मतं व्यावृत्यमाह । भेद औपाधिकोऽभेदः स्वाभाविक इति । उलूखलेन कृतमितीति पाठः । टीकाकृता कृतमवधेयमिति पाठः । उक्तमिति पाठेप्ययमेवार्थः । अवधारणाविवक्षयेति । भवेत्स ऐवेत्यवधारणेत्यर्थः । इत्युक्तानुमानेनचेति । एतच्चानुमानं नान्यदन्यदित्येतद्य्वाख्यवसरे उक्तं ज्ञेयम् । पूर्वमतद्भूतस्येति । पूर्वमित्येतददर्शनेनेत्यनेन सम्बध्यते । तेन दृष्टमिति भूतार्थानुवादो लभ्यत इति न दोषः । अत एवोत्तरत्रातद्भूतस्य तद्भा वनिरासेत्येतावदेवोक्तम् । यद्वा पूर्वमित्यस्यावृत्तिस्वीकाराद्य्वाप्तिकोटौ व्यभिचारस्थले च पूर्वत्वोक्तिरिति ज्ञेयम् । किमिति तात्पर्यमिति । सतेत्यस्य व्याप्तिकोटौ निक्षेपे तात्पर्यं किमितीत्यर्थः ।

