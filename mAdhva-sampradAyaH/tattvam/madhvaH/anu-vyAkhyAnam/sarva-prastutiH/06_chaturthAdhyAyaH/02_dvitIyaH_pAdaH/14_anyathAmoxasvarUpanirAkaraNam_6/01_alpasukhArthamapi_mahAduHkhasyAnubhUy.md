+++
title = "०१ अल्पसुखार्थमपि महादुःखस्यानुभूयमानत्वम्"

+++


## तस्मात्सुखाभावाय को यतेत्

**तस्मात्सुखाभावाय को यतेत्**

### ***सुधा***

इदमत्राकूतम् । अत्र रागशब्देन किं सुखेच्छाभिप्रेता । उत लक्षणया अविवेकः । आद्ये सत्यमेतत् । किन्तु मुमुक्षवोऽपि रगिण एव । रागिणां कथं मुक्तिरिति चेद् द्वेषिणामपि कथम् । दुःखद्वेषाद्धि ते दुःखं जहति । अस्थाने द्वेषो बन्धक इति चेत् । रागोऽपि तथेति समानम् । किञ्च दुःखोच्छेदे रागः परेणापि स्वीकार्यः । न दुःखद्वेषोऽसौ किन्तु निर्वेद एवेति चेत् । तर्हि न सुखरागोऽसौ अपि तु श्रद्धैवेति वदामः । द्वितीये तु नारदादयो निदर्शनम् । तेऽपि तदाऽविवेकिन इति चेत् । कथमेतद्विज्ञातं लौकिकवैदि(कलो)कोत्तरप्रज्ञेनेति ।

न च रागेत्यादिनोक्तमुपसंहरति तस्मादिति ।

## **अनुव्याख्यानम्**

***.... ...... तस्मात्सुखाभावाय को यतेत् ॥***

वीतरागोऽपीति शेषः ।

### ***वाक्यार्थचन्द्रिका***

नारदादीनामपि सुखेच्छावत्त्वेन रागित्वादल्पसुखार्थं तेषां प्रवृत्तावपि वीतरागाणां तदर्थं तदप्राप्तेर्न स्यादित्येतदुक्तनियमभङ्ग इत्यत आह इदत्राकूतमिति ॥ रागिण एवेति । सुखरागिण एवेत्यर्थः । ततश्च तेषां वीतरागत्वाभावान्न सुखमनादृत्य दुःखध्वंसाय प्रवृत्तिरुपपद्यत इति भावः ॥ कथमिति । सुखरागस्य बन्धकत्वादिति भावः ॥ द्वेषिणामपीति । दुःखद्वेषिणामपीत्यर्थः । सुखरागवद्द्वेषस्यापि बन्धकत्वादिति भावः । स एव तेषां कुतः सिद्ध इत्यत आह दुःखेति । न द्वेषमात्रं बन्धकं कि नामास्थाने द्वेष एव । दुःखद्वेषस्तु नास्थानद्वेष इत्यतो न बन्धक इत्याशङ्कते अस्थान इति । तर्हि न रागमात्रं बन्धकं किं त्वस्थाने रागः । सुखरागस्तु नास्थाने राग इति न बन्धक इति युक्तैव तद्रागिणामपि मुक्तिरित्याशयेन परिहरति रागोऽपीति । ननु च रागमात्रं बन्धकं न तु विशेषितमिति न रागिणां मुक्तिरित्याशय इत्यतस्तर्हि द्वेषमात्रमेव बन्धकं न तु विशेषितमिति न दुःखद्वेषिणामपि मुक्तिः स्यादिति सत्येव दोषे तस्य प्रागुक्तरीत्या ज्ञातुं शक्यत्वात्तमनुक्त्वा रागमात्रस्य बन्धकत्वमेव युक्त्यन्तरेण निराचष्टे किञ्चेति । द्वेषिणामपि कथमिति प्रतिबन्दीं मोचयितुं शङ्कते नेति । तथा च युक्ता तेषां मुक्तिरिति भावः ॥ तर्हीति । तथा सुखरागिणामपि युक्ता मुक्तिरिति भावः ।

### ***परिमल ***

अविवेक इति पदच्छेदः ॥ कथमिति । मुक्तिरित्यनुषङ्गः ॥ अस्थान इति अयुक्तस्थल इत्यर्थः ॥ नारदादयो निदर्शनमिति । विवेकिनोऽपि ते सुखार्थं यतन्त इति निदर्शनमित्यर्थः ।

### ***श्रीनिवासतीर्थीया***

रागिण एवेति । सुखेच्छावन्त एवेत्यर्थः ॥ रागिणां सुखरागवताम् । द्वेषिणां दुःखद्वेषवताम् । तेषां दुःखद्वेषोऽस्तीत्यत्र ज्ञापकमाह दुःखद्वेषाद्धीति ॥ अस्थान इति । अविषय इत्यर्थः, द्वेषाविषये, द्वेषायोग्य इति यावत्, यो द्वेषः स बन्धकः । द्वेषयोग्ये द्वेषस्तु न बन्धकः । दुःखं च द्वेषयोग्यम् । अतस्तत्र द्वेषस्य अबन्धकत्वाद्दुःखद्वेषिणामपि मुक्तिर्युक्तेत्यर्थः ॥ रागोऽपीति । अस्थाने दुर्विषय एव रागो बन्धको न तु स्थाने । सुखं च रागयोग्यमतस्तत्र रागस्य अबन्धकत्वात्सुखरागिणामपि मुक्तिर्युक्तेत्यर्थः ॥ स्वीकार्य इति । तथा च दुःखद्वेषिणामपि रागसद्भावान्न मुक्तिः स्यादित्यर्थः । तथा चास्थान एव रागो बन्धको न स्थाने । दुःखोच्छेदश्च रागयोग्य इति न तत्र रागो बन्धक इति त्वयाऽपि वाच्यं तदस्माकमपि समानमिति भावः । दुःखद्वेषिणां कथं मुक्तिर् इत्यस्य उत्तरमाशङ्कते ननु दुःखद्वेषोऽसाविति । ये दुःखद्वेषाद्दुःखं त्यजन्ति तैस्त्यज्यमानदुःखनिमित्तभूतोऽसौ द्वेषः प्रसिद्धद्वेषो न भवति । येन द्वेषिणां कथं मुक्तिरिति परिचोदना स्यात् । किंत्वसौ द्वेषो दुःखविषयो निर्वेद एव दुःखवैराग्यरूप एवेत्यर्थः ॥ श्रद्धैवेति । तर्हि नारदादिभिः क्रियमाणे युद्धादिदर्शने निमित्तभूतः सुखरागोऽपीच्छारूपो रागो न भवति । येन रागिणां कथं मुक्तिरिति प्रतिबन्दी स्यात् । किन्तु श्रद्धैव युद्धादिदर्शने नारदादीनामाग्रहवि एवेत्यर्थः ॥ द्वितीय इति । रागशब्देन लक्षणयाऽविवेक इति द्वितीयपक्ष इत्यर्थः ॥ नारदादय इति । तथाच वीतरागा वीताविवेकिनोऽपि नारदाद्याः सुखार्थाय दुःखं सहन्तेऽतो रागिण एव सुखार्थं दुःखमनुभवन्तीत्युक्तमसदिति भावः ॥ तदेति । ब्रह्मास्त्रतापजनितं महादुःखं सोढ्वा युद्धदर्शनसमय इत्यर्थः । एतन् नारदादीनामविवेकित्वम् ॥ लौकिकेति । लौकिकानां वैदिकानां च या प्रज्ञा तदतिक्रान्तप्रज्ञेनेत्यर्थः । परममूर्खेणेति यावत् ।

------------------------------------------------------------------------

अल्पाच्च सुखनाशाद्धि बिभेत्यतितरां जनः

**अल्पसुखार्थमपि महादुःखस्यानुभूयमानत्वम्**

**अल्पाच्च सुखनाशाद्धि बिभेत्यतितरां जनः**

### ***सुधा***

महादुःखहानादल्पं सुखं गरीय इत्येतत्प्रकारान्तरेणोपपादयति अल्पाच्चेति ।

## **अनुव्याख्यानम्**

***अल्पाच्च सुखनाशाद्धि बिभेत्यतितरां जनः ॥***

***महच्च दुःखमाप्नोति सुखनाशनिवृत्तये ॥***

(हानस्या)नाशस्याल्पत्वं प्रतियोग्यल्पत्वनिमित्तम् । अल्पस्यापि सुखस्य (हानादि)नाशादिति यावत् । सुखनाशनिवृत्तय इति । प्रसक्तस्य सुखनाशहेतोर्निवृत्तय इत्यर्थः । उदाहरणानि तु लोके स्पष्टान्येव कथं तर्हि मधुविषसम्पृक्तान्न(भोजन)परित्याग इति चेत् । बहुतरसुखहानिप्राप्तेरिति ब्रूमः । अन्यथा परेणापि व्यवस्थायाः कर्तव्यत्वात् ।

### ***वाक्यार्थचन्द्रिका***

नाशस्योत्कर्षापकर्षशून्यत्वादपकर्षरूपाल्पत्वोक्त्यनुपपत्तिमाशङ्क्याह हानस्येति ॥ प्रतियोगिनिमित्तमिति । प्रतियोग्यल्पत्वनिमित्तमित्यर्थः । अनेन मूले नाशशब्दो नश्यत्यनेनेति नाश इति करणसाधन इत्युक्तं भवति । नाशस्य नित्यत्वेनानिवर्त्यत्वात् तन्निवृत्त्युक्त्यनुपपत्तिमाशङ्क्याह प्रसक्तस्येति ॥ कथं तर्हीति । अल्पस्य सुखस्य पुरुषार्थत्वात्तस्य च तत्रापि सत्त्वादित्यर्थः ॥ अन्यथेति । बहुतरसुखहान्यननुबन्ध्यल्पसुखस्य पुरुषार्थत्वान्नातिप्रसङ्ग इत्युक्तसमाधानानभ्युपगम इत्यर्थः ॥ व्यवस्थाया इति । जाङ्घिकादावल्पस्यापि सुखस्य पुरुषार्थत्वं मधुविषयसम्पृक्तान्नभोजनादौ च तस्यापुरुषार्थत्वमित्यत्र व्यवस्थापकस्यावश्यं वक्तव्यत्वादस्मदुक्तव्यवस्थापकातिरिक्तव्यवस्थापकस्याभावात् । अस्मदुक्तैव व्यवस्थाऽऽश्रयणीयेति भावः ।

### ***परिमल ***

नाशस्य ध्वंसरूपस्य नित्यतया निवृत्त्ययोगादाह प्रसक्तस्येति ॥ स्पष्टान्येवेति । जाङ्घिकास्तस्करसेवककृषीवलादीमीति भावः ॥ परेणापीति । दुःखहानिः पुमर्थ इति वदताऽपि तात्कालिकक्षुन्निमित्तदुःखहानेस्तत्रापि सत्त्वात्कथं त्याग इत्युक्ते दुःखहानिरल्पा दुःखावाप्तिरधिकेत्येवोक्त्या यत्र महादुःखहानिस् तत्रैव प्रवृत्तिर्नान्यत्रेति व्यवस्थायाः कर्तव्यत्वादित्यर्थः । यद्वा जाङ्घिकादावल्पसुखं पुमर्थत्वं मधुविषसंवृक्तान्ने सत्यप्यल्पसुखे पुमर्थत्वाभाव इत्यत्र महादुःखानवाप्त्यवाप्तिभ्यां व्यवस्थायाः कार्यत्वादित्यर्थः ।

### ***यादुपत्यं***

नाशस्यानिर्वर्त्यत्वादाह प्रसक्तस्य सुखनाशहेतोरिति ॥ कथं तर्हीति । यद्यल्पमपि सुखं पुरुषार्थ इत्यर्थः ॥ अन्यथेति । बहुतरसुखहानानुबन्ध्यल्पसुखं पुरुषार्थोऽतो नोक्तव्यभिचार इत्युक्तसमाधानानादर इत्यर्थः ॥ व्यवस्थाया इति । जाङ्घिकादावल्पस्यापि सुखस्य पुरुषार्थत्वं मधुविषसम्पृक्तान्नभोजनादौ तस्यापुरुषार्थत्वमित्यत्र व्यवस्थापकस्य वाच्यत्वादित्यर्थः ।

### ***श्रीनिवासतीर्थीया***

नाशस्य निवृत्तेरभावादाह नाशहेतोरिति ॥ कथं तर्हीति । अल्पमपि सुखं यदिष्टं स्यादित्यर्थः ॥ परित्याग इति । तत्रापि भोजनजनिततात्कालिकाल्पसुखसद्भावादिति भावः ।

### ***वाक्यार्थरत्नमाला***

प्रसक्तस्येति वाक्यप्रतीकोपादानानन्तरमनेन मूले इत्युक्तं भवन्तीत्यन्तं वाक्यम् । तस्यादितः लेखनं लेखकप्रमादात् ।

