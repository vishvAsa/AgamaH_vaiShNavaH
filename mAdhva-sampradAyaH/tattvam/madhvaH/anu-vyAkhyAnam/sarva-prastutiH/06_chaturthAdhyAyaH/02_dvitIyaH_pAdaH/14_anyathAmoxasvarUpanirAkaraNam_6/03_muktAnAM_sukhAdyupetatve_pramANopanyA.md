+++
title = "०३ मुक्तानां सुखाद्युपेतत्वे प्रमाणोपन्यासः"

+++


## सर्वश्रुतिपुराणेषु सुखभावोक्तितस्तथा

**मुक्तानां सुखाद्युपेतत्वे प्रमाणोपन्यासः**

**सर्वश्रुतिपुराणेषु सुखभावोक्तितस्तथा**

### ***सुधा***

यदुक्तं प्राक् श्रुतयो यत इति तदिदानीं प्रपञ्चयति सर्वेति ।

## **अनुव्याख्यानम्**

***सर्वश्रुतिपुराणेषु सुखभावोक्तितस्तथा ॥***

***मुक्तौ न ग्राह्यमेवैतत्सुखाभावमतं बुधैः ॥***

तथाशब्दः समुच्चये । तानि श्रुत्यादीन्युदाहरति स इति ।

**अनुव्याख्यानम्**

***सोनानन्दाद्विमुक्तः सन्नानन्दी भवति स्फुटम् ॥***

***निर्गुणे ब्रह्मणि मयि धारयन्विशदं मनः ॥***

***परमानन्दमाप्नोति यत्र कामोऽवसीयते ॥***

***न विष्णुसदृशं दैवं न मोक्षसदृशं सुखम् ॥***

***न वेदसदृशं वाक्यं न वर्णोङ्कारसंमितः ॥***

***यत्रानन्दाश्च मोदाश्च मुदः प्रमुद आसते ॥***

***कामस्य यत्राप्ताः कामास्तत्र माममृतं कृधि ॥***

अनेन ‘सोऽनानन्दाद्विमुक्त आनन्दीभवती’ति श्रुतिमुपादत्ते । आनन्दस्य स्वभावसिद्धत्वाद्भवतीति कथमित्यतः स्फुटमित्युक्तम् । अनानन्दाद् दुःखात् ॥ निर्गण इति भागवते भगवद्वाक्यम् । यत्र परमानन्दे प्राप्ते का(मस्तृष्णाऽव)मः स्पृहाऽवसीयते । अवसानं गच्छति ।

न विष्णुसदृशमित्येतदपि पुराणवाक्यम् । यत्र लोके । आनन्दादिशब्दाः सुखविशेषाणां वाचकाः । कामस्य कामा इच्छाया विषयाः । आप्ताः पर्याप्ताः । कृधि कुर्विति वायुं प्रति प्रार्थनम् । श्रुृणुपृकृवृभ्यश् छन्दसि । श्रुत्योर्मध्ये पुराणपठनं तस्य श्रुतिकल्पत्वप्रदर्शनार्थम् ।

उदाहृतानां श्रुत्यादीनां फलमुपसंहरति इति श्रुतीति ।

**अनुव्याख्यानम्**

***इति श्रुतिपुराणानि तत्र तत्र वदन्ति हि ॥***

***अतो मोक्षे सुखाभाव इति यत्किञ्चिदेव हि ॥***

तत्र तत्र प्रदेशे वदन्ति मुक्तस्य सुखम् । आद्यो हिशब्दो यस्मादित्यर्थे । द्वितीयः प्रसिद्धौ । यत्किञ्चिदेव फल्ग्वित्यर्थः ।

### ***वाक्यार्थचन्द्रिका***

समुच्चय इति । दुःखाभावानुपपत्त्या सह सुखाभावानुपपत्तेः समुच्चय इत्यर्थः । मूले मयीत्यस्यार्थप्रतिपत्त्यर्थं भगवद्वाक्यमित्युक्तम् । आनन्दादिशब्दा इत्यादिपदेन मेदादिशब्दानां परिग्रहः ॥ सुखविशेषाणामिति । उपकारजं प्रियं, प्रकृष्टाप्रकृष्टविषयोत्थौ मोदप्रमोदौ, स्वरूपभूतानन्द इति । श्रवणोत्थं प्रियं, दर्शनोत्थो मोदः भोगोत्थः प्रमोदः स्वरूपभूतानन्द इत्युक्तरीत्या सुखविशेषाणां वाचका इत्यर्थः । कामशब्दः षष्ठ्यन्तो भावसाधनः । प्रथमान्तस्तु कर्मसाधनः । भावे कर्मणि च घञः स्मरणादित्याशयेन पदद्वयं व्याख्याति इच्छाया विषया इति । ननु कृञो लोटि तस्य सिपि तनादिकृञ्भ्य उरित्युप्रत्यये गुणे सिपः सेर्ह्यपिच्चेति हिभावे अत उत्सार्वधातुक इति कृञोकास्योकारे उतश्च प्रत्ययादसंयोगपूर्वादिति हेर्लोपे कुर्विति मध्यमपुरुषैकवचनेन भवितव्यम् । तत्कथं श्रुतौ कृधीति प्रयोग इत्यतः श्रुृणुपॄकृवृभ्यच्छन्दसीति कृञः परस्य हेर्धिभावस्य विकरणाभावस्य छन्दसि विधानाद्युक्तः श्रुतौ कृधीति प्रयोग इत्याशयेनाह श्रुृणुपृकृवृभ्य इतीति ॥ यत्किञ्चिदेवेति । अत्र यत्तत्किञ्चिदेव फल्ग्विति योजना द्रष्टव्या ।

### ***परिमल ***

समुच्चय इति । प्रागुक्तसाधकबाधकाभ्यां सह समुच्चय इत्यर्थः ॥ सुखविणामिति । आनन्दः स्वरूपसुखं विषयोत्थं सुखं मुदित्युच्यते । प्रकृष्टविषयोत्थं प्रमुदिति भावः । कृधीत्यस्य साधुत्वार्थं हेर्धिरादेशविकरणलोपविधानपरं षष्ठान्त्यपादस्थं सूत्रं पठति श्रुृण्विति । किं वदन्तीत्यपेक्षायामाह मुक्तस्य सुखमिति ।

### ***यादुपत्यं***

श्रुृपॄकृवृभ्यश् छन्दसीति । एभ्यो धातुभ्यः परस्य हेर्धिर् विकरणाभावश्चेति सूत्रार्थः । अन्यथा लोटि तसि तनादिकृञ्भ्य उरिति उप्रत्यये गुणे सिपः सेर्ह्यपिच्चेति हिभावे अत उत्सार्वधातुक इति कृञोकारस्योकारे उतश्च प्रत्ययादसंयोगपूर्वादिति हेर्लोपे कुर्विति रूपेण भाव्यमिति ज्ञातव्यम् ।

### ***श्रीनिवासतीर्थीया***

यदुक्तं प्रागिति । श्रुतयो यतः । महानन्दं च भोगं च नियमेन वदन्ति हीति यत्प्रागुक्तमित्यर्थः ॥ स्फुटमिति । तथा चानन्दीभवति आनन्दव्यक्तिमान् भवतीत्यर्थो द्रष्टव्यः । ननु कृञ् करणेऽस्माद् लोटि तस्य सिप् इत्यादेशे इप् इत्यस्य लोपे तनादिकृञ्भ्य उरिति सूत्रेण उप्रत्यये कृ उस् इति जाते गुणे तस्य रपरत्वे कर् उस् इति जाते सेर्ह्यपिच्चेति सिपः सकारस्य हिभावे कर् उहीति जाते अत उत्सार्वधातुक इति कृञ् धातोरकारस्य उकारे कुर हीति जाते उतश्चेति सूत्रेण हेर्लोपे कुर्विति रूपं स्यादिति चेत्तत्राह श्रुृणुपृकृवृभ्यश्छन्दसीति । एतेभ्यो धातुभ्यः परस्य हेर्धिः स्याद् उ विकरणाभावश्चेति सूत्रार्थः । तथाच कृ अस्माल्लोटि सिपि तस्य हिभावे तस्य धिभावे उविकरणाभावेन गुणाप्राप्तौ कृधीति छन्दसि रूपमित्यर्थः ।

### ***वाक्यार्थरत्नमाला***

तानि श्रुत्यादीनीति । अनेन श्रुतय इत्यपलक्षणया पुराणस्यापि सङ्ग्राहकं भाष्य इत्येतत् साङ्ख्यादिमतनिराकरणोपक्रमभाष्येति तथा व्याख्यानं कर्तव्यमिति सूचयति । श्रुतय इति बहुवचनं च पुराणविवक्षयेत्यपि सूचितं भवति । यत्र काम इत्यत्रेति । निमित्तसप्तमीति भावेन व्याख्याति । यत्र परमानन्दे प्राप्त इति । तदपि पुराणवाक्यमिति मूलम् । श्रुतिवाक्यत्वव्यवच्छेदायेयमुक्तिः । इत्युक्तरीत्येति । आनन्दमयाधिकरणीयतत्वप्रकाशिकोक्तरीत्येत्यर्थः । भावसाधन इति । भावः साध्यतेऽनेनेति भावसाधनः । एवं कर्मसाधन इत्यत्रापि । यत्किञ्चिदेवेत्येतावतो विशिष्टस्य फलमेव व्याख्यानमिति प्रतीतिनिरासायाह । अत्रेति ।

