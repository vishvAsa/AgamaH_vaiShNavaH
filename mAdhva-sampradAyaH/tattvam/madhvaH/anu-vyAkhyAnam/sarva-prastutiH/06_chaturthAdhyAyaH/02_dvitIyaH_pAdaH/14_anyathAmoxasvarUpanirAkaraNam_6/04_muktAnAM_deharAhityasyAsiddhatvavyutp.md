+++
title = "०४ मुक्तानां देहराहित्यस्यासिद्धत्वव्युत्पादनम्"

+++


## शिरःकराद्यभावश्च न मुक्तस्य भवेत् क्वचित्

**मुक्तानां देहराहित्यस्यासिद्धत्वव्युत्पादनम्**

**शिरःकराद्यभावश्च न मुक्तस्य भवेत् क्वचित्**

### ***सुधा***

यच्च साङ्ख्यादिभिरुक्तं सुखाभावोपपादनाय शरीरादिराहित्यं मुक्तस्य, तत्स्वरूपसुखस्योक्तत्वाद्वैयर्थ्येनापास्तम् । असिद्धं च तदित्याशयेनाह शिर इति ।

## **अनुव्याख्यानम्**

***शिरःकराद्यभावश्च न मुक्तस्य भवेत् क्वचित् ॥***

न केवलं सुखाद्यभाव इति चशब्दः । जीवन्मुक्तौ शिरःकरादिभावो न परममुक्तावित्यतः क्वचिदित्युक्तम् । कुत इत्यत आह श्रुतयश्चेति ।

**अनुव्याख्यानम्**

***श्रुतयश्च पुराणानि मानमत्र बहूनि च ॥***

शिरःकराद्यभावो नेत्युपस्थापितं शिरआदिभावम् अत्रेति परामृशति । अन्त्यश्चो यस्मादित्यर्थे । सन्तीति शेषः । अशरीरत्वादेर्गतिश्चोक्तेति च चार्थः ।

### ***वाक्यार्थचन्द्रिका***

ननु शिरःकरादीत्युत्तरग्रन्थेन मुक्तस्य शरीरसद्भावप्रतिपादनं क्रियते तदसङ्गतम् । न च सुखाभावोपपादनाय परोपन्यस्ताशरीरत्वहेतुनिरासार्थत्वान्नासङ्गतमिति वाच्यम् । ‘प्रियस्वरूपमेवास्य बलानन्दादिवाक्यत’ इत्यादिना सुखस्य स्वरूपत्वसमर्थनेनाप्रयोजकतया तस्य पूर्वमेव निरस्तत्वाद् इत्यतोप्रयोजकतया निरस्तस्यापि तस्य वस्तुस्थितिकथनार्थमसिद्ध्या निरासार्थत्वान्न तदिति भावेन पूर्वोक्ताप्रयोजकत्वानुवादपूर्वकमसिद्ध्युपपादकतया मूलं सङ्गमयति यच्चेति ॥ वैयर्थ्यं नेति । जन्यसुखस्यैव शरीरादिसापेक्षत्वेन तदभावेन तदभावस्योपपादयितुं शक्यत्वेऽपि स्वरूपसुखस्य तदनपेक्षत्वेन स्वरूपसुखाभावस्योपपादयितुमशक्यत्वादित्यर्थः । ननु ‘शिरःकराद्यभावश्च न मुक्तस्य भवेदि’त्येतावतैव पूर्तेर्भाष्ये क्वचिदित्यस्य वैयर्थ्यमित्यतस्तद्व्यावर्त्यमतप्रदर्शनेन तत्सार्थक्यमाह जीवन्मुक्ताविति । नन्वत्रेति सर्वनाम्नः प्रकृतपरामर्शकाच्छारीराद्यभावाभावस्य पूर्वत्रोक्तत्वेन प्रकृतत्वेऽप्युदाहरिष्यमाणश्रुत्यादौ तस्याप्रतिपादनेन तत्परामर्शकत्वायोगात् । शरीरादिभावस्य च पूर्वत्रानुक्तत्वेनाप्रकृतत्वेन तत्परामर्शकत्वस्याप्ययोगात् । शरीरादिभावस्य श्रुत्यादिसिद्धत्वालाभान्न कुत इत्याशङ्कानिवर्तकत्वमस्य भाष्यस्येत्यतस्तस्य पूर्वत्रानुक्तत्वेऽपि अभावाभावस्य भावत्वेन भावव्याप्तत्वेन वा शरीराद्यभावाभावोक्त्या उपस्थापितत्वेन प्रकृततया तत्परामर्शसम्भवेन शरीरादिभावस्य श्रुत्यादिसिद्धत्वलाभाद्युक्तमुक्ताकाङ्क्षापूरकत्वमस्येत्याशयेनाह उपस्थापितमिति । नन्वाद्यस्य चशब्दस्य श्रुतिपुराणयोः परस्परसमुच्चयार्थतया सार्थक्येऽप्यन्त्यस्य वैयर्थ्यमित्यत एतद्वाक्यार्थस्य प्रतिज्ञार्थहेतुत्वलाभार्थत्वान्न तदिति भावेन तदर्थतया तं व्याचष्टे अन्त्यश्च इति ॥ उक्तेतीति । ‘ओहत्वमप्राकृतशरीरते’त्यादिनेति शेषः । अनेन साधकोक्तेर्बाधकाभावेन समुच्चयार्थश्चान्त्यश्चशब्द इत्युक्तं भवति ।

### ***परिमल ***

नन्वेवम् ‘अशरीरं वा व सन्तमि’ति ‘देहेन्द्रियासुहीनानां वैकुण्ठपुरवासिनामि’त्यादेः का गतिरित्यत आह अशरीरत्वादेर्गतिश्चेति । ‘प्राकृतप्रियहानिस्त्वि’त्यादिना प्राकृतसुखाभावोक्त्या अशरीरत्वस्यापि प्राकृतशरीराभावपरत्वमुक्तप्रायमिति गतिश्चोक्तेत्युक्तम् ।

### ***श्रीनिवासतीर्थीया***

वैयर्थ्येनेति । स्वरूपसुखसिद्धौ सत्यां सुखाभावोपपादनाय यच्छरीरादिराहित्यमुपपादितं तद्व्यर्थमित्यर्थः । तत् शरीरादिराहित्यम् । अत्र शिरःकराद्यभावे इत्यन्यथाप्रतीतिनिरासायाह शरीरादिभावमात्रेति ॥ परामृशतीति । ननु शिरःकराद्यभावस्यैव प्रकृतत्वेन शरीरादिभावस्याप्रकृतत्वात्कथमत्रेति परामर्श इत्यत उक्तम् ॥ शिरःकराद्यभावो नेतीति । तथाच प्रतियोगितया शिरःकराद्यात्मकं शरीरमप्युपस्थापितं बुद्धिसन्निहितमेवेत्यर्थः ।

### ***वाक्यार्थरत्नमाला***

पूर्वमेवेति । अतः पुनस्तन्निराकरणायोग इति शेषः । अत्रेति सर्वनाम्न इति । एतस्मिन्नित्यत्रेत्येतच्छब्दरूपसर्वनाम्न इत्यर्थः । एतच्छब्दात्सप्तम्यास्त्रलिति त्रलि एतदोऽन्निति एतदोऽदादेदेशेऽत्रेति भवति । इदंशब्दस्य त्रलि प्राप्ते तदपवादेनेदमोह इति प्रत्यये इदम इशित्यनेनेशादेशे इहेत्येवेतीति ज्ञेयम् ।

