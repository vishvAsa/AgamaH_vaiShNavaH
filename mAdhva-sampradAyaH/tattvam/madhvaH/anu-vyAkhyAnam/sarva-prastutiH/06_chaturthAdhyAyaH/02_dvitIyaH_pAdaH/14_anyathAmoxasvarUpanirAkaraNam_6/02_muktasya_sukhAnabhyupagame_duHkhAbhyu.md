+++
title = "०२ मुक्तस्य सुखानभ्युपगमे दुःखाभ्युपगमप्रसङ्गः"

+++


## विमतो दुःखयुग्यस्माच्चेतनः सन्त्सुखोख्खितः

**मुक्तस्य सुखानभ्युपगमे दुःखाभ्युपगमप्रसङ्गः**

**विमतो दुःखयुग्यस्माच्चेतनः सन्त्सुखोख्खितः**

### ***सुधा***

एवं परनिरूपिते मोक्षेदुःखाभावमभ्युपेत्य तत्र प्रवृत्त्यभावप्रसङ्गोऽभिहितः । इदानीं तु दुःखाभावोपि नोपपद्यत इत्याह विमत इति ।

## **अनुव्याख्यानम्**

***विमतो दुःखयुग्यस्माच्चेतनः सन्त्सुखोख्खितः ॥***

***प्रतिपन्नो यथेत्येव चानुमा केन वार्यते ॥***

मुक्तत्वेन पराभ्युपगतोऽत्र पक्षः । दुःखयुगित्यापाद्यम् । यस्माच्चेतनः सन्त्सुखोख्खित इत्यापादकम् । घटादौ व्यभिचारनिरासाय चेतनः सन्नित्युक्तम् । अत्र चेतन इत्यात्मत्वोपलक्षणमिति नापादकासिद्धिः । स्वर्गवासिष्वनैकान्त्यपरिहाराय सुखोख्खित इति । ईश्वरस्यापि सुखसाधनान्न तत्र व्यभिचारः । प्रतिपन्नो नारकी यथा । एवशब्दः प्रतिज्ञया सम्बध्यते । न चेयं साधनानुमा येन बाधादिकस्यावसरः किन्तु प्रसङ्गनुमैव । तदिदमाह इत्यनुमा केन वार्यत इति । यदि मुक्तः सुखी न स्यात्तदाऽनात्मा वा दुःखी वा स्यात् सम्मतवदित्यादयोऽपि अतिप्रसङ्गा द्रष्टव्याः ।

### ***वाक्यार्थचन्द्रिका***

मोक्षे दुःखाभावस्य पूर्वमुक्तत्वात्तत्र तदनुपपत्तिवर्णनस्य पूर्वविरुद्धतामाशङ्क्य परिहरति एवं परनिरूपितमिति । साधनानुमानत्वप्रतीतिमापादनत्वेऽपि निर्देशक्रमेणैव आपादकत्वापाद्यत्वप्रतीतिं च निराकर्तुमाह दुःखयुगित्यापाद्यमित्यादि । ननु चेतयत इति चेतनशब्दार्थभूतज्ञातृत्वस्य मुक्तत्वाभिमते परेणानङ्गीकारात्तद्घटितापादकासिद्धेः । नायं प्रसङ्ग इत्यतोऽत्र चेतनशब्दस्यात्ममात्रपरत्वान्न तद्घटितस्यापादकस्यासिद्धिरित्याशयेनाह अत्रेति । ईश्वरे सत्यपि चेतनत्वे सति सुखोख्खितत्वे दुःखित्वाभावेन व्यभिचारात्तर्कमूलव्याप्त्यसिद्धेर् मूलशैथिल्यात्तर्काभासोऽयमित्यत आह ईश्वरस्यापीति ॥ साधनादिति । ‘न चामन्दसदानन्दस्यन्द्यनन्तगुणार्णवः । ईश्वरोऽष्टगुणत्वेन प्रमेयोऽप्रमितत्वत’ इत्यादिना वैशेषिकपरीक्षायामिति शेषः ॥ प्रतिज्ञयेति । तथा च विमतो दुःखयुगेवेति प्रतिज्ञयैवकारसम्बन्धान्न दुःखाभाववानित्यर्थलाभादिदानीं दुःखाभावोऽपि नोपपद्यत इत्याहेति प्रागुक्ता सम्मतिः श्लिष्टा भवतीति भावः । मूले चशब्दोऽनुक्तप्रसङ्गसमुच्चायक इत्याशयेन तानाह यदीति । नन्वापादनद्वयमप्यनुपपन्नम् । आद्ये यत्र सुखित्वाभावस्तत्रानात्मत्वमिति प्राचीनप्रसङ्गमूलभूतव्याप्तेस्तमोगेषु व्यभिचारात् । द्वितीये च यत्र सुखित्वाभावस्तत्र दुःखित्वमिति तन्मूलव्याप्तेर्घटादौ व्यभिचारात् । न चोभयत्रापि चेतनत्वे सतीत्यापादकविणमभिमतम् । तथाऽपि प्रथमस्योक्तव्यभिचारानिरस्तात् । द्वितीयस्य च ‘विमतो दुःखयुक् यस्माच्चेतनः सन्त्सुखोख्खित’ इति प्रसङ्गाभेदप्रसङ्गाच्चेति चेत् । उच्यते । नेदमापादनद्वयमभिमतम् । किं नाम मुक्तत्वेनाभिमतो यदि सुखी न स्यात्तदाऽनात्मदुःख्यन्यतरः स्यादित्येकमेव । ततश्च तमोगेषु दुःखित्वसत्त्वेन घटादौ चानात्मत्वसत्त्वेनानात्मदुःख्यन्यतरत्वस्योभयत्रापि सत्त्वान्न मूलशैथिल्यमिति ।

केचित्तु पररीत्या परं प्रत्यापादनान्न तमोगेषु व्यभिचारः । द्वितीयापादने तु चेतनत्वेन विणान्न घटादौ व्याभिचार इत्यापादनद्वयमेवेदमित्याहुः ॥ अन्ये तु प्रथमापादने दुःखरहितत्वरूपस्यापादकविणस्य विवक्षितत्वात् । न च तमोगेषु व्यभिचारः । द्वितीये तु चेतनत्वेन विणान्न घटादौ व्यभिचार इति प्रसङ्गद्वयमेतदित्याहुः ॥ अपरे तु सुखी न स्यादित्यस्य सुखध्वंसवानित्यर्थत्वान्न घटादौ व्यभिचारो दुःखरहितत्वेन विणाच्च न तमोगेष्वपि सः । नापि पूर्वप्रसङ्गाभेद इत्याहुः । आदिपदेन मुक्तो यदि सुखी दुःखी च न स्यात्तदाऽनात्मा स्यादित्यतिप्रसङ्गसङ्ग्रहः ।

### ***परिमल ***

पराभ्युपगत इति । तेन यदि तादृशो मुक्तः सिद्धः दुःखयुगित्ययुक्तम् । यद्यसिद्धस् तर्ह्याश्रयासिद्धिरितिदोषो निरस्तः । पराभ्युपगममात्रेणापादने पक्षतोपपत्तेरिति सूचितम् । ननु चैतन्यवान् चेतनः न च मुक्तस्य ज्ञानरूपं चैतन्यं तार्किकैरुपेयते अतो विणाभावाद्विशिष्टापादकासिद्धिरित्यत आह आत्मत्वोपलक्षणमिति ॥ सुखसाधनादिति । सुखस्य समर्थनादित्यर्थः ॥ प्रतिज्ञयेति । दुःखयुगेव न तु तदभाववानित्युक्त्या पराभिमतदुःखाभाववान्न भवतीत्यर्थलाभ इति भावः । ननु मुक्तो दुःखयुगिति साधने बाधोऽपसिद्धान्तश्चेत्यत आह न चेयमिति । आपाद्यद्वयम् अनात्मा वा दुःखी वा स्यादिति ॥ सम्मतवदिति । घटवदिति संसार्यादिवदिति यथाक्रमं दृष्टान्तौ ज्ञेयौ । नारकिणोऽप्यस्तिकिञ्चित्सुखं ‘नारिक्यां निवृत्तौ सत्यामि’त्यादेः । अतोऽत्र विवक्षितस्य सर्वात्मना सुखाभावरूपापादकस्य नारकिण्यभावान् न व्यभिचार इति भावः । आत्मत्वे सतीत्यापाद्येऽभिमतत्वान्न घटादौ दुःखी वा स्यादित्यस्याभावाद्व्यभिचार इति चोद्यानवकाशः । यदि मोक्षः सुखानुभवहीनस् तर्ह्यपुमर्थः स्यान्मोहवद् इत्यादिरादिपदार्थः ।

### ***यादुपत्यं***

ननु मया मुक्ते ज्ञानाश्रयत्वरूपचेतनत्वस्यैवानङ्गीकृतत्वेन विणाभावाद्विशिष्टस्यापादकस्यासिद्धिरित्यत आह अत्र चेतन इतीति ॥ प्रतिज्ञयेति । तथा च विमतो दुःखयुगेवेति प्रतिज्ञया एवकारस्य सम्बन्धेन दुःखाभाववानित्यर्थलाभादिदानीं दुःखाभावोऽपि नोपपद्यत इत्याहेति पूर्वोक्ता सङ्गतिः श्लिष्यत इति भावः । मूले चशब्दोऽनुक्तप्रसङ्गान्तरसमुच्चायक इत्याशयेनाह यदि मुक्त इत्यादिना ॥ अनात्मा वा दुःखी वा स्यादिति । दुःख्यनात्मान्यतरः स्यादित्येकमेवापाद्यमत्र विवक्षितं नापाद्यद्वयम् । तेनाद्ये नारकिणि द्वितीये घटादौ व्यभिचार इति शङ्कानवकाश इति ध्येयम् । आदिपदाद्यदि मुक्तः दुःखरहितत्वे सति सुखी न स्यात् । तदाऽऽत्मा न स्यात् । यदि मुक्तिः सुखानुभववर्जिता स्यात्तदा पुरुषार्थो न स्यादित्यादयो ग्राह्याः ।

### ***श्रीनिवासतीर्थीया***

इत्यनुमेति । एवंप्रकाराऽनुमा दूषणानुमेत्यर्थः ।

### ***वाक्यार्थरत्नमाला***

तत्र तदनुपपत्तीति । मोक्षे दुःखाभावानुपपत्तित्यर्थः । वर्णनस्येति । विमत इत्यादिनोत्तरानुभाष्ये क्रियमाणस्येति शेषः । विमतेरनेकविधत्वाद्विमतशब्दार्थनाह । मुक्तत्वेनेति मूलम् । साधनानुमानत्वप्रतीतिमिति । विमत इत्यादेरिति शेषः । निराकर्तुमित्युत्तरेण सम्बन्धः । आपादकत्वेति । दुःखवत्वादे इति शेषः । ईश्वरे सत्यपीति । चेतनत्वे सति सुखोखितत्वे सत्यपीति सम्बन्धः । नोपपद्यत इत्याहेति । प्रागुक्तेति पाठः । न चोभयत्रेति । इयं दोषद्द्वयस्यापि परिहार इति भ्रान्तस्य शङ्का । अत एव परिहारे प्रागुक्तदोषानिस्तारमेव वक्ष्यति । केचित्वन्येत्विति पक्षद्वयेपि पूर्वप्रसङ्गाभेदरूपोदोषानुद्धाररूपोऽस्वरसः । अपरेत्त्विति तृतीयपक्षेपि मौक्तसुखाभावाङ्गीकारो नाम मुक्तिकालसम्बन्धिसुखानङ्गीकारे इत्येवापादकस्य वक्तव्यतया सांसारिकसुखध्वंसवत्त्वस्यापादकत्वस्या योगेन तद्वचनायोग इत्यस्वरसो बोध्यः ।

