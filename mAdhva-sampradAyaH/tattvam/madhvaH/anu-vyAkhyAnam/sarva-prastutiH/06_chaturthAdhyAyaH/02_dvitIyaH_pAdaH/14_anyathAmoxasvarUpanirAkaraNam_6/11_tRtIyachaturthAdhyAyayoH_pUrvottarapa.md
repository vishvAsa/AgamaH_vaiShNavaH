+++
title = "११ तृतीयचतुर्थाध्याययोः पूर्वोत्तरपक्षयुक्तयः"

+++


## औदार्यमुच्चावचशक्तिरात्मस्वरूपदार्ढ्यं च निजस्वभावः

**तृतीयचतुर्थाध्याययोः पूर्वोत्तरपक्षयुक्तयः**

**औदार्यमुच्चावचशक्तिरात्मस्वरूपदार्ढ्यं च निजस्वभावः**

### ***सुधा***

इदानीमेतत्पादाधिकरणेषु पूर्वपक्षसिद्धान्तयुक्तीर्विवक्षुः प्रसङ्गात्सिंहावलोकनेन पूर्वपादद्वययुक्तिकथनपूर्वकमस्मिन्पादे चाह औदार्यमिति ।

## **अनुव्याख्यानम्**

***औदार्यमुच्चावचशक्तिरात्मस्वरूपदार्ढ्यं च निजस्वभावः ।***

***स्वातन्त्र्यमापूर्णवियोग्यता विरोधहानिश्च चतुर्थपादे ॥***

चतुर्थपादे तृतीयाध्यायस्य । पूर्वपक्षयुक्तय इति शेषः ।

**अनुव्याख्यानम्**

***व्यवस्थितिस्त्वविस्थितिश्च ***

***निषेधसामान्यविधिक्रियाणाम् ॥***

***विभक्तता चात्वरयैव सिद्धि***

***र्विपक्षसम्प्राप्तिवि(नि)रोधहेतवः ॥***

विपक्षसम्प्राप्तिकृतां निरोधाः । पूर्वपक्षसम्प्राप्तिं कुर्वन्तीनां युक्तीनां निवारका हेतवः ।

विपक्षसम्प्राप्तिविरुद्धहेतव इति क्वचित्पाठः । तत्र सम्प्राप्तिशब्दः करणसाधनः ॥

**अनुव्याख्यानम्**

***सुशक्यता शश्वदतिप्रसिद्धिर्विवेकविन्यासविचारसंज्ञाः ।***

***नानाप्रवृत्तिः कृतकृत्यता च विपक्षतर्काः समतीतपादे ॥***

समतीतपादे निरन्तरातीतपादे ।

**अनुव्याख्यानम्**

***महाफलत्वं प्रविविक्तता च सन्धिग्रहः साधनमाप्तकृत्यम् ॥***

***विकार्यं कृतिसंस्थितिश्च सुयुक्तयो निर्णयगाः स्वपक्षे ॥***

***स्वपक्षे सिद्धान्तविषये । निर्णयगा निर्णयहेतवः सुयुक्तयः ॥***

**अनुव्याख्यानम्**

***व्यामिश्रता कार्यकरत्वमर्थक्लृप्तिः सुदार्ढ्यं परतन्त्रता च ।***

***समानधर्मः कृतता च लोकोपमा पूर्वमतानुसाराः ॥***

पूर्वमतानुसारा युक्तयो अस्मिन्पादेऽनुस्रियन्त एताभिरित्यनुसाराः ।

**अनुव्याख्यानम्**

***विसाम्यश्रुतिराढ्यता च समानलोपो महिमा विशेषः ।***

***कृतार्थता शश्वदनुप्रवृत्तिः सिद्धान्तनिर्णीतिविशिष्टहेतवः ॥***

सिद्धान्तनिर्णीतेर्विशिष्टहेतवः ॥

### ***वाक्यार्थचन्द्रिका***

विवक्षुरिति । अन्यथा ‘व्याख्यां करोमी’ति प्रतिज्ञाव्याघातप्रसङ्गादिति भावः । पूर्वपादद्वयपूर्वपक्षसिद्धान्तयुक्तिकथनस्यात्रासङ्गतिमाशङ्क्य परिहरति प्रसङ्गादिति । तत्रैवानुक्तौ निमित्तमाह सिंहेति । उक्तयुक्तीनां पूर्वपक्षयुक्तित्वस्य भाष्यारूढत्वसिद्ध्यर्थमपेक्षिते पूरयति । पूर्वपक्षेति । ननु सिद्धान्तहेतूनां पूर्वपक्षप्रापकयुक्तिविरुद्धत्वेऽपि न विपक्षसम्प्राप्त्या विरुद्धत्वमिति न तद्विरुद्धत्वोक्तिर्युक्तेत्यतोऽत्र विपक्षः संप्राप्यतेऽनयेति सम्प्राप्तिशब्दस्य करणसाधनतया पूर्वपक्षप्रापकयुक्तिपरत्वेन पूर्वपक्षकोटिपरत्वाभावात् सिद्धान्तहेतूनां च तद्विरुद्धार्थत्वान्नानुपपत्तिरित्याह तत्रेति । तृतीयाध्यायस्य चतुर्थपादस्यापि समतीतपादत्वात्तत्प्रतीतिनिरासायाह निरन्तरेति । अव्यवहितेत्यर्थः । पक्षशब्दार्थकथनपूर्वकं सप्तम्यर्थमाह स्वसिद्धान्तेति । युक्तीनाममूर्तत्वेन निर्णयगमनस्यासम्भवादाह निर्णयहेतव इति । अनेन निर्णयगत्वं निर्णयसम्बन्धित्वमात्रम् । तच्च हेतुत्वेन युक्तीनामप्यस्तीति नानुपपत्तिरित्युक्तं भवति । युक्तीनां पूर्वमतानुसारताऽनुपपत्तिमाशङ्क्याऽऽह अनुस्त्रियन्त इति ।

### ***परिमल ***

पूर्वपादद्वयेति । ज्ञानपादकर्मक्षयपादयुक्तीत्यर्थः । पुरुषार्थोत औदार्यं पूर्वपक्षयुक्तिर् व्यवस्थितिः सिद्धान्तयुक्तिः । एवमग्रेऽपि ॥ असार्वत्रिकी औदार्यं व्यवस्थितिः ॥ नाविशेषाद् उच्चावचशक्तिर् अविशेषः ॥ स्तुतयेऽनुमतिर्वा आत्मस्वरूपदार्ढ्यं स्थितिः ॥ सर्वथाऽपि तु त एवोभयलिङ्गाद् आत्मस्वरूपदार्ढ्यं स्थितिः ॥ न चाधिकारिकमपि निजस्वभावः निषेधसामान्यविधिक्रियाणां विभक्तता ॥ स्वामिनःफलश्रुतेः स्वातन्त्र्यम् अत्वरयैव सिद्धिः ॥ कृत्स्नभावात्तु आपूर्णवियोग्यता, अत्वरयैव सिद्धिः ॥ अनाविष्कुर्वन् आपूर्णवियोग्यता अत्वरयैव सिद्धिः ॥ ऐहिकमप्रस्तुतप्रतिबन्धे, एवं मुक्तिफलानियमः । विरोधहानिः, अत्वरयैव सिद्धिः ॥ ३,४ ॥ आवृत्तिरसकृदुपदेशात् सुशक्यता महाफलत्वम् ॥ आत्मेति तु शश्वदतिप्रसिद्धिः प्रविविक्तता ॥ न प्रतीके विवेकः सन्धिग्रहः । ब्रह्मदृष्टिर् विन्यासः साधनम् ॥ आदित्यादिमतयश्च विचार आप्तकृत्यम् । आसीनः संज्ञा विकार्यम् ॥ आप्रायणान् नानाप्रवृत्तिर् विकार्यम् ॥ तदधिगमे कृतकृत्यता संस्थितिः ॥ ४१ ॥ वाढ्यनसि दर्शनाद् व्यामिश्रता विसाम्यश्रुतिः ॥ तन्मनः प्राणे कार्यकरत्वम् आढ्यता च ॥ सोऽध्यक्षे कार्यकरत्वम् आढ्यता ॥ भूतेषु तच्छतेर् अर्थक्लृप्तिः समानलोपः नैकस्मिन्दर्शयतो हि अर्थक्लृप्तिः समानलोपः ॥ समना च सुदार्ढ्यं (सर्वसाम्याभावः) महिमा ॥ तदपीतेः सुदार्ढ्यं महिमा ॥ तानि परे तथा ह्याह परतन्त्रता विशेषः ॥ अविभागो वचनात् समानधर्मः कृतार्थता ॥ तदोकोग्रज्वलनं कृतता शश्वदनुप्रवृत्तिः ॥ योगिनः प्रतिस्मर्येते लोकोपमा शश्वदनुप्रवृत्तिः ॥ ४२ ॥

### ***यादुपत्यं***

करणसाधन इति । विपक्षाः पूर्वपक्षाः सम्प्राप्यन्ते याभियुक्तिभिस् ता विपक्षसम्प्राप्तयस् तासां विरुद्धहेतव इत्यर्थ इति भावः । पूर्वमतानुसारा इत्यत्र माह युक्तयोऽस्मिन्पाद इति । करणसाधनतामुपेत्याह अनुस्त्रियन्ते एताभिरितीति । पूर्वमतानीति योज्यम् । पूर्वपक्षप्रापिका इत्यर्थः ॥

### ***श्रीनिवासतीर्थीया***

पूर्वपादद्वयेति । तृतीयाध्यायस्य यश्चतुर्थः पादः, चतुर्थाध्यायस्य यः प्रथमः पादस्तद्द्वये पूर्वपक्षसिद्धान्तयुक्तिपूर्वकमित्यर्थः ॥ करणसाधन इति । विपक्षः पूर्वपक्षः सम्प्राप्यते एभिरिति विपक्षसम्प्राप्तयः विपक्षसम्पादका इत्यर्थः । निरन्तरातीतपादे अव्यवधानेनातीतपादे । एतदध्यायस्य प्रथमपाद इत्यर्थः ॥ अनुस्त्रियन्त इति । पूर्वपक्षानुसरणकरणीभूता युक्तय इत्यर्थः ॥ विशिष्टहेतव इति । पूर्वपक्षे हेत्वपेक्षय विलक्षणहेतव इत्यर्थः ।

### ***वाक्यार्थरत्नमाला***

व्याख्यां करोमीतीति तत्तदधिकरणपूर्वपक्षसिद्धान्त युक्तिकथनेन किञ्चिद्य्वाख्यानसिध्या प्रतिज्ञाव्याघाताभावे तद्य्वाघातः स्यादेवेत्यर्थः । युक्तिपूर्वकमिति मूलम् । तत्कथनपूर्वकमित्यर्थः । पादे चाहेति मूलम् । युक्तीरिति वर्तते ॥

