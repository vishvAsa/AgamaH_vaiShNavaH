+++
title = "०६ मुक्तानां देहवत्वसाधकानुमानोपन्यासः"

+++


## शिरः कराद्यैरपि मुक्तिभाजो युक्ता यतस्ते पुरुषा इदानीम्

**मुक्तानां देहवत्वसाधकानुमानोपन्यासः**

**शिरः कराद्यैरपि मुक्तिभाजो युक्ता यतस्ते पुरुषा इदानीम्**

### ***सुधा***

अत्र अनुमानमप्याह शिर इति ।

## **अनुव्याख्यानम्**

***शिरः कराद्यैरपि मुक्तिभाजो युक्ता यतस्ते पुरुषा इदानीम् ॥***

***यथेति पूर्वा अनुमाश्च जीवस्वरूपमङ्गादिकमावयन्ति ॥***

यतस्ते पुरुषा इत्यात्मत्वादित्यर्थः ॥ इदानीं यथेति । अस्मदादिवदित्यर्थः । ईश्वरादीनां पक्षतुल्यत्वान्न दोषः । पूर्वग्रहणेन, मुक्तिर्देहिनिष्ठा जीवावस्थात्वात् संसारवदित्यस्य ग्रहणम् । जीवस्वरूपं मुक्तजीवस्वरूपम् । अङ्गं शरीरम् । आदिपदेनेन्द्रियाणि । आवयन्तीति करणे कर्तृत्वोपचारः । आपयन्तीति क्वचित्पाठः ।

### ***वाक्यार्थचन्द्रिका***

आत्मत्वादित्यर्थ इति । अन्यथा मुक्तस्त्रीषु भागासिद्धिप्रसङ्गादिति भावः । नन्वीश्वरादीनां सत्यप्यात्मत्वे शिरःकरदिमत्त्वाभावात्तत्र व्यभिचार इत्यत आह ईश्वरादीनामिति । आदिपदेन तमोगतपरिग्रहः । मुक्तिभाज इति धर्मिनिर्देशानुसारात्सामान्यशब्दोऽपि विपर इत्याह जीवस्वरूपमिति । अनुमायाः करणत्वेन कर्तृत्वाभावादावयन्तीति कर्तृत्वनिर्देशानुपपत्तिरित्यत आह करण इति । अवान्तरव्यापारवतः कारकस्य करणत्वात्प्रधानक्रियायां करणत्वेऽप्यवान्तरव्यापारं प्रति कर्तृत्वात्तद्विवक्षया युक्तः कर्तृत्वनिर्देश इति भावः ॥ पाठ इति । तत्रापि चेयमेव गतिरनुसन्धेयेति भावः ।

### ***परिमल ***

पुरुषपदस्य देहविशिष्टपरत्वे परस्यासिद्धिः साध्याविशेषो वा स्त्रीषु भागासिद्धिर्वेत्यत आह आत्मत्वादित्यर्थ इति ॥ आपयन्तीति । प्रापयन्तीत्यर्थः ॥ साङ्ख्याद्यभिमतमोक्षस्यापुमर्थत्वोक्तिः ॥

### ***यादुपत्यम्***

आत्मत्वादित्यर्थ इति । अन्यथा मुक्तस्त्रीषु भागासिद्धिरिति भावः । ईश्वरादीनामित्यत्रादिपदेन तमोगतानां प्रलयकालीनानां च ग्रहणम् ।

### ***श्रीनिवासतीर्थीया***

नन्वीश्वरस्याशरीरत्वेन शिरःकरादिरहितत्वात्तत्र पुरुषत्वहेतोर्व्यभिचार इत्यत आह ईश्वरादीनामिति । आदिपदेन प्रलयकालीनानां ग्रहणम् । तत्रापि पुरुषत्वेन शिरःकरादियुक्तत्वसाधनान्न व्यभिचाराख्यदोष इत्यर्थः । यथाहुः । न हि पक्षे पक्षतुल्ये वा व्यभिचार इति ॥ आवयन्तीति । ज्ञापयन्ति । आपयन्ति प्रापयन्ति साधयन्तीत्यर्थः ।

