+++
title = "०४ आत्मविनाशस्य मोक्षत्वसाधकानुमानस्य सत्प्रतिपक्षत्वम्"

+++


## न मोक्षो विमतो यस्माददेहो घटशून्यता

**आत्मविनाशस्य मोक्षत्वसाधकानुमानस्य सत्प्रतिपक्षत्वम्**

**न मोक्षो विमतो यस्माददेहो घटशून्यता**

### ***सुधा***

किञ्चोक्तरूपे शून्यवादिमायावादिभ्यामुत्प्रेक्षिते मोक्षे न किञ्चित्प्रमाणमस्ति । तथा हि । न तावदत्र प्रत्यक्षं प्रमाणम् । प्रत्यक्षाविषयत्वादस्यार्थस्य । नाप्यागमः । वेदाद्यागमस्य शून्यवादिना प्रमाणत्वेनानभ्युपगमात् । तदीयागमस्यास्माभिरनङ्गीकृतत्वात् । मायावादिनं प्रति तु वक्ष्यामः । तस्मादात्मशून्यता पुरुषार्थो दुःखनिवृत्त्युपयोगित्वाच्छरीरादिशून्यतावदित्यनुमानमेव वक्तव्यम् । यथोक्तम् । ‘न तैर्विना दुःखहेतुरात्मा चेत्तेऽपि तादृशाः । निर्दोषं द्वयमप्येवं वैराग्यं च द्वयोस्तत’ इति । तदिदं सत्प्रतिपक्षतया नानुमानमित्याह न मोक्ष इति ।

## **अनुव्याख्यानम्**

***न मोक्षो विमतो यस्माददेहो घटशून्यता ॥***

***यथेत्युक्ते वदेत्किं स योऽनुमामात्रमानकः ॥***

विमतः शून्यभावो ब्रह्मभावो वा न मोक्ष इति प्रतिज्ञा । यस्माददेह इति हेतुर् ओहत्वादिति । घटान्यता यथेति दृष्टान्तः । योनुमामात्रमानकः स इत्युक्ते किं वदेदित्यनेनोक्तविधया प्रमाणान्तराभावं तत एव स्वानुमानस्याबाधितविषयत्वं च सूचयति ।

### ***वाक्यार्थचन्द्रिका***

ननु ‘न मोक्षः’ इत्युत्तरग्रन्थस्योक्तार्थानुपपादकतया पूर्वग्रन्थेनासङ्गतेः सङ्गत्यन्तराप्रतिभासाच्चानर्थक्यम् । न च स्वाभिमतमोक्षसाधकतया परोपन्यस्तानुमानस्य सत्प्रतिपक्षतया दूषणेन तत्सङ्गतत्वात्सार्थक्यमिति वाच्यम् । निमित्ताभावेन स्वाभिमतमोक्षे परेण प्रमाणस्यैवावक्तव्यत्वात् । वक्तव्यत्वेऽप्यनुमानस्यैव वक्तव्यतायां नियामकाभावात् । तद्भावेऽपि वा तदभिमतानुमानविनिर्धारणोपायाभावेन तस्य सत्प्रतिपक्षतया तद्दूषणार्थत्वायोगादित्यतोऽत्र भाष्ये अप्रामाणिकत्वेन पराभिमतमोक्षदूषणस्याप्यभिप्रेतत्वेन तत्परिजिहीर्षया परस्य तत्प्रमाणोक्तेरावश्यकत्वात्प्रमाणान्तरासम्भवेनानुमानस्यैव वक्तव्यत्वाच्च तदनुमानविनिर्धारणोपायसद्भावेन तन्निर्धारणस्याप्युपपन्नत्वेन सत्प्रतिपक्षतयोपपन्नतन्निरासकभावस्य ‘न मोक्ष’ इत्यादेर्वाक्यस्य भाष्यकृदभिमतपूर्ववाद्यभिप्रेतमोक्षाप्रामाणिकत्वसमर्थनार्थतया तत्सङ्गतत्वान्न तस्यानर्थक्यमिति भावेन तत्परतयोत्तरग्रन्थं सङ्गमयितुं भाष्यकृदभिमतां पूर्ववाद्युक्तमोक्षस्याप्रामाणिकत्वरूपदोषान्तरप्रतिज्ञां दर्शयन्नेव प्रमाणान्तरासम्भवव्युत्पादनेनानुमानस्य वक्तव्यतामनुमानविनिर्धारणोपायं च दर्शयति किञ्चेत्यादिना ॥ उक्तरूपेति । अहमिति प्रतीयमानात्मविनाशरूप इत्यर्थः ॥ वक्ष्याम इति । ‘न च मायी वदेदत्र पूर्वोक्तेनैव वर्त्मने’त्यादिनाऽनुपदमेवेति भावः ॥ दुःखनिवृत्त्युपयोगित्वादिति । विदेहावस्थाया अपि पुरुषार्थत्वान्न तत्र व्यभिचार इति भावः । उक्तार्थे माध्यमिकसम्मतिमाह यथोक्तमिति ।

तदीयपूर्वग्रन्थे देहेन्द्रियादीनामिवात्मनोऽपि दुःखहेतुत्वेन त्याज्यत्वमुपवर्णितं तदाक्षेपसमाधानपूर्वकमुपपादयितुं ‘न तैर्विने’ति वाक्यम् । तस्यायमर्थः । केवल आत्मा तैर्देहेन्द्रियादिभिर्विना दुःखहेतुर्न भवति । अतस्तत्र वैराग्यं नापेक्षितमिति चेत् । तर्हि तेऽपि देहादयोऽपि तादृशा आत्मना विना केवला दुःखादिहेतवो न भवन्ति । ततः किमित्यत उक्तं निर्दोषमिति । एवं विशकलितमात्मा देहादिश्चेति द्वयं निर्दोषं स्याद्धेयं न भवेत् । केवले आत्मनि केवले देहादावपि वैराग्यं न स्यादिति भावः । अथ केवलस्य देहादेर्दुःखाहेतुत्वेऽप्यात्मसहितस्य तथात्वात्तत्र वैराग्यमावश्यकं तर्हि केवलस्यात्मनो दुःखाहेतुत्वेऽपि देहादिसहितस्य तद्धेतुत्वादात्मन्यपि वैराग्यमावश्यकमित्याह वैराग्यमिति ॥ तत इति । कथञ्चिद्दुःखहेतुत्वादित्यर्थः । तथा चात्र देहादितुल्यतयाऽऽत्मनो दुःखहेतुत्वेन हेयत्वोक्त्या देहादिनाशतुल्यतयाऽऽत्मविनाशस्यापि दुःखनिवृत्त्युपयोगित्वेन पुरुषार्थत्वसिद्धेरिति युक्तोऽस्य प्रकृतोपयोग इति । न मोक्ष इत्यादेर्यथाश्रुतस्यैव प्रतिपक्षप्रयोगप्रकारत्वभ्रान्तिनिरासायाह विमत इत्यादि । न मोक्ष इतीति । प्रतिज्ञेत्युपलक्षणम् । विदेहावस्थाऽपि न मोक्ष इत्यपि द्रष्टव्यम् ॥ प्रमाणान्तराभावमिति । प्रत्यक्षागमरूपप्रमाणान्तराभावमित्यर्थः । तत्कथमित्यत उक्तम् ॥ उक्तविधयेति । ‘न तावदत्र प्रत्यक्षं प्रमाणम् । तदविषयत्वादस्यार्थस्ये’त्यादिपूर्वोक्तविधयेत्यर्थः ।

### ***परिमल ***

उक्तरूप इति । अहमर्थात्मकात्मविनाशरूप इत्यर्थः । उभयेति । वादिनस्तव प्रतिवादिनो मम चेत्यर्थः ॥ वक्ष्याम इति । न च मायी वदेदत्रेत्यादिनेति भावः ॥ यथोक्तमिति । शून्यवादिनोक्तमित्यर्थः । आत्मा तैर्देहेन्द्रियादिभिर् विना केवलो दुःखहेतुर्न भवतीति तत्रैव वैराग्यं कार्यमिति चेत्तर्हि तेऽपि देहादयोऽपि । तादृशा आत्मना विना केवला दुःखहेतवो न भवन्ति । एवं प्रत्येकं द्वयमपि निर्दोषं दुःखहेतुर्न भवतीत्युभयत्रापि वैराग्यं कार्यमित्यर्थः । यद्यन्योन्यसहायेन द्वयमपि दुःखहेतुस्तर्हि द्वयोरात्मनि देहेन्द्रियादौ चोभयत्र ततो दुःखहेतुत्वाद्वैराग्यं कार्यमित्यात्मनाशः पुरुषार्थ एवेति भावः ॥ विमत इति । मूलानुवादः ॥ उक्तेति । न तावदत्रेत्यादिनोक्तविधयेत्यर्थः ।

### ***यादुपत्यम्***

उक्तरूप इति । अहमिति प्रतीयमानात्मविनाशरूप इत्यर्थः ॥ वक्ष्याम इति । ‘न च मायी वदेदत्रे’त्यनुपदमेवेति शेषः ॥ न तैर्विनेति । तदीये पूर्वग्रन्थे देहेन्द्रियादीनामिवात्मनोऽपि दुःखहेतुत्वेन त्याज्यत्वं प्रकृतम् । तदाक्षेपसमाधानपूर्वकमुपपादयति न तैरिति । केवल आत्मा तैर्देहेन्द्रियादिभिर्विना न दुःखहेतुस्ततस्तत्र वैराग्यं नापेक्षितमिति चेत्तर्हि तेऽपि देहादयोऽपि तादृशाः केवला दुःखहेतवो न भवन्ति । ततः किमित्यत आह निर्दोषमिति । एवं विशकलितमात्मा देहादिश्चेति द्वयं निर्दोषं स्याद्धेयं न भवेत् । केवले आत्मनीव केवले देहादावपि वैराग्यं न स्यादिति भावः । अथ केवलस्य देहादेर्दुःखाहेतुत्वेऽप्यात्मसहितस्य तस्य तथात्वात्तत्र वैराग्यमावश्यकं तर्हि केवलस्यात्मनो दुःखाहेतुत्वेऽपि देहादिसहितस्य तथात्वादात्मन्यपि वैराग्यमावश्यकमित्याह वैराग्यमिति ॥ तत इति । कथञ्चिद्दुःखहेतुत्वादित्यर्थः । तथा चात्र देहादिवदात्मनोऽपि दुःखहेतुत्वाद्धेयत्वमित्युक्तयः देहादिनाशवदात्मनाशोऽपि दुःखनिवृत्त्युपयोगित्वात्पुरुषार्थ इत्यपि सूचितमतो नासङ्गतिरिति ज्ञातव्यम् । विमत इति । आत्मदेहादिनाशकालीन इत्यर्थः । यद्याप्यात्मनाशो न मोक्ष इत्येव साधनीयम् । परेण तस्यैव पुरुषार्थतायाः साधितत्वात् । तथाऽपि तदभिप्रेतं समग्रमपि मोक्षं दूषयितुमित्थं प्रतिज्ञा व्याख्याता । विशिष्टनिषेधस्य च विणनिषेधेऽपि पर्यवसानादुक्तानुमाने प्रतिपक्षत्वमपि सिद्ध्यतीति ध्येयम् ।

### ***श्रीनिवासतीर्थीया***

यथोक्तमिति । आत्मनो दुःखनिवृत्त्युपयोगित्वमुक्तमित्यर्थः । तैर्देहादिभिर्विना केवल आत्मा दुःखहेतुर्न चेत्तर्हि ते देहादयोऽपि तादृशाः केवला न दुःखहेतवः । किंत्वात्मसहिताः । एवमात्मनो दुःखहेतुत्वं देहादेश्च दुःखहेतुत्वमिति पक्षद्वयमपि निर्दोषम् । ततः कारणाद् द्वयोर्देहविषये आत्मविषये च वैराग्यं सम्पाद्यं तन्नाशः सम्पाद्य इति यावदित्यर्थः । ओहत्वादिति । देहशून्यत्वादित्यर्थः ।

### ***वाक्यार्थरत्नमाला***

सङ्गत्यन्तरेति पाठः । विदेहावस्थामोक्षत्वं मानोच्यते तदनुसारेणाह । विदेहावस्थाया अपीति । ....नुसारेणाह । तदीयेति । तदनुसारेणैवार्थमाह । तस्यायमर्थ इत्यादिना । द्वितीयसूत्रसम्बन्धिनाऽऽत्मेति वार्तिकसम्बन्धिवाचस्पतिनिबन्धोदाहृतवचनैर्विनेति श्लोकस्य वद्धर्मानेतु शरीरादिकं विनेत्यर्थः । तादृशा इत्यात्मना विना न दुःखहेतव इत्यादिकमुक्तम् । अत्राह मायावादीत्यादिग्रन्थे विदेहावस्थाया मोक्षत्वस्य श्रुतिसिद्धत्ववचनस्यासङ्गततानिरासादाहोपलक्षणं विदेहावस्थापीति ।

