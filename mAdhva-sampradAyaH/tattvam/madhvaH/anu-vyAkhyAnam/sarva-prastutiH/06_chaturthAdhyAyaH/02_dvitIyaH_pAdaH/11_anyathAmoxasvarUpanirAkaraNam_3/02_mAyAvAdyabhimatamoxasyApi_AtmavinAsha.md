+++
title = "०२ मायावाद्यभिमतमोक्षस्यापि आत्मविनाशरूपत्वम्"

+++


## कल्पितत्वाद्विशेषाणां

**मायावाद्यभिमतमोक्षस्यापि आत्मविनाशरूपत्वम्**

**कल्पितत्वाद्विशेषाणां**

### ***सुधा***

स्यादेतत् । नात्मनाशो मायावादिनोच्यते । येनेष्टनाशादपुरुषार्थत्वं मोक्षस्य स्यात् । नापि शून्यताऽऽपत्तिः । यतो घटशून्यताऽपि मुक्तिर्भवेत् । किं नाम जीवभावापगमेन ब्रह्मभावाविर्भावः । ब्रह्म च परमानन्दात्मकमिति भवत्येव तद्भावः पुरुषार्थ इति ।

मैवम् । कोऽयं जीवभावो नाम कश्च ब्रह्मभावः । यद्यविद्याकामकर्मादिबद्धत्वं जीवत्वं परमानन्दभोक्तृत्वं च ब्रह्मत्वमित्यभिधीयते तदाऽनुज्ञया वर्तामहे । न चैवं परस्य पन्थाः । यदेतत्कर्तृत्वभोक्तृत्वशक्त्युपेतं साकारं देहादिव्यतिरिक्तं रूपमहमिति साक्षिसिद्धं तदपगमस्य परेणेष्टत्वात् । इदमेव च रूपं परमेष्टमनुभूयत इति कथं नोक्तदोषः । आनन्दरूपतोपपादनाय परेणाप्यस्यैवरूपस्य परमप्रेमास्पदताया उपपादितत्वात् । न ह्येतस्माद्रूपाद्विविक्तं किमपि निराकारं रूपमनुसन्धाय मा न भूवं भूयासमिति लोक आशास्ते । चक्षुषी निमील्य तथेति वदतस्तु कः प्रतिमल्लः । संवलितरूपे तदप्यस्तीत्यत इयमाशीरिति चासत् । तस्य सर्वथाऽप्यबुद्धिस्थत्वात् । आशासनं च साकारमेव । निराकारस्य तदनुपपत्तेः । न चान्यस्यान्यस्मिन्निरुपपाधिकः प्रेमा सम्भवतीतीदमेवेष्टतमम् । एवं तर्हि देहादिसहितत्वस्यापीष्टत्वात्तन्नाशेन भवतामपि मोक्षस्यापुरुषार्थत्वं स्यादिति चेन्न । परमेष्टलाभहेतोरल्पेष्टनाशस्यापि पुरुषार्थत्वेन लोके दृष्टत्वात् ।

ब्रह्मभावश्च न शून्यभावाद्भिद्यत इत्युपपादितम् । आनन्दरूपता च वाड्यात्रमित्युक्तमेव ।

किं चानन्दत्वमपि न पुरुषार्थः । न हि कश्चिदानन्दो भूयासमित्याशास्ते । किन्तु तमनुभूयासमिति । न चानुभाव्यत्वं परेणेष्यते । अनुभवितुरन्यस्याभावात् । स्वस्मिन्कर्मकर्तृभावानभ्युपगमात् ।

अपि चानन्दत्वं प्राक् सिद्धमिति न पुरुषेणार्थनीयम् । प्रागविद्यावृतं न प्रकाशते पश्चादविद्यावरणापगमे प्रकाशतेऽतो नैवमिति चेन्न । प्रागपि स्वरूपस्य स्वयंप्रकाशमानताऽभ्युपगमात् । तन्मात्रस्य चानन्दस्याप्रकाशानुपपत्तेः । प्रकाशमानोऽप्यानन्दो न विशदः प्रकाशत इति चेन्न । निर्वित्वात् । वैशद्यावैशद्ययोश्च विनिबन्धनत्वात् । यद्धि सह विशेषैः प्रकाशते तद्विशदमुच्यते । यत्तु साधारणधर्मैः सह तदविशदमिति ॥ अविद्यावरणापगमे प्रकाशत इति च कोऽर्थः । किं प्रतीयत इति उत प्रत्येतीति । नोभावपि । अनङ्गीकारात् । प्रदीपः प्रकाशत इति कोऽर्थ इति चेत् । भास्वररूपवान्वर्तत इति न किञ्चिदेतत् । तदिदं सूचितं हिशब्देन ।

### ***वाक्यार्थचन्द्रिका***

अनुज्ञयेति । अस्माभिरप्यविद्याकामकर्मादिबद्धत्वरूपजीवभावापगमेन परमानन्दभोक्तृत्वरूपब्रह्मभावाभ्युपगमादिति भावः ॥ इदमेव चेति । कर्तृत्वभोक्तृत्वशक्त्युपेतमेवेत्यर्थः ॥ उक्तदोष इति । इष्टनाशादपुरुषार्थत्वप्रसङ्गलक्षण इत्यर्थः । न केवलमस्य रूपस्य परमेष्टत्वमनुभूयत इत्येव किं नाम परेणाप्युपपादितमित्याह आनन्दरूपतोपपादनायेति । ब्रह्मण इति शेषः । ‘परमप्रेमास्पदतया मा न भूवमहं सदा । भूयासमिति यो द्रष्टा सोऽहमित्यवधारये’ति शाङ्करीयायां वाक्यविवृताविति शेषः । ननु न विशिष्टाकारस्याहमर्थस्य परमप्रेमास्पदत्वमनेनानुभवेन मयोपपादितं किं त्वेतद्व्यतिरिक्तनिराकारस्यैवेति नेष्टनाशप्रसङ्गः । परमप्रेमास्पदतयेष्टस्य निराकारस्यानाशात् । नष्टस्य च विशिष्टाकारस्याप्रेमास्पदत्वादित्यत आह न हीति । मा न भूवं भूयासमित्येव मूलपाठः । ‘परमप्रेमास्पदतया मा न भूवमहं सदा । भूयासमिति यो द्रष्टा सोऽहमित्यवधारये’ति शाङ्करीयवाक्यवृत्त्यनुसारान् मा भूवमिति न भूयासंमदभाववान्न भूयासमित्यर्थः ॥ लोक इति । कृमिकीटादिसाधारण्येन प्राणभृन्मात्रमित्यर्थः ॥ तदप्यस्तीति । निराकारं रूपमस्तीत्यर्थः। तथा च तस्य तत्र सत्त्वादेव विशिष्टाकारस्याशास्यत्वं न तु विशिष्टाकारत्वप्रयुक्तमिति प्राप्ताप्राप्तविवेकेन निराकारमेवाशास्यतया पर्यवस्यतीति भावः । भवेदेतदेवम् । यदि तस्याशास्यता सम्भाविता स्यात् । न च सकलप्रमाणातीतत्वेनाबुद्धिस्थस्य तस्याशास्यता सम्भवतीत्याशयेनाह तस्येति । आशस्यमानं साकारमेव न निराकारमित्येतद्युक्त्याऽपि समर्थयते आशासानं चेति । आशासनकर्त्रित्यर्थः । निराकारमेव किं न स्यादित्यत आह निराकारस्येति । तदनुपपत्तेर् आशासनकर्तृत्वानुपपत्तेः । अस्त्वेवमाशासनकर्तृ साकारं, आशास्यमानं तु निराकारमेव किं न स्यादित्यत आह न चेति । अतिप्रसङ्गादिति भावः । जातेष्ट्यधिकारिणं पितरं प्रति पुत्रगतस्यापि पूतत्वादेराशास्यमानत्वादन्यस्यान्यस्मिन् तत्सद्भावनिश्चयात् कथं प्रेमा न सम्भवतीत्यत उक्तम् ॥ निरुपाधिक इति । पुत्रस्य स्वार्थत्वेन सोपाधिकप्रियत्वान्न निरुपाधिकप्रियत्वमिति युक्तस्तन्निषेधः । निराकारस्य तु न तादर्थ्यमस्तीति न सोपाधिकमपि प्रियत्वम् । निरुपाधिकप्रियत्वं तु दूरनिरस्तमिति भावः ॥ एवं तर्हीति । देहादिरहितस्याशासनकर्तृत्वानुपपत्त्या तत्सहितस्यैवाशासनकर्तृत्वेनोक्तयुक्त्याऽऽशास्यमानत्वसिद्धेरिति भावः ।

नन्वेवं मन्मतेऽपि नापुरुषार्थत्वप्रसङ्गः । परमेष्टपरमानन्दरूपब्रह्मभावलाभेनाल्पेष्टरूपात्मनाशस्य पुरुषार्थत्वसम्भवादित्यत आह ब्रह्मभावश्चेति ॥ उपपादितमिति । ‘निर्वित्ववाचैव शून्यं ब्रह्मेति नो भिदे’त्यादिना शून्यब्रह्मणोरविशेषोपपादनेन तद्भावयोरप्यवि इति उपपादितमित्यर्थः । ननु मायावादिना ब्रह्मण आनन्दरूपत्वाभ्युपगमाच्छून्यवादिना च तस्य तदनभ्युपगमाद् भवेदेव ब्रह्मशून्ययोर्वि इत्यत आह आनन्दरूपता चेति ॥ उक्तमेवेति । न च ‘दुःखविरोधित्वादन्या ह्यानन्दतेष्यते । मायिने’त्यनेन ग्रन्थेनेति शेषः ।

आनन्दरूपता किं स्वरूपेण पुरुषार्थः, अनुभूयमानतया वेति विकल्पद्वयं मनसि निधायाद्यं दूषयति किञ्चेति । आनन्दत्वम् आनन्दरूपत्वमित्यर्थः । स्वरूपेण पुरुषार्थतायामानन्दो भूयासमित्येवाशीः स्यान्न तु तमनुभूयासमित्यतिप्रसङ्गं मनसि निधायोभयत्रापीष्टापत्तिं परिहरति न हीति । अस्तु तर्हि अनुभूयमानतयैव पुरुषार्थत्वमित्यतः परानभ्युपगमेन तद्दूषयति न चानुभाव्यत्वमिति । अनुभाव्यत्वं वदन् प्रष्टव्यः । किम् अनुभाव्यानुभवित्रोर्भेदमभ्युपगम्य तस्यानुभूयमानत्वमभिप्रेतं किंवा तदभेदमिति विकल्पद्वयं मनसि निधाय क्रमेण पक्षद्वयं दूषयति अनुभवितुरित्यादिना । सिद्धे इच्छाविरहात्पुरुषेच्छाविषयस्यैव पुरुषार्थत्वादिति भावः ।

किञ्चानन्दरूपत्वं पुरुषार्थ इत्यभिमतम् आवरणनिवृत्तिद्वारा तत्प्रकाशो वेति विकल्पद्वयं मनसि निधायाद्यं दूषयति अपि चेति । द्वितीयमाशङ्कते प्रागिति । ततश्च तत्प्रकाशस्य प्रागसिद्धतया पुरुषेच्छाविषयत्वसम्भवान्न पुरुषार्थत्वानुपपत्तिरिति भावः । अत्रापि तत्प्रकाशमात्रं पुरुषार्थ इत्यभिमतं विशदस्तत्प्रकाशो वा । आद्येऽपि किं प्रागावरणनिवृत्तेश्चैतन्यस्वरूपमेव नावभासत इति मतं किंवा तज्ज्ञानेऽप्यानन्दरूपत्वमेव नावभासत इति विकल्पान्मनसि निधायाद्यं दूषयति प्रागपीति । द्वितीयं दूषयति तन्मात्रस्य चेति । चैतन्येन निर्विशेषाभिन्नस्येत्यर्थः । अन्यथा चैतन्यस्यापि प्रकाशो न स्यात् । ततश्च सिद्धत्वान्नेच्छाविषयत्वं तस्येति न पुरुषार्थत्वमिति भावः । द्वितीये (आद्यद्वितीये । आद्य)द्वितीयमाशङ्कते प्रकाशमानोऽपीति ।

यावद्विबाधात्सामान्यस्यापि बाध इत्यभिप्रेत्य यावद्विबाधमुपदर्शयितुं विकल्पयति अविद्येति ॥ अनङ्गीकारादिति । आद्ये कर्मत्वस्य द्वितीये कर्तृत्वस्य च प्रसङ्गेन सवित्वापत्त्या निर्वित्वव्याघातेन तदनङ्गीकारादित्यर्थः । ननु न प्रतीतिकर्मत्वं तत्कर्तृत्वं चेत्युभयमेव प्रकाशत इति व्यवहारनिदानं ब्रूमः । तथा सति प्रदीपः प्रकाशत इति व्यवहारानुपपत्तिप्रसङ्गात् । न हि तत्र प्रतीतिकर्मत्वं तन्निमित्तमिति शक्यं वक्तुम् । तस्य घटादिसाधारणत्वेन प्रदीप एव वितः प्रकाशत इति व्यवहारं प्रत्यप्रयोजकत्वात् । नापि तत्कर्तृत्वम् । तस्य जडत्वेन तदयोगात् । किन्तु स्वप्रकाशत्वमपि । ततश्च प्रदीपः प्रकाशत इत्यस्य यथा प्रतीयत इति वा प्रत्येतीति वा नार्थः । किन्तु स्वप्रकाश इति । तथा आनन्दः प्रकाशत इत्यस्य न प्रत्येतीत्यर्थः । नापि प्रतीयत इति । किन्तु स्वप्रकाश इत्येवेति कथं तत्खण्डनमित्यभिप्रेत्य शङ्कते प्रदीपः प्रकाशत इति कोऽर्थ इति चेदिति । न प्रदीपस्य स्वप्रकाशत्वं वक्तुं युक्तम् । तद्धि स्वविषयप्रकाशत्वं वा पराप्रकाश्यत्वं वा । नाद्यः । तस्य भौतिकत्वेन जडतयोक्तरूपस्वप्रकाशताया व्याहतत्वात् । न द्वितीयः । नयनादिप्रकाशप्रकाश्यत्वेन तदयोगात् । पराप्रकाश्यत्वस्य शशविषाणादिसाधारणतया तत्रापि प्रकाशत इति व्यवहारप्रसङ्गाच्च । किं त्वन्यदेव किञ्चित् । अतस्तदादाय प्रदीपे तदुपपत्तावप्यानन्दे तदयोगान्न तेनोक्तव्यवहारनिर्वाह इत्यभिप्रेत्य तन्निमित्तमाह भास्वरेति । उद्भाष्यत्वशङ्कापरिहारायाह तदिदं सूचितमिति । स्यादेतदित्यादिनोक्तं समस्तमित्यर्थः ।

### ***परिमल ***

तदप्यस्तीति । निर्विकारं वस्त्वित्यर्थः । अहमर्थस्यैवेष्टत्वं व्यनक्ति आशासनं चेति । आशासनकर्तृ चेत्यर्थः । नन्वाशंसनकर्ताऽहमर्थः प्रेमास्पदनिराकारार्थमेवाशास्त इत्यस्त्वित्यत आह न चान्यस्येति ॥ लोक इति । तृणधान्यरूपमहाफलहेतोरल्पवित्तव्ययस्येष्टत्वरूपदर्शनादिति भावः । नापि शून्यताऽऽपत्तिरित्यादिना यत्स्वमते पुमर्थत्वोपपादनं पूर्वत्र कृतं तन्निराह ब्रह्मभावश्चेति । उपपादितमिति । ‘निर्वित्ववाचैव शून्यं ब्रह्मेति नोभिदे’त्यादिग्रन्थेन ब्रह्मशून्ययोर्भेदाभावोपपादनेति भावः ॥ उक्तमेवेति । सच्चित्सुखादिकं चेत्यादिग्रन्थेन । तथा ‘न च दुःखविरोधित्वादन्याह्यानन्दते’त्यादिना चेति भावः । तमनुभूयासम् आनन्दानुभववान्स्यामित्यर्थः । निर्वित्वे कुतो वैशद्याद्ययोग इत्यत आह यद्धीति । कर्मत्वं वा कर्तृत्वं वाभिप्रेतमिति भावेन विकल्प्य निराह अविद्यावरणेति ॥ नोभावपीति । अनुभवितुरन्यस्येत्युक्तदिशा कर्मत्वस्य स्वस्मिन्नित्यादिनोक्तरीत्या कर्तृत्वस्यायोगेन सकलकारकशक्तिविधुरताऽयोगेन वाऽनङ्गीकारादित्यर्थः । शङ्कते प्रदीप इति । तत्रैकस्यैव कर्तृत्वकर्मत्वविरोधात् परप्रकाश्यत्वाभावमात्रेण प्रकाशत इत्युक्तिस्तथात्रपिति भावः ॥ भास्वररूपेति । परप्रकाशकं रूपं भास्वररूपं तद्वानित्यर्थः ॥ तदिदमिति । किञ्चानन्दत्वमपीत्यादिनैतत्पर्यन्तमुक्तं प्रमेयमित्यर्थः ।

### ***यादुपत्यं***

तदाऽनुज्ञयेति । अस्मन्मतेऽपि जीवस्याविद्याद्यपगमे परमानन्दभोक्तृत्वाङ्गीकारादिति भावः ॥ उपपादितत्वादिति । स्वग्रन्थेऽहं मा न भूवम् अपि तु भूयासमित्यनुभवेनेति शेषः । ननु न विशिष्टाकारस्याहमर्थस्य परमप्रेमास्पदत्वं मयाऽनेनानुभवेनोपपादितं किन्तु तदतिरिक्तं निराकारं यद्रूपं तस्यैवेत्यत आह न ह्येतस्मादिति ॥ तदप्यस्तीति । निराकारं रूपमप्यस्तीत्यर्थः । साकारमेवात्राशास्यं न तु निराकारमित्येतत्प्रकारान्तरेणोपपादयति आशासनं चेत्यादिना । आशासनम् आशासनकर्तृ । अन्यस्याशासनकर्तुः साकारस्यान्यस्मिन्निराकारे । इदमेव आशासनकर्त्रेवेत्यर्थः । ननु मन्मतेऽपि परमेष्टपरमानन्दरूपब्रह्मभावलाभेनाल्पेष्टरूपात्मनाशः पुरुषार्थः स्यादेवेत्यत आह ब्रह्मभावश्चेति । शून्यभावश्च न पुरुषार्थ इति भावः । एतेन परोक्तमोक्षस्वरूपे ब्रह्मभावाविर्भाव इत्यंशो दूषित इति ज्ञातव्यम् । ननु ब्रह्मण आनन्दरूपत्वाद्भवति तद्भावः पुरुषार्थ इत्यत आह आनन्दरूपता चेति ॥ न चानुभाव्यत्वमिति । आनन्दस्येति शेषः ॥ अनङ्गीकारादिति । अनभ्युपगमात् । कर्तृत्वकर्मत्वयोनिर्विकारे निर्विशेषे चानङ्गीकारादित्यर्थः ॥ प्रदीप इति । तत्र यथा पराप्रकाश्यत्वं प्रकाशत इत्यस्यार्थः । तथा प्रकृतेऽपीति शङ्कितुराशयः ॥ भास्वररूपवानिति । अन्यथा शशविषाणादावपि पराप्रकाश्यत्वसद्भावेन प्रकाशत इति प्रतीतिप्रसङ्ग इति भावः ।

### ***श्रीनिवासतीर्थीया***

अनुज्ञयेति । जीवस्य ब्रह्मत्वं नाम अविद्याकामकर्मादिबद्धस्य परमानन्दभोक्तृत्वमित्युक्तं स्यात् । तच्चास्माकमिष्टमेव । अविद्यापगमानन्तरं जीवस्य तथाभावाङ्गीकारादिति भावः ॥ मा न भूवमिति । अहं निराकाररूपं माभूवमिति न । मम निराकाररूपत्वंमास्त्विति नेति यावत् । किन्तु भूयासं निराकाररूपमेव भूयासमिति लोको न ह्याशास्त इत्यर्थः । चक्षुषी निमील्येत्यादि तूष्णीं तथा वदत इत्यर्थः । प्रतिमल्लः प्रतिवादी । यद्वा इदानीमहमिति परमप्रेमास्पदतयाऽनुभूयमानं यद्रूपं तन्मा भूवम् एतद्रूपं त्यक्ष्ये इति न । किन्तु भूयासमित्थमेव सर्वदा भूयासमित्येवाशास्त इति प्रसिद्धम् । निराकाररूपमनुसन्धायेत्थमाशास्त इति न हीत्यर्थः ॥ संवलितरूप इति । परमप्रेमास्पदतया आशास्यमानेऽहमिति चिदचित्संवलिते रूपे निराकारं रूपमप्यस्त्येवेत्यर्थ । अतो निराकाररूपं भूयासमित्याशीर्युक्तेति भावः । तस्य निराकाररूपस्य ॥ अन्यस्येति । यदा मा न भूवं भूयासमित्याशासनकर्तृ साकारं तस्य निराकाररूपभवने कथमाशासा स्यात् । कुत इति चेत् । अन्यस्यान्यस्मिन्निरुपाधिकप्रेमोत्पत्तेरसम्भवादित्यर्थः ॥ स हि तस्यापीति । आत्मन इत्यर्थः । तन्नाशेन देहेन्द्रियादिनाशेन । परमेष्टम् अप्राकृतस्वरूपानन्दाविर्भावः । अल्पेष्टं प्राकृतदेहादि ॥ उक्तमेवेति । ‘न च दुःखविरोधित्वादन्या ह्यानन्दतेष्यत’ इत्युक्तमित्यर्थः । अनुभूयासमिति । आनन्दानुभववान् भूयासमित्यर्थः । द्रविणवत्वे हि पारिव्रढ्यं न तु द्रविणत्व इतिवदिति भावः । नन्वानन्दानुभव एव पुरुषार्थ इत्येवोच्यत इति चेत्तत्राह न चेति । आनन्दस्यानुभवविषियत्वमित्यर्थः । प्रतीयते प्रतीतिविषयो भवति । प्रत्येति प्रतीतिमान्भवति ।

### ***वाक्यार्थरत्नमाला***

शाङ्करीयायां वाक्यविवृत्ताविविति । ....... ग्रन्थ इत्यर्थः । ननु न विशिष्टेति पाठः । मान भूवमिति पाठः । वाक्यवृत्यनुसारादिति । वाक्यानुसारादित्यर्थः । .....नुसारेण व्याचष्टे । मा भूवमितीति । आशासनशब्दः कर्तरि बहुलग्रहणाल्ल्युडन्तः । भावरूपशासनकर्तारमाहेत्याशयेनाह । आशासनकर्त्रिति । उक्तयुक्तयेति । अन्यस्यान्यस्मिन्निति युक्तयेत्यर्थः । आद्यमिति । द्वितीयविकल्पस्याद्यमित्यर्थः । द्वितीयमिति । तस्यैव द्वितीयमित्यर्थः । आद्यद्वितीयमाशङ्कत इत्येव पाठः । द्वितीय इत्यधिकं लेखकप्रमादात् ।

