+++
title = "०५ मायामते श्रुतेरप्रामाण्यान् न तया प्रत्यनुमानबाधः"

+++


## न च मायी वदेदत्र

**मायामते श्रुतेरप्रामाण्यान् न तया प्रत्यनुमानबाधः**

**न च मायी वदेदत्र**

### ***सुधा***

अत्राह मायावादी । नेदं प्रत्यनुमानं मानम् । विदेहावस्थैव मोक्ष इति श्रुतिसद्भावेन कालातीतत्वात् । किञ्च श्रुत्यैव ब्रह्मभावाविर्भावो मोक्ष इत्युक्तत्वात्किमनुमानेनेति । तत्राह न चेति ।

## **अनुव्याख्यानम्**

***न च मायी वदेदत्र ....... ......***

अत्रानुमानविषये श्रुतिमालम्ब्य दूषणं न वदेत् । तथाऽत्र स्वाभिमते मोक्षे श्रुतिं प्रमाणं नैव वदेदित्यर्थः । कुत इत्यत आह पूर्वेति ।

**अनुव्याख्यानम्**

***... ... ...... ...... पूर्वोक्तेनैव वर्त्मना ॥***

***अमानत्वात् श्रुतेस्तस्य ....... ...... .....***

तस्य मायावादिनो मते श्रुतेरमानत्वात् । कथम् । ‘प्रामाण्यादि च वेदस्ये’त्यादिना पूर्वोक्तेनैव वर्त्मना । ननु न सर्वो वेदोऽतत्त्वावेदकः किन्तु विधिनिषेधात्मक एव । अतथाभूतास्तु वेदान्तास्तत्त्वावेदका इति चेन्न । सर्वधर्मोज्खितस्यास्य किं शास्त्रेणाधिगम्यत इत्यादिना पूर्वोक्तेनैव वर्त्मनाऽत्र तत्त्वे श्रुतेरमानत्वात् ।

### ***वाक्यार्थचन्द्रिका***

विदेहावस्थानं मोक्ष इति प्रतिपक्षं दूषयति विदेहावस्थैवेति । दूषणं बाधलक्षणम् ॥ स्वाभिमते इति । ब्रह्मभावाविर्भावलक्षणमित्यर्थः ।

### ***परिमल ***

श्रुतिसद्भावेनेति । ‘अशरीरं वाव सन्तमि’त्यादिश्रुतीत्यर्थः ॥ श्रुत्यैवेति । ‘स्वरूपेणाभिनिष्पद्यते’ ‘ब्रह्म वेद ब्रह्मैव भवती’त्यादिश्रुत्यैवेत्यर्थः ॥ सर्वधर्मेति । भक्तिपादे ।

### ***यादुपत्यं***

विदेहावस्थैवेति । अत्र विमत इत्यत्र देहनाशकालीनत्वस्यापि वितया विवक्षितत्वात्तदंशे नोक्तनिषेधपर्यवसानं कालातीतत्वादित्यर्थः । तेन कालातीततोपपादनाय ब्रह्मभावश्च मोक्ष इति श्रुतिसद्भावेनेत्येव वक्तव्यम् । देहावस्थैव मोक्ष इत्यत्र श्रुतिसद्भावकथनमसङ्गतमिति शङ्काऽनवकाशः । ब्रह्मभावाविर्भाव इत्यत्राविर्भावग्रहणेनोक्तविनाशकालीनत्वमप्युक्तप्रायम् । देहादिविनाशाभावे ब्रह्मभावाविर्भावासम्भवादिति ध्येयम् ।

### ***वाक्यार्थरत्नमाला***

स्वाभिमते मोक्ष इतीति प्रतीकोपादानम् ।

