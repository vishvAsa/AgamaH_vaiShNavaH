+++
title = "०९ कालत्वहेतुना मोक्षकालस्य अद्वितीयज्ञानवत्वाभावसमाधानम्"

+++


## कालो न केवलज्ञानी कालत्वात्प्रतिपन्नवत्

**कालत्वहेतुना मोक्षकालस्य अद्वितीयज्ञानवत्वाभावसमाधानम्**

**कालो न केवलज्ञानी कालत्वात्प्रतिपन्नवत्**

### ***सुधा***

अनुमानान्तरमपि तन्निरासार्थमाह काल इति ।

## **अनुव्याख्यानम्**

***कालो न केवलज्ञानी कालत्वात्प्रतिपन्नवत् ॥***

***एतयानुमया रोधान्न तादृङ्मोक्षरूपता ॥***

मोक्षकालोऽद्वितीयज्ञानवान्न भवतीत्यर्थः । प्रतिपन्नवद्वर्तमानकालवत् । रोधाद्विरोधात् । तादृक् मोक्षरूपं यस्यात्मनोऽसौ तादृङ्मोक्षरूपस्तस्य भावस्तत्ता । ज्ञानातिरिक्तस्य कल्पितत्वाद्वर्तमानकालोऽपि केवलज्ञानीति चेन्न । मुक्तिसंसारयोरविशेषापत्तेः । यस्तु विशेषोऽङ्गीक्रियते तदभाव एवानेन साध्यते ।

### ***वाक्यार्थचन्द्रिका***

दूषणाधिक्यप्रसङ्गवारणायाह विरोधादिति । दृष्टान्तस्य साध्यवैकल्यं शङ्कते ज्ञानातिरिक्तस्येति ॥ यस्त्विति । मुक्तौ व्यावहारिकद्वितीयाभावरूपो यः संसाराद्वि इत्यर्थः ।

### ***परिमल ***

तादृङ्मोक्षरूपतेति बहुव्रीहिरित्याह तादृङ्मोक्षरूपमिति । अद्वितीयज्ञानतादात्म्यरूपमित्यर्थः । शङ्कते ज्ञानेति ॥ यस्तु वि इति । कल्पितद्वितीयाभावरूपः संसाराद्विशेषो य इत्यर्थः ।

### ***यादुपत्यं***

यस्तु वि इति । मुक्तौ व्यावहारिकद्वितीयाभावरूपो यः संसाराद्वि इत्यर्थः ।

### ***श्रीनिवासतीर्थीया***

वर्तमानकालस्यापि केवलज्ञानित्वोपपादनार्थमुक्तम् । ज्ञानातिरिक्तस्य कल्पितत्वादिति । तथाच साध्यवैकल्यमिति भावः । विशेषः संसारान्मुक्तेर्व्यावहारिकद्वितीयाभावरूपः ॥ तदभाव इति । तथा कालो व्यावहारिकद्वितीयाभाववान्नेति साध्यत इत्यर्थः ।

### ***वाक्यार्थरत्नमाला***

दूषणाधिक्येति । रोधलक्षणं दूषणान्तरमिति प्रसङ्गेनेत्यर्थः ।

