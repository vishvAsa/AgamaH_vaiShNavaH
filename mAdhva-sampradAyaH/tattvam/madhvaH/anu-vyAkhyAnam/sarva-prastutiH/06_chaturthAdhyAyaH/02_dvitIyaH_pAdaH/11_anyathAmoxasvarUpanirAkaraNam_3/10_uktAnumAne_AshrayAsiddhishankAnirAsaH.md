+++
title = "१० उक्तानुमाने आश्रयासिद्धिशङ्कानिरासः"

+++


## यदि कालोपि नेत्याह कदेति प्रश्न उत्तरम्

**उक्तानुमाने आश्रयासिद्धिशङ्कानिरासः**

**यदि कालोपि नेत्याह कदेति प्रश्न उत्तरम्**

### ***सुधा***

ज्ञानव्यतिरिक्तं किमपि नास्तीति मते कालोऽपि नास्त्येव । अतः किमाश्रयाऽनुमान प्रवृत्तिरित्यत आह यदीति ।

## **अनुव्याख्यानम्**

***यदि कालोपि नेत्याह कदेति प्रश्न उत्तरम् ॥***

***किं वक्ष्यति ........ ...... ......***

आह विज्ञानवादी । तदा कदा कालो नेति प्रश्ने परेण कृते सति किमुत्तरमसौ वक्ष्यति । निरधिकरणस्याभावस्य निरूपयितुमशक्यत्वात्कालो नेत्येतदपि दुर्निरूपमापद्येतेत्यर्थः । मोक्षावस्थायां कालो नेत्युत्तरं वक्ष्यामीत्याशङ्क्याह यदेति ।

**अनुव्याख्यानम्**

***........ ...... यदावस्थां वदेत्सा पक्षतां व्रजेत् ॥***

वदेत्कालाभावाधिकरणत्वेनेति शेषः । तर्हि सा मोक्षावस्था पूर्वानुमाने पक्षतां व्रजेत् । पक्षशब्देन तदेकदेशो धर्मी लक्ष्यते । मोक्षावस्था न केवलज्ञानवतीति प्रतिज्ञास्यत इत्यर्थः ।

एवं तर्हि कालत्वादिति हेतुः स्वरूपासिद्धः स्यादित्यत आह अवस्थात्वादिति ।

**अनुव्याख्यानम्**

***अवस्थात्वादिति ह्येव हेतुः ........ ...... ......***

यदाऽवस्था पक्षीक्रियते तदाऽवस्थात्वादित्येव हि हेतुरुच्यते न कालत्वादित्यतो नोक्तदोषः ।

### ***वाक्यार्थचन्द्रिका***

किमनेनोक्तं भवतीत्यतस्तात्पर्यमाह निरधिकरणस्येति । पक्षशब्दस्यात्र साध्यधर्मविशिष्टधर्मिवाचकत्वानुपपत्तेर्लक्षणया धर्मिमात्रपरतामाह पक्षशब्देनेति । तदेकदेश इति लक्षणाबीजशक्यसम्बन्धकीर्तनम् । उक्तदोषः स्वरूपासिद्धिलक्षणः ॥

परिमल

परेणेति । प्रतिवादिनेत्यर्थः । साध्यधर्मविशिष्टः पक्ष इत्याचार्योक्तेः साध्यविशिष्टस्य साध्यवैशिष्ट्यसाधने आत्माश्रयापत्तेराह पक्षशब्देनेति ।

### ***श्रीनिवासतीर्थीया***

शङ्कते ज्ञानव्यतिरिक्तमिति । साध्यधर्मस्याश्रयासिद्धौ चोदितायामवस्था आश्रयतां व्रजेदिति वक्तव्यं न तु पक्षतामिति । साध्यधर्मविशिष्टधर्मिण एव पक्षत्वादित्यत आह पक्षशब्देनेति ।

