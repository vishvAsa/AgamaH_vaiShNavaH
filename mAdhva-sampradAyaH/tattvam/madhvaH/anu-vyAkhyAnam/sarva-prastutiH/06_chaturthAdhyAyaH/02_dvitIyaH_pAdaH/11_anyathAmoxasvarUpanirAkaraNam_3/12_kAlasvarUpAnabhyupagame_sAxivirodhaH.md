+++
title = "१२ कालस्वरूपानभ्युपगमे साक्षिविरोधः"

+++


## न काल इति सामान्यनिषेधे कालगप्रमा निरुणद्धि

**कालस्वरूपानभ्युपगमे साक्षिविरोधः**

**न काल इति सामान्यनिषेधे कालगप्रमा निरुणद्धि**

### ***सुधा***

ननु कालाभावादाश्रयासिद्धमाद्यानुमानम् । यदत्रोक्तं कदेति तदसत् । प्रतियोग्यधिकरणमेव ह्यभावस्याधिकरणम् । न च कालस्य कालोऽधिकरणम् । येन तदभावः कालाधिकरणः स्यात् । अतः कदेति प्रश्न एवानुपपन्नः । किमुत्तरेणेति चेत् । एवं तर्हि कालविमधिकरणत्वेनानुपादाय कालं निषेधता सामान्यनिषेध एव कृतः स्यात् । ततः किमित्यत आह नेति ।

## **अनुव्याख्यानम्**

***न काल इति सामान्यनिषेधे कालगप्रमा ॥***

***निरुणद्धि ....... ....... .......***

कालो नेति सामान्यतो निषेधे क्रियमाणेहि कालस्य स्वरूपमेव निषिद्धं स्यात् । तथा च कालं गच्छति विषयीकरोतीति कालगा प्रमा साक्षी (निरु)विरुणद्धि । स हि पूर्वोत्तरकोटिरहिततया कालसद्भावं गृह्णातीति । न केवलमयं साक्षिविरोधो विज्ञानवादिनः किं नाम पूर्वाभ्यां सह त्रयाणां चेत्याह समश्चेति ।

**अनुव्याख्यानम्**

***......... समश्चायं त्रयाणामुक्तवादिनाम् ॥***

***उक्ताः प्रत्युक्ताः ।***

### ***वाक्यार्थचन्द्रिका***

प्रतियोग्यधिकरणमेवेति । प्रतियोपिप्रसक्तिमदेवेत्यर्थः ॥ च न कालस्येति । आत्माश्रयप्रसक्तेरिति भावः । ननु कालो नेति सामान्यतस्त्रैकालिकनिषेधवचनस्य न वर्तमानमात्रग्राहिप्रत्यक्षविसाक्षिविरोध इत्यतस्तृतीयस्य द्वितीये प्रत्यक्षस्य चाक्षुषमानससाधारण्येन वर्तमानमात्रग्राहित्वनिराकरणात्साक्षिणश्च तन्नियमस्यासकृन्निराकरणाद्युक्त एव साक्षिणा विरोध इत्याशयेनाह स हीति । पूर्वाभ्यां शून्यमायावादिभ्याम् । उक्ताः प्रत्युक्ता इति । यद्यपि वादिनां प्रत्याख्यायातत्वप्रदर्शनार्थं प्रत्युक्ता इति भाष्ये वक्तुमुचितम् । तथाऽप्युपसर्गस्य धातुगतशक्यतावच्छेदकत्वरूपोपसन्दानत्वापरपर्यायद्योतकत्वमात्रं धातोरेव तु प्रत्याख्यातत्वप्रतिपादकत्वमिति प्रदर्शनार्थमुक्ता इत्येवोक्तमित्यवधेयम् ।

### ***परिमल ***

प्रतियोग्यधिकरणमेव ह्यभावस्याधिकरणमिति । पूर्वोत्तरकालभेदेनेति भावः ॥ न चेति । आमाश्रयापत्तेरिति भावः । ननु साक्षी मुक्तौ कालसत्त्वं कथं गृह्णाति येन तद्विरोध इत्यत आह स हीति । उक्तवादिनामित्यत्रोक्तपदार्थमाह उक्ताः प्रत्युक्ता इति । निरस्तवादिनामित्यर्थः ।

### ***यादुपत्यम्***

प्रतियोग्यधिकरणमेवेति । प्रतियोगिप्रसक्तिमदित्यर्थः । एवं कालप्रसक्तेरित्यर्थः । आत्माश्रयादिति भावः । ननु कालो नेति सामान्यतस्त्रैकालिकनिषेध वचनस्य कथं वर्तमानमात्रविषयकप्रत्यक्षविसाक्षिविरोध इत्यत आह स हि पूर्वोत्तरेति । तथा च न प्रत्यक्षमात्रस्य वर्तमानमात्रग्राहित्वनियम इति भावः ।

### ***श्रीनिवासतीर्थीया***

एवं तर्हीति । कालाधिकरणत्वेन कालनिषेधस्य कर्तुमशक्यत्वे सतीत्यर्थः ॥ सामान्येति । कालो नास्तीति सामान्यनिषेध एवेत्यर्थः ॥ पूर्वोत्तरकोटीति । कोटिरवधिः । एतदारभ्यैतावत्पर्यन्तमस्तीत्येवं पूर्वोत्तरावधिरहिततयेत्यर्थः ॥ पूर्वाभ्यां सहेति । शून्यवादिमायावादिभ्यां सह विद्यमानस्य अस्य विज्ञानवादिनश्चेति त्रयाणामित्यर्थः ।

### ***वाक्यार्थरत्नमाला***

द्योतकत्वमात्रमिति । एतच्च द्योतकत्वमपि सिद्धान्तेऽभिप्रेतम् । नभावोनुपलब्धेरित्यत्र भावशब्दस्यानुभवार्थतया व्याख्यानात् । तत्रत्यटीकायामुपपादनाच्च । तर्कताण्डवाविरोधोऽपि तत्रैवोपपादितः । समिति ह्युपसर्गेण परमुख्यार्थतोच्यतेति क्रमं वदन्तमुपशब्द इत्यनुसारेण तु वाचकत्वमेवेति लभ्यते । अपि तु तदपीति पक्षाश्रयणेनोक्तम् । वाचकत्वमेवेति पक्षेऽस्यानुपपत्तेरिति बोध्यम् ।

