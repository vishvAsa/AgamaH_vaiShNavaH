+++
title = "०६ अशरीरश्रुतेः प्राकृतदेहराहित्यमर्थः नत्वदेहत्वम्"

+++


## न चादेहत्ववादिनी

**अशरीरश्रुतेः प्राकृतदेहराहित्यमर्थः नत्वदेहत्वम्**

**न चादेहत्ववादिनी**

### ***सुधा***

अस्तु वा कथञ्चित् श्रुतिः प्रमाणम् । तथाऽपि नास्मदनुमानस्य तद्बाध इत्याह न चेति ।

## **अनुव्याख्यानम्**

***...... ....... न चादेहत्ववादिनी ॥***

***श्रुतिः काचित् ....... ..... .......***

मुक्ताविति शेषः । तथा तदभिमतमोक्षवादिनीत्यपि ग्राह्यम् । ‘अशरीरं वाव सन्तं न प्रियाप्रिये स्पृशत’ इत्यादिश्रुतिसद्भावात्कथमदेहत्ववादिनी श्रुतिर्नास्तीत्युच्यत इत्यत आह ओहत्वमिति ।

**अनुव्याख्यानम्**

***......... ........ ओहत्वमप्राकृतशरीरता ॥***

यदस्यां श्रुतावदेहत्वमुच्यते तत्प्राकृतशरीरराहित्यमेव । न तु सर्वथाऽप्यदेहत्वम् ।

प्राकृतशब्देन जडमुपलक्ष्यते । तद्राहित्यं च चतुर्थपादोदितप्रकारेण ज्ञातव्यम् । एवं ‘ब्रह्म वेद ब्रह्मैव भवती’त्यादिश्रुतिराशङ्क्य व्याख्यातव्या च ।

अशरीरत्वश्रुतेः कुतोऽर्थसङ्कोचः क्रियत इत्यत आह मोक्ष इति ।

**अनुव्याख्यानम्**

***मोक्षे भोगं यतो ब्रूते जक्षन् क्रीडन्निति श्रुतिः ॥***

‘स तत्र पर्येति जक्षन्क्रीडन्रममाणः स्त्रीभिर्वा यानैर्वा ज्ञातिभिर्वाऽज्ञातिभिर्वे’ति श्रुतिर्मोक्षे स्त्र्यादिभोगं ब्रूते । न चाशरीरस्यासौ सम्भवतीत्यतः सङ्कोच इत्यर्थः ।

### ***वाक्यार्थचन्द्रिका***

मुक्तानां प्राकृतशरीराभावेऽपि अस्मदादीनामिव भौतिकशरीरप्राप्त्या दुःखादिप्रसङ्ग इत्यतोऽत्र प्राकृतशब्दस्याजहत्स्वार्थलक्षणया भौतिकपरत्वस्याप्यभिमतत्वेन प्राकृतमात्रपरत्वाभावाद्भौतिकदेहराहित्यस्यापि प्राप्तेर्न दुःखादिप्रसङ्ग इत्याशयेनाह प्राकृतशब्देनेति । ननु न जडशरीरराहित्यं श्रुत्यर्थतया वक्तुं शक्यम् । तथा सत्यपसिद्धान्तापातात् । ‘भावं जैमिनिर्विकल्पाम्नानात् । द्वादशाहवदुभयं बादरायण’ इत्यादौ मुक्तानां जडशरीरसद्भावस्य समर्थितत्वाद् इत्यत आह तद्राहित्यं चेति । ‘प्रदीपवदावेशस्तथा हि दर्शयती’त्यादिना मुक्ताः स्वेच्छया जडशरीरमनुप्रविश्य पुण्यानेव भोगाननुभवन्ति, न दुःखादीन्कदाचनेति कर्मारब्धदुःखापादक एव जडदेहो मुक्तानां नास्तीति चतुर्थपादोदितप्रकारेण कर्मारब्धदुःखापादकजडशरीरराहित्यस्यैव श्रुत्यर्थतयाऽभ्युपगमान्नापसिद्धान्त इति भावः । ननु मायावादिना श्रुतिप्रामाण्यावलम्बनेनास्मदनुमानदूषणस्य स्वाभिमतमोक्षसमर्थनस्य च शङ्कितत्वाद्भाष्यकृता ओहत्वश्रुतिमाशङ्क्य तस्या अर्थान्तरपरत्ववर्णनात् । मायावादिनोक्तास्मदनुमानदूषणनिराससिद्धावपि तदभिमतब्रह्माविर्भावरूपमोक्षसाधकश्रुतिमाशभ्क्य भाष्यकृता अव्याख्यानात्कथं तन्निराससिद्धिरित्यत आह एवमिति । अतस्तन्निरासोऽपि सिध्यतीति भावः ।

### ***परिमल ***

तदभिमतेति । ब्रह्मभावापत्तिरूपमोक्षवादिनी काचिन्नेत्यपि ग्राह्यमित्यर्थः । ननु प्राकृतस्याभावे पाञ्चभौतिकमस्ति किमित्यतो नेति भावेनाह प्राकृतशब्देनेति । ‘भावं जैमिनिर्विकल्पाम्नानादिति सूत्रे कदाचिन्मुक्तानां भोगार्थं चिन्मात्रदेहान्यशुद्धसत्त्वात्मकप्राकृतदेहभावं जैमिनिर्मन्यत इति मुक्तानां प्राकृतदेहसत्त्वस्याङ्गीकारात् कथमेवमुक्तिरित्यत आह तद्राहित्यं चेति । पाञ्चभौतिकस्य सर्वात्मनाऽभावेपि उक्तरूपप्राकृतदेहस्य कदाचिद्भोगार्थमिच्छयोपादानं तस्येच्छया परित्याग इत्येवमैच्छिकं कादाचित्कं तद्राहित्यं न तु सर्वथेति तत्रोक्तं ध्येयमित्यर्थः । ननु तदभिमतमोक्षवादिनी काचिच्छतिर्नेत्यपि ग्राह्यमिति प्रागुक्तिरयुक्ता ब्रह्मवेदेत्यादिश्रुतेर्भावादित्यत आह एवं ब्रह्मेति । ब्रह्म भवति स्वरूपज्ञानानन्दादिना बृंहितो भवतीत्यादिरूपेण व्याख्येयेत्यर्थः ।

### ***यादुपत्यं***

नन्वेवं मुक्तानां प्राकृतशरीराभावेऽपि अस्मदादीनामिव भौतिकशरीरप्राप्त्या दुःखाद्यनुभवप्रसङ्ग इत्यत आह प्राकृतशब्देनेति । नन्वेवमपसिद्धान्तः प्राप्नोति । ‘भावं जैमिनिर्विकल्पाम्नानादि’त्यादिना मुक्तानां जडशरीरस्योक्तत्वादत आह तद्राहित्यं चेति । चतुर्थपादे हि ‘प्रदीपवदावेशस्तथा हि दर्शयती’त्यादौ मुक्ताः स्वेच्छया जडशरीरमनुप्रविश्य पुण्यानेव भोगाननुभवन्ति न तु दुःखादीन्कदाचनेति कर्मारब्धदुःखापादक एव जडदेहो मुक्तानां नास्तीत्युक्तम् । अतोऽत्रापि तेनैव प्रकारेण कर्मारब्धदुःखापादकजडदेहराहित्यमेव श्रुत्यर्थतया वर्णनीयं न सर्वथाऽतो नोक्तदोष इति भावः । आशङ्क्येत्यादि । तदभिमतमोक्षवादिनी काचिच्छतिर्नेत्युक्तार्थोपपादनायेति शेषः ।

### ***श्रीनिवासतीर्थीया***

ननु ‘ब्रह्म वेद ब्रह्म भवती’त्यादि श्रुतिरेव मदभिमतमोक्षवादिनी भविष्यति । अतस्तदभिमतमोक्षवादिनी श्रुतिर्नास्तीत्यपि ग्राह्यमिति यदुक्तं तदसदित्यत आह एवं ब्रह्म वेदेति ॥ व्याख्यातव्येति । ब्रह्म पूर्णं वेद चेत्स्वयमपि योग्यतानुसारेण पूर्णो भवतीति व्याख्यातव्येत्यर्थः । न चाशरीरस्येति । इन्द्रियाणां शरीरसंयुक्तत्वेन तदभावे तेषामप्यभावेन भोगासम्भवादिति भावः ।

### ***वाक्यार्थरत्नमाला***

भौतिकपरत्वस्यापीति पाठः ।

------------------------------------------------------------------------

निर्दुःखत्वान्न तन्मोक्षः प्रतिपन्नं यथेति च

**निर्दुःखत्वान्न तन्मोक्षः प्रतिपन्नं यथेति च**

### ***सुधा***

परकीयानुमानस्य प्रतिपक्षान्तरमाह निर्दुःखत्वादिति ।

## **अनुव्याख्यानम्**

***निर्दुःखत्वान्न तन्मोक्षः प्रतिपन्नं यथेति च ॥***

***अनुमा दूषणं किं स्याद्वादिनोः शून्यमायिनोः ॥***

तच्छून्यत्वं ब्रह्मत्वं वा मोक्षो न भवति निर्दुःखत्वात् प्रतिपन्नं घटशून्यत्वं यथेति चानुमायाः किं दूषणं स्यान्न किमपि । शून्यशब्देन तदङ्गीकारवान् लक्ष्यते । शू(न्यं च मा)न्यश्च मायी चेति द्वन्द्वः । यद्वा शून्यं च माया चेति द्वन्द्वः । ते विद्येते ययोरिति व्रीह्यादिलक्षण इनिः । तत्र च तदन्तविधिरिष्यते ।

### ***वाक्यार्थचन्द्रिका***

ननु शून्यवादिमायिनोरिति वक्तव्यं शून्यमयिनोरिति तु कथम् इत्यतोऽत्र शून्यशब्दस्य लक्षणया शून्यवादिपरत्वेन शून्यपरत्वाभावेन शून्यमायिनोरित्युपपत्तेरित्यभिप्रेत्य शून्यपदं लक्षणया तद्वादिपरतया व्याचष्टे शून्यशब्देनेति । लक्षणाबीजसम्बन्धोपदर्शनं तदङ्गीकारवानिति । लक्षणया तद्वादिपरशून्यशब्दस्यासकृत्साधुतया प्राग्व्युत्पादितमायिशब्देन द्वन्द्वमाह शून्यश्च मायी चेति ॥ द्वन्द्व इति । अत्र पक्षे शून्यपदस्य तद्वादिपरत्वं लक्षणया कल्पनीयं भवतीत्यतः शून्यपदस्य शून्यपरतामेवाश्रित्य मायाशब्देन द्वन्द्वमाह यद्वेति । कथं तर्हि वादिनोर्लाभ इत्यतो मत्त्वर्थ इनिप्रत्ययादेवेति भावेन मत्त्वर्थसम्बन्धप्रदर्शनपूर्वकं तद्विधायकमाह ते विद्येते इति । व्रीह्यादिलक्षणे व्रीह्यादित्वं लक्षणं प्रापकं यस्येति तथोक्तः । तथा च मायाशब्दादस्मायामेधास्रजो विनिरिति विनिप्रत्ययस्य विशास्त्रेण विधानेऽपि व्रीह्यादिगणे पठितत्वेन व्रीह्यादित्वाद् व्रीह्यादिभ्यश्चेत्यनेन इनिप्रत्ययस्याप्यभ्यनुज्ञातत्वाद् इनिप्रत्यये सति यस्येति चेति मायाशब्दान्त्याकारलोपे शून्यमायिन्निति प्रातिपदिकसिद्धिः । ननु मायाशब्दस्य व्रीह्यादिगणे पठितत्वात् केवलात्तस्मादिनिप्रत्ययोत्पत्तिसम्भवेऽपि शून्यमायेति समस्तस्य तत्रापठितत्वात् । कथमस्मादिनिप्रत्ययो व्रीह्यादिलक्षणः स्यादित्यतो वनमालीत्याद्यभियुक्तप्रयोगसंरक्षणाय तत्र तदन्तविधेरवश्याश्रयणीयत्वान्मायाशब्दान्ततया शून्यमायाशब्दादपि इनिप्रत्ययसिध्या युक्त एव तस्मादपि व्रीह्यादिलक्षण इनिरित्याह तत्र च तदन्तविधिरिति ।

### ***परिमल ***

परकीयेति । आत्मशून्यता पुरुषार्थ इति प्रागुक्तानुमानस्य न मोक्षो विमत इति प्रागुक्तप्रतिपक्षापेक्षया प्रतिपक्षान्तरमित्यर्थः । शून्यमायिनोरित्यत्र शून्यपदेन शून्यवादी ग्राह्य इति भावेनाह शून्यशब्देनेति । एतत्पक्षे विग्रहं दर्शयति । शून्यश्चेति । ‘अस्मायामेधास्रजोविनिरि’ति मायावीति भाव्यं मायीति कथमित्यत आह व्रीह्यादिलक्षण इति । पञ्चमस्य द्वितीयपादे अत इनिठनाविति प्रकरणे व्रीह्यादिभ्यश्च व्रीह्यादिगणस्थशब्दानां मकारान्तत्वाभावेऽपि मत्वर्थ इनिप्रत्ययो भवतीत्युक्तेर्व्रीह्यादिनिमित्तक इनिप्रत्यय इत्यर्थः । नन व्रीह्यादिगणस्थकेवलमायाशब्दाद्विहितः शून्यमायाशब्दात्कथं भवतीत्यत आह तत्र चेति । वनमालीत्यादिप्रयोगात्तदन्तविधिरेष्टव्यः । वृत्त्यादावनुक्तत्वेपि प्रयोगवशात्तदन्तविधिरिति ग्रन्थकारैरेवोच्यत इति ज्ञेयम् ।

### ***यादुपत्यं***

ननु ‘अस्मायामेधास्रजो विनिरि’ति मेधाशब्दाद्विनिप्रत्ययस्य विहितत्वेन मायाविनोरिति वक्तव्यं मायिनोरिति तु कथमुक्तमित्यत आह व्रीह्यादीति । व्रीह्यादिभ्यश्चेति सूत्रप्रतीकग्रहणम् । लक्षणशब्दः सूत्रपरः । ततश्च व्रीह्यादिभ्यश्चेति सूत्रं यस्येति बहुव्रीह्याश्रयणेनैतत्सूत्रविहित इत्यर्थो द्रष्टव्यः । एवं च मायाशब्दस्य व्रीह्यादिगणे पठितत्वात्तस्मादिनिप्रत्यये यस्येति चेत्यनेनाकारलोपे मायिन् इति प्रातिपदिकसिद्धिरिति भावः । ननु केवलो मायाशब्द एव व्रीह्यादिगणे पठितो न शून्यमायेति समस्तोऽतः कथमयमिनः व्रीह्यादिलक्षण इत्यत आह तत्र चेति । अन्यथा केवलमालाशब्दस्यैव तद्गणपठितत्वे ‘परिस्फुरत्कुण्डलमौलिमालिना,’ ‘वनमाली हलायुध,’ इत्यादौ समस्तान्मालाशब्दादिनेः प्रयोगोऽनुपपन्नः स्यादिति भावः ।

### ***श्रीनिवासतीर्थीया***

परकीयानुमानस्येति । आत्मशून्यता पुरुषार्थः दुःखनिवृत्त्युपयोगित्वाच्छरीरादिशून्यतावदित्यनु मानस्येत्यर्थः ।

### ***वाक्यार्थरत्नमाला***

शून्यपदस्य तद्वादिपरत्वास्वीकारेण मायिशब्दस्यापि साधुताया वर्णनीयत्वात्कुतस्तदवर्णनमित्यतो मायाब्दस्य ब्रह्मादित्वान्मायीति साधुरिति तत्साधुताव्युत्पादनस्य पूर्वं बहुधा न कृतत्वेन तदव्युत्पादनं दोषायेत्याशयेन विविच्याह । असकृत्साधुतयेति । प्रागिति । .... इत्यादौ तत्र तत्रेत्यर्थः । स्रजोविनिरितीति । इति विशास्त्रेणेति सम्बन्धः । इत्यनेनेति प्रत्ययस्यापीति पाठः ।

