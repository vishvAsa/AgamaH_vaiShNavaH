+++
title = "०७ शून्यमायामतयोः प्रेक्षावदनुपादेयत्वम्"

+++


## इत्याद्यमितदोषतः

**शून्यमायामतयोः प्रेक्षावदनुपादेयत्वम्**

**इत्याद्यमितदोषतः**

### ***सुधा***

किञ्च दुःखापायस्यात्मनाशेन विना देहादिनाशेनापि सम्भवादन्यथासिद्धिश्च अनुमानस्य । शरीरादिशून्यताऽपि न दुःखध्वंसोपयोगित्वात्पुरुषार्थः । किं नामात्मनो निर्दुःखतां प्रति हेतुत्वात् । न हि दुःखं नश्यत्विति कश्चिदाशास्ते । अपि तर्हि निर्दुःखः स्यामिति ।

ननु शून्यभावो ब्रह्मभावो वा भवतां सिद्धश्चेदपसिद्धान्तः, न चेदाश्रयासिद्धिरिति चेन्न । परानुमानेऽप्यात्मशून्यताया असिद्धत्वेनाश्रयासिद्धेः । इयांस्तु विशेषः । यत्परप्रसिद्धिमात्रेण प्रतिपक्षः सम्भवतीति ।

ननु भोगश्रुतिः सगुणमुक्तिविषयास्त्विति चेन्न । ‘परं ज्योतिरुपसम्पद्यत स्वेन रूपेणाभिनिष्पद्यत’ इत्युक्तिविरोधात् । निर्दुःखत्वान्मोक्षो न भवतीति विरुद्धमिति चेत् । परमेष्टस्य आत्मनो नाशः पुरुषार्थ इति कथं न विरुद्धम् ।

अथ सतो दुःखाद्भेदे सद्द्वैतता स्यात् । दुःखं तु मिथ्येति चेन्न । अनुभवविरोधादेरुक्तत्वात् ।

बहुजीववादिनं प्रति नान्तिमानुमानमिति न कुचोद्यावकाशः ।

तदेतत्सर्वमभिसन्धायोपसंहरति इत्यादीति ।

## **अनुव्याख्यानम्**

***...... ........ इत्याद्यमितदोषतः ॥***

***हेयं मायामतेनैव सह शून्यमतं बुधैः ॥***

सहैवेति सम्बन्धः ।

### ***वाक्यार्थचन्द्रिका***

इत्याद्यमितदोषत इत्युपसंहारभाष्ये आदिपदवैयर्थ्यमाशङ्क्य दोषान्तरपरिग्रहार्थत्वान्न तदिति भावेनादिपदसङ्ग्राह्यं दोषान्तरं स्वयमुपदर्शयति किञ्चेति ॥ अन्यथासिद्धश्चेति । अत्र चशब्दोऽसिद्धिपरिग्रहार्थः न तु दूषणान्तरसमुच्चयार्थः । तस्य किञ्चेत्यनेनैव लब्धतया तदर्थत्वे चशब्दवैयर्थ्यात् । एवं चान्यथासिर्द्धियतोऽतोऽनन्यथासिद्धिपरिगर्भोपायत्वरूपानुमानस्यासिद्धिरिति पदद्वयाध्याहारेण योजना । अन्यथासिद्धिविवरणं ‘दुःखापायस्ये’त्यादि ‘सम्भवादि’त्यन्तम् । सोपाधिकत्वमप्याह शरीरादिशून्यताऽपीति । आत्माविशेषितस्य दुःखध्वंसमात्रस्य यदि मुख्यतः पुरुषैरर्थ्यत्वरूपं पुरुषार्थत्वं स्यात् तदा शरीरादिशून्यतायास्तदुपयोगित्वेन पुरुषार्थत्वं स्यात् । न चैवम् । किं त्वात्मविशेषितस्य दुःखध्वंसस्य मुख्यतः पुरुषार्थत्वात्तदुपयोगित्वेनैव तस्य पुरुषार्थत्वम् । पक्षीभूते त्वात्मनाशे नात्मविशेषितदुःखध्वंसोपयोगित्वं सम्भवति । अतः साधनाव्यापकत्वात्साध्यव्यापकत्वाच्चात्मविशेषितदुःखध्वंसोपयोगित्वमुपाधिरिति भावः । आत्माविशेषितदुःखध्वंसमात्रस्य नोक्तरूपं पुरषार्थत्वमिति कुत इत्यतस्तथाऽननुभवादित्याह न हीति । आत्मविशेषितदुःखध्वंसस्य तदित्येतत्कुत इत्यतोऽनुभवबलादित्याह अपि तर्हीति । ननु प्रतिपक्षतयोपन्यस्तानुमानेष्वाभासानुद्धारा‘दित्याद्यमितदोषत’ इत्युपसंहारानुपपत्तिमाशङ्क्य भाष्यकारीयस्य ‘भेदे सद्ध्वैततैव स्यादि’त्यनुमानविशेषेऽसिद्धिपरिहारस्य सर्वत्राभासोद्धारसूचकत्वाद्युक्त एवोपसंहार इत्यभिप्रेत्य तत्सूचितं तदुद्धारं दर्शयितुं तत्र तत्र सम्भावितान्दोषानाशङ्क्य परिहरति नन्वित्यादिना । ततश्चासमानबलत्वान्न प्रतिपक्षत्वमिति भावः ॥ असिद्धत्वेनेति । अस्माकमिति शेषः ॥ आश्रयासिद्धेरिति । ततश्च समानबलत्वात्प्रतिपक्षत्वमविकलमिति भावः । अङ्गीकृत्यैव च प्रतिपक्षेऽप्याश्रयासिद्धेर्दूषणत्वं प्रतिबन्द्येदं समाधानं कृतम् । वस्तुतस्तु प्रतिपक्षे न तस्या दूषणत्वमित्याह इयांस्त्विति ॥ परप्रसिद्धिमात्रेणेति । आश्रयस्येति शेषः ।

सगुणमुक्तिविषया इति । तथाच देहत्वानुमानस्य कालात्ययापदिष्टत्वेनासमानबलत्वान्न प्रतिपक्षत्वमिति भावः ॥ उक्तविरोधादिति । ततश्च कालात्ययापदिष्टत्वाभावेन समबलत्वात्प्रतिपक्षत्वमेवेति भावः । निर्दुःखत्वानुमानस्य विरुद्धत्वेनासमानबलत्वान्न प्रतिपक्षत्वमित्याशङ्कते निर्दुःखत्वादिति ॥ विरुद्धमिति । निर्दुःखत्वस्य मोक्षत्वव्याप्तत्वादिति भावः ॥ परमेष्टस्येति । ततश्च परमेष्टनाशस्यापुरुषार्थत्वव्याप्तत्वेन स्थापनानुमानस्यापि विरुद्धत्वेन समानबलत्वात् प्रतिपक्षत्वमविकलमिति भावः ।

दुःखप्रतियोगिकभेदरहितत्वानुमानस्यासिद्धत्वेनासमानबलत्वान्न प्रतिपक्षत्वमित्याशङ्कते अथेति ॥ उक्तत्वादिति । ‘न दुःखानुभवः क्वापि मिथ्यानुभवतां व्रजेदि’त्यादिनेति शेषः । ततश्चासिद्धेरभावेन समानबलत्वात्प्रतिपक्षत्वमेवेति भावः ।

ननु विमतो मोक्षो दुःखात्मा दुःखप्रतियोगिकभेदरहितत्वात् प्रसिद्धदुःखवदित्यनुमानं न बहुजीववादिनः प्रति सम्भवति । तेन दुःखप्रतियोगिकभेदरहितत्वस्यानभ्युपगमेन हेतोरसिद्धत्वात् । तथा हि । लोकेऽनेकेषु मायामयान् गजतुरगादीन्पश्यत्सु यस्य कारणविशेषेण मायाऽपगच्छति स एव तान्न पश्यति । अन्ये तु पश्यन्त्येव । तथा द्वैतदर्शनकारणमज्ञानं यस्यापगतं स एव तं न पश्यति । अन्येषां तु दःखादिप्रपञ्चदर्शनमनुवर्तत एवेति खलु बहुजीववादिनो मन्यन्ते । तत्कथं तान्प्रत्ययं प्रसङ्ग इत्यतो न च तान्प्रतीदमनुमानं विधितयाऽस्माभिरुपन्यस्यते येन हेतोरसिद्धिः स्यात् किं त्वेकजीववादिनः प्रत्येवेत्याशयवानाह बहुजीववादिनं प्रति नान्तिममनुमानमितीति । केचित्तु भास्करादिमते दुःखप्रतियोगिकभेदस्य सत्वेन तद्राहित्यमसिद्धम् । न च ‘भेदे सद्द्वैततैव स्यादि’त्युक्तरीत्या दुःखस्य सत्यत्वं स्यादित्यादिना हेत्वसिद्धिः परिहृतेति वाच्यम् । तन्मिथ्यात्वमङ्गीकुर्वाणान्प्रति तस्य सम्भवेऽपि तत्सत्यत्वमङ्गीकुर्वाणं भास्करं प्रति दुःखादेः सत्त्वाङ्गीकारे बाधकाभावेनासिद्धितादवस्थ्यादित्यत आह बहुजीववादिनं प्रतीति व्याचक्षते ।

तदेतत्सर्वमिति । किञ्चेत्यादिनोक्तं सर्वमित्यर्थः । मूले यथाश्रुतैवकारसम्बन्धवैयर्थ्यमाशङ्क्य भिन्नक्रमतया सम्बन्धमाह सहैवेति सम्बन्ध इति ।

### ***परिमल ***

अन्यथासिद्धिश्चानुमानस्येति । आत्मशून्यता पुरुषार्थः दुःखनिवृत्त्युपयोगित्वादिति प्रागुक्तानुमानस्य अन्यथा देहादिनाशरूपप्रकारान्तरेणाऽपि, दुःखनिवृत्तेरात्मशून्यताया दुःखनिवृत्त्युपयोगित्वस्यासिद्धिरित्यर्थः ॥ तेन साध्येन विना हेतोरन्यथोपपत्तेरनुक्तेः कथमन्यथासिद्ध्युक्तिरिति शङ्काऽनवकाशः । यद्वा पुरुषार्थपदेन दुःखाभावत्वग्रहः । तथाच दुःखाभावत्वस्यात्मशून्यताया दुःखनिवृत्त्युपयोगित्वाभावेऽप्युपपत्त्या साध्यस्य हेतुना विनापि योगादन्यथासिद्धिरित्येवं योज्यम् ॥ निर्दुःखतामिति । दुःखानुत्पत्तिं प्रतीत्यर्थः । तथा च दृष्टान्तः साधनविकल इति भावः ॥ असिद्धत्वेनेति । मानाभावादिति भावः ॥ भोगश्रुतिरिति । जक्षन्नित्यादिप्रागुक्तश्रुतिरित्यर्थः ॥ इत्युक्तेति । पूर्ववाक्योक्तेत्यर्थः । प्रागुक्तप्रतिपक्षानुमानेऽपि दोषमाशङ्क्य प्रतिबन्द्योत्तरमाह निर्दुःखत्वादिति ॥ उक्तत्वादिति । ‘न दुःखानुभवः क्वापि मिथ्यानुभवतां व्रजेदि’त्यादिना पृथगधिकरणे उक्तत्वादित्यर्थः । श्रुत्यादिविरोध आदिपदार्थः । ननु बहुजीववादे एकस्य मुक्तावप्यन्यस्य दुःखवतः सत्वेन दुःखाद्भेदराहित्यमसिद्धमित्यत आह बहुजीवेति ॥ तदेतदिति । किञ्चिद्दुःखाभावस्येत्यादिनोक्तं सर्वमित्यर्थः । शून्यवादिमायावादिभिरभिमतमोक्षनिरासः ॥

### ***यादुपत्यम्***

इत्याद्यमितदोषत इत्युपसंहारगतादिशब्दार्थं वक्तुमाह किं चेत्यादि ॥ अन्यथासिद्धिश्चेति । नन्वात्मशून्यता पुरुषार्थः दुःखनिवृत्त्युपयोगित्वादित्युक्तानुमानस्य कथमन्यथासिद्धिः । साध्येन विना हेतोरन्यथाप्युपपत्तौ ह्यन्यथासिद्धिर्लोके दृष्टा न चात्र तथोच्यते । अत; कथमेतदिति चेदुच्यते । अन्यथासिद्धिश्चेति चशब्दोऽनुक्तासिद्धिसमुच्चयार्थः । दूषणान्तरसमुच्चयस्य किं चेत्यनेनैव लाभात् । ततश्चान्यथासिद्धिर्यतोऽतोऽनन्यथासिद्धिगर्भोपायत्वरूपानुमानस्यासिद्धिरिति योज्यम् । अतो न कोऽपि दोष इति । सोपाधिकत्वमप्याह शरीरादिशून्यताऽपीति । आत्मविशेषितस्य दुःखध्वंसमात्रस्य यदि मुख्यतः पुरुषैरर्थ्यत्वरूपं पुरुषार्थत्वं स्यात्तदा शरीरादिशून्यतायास्तदुपयोगित्वेन पुरुषार्थत्वं स्यात् । न चैवं किं त्वात्मविशेषितस्यैव दुःखध्वंसस्य मुख्यतः पुरुषैरर्थ्यत्वेन तदुपयोगितयैव । पक्षीभूते त्वात्मनाशे नात्मविशेषितदुःखध्वंसोपयोगित्वं सम्भवति । अतः साधनाव्यापकत्वात्साध्यव्यापकत्वाच्च आत्मविशेषितदुःखध्वंसोपयोगित्वमुपाधिरित्यर्थः । न चात्माविशेषितस्य दुःखध्वंसमात्रस्य नोक्तरूपं पुरुषार्थत्वमित्येतत्कुत इत्यपेक्षायां तथाऽननुभवादित्याह न हि दुःखमिति । आत्मविशेषितस्यैव दुःखध्वंसस्य तदित्येतत्कुत इत्यतोऽनुभवबलादाह अपि तर्हीति ॥ असिद्धेनेति । अस्माकमिति शेषः ॥ उक्तत्वादिति । ‘न दुःखानुभवः क्वापि मिथ्यानुभवतां व्रजेदि’त्यादिनेति शेषः । ननु बहुजीववादिनां मते एकस्य मुक्तिदशायामन्येषां दुःखसद्भावात्तत्प्रतियोगिकभेदवत्त्वेनान्तिममनुमानं बाधितविषयम् । न च भेदे सद्द्वैतताप्रसङ्ग उक्त इति वाच्यम् । पारमार्थिकभेदाङ्गीकारे हि तथा स्यात् । न चैवम् । व्यावहारिक एवासावङ्गीक्रियते । व्यावहारिकस्यापि तस्य स्वप्रतियोगिकतादात्म्यविरोधित्वस्य लोके दर्शनादित्यत आह बहुजीववादिनं प्रतीति । अभ्युपेत्य चेवमुदितम् । वस्तुतस्तु पारमार्थिकभेदवादित्वेन पारमार्थिकमेव दुःखात्मकत्वं साध्यतयाऽस्मदभिप्रेतम् । न च व्यावहारिको दुःखभेदस्तद्विरोधी । अतो न बाधशङ्कावकाश इत्याशयेनोक्तं कुचोद्येति ।

### ***श्रीनिवासतीर्थीया***

परकीयानुमाने आत्मनो निर्दुःखतां प्रति हेतुत्वमुपाधिरित्याह शरीरादिशून्यतामपीति । दृष्टान्तीकृतेत्यर्थः ॥ दुःखध्वंसेति । आत्माविशेषितकेवलदुःखध्वंसमात्रोपयोगित्वादित्यर्थः । तदुभयमुपपादयति न हि दुःखमिति ॥ निर्दुःखः स्यामिति । शरीरहानेनेत्यर्थः । अत्र स्यामित्युत्तमपुरुषेणात्मनो भानादिति भावः । तथा च शरीरादिशून्यतायां पुरुषार्थत्वस्यात्मनो निर्दुःखतां प्रति हेतुत्वस्य च विद्यमानत्वात् साध्यव्यापकत्वं सिद्धमिति भावः । पक्षीभूत आत्मशून्यतायां हेतौ सत्यपि उपाधिर्नास्ति आत्मनो नष्टत्वेन अभावादेव आत्मनो निर्दुःखतां प्रति हेतुत्वाभावादिति साधनाव्यापकत्वं द्रष्टव्यमिति स्पष्टत्वान्नोक्तम् । अस्मदुक्तप्रतिपक्षत्रये दूषणमाशङ्कते ननु शून्यभाव इति । शून्यभावो ब्रह्मभावो वा न मोक्षः । ओहत्वादित्याद्यनुमाने पक्षीभूत इत्यर्थः । सममेतत्तवापीत्याह । परानुमान इति । शून्यभावो ब्रह्मभावो वा पुरुषार्थ इत्यनुमनेऽपीत्यर्थः ॥ असिद्धत्वेनेति । पक्षीभूताया आत्मशून्यताया ब्रह्मभावस्य वा अस्मान्प्रत्यसिद्धत्वेनेत्यर्थः । स्थापनानुमाने आश्रयस्योभयसिद्धत्वमपेक्षितम् । प्रतिपक्षानुमाने तु परप्रसिद्धिरेवातस्तवैवाश्रयासिद्ध्यादिर्न तु प्रतिपक्षकर्तॄणामस्माकमित्याशयेनाह इयांस्त्विति ॥ परंज्योतिरिति । परंज्योतिःशब्दवाच्यनिर्गुणब्रह्मसंपत्तिरूपपरममुक्तिमत एव स्वरूपाविर्भावेनैव जक्षन्नित्यादिना भोगोक्तेः । सगुणमुक्तिविषयत्वाङ्गीकारे तद्विरोधादित्यर्थः विरुद्धमिति । निर्दुःखत्वस्य मोक्षत्वेनैव व्याप्तत्वादिति भावः ॥ कथं न विरुद्धमिति ॥ इति प्रतिज्ञापि कथं न प्रमाणविरुद्धेत्यर्थः । आत्मस्वरूपस्य परमेष्टत्वेन तन्नाशस्य पुरुषेणार्थ्यत्वाभावादिति भावः । ‘भेदे सद्द्वैततैव स्यादि’त्येतदयुक्तमित्याशङ्कते ॥ अथेति । सतः सत्यभूताद्दुःखादित्यर्थः । ननु बहुजीववादिमते एकस्य मुक्तिदशायामन्येषां दुःखसद्भावेन दुःखप्रतियोगिकभेदसद्भावात्तं प्रति मोक्षः दुःखात्मा दुःखप्रतियोगिकभेदरहितत्वादित्यन्तिमानुमाने स्वरूपासिद्धिरित्यत आह बहुजीववादिनं प्रतीति ।



### ***वाक्यार्थरत्नमाला***

न तु दूषणान्तरेति । आत्माभावे पुमर्थः क इत्यादिना प्रागुक्तदूषणान्तरेत्यर्थः । किञ्चेत्यनेनेति । निपातसमुदायेनेत्यर्थः । कथमसिद्धिरित्यत आह । एवं चेति । गर्भोपायत्वरूपेति । अन्यथासिद्धसाधनादिप्रयोगस्याप्यनुमानत्वप्रसङ्गादिति भावः । यतोत इति पदद्वयेति पाठः । अतः साधनाव्यापकत्वादिति । आत्मनाशे सत्यपि दुःखनिवृत्युपयोगित्वे आत्मविशेषितदुःखध्वंसोपयोगित्वाभावात्तदव्यापकत्वमित्यर्थः । उपसंहारानुपपत्तिरित्याशङ्क्येति स्वरसः पाठः । निर्दुःखस्य मोक्षत्वेति पाठः । अनुमानस्यासिद्धत्वेनेति । भेदस्यैव सत्वान्न तद्ग्राहित्वमित्यसिद्धिरित्यादौ वाच्यम् । तर्हि सद्वैततेत्युक्ते दुःखस्य मिथ्यात्वान्न सद्वैतताप्रसङ्ग इत्युत्तरमेव सिद्धत्वेनेत्यर्थः । एवं जीवत्वपक्षेत्वित्युत्तरानुभाष्यमूलानुसारेणाह । ननु विमतो मोक्ष इत्यादि । तैर्दुःखप्रतियोगिकेति पाठः । तेनेति पाठेपि मूलानुसारेणैकवचनमित्यप्याहुः । सत्यमेवं बहुजीववादिन इति । बहुजीववादिन एवं भूता इत्येतत्सत्यमित्यर्थः । मूले एकवचनप्रयोगेपि नैक एव बहुजीववादा किंत्वनेके इति सूचनाय बहुजीववादिनः प्रतीति बहुवचनम् । अत एवैकजीववादिनः प्रतीति तत्रापि बहुवचनमुक्तम् । प्रति चान्तिममनुमानमित्यादिर्नञ्रहितः पाठोपि दृश्यते स पाठो न मन्तव्य इत्याशयेन नान्तिममनुमानमित्यधिकं प्रतीकतयोपात्तम् । केचित्विति । मायाशून्यवादिनोरेव वक्ष्यमाणरीत्या द्वित्वेन बहुजीववादिपदेन मायिशून्यवादिप्रभेदस्यैव ग्राह्यतया भास्करादिग्रहणेनास्वरसोऽत्र बोध्यः ।

