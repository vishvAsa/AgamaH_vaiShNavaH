+++
title = "०३ आत्मशून्यतायाः सविशेषत्वानङ्गीकारे बाधकोक्तिः"

+++


## दृश्यमाने विशेषेऽपि यदि चेदविशेषता

**आत्मशून्यतायाः सविशेषत्वानङ्गीकारे बाधकोक्तिः**

**दृश्यमाने विशेषेऽपि यदि चेदविशेषता**

### ***सुधा***

ननु निर्विशेषां शून्यतां मोक्षमाचक्ष्महे । तल्प्रत्ययोऽपि हि व्यवहारार्थमेव उपादीयते न तु कमपि धर्मं प्रतिपादयति । घटशून्यता तु सविशेषा घटेन विशेषितत्वात् । तत्कथमतिप्रसङ्ग इति चेन्न । विवक्षिताया अपि शून्यताया एवमेवात्मशून्यतेत्यात्मना विशेषि तत्वेन सवित्वदर्शनादमोक्षत्वप्रसङ्गात् । अथैवमात्मशून्यताया विशेषे दृश्यमानेऽपि केनचिदभिसन्धिना निर्वितोच्यते तत्राह दृश्यमान इति ।

## **अनुव्याख्यानम्**

***दृश्यमाने विशेषेऽपि यदि चेदवि**शेष**ता ॥***

***घटाभावेऽविशेषः स्यात्पाश्चात्यश्चेदनागतः ॥***

मोक्षत्वेनाभिमतस्य शून्यभावस्येति शेषः । चेच्छब्दः स्यादित्यर्थे । भावशब्दः कर्तृ साधनः । एवं तर्हि घटशून्यताऽपि तेनैवाभिसन्धिना निर्विशेषा स्यादित्यतिप्रसङ्गतादवस्थ्यमिति । पूर्वपक्षिणोऽभिसन्धिमुद्घाटयति पाश्चात्यश्चेदिति । आत्मशून्यभावः । पाश्चात्यो विरहित इति चेदित्यर्थः । पाश्चात्यत्वं चात्र व्यवहारापेक्षया ।

ततश्चैतदुक्तं भवति । इदानीं निरूपणसमये व्यवहारार्थं कल्पितेनैव विशेषेणात्मशून्यभावः सवि इवाभाति । अक्रियमाणे तु निरूपणे स्वरूपेण निर्वि एवेति । सिद्धान्तिनोऽभिसन्धिमुद्घाटयति अनागत इति । एवं तर्हि घटशून्यभावोऽपि निरूपण एव सविशेषो दृश्यते । निरूपणमनागतोऽप्राप्तस्तु निर्विशेषे एवेत्यस्माभिरपि शक्यते वक्तुमित्यर्थः ।

### ***वाक्यार्थचन्द्रिका***

‘मोक्षः स्याद्घटशून्यते’त्यादिनोक्तप्रतिबन्दीं मोचयितुं शङ्कते नन्विति । ननु धर्मप्रतिपादकतल्प्रत्ययोपपादनेन मोक्षस्य सवित्वलाभान्न निर्विशून्यताया मोक्षत्वं युक्तमित्यत आह तल्प्रत्यय इति ॥ केनचिदभिसन्धिनेति । निरूपणसमये व्यवहारार्थं कल्पितेन विशेषेण शून्यभावस्य सवित्वप्रतीतावपि अक्रियमाणे निरूपणे स्वरूपेण निर्वित्वमेवेति केनचिदभिसन्धिनेत्यर्थः ॥ स्यादित्यर्थ इति । अन्यथा यदिशब्दवैयर्थ्यापातादिति भावः ॥ भावशब्दः कर्तृसाधन इति । घटाभाव इत्यभावशब्दान्तर्गतो भावशब्दो भवतीति भाव इति कर्तृसाधनः । तथा सत्येव न भवतीत्यभावः घटश्चासावभावश्चेति घटाभाव इति । घटाभावशब्देन नष्टघटलाभान्नष्टस्यात्मना मोक्षत्ववादिनं प्रति तत्प्रतिबन्दीत्वेन नष्टघटस्य मोक्षत्वापादनलाभेन प्रक्रमानुगुण्यसम्भवात् । न तु भवनं भाव इति भावसाधनः । तथा सति घटासत्वस्यैव घटाभावशब्दाल्लाभेन तन्मोक्षत्वापादनस्य आत्मासत्वस्य, मोक्षत्ववादिनं प्रत्येव सङ्गतत्वेन, नष्टस्यात्मनो मोक्षत्ववादिनं प्रति प्रक्रमविरुद्धतया प्रतिबन्दीत्वेन तस्य कर्तुमनुचितत्वादिति भावः ॥ तेनैवेति । अनिरूपणे स्वरूपेण निवित्वमित्यनेनैवाभिसन्धिनेत्यर्थः ।

### ***परिमल ***

मोक्षः स्याद्घटशून्यतेत्युक्तातिप्रसङ्गपरिहारशङ्कानिरासकतया मूलमवतारयितुं शङ्कामाह ननु निर्विशेषामित्यादिना । ननु तर्हि शून्यतेति भावार्थे ‘तस्य भावस्त्वतलावि’त्युक्ततल्प्रत्ययः कथमित्यत आह तल्प्रत्यय इति ॥ अतिपसङ्ग इति । घटशून्यता मोक्षः स्यादित्युक्तातिप्रसङ्ग इत्यर्थः । विवक्षिताया अपीति । आत्मशून्यताया अप्येवमेवेत्यर्थः । तद्व्यनक्ति आत्मशून्यतेति ॥ केनचिदभिसन्धिनेति । व्यवहारमात्रेणैव विशेषितत्वं वस्तुतो निर्वित्वमेवेत्यभिप्रायेणेत्यर्थः । यदीत्यस्यावैयर्थ्यायाह स्यादित्यर्थ इति । (घटाभावस्य सवित्वाद् अवित्वो) घटशून्यताया अवित्वमनभिधाय घटाभावस्य निर्वित्वोक्तिरयुक्तेत्यत आह भावशब्द इति । भवतीति भवनकर्तृत्वे विवक्षिते भवतेश्चेति सूत्रेण णप्रत्यये वृद्ध्यावादेशयोः कृतयोर्भावेतिरूपसिद्धेर्भावः सन् अभावोऽसन् घटरूपोऽसन् नष्टे घटः घटशून्य(भावोपी)तापीत्यर्थः । तथा च सिद्धमर्थमाह एवं तर्हीति । अस्फुटत्वादाह ततश्चैतदुक्तं भवतीति ॥ अप्राप्तस्त्विति । निरूपणाभावदशायामित्यर्थः ।

### ***यादुपत्यं***

विनाशकालीनघटरूपशून्यभावोऽपि मोक्षः स्यादित्युक्तप्रतिबन्दी मोचयितुं शङ्कते ननु निर्विशेषामिति । निर्विशून्यभावमित्यर्थः ॥ घटेन विशेषितत्वादिति । निर्वित्वाद्विनष्टघटोऽपि शून्यमिति प्रागुक्तम् । तथा च घटाशून्यपदयोः कर्मधारयसमासे नीलघट इत्यत्र घटो नैल्येनेव घटशून्यमित्यत्रापि शून्यं घटेन विशेषितमिति भावः । एवमात्मशून्यमप्यात्मना कर्मधारयविवक्षयैव विशेषितमिति ज्ञातव्यम् ॥ केनचिदभिसन्धिनेति । निरूपणसमये सवि इव दृश्यते । अक्रियमाणे तु निरूपणे स्वरूपेण निर्वि एवेत्यभिसन्धिनेत्यर्थः ॥ स्यादित्यर्थ इति । अन्यथा यदिशब्दवैयर्थ्यमिति भावः । अभावस्य सवित्वान्निर्वित्वोक्तिरयुक्ता अत आह भाव शब्द इति । घटाभाव इत्यभावशब्दान्तर्गतो भावशब्दो भवतीति भाव इति कर्तृसाधन इत्यर्थः । तथा च न भवतीत्यभाव इति अभावशब्दस्यार्थे तस्य घटशब्देन कर्मधारयसमासे विनष्टो घट एवात्रो अते तस्य चोक्तरीत्या निर्वित्वोक्तिर्युक्तैवेति भावः । घटशून्यतेत्यादिरग्रेतनव्यवहारोऽपि कर्मधारयाभिप्रायेणैवेति मन्तव्यम् । ‘कल्पितत्वाद्विशेषाणामि’त्यत्र व्यवहारबलेन विशेषः कल्पनीय इति शङ्का निराकृता । अत्र तु दर्शनबलाद्विशेषो वक्तव्य इति शङ्का निराक्रियत इति महान्भेदो ऽत एव तत्र शङ्कासमये विस्योक्तत्वादित्युक्तम् । अत्र तु सवित्वादर्शनादित्युच्यत इति ।

### ***श्रीनिवासतीर्थीया***

भावशब्द इति । अभावशब्दान्तर्गतो भावशब्द इत्यर्थः । तथाच भवतीति भावः सन्, न भवतीत्यभावोऽसन् शून्यमित्यर्थः । निवृत्तिर् ध्वंसः ॥

