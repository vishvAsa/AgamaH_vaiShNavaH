+++
title = "०१ देवानां चतुर्मुखद्वारा विष्णौ लयः"

+++


## ॐ तानि परे तथा ह्याह ॐ

**॥ अथ परा(लया)धिकरणम् ॥**

**देवानां चतुर्मुखद्वारा विष्णौ लयः**

**ॐ तानि परे तथा ह्याह ॐ**

### ***सुधा***

ॐ तानि परे तथा ह्याहेति सूत्रम् । अस्यार्थः । तानि भूताभिमानिप्रभृतीनि दैवानि परे परमात्मनि लीयन्ते तथा ह्याह श्रुतिरिति । अत्र सर्वेषां देवानां परमात्मनि साक्षाल्लयः प्रतीयते । तत्परिहाराय भाष्यं ‘प्राणद्वारेणे’ति । तत्रापि प्राणे सर्वेषां साक्षाल्लयः प्रतीयते । अतो विस्पष्टं व्याचष्टे तस्मिन्निति ।

## **अनुव्याख्यानम्**

***॥ ॐ तानि परे तथा ह्याह ॐ ॥***

***तस्मिल्लयं याति भूतान्यक्रमाविरोधेन स एव विष्णौ ॥***

अक्रमाविरोधेन श्रुत्याद्युक्तं सर्वं क्रममनुसृत्य । भूतानि भूतादीनि दैवानि तस्मिन्प्रधानवायौ लयं यान्ति । स एव विष्णौ लयं याति । यश्च वायाविन्द्र इति श्रुताविन्द्रादीनां प्रधानवायौ लयोऽभिहितः सोऽपि न साक्षादित्याह इन्द्रादीनामिति ।

**अनुव्याख्यानम्**

***इन्द्रादीनां तत्र लयः क्रमं तु प्रोक्तं विशेषादनुसृत्य नान्यत् ॥***

तत्र प्रधानवायौ । विशेषादिति तृतीयार्थे पञ्चमी । विवाक्येन प्रोक्तमनुसृत्य व्याख्यातव्यः । न त्वन्यद्व्याख्यानं साक्षात्तत्र लय इति । विवाक्यविरोधादीति भावः ।

### ***वाक्यार्थचन्द्रिका***

सर्वं क्रममिति । तस्मादशेषा इत्यादिना वक्ष्यमाणं सर्वं क्रममित्यर्थः ॥ मूले भूतानीति बहुवचनमाद्यर्थे भूतादिपदं चाभिमानिदेवतापरं प्राणद्वारेण सर्वाणि दैवतानि परमात्मनि विलीयन्त इत्यादिभाष्यादित्यभिप्रैत्य तद्व्याचष्टे भूतानि भूतादीनि दैवानीति । विशेषात्प्रोक्तमित्यत्र करणत्वाद्विस्य विशेषेणेति तत्र तृतीयया भवितव्यम् । पञ्चमी तु कथमित्यत आह तृतीयार्थ इति । सुपां सुलुगिति स्मरणादिति भावः । विपदं च योग्यत्वाद्विवाक्यपरमित्याह विवाक्येनेति ॥ न त्वन्यद्व्याख्यानमिति । निषिद्धं व्याख्यानमेवोपदर्शयति साक्षात्तत्र लय इतीति । कुतो नेत्यत आह विशेषेति ।

### ***परिमल ***

तानि परे तथा ह्याहेति सूत्रम् ॥ तथा ह्याह श्रुतिरितीति । ‘सर्वे देवाः प्राणमाविश्य देवे मुक्ता लयं परमे यान्तीति श्रुतिरित्यर्थः ॥ श्रुत्याद्युक्तं सर्वं क्रममिति । वक्ष्यमाणमित्यर्थः । प्रोद्गातॄणां चमसभक्ष इत्यत्रेव बहुवचनमाद्यर्थ इत्याह भूतादीनीति ॥ तृतीयार्थे इति । चैत्ररथेन लिङ्गादित्यत्रेव तृतीयापञ्चम्योर्हेतुरूपैकार्थ्यादिति भावः । ल्यपः समानकर्तृकक्रियान्तरापेक्षामाह व्याख्यातव्य इति । तुशब्दान्वयेनानूद्यार्थमाह न त्वन्यदिति । तत्किं व्याख्यानमित्यत आह साक्षात्तत्र लय इति ।

### ***यादुपत्यं***

सर्वं क्रममिति । वक्ष्यमाणमित्यर्थः ।

### ***श्रीनिवासतीर्थीया***

॥ ॐ तानि परे तथा ह्याह ॐ ॥

### ***वाक्यार्थरत्नमाला***

प्राणद्वारेण सर्वाणि दैवनीति पाठः । सर्वं क्रममितीतिप्रतीकोपादानपूर्वकं तद्य्वाख्यानानन्तरं मूले भूतानीत्यादिपाठः । मूलकोशे तथैव सत्वात् । वैपरीत्येन वाक्यनिबन्धस्तुलेखकप्रमादात् ।

