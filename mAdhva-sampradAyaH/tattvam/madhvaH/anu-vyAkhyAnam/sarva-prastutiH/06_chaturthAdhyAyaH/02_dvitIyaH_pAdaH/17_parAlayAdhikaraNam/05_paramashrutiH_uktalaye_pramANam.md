+++
title = "०५ परमश्रुतिर् उक्तलये प्रमाणम्"

+++


## उक्तं समस्तं परमश्रुतौ हि प्रोक्तं च

**परमश्रुतिर् उक्तलये प्रमाणम्**

**उक्तं समस्तं परमश्रुतौ हि प्रोक्तं च**

### ***सुधा***

नन्वेतत्सर्वं कुतः प्रमाणात्प्रतिपत्तव्यमित्यत आह उक्तमिति ।

## **अनुव्याख्यानम्**

***उक्तं समस्तं परमश्रुतौ हि प्रोक्तं च .......***

अस्यास्मिंल्लय इत्युक्तं समस्तम् । परमश्रुतिश्च विस्तरभयान्न पठिता । चशब्द उत्तरवाक्येन सम्बध्यते । प्रमाणान्तरमाह सर्गेति ।

**अनुव्याख्यानम्**

***.... .... ..... ... .... ... सर्गक्रमतो विपर्ययः ॥***

***मुक्तौ ....... ...... ...... ...... ......***

मुक्तौ सर्गक्रमतो विपर्यय इति । यो यस्माज्जातस्तस्य तस्मिन्मुक्तिरिति तावदङ्गीकरणीयमित्यर्थः । एतच्चापवादाभावे सतीति ज्ञेयम् । तथा च न्यायविवरणे । कुत एतदित्यत आह लय इति ।

**अनुव्याख्यानम्**

***..... लये यद्वत् ...... ...... .......***

साधारणप्रलये सर्गक्रमाद्विपर्ययस्य सत्त्वादिति भावः । एतदपि कुत इत्यत आह अथो इति ।

**अनुव्याख्यानम्**

***...... ..... .... अथो लयश्च विर्ययेणेत्यवदद्गिरां प्रभुः ॥***

अथोशब्दोऽर्थान्तरे । विपर्ययेण सर्गक्रममपेक्ष्य । अवदद् उपपादितवान् । गिरां वेदवाचां प्रभुः सूत्रकारः । यथा ‘विपर्ययेण तु क्रमोऽत उपपद्यते चे’ति ।

लये सृष्टिक्रमतो विपर्ययश्चेन्मुक्तौ तथा भाव्यमित्यत्र किं नियामकमित्यत आह लय इति ।

**अनुव्याख्यानम्**

***लयो यतो मुक्तिरियं सुराणां ...... ........***

यतः कारणात्सुराणां लय एवेयं मुक्तिर्न तु मनुष्याणामिव प्रागेव देहादुत्क्रान्तिः । तस्मादुक्तं युक्तम् । सामान्यविभावान्न साध्याविशिष्टतादोषः । सर्गश्चोक्तानुगुण एव श्रुत्यादिसिद्ध इति भावः ।

ननु प्राङ् मुक्तानां भोगादिकं समर्थितम् । इदानीं तूच्यते लय एव मुक्तिरिति । तत्कथं पूर्वापरविरोधो न भवतीत्यत आह भोग इति ।

**अनुव्याख्यानम्**

***.... .... ..... ..... भोगो विशेषेण च .....***

विशेषेण देवपदादप्यतिशयेन । देहहानिलक्षणा मुक्तिर्लयान्न विशिष्यत इत्युक्तं न तु सर्वाऽपीति भावः । अत एव प्रागियमित्युक्तम् ।

### ***वाक्यार्थचन्द्रिका***

उत्तरवाक्येन सम्बध्यत इति । सर्गक्रमत इत्युत्तरवाक्येन सम्बध्यत इत्यर्थः । अनेनोत्तरवाक्योक्तस्यानुमानस्य प्रमाणान्तरत्वसूचकश्चशब्द इत्युक्तं भवति । अत एव प्रमाणान्तरमाहेति वक्ष्यतीति ध्येयम् ॥ तस्य तस्मिन्मुक्तिरितीति । तस्य तस्मिंल्लय इत्यर्थः । तत्तदुत्पन्नानामेव यदि तत्र तत्र लयस्तर्हि वरुणाद्यनुत्पन्नानामश्विप्रभृतीनां वरुणादौ लयो न स्यादित्यत आह एतच्चेति । कुतोऽस्य नियमस्यौत्सर्गिकत्वमित्यत आह तथा चेति । ‘तत्समानानां च विवचनाभावे स्वसमानलयस्थान एव लयोपपत्तेरि’ति न्यायविवरणेऽनुत्पादकेऽपि लयस्योक्तत्वाद्वरुणाद्यनुत्पन्नानामपि तदुत्पन्नाबादिदेवतासमानानामश्विप्रभृतीनां स्वसमानाबादिदेवतालयस्थाने वरुणादौ लयो नानुपपन्न इति भावः ॥ साधारणप्रलय इति । महदादिजडसाधारणप्रलय इत्यर्थः ॥ अर्थान्तर इति । मुक्तिरूपलयविस्य सर्गक्रमापेक्षया विपरीतक्रमवत्त्वं प्रकृतोऽर्थः । ततोऽन्यद्यत्साधारणलयस्य सर्गक्रमविपरीतक्रमवत्त्वरूपमर्थान्तरं तत्राथोशब्दो वर्तत इत्यर्थः । तथा च प्रकृतसुरमुक्तिभिन्नः प्रलयः साधारणो लय इत्युक्तं भवति ॥ उपपादितवानिति । अतो न तदुपपादनीयमिति भावः ॥ किं नियामकमिति । लयेत्यस्य सृष्टिक्रमतोविपर्ययेऽप्यदेवानामिव देवानामप्यन्थैव मुक्तिसम्भवादप्रयोजकत्वमिति भावः ॥ इयं मुक्तिरिति । देहहानिलक्षणा मुक्तिरित्यर्थः । मनुष्याणामिवेत्यत्र मनुष्यशब्दो देवव्यतिरिक्तलक्षको न तु मनुष्यमात्रविषय इति प्रागुक्तमवधेयम् । नन्वेतावता, देवा मुक्तौ सर्गक्रमविपरीतक्रमवन्तो, लये सर्गक्रमविपरीतक्रमवत्त्वात्, सम्मतवदित्यनुमानमुक्तं भवति । तच्चानुपपन्नम् । मुक्तेरपि लयत्वेन लयगतविपरीतक्रमेण लयगतविपरीतक्रमसाधने हेतुसाध्ययोरभेदेन साध्यवैशिष्ट्यापातादित्यतः साधारणलयसुरमुक्त्योः सामान्यविभावाल्लयसामान्यगतसर्गक्रमविपरीतक्रमवत्त्वेन हेतुना लयविभूतसुरमुक्तौ सर्गक्रमविपरीतक्रमवत्त्वसाधनान्न साध्यावैशिष्ट्यमित्याशयेनाह सामान्येति ॥ उक्तानुगुण एवेति । लयक्रमविपरीतक्रमवानेवेत्यर्थः । तथाऽपि कथं पूर्वोत्तरविरोधपरिहार इत्यत आह देहहानिलक्षणयेति ॥ अत एवेति । सर्वस्या अपि मुक्तेर्लयाविशेषाभावादेवेत्यर्थः । अन्यथा मुक्तिरित्येव पूर्वत्र वक्तव्यतया इयमिति तद्विणमनर्थकं स्यादिति भावः ।

### ***परिमल ***

उत्तरवाक्येनेति । किञ्चेति वा गिरां प्रभुश्चावददिति वा सम्बध्यत इत्यर्थः ॥ तथा च न्यायविवरण इति । तत्समानानां च विवचनाभावे स्वसमानलयस्थान एव लयोपपत्तेरित्यजनकेपि लयस्योक्तत्वादिति भावः । उदाहरणं तु वरुणादजातानामप्यश्विप्रमुखानां विवचनाभावेन स्वसमानाबादिदेवतालयस्थाने वरुणे लयः । उक्तं हि ‘(मृत्य)ऋभवः पृथिव्यां वरुण आप’ इति श्रुतौ ‘पृथिव्यामृभवो विलीयन्ते वरुणेऽश्विनावि’ति ॥ साधारणप्रलय इति । महदादिजडसाधारणप्रलय इत्यर्थः ॥ अर्थान्तरे इति । प्रकृतमुक्त्यपेक्षया साधारणलयरूपार्थान्तर इत्यर्थः ॥ उपपादितवानिति । न्यायनिबन्धनेन निर्णयात्मकत्वान् न तत्र संशयः कार्य इति भावः ॥ किं नियामकमिति । तथात्वे मनुष्याणामपि तथाभावः स्यादिति भावः । ननु ‘लयो यतो मुक्तिरियं सुराणामि’त्यनेन विमतः सुरलयः मुक्तिर्भवितुमर्हति सुरलयत्वाद् व्यतिरेकेण साधारणलयवदित्यभि(मतेप्रयोगेसा)प्रेतानुमाने साध्यविशिष्टता साधनस्येत्यत आह सामान्येति । सुरलयत्वरूपविशेषेण मुक्तित्वसामान्यं साध्यते । अयं वृक्षः शिंशुपात्वाद् इतिवदित्यतो न दोष इति । सुराणां लयः सर्गक्रमाद्विपर्ययेण भवितुमर्हति लयत्वात्साधारणलयवद् इति पूर्वश्लोकाभिमते प्रयोगे तु साध्याविशङ्कैव नास्ति हेतुसाध्ययोरत्यन्तभेदात् । केचित्तु विमतो लयः सृष्टितो विपरीतक्रमवान् लये विपरीतक्रमसत्त्वादिति पूर्वत्र प्रयोगोऽभिमतः । तथाच लये विपरीतक्रमसत्त्वाल्लयो विपरीतक्रमवानित्युक्तं स्याद् एवं च साध्याविशेषः लयसामान्यगतेन विपरीतक्रमेण लयविसुरलयरूपमुक्तौ साध्यत इति न दोष इत्यर्थ इत्याहुः । ननु सृष्टिक्रमो (यदि) भवदुक्तलयक्रमात् क्वचिदन्यथाऽप्यस्तु न हि जनकजन्ययोरानुपूर्वीनियमे नियामकमस्तीत्यत आह सर्गश्चेति । तस्मादशेषा इत्यादिना येन क्रमेण लय उक्तस् तद्विपरीतक्रमो नियमेन श्रुत्यादिसिद्धो न क्वचिदन्यथाऽस्तीत्यर्थः ॥ प्राङ्मुक्तानामिति । ‘भोगांश्च तद्देहगताः प्रभुञ्जत’ इत्यत्रेत्यर्थः । यथेष्टतो निर्गत्यादिरादिपदार्थः । ननु लये विपरीतक्रमश्चेन् मुक्तावपि तथा भाव्यमित्येतत्कुतस् तथात्वे मनुष्याणामपि तथा स्यादिति भावेन शङ्कितस्य किमुत्तरमित्यत आह देहहानीति ॥ अत एवेति । सुरलयरूपा मुक्तिरेव लयाविशिष्टेत्यभिमतत्वादेवेत्यर्थः ।

### ***यादुपत्यं***

तथा च न्यायविवरण इति । तत्समानां च विवचनाभावे स्वसमानलयस्थान एव लयोपपत्तेरिति न्यायविवरणेऽनुत्पादकेऽपि लयस्योक्तत्वादित्यर्थः । यथा वरुणाद्यनुत्पन्नानामश्विप्रभृतीनां विवचनाभावात्स्वसमानाबादिलयस्थाने वरुणादौ लय इति ज्ञातव्यम् ॥ साधारणप्रलय इति । महदादिजडसाधारणप्रलय इत्यर्थः । यद्वा सामान्यप्रलय इत्यर्थः ॥ अर्थान्तर इति । प्रकृतमुक्त्यपेक्षयाऽर्थान्तर इत्यर्थः । तथा च प्रकृतसुरमुक्तिभिन्नः साधारणो लय इत्युक्तं भवति उपपादितवानिति । अतो न तदस्माभिः साधनीयमिति भावः ॥ सुराणां लय एवेयं मुक्तिरिति । नन्वेवं साधारणलये सर्गक्रमतो विपर्ययस्य सत्वात्सुरमुक्तिरूपप्रलयोऽपि तद्वानिति साधने प्रलयगतेन विपरीतक्रमेण प्रलयेऽपि विपरीतक्रमः साध्यत इत्युक्तं स्यात् । ततश्च साध्यसाधनयोरभेदेन साध्याविशिष्टतेत्यत आह सामान्यविशेषेति । साधारणलयसुरमुक्त्योरिति शेषः । तथा च लयसामान्यधर्मभृतः सर्गक्रमतो विपर्ययस्तद्विरूपायां मुक्तौ साध्यते न तु लयसामान्य एव येनोक्तदोषः स्यादिति भावः । ततश्चायं प्रयोगः । सुराणां सायुज्यरूपा मुक्तिर् लयसामान्यधर्मभूतसर्गक्रमविपरीतक्रमवती । लयवित्वात् । यो यद्विशेषः स तत्सामान्यधर्मवान् यथा ब्राह्मणविस्तत्सामान्यधर्मभूताध्ययनादिमानिति । यद्वा सुरा मुक्तौ सर्गक्रमवैपरीत्यवन्तो लये सर्गक्रमवैपरीत्यवत्त्वात् । व्यतिरेकेण यज्ञदत्तवदिति प्रयोगः । अत्राप्रयोजकत्वमाशङ्क्य तन्निवर्तकतया लयो यतो मुक्तिरिति पदत्रयं व्याख्यातम् ।

### ***श्रीनिवासतीर्थीया***

उक्तानुगुण इति । यस्य यस्मिन् लयस्तस्य तस्मादुत्पत्तिरित्येव श्रुत्यादिसिद्ध इत्यर्थः ॥ लय एव मुक्तिरिति । न हि प्रलये भोगोऽस्तीति भावः ॥ देहहानिलक्षणा मुक्तिरिति । मुक्तिरेवेत्यर्थः ॥ सर्वाऽपीति । मुक्तिरित्यर्थः । ‘कर्मक्षयस्तथोत्क्रान्तिर्मार्गो भोगश्चतुष्टयमि’ति मुक्तेश्चातुर्विध्यस्य प्रतिपादितत्वादित्यर्थः ॥ इयमित्युक्तमिति । ‘लयो यतो मुक्तिरियं सुराणामि’त्यत्र इयं मुक्तिर्लय इति विशिष्योक्त्या भोगादिरूपा सर्वा मुक्तिर्लयरूपेति लभ्यतेऽतो न पूर्वोत्तरविरोध इति भावः ।

### ***वाक्यार्थरत्नमाला***

ततोन्यद्यत्साधारणेति । उक्तप्रकृतार्थापेक्षया यदर्थान्तरमिति सम्बन्धः । साधारणलयस्यामहदादिमहदादिसाधारणलयस्येत्यर्थः । प्रागुक्तमिति । देवानां च मनुष्याणामित्यनुव्याख्यावसरे उक्तमित्यर्थः ।

