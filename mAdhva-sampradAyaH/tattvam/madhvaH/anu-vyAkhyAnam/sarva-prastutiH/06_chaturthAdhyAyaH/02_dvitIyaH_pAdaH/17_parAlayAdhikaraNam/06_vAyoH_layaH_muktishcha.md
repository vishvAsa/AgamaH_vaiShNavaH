+++
title = "०६ वायोर् लयः मुक्तिश्च"

+++


## तेजोऽभिधां तु श्रियमाप्य विष्णुमग्रे ततः पुत्रतयैव वायुः

**वायोर् लयः मुक्तिश्च**

**तेजोऽभिधां तु श्रियमाप्य विष्णुमग्रे ततः पुत्रतयैव वायुः**

### ***सुधा***

यदुक्तं सर्वेषां भूतानां प्राणे लयस्तस्य विष्णाविति तदसत् । ‘प्राणस्तेजसि तेजः परस्यां देवतायामि’ति श्रुतिविरोधात् । बिम्बे प्रतिबिम्बस्य लय इति चासत् । न हि प्राणस्तेजोभूतस्य प्रतिबिम्ब इत्यत आह तेजोऽभिधामिति ।

## **अनुव्याख्यानम्**

***तेजोऽभिधां तु श्रियमाप्य विष्णुमग्रे ततः पुत्रतयैव वायुः ॥***

***आप्तः प्रसूतः पुनरेव विष्णुं प्रविश्य मुक्तः प्रलयेऽत्र तिष्ठति ॥***

वायुः प्रलये तेजोऽभिधां श्रियमाप्य तत्र लीनो भूत्वा विष्णुमाप्तः । सृष्टिकाले जातेऽग्रे सर्वेभ्यः पूर्वं, ततो विष्णोः, पुत्रतया हिरण्यगर्भत्वेन प्रसूतः । पुनरेव प्रलये मुक्तौ विष्णुं प्रविश्य अत्र विष्णौ तिष्ठति ।

इदमुक्तं भवति । तेजःशब्दस्य लक्ष्मीवाचित्वान्नेक्तविरोधः । एवं तर्हि ‘विलीनो हि प्रकृतौ संसारमेती’ति श्रुतेर्वायोः संसारप्रसङ्ग इति चेन्न । इष्टत्वात् । हिरण्यगर्भत्वेन पुनर्जननाङ्गीकारात् । एवमपि ब्रह्मविदो मुक्त्यभावप्रसङ्ग इति चेन्न । हिरण्यगर्भत्वानन्तरं मुक्तिस्वीकारादिति । इदं च प्राणशब्दस्य वायुवाचित्वपक्षमादायोक्तम् । हिरण्यगर्भवाचित्वपक्षे तु भाष्योक्तं द्रष्टव्यम् ।

मुक्तानां स्वस्वोत्तमदेवताः प्रविश्यावस्थानमित्युक्तम् । नैतावदेव । किन्तु भगवत्प्रवेशोऽप्यस्ति । उक्तश्च भोगो नानन्दस्य जनकः किन्तु व्यञ्जक एव । आनन्दस्तु स्वरूपभूत इत्याह सर्वेपीति ।

**अनुव्याख्यानम्**

***सर्वेऽपि ते मुक्तगणा अमन्द्रसान्द्रं निजानन्दमतोऽपि ॥***

***भुञ्जन्त एवासत ईशदेहे लयेऽथ सर्गे बहिरेव यान्ति ॥***

सर्वेऽपीत्युक्ते देवानां प्रकृतत्वात्त एवेति प्रतीतिं वारयितुमतोऽपीत्युक्तम् । भुञ्जन्तो ऽनुभवन्तः ।

### ***वाक्यार्थचन्द्रिका***

तेजोभूतस्येति । तदभिमानिनोऽग्नेरित्यर्थः । तेजोभिधामिति तेजःशब्दस्य लक्ष्मीवाचित्वकथनमात्रेणैवोक्तविरोधपरिहाराद्भाष्ये इतरांशवैयर्थ्यमित्यतस् तत्तद्व्यावर्त्यशङ्काप्रदर्शनपूर्वकं तत्तदंशसार्थक्यं दर्शयन्नेवाभिप्रायमाह इदमुक्तं भवतीति ॥ नोक्तविरोध इति । प्रतिबिम्बस्य बिम्बे लय इत्युक्तस्य तथा सति प्राणस्य तेजोभूताप्रतिबिम्बत्वात्तेजसि लयाभावप्रसङ्गरूपो विरोधो नेत्यर्थः । नन्वेतद्विरोधपरिहारेऽपि, यदुक्तं प्राणस्य भगवति लय इति तत्तावद्गतमेव । प्राणस्य तेजसि लयाभ्युपगमादित्यत आह इदं चेति । प्राणस्य तेजसि लयोपपादनमित्यर्थः । तर्हि प्राणस्य तेजसि लयात्साक्षाद्भगवल्लयाभावप्राप्त्या तदुक्तिरनुपपन्ना स्यादित्यतो हिरण्यगर्भवाचकत्वाभिप्रायेण प्राणस्य भगवति साक्षाल्लयाभिधानमप्युपपन्नमेव । ‘प्राणस्य तेजसि लयो मार्गमात्रमुदाहृतमि’ति भाष्योक्तरीत्या हिरण्यगर्भस्य तेजोभिधायां लक्ष्म्यां तत्प्राप्तिरूपलयस्याभ्युपगमेऽपि तत्र साक्षाद्देहलयस्यानभ्युपगमेन भगवत्येव तद्देहलयस्याविरुद्धत्वादित्याशयेनाह हिरण्यगर्भवाचित्वपक्षे त्विति ॥ अतोऽप्युक्तमिति । आद्यादिभ्य उपसङ्ख्यानात्प्रथमान्तात्तसिः । ततश्चाशेषा निःशेषा अपि देवा इत्यर्थलाभादुक्तप्रतीतिनिराससिद्धिरिति भावः ॥ अनुभवन्त इति । इति यावदिति शेषः ।

### ***परिमल ***

श्रियमाप्येत्येतस्यार्थस् तत्र विलीनो भूत्वेति । व्यवहितपदयोरन्वेनानुवादा विष्णुमाप्त इति । अग्रेइत्यनुवादः, सर्वेभ्यः पूर्वमिति व्याख्या । ततो विष्णोरित्यपि व्याख्येयव्याख्यानभावेन ज्ञेयम् । यदुक्तमित्यादिना कृतशङ्कोद्धारप्रकारमाह इदमुक्तमिति । यद्वा मूले पुनर्जननाद्युक्तेः कृत्यं व्यनक्ति इदमुक्तमिति ॥ प्राणशब्दस्येति ।‘प्राणस्तेजसी’ति श्रौतस्येत्यर्थः ॥ भाष्योक्तमिति । ‘प्राणस्य तेजसि लयो मार्गमात्रमुदाहृतमि’ति ‘सोऽध्यक्ष’ इति सूत्रभाष्योक्तं प्राणशब्दितहिरण्यगर्भस्य तेजःशब्दितश्रियःप्राप्तिमात्रं न तु तत्र देहलय इत्युक्तं द्रष्टव्यमित्यर्थः ।

### ***यादुपत्यं***

तेजोभूतस्येति । तेजोभूताभिमानिनोऽग्नेरित्यर्थः ॥ इदं चेति । प्राणस्य तेजसि लयोपपादनमित्यर्थः ॥ भाष्योक्तमिति । ‘प्राणस्य तेजसि लयो मार्गमात्रमुदाहृतम् । सर्वेशितुश्च सर्वादेस्तस्यान्यत्र लयः कथमि’ति भाष्योक्तम् । हिरण्यगर्भस्य तेजसि लयो नाम तत्प्राप्तिमात्रं न तु तत्र देहलय इति प्रमेयं द्रष्टव्यमित्यर्थः ॥ ४२७ ॥

इति श्रीमद्वेदेशतीर्थपूज्यपादानां शिष्येण यदुपतिना विरचितायां सुधाटिप्पण्यां

**चतुर्थाध्यायस्य द्वितीयः पादः** ॥ ४२ ॥

### ***श्रीनिवासतीर्थीया***

नोक्तविरोध इति । प्राणस्तेजसीति श्रुतिविरोधो नेत्यर्थः ॥ एवमपीति । ब्रह्मविदोऽपि वायोर्हिरण्यगर्भत्वेन पुनर्जननाङ्गीकार इत्यर्थः ।

------------------------------------------------------------------------

सर्वेऽनिरुद्धं पृतनाधिपाद्याः

**सर्वेऽनिरुद्धं पृतनाधिपाद्याः**

### ***सुधा***

शिष्टा हव्यवाहमित्यस्यापवादान्तरमाह प्रयातीति ।

## **अनुव्याख्यानम्**

***प्रयाति धर्मं निर्ऋतिस्तु शक्रं मरुद्गणाः पारिषदास्तथैव ॥***

***सर्वेऽनिरुद्धं पृतनाधिपाद्याः ...... ........***

निर्ऋतिस्तु धर्मं प्रयाति । मरुद्गणाः शक्रं प्रयान्ति । तथाशब्दः समुच्चये । पृतनाधिपाद्या विष्वक्सेनाद्याः सर्वे भगवतः पार्षदा अनिरुद्धं प्रयान्ति । देहलयार्थमिति शेषः । अनिरुद्धस्य तु कामे लय उक्त एवेत्येवार्थः । अत्र प्रमाणमाह तुरेति ।

**अनुव्याख्यानम्**

***....... .......... तुरश्रुतिर्हीत्थम् .......***

अत एवैतत्तत्रैव नोक्तं परमश्रुतावनुक्तत्वात् ।

### ***वाक्यार्थचन्द्रिका***

अपवादान्तरमिति । वर्णाश्रमाचाररता इत्यपवादस्योक्तत्वादपवादान्तरमित्युक्तम् । ननु च शक्रं मरुद्गणा इत्यपि प्रागेव किं नोक्तमित्यत आह अत एवेति । अत एवेत्युक्तमेव दर्शयति परमेति । तुरश्रुत्युदितत्वेन तच्छत्यनुक्तत्वादेव तच्छत्युक्तक्रमोक्तिदशायामेवास्यानुर्क्तियुक्तेत्यर्थः ॥

यद्विद्याधीशगुरोः शुश्रूषान्या न रोचते यस्मात् ॥ अस्त्वेषा भक्तियुता श्रीविद्याधीशपादयोः सेवा ॥

इति श्रीमत्पदवाक्यप्रमाणविदामग्रेसराणां श्रीमत्सकलविद्वच्चक्रचूडामणीनां श्रीमद्विद्याधीशपूज्यपादानां निजशिष्यकेशवस्य कृतौ श्रीमद्गुरुराजोपदिष्टमार्गानुवर्तिन्यां श्रीमन्यायसुधाविषमपदवाक्यार्थविवृतौ वाक्यार्थचन्द्रिकायां चतुर्थाध्यायस्य द्वितीयः पादः ॥ ४२ ॥

### ***परिमल ***

अपवादान्तरमिति । ‘वर्णाश्रमाचाररता’ इत्युक्तापवादापेक्षाऽपवादान्तरमित्यर्थः ॥ तत्रैवेति । लयक्रमोक्तिप्रकरण एवेत्यर्थः । अत एवेत्युक्तं व्यनक्ति परमश्रुतावनुक्तत्वादिति । अस्यार्थस्य तत्रैवोक्तौ ‘उक्तं समस्तं परमश्रुतौ हि प्रोक्तमि’त्येतदसाधु स्यात् । परमश्रुतौ अस्यार्थस्याभावाद् अतोऽत्र व्यवधानेनोक्तमित्यर्थः ।

### ***श्रीनिवासतीर्थीया***

अपवादान्तरमिति । शिष्टा इति सामान्योक्तेर्निर्ऋृतिमरुद्गणपार्षदानामपि अग्नौ लयप्राप्तेरपवादमाहेत्यर्थः । वर्णाश्रमाचारेत्यादिना धर्मपितृगन्धर्वादिविषयेऽपवादस्योक्तत्वादपवादान्तरमित्युक्तम् । अत एवेति । तुरश्रुत्युक्तत्वादेवेत्यर्थः । यद्यप्ययमपवादो वर्णाश्रमाचारेत्याद्यनन्तरं तत्रैव वक्तव्यो न तु व्यवधानेनात्र । तथाऽपि तत्रोक्तं समस्तं परमश्रुतौ हि प्रोक्तमित्युच्यते । प्रयाति धर्ममित्यादिप्रमेयं परमश्रुतौ नोक्तं किन्तु तुरश्रुतावेवातो व्यवधानेनोक्तमित्यर्थः ॥ ४२७ ॥

इति श्रीमद्यदुपत्याचार्यपूज्यपादाराधकेन श्रीनिवासेन विरचिते टीकाऽधृतसुधावाक्यार्थविवरणे चतुर्थाध्यायस्य द्वितीयः पादः समाप्तः ॥ ४२ ॥

### ***वाक्यार्थरत्नमाला***

तच्छतीति । परमश्रुतीत्यर्थः ॥

आनन्दाब्धिप्रजातत्रिदशतरुगुरुश्रीनिवासानुजश्री

विद्याधीशाख्यरत्नाद्भुतविदमृतगोः केशवाचार्यवर्यात् ।

रुग्मिण्यायां प्रजातस्य विबुधनरसिंह्यस्य गुर्वीयसौध

व्याख्यापाठादिशोधात्मकविवृतिकृतावौक्त्रमः पात्समाप्तः ॥

श्रीमन्यायसुधागूढवाक्यार्थचन्द्रिका ।

गुरुराजकृता पाद उत्क्रान्ते सेविता मया ॥

इति श्रीमत्सकलविद्दच्चक्रचूडामणिश्रीगुरुराजवर्यविरचितश्रीमन्यायसुधाव्याख्यानरूपवाक्यार्थचन्द्रिकाया व्याख्यापाठादिशोधे गुरुराजपुत्रनरसिंहकृते चतुर्थाध्याये द्वितीयः पादः ॥

