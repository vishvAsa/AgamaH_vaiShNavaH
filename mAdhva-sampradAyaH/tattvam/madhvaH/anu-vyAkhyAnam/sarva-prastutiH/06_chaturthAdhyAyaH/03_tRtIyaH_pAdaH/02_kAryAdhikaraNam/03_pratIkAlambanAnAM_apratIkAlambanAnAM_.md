+++
title = "०३ प्रतीकालम्बनानाम् अप्रतीकालम्बनानां च परब्रह्मप्राप्तिप्रकारः"

+++


## ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ

**प्रतीकालम्बनानाम् अप्रतीकालम्बनानां च परब्रह्मप्राप्तिप्रकारः**

**ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ**

### ***सुधा***

ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ ॥ विमुक्तगम्यं प्रतिपादयितुमिदं सूत्रम् । तद्भाष्ये न विस्पष्टमित्यतः स्पष्टीकरिष्यन्प्रतीकशब्दार्थं तावदाह प्रतीकमिति ।

## **अनुव्याख्यानम्**

***ॐ अप्रतीकालम्बनान्नयतीति बादरायण उभयथा च***

***दोषात्तत्क्रतुश्च ॐ ॥***

***........ ......... प्रतीकं देहादिकं .......***

आदिपदेन मनःप्रभृतीनां भगवत्प्रतिमानां ग्रहणम् । यद्यपि सूत्रेऽप्रतीकालम्बनानां गम्यमुक्तं प्रतीकालम्बनानां तु परिसिद्धम् । तथाप्यस्पष्टस्पष्टीकरणार्थं प्रवृत्तत्वादभावस्य भावपूर्वकत्वाच्च परिसिद्धमेवार्थमादावाह तद्गतमिति ।

**अनुव्याख्यानम्**

***....... ....... ........ तद्गतमेव ये नराः ॥***

उपासते ते पुरतः समाप्नुयुर्ब्रह्माणमस्मान्मतिमाप्य विष्णुम् ॥

***प्राप्स्यन्ति ....... ...... ........***

प्रतीकगतमेव विष्णुम् । ते प्रतीकालम्बनाः । पुरतः प्राक् प्रलयकालात् । अस्माद् ब्रह्मणः । मतिं भगवज्ज्ञानविम् । प्राप्स्यन्ति प्रलये । इदानीं सूत्रितामप्रतीकालम्बनानां गतिं प्रपञ्चयति अत इति ।

**अनुव्याख्यानम्**

***........ अतोऽन्येऽपि तमाप्य तस्मात्***

***हरिं गता मुक्तिभाजः परान्ते ॥***

इति श्रीमद्भगवत्पादाचार्यविरचिते श्रीमद्ब्रह्मसूत्रानुव्याख्याने

चतुर्थाध्यायस्य तृतीयः पादः ॥ ४३ ॥

प्रतीकालम्बनेभ्योऽन्ये व्याप्तोपासका अप्रतीकालम्बनाः । प्रथमतस्तं विष्णुमाप्यापि परान्तकाले । तस्माद्विष्णोस्तं ब्रह्माणमाप्य हरिं गता भवन्तीति ॥ ४३६ ॥

इति श्रीमत्पूर्णप्रमतिभगवत्पादसुकृतेरनुव्याख्यानस्य प्रगुणजयतीर्थाख्ययतिना ।

कृतायां टीकायां विषमपदवाक्यार्थविवृतौ चतुर्थाध्यायेऽ(र्चिःप्रभृति)स्मिन्गमनचरणः पर्यवसितः ॥

इति श्रीमन्न्यायसुधायां चतुर्थाध्यायस्य तृतीयः पादः सम्पूर्णः ॥ ४३ ॥

### ***वाक्यार्थचन्द्रिका***

विष्णुमाप्येति । वैकुण्ठलोकगं विष्णुमाप्येत्यर्थः ॥ ब्रह्माणमिति । पृथिव्याद्यन्तर्गतं महत्तत्त्वगतं च ब्रह्माणं क्रमेण प्राप्य हरिं वासुदेवं गता भवन्तीत्यर्थः ।

यद्विद्याधीशगुरोः शुश्रूषान्या न रोचते तस्मात् ॥

अस्त्वेषा भक्तियुता श्रीविद्याधीशपादयोः सेवा ॥

इति श्रीमत्पदवाक्यप्रमाणविदामग्रेसराणां श्रीमत्सकलविद्वच्चक्रचूडामणीनां श्रीमद्विद्याधीशतीर्थपूज्यपादानां निजशिष्यस्य केशवस्य कृतौ श्रीमद्गुरुराजोपदिष्टमार्गानुवर्तिन्यां श्रीमन्न्यायसुधाविषमपदवाक्यार्थविवृतौ वाक्यार्थचन्द्रिकायां चतुर्थाध्यायस्य तृतीयः पादः सम्पूर्णः ॥ ४३ ॥

### ***परिमल ***

अप्रतीकालम्बनान्नयति ॥ मनः प्रभृतीनामिति । ‘मनो ब्रह्मेत्युपासीते’त्यादिश्रुत्युक्तानां मनःप्रभृतीनामित्यर्थः । न इत्यनुवादः प्रतीकालम्बना इति व्याख्या । पुरत सत्यस्यार्थः प्राक् प्रलयकालादिति । विष्णुं प्राप्स्यन्तीत्यत्र कदेत्याकाङ्क्षायामाह प्रलय इति ॥ विष्णुं प्राप्यापीति । वैकुण्ठे अमुक्तस्थानगतं विष्णुं प्राप्यापीत्यर्थः । अपिपदस्य प्राप्यापीत्यन्वय इति भावः ॥

इति श्रीमन्न्यायसुधापरिमे राघवेन्द्रयतिकृते चतुर्थाध्यायस्य तृतीयः पादः ॥ ४३ ॥

### ***यादुपत्यम्***

प्राक् तृतीयपादोदिते । मार्गे देवानां नेति प्रतिषेधेनोत्क्रान्तानामेव मार्गस्तृतीयपादोदितं गम्यं तु सर्वेषामपीत्येतदर्थात्सूचितम् । अत्र तु तन्मुखत एव वक्तीति भावः ॥ विष्णुमाप्येति । वैकुण्ठलोकगतं विष्णुमाप्येत्यर्थः ॥ ब्रह्माणमिति । पृथिव्याद्यन्तर्गतं महत्तत्त्वगतं च ब्रह्माणं क्रमेण प्राप्य हरिं वासुदेवं गता भवन्तीत्यर्थः ॥ ४३७ ॥

इति श्रीमद्वेदेशतीर्थपूज्यपादानां शिष्येण यदुपतिना विरचितायां सुधाटिप्पण्यां

चतुर्थाध्यायस्य तृतीयः पादः ॥ ४३ ॥

### ***श्रीनिवासतीर्थीया***

ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ ॥ तं विष्णुमिति । वैकुण्ठादिस्थितं विष्णुमाप्य स्थिता अपीत्यर्थः ॥ परान्तकाले । परं ब्रह्मायुस्तदन्तकाले प्रलयकाल इत्यर्थः । तस्माद्विष्णोरिति । तल्लोकादित्यर्थः ॥ हरिमिति । लिङ्गभङ्गानन्तरं वासुदेवं गता भवन्तीत्यर्थः । ‘आनन्दमानन्दमयोऽवसाने सर्वात्मके ब्रह्मणि वासुदेवे । एतां गतिं भागवतो गतो य’ इत्यादिवचनैर्वासुदेवप्रवेशस्यैव मुक्तित्वावगमादिति ज्ञातव्यम् ॥ उक्तं च भगवत्पादैः ‘इत्थं विचिन्त्य परमः स तु वासुदेवनामा बभूव निजमुक्तिपदप्रदाते’ति ॥ ४३६ ॥

इति श्रीमद्यदुपत्याचार्यपूज्यपादाराधकेन श्रीनिवासेन विरचिते टीकाऽधृतसुधावाक्यार्थविवरणे **चतुर्थाध्यायस्य तृतीयः पादः समाप्तः ॥ ४३ ॥**

