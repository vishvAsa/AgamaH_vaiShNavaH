+++
title = "०१ पादप्रतिपाद्यार्थः"

+++


## उत्क्रान्तमार्गश्च विमुक्तगम्यं पादोदितं

**अथ चतुर्थाध्यायस्य तृतीयः पादः **

**पादप्रतिपाद्यार्थः**

**उत्क्रान्तमार्गश्च विमुक्तगम्यं पादोदितं**

### ***सुधा***

मार्गो गम्यं चास्मिन्पाद उच्यत इति भाष्यम् । तत्प्राक् प्रसङ्गाद्विवृतमपीहावसरप्राप्तौ वितो विवृणोति उत्क्रान्तेति ।

## **अनुव्याख्यानम्**

***उत्क्रान्तमार्गश्च विमुक्तगम्यं पादोदितं .......***

ये शरीरादुत्क्रान्ता मानुषास्तेषां मार्गो भगवल्लोकगमनार्थः । गम्यमपि तेषामेवेति प्रतीतिनिरासायोक्तं विमुक्तेति । ये कर्मणो देहाच्च विमुक्तास्तेषां सर्वेषामपि गम्यम् । इदमुभयमेतत्पादोदितम् ।

### ***वाक्यार्थचन्द्रिका***

प्रागिति । ‘उत्क्रान्तिमार्गौ देवानां न प्रायेण भविष्यतः’ इत्यादिना पूर्वपाद इति शेषः । एतत्पादप्रतिपाद्यस्य पूर्वपादे विवरणमसङ्गतमित्यत उक्तम् ॥ प्रसङ्गादिति । अत्र पादे तद्विवरणस्य का सङ्गतिरित्यत उक्तम् ॥ अवसरेति । तर्हि विवृतस्य पुनर्विवरणात्पौनरुक्त्यमित्यत उक्तम् ॥ वित इति । स्फुटतयेत्यर्थः । पूर्वं देवानां तृतीयपादोदिता मार्गो नेति निषेधेन उत्क्रान्तानामेव मार्गस् तत्पादोदितं गम्यं तु सर्वेषामित्यर्थतः सूचितस्यार्थस्यात्र मुखतः सङ्कीर्तनान्न पौनरुक्त्यमिति भावः ।

### ***परिमल ***

प्राक् प्रसङ्गाद्विवृतमपीति । ‘देवानां मोक्ष उत्क्रन्तिश्चास्मिन्पाद उच्यते’ इति द्वितीयपादीयभाष्यविवरणप्रसङ्गात् ‘उत्क्रान्तिमार्गौ देवानां न प्रायेण भविष्यत’ इत्यनेन विवृतमपीत्यर्थः ।

### ***यादुपत्यम्***

प्रागिति । ‘उत्क्रान्तिमार्गौ देवानां न प्रायेण भविष्यत’ इत्यत्रेत्यर्थः । वित इति । स्फुटतयेत्यर्थः ।

