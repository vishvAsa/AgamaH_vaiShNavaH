+++
title = "१२ मुक्तानां सदुःखत्वसाधकानुमानस्य बाधितत्वम्"

+++


## इत्युक्त उत्तरं किं ते

**मुक्तानां सदुःखत्वसाधकानुमानस्य बाधितत्वम्**

**इत्युक्त उत्तरं किं ते**

### **सुधा**

आभासानुद्धरति इत्युक्त इति ।

## **अनुव्याख्यानम्**

***इत्युक्त उत्तरं किं ते ..........***

उक्ते प्रयुक्ते । व्याप्तिपक्षधर्मत्वयोः प्रमितत्वान्न किमप्युत्तरमस्तीति भावः । बाधितविषयमनुमानमित्यत आह कल्पनेति ।

**अनुव्याख्यानम्**

***...... .... .... कल्पनामात्रवादिनः ॥***

कल्पनामात्रेण वदतीति तथोक्तः । पूर्वेणैव सम्बन्धः । श्रुतीनामन्यार्थत्वात्प्रमाणान्तरस्य चाभावात्स्वोत्प्रेक्षयैव मुक्तानां तारतम्याभावं वदतस्तवोत्तरं किमिति ।

यद्येवमनुमीयेत तदा मुक्ता दुःखाद्युपेताश्चेतनत्वात्संसारिवदित्यप्यनुमीयेतेत्यतिप्रसङ्गपराहतमनुमानमित्यत आह न चेति ।

**अनुव्याख्यानम्**

***न च दुःखादिकं कल्प्यं ..... .....***

कल्प्यम् अनुमेयं मुक्तस्य । आदिपदेनापरिपूर्णानन्दत्वादेः सङ्ग्रहः । कुत इत्यत आह निर्दुःखत्वेति ।

**अनुव्याख्यानम्**

***... ... ...... ..... निर्दुःखत्वश्रुतेर्बलात् ॥***

अत्राप्यादिपदं ग्राह्यम् । अयमभिसन्धिः । समानयोगक्षेमत्वाभिप्रायेण खल्वयमतिप्रसङ्गो वाच्यो नान्यथा व्याप्त्यभावात् । न च प्रकृते तदस्ति । दुःखादिसाधकस्य निर्दुःखत्वादिकं प्रतिपादयन्त्या श्रुत्या बाधितत्वात् । श्रुतेरपौरुषेयत्वेन धर्मिग्राहकत्वेन चानुमानतो बलवत्त्वात् । तारतम्यानुमानस्य चाबाधितत्वादिति ।

### **वाक्यार्थचन्द्रिका**

श्रुतीनामिति । परमं साम्यमुपैतीत्यादिश्रुतीनामित्यर्थः । अन्यार्थत्वाद्दुःखाद्यभावसाम्यार्थत्वात् ॥ इत्यप्यनुमीयेतेति । न चेश्वरे व्यभिचारः । तस्य पक्षसमत्वादित्याशयात् । उक्तरीत्या चेतनत्वविवक्षणेन वा तत्परिहारादित्याशयात् । अतो दुःखाद्यनुमेयेत्युत्तरग्रन्थानुसारेण कल्प्यमित्येतद्व्याख्याति कल्प्यमिति ॥ व्याप्त्यभावादिति । यत्र चेतनत्वेन तारतम्यसाधनं तत्र तेन दुःखस्यापि साधनमिति प्रसङ्गमूलभूतव्याप्तेर्दृष्टान्ताभावादभावेन व्याप्तिविकलत्वादित्यर्थः । अस्त्वविव्याप्त्याश्रयणेनैव तर्ह्ययं प्रसङ्ग इत्यत आह न चेति ।

### **परिमल **

पूर्वेणैवेति । किमुत्तरं त इत्यनेनेत्यर्थः । सामान्यप्रमाणेन हि बाधो वाच्यः । तच्च श्रुतयो वा तदन्यद्वा । तदुभयमपि अश्रुतासमतेत्यादिना निरस्तमिति भावेनाह श्रुतीनामिति । परमं साम्यमित्यादीनां दुःखाद्यभावसाम्यं चेत्यादिना प्रागेवान्यार्थत्वोक्तेरिति भाव । ननु समानयोगक्षेमत्वाभिप्रायेण नायमतिप्रसङ्गः किन्तु यदि मुक्तास्तारतम्योपेता इत्यनुमीयते तर्हि दुःखाद्युपेता इत्यप्यनुमीयतामिति वा तारतम्योपेता यदि स्युस्तर्हि दुःखाद्युपेताः स्युरिति वातिप्रसङ्ग उच्यत इत्यत आह नान्यथेति । कुत इत्यत आह व्याप्त्यभावादिति । उक्तद्विरूपातिप्रसङ्गेप्यापाद्यापादकयोर्व्याप्त्यभावादित्यर्थः । अस्तु तर्हि भवदुक्त एवाभिप्राय इत्यत आह न च प्रकृते तदस्तीति । समानयोगक्षेमत्वमित्यर्थः ॥ धर्मीति । श्रुतिसिद्धमुक्तस्यैव त्वया पक्षीकर्तव्यत्वात् श्रुत्या च निर्दुःखतयैव तत्सिद्धेरिति भावः ।

### **यादुपत्यं**

व्याप्त्यभावादिति । यद्येनाविशिष्टं तत्तथेति व्याप्तेर्वक्तुमशक्यत्वादित्यर्थः ।

### **श्रीनिवासतीर्थीया**

अन्यथेति । प्रकरणबलादेव ज्ञानसम्भवात्किं स्पष्टं व्याख्यानेनेत्यङ्गीकार इत्यर्थः ॥ ३४४ ॥

### **वाक्यार्थरत्नमाला**

इत्यादीति ॥ अत्राप्यादिपदसङ्ग्राह्या श्रुतिः ‘‘सोऽश्नुते सर्वानि’’त्येका । अपरा विचार्या तस्य पक्षेति । अत्र तस्य पक्षसमत्वादुक्तरीत्या चेतनत्वविवक्षणेन वा तत्परिहारादित्याशयादित्येतावानेव पाठः । समत्वादित्यनन्तरमपीत्याशयादिति पाठे तु पक्षसमत्वानन्तरं तत्परिहारादिति शेषः । उत्तरवाक्यस्थं तत्परिहारादित्येतदाकृष्यते वा । तथोत्तरवाक्ये वाशब्दस्येत्याशयाद्वेति सम्बन्ध इति ज्ञेयम् । तारतम्यसाधनमिति । कार्यमिति शेषः । दुःखस्यापि साधनमित्यत्रापि तथैव शेषः ।

