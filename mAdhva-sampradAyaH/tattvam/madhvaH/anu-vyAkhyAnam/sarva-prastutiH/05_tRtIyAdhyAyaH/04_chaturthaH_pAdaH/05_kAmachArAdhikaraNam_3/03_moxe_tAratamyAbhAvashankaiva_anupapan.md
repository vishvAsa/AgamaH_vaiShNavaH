+++
title = "०३ मोक्षे तारतम्याभावशङ्कैव अनुपपन्ना"

+++


## साध्यसाधनवैरूप्यम्

**मोक्षे तारतम्याभावशङ्कैव अनुपपन्ना**

**साध्यसाधनवैरूप्यम्**

### **सुधा**

अस्तु मुमुक्षूणां साधनेषु तारतम्यं मा च भून्मोक्षे तारतम्यमित्याशङ्कायां प्राग्बाधकमुक्तम् । इदानीं शङ्कैवैषा नोपपद्यते दूरे दूषणाभिधानमित्याह साध्येति ।

## **अनुव्याख्यानम्**

***साध्यसाधनवैरूप्यम् ..... ......***

साध्यमविचित्रं साधनं विचित्रमिति साध्यसाधनयोर्वैरूप्यं केन बीजेन कल्प्यते शङ्क्यते न केनापि । अयमभिसन्धिः । पक्षे विपक्षत्वशङ्का खलु केनचिद्बीजेन स्यात् । निर्बीजं शङ्कमानो न लौकिको नापि परीक्षक इत्युन्मत्त इवापेक्षणीयः । बीजं च व्यभिचारदर्शनं वोपाधिदर्शनं वा तयोरन्यतरशङ्का । तत्राद्यं तावदिह नास्ति । तदिदमाह अदृष्टमिति ।

**अनुव्याख्यानम्**

***......... अदृष्टं केन कल्प्यते ॥***

नापि द्वितीयम् । पक्षे साध्यसद्भावस्य श्रुत्यादिसिद्धत्वेन यस्य कस्यचिदाशङ्क्यमानस्यावश्यं साध्यव्यापकत्वाभावेनोपाधित्वासम्भवात् । पक्षेऽपि तद्वृत्तौ साधनव्यापकत्वात् । अत एवोपाधिशङ्काऽपि निरस्ता । ततो व्यभिचारशङ्काऽपि । उदाहृतवाक्यैर्व्याप्तेरुक्तत्वात् । अतो बीजाभावाच्छङ्कैवैषाऽनुपपन्नेति ।

### **वाक्यार्थचन्द्रिका**

प्रागिति । ‘नाधिक्यं यदि साध्ये स्यात्प्रयत्नः साधने कुत’ इत्यादिनेति शेषः । ननु शङ्काया बीजापेक्षत्वनियम एवासिद्ध इति न तदभावेन शङ्काया अनुपपत्तिः प्रसज्यते । उक्तनियमसिद्धावपि वा प्रकृते व्यभिचारादिदर्शनस्यैव बीजत्वसम्भवेन तदभावासिद्धेर्न तन्मूलकशङ्काया अनुपपत्तिरित्यत आह अयमभिसन्धिरिति । उपाधित्वेनाशङ्क्यमानो धर्मः किं पक्षावृत्तिरभिमतः किंवा तद्वृत्तिरिति विकल्पद्वयं मनसि निधायाद्यं दूषयति पक्ष इति । पक्षेऽवृत्ताविति शेषः । द्वितीयं दूषयति पक्षेऽपीति ॥ अत एवेति । पक्षे साध्यसद्भावस्य श्रुत्यादिसिद्धत्वेन तत्रोपाध्यवृत्तौ साध्याव्यापकत्वेन वृत्तौ च साधनव्यापकत्वेनोपाध्यभावस्य निश्चितत्वादेवेत्यर्थः ॥ तत इति । उपाधिशङ्काऽनुपपत्तेरित्यर्थः । व्यभिचारशङ्काया उपाधिशङ्काप्रयुक्ततया प्रयोजकीभूतोपाधिशङ्काविरहे तत्प्रयुक्तशङ्काया (व्यभिचारशङ्काया) अप्यनुपपत्तेरिति भावः । साधनतारतम्यस्य साध्यतारतम्येन व्याप्तेरागमेन निश्चितत्वाच्च नोपाध्यादिशङ्का सम्भवतीत्याह उदाहृतेति । सति हि गुणे प्रवदन्त्यतुलतामित्युदाहृतवाक्यैरित्यर्थः । तत्र साधनतारतम्यवत्साध्यतारतम्यकथनेन गौर्न पदा स्प्रष्टव्येत्यादिवाक्यानामिव तेषामपि व्याप्त्यभिधायकत्वादिति भावः ।

### **परिमल **

प्राग्बाधकमुक्तमिति । ‘नाधिक्यं यदि साध्ये स्यादि’त्यादिना ‘इत्येतदखिलं मोक्षे विशेषाभावतः कथमि’त्यन्तेन ग्रन्थेनोक्तमित्यर्थः । साधनवैचित्र्येऽपि साध्ये तन्मास्त्विति शङ्काया उत्तरस्यास्पष्टत्वादाह यमभिसन्धिरिति ॥ पक्ष इति । देवादयो मानुषादिभ्यो ऽधिकमौक्तफलभाजस् तदपेक्षयाऽधिकसाधनत्वादिति । युक्तं चेत्यत्र प्रागुक्तप्रयोगे यः पक्षस्तत्रेत्यर्थः । उपाधेः पक्षे असत्वे सत्वे चोभयत्र क्रमाद्दोषमाह साध्यव्यापकत्वाभावेनेत्यादिना ॥ तत इति । उपाधिशङ्काभावादित्यर्थः । अविपक्षत्वनिश्चयोपायं चाह उदाहृतेति । विचित्रेत्यादिद्वितीयहेतौ विशिष्टभेदात् । न साध्याविशिष्टतेति भावः ।

### **श्रीनिवासतीर्थीया**

अदृष्टमितीति । कुत्रापि व्यभिचारादर्शनादिति भाव इति तदर्थः ॥ अत एवेति । उक्तरीत्योपाधिदर्शनाभावेन तच्छङ्काऽपि तद्रीत्यैवापास्ता इत्यर्थः ॥ तत इति । व्यभिचारशङ्काया उपाधिशङ्काधीनत्वेन तदभावे तस्याप्यभावादिति भावः ।

### **वाक्यार्थरत्नमाला**

उक्तनियमसिद्धावपि वेति पाठः । अवृत्ताविति इति ॥ अनेन मूले पक्ष इति पदमावर्तते । पूर्वस्मिन्पक्ष इत्यत्रावृत्ताविति शेषः । पक्षे तद्वृत्तावित्युत्तरवाक्यानुसारात् । द्वितीयस्य पक्षे साध्यसद्भावस्येत्यादिसम्बन्ध इति योजनां सूचयति । मूलेऽवश्यमिति । इतश्च साध्यव्यापकत्वविणं तथा चावश्यकं यत्साध्यव्यापकत्वं तदभावेनैवेत्यर्थादवश्यपदानर्थक्यमिति शङ्कानवकाश इति ध्येयम् । गौर्न पदा स्पृष्टव्येत्यादीदिना ब्राह्मणो न हन्तव्य इत्यादेः सङ्ग्रहः । या गौः सा न पदा स्पृष्टव्येति व्याप्तिप्रतिपादकत्वादिति भावः ।

