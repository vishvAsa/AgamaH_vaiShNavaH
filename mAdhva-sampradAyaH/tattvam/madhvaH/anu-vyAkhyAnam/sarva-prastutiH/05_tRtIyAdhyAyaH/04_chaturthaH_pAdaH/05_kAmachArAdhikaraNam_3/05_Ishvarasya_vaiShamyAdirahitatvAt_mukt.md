+++
title = "०५ ईश्वरस्य वैषम्यादिरहितत्वान् मुक्तौ तारतम्यसिद्धिः"

+++


## तारतम्यात्साधनानां साध्यतादृक्त्वमीशतः

**ईश्वरस्य वैषम्यादिरहितत्वान् मुक्तौ तारतम्यसिद्धिः**

**तारतम्यात्साधनानां साध्यतादृक्त्वमीशतः**

### **सुधा**

प्रसङ्गस्य विपर्यये पर्यवसानमुपपादयति तारतम्यादिति ।

## **अनुव्याख्यानम्**

***तारतम्यात्साधनानां साध्यतादृक्त्वमीशतः ॥***

***अवैषम्यादिहेतुः स्यात्सदैव परमेश्वरे ॥***

साधनानां तारतम्यात्सदैव नियमेनेशतो भवतः साध्यस्य तारतम्यं परमेश्वरेऽवैषम्यादिहेतुः स्यात् । आपादकविपर्ययस्य खल्वापाद्यविपर्ययं प्रति निर्वाहकत्वे भवेत्प्रसङ्गस्य विपर्ययपर्यवसानम् । निरग्निकत्वविपर्ययो हि निर्धूमत्वविपर्ययं घटयति । अस्ति चैतत्प्रकृत इति ।

यद्वा कथं वैषम्यादि सूत्रकारेण वारितमित्यतः सापेक्षत्वस्य वैषम्याद्यभावेन सह हेतुहेतुमद्भावं व्युत्पादयति तारतम्यादिति । पूर्वैव योजना ।

### **वाक्यार्थचन्द्रिका**

किं तद्विपर्यये पर्यवसानोपपादकं कुतश्च तस्य तदुपपादकत्वं कथं च तस्य प्रकृते सद्भावो येन तदभिधायकतयास्य विपर्ययपर्यवसानोपपादकता स्यादित्यत आह आपादकेत्यादिना । सापेक्षत्वेन वैषम्यादिनिवारणोपपादकस्य सापेक्षत्ववैषम्याद्यभावयोर्हेतुहेतुमद्भावस्य व्युत्पादकतया साक्षात्प्रकृतग्रन्थसङ्गतिसम्भवे प्रतिपत्तिगौरवग्रस्तविपर्ययपर्यवसानोपपादकत्वाश्रयणमनुचितमित्याशयेन पक्षान्तरमाह यद्वेति ।

### **परिमल **

साध्यतादृक्त्वमित्यत्र साध्यस्येति बुद्ध्या विभक्तेन भवत इत्यध्याहृतस्यान्वयः । कस्माद्भवत इत्यत ईशत इत्यन्वेतीति योजयति ईशतो भवतः साध्यस्येति । तादृक्त्वमित्यस्यार्थस्तारतम्यमिति । उपपादयतीत्युक्तं व्यनक्ति आपादकेति ॥ प्रकृत इति । साध्यसाधनवैरूप्यरूपापादकस्य विपर्ययो हि वैषम्याद्यापत्तिरूपापाद्यस्य विपर्ययं निर्वहतीत्यस्ति विपर्यये पर्यवसानमित्यर्थः ।

### **श्रीनिवासतीर्थीया**

अस्ति चैतदिति । अनुष्ठिताल्पसाधनानां समफलदानरूपापादकस्य विपर्ययः । साधनवैचित्र्यमपेक्ष्य विचित्रफलदानरूपस्तस्य वैषम्याद्यपत्तिरूपापाद्यस्य यो विपर्ययस्तदभावरूपस्तं प्रति निर्वाहकत्वमस्त्येवेत्यर्थः ।

### **वाक्यार्थरत्नमाला**

निरग्निकत्वेति मूलम् । निरग्निकत्वविपर्ययो ह्यग्निः । निर्धूमत्वविपर्ययभूतोधूमोऽग्निं विनाऽनुपपद्यमानोऽग्नि सद्भावेह्युपपद्यत इति भवत्यग्निर्धूमस्य घटक इत्यर्थः ।

