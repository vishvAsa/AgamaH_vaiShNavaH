+++
title = "११ मुक्तानां तारतम्यवत्वसाधनम्"

+++


## किं तन्मानं समत्वे ते मुक्तानामुपलभ्यते

**मुक्तानां तारतम्यवत्वसाधनम्**

**किं तन्मानं समत्वे ते मुक्तानामुपलभ्यते**

### **सुधा**

नन्वत्र संसारे वर्तमानं कमपि पक्षीकृत्यायं तारतम्येत इति साध्यते तत्र च मोक्षेऽपीति सिद्धसाधनतापरिहाराय विणमुपादीयत इति वा मोक्षेऽपीत्यनेन मुक्तं पक्षीकृत्य तारतम्येत इति वा । मुक्तं पक्षीकृत्य तारतम्येत सति साध्यते । तत्र प्राचीनेन तातरम्येन सिद्धसाधनतापरिहाराय मोक्षेऽपीति विणमुपादीयत सति वा । नाद्यः । तस्य नित्यसंसारित्वस्यापि सम्भवेन बाधापत्तेः । निश्चितमोक्षपुरुषविपक्षीकारेऽपि दृष्टान्तस्य साध्यविकलत्वात् । न हि संसारी मुक्तिगततारतम्योपेतः । द्वितीये अपिपदवैयर्थ्यम् । प्राक्तनतारतम्योपेतत्वेन सिद्धसाधनता च । तृतीयेऽपि दृष्टान्तस्य साध्यविकलतैव । तारतम्योपेतत्वं च हीनाधिकसद्भावो वान्यतरसद्भावो वा । आद्ये परमेश्वरेऽनैकान्त्यम् । द्वितीये सिद्धसाधनता । मुक्तानामप्यमुक्तेभ्योऽधिकत्वस्य परेणाङ्गीकृतत्वात् । मुक्ताधिकत्वसाधने देवदत्ते व्यभिचारस्तत्कथमेतत् ।

उच्यते । मुक्तास्तदानीन्तनेन परस्परं तारतम्येनोपेताश्चेतनत्वात्संसारिणो यथेत्ययमर्थोऽत्र विवक्षितः । तारतम्यं च कुतश्चिद्धीनत्वं कुतश्चिदधिकत्वमित्येतयोरन्यतरदिति नोक्तदोषः । सामान्यस्य च विनिरासेनापाकरणे चातिप्रसङ्गः । यद्वा मुक्त्युत्तरक्षणवर्ती मुक्तः प्राग् यतोऽधिकत्वहीनत्वाभ्यामुपेतस्वरूपोऽभूदिदानीमपि ताभ्यामुपेत इति प्रतिज्ञार्थो वर्णनीयः । सामान्यत एव व्याप्तिरभिधातव्येति ।

### **वाक्यार्थचन्द्रिका**

नन्वत्रेति । अत्र संसारे वर्तमानो मोक्षे तारतम्यवानिति साध्यत इति प्रथमकल्पार्थः । मोक्षेऽपीत्येतद्विणमुक्तरूपपक्षलाभायैव न साध्यान्तर्गतम् । ततश्च मुक्तस्तारतम्यवानिति साध्यत इति द्वितीयकल्पार्थः । प्रकरणप्राप्तत्वादेव मुक्तस्य पक्षतासिद्धेर्न मुक्तरूपपक्षलाभाय मोक्षेऽपीति विणं किन्तु प्रकरणप्राप्तमुक्तपक्षीकारेण मोक्षेऽपि तारतम्योपेतत्वं साध्यत इति तृतीयकल्पार्थः । आद्येऽपि संसारे वर्तमानो यः कश्चित्पुरुष पक्ष इत्यभिमतं किंवा तादृशो निश्चितमोक्षः पुरुषविशेषो वेति विकल्पं मनसि निधायाद्यं दूषयति तस्येति । द्वितीयमनूद्य दूषयति निश्चितेति । साध्यवैकल्यमेव विशदयति न हीति ॥ वैयर्थ्यमिति । मोक्ष इत्येतावतैव मुक्तस्य पक्षतालाभसम्भवादिति भावः । अस्तु तर्ह्यपिपदत्यागेनैव पक्षतेत्यत आह प्राक्तनेति ॥ दृष्टान्तस्येति । संसारिणो मुक्तिगततारतम्योपेतत्वाभावादिति भावः ॥ परमेश्वर इति । तत्र स्वापेक्षया हीनसद्भावेऽप्यधिकसद्भावाभावादिति भावः । सिद्धसाधनतामेवोपपादयति मुक्तानामिति । मुक्ताधिकत्वस्यैव साधनात्तस्य चासिद्धत्वान्न सिद्धसाधनतेत्याह मुक्तेति ॥ देवदत्त इति । तस्य मुक्ताधिकत्वाभावात् । तथा च दृष्टान्ते साध्यवैकल्यमित्यत्र तात्पर्यम् ।

विवक्षित इति । अत्र प्राचीनतारतम्योपेतत्वेन सिद्धसाधनतापरिहाराय तदानीन्तनेनेत्युक्तम् । अमुक्ताधिकत्वस्य सिद्धत्वेन तद्वारणाय परस्परेति विणमिति भावः ॥ नोक्तदोष इति । तथा च हीनाधिकसद्भावरूपतारतम्यसाधने तस्य परमेश्वरेऽसत्त्वादनैकान्त्यप्रसक्तावपि कुतश्चिद्धीनत्वकुतश्चिदुत्तमत्वयोरन्यतररूपतत्साधने भगवत्यपि तस्य सत्त्वान्नानैकान्त्यमिति भावः । नन्वत्र तदानीन्तनेत्यस्य यदि मुक्तिकालीनेत्यर्थस्तदा दृष्टान्ते साध्यवैकल्यम् । यदा संसारकालीनेति तदा बाधः । मुक्तस्य संसारकालीनतारतम्योपेतत्वाभावात् । एवं परस्परशब्दमात्रेणापि यदि मुक्तमात्रविवक्षा तर्हि दृष्टान्ते साध्यवैकल्यम् । यदि चामुक्तविवक्षा तर्हि सिद्धसाधनमेवेति किमनेन कृतं स्यादित्यतस्तदानीन्तनत्वादिना सामान्यरूपेणोपेतत्वस्यैवात्र विवक्षितत्वाददोषोऽन्यथा पर्वतोऽग्निमानित्यादिप्रसिद्धानुमानेऽपि सामान्यतो विवक्षितसाध्यस्यैतद्देशकालसंल्लग्नत्वानेतद्देशकालसंल्लग्नत्वादिविनिरासेनापाकरणसम्भवादनुमानमात्रोच्छेदः स्यादित्याशयेनाह सामान्यस्य चेति ।

एवमप्यपिपदवैय्यर्थ्यं न परिहृतमित्यत आह यद्वेति । मुक्त इत्येवोक्ते द्वितीयादिक्षणवर्तिनं मुक्तमादाय बाधः स्यात्तत्प्राक्कालतया तत्पूर्वप्रथमक्षणादिरूपमुक्तिकालस्यापि प्राप्तेस्तादृशमुक्तिकाले यतोऽधिकत्वहीनत्वाभ्यामुपेतरूपता द्वितीयक्षणादिरूपताकालेऽपि तत एवाधिकत्वहीनत्वाभ्यामुपेतस्वरूपत्वस्य प्रतिज्ञातार्थस्य प्राप्त्या तादृशमुक्तिकाले च किञ्चिदपेक्षयाऽधिकत्वाद्युपेतस्वरूपताया असिद्धत्वात्तत्परिहाराय मुक्त्युत्तरक्षणवर्तीत्युक्तम् । अत्र च मुक्त्युत्तरकालवर्तित्वेनैव तद्विणे मुक्त्युत्तरकालस्य द्वितीयक्षणादिरूपस्यापि प्राप्त्या तत्प्राक्कालतया तत्पूर्वप्रथमक्षणादिरूपमुक्तिकालस्यापि प्राप्तेरुक्तरीत्या बाध एव तत्परिहारार्थं मुक्त्युत्तरक्षणग्रहणम् । ततश्च प्रागित्यनेन संसारकालस्यैव मुक्त्युत्तरक्षणपूर्वत्वेन प्राप्त्या संसारकाले यतोऽधिकत्वहीनत्वाभ्यामुपेतस्वरूपता मुक्त्युत्तरक्षणेऽपि तत एवाधिकत्वाद्युपेतस्वरूपतायाः प्रतिज्ञातार्थत्वप्राप्त्या संसारकाले च किञ्चिदपेक्षयाऽधिकत्वाद्युपेतस्वरूपतायाः सिद्धत्वान्न बाधितार्थत्वम् । मुक्तानामप्यमुक्तेभ्योऽधिकत्वस्य परेणाङ्गीकृतत्वात्सिद्धसाधनतापरिहारायाधिकहीनत्वाभ्यामित्युभयं गृहीतम् । हीनत्वमात्रविवक्षया सिद्धसाधनतापरिहारेऽपि विशिष्टसिद्धेरुद्देश्यत्वात्तत्सिद्ध्यर्थमधिकत्वस्याप्यनुसरणं कृतम् । संसारदशायां बृहस्पत्यादिशिष्यतयेन्द्रादेस्ततो हीनत्वेऽपि मोक्षे ततो हीनत्वाभावाद्बाधवारणाय हीनत्वाद्युपेतस्वरूपपर्यन्तधावनम् । ततश्च संसारे इन्द्रादेर्बृहस्पत्यादिशिष्यादिभावेन ततो हीनत्वेऽपि हीनत्वाद्युपेतस्वरूपताया अभावाद्यदपेक्षया चेन्द्रादेस्तत्र हीनत्वाद्युपेतस्वरूपताऽभून्मोक्षे ततो हीनत्वाद्युपेतस्वरूपतायाश्च सत्त्वान्न बाधः । नन्वत्र यश्चेतनः स मुक्तेः पूर्वं यतोऽधिकत्वहीनत्वाभ्यामुपेतस्वरूपोऽभून्मुक्त्यनन्तरमपि ताभ्यामुपेतस्वरूप इति व्याप्तेर्दृष्टान्ताभावेन ग्रहीतुमश्कयत्वाद्व्याप्यत्वासिद्धिः स्यादित्यतोऽत्र दृष्टान्ताभावेन विव्याप्त्यभावेऽपि यश्चेतनो यस्मिन्क्षणे यदधिकत्वहीनत्वाभ्यामुपेतस्वरूपो भवति स तदुत्तरक्षणेऽपि ताभ्यामुपेतस्वरूपो भवतीति सामान्यव्याप्तौ देवदत्तादेरेव दृष्टान्तत्वेन तत्प्रसङ्ग इत्याशयेनाह सामान्यत एवेति । चेतनत्वं च संसारोपलक्षितचेतनत्वमेवेति नेश्वरे व्यभिचार इति ध्येयम् ।

### **परिमल **

तस्येति । पक्षीकृतसंसारिजीवस्येत्यर्थः । मोक्षस्यैवाभवेन मुक्तिगततारतम्योपेत इति विवक्षितसाध्यस्याभावनिश्चयादिति भावः ॥ नोक्तदोष इति । बाधसिद्धसाधनतासाध्यवैकल्यव्यभिचाररूपदोषो नेत्यर्थः । मुक्तस्य पक्षीकरणाद् बाधस्य, तदानीन्तनेत्युक्त्या प्राचीनतारतम्येन परस्परमित्युक्त्या च मुक्तादाधिक्येन वा सिद्धसाधनत्वस्य, तदानीमित्यस्य समभिव्याहृतपरतया दृष्टान्ते संसारकालीनतारतम्यसत्वेन साध्यवैकल्यस्य, अन्यतरदित्युक्त्या सर्वाधिके हरौ व्यभिचारस्य च निरासादिति भावः । नन्वन्यतरदित्यत्र किं कुतश्चिद्धीनत्वं विवक्षितम् अथाऽधिकत्वम् । आद्ये हरौ व्यभिचारः । अन्त्ये मुक्तः कुतश्चिन्मुक्तादाधिक्योपेत इति साध्यार्थः स्यात् । तथा च दृष्टान्ते संसारिणि मुक्तादाधिक्याभावात्साध्यहीनतेत्यत आह सामान्यस्य चेति । कुतश्चिद्धीनत्वमधिकत्वं च द्वयमपि तारतम्यशब्दार्थः । तत्रोभयसाधारण्येनोक्तस्य तारतम्यमित्युक्तदिशा विविकल्पनिरासेनापाकरणे पर्वतोऽग्निमानित्यत्र कारीषाग्निमत्त्वे बाधः । तदन्याग्निमत्त्वे दृष्टान्ते साध्यहीनतेत्यपि निरासप्रसङ्गादित्यर्थः । तारतम्यपदेन उभयमपि उपादाय पक्षान्तरमाह यद्वा मुक्त्युत्तरक्षणवर्तीति । चैत्रमुक्त्युत्तरक्षणवर्ती संसारिमैत्रोऽपि भवतीति तद्व्यावृत्तये मुक्त इति विशेष्योक्तिः । स्वमुक्त्युत्तरक्षणवर्ती मुक्त इत्यर्थः । मुक्त इत्येवोक्तौ चिरमुक्तस्यापि प्राप्त्या प्राक्पदेन मुक्तिकालग्रहणे परो बाधं ब्रूयात् । अतो विणोक्तिः ॥ प्रागिति । अमुक्तिदशायाम् ॥ यत इति । मुक्तात् कतिपयादधिकत्वेन हीनत्वेन च प्राग्युक्त आसीदिति अधुनापि तथेत्यर्थः ॥ स्वरूप इति । मुक्तावप्यनुवृत्तचिदानन्दघनात्मस्वरूपोक्त्या मुक्तावननुवृत्तदेहेन्द्रियाद्युपाधिरूपविणमादाय बाधो(पोढः)ऽपास्तः ॥ सामान्यत एवेति । य एवंरूपः प्राक् स पश्चादपि तथा यथा निगडमुक्त इति वा यः प्राग्यत्स्वरूपः स उत्तरकालेऽपि तथेति वा ध्येयेत्यर्थः । एवकारेण विशिष्य व्याप्तौ दृष्टान्तान्वेषणक्लेशम् ईश्वरे व्यभिचारचोद्यं च निराचष्टे । सामान्यव्याप्तेरीश्वरेऽपि सत्वेनाव्यभिचारात् ।

### **यादुपत्यं**

नोक्तदोष इति । तदानीन्तनेनेत्युक्त्या न प्राचीनेन तारतम्येन सिद्धसाधनता । अन्यतरदित्युक्त्या नेश्वरेऽनैकान्त्यम् । परस्परमित्युक्त्या च नामुक्ताधिकत्वमादाय सिद्धसाध्यतेत्यर्थः । ननु तदानीन्तनेनेत्यस्य यदि मुक्तिकालीनेनेत्यर्थस्तदा दृष्टान्ते साध्यवैकल्यम् । यदा संसारकालीनेनेति तदा बाध इत्यत आह सामान्यस्य चेति । तदानीन्तनत्वेन सामान्येनैव रूपेण विवक्षितस्येत्यर्थः ॥ अतिप्रसङ्ग इति । पर्वतोऽग्निमानिति प्रसिद्धानुमानेऽपि सामान्यतो विवक्षितस्य साध्यस्यैतद्देशकालसंलग्नानेतद्देशकालसंलग्नत्वादिरूपविनिरासेनापाकरणप्रसङ्ग इत्यर्थः । अत्रापिपदवैयर्थ्यं न परिहृतमित्यस्वरसादाह यद्वा मुक्त्युत्तरक्षणेति । इदं च विणं प्रागित्यनेन जीवन्मुक्तिकालापेक्षया प्राक्कालस्य इदानीमित्यनेन जीवन्मुक्तिकालस्य च ग्रहणे प्राचीनतारतम्यस्यैव सिद्ध्या सिद्धसाध्यतापरिहाराय । अस्मिंश्च विणे दत्ते प्रागित्यनेन जीवन्मुक्तिकालस्येदानीमित्यनेन परममुक्त्युत्तरकालस्यैव प्राप्त्या न सिद्धसाध्यताशङ्काऽवकाशः । मुक्त्युत्तरक्षणग्रहणं च प्रागित्यनेन संसारकालस्यैव लाभाय । अन्यथा मुक्त्युत्तरकालस्य कल्पादिरूपस्यापि प्राप्त्या तत्प्राक्कालो मुक्तिकालेऽपि स्यात् । तत्र च यतोऽधिकत्वहीनत्वाभ्यामुपेतस्वरूपोऽभूदित्यस्यासिद्धत्वेनानुवादासम्भवाद्बाध इति शङ्का स्यादिति ध्येयम् । संसारदशायां बृहस्पत्यादीनां कश्यपादीनां च गुरुत्वादिनेन्द्रादेस्ततो हीनत्वेऽपि मोक्षे तदुपेतत्वाभावाद्बाधोऽतः स्वरूप इत्युक्तम् । नन्वेवमिदानीमित्यनेन मुक्त्युत्तरक्षणस्य परामर्शात्तत्रत्यतारतम्योपेतस्वरूपत्वस्य दृष्टान्ते परं प्रत्यसिद्ध्या कथं व्याप्तिग्रह इत्यत आह सामान्यत एवेति । यश्चेतनः स पूर्वोत्तरकालयोरेकविधस्वरूपो यथा सम्प्रतिपन्न इति वा यश्चेतनः स स्वकालात्प्राक् यदवधिकाधिक्यहीनत्वाभ्यामुपेतस्वरूपोऽभूत्तदानीमपि ताभ्यामुपेतस्वरूप इति वा सामान्यत एव व्याप्तिरभिधातव्येत्यर्थः । अत्रापि साध्येऽन्यतरोपेतत्वस्य विवक्षितत्वान्नेश्वरे व्यभिचार इति ध्येयम् ।

### **श्रीनिवासतीर्थीया**

मोक्षेऽपीत्यनेनेति । मोक्षेऽपीत्यनेन मुक्तपक्षीकारः सूचितः । तथा च तस्य तत्सूचन एव चरितार्थत्वं न तु साध्ये तत्प्रक्षेप इत्यर्थः ॥ अपिपदेति । मुक्तपक्षीकरणसूचनस्य मोक्ष इत्यनेनैव लब्धत्वादित्याशयः । अस्तु वैयर्थ्यमनुमानस्य किं दूषणमित्यत आह प्राक्तनेति ॥ मुक्तं पक्षीकृत्येति । अत्र मुक्तपक्षीकरणं बहिरेव द्रष्टव्यम् । न तु मोक्षेऽपीत्यनेन सूचितमित्यर्थः ॥ अनैकान्त्यमिति । तत्राधिकसद्भावादिति भावः । नोक्तदोष इति । परमेश्वरे कुतश्चिदधिकत्वसद्भावेन नानैकान्त्यमित्यर्थः ॥

### **वाक्यार्थरत्नमाला**

विणमुक्तरूपेति पाठः । दृष्टान्ते तद्दोषस्यैवाधातव्यत्वं युक्तमिति मनसि निधाय व्यभिचारपदं तदर्थतया योजयति । तथा चेति ॥ परस्परशब्देनेति ॥ एकस्यान्यस्मादन्यस्य तस्मादिति परस्परशब्दार्थान्तर्भूततदन्यपदाभ्यामित्यर्थः । दृष्टान्त इति ॥ संसारिणां मुक्तत्वाभावेन परस्परं तत्तारतम्योपेतत्वाभावादित्यर्थः । यदि चामुक्तेति ॥ अत्रेदानींतनेनेत्यस्य त्यागेनामुक्ततारतम्योपेतत्वसाधने प्राक्तनतारतम्येति पूर्वमूलानुसारेण सिद्धसाधनतेत्यत्र तात्पर्यम् । यदि तु संसारिकालीनेति विशिष्यते तदाप्युक्तरीत्या सिद्धसाधनतैव । यदि च मुक्तिकालीनेनामुक्तेति विवक्षां तदा बाध इत्यपि ज्ञेयम् । साध्यस्यैतद्देशकालेति ॥ साधनेऽपि तथा दूषणस्यानुमानमात्रोच्छेदकतया वक्तुं शक्यत्वेऽपि प्रकृते साध्यस्यैव समर्थनं प्रकृतमित्यभिप्रायेण साध्यमात्रग्रहणमिति ज्ञेयम् । बाधः स्यादिति ॥ अत्र बाधकपदं न मुख्यार्थम् । अमुख्यार्थस्य प्रमाणापहृतत्वाभावात् । अत एव मूलकोशस्थशोधपर्णे बाध इत्यक्षरद्वयोपरिग्रन्थकृतैव वक्ररेखाद्वयं कृतम् । तर्हि किमस्य तात्पर्यमिति चेच्छणु । पूर्वपूर्वक्षणवर्तिनां मुक्तानां तत्प्रतियोग्यपेक्षयाहिनाधिकभावस्यैवासिद्ध्या उत्तरक्षणे तादृशहीनाधिकभावस्य साधनं न शक्यम् । तस्य तत्सिद्धिमूलकत्वात् । तत्सिद्धौ चास्य सिद्धसाधनत्वं तन्न्यायेनास्यापि सिद्धेर्वक्तुं शक्यत्वादित्युत्तरक्षणे तादृश हीनाधिकभावसाधनस्याशक्यत्वे तारतम्यस्याद्याप्यसिध्याऽनेनैव तत्सिद्ध्याश्रयणे आत्माश्रयत्वे च तात्पर्यं टीकाकारस्येति भाति । साधनस्याशक्यत्वरूपं बाधकमेवोपपादयति । तत्प्राक्कालतयेति । प्रतिज्ञातार्थस्येत्यनन्तरं प्राप्त्येति पाठः । अत एव बाधपरिहारावसरे प्रतिज्ञातार्थत्वप्राप्त्येति वक्ष्यति । मूलकोशे तथा सत्वाच्च । तदभावो लेखकप्रमात्तादृशमुक्तकाले चेति चशब्दश्चापेक्षितः । क्षणपदग्रहणकृत्यमाह ॥ अत्र च मुक्तयुत्तरकालेति । अत्रापि बाधोपपादनं पूर्ववदेवम् । न बाधितार्थत्वमित्यत्रापि नाशक्यत्वादिकमित्येवार्थः । स मुक्तेः पूर्वमिति पाठः । उपेतस्वरूपो भवतीति । उपेत इत्याद्येवाभिहितेऽमात्यादिषु परस्परमेव तत्काले उत्तमत्वादेः स्वप्नाद्य्वभिचारः स्यादिति स्वरूपपदम् । अस्य च व्याप्तेः संप्रतिपन्नोत्तमाधमभावाद्देवदत्तादय एवोदाहरणमिति विवक्षितत्वान्न दोषः । ईश्वर इति ॥ तत्कोटिनिवेशो लक्ष्याद्यप्यभिप्रेत इति ज्ञेयम् ।

