+++
title = "०४ साध्यसाधनयोर्वैरूप्याङ्गीकारे ईश्वरस्य वैषम्यनैर्घृण्यप्रसङ्गः"

+++


## वैषम्यं निर्घृणत्वं च तेन स्यातां परस्य च

**साध्यसाधनयोर्वैरूप्याङ्गीकारे ईश्वरस्य वैषम्यनैर्घृण्यप्रसङ्गः**

**वैषम्यं निर्घृणत्वं च तेन स्यातां परस्य च**

### **सुधा**

ईश्वरो मुमुक्षुभ्यो विचित्रं फलं ददाति विचित्रसाधनैराराधितत्वात् । विचित्रसाधनान्यपेक्ष्य फलदातृत्वादित्यनुमानान्तरं हृदि निधायान्यथासिद्धिनिरासार्थं विपक्षे बाधकमाह वैषम्यमिति ।

## **अनुव्याख्यानम्**

***वैषम्यं निर्घृणत्वं च तेन स्यातां परस्य च ॥***

तेन साध्यसाधनवैरूप्येण । द्वितीयश्चशब्दः प्रमाणान्तरसूचनार्थः । यदीश्वरोऽनुष्ठिताल्पसाधनायानुष्ठितमहासाधनसमानफलं दद्यात् । तदाऽसौ विषमः प्रसज्येत । यदि वाऽनुष्ठितमहासाधनायानुष्ठिताल्पसाधनसमानफलं दद्यात् । तदा निर्घृणः स्यादित्यर्थः ।

ईश्वरस्य वैषम्याद्यापात्तिर्नानिष्टा । दुःखाद्यहेतुत्वादित्यत आह सापेक्षत्वादिति ।

**अनुव्याख्यानम्**

***सापेक्षत्वादिति च तौ विद्याधीशेन वारितौ ।***

अनेन ‘वैषम्यनैर्घृण्ये न सापेक्षत्वात्’ इति सूत्रमुपादत्ते । तौ चेति सम्बन्धः । तौ वैषम्यनैर्घृण्यलक्षणौ दोषौ । यद्धि प्रमाणविरुद्धमप्रामाणिकं वा तदुच्यतेऽनिष्टमिति । वैषम्यं(म्यादिकं)चे(मी)श्वरस्य सूत्रकारेण वारितत्वात्प्रमाणविरुद्धमिति कथं नानिष्टम् । अङ्गीकृतसूत्रप्रामाण्यान्प्रत्ययं यत्न इति नासङ्गतिः । ये तु सूत्रप्रामाण्यमनङ्गीकृत्येश्वरस्य वैषम्याद्यापत्तेरिष्टत्वं मन्यन्ते । तान्प्रति वेदाप्रामाण्यहेतुत्वेन वैषम्यादेर्दोषत्वं सूचयितुं पुल्लिङ्गनिर्देशः । अन्यथा प्रकरणात्ते वारिते इत्यवक्ष्यत् । नपुंसकप्रयोगेऽपि दूषणे इति शक्यते ज्ञातुमिति चेन्न । ते वैषम्यनैर्घृण्ये इति निराकाङ्क्षत्वात् ।

### **वाक्यार्थचन्द्रिका**

ननु वैषम्यं निर्घृणत्वं चेत्युत्तरवाक्यमनर्थकम् । न च विपक्षे बाधककथनेनाप्रयोजकताशङ्कापरिहारार्थत्वान्न तदिति वाच्यम् । उक्तं च साधनाधिक्यादिति प्रागुपन्यस्तानुमानेऽप्रयोजकताशङ्काया नाधिक्यं यदि साध्ये स्यादित्यादिना विपक्षे बाधककथनेन निरासात् । बीजाभावेन तच्छङ्काया एवानुदयस्य समर्थनात्तत्परिहारार्थं बाधककथनपरत्वायोगाच्च । न चानुमानान्तरे तच्छङ्कानिवर्तकत्वेन सार्थक्यम् । ब्रह्मादिपक्षकमानुषादिपक्षकसाधनपक्षकफलपक्षकानुमानव्यतिरेकेण विवक्षितार्थसाधकानुमानाभावात् । भावे तस्यानुपन्यस्ततया तत्राप्रयोजकताशङ्काऽनुदयाच्चेत्यतस्तादृशानुमानस्यानुपन्यस्तत्वेऽपि हार्दत्वात्तत्राप्यप्रयोजकताशङ्कानिरासाय विपक्षे बाधककथनपरस्योत्तरग्रन्थस्य नानर्थक्यमिति भावेन तादृशानुमानप्रकारं दर्शयन्नेव तत्राप्रयोजकत्वशङ्कानिवर्तकतयोत्तरग्रन्थं सङ्गमयति ईश्वर इत्यादि ॥ साधनसाध्यवैरूप्येणेति । साधनं विचित्रं साध्यमविचित्रमिति साधनसाध्यवैरूप्येणेत्यर्थः ॥ प्रमाणान्तरसूचनार्थ इति । वैषम्यं निर्घृणत्वं चेत्युक्ततर्कमूलकोदाहृतानुमानरूपप्रमाणान्तरसूचनार्थ इत्यर्थः । अनुष्ठिताल्पसाधनानुष्ठितमहासाधनसमानफलदाने वैषम्यप्रसक्तावप्यनुष्ठितमहासाधनायानुष्ठिताल्पसाधनफलदाने वैषम्याप्रसङ्गात् । अनुष्ठितमहासाधनायानुष्ठिताल्पसाधनसमानफलदाने नैर्घृण्यस्यैवानुष्ठिताल्पसाधनायानुष्ठितमहासाधनसमानफलदाने नैर्घृण्यस्य चाप्रसङ्गात् । तयोरव्यवस्थितयत्किञ्चित्पक्षविषयकत्वानुपपत्त्या व्यवस्थिततत्पक्षविषयतया वैषम्यादिप्रसङ्गकथनपरतया ग्रन्थं योजयति यदीश्वर इत्यादि ।

अन्यत्रानिरस्ततयेत्यपि निवारिताविति समुच्चयार्थकचशब्दस्य यथाश्रुतसम्बन्धानुपपत्तेर्भिन्नक्रमतया तं योजयति तौ चेति सम्बन्ध इति । ननु दुःखाद्यहेतुत्वाद्वैषम्यादेः कथं तस्यानिष्टत्वमित्यतस्तदभावेऽपि प्रमाणविरुद्धत्वात्तदुपपत्तिरिति भावेन कुतः प्रमाणविरुद्धत्वेऽप्यनिष्टत्वं कथं च तस्य प्रमाणविरुद्धत्वमित्यतस्तदुभयमुपपादयति यद्धीति । सूत्रकारेण निवारितत्वेऽपि वैषम्यादेः कुतः प्रमाणविरुद्धत्वं तस्येत्यतः किमेतदवधृतसूत्रकाराप्तभावस्य चोद्यं किंवाऽनवधृततद्भावस्येति विकल्पं मनसि निधायाद्यं दूषयति अङ्गीकृतेति । द्वितीयमनूद्य दूषयति ये त्वति ॥ अन्यथेति । वेदाप्रामाण्यहेतुत्वेन वैषम्यादेर्दूषणत्वसूचनस्य पुल्लिङ्गनिर्देशप्रयोजनस्याभाव इत्यर्थः ॥ ते वैषम्येति । ते वैषम्यनैर्घृण्ये निवारिते इत्यन्वयेन निराकाङ्क्षत्वादित्यर्थः । नपुंसकेन निर्देष्टव्यस्य पुल्लिङ्गेन निर्देशे तु कुत एतदिति प्रयोजनजिज्ञासायामुक्तार्थविस्योहसम्भवादिति भावः ।

### **परिमल **

अन्यथासिद्धीति । उक्तहेत्वोरिति योज्यम् । अप्रयोजकतानिरासायेत्यर्थः ॥ प्रमाणान्तरेति । युक्तं च साधनाधिक्यादित्यादावुक्तप्रमाणापेक्षया ईश्वरेत्यादिनोक्तप्रमाणान्तरेत्यर्थः । तेनेत्यादिनोक्तापादकापाद्यभावं व्यनक्ति यदीति ॥ दुःखाद्यहेतुत्वादिति । सर्वविध्याद्यतिदूरत्वेनेश्वरस्य प्रत्यवायाभावादिति भावः । दोषापेक्षया तावित्युक्तेर्भावं व्यनक्ति ये त्विति ॥ निराकाङ्क्षत्वादिति । ते इत्युक्तौ ते वैषम्यनैर्घृण्ये वारिते इत्यन्वयेनैवाकाङ्क्षाशान्तेर्दोषत्वं तयोर्न ज्ञापितं स्यात् । तावित्युक्तौ तु वैषम्यनैघृण्ययोर्नपुंसकत्वेन परामर्शायोगात् तौ कावित्याकांक्षोदये दोषाविति वाच्यत्वादिति भावः ।

### **यादुपत्यम्**

प्रमाणान्तरसूचनार्थ इति । एतत्तर्कमूलकोक्तानुमानरूपप्रमाणान्तरसूचनार्थ इत्यर्थः । अत एवोक्तमनुमानान्तरं हृदि निधायेति । साधनसंस्कारेत्यत्र साधनशब्दः प्रयत्नपरः । त्रयाणां ग्रहणेन मूले साधनानामिति बहुवचनमाद्यर्थ इत्युक्तं भवतीति ज्ञातव्यम् । अत एव साधनादवित्यग्रेतनं मूलम् ।

### **श्रीनिवासतीर्थीया**

वेदाप्रामाण्येति । ‘पुण्येन पुण्यं लोकं नयति पापेन पापमि’ति वेदाप्रामाण्यहेतुत्वेनेत्यर्थः ॥ अन्यथेति । दोषत्वसूचनाभाव इत्यर्थः ॥ निराकाङ्क्षत्वादिति । वारितावित्यनेनान्वयायोगेनाकाङ्क्षासम्पूर्तिर्नास्तीत्यर्थः । उक्तस्य कश्चनाभिप्रायो वर्णनीय इति भावेनैवेदम् । अन्यथा वारिते इत्युक्तौ सुखेन दूषणे इत्यस्याकाङ्क्षाऽपि सम्भवत्येवेति द्रष्टव्यम् ।

### **वाक्यार्थरत्नमाला**

न तदितीति ॥ अनर्थपदप्रकृतमानर्थक्यं तदिति परामृश्यते । तथा च परिहारार्थत्वान्नानर्थक्यमित्येव सिध्यतीति ज्ञेयम् ॥ व्यवस्थिततत्पक्षेति । तत्तत्पक्षेत्यर्थः । तत्पक्षविषयतया यद्वैषम्यादिप्रसङ्गकथनं तत्पक्षविषयतया वैषम्यादिप्रसङ्ग कथनपरतयेति योजना । तत्पक्षविषयतया वैषम्यादि प्रसङ्गकथनपरग्रन्थं योजयतीति तु पाठः स्वरस एव । इत्यपि निवारिताविति समुच्चयेति पाठः । अनुपपत्तौ हेतु अन्यत्रानिरस्तातयेति । कथं तस्यानिष्टत्वमित्यत इति । इत्युक्तशङ्कापरिहारायेत्यर्थः । तदभावेऽपीति । दुःखादिहेतुत्वाभावेऽपीत्यर्थः । तदुपपत्तिर् अनिष्टत्वोपपत्तिरित्यर्थः । इति भावेनेत्यतः परं प्रवृत्ते भाष्य इति शेषः । तथापाठस्तु स्वरस एव । तत्रेति भावेनेति वदता सूत्रकृन्निवारितत्वमात्राभिधानस्योक्तशङ्कानिरासक्षमतया तदभिधानमात्रं भाष्येऽसङ्गतमिति शङ्कानिरस्तेति सूचितम् । कुतः प्रमाणेति । यद्यपि कथं तस्य प्रमाणविरुद्धत्वं कुतश्च प्रमाणेत्यादिरूपेणैव शङ्काद्वयं निर्देश्यम् । तथापि कथं प्रमाणेति शङ्कोत्तरं सूत्रकृता वारितत्वात्प्रमाणविरुद्धत्वमित्युक्तयनन्तरं प्राप्ताया अपि शङ्काया उपोद्धातसङ्गत्या मूले प्रथमतो निरासात्तदनुसारेण शङ्काव्युत्क्रम इत्यदोषः । विरुद्धत्वमित्यत इति । इति शङ्काद्वयं प्राप्नोतीत्यत इत्यर्थः । तत्परिहारायेति शेषः । उपपादयतीति । स्पष्टतया भाष्यकृतानुपपादितं स्वयमुपपादयतीत्यर्थः । यद्यपि सूत्रकृद्वारितत्वमुक्तं भाष्ये तथापि तस्यैव प्रमाणविरुद्धत्वेहेतुत्व समर्पकतया योजनाया मूलापेक्षत्वादुपपादयतीति तदंशे युक्तमेवेति ज्ञेयम् । एवं पूरणेन व्याख्यानस्याभिप्रेतत्वादेवापाततः प्रतिपन्नार्थावष्टंभेन प्राप्तशङ्कानामनवकाशः । तद्यथा दुःखाद्यहेतुत्वादित्यादिशङ्काया मूल एवाभिधानात्स्वयं तदभिधानानर्थक्यं तच्छङ्काया भाष्योत्थापकत्वेन मूलोत्थापकतया वर्णनायोगः । तच्छङ्कापरिहारकभावस्य भाष्यकारीयतथाभावमुपपादयतीत्युपपादनं भावयोः सामानाधिकरणतयोक्तययोगः । टीकायां शङ्कादिप्रदर्शनोपपत्तये भावेनेत्यनन्तरं प्रवृत्तोक्तभाष्य इति पूरणविवक्षणेऽपि कुत इत्यादिशङ्काद्वयस्य भाष्यकारं प्रति प्रवृत्या तत्परिहृतत्वस्यैव वर्णनीयतया स्वयमुपपादनायोग इतीति ज्ञातव्यम् । किञ्चिदुदाहृतदोषपरिहाराय दुःखाद्यहेतुत्वाद्वैषम्यादेः कथं तस्यानिष्टत्वमित्याशङ्क्य परिहाराय तदभावेऽपि प्रमाणाविरुद्धत्वमिति प्राप्तशङ्काद्वयपरिहाराय तदुभयं स्वयमुपपादयतीति पाठ इत्याहुः ॥

अपरे तु कथं तस्यानिष्टत्वमित्याशङ्काया भाष्यकारीय सूत्रकृन्निवारितत्वोक्तिमात्रेण कथं परिहार इत्यतस्तदुक्तेर्दुःखादिहेतुत्वाभावेऽपि प्रमाणविरुद्धत्वात्तदुपपत्तिरित्यभिप्रायकत्वान्न दोष इति भावेनोक्त भाष्याभिप्रायमाविष्कर्त्तुं कुतः प्रमाणविरुद्धत्वेऽप्यनिष्टत्वं कथं च प्रमाणविरुद्धमिति शङ्काद्वयपरिहाराय तदुभयं स्वयमुपपादयतीति पाठ इत्याहुः । टीकाकारस्य सङ्कोचेन प्रवृत्तेरनभिमतत्वात् स एव सम्मत इति मन्यमानास्तु ननु दुःखाद्यहेतुत्वाद्वैषम्यादेः कथं तस्यानिष्टत्वमिति शङ्कायाः सूत्रकृन्निवारितत्वमात्रेणानिष्टत्वासिध्या तदुक्तया परिहारानुपपत्तेर्भाष्ये तदुक्तयानर्थक्यमित्यतोऽत्र भाष्ये निवारितत्ववचनस्य प्रमाणविरुद्धत्वा तात्पर्यकत्वाद्दुःखादिहेतुत्वाभावेऽपि प्रमाणविरुद्धत्वेनैवानिष्टत्वसिध्युपपत्या युक्तो येन तत्परिहार इत्याशयेन कुतः प्रमाणविरुद्धत्वेऽप्यनिष्टत्वमित्यतस्तत्र हेतुं वदन्नेवानिष्टत्वसाधकप्रमाणविरुद्धत्वसाधकतया भाष्योक्तं सूत्रकृन्निवारितत्वं योजयतीति पाठः संमत इत्याहुः । यथाश्रुतपाठे पूरणमेव । अयं तूक्तटीकावाक्यात्फलितोऽर्थ इति तु तत्वम् ।

एवं दुःखाद्यहेतुत्वादित्यादेः परिशोधनम् ।

अकारि दृढया बुध्या तत्सन्तो द्रष्टमर्हथ ॥

वेदाप्रामाण्येति । पुण्येन पुण्यं लोकं नयति पापेन पपापमित्यादिवेदाप्रामाण्येत्यर्थः । मूलेऽपि वेदपदेनोदाहृतवाक्यानामेव ग्रहणम् । प्रयोजनस्याभाव इत्यर्थ इति । भाष्यकारीयपुल्लिङ्गानिर्देशस्योक्तसूचनप्रयोजकत्वाभाव इत्यर्थः । उक्तसूचनतात्पर्यकत्वाभाव इति यावत् । कुत एतदितीति । नपुंसके पुल्लिङ्गप्रयोगः कुतः किं प्रयोजनार्थमिति जिज्ञासायामित्यर्थः । उक्तार्थेति । पुल्लिङ्गघटनाय हि तादृशं विशेष्यमध्याहार्यम् । ततश्च वैषम्यनिर्घृणत्वरूपौ पदार्थावित्याद्यध्याहारो निराकरणनिमित्तप्रतिभासानुपपत्या दोषावित्युक्तेच निवारणनिमित्तभूतदोषत्वप्रतिभाससौलभ्यायोग्यतया वेदाप्रामाण्यहेतुतया दोषभूताविति विशिष्टार्थोत्र विवक्षित इति तर्कसम्भवादित्यर्थः ॥

