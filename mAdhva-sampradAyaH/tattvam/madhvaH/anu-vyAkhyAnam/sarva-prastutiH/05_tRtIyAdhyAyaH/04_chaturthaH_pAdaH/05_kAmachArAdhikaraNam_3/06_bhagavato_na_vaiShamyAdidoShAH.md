+++
title = "०६ भगवतो न वैषम्यादिदोषाः"

+++


## स्वातन्त्र्ये विद्यमानेऽपि साधनादौ परेशितुः

**भगवतो न वैषम्यादिदोषाः**

**स्वातन्त्र्ये विद्यमानेऽपि साधनादौ परेशितुः**

### **सुधा**

व्यर्थमिदं सूत्रकारस्य साधनसंस्कारपूर्वकर्मापेक्षाऽङ्गीकरेण वैषम्यादिनिवारणम् । फले तत्परिहारेऽपि साधनादौ परिहर्तुमशक्यत्वात् । तथ हि । साधनादौ परमेश्वरस्य प्रयोजकत्वमस्ति न वा । नेति पक्षे परमेश्वरत्वहानिः । आद्ये निर्निमित्तं विचित्राणि साधनानि प्रयोजयतः कथं न वैषम्यादीत्यतोऽनुपपन्नस्य सूत्रस्य कथं बाधकत्वमिति । मैवम् । अस्याक्षेपस्य सूत्रकृतैव निरस्तत्वादित्याह स्वातन्त्र्य इति ।

## **अनुव्याख्यानम्**

***स्वातन्त्र्ये विद्यमानेऽपि साधनादौ परेशितुः ॥***

***अपेक्ष्यानादिवैचित्र्यं न दोष इति तद्वचः ।***

स्वातन्त्र्यं प्रयोजककर्तृत्वम् । वैचित्र्यं साधनादेः । अपेक्ष्य प्रेरणादिति शेषः । दोषो वैषम्यादिः । तद्वचः सूत्रकृतो वचोऽस्ति ।

### **वाक्यार्थचन्द्रिका**

साधनानामिति । बहुवचनं सप्तमी शौण्डैरित्यादिवदाद्यर्थ इत्याशयेनाह साधनसंस्कारेति । अत एव साधनादावित्येवोत्तरत्र वक्ष्यतीति ध्येयम् । उक्ताक्षेपस्य सूत्रकृता निरस्तताया मूलारूढतासिद्ध्यर्थं तत्पदं प्रकृतसूत्रकृत्परतया व्याचष्टे सूत्रकृत इति ।

### **परिमल **

‘पूर्वकर्मप्रयत्नं च संस्कारं चाप्यपेक्ष्य तु’ इत्यादिस्मृत्यनुरोधादाह साधनेति । साधनभूतसंस्कारपूर्वकर्मेत्यर्थः । प्रयत्नस्याप्युपलक्षणम् । साधनपदेन वाप्रयत्नस्य ग्रहः । एतेन साधनादावित्यादिपदार्थो विवृतः । ल्यबन्तनिर्वाहायाह प्रेरणादिति ।

### **श्रीनिवासतीर्थीया**

प्रयोजकत्वं प्रेरकत्वम् ।

### **वाक्यार्थरत्नमाला**

आद्यर्थ इत्याशयेनेति । आद्यर्थलक्षणायां ज्ञापकमित्याशयेनेत्यर्थः । एवमेव मनोजवेष्विति बहुवचनमाद्यर्थ इति मूलव्याख्यानावसरे प्राग्व्याख्यातत्वाद्युक्तयः स्मृता इति नविलक्षणत्वादित्यधिकरणीयाणुभाष्यमूलटीकायामुपपादनाच्चेति ज्ञेयम् । प्रकृतसूत्रकृदिति ॥ प्रकृतो यः सूत्रकृदित्यर्थः ।

