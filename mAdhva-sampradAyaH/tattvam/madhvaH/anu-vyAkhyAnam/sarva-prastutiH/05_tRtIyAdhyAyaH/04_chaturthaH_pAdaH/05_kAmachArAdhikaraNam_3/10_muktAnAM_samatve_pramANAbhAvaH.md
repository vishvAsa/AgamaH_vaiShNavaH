+++
title = "१० मुक्तानां समत्वे प्रमाणाभावः"

+++


## किं तन्मानं समत्वे ते मुक्तानामुपलभ्यते

**मुक्तानां समत्वे प्रमाणाभावः**

**किं तन्मानं समत्वे ते मुक्तानामुपलभ्यते**

### **सुधा**

ननु समताया अश्रुतत्वेऽपि नाप्रामाणिकत्वम् । न हि श्रुतिरेव प्रमाणमित्यत आह किं तदिति ।

## **अनुव्याख्यानम्**

***किं तन्मानं समत्वे ते मुक्तानामुपलभ्यते ॥***

न किञ्चित्तच्छतेरन्यत् । अतः प्रमाणान्तराभावेऽश्रुतत्वेनाप्रामाणिकत्वमेव सिध्यति । यद्यन्यदर्शनाभावादित्यादिनोक्तमुपसंहरति वृथेति ।

**अनुव्याख्यानम्**

***वृथाऽयमाग्रहः केन श्रुतहान्यश्रुतग्रहे ॥***

केन न केनापि कारणेन । श्रुतहान्यश्रुतग्रह इति द्वन्द्वैकवद्भावः । श्रुतहानिसहतोऽश्रुतग्रह इति वा । विषयसप्तमीयम् । ततो न कार्य इति भावः । मुक्तानां तारतम्येऽनुमानान्तरमाह मोक्षेऽपीति ।

**अनुव्याख्यानम्**

***मोक्षेऽपि तारतम्येतश्चेतनत्वाद्यथा पुरा ॥***

तारतम्येनेतः प्राप्तस्तारतम्यवानिति यावत् । पुरा संसारे ।

### **वाक्यार्थचन्द्रिका**

नाप्रामाणिकत्वमिति । प्रामाणविशेषाभावेनाप्रामाणिकतायामतिप्रसङ्गादिति भावः । ननु तदेकप्रमाणस्य तन्निवृत्तावप्रामाणिकत्वे नातिप्रसङ्ग इत्यत आह न हीति । श्रुत्यन्यस्यापि तद्बोधकस्य प्रमाणस्य सम्भवादिति भावः । ननु श्रुतहान्यश्रुतग्रहयोरिति द्विवचनेन भवितव्यम् । श्रुतहान्यश्रुतग्रह इत्येकवचनं तु कथमित्यतः सर्वो द्वन्दो विभाषयैकवद्भवतीति वचनादेकवद्भावविधानादेकवचनोपपत्तिरित्याह श्रुतेति । विभाषयैकवद्भावस्य बहूपपादनसापेक्षत्वादत्र पक्षेऽरुच्या शाकपार्थिवादित्वमभिप्रेत्य पक्षान्तरमाह श्रुतहानीति । केचित्तु द्वन्द्वैकवद्भावपक्षे समासस्यैव साहित्ये लक्षणा स्यादित्यरुच्या पक्षान्तरोपदर्शनं ततश्च तत्पुरुषस्योत्तरपदार्थप्रधानत्वात्पूर्वपदस्य साहित्ये लक्षणायामपि न प्रधानभूते उत्तरपदे लक्षणेत्यभिप्राय इत्याहुः । श्रुतहान्यश्रुतग्रहस्याग्रहं प्रत्यधिकरणत्वा भावात्सप्तम्यनुपपत्तिमाशङ्क्याधिकरणत्वाभावेनाधिकरणसप्तम्या असम्भवेऽप्यग्रहविषयतया विषयसप्तम्याः सम्भवान्न तदनुपपत्तिरित्याह विषयसप्तमीयमिति ।

### **परिमल **

तात्पर्यमाह ततो न कार्य इति । वृथात्वादित्यर्थः । आग्रह इति योज्यम् ॥ मुक्तानां तारतम्ये द्वेषेर्ष्यादिमत्त्वरूपबाधकोद्धारः ॥

### **वाक्यार्थरत्नमाला**

अतिप्रसङ्गादिति ॥ तथा सत्यनुमानमात्रगम्येत्यर्थे प्रत्यक्षाभावेन तस्यार्थस्याप्रामाणिकत्वं स्यादित्याद्यतिप्रसङ्गादित्यर्थः । ‘‘समाधिकराहित्यान्नोपचारपुमानसावि’’त्यनु भाष्यव्याख्यारूपसमाधिकस्येति द्वन्द्वैकवद्भाव इत्येतन्मूलव्याख्यानावसरे नन्वेवं तर्हिवाच्यमित्यादिना समाहारद्वन्द्वेपीत्यादिना च शङ्कापरिहारयोर्बहुधा कृतत्वात्तदभिप्रायेणोक्तम् । बहूपपादनेति ।

