+++
title = "१३ मुक्तानां निर्दुःखत्वे श्रुत्युपन्यासः"

+++


## शोकं तरत्यात्मवेत्ता तीर्णः सर्वानदुःखभाक्

**मुक्तानां निर्दुःखत्वे श्रुत्युपन्यासः**

**शोकं तरत्यात्मवेत्ता तीर्णः सर्वानदुःखभाक्**

### **सुधा**

एतदेव विवृण्वन्मुक्तस्य निर्दुःखत्वादि प्रतिपादयन्तीः श्रुतीस्तावत्पठित्वा तासां तात्पर्यमाह शोकमिति ।

## **अनुव्याख्यानम्**

***शोकं तरत्यात्मवेत्ता तीर्णः सर्वानदुःखभाक् ॥***

***येनानन्द्येव भवति न शोचति कदाचन ॥***

***किल्बिषस्पृत्पितुषणिररं हित इहेश्वरः ॥***

***यं यमन्तमभिप्रेप्सुः स सङ्कल्पाद्भवेदिह ॥***

***इत्यादिश्रुतयो मानं निर्दुःखत्वादिसम्पदि ॥***

अनेन तरति शोकमात्मविदिति श्रुतिमुपादत्ते । वेत्ता वेदिता । विचारणार्थस्य विन्दतेर्वा रूपमेतत् । तीर्णः सर्वानित्यनेन तीर्णो हि तदा सर्वाञ्छोकानिति । अदुःखभागित्यनेन नानानन्दं कञ्चिदुपस्पृशतीति । येनेत्यनेन तद्वै जैवं मनो येनानन्द्येव भवतीत्यथो न शोचतीति । एवशब्देन शोकाभावे लब्धेऽपि यत्पुनः ‘न शोचती’त्युक्तं तस्याभिप्रायः कदाचनेति ।

किल्बिषस्पृदित्यनेन सर्वे नन्दन्ति यशसाऽऽगतेन सभासाहेन सख्या सखायः । किल्बिषऽस्पृत्पितुऽषणिर्ह्येषामरं हितो भवति वाजिनाये’ति मन्त्रम् (ऋ. १०७११०) परस्परं सखायः सर्वे मुक्ता आगतेन स्वागतेन यशसा (यशस्वता) (शखिना) यशोवता सभां सहत इति सभासहः कर्मण्यण् । तेन सख्या परमेश्वरेण निमित्तेन नन्दन्ति । कथम् । हि यस्मादीश्वर एषां मुक्तानां किल्बिषस्पृद् । दुःखं न सहते । स्पर्धतेरर्थे स्पृधेति धात्वन्तरं ततः क्विप् । पितुषणिर् अन्नस्य दाता । अन्नं वै पितुरिति श्रुतेः । षणु दाने । अस्मादिकारप्रत्ययः । अर (मलं) मत्यर्थम् । वाजिनायेन्द्रियाय हितो भवति । इन्द्रियं वै वाजिनमिति श्रुतेः । इह मुक्तविषये । यं यमित्यनेन यं यमन्तमभिकामो भवति सोऽस्य सङ्कल्पादेव भवतीति । अन्तं स्थानम् । इह मुक्तौ । निर्दुःखत्वादिसम्पदि मुक्तानाम् ।

### **वाक्यार्थचन्द्रिका**

ननु तुदिं नुदिं विद्यति विन्त इत्यपीति वृत्तौ विनत्तिर्विद्यतिः पच् वच् इत्यादि कौमुद्यां चानुदात्तसङ्ग्राहककारिकायां श्यना श्नमा च निर्देशाद्दैवादिकस्य विद्यते रौधादिकस्य विनत्तेरेव च ग्रहणेन तयोरेवानुदात्तत्वं न तु वित्तिविन्दत्यो रौधादिकतौदादिकयोः श्यना श्नमा च निर्देशस्यान्यविकरणव्यावृत्त्यर्थत्वात् । किन्तु वित्तिविन्दत्योरुदात्तत्वमेवेत्याकरे स्थितम् । तथा च विद्यतिविनत्योरेवानुदात्ततया ततः परस्य वलादेरार्धधातुकस्यैकाच उपदेशेऽनुदात्तादितीण्निषेधसम्भवेऽप्युदात्तयोर्वित्तिविन्दत्योः परस्यैकाच इतीण्निषेधाप्रसङ्गाद्वेदिता विद्यानां, वेदिता धनस्येत्यादौ तयोरिट्दर्शनाच्च सेट्कत्वमेवास्थेयम् । तथा च ज्ञानार्थस्य वित्तेर्वेदितेत्येव रूपेण भाव्यम् । अत एव ज्ञानार्थे षट्दर्शनवेत्तेत्याद्यपशब्द एवेत्याकरे स्थितम् । तत्कथं वेत्तेति तद्रूपमित्यतोऽत्रेडभावश्छान्दस इत्याशयेनाह वेत्ता वेदितेति । अत्र पक्षे छान्दसत्वाश्रयणं भवतीत्यपरितोषात्पक्षान्तरमाह विचारणार्थस्येति । विदविचारण इति रौधादिकत्व विनत्तेरित्यर्थः । रूपमेतदिति वक्ष्यमाणमत्रापि सम्बध्यते । अत्र पक्षे विन्ते इति वेत्तेति व्युत्पत्तिर्बोध्या । तथा च वेत्तेत्यस्य विनत्तिरूपत्वपक्षे तस्योक्तरीत्याऽनुदात्तत्वात्तत्परस्य बलादेरार्धधातुकस्यैकाच इतीण्निषेधाद्युक्त एव अत्रेडभाव इति भावः ॥ विन्दतेर्वेति । तौदादिकस्य विद्लृ लाभ इत्यस्येत्यर्थः । यद्यपि विन्दतेरुदात्तताया उक्तरीत्या स्थितत्वादेकाच इति निषेधानुपपत्त्या इट्प्रसङ्गेन विन्दतिरूपत्वाश्रयणमनर्थकम् । तथाऽपि चान्द्रदौर्गादिभिर्लाभार्थस्य विन्दतेरप्यनुदात्तत्वेनेष्टत्वाद्भाष्येऽपि काः पुनरुदात्ता इत्याद्यनुदात्तसङ्ग्रहे विन्दतिविद्यती इति विन्दतेरप्यनुदात्ततया सङ्गृहीतत्वादनुदात्तत्वमेवेत्याशयेनैतत्पक्षाश्रयणमुचितमेव । अत एव चान्द्रसूत्रम् ‘विदेरलुक् इती’ति । यथा चैतत्तथा विनत्तिर्विद्यतिरित्यनिट्कारिकाव्याख्यानावसरे स्पष्टमिति दिक् ।

सोमेन यजेतेत्यादिवन्मत्वर्थलक्षणामाश्रित्य व्याचष्टे यशोवतेति । ननु स्वादिष्वसर्वनामस्थान इति सूत्रप्राप्तपदसंज्ञापवादेन भसंज्ञायास्तसौ मत्वर्थ इति सूत्रेण विधानाद्यशःशब्दस्य पदसंज्ञाभावेन ससजुषोरुरिति पदान्तसापेक्षरुत्वस्याप्राप्त्या तन्मूलकस्य हशि चेत्युत्वस्य सुतरामप्राप्तेर्यशस्वतेति भवितव्यम् । यशोवतेति तु कथमिति चेत् । अत्र गुरवः । अष्टमस्य प्रथमे पदस्येति सूत्रवृत्तौ वक्ष्यमाणवाक्यापेक्षया पदस्येत्यधिकृत्य तस्य षष्ठ्यर्थव्यवस्था द्रष्टव्या । क्वचित्स्थानषष्ठी क्वचिदवयवषष्ठीति व्याख्यातत्वात् । पदावयवस्यापि पदत्वेन वक्ता पक्तेत्यादाविव पदकार्यस्य सम्भवात् ।

न च चोः कुरित्यत्र वृत्तौ खलि पदान्ते चेति वचनाद्वक्तेत्यादौ कुत्वस्य खल्परत्वेनैवोपपत्तेर्न तदर्थमवयवस्य पदत्वापेक्षेति वाच्यम् । पदस्येत्यवयवषष्ठीबलादेव परिसङ्ख्यान्यायेन नाखलीति व्याख्यानात् । अन्यथावयवपदत्वेन वाचो वाच इत्यादावपि कुत्वप्रसङ्गात् । अवश्यं चैतदेवं पदस्येत्यवयवषष्ठीव्याख्यानम् । अन्यथा नलोपः प्रातिपदिकान्तस्येत्यत्रान्तग्रहणाभावेऽपि पदस्येत्यधिकारेऽलोन्त्यपरिभाषया पदान्त्यस्यैव लोपप्राप्त्या पदावयवलोपस्याप्राप्तेस्तत्परिसङ्ख्याप्रतिषेधार्थकान्तग्रहणानर्थक्यप्रसङ्गात् । तथा च षष्ठी स्थाने योगेति वचनात्पदस्येति स्थानषष्ठीनियमे उदात्तस्वरितयोर्यणः स्वरितोऽनुदात्तस्येत्युक्तस्वरितत्वमप्यलोन्त्यपरिभाषया कुमार्यावित्यत्रेव स्यान्न तु कुमार्य इत्यादौ । तत्र सकारस्य पदान्तत्वात्तस्य च व्यञ्जनत्वेन स्वरविधावविद्यमानवद्भावात् । तथैकादश उदात्तत्वेनोदात्त इत्यादावप्यलोन्त्यपरिभाषया वृक्षावित्यत्रैवोदात्त आदेशः स्यात् । न तु वृक्षानित्यादौ । तत्रापि नकारादिव्यञ्जनस्यैव पदान्तत्वात् । तस्मादवयवपदत्वावश्यम्भावात्तदाश्रयेण पदकार्योपपत्तिरिति । एवमेव रजोवांस्तमोवानित्यादिगीतातात्पर्यटीकाऽप्युपपादनीयेति दिक् ।

कर्मण्यणिति । सभाशब्दे कर्मण्युपपदे षह मर्षण इत्यस्मादणि णित्वादत उपधाया इत्युपधावृद्धौ धात्वादिषकारस्य सकारे सति साहेति रूपसिद्धिरिति भावः । ननु स्पर्ध सङ्घर्ष इत्यस्य कथं स्पृदिति रूपम् । सम्प्रसारणाकारलोपयोर्लक्षणाभावेनासम्भवादित्यतो नेदं स्पर्धते रूपं किन्तु धात्वन्तरस्यैव । न चैवं न सहत इति स्पर्धत्यर्थकथनानुपपत्तिरिति वाच्यम् । स्पर्धत्यर्थकधात्वन्तराश्रयणेन तदर्थकथनाविरोधादित्याह स्पर्धतेरर्थ इति । न च स्पर्धत इति स्पृदिति कर्तरि क्विपि बहुलं छन्दसीति रेफस्य ऋकारे सम्प्रसारणेऽकारलोपे च सति स्पृदिति रूपनिष्पत्तेर्वेदापभाष्यरीत्योपपत्तौ न तदर्थकधात्वन्तराश्रयणमुचितमिति वाच्यम् । इत्यनुवर्तत इति वदता वृत्तिकृतैतत्सूत्रस्थबाहुलकस्य व्हयत्यवच्छिन्नत्वाभ्युपगमात् । तस्य च प्रागुक्तसम्प्रसारणनिमित्ताभावेऽपि वेदे व्हयतेरेव सम्प्रसारणविधायकत्वसिद्ध्या स्पर्धतावपि सम्प्रसारणाकारलोपसम्पादनाक्षमत्वाभिप्रायेण धात्वन्तराश्रयणस्य टीकाकारीयस्योपपन्नत्वादिति ज्ञेयम् ॥ ततः क्विबिति । क्विप् चेति कर्तरि क्विबित्यर्थः । ततश्च कृदन्तत्वात्कृत्तद्धितेति प्रातिपदिकत्वं कित्त्वाद्गुणाभावश्चेत्याशयः ॥ इकारप्रत्यय इति । खनिकष्यजज्यसिवसिवनिसनिध्वनिग्रन्थिचरिभ्यश्चेत्यौणादिक इकारप्रत्यय इत्यर्थः ।

### **परिमल **

विद ज्ञाने इत्यस्य सेट्त्वेऽप्यागमशासनमनित्यमिति मूले वेत्तेत्युक्तमिति भावेनाह वेदितेति । ज्ञातेत्यर्थः । विद विचारण इत्यस्यानिट्त्वादाह विचारणेति । आत्मविचारक इत्यर्थे आत्मवेत्तेत्युक्तमित्यर्थः ॥ इति मन्त्रमिति । उपादत्त इति पूर्वत्रात्र चानुषज्यते । मन्त्रार्थमाह परस्परमिति । यशो वतेति लेखकदोषमूलोऽयं पाठः । यशस्विनेति वा यशस्वतेति पाठः साधुः । अस्मायामेधास्त्रजो विनिरिति सूत्रे विन्प्रत्ययो मतुप्चेति द्वयोर्विधानेऽपि रुत्वप्राप्तेरभावात् । केचित्तु यशोवता यशःप्राप्तवतेत्यर्थः । अवतेति पदच्छेदो ऽव रक्षणगतीत्याद्युक्तेर्गत्यर्थस्यावतेरूपमेतदित्याहुर् अन्ये तु तसौ मत्वर्थे तां तसां तौ मत्वर्थे परतो भसंज्ञौ भवत सति भसंज्ञानाश्रिता । अतः पदत्वात्ससजुषोरुरिति रुत्वोत्वगुणाः । यद्वा यशोवाति गच्छति प्राप्नोतीति यशोवान् तेन यशोवता गत्यर्थस्य शत्रन्तस्य वातेरातो लोप इति योगविभागेनातो लोपे रूपमेतदित्याहुः ॥ कर्मण्यणिति । कर्मकारके उपपदे सति धातोरणिति सूत्रार्थः । तथा च सभापदे कर्मणि उपपदे षह मर्षण इत्यतोऽणि अत उपधाया इत्युपधावृद्धौ धात्वादेः षः स इति षस्य सत्वे सभासाह इति रूपमिति भावः ॥ स्पर्धतेरिति । स्पर्ध सङ्घर्षण इत्युक्तेर् असहनरूपसङ्घर्षेणार्थ इत्यर्थः ॥ स्वव्याहतत्वाच्चेति । मुक्तपदेनैव निर्दुःखत्वप्राप्तेरिति भावः ।

### **यादुपत्यं**

वेदितेति । तथा च ज्ञानार्थस्य विदेः सेट्कत्वाद्वेत्तेति मूलं छान्दसमिति भावः । विचारणार्थस्येति । तस्यानिट्कत्वादिति भावः ॥ यशोवतेति । यशस्शब्दस्य तसौ मत्वर्थ इत्यनेन भत्वादपदत्वे कथं रुत्वमिति विचार्यम् ॥ कर्मण्यणिति । सभाशब्दे कर्मण्युपपदे षह मर्षण इत्यस्मादणि उपधावृद्धौ धात्वादेः षस्य सकारे साहेति रूपमिति भावः ॥ स्पर्धतेरर्थ इति । स्पर्ध सङ्घर्ष इति धातुव्याख्यानादसहनलक्षणसङ्घर्षरूपेऽर्थ इत्यर्थः ॥ धात्वन्तरमिति । अन्यथा किल्बिषस्पर्ध इति रूपं स्यादिति भावः ॥

### **वाक्यार्थरत्नमाला**

विदज्ञान इत्येतद्धातुसम्बन्धकौमुदीव्याख्यावसरे वेदितेति रूपमुपादाय तथाचानिट्कारिकासु विनत्ति र्विद्यतिरिति विकरणनिर्देशो वेति वृत्यर्थः कुतः । एवं च ज्ञानार्थे षट्दर्शनवेत्तेत्याद्यपशब्दः विचारणायेतुस्यादिति शेषीं विनत्तिर्विद्यतिरित्यनिट्कारिकाव्याख्यानावसरे विद विचारणे विदसत्तायांश्यना श्नमाचनिर्देशाद्विद ज्ञान इत्यदादिकस्य विद्लृ लाभ इति तौदादिकस्य च ग्रहणं वेदिता विद्यानां वेदिता धनस्येति च शेषीं मनसि निधाय शङ्कते । ननु तुदिमिति ॥ विचारणार्थस्य विन्दतेर्वेति वाशब्दो विचारणार्थस्य वा विन्दतेर्वेति प्रत्येकं सम्बध्यत इत्याशयेन प्रतीकोपादानपूर्वकं पक्षद्वयं व्याचष्टेः ॥ विचारणार्थस्येति ॥ अत्र च पक्षे विन्ते इतीति ॥ विन्तेविन्दाते इति क्रमेण रूपाणि विनतिवत् । तत्कथं धातुवृत्तौ विन्त इत्यादिविनतिवदिति । विद्लृ लाभ इति धातोर्वेदितेति रूपमुपपादयितुमुक्तम् । तुदादिप्रक्रियायां व्याघ्रभूत्यादिमति सेट्कोऽयं वेदिता । भाष्यादिमतेऽनिट्कः । वेत्तेति नव्येनोक्तम् । तथाऽनिट्कारिकासम्बन्धे विन्दतिश्चान्द्रगौर्दादेरिष्टो भाष्येऽपि दृश्यते । व्याघ्रभूत्यादयस्त्वेन नेह पेठुरिति स्थितमिति तेनैवोक्तम् । अनिष्टे नेष्ट इत्यर्थः । तथा च चान्द्रं सूत्रं विदेरलुक् इतीत्युक्तम् । एवमन्यत्रापि । तत्सर्वं मनसि निधाय परिहरति ॥ तथापि चान्द्रेति ॥ अत्र प्रकरणे चिच्छिदिषुर् अभ्यासलोप इत्यादिगीताभाष्यटीकोपपादनावसरे किंचिदुक्तं प्रमेयम् उपयोगानुसारेण ज्ञेयम् ।

‘‘अचः परस्मिन्नि’’ति सूत्रभाष्ये पूर्वस्माद्विधिरिति पञ्चमीसमासाश्रयणनिमित्ततयाबेभिदिता मातिथिको ऽयीयत्वानित्युदाहरणत्रयमुक्तम् । तत्र बेभिदितेत्युदाहरणस्यान्यथासिद्धिप्रतिपादनावसरे यद्यपि यङोऽकारलोपस्य स्थानिवद्भावं विनाप्येकाच उपदेशेनुदात्तादित्यत्र विहित विणाश्रयणादेवम् इट्निषेधाप्रवृत्येति तत्वबोधिन्यामुक्तम् । शब्दकौस्तुभेऽप्येवम् । मञ्जर्यामपि बेभिदिता चाछादितेत्यत्रापि प्राप्नोतीत्येका च उपदेशसूत्रे इति । अत्र भाष्यवाक्ये कः पुनरिति पाठः स्पष्टो क भाष्यपुस्तकेषु प्रतीयते । परं काः पुनरिपि पाठेति कैयटकारेणा उपपादितोऽस्तीति स एव पाठः विभवेनात्र तथैवोदाहृतम् । विन्दतिविद्यती इतीति । यद्यपि भाष्यकारेण तौदादिकदैवादिकविन्दतिविद्यत्योरिव रौधादिकस्य विनत्तेरपि वित्ते इति शब्देन ग्रहणं कृतमस्ति । तथाप्यत्रार्थानुवादे एकदेशस्यैवोदाहरणमिति न दोषः । स्पष्टमिति ॥ कैय्यटशेष्यादाविति शेषः । तसौ मत्वर्थ इतीति ॥ तकारान्तं सकारान्तं शब्दरूपं मत्वर्थे प्रत्यये परतः भसंज्ञं भवतीति सूत्रार्थः । विद्युत्वान् । पयस्वीयशस्वीत्याद्युदाहरणम् । पदस्येत्यधिकारस्यापदान्तस्य मूर्धन्य इत्येतत्पर्यन्तत्वेनात्र सूत्रे पदान्तस्येत्यर्थलाभादिति भावः । तन्मूलकस्येति ॥ रुत्वाभावे रोरुत्वभिधानासम्भवादिति भावः । यशस्वतेति । यशस्वत् प्रातिपदिकं निष्पत्या यशस्वानित्यादिवद्यशस्वतेति भवितव्यमित्यर्थः । अष्टमस्येति ॥ अत्रेदं विणं योग्यतया सूत्रेऽप्यन्वेति । सामर्थ्याच्चान्वय उपपद्यत इति बोध्यम् । षष्टीस्थाने योगेति सूत्रे या षष्टी शास्त्रेऽनियतयोगा श्रूयते सा स्थानयोगैव भवति । नान्ययोगा स्थाने योगनिमित्तभूते सति सा प्रतिपत्तव्या । स्थानशब्द प्रसङ्गवाची दर्भाणां स्थाने शरैः प्रस्थितव्यमिति यथेत्यादिकाशिकायामस्य सूत्रस्य परिभाषारूपस्य योगनियमार्थकत्वेनाभिधानात्सर्वत्र स्थानषष्टीति स्वीकारे उदात्तस्वरितयोर्यणः स्वरित उदात्तस्येत्यादिना हरदत्तभाष्योक्तदोषाणां प्रसङ्गादुदात्तेत्यादौ स्थानयोगपरिभाषा नोपतिष्टते । तथा च पदस्येति षष्टीसंयोगान्तस्येत्यादौ संयोगादिना पदस्य विणात्स्थानषष्टी । उदात्तस्वरितयोरित्यत्र तु विणविशेष्यभावस्य कामचारतया पदभूतौ यावुदात्तस्वरितौ यणौ ततः परस्यानुदात्तस्य स्वरित आदेश इति व्याख्यानेनैकादेश उदात्तेनोदात्त इत्यत्र च पदभूतो य उदात्तस् ते न सहोदात्तस्यैकादेशः स उदाहृतो भवतीति व्याख्यानेन पदस्येत्यस्यानुवृत्तस्य कार्यभूतयणादिविणत्वेन कार्यभूतपदप्रतिपत्यर्थत्वाभावेन पदावयवयोरनुदात्तैकदेशयोः स्वरितत्वोदात्तत्व विधानालाभेन नित्यं तदाऽऽदेशप्राप्तेः । एवं च वक्ष्यमाणानि सूत्राण्यपेक्ष्य पर्यालोच्य पदस्येत्यधिकृत्य तस्य षष्ट्यर्थव्यवस्था दृष्टव्येत्यर्थः ।

वक्ता पक्तेत्यादाविवेति । वक्तव्यादौ सुबन्तत्वेन पदत्वेऽपि पदस्येति स्थानषष्ट्या पदान्तस्येति परिणामे आकारस्य पदान्तत्वेऽपि चकारतदभावेन कुत्वाभावाप्रसङ्गात्ततोऽवश्यं पदस्येति अवयवषष्टीति स्वीकार्यम् । ततश्च वक्तेत्यादौ चकारस्य पदान्तत्वाभावेऽपि पदावयवत्वाद्युक्तं कुत्वमित्येवं वाच्यम् । तथा च प्रकृतेऽपि यशस्शब्दसम्बन्धिसकारस्य यशस्वतेत्यादिपदैकदेशत्वेन ससजुषो रुरित्यनेन रुत्वोपपत्याहशिचेत्यनेनोत्वसम्भवाद्यशोवतेति युक्तमिति भावः ॥ खलीति ॥ खलो खलीति सूत्राज्खलीत्यस्यानुवृत्तेरिति भावः । वक्ष्यमाणरीत्याऽवयवपदत्वं सिद्धवत्कृत्य दूषयति । पदस्येत्यवयवेति । अत एवान्यथेति दूषणं सङ्गतम् ।

परिसङ्ख्यान्यायेनेति । पदान्तो भवति । अखलि न भवति इति खलीत्यस्य व्याख्यानादित्यर्थः । ननु पदान्ते इत्येतावतैव पूर्तेः परिसङ्ख्या व्यर्थेत्यत आह ॥ अन्यथेति । वाचो वाच इत्यादाविति पाठः । तत्रापि पदान्तत्वस्य प्रागुक्तस्य सत्वेन वागित्यत्रेव कुत्वप्रसङ्गादिति भावः । पदान्ते चेत्यनुवादस्य पदसम्बन्धित्वमात्रे तात्पर्यादन्यथानुवादत्ववृत्यादेरिति बोध्यम् । ननु वक्तव्येत्यादौ खल्परत्वेनैव कुत्वोपपत्यङ्गीकारान्न परिसङ्ख्याश्रयणं संमतम् । ततश्च न तन्न्यायेन पदस्येत्यस्यावयवषष्टीत्वकल्पनावकाश इत्यतः भाष्याद्युक्तबाधकान्यप्याह । अवश्यं चैतदेवमिति । पदस्येत्यधिकार इति । प्रातिपदिकस्य पदस्येत्युक्तालोन्त्यपरिभाषया प्रातिपदिकान्तस्य पदान्तस्य पदान्तस्येत्यर्थलाभेन पदावयवस्य न भवतीत्यस्यार्थस्य इमामगृष्णचरशरशनामृतस्येत्यश्वाभिधानीमित्यत्र गर्धभरशनादानं न कार्यमित्यर्थस्येव सिद्ध्या पदावयवस्य नकारस्य यो लोपस्तत्परिसङ्ख्यार्थकस्य तत्प्रतिषेधार्थकस्येति वा यावत् । एवं रूपांतग्रहणस्य वैयर्थ्यप्रसङ्गादित्यर्थः । अत्र तत्परिसङ्ख्यार्थकेति वा, तत्प्रतिषेधार्थकेति वा पाठः । उभयपाठे तु परिसङ्ख्यारूपप्रतिषेधार्थकत्वादिति व्याख्येयम् । कुमार्यावित्यत्रेति । अत्रोक्तं काशिकायाम् । उदात्तनिवृत्तिस्वरेणायमीकार उदात्तस्तस्य स्थाने यणादेश उदात्तयण् भवति तस्मात्परस्यानुदात्तस्य स्वरित आदेशो भवतीति । अत्र संयोगान्तस्येति सूत्रीयशेष्यप्यनुगतया योज्या । तत्र स्वरूपसूत्रीयसाधकोपन्यासेन सूत्रस्यार्थान्तरस्योपपादितत्वादि ध्येयम् ।

गीतातात्पर्यटीकापीति । चतुर्थाध्यायस्थेति शेषः । अणीति । कर्मण्यणीतिस्पष्टं कुम्भकार इत्यादिवदिति भावः । साहेति रूपमिति । प्रातिपदिकमित्यर्थः । साह इतीति पाठस्तु रमणीयः । धात्वन्तरस्यैव । स्पृधेति मूलोक्तधातोरित्यर्थः । अकारलोप इति । ‘‘अतो लोप’’ इति सूत्रेणेति शेषः । बाहुलकादिति इत्यप्याहुः । वेदापभाष्येति । यद्यप्येवं तेन नोपपादितम् । तथाप्युक्तरीत्या व्याख्यानं स्वतन्त्रमन्त्रार्थकथनेऽस्तीति भावेन तद्यो बाधाते स किल्बिषस्पृदिति तेन व्याख्यातत्वात् तत्र चोक्तमेवोपपादनं तस्याभिप्रेतमित्याशयेन वा तथोक्तिरिति ध्येयम् । धात्वन्तरेति पाठः । स्पर्धतावपीति । अत एवेन्द्रश्च विष्णो यदपस्पृधेथामित्यादिषु संप्रसारणाद्यर्थमपस्पृधेथा मानृचुरित्यादि सूत्रमिति भावः । क्विप् चेतीति । तस्य धातुमात्रात्क्विब्विधायकत्वादिति भावः । कित्वादिति । किति चेति तन्निषेधादिति भावः । कष्यज्यसीति पाठः ।

------------------------------------------------------------------------

अतो दुःखाद्यनुमया नावकाशोऽत्र लभ्यते

**अतो दुःखाद्यनुमया नावकाशोऽत्र लभ्यते**

### **सुधा**

ततः किमित्यत आह अत इति ।

## **अनुव्याख्यानम्**

***अतो दुःखाद्यनुमया नावकाशोऽत्र लभ्यते ॥***

श्रुतिबाधितत्वादित्यर्थः । अत्र मुक्तेषु । मुक्ता दुःखाद्युपेता इति प्रतिज्ञायाः स्वव्याहतत्वाच्चेत्यपि द्रष्टव्यम् । ततोऽपि किमित्यत आह तारतम्येति ।

**अनुव्याख्यानम्**

***तारतम्यानुमा तस्माद्भवेन्नातिप्रसङ्गिनी ॥***

तस्माद् बाधाभावेन समानयोगक्षेमत्वाभावात् ।

### **वाक्यार्थचन्द्रिका**

‘ईशोऽनीशो जगन्मिथ्या दुःखी मुक्तोऽभिधा न ही’ति प्रतिज्ञाव्याघात इत्याचार्यीय पूर्वोक्त्यनुरोधेन दोषान्तरमाह स्वव्याहतत्वाच्चेतीति । दुःखाभाववत एव मुक्तशब्दवाच्यत्वादिति भावः । ‘तारतम्यानुमा तस्माद्भवेन्नातिप्रसङ्गिनी’ति मूलपाठः । तत्र मौलस्य तस्मादित्यनुवादपूर्वकं व्याख्यानं बाधाभावेनेति । क्वचित्तारतम्यानुमानेनेति पाठः । तत्राविशेषात्तेनेति वक्तव्ये तस्मादित्यनुवादः कृत इति द्रष्टव्यम् ॥ ३४४ ॥

### **परिमल **

समानेति । दुःखाद्युपेतत्वसाधकानुमानसमानेत्यर्थः ॥ मुक्ततारतम्ये अनुमानान्तरम्

॥ ३४४ ॥

### **यादुपत्यं**

स्वव्याहतत्वाच्चेति । दुःखाभाववत एव मुक्तशब्दवाच्यत्वादिति भावः॥३४४॥

### **वाक्यार्थरत्नमाला**

पूर्वोस्त्येति । स्वप्नाधिकरणीयोक्तीत्यर्थः ॥ ३४४ ॥

