+++
title = "०१ परमं साम्यमुपैति इति श्रुतेरर्थनम्"

+++


## दुःखाद्यभावसाम्यं च साम्यवाक्यार्थ ईयते

**परमं साम्यमुपैति इति श्रुतेरर्थनम्**

**दुःखाद्यभावसाम्यं च साम्यवाक्यार्थ ईयते**

### **सुधा**

तर्हि कस्तस्यार्थ इत्यत आह दुःखादीति ।

## **अनुव्याख्यानम्**

***दुःखाद्यभावसाम्यं च साम्यवाक्यार्थ ईयते ॥***

चशब्दोवधारणे परमानन्दसाम्यसमुच्चये वा । यथोक्तम् । ‘दुःखाभावः परानन्दो लिङ्गभेदः समा मता’ इति ।

### **वाक्यार्थचन्द्रिका**

चशब्दस्य समुच्चयार्थत्वे दुःखाद्यभावसाम्यमपि साम्यवाक्यार्थ इति पर्यवसानेन सर्व साम्यस्य वाक्यार्थत्वाभावसिद्धेरुदाहृतवाक्यस्य प्राक् प्रतिज्ञातस्तत्परत्वाभावेन सिद्ध्यतीत्यतस्तत्सिद्ध्यर्थमवधारणार्थतया चशब्दं व्याचष्टे चशब्द इति । परमानन्दसाम्यस्यापि सद्भावाद्दुःखाद्यभावसाम्यमेवेत्यवधारणानुपपत्तेराह परमानन्देति ॥ यथोक्तमिति । नारयाणाष्टाक्षरकल्प इति शेषः । यद्यपि ज्ञानवैचित्र्यादानन्दोऽपि विचित्र एवेति न तत्साम्यं तथापि परमानन्दस्यालम्बुद्धिगोचरतामात्रेण तत्साम्यविवक्षयेयं तत्साम्योक्तिरिति ध्येयम् ।

### **परिमल **

यथोक्तमिति । गीताभाष्ये द्वितीयेऽध्याये ।

### **यादुपत्यम्**

परानन्द इति । अलम्बुद्धिविषयस्वरूपानन्द इत्यर्थः ।

### **वाक्यार्थरत्नमाला**

प्राक्प्रतिज्ञात इति ॥ केन साम्यं न केनापीत्यर्थः । नारायणाष्टाक्षरकल्प इति इति इति । अस्य वाक्यस्य तद्गतत्वेनोक्तत्वादेवं पूरणम् ।

