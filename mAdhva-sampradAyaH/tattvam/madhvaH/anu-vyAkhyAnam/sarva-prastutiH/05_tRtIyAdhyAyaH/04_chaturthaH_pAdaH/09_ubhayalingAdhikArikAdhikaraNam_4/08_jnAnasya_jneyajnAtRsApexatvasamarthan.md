+++
title = "०८ ज्ञानस्य ज्ञेयज्ञातृसापेक्षत्वसमर्थनम्"

+++


## तस्माद्विबाहुल्यं चैतन्यस्य विशेषतः

**ज्ञानस्य ज्ञेयज्ञातृसापेक्षत्वसमर्थनम्**

**तस्माद्विबाहुल्यं चैतन्यस्य विशेषतः**

### **सुधा**

ततः किमित्यत आह तस्मादिति ।

## **अनुव्याख्यानम्**

***तस्माद्विबाहुल्यं चैतन्यस्य वि**शेष**तः ॥***

यस्माच्चैतन्यं नाम ज्ञानं तस्माच्चैतन्यस्य ब्रह्मणो, वितोऽतिशयेन, विबाहुल्यं प्रसज्यते । ज्ञानं हि ज्ञेयज्ञातृकरणासापेक्षं भवति । ज्ञानत्वादिधर्माश्चानिवार्याः । न च सविशेषं ब्रह्म परेणाङ्कीक्रियते । ज्ञेयादिकं च न स्वयम् । विरोधात् । परन्तु मिथ्येति तत्सापेक्षं ज्ञानं कथं सत्स्यात् । ब्रह्मणो ज्ञानत्वे ज्ञेयाद्युपेतता कुत इति चेत् । ज्ञानत्वात् । प्रसिद्धज्ञानवत् । न च ज्ञानत्वमसिद्धमिति युक्तम् । अङ्गीकारविरोधात् । व्याप्तिमुपपादयति नेति ।

**अनुव्याख्यानम्**

***न ज्ञेयज्ञातृहीनं हि ज्ञानं नाम क्वचिद्भवेत् ॥***

यदुक्तं प्राग्ब्रह्मणश्चेतनत्वे ज्ञेयज्ञानोपेतत्वेन भाव्यमिति, तत्रापि ज्ञत्वात्सम्मतवदिति नियामकमभिप्रेतम् । प्रसङ्गात्तस्यापि व्याप्तिमुपपादयति ज्ञेयेति ।

**अनुव्याख्यानम्**

***ज्ञेयज्ञानविहीनश्च ज्ञ इत्यत्र न च प्रमा ॥***

आद्यश्चशब्दो ज्ञेयादिराहित्यज्ञत्वयोः समुच्चये । द्वितीयस्तु व्यभिचारद्वयसमुच्चये ।

### **वाक्यार्थचन्द्रिका**

विबाहुल्यप्रसङ्गमेव प्रपञ्चयति ज्ञानं हीति । इष्टापत्तिमाशङ्क्याह न च सविमिति ॥ विरोधादिति । ज्ञानस्य ब्रह्मणा ब्रह्मकर्मकत्वे क्रियाकर्मभावस्य, ब्रह्मकर्तृकत्वे क्रियाकर्तृभावस्य, ब्रह्मकरणकत्वे क्रियाकरणभावस्य, प्रसक्त्या तस्य च लोके एकत्रादर्शनाद्विरुद्धत्वादित्यर्थः ॥ कथं सत्स्यादिति । मिथ्यासापेक्षस्य मिथ्यात्वनियमस्य त्वयाभ्युपगमादिति भावः । ननु न ज्ञेयज्ञातृहीनं हीति ज्ञानस्य ज्ञेयज्ञातृहीनत्वाभाववर्णनं क्रियते तदनर्थकम् । न च ज्ञानत्वहेतोर्ज्ञेयाद्युपेतत्वेन व्यभिचाराभावोपदर्शनद्वारा व्याप्त्युपपादनार्थमेतदिति वाच्यम् । तद्व्याप्त्युपपादनस्यापि प्रयोजनाप्रतिभासात् । न च ज्ञानत्वेन ज्ञेयाद्युपेतत्वानुमानसमर्थनार्थत्वान्न तदिति वाच्यम् । ज्ञानत्वेन ज्ञेयाद्युपेतताया प्रागसाधितत्वेन तत्समर्थनार्थत्वायोगात् । न च तादृशानुमानस्य पूर्वमनुक्तत्वेऽप्यभिप्रेतत्वाद्युक्तमस्य तत्समर्थनत्वमिति वाच्यम् । तादृशस्यानु मानस्यात्राभिप्रेतत्वकल्पने निमित्ताभावात् । अभिप्रेतत्वे वा तत्र पक्षधर्मतामनुपपाद्य व्याप्तिमात्रोपपादने निमित्ताभावाच्चेत्यतस्तस्माद्विबाहुल्यमित्युक्तस्य ज्ञानत्वेन ज्ञेयादिसापेक्षप्रसङ्गस्योपपादनाय तादृशानुमानस्याभिप्रेतत्वात्पक्षधर्मतोपपादनस्य च स्पष्टत्वात्तामनुपपाद्य तदङ्गव्याप्त्युपपादनपरस्य न ज्ञेयेत्यादिग्रन्थस्य नानर्थक्यमिति भावेन तदुपपादकतयोत्तरग्रन्थं सङ्गमयितुं तस्मादित्युक्तप्रसङ्गस्याप्रयोजकताशङ्कामुत्थापयति ब्रह्मण इति । ज्ञेयज्ञानविहीनश्चेत्यादेरसङ्गतिमाशङ्क्याव्यवहितार्थानुपपादकत्वाद्व्यवहितग्रन्थेनासङ्गतावपि व्यवहितार्थोपपादकत्वेन तत्सङ्गतिसद्भावान्नासङ्गतिरित्यभिप्रेत्य व्यवहितेन सङ्गतिमाह यदुक्तमिति । ज्ञत्वं न ज्ञेयवर्जितमित्यादिनेति शेषः ॥ आद्यश्चशब्द इति । (ज्ञेयविहीनो ज्ञो ज्ञानविहीनश्च ज्ञ इत्येवं समुच्चय इत्यर्थः) । अनेन न केवलं न ज्ञेयादिविहीनः किन्तु ज्ञोश्चेत्याद्यचशब्दस्य योजनोक्ता भवति । व्यभिचारद्वयेति । ज्ञानं ज्ञेयज्ञातृरहितमित्येको व्यभिचारः । ज्ञो ज्ञेयज्ञानरहित इति द्वितीयस्तयोः समुच्चये द्वितीयश्चशब्द इत्यर्थः । अनेन न केवलं ज्ञातृज्ञेयरहितं ज्ञानमित्यत्रैव न प्रमाणं किन्तु ज्ञेयज्ञानविहीनो ज्ञ इत्यत्रापि न प्रमाणमिति चशब्दयोजनोक्ता भवति ।

### **परिमल **

चेतनत्व इति । ज्ञानकर्तृत्वरूपचेतनत्वे चेतनत्वं च ज्ञत्वमित्यत्रोक्ते इत्यर्थः ॥ प्रसङ्गात्तस्यापीति । ब्रह्मणो ज्ञत्वे ज्ञेयज्ञानसापेक्षत्वं स्यादित्येवंरूपस्येत्यर्थः ॥ व्यभिचारद्वयेति । न केवलं पूर्वार्धोक्ते व्यभिचारे न प्रमाणम् । किन्तु उत्तरार्धोक्तव्यभिचारे च न प्रमाणमिति व्यभिचारद्वयनिरासप्रयोगद्वयेऽपि व्याप्तिरुपपादितेति भावः ।

### **श्रीनिवासतीर्थीया**

आद्यश्चशब्द इति । ज्ञेयविहीनो ज्ञो, ज्ञानविहीनश्च ज्ञ इत्येवं समुच्चय इत्यर्थः ॥ व्यभिचारद्वयसमुच्चय इति । ज्ञेयज्ञानविहीनो ज्ञ इत्यत्र च व्यभिचार इति यावत् । प्रमाणं नास्ति । यदि ज्ञेयादिविहीनोऽपि ज्ञ इत्यत्र प्रमाणं स्यात्तर्ह्येव व्यभिचारः स्यादिति भावः ।

