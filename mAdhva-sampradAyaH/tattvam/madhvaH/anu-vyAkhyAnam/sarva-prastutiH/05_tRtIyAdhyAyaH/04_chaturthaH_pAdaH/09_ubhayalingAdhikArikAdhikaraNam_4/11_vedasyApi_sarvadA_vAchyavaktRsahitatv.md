+++
title = "११ वेदस्यापि सर्वदा वाच्यवक्तृसहितत्व समर्थनम्"

+++


## नित्यो द्रष्टा च वाच्यश्च भगवानेव च स्वयम्

**वेदस्यापि सर्वदा वाच्यवक्तृसहितत्व समर्थनम्**

**नित्यो द्रष्टा च वाच्यश्च भगवानेव च स्वयम्**

### **सुधा**

ननु सन्ति स्थितिसमये वेदवाचो वसिष्ठादयो द्रष्टार इन्द्रादयश्च वाच्याः । न तु महाप्रलय इत्यत आह नित्य इति ।

## **अनुव्याख्यानम्**

***नित्यो द्रष्टा च वाच्यश्च भगवानेव च स्वयम् ॥***

***न हि वक्तृविहीना च वाच्यहीनाऽपि वाक् क्वचित् ॥***

द्वौ चशब्दावन्योन्यसमुच्चये । तृतीयो यस्मादित्यर्थे वेदवाच सति वर्तते । हिशब्दस् तस्मादित्यर्थे । वाक् वेदवाक् । क्वचित् प्रलयेऽपि । यथा वेदवाग्वाच्याद्युपेताऽपि क्वचित्तद्रहिता तथा ब्रह्म(स्व)रूपं ज्ञानं व्यवहारे ज्ञेयाद्यन्वितमपि परमार्थतस्तद्रहितं भविष्यतीति प्रत्याशां वारयितुमिदं वचनम् ।

यस्मादेवं कार्यत्वादिकमप्रयोजकं किन्त्वाकाङ्क्षानिमित्तो नियतसम्बन्ध एव । तस्मान्नित्यवागिव नित्यमपि ज्ञानं ज्ञेयाद्युपेतमेवाङ्गीकार्यमित्युपसंहति ज्ञातृज्ञेयेति ।

## **अनुव्याख्यानम्**

***ज्ञातृज्ञेयविहीनं च ज्ञानमेव न तद्भवेत् ॥***

ननु वाङ् न धात्वर्थः । अपि तु धात्वर्थं प्रति कर्म । तत्कथमत्रोदाहरणम् । उच्यते । आकाङ्क्षानिमित्तं प्रतिसम्बन्ध्यन्वितत्वं नित्यत्वेन न हीयत इत्येतावन्मात्रे(ण) वागुदाहरणस्य गृहीतत्वान्न दोषः । वागित्युक्ते हि किंवक्तृका किं वाच्येत्याकाङ्क्षा भवत्येव ।

वर्णानामप्यर्थवत्त्वस्य स्थितत्वान्न नित्यत्ववाच्यवत्त्वयोर्व्यधिकरणत्वम् ।

### **वाक्यार्थचन्द्रिका**

ननु ज्ञानरूपक्रियायाः कर्माद्यनन्वितत्वे शङ्किते तादृशक्रियान्तरस्यैव तदापादनमुचितं न तु वाचः । तस्या देवदत्तो वाचमभिव्याहरतीति व्याहरणादिधात्वर्थकर्मत्वेन स्वयं धात्वर्थत्वाभावेन ज्ञानस्येव क्रियात्वाभावादित्यभिप्रायेण शङ्कते नन्विति । नन्वाकाङ्क्षानिमित्तं प्रतिसम्बन्ध्यन्वितत्वम् अकार्यत्वेन न हीयत इत्येतावन्मात्रेणापि न वाग्ग्रहणं सङ्गच्छते । यस्या आकाङ्क्षादिनिमित्तं प्रतिसम्बन्ध्यन्वितत्वं वेदवाच उपपादितं तस्याः कृतकक्रमविशिष्टवर्णात्मकत्वेनाकार्यत्वाभावात् । यस्याश्चकार्यत्वं वर्णादिरूपाया न तस्या आकाङ्क्षादिनिमित्तं प्रतिसम्बन्ध्यन्वितत्वमित्यकार्यत्ववाच्यवत्त्वयोर्व्यधिकरणत्वादित्यत आह वर्णानामिति । ज्योतिरुपक्रमादित्यत्र वर्णानामपि भगवति समन्वयस्य समर्थितत्वादित्यर्थः । यद्यप्यकृतकक्रमविशिष्टेशबुद्धिविषयवर्णात्मकवेदवाचोऽप्यकार्यत्वान्न नित्यत्ववाच्यत्वयोर्व्यधिकरणत्वमिति शक्यते वक्तुं तथाप्यनित्यत्वशङ्काऽनास्पदानां वर्णानामप्याकाङ्क्षानिमित्तप्रतिसम्बन्ध्यन्वितत्वसम्भवे किं तच्छङ्काविषये तदुपपादनेनेत्यभिप्रायेण वर्णग्रहणं कृतमिति ध्येयम् ।

### **परिमल **

वसिष्ठादयो द्रष्टार इति । द्रष्टुत्वं च ‘जन्मान्तरे श्रुतास्तास्तु वासुदेवप्रसादतः । मुनीनां प्रतिभास्यन्ति भागेनैव न सर्वशः’ इत्यत्रोक्तदिशा समाधिवेलायां स्मृतिविषयत्वं ज्ञेयम् । नित्य इत्यादेः प्रकृतानुपयोगमाशङ्क्याह यथा वेदवागिति ॥ न धात्वर्थ इति । वर्णमालाया अक्रियारूपत्वाद् वाचं वक्ति उच्चारयति अधीते अध्यापयति इत्यादिधात्वर्थं प्रति कर्मकारकमित्यर्थः । ननु नित्यानां वर्णानाम् अर्थहीनत्वात् तत्समुदायस्य क्रमविशिष्टवेदवाचोऽर्थवत्या अनित्यत्वात् कथं नित्यत्ववाच्यत्वयोः समावेश इत्यत आह वर्णानामिति । जिज्ञासासूत्रे शक्तिश्चैवान्विते स्वार्थ इति पद्यव्याख्यावसरे स्फोटाद्यपाकरणेन वर्णानामर्थवत्त्वस्य स्थितत्वादित्यर्थः । यद्वा अन्वयव्यतिरेकाभ्यां वर्णानामर्थवत्त्वस्य सर्वानुभवसिद्धतया स्थितत्वादित्यर्थः । त एव च पौर्वापर्येणानुसंहिता वेदवागित्युच्यन्त इति भावः । यद्वा वेदगतवर्णानां प्रत्येकं भगवदर्थकत्वस्य वेदाक्षराणि यावन्तीत्यादिस्मृत्या ज्योतिर्नयेन च स्थितत्वादित्यर्थ इत्येके ।

### **यादुपत्यं**

वाक् न धात्वर्थ इति । वेदवाक् न वचधात्वर्थः । परिभाषणरूपत्वाभावादिति भावः । ननु क्रमविविशिष्टवर्णात्मके वेदे वाच्यत्वं तत्र च नाजन्यत्वम् । क्रमस्य जन्यत्वात् । यत्र वर्णेषु नित्यत्वं तत्र न वाच्यत्वम् । क्रमरहितवर्णानां प्रत्येकमर्थवत्त्वाभावात् । तथा च नित्यत्ववाच्यत्वयोः कथं सामानाधिकरण्यमत्रोक्तमित्यत आह वर्णानामर्थवत्त्वस्येति । प्रथमाध्याये वैदिकवर्णानामपि समन्वयस्य समर्थितत्वादित्यर्थः ।

### **श्रीनिवासतीर्थीया**

क्वचित् प्रलयकाले ।

### **वाक्यार्थरत्नमाला**

धात्वर्थकर्मत्वेनेति । वच्परिभाषण इति परिभाषणार्थक वचधातोर्व्याहरणाद्यपरपर्यायपरभाषणरूपधात्वर्थं प्रतिकर्मत्वेनेत्यर्थः । यद्यप्यत्र वक्ता वागितिवद्धातुजरूपानुसारेण देवदत्तो वाचं वक्तीत्येवोदाहर्त्तुमुचितम् । तथा परिभाषणरूपधात्वर्थेति च वक्तुं युक्तम् । तथापि परिभाषणशब्दोक्ताभिव्याहरणेन वक्तीत्यत्रोक्तधात्वर्थं स्फुटीकर्त्तुमभिव्याहरतीति व्याख्यानरूपेणोक्तम् । तथैव व्याहरणेत्यप्युक्तम् । उच्चारणोदाहरणादिरूपार्थान्तरेणापि व्याख्यानस्योपलक्षणमभिव्याहरतीत्येतदित्यांशयेन व्याहरणादीत्यादिपदम् । स्वयं धात्वर्थत्वेति । तद्धात्वर्थाभावेनेत्यर्थः । क्रियात्वाभावादिति । क्रियावाचिनामेव धातुतया क्रियाया एव धात्वर्थत्वादिति भावः । इत्यभिप्रायेणेति । इति वैषम्याभिप्रायेणेत्यर्थः । उपसर्गाणां द्योतकत्वमाश्रित्य प्रतिसम्बन्धीत्येव मूले उक्तम् ॥ समुपसर्गयोगे च प्रतिसम्बन्धीत्येवार्थ इत्याशयेन स्वयं तथाऽनुवादव्याजेन व्याख्यातम् । प्रतिसम्बध्यन्वितत्वमिति । न वाग्ग्रहणमिति गकारद्वययुक्तः पाठः । इत्यकार्यत्वेति ॥ इत्येवमकार्यत्वेत्यर्थः । समन्वयस्येति । शक्तितात्पर्यावधारणरूपसमन्वये सति प्रतिसम्बध्यन्वितत्वप्राप्तिरिति भावः ।

