+++
title = "०१ उपजीव्यादपि परीक्षितप्रमाणं प्रबलम्"

+++


## यावच्छक्तिपरीक्षायामुपजीव्यस्य बाधने

**उपजीव्यादपि परीक्षितप्रमाणं प्रबलम्**

**यावच्छक्तिपरीक्षायामुपजीव्यस्य बाधने**

### **सुधा**

उपजीव्यवेदविरोधादुपजीवकयोः प्रत्यक्षपुराणवाक्ययोरप्रमाण्यमित्युक्तम् । तदसत् । उपजीवकमुपजीव्यविरोधेन बाध्यत इति नियमाभावात् । दृश्यते ह्युपजीव्यस्यापीदं रजतमिति ज्ञानस्योपजीवकेन नेदं रजतमिति ज्ञानेन बाध इति चेत् । कथमत्रोपजीव्योपजीवकभाव इति वक्तव्यम् । अप्राप्तस्य प्रतिषेधायोगात्प्राप्तिरूपमिदं रजतमिति ज्ञानमाद्यमुपजीव्यं, प्रतिषेधात्मकं तु नेदं रजतमिति ज्ञानमुपजीवकमिति वा, असिद्धे धर्मिणि प्रतिषेधासम्भवाद्धर्मिज्ञानमाद्यमुपजीव्यं द्वितीयं तूपजीवकमिति वा । आद्ये समाधिमाह यावच्छक्तीति ।

## **अनुव्याख्यानम्**

***यावच्छक्तिपरीक्षायामुपजीव्यस्य बाधने ॥***

***दोषो नाशोधिते दोष उपजीव्यत्वमस्त्वलम् ॥***

परीक्षायां सत्यां प्रमाणतया प्रतीतस्येति शेषः । बाधने उपजीवकेन कृत इति शेषः । दोषोऽस्मदभिमत(तो) नियमभङ्गः स्यात् । उपजीव्येऽशोधिते परीक्षयाऽप्रमाणादविविक्ते उपजीवकेन बाधितेन दोषः । उपजीव्यत्वमस्त्वलमिति । प्रकृतोदाहरणे प्रथममुपजीव्योपजीवकभावमभ्युपैति । उपजीव्यत्वमित्युपलक्षणम् । उपजीवकत्वं चेत्यपि द्रष्टव्यम् । पूर्वात्तरज्ञानयोरिति शेषः । अलंशब्दोऽवधारणे ।

### **परिमल **

तादात्म्य(रजतत्वसं)तत्संसर्गरूपनिषेध्यार्पकत्वेन वा निषेधाधिकरणार्पकतया वा द्वेधोपजीव्यत्वं व्यनक्ति अप्राप्तस्येति ॥ प्रकृतोदाहरण इति । इदं रूप्यमित्युक्तोदाहरण इत्यर्थः ।

------------------------------------------------------------------------

यावच्छक्तिपरीक्षायामुपजीव्यस्य बाधने

**यावच्छक्तिपरीक्षायामुपजीव्यस्य बाधने**

### **सुधा**

इदमुक्तं भवति । (अस्त्वेव) अस्त्येवेदं रजतं नेदं रजतमिति ज्ञानयोरुपजीव्योपजीवकभाव उपजीव्यस्योपजीवकेन बाधश्च । तथाऽप्युपजीव्यविरोधेनोपजीवकं बाध्यत इति नियमभङ्गो नास्ति । अयं खल्वस्य नियमस्यार्थः । परीक्षया शोधितमुपजीव्यं विरोध्युपजीवकं बाधते स्वयं तेन न बाध्यत इति । न तु यथाश्रुतः । अस्य तु तदा भङ्गः स्यात् । यदि परीक्षितमुपजीव्यं विरोधिनोपजीवकेन बाध्यं (बाधितं) क्वचिदुपलभेमहि । न चैवम् । इदं रजतमिति ज्ञानं तु न शोधितम् । ततस्तस्मिन्नुपजीवकेन बाधिते न नियमभङ्गः । न हि निर्विणस्य व्यभिचारे विशिष्टं व्यभिचरत्यतिप्रसङ्गात् । न च वाच्यं विशिष्टस्य प्रयोजकताकल्पनं निर्मूलमिति । उभयथा(पि) बाध्यबाधकभावदर्शनात् । विणानपेक्षायामव्यवस्थापातात् । ननु परीक्षायामङ्गीकृतायां तयैवालम् । परीक्षितेनापरीक्षितं बाध्यत इत्येतावतः क्वचिद्व्यभिचाराभावात्किमुपजीव्योपजीवकभावेन । उच्यते । भवेदेवं यद्यात्यन्तिकीं परीक्षामत्राङ्गीकुर्मः । न चैवम् । किन्तु यावच्छक्तिपरीक्षामेव । न च तावन्मात्रस्य बाधकत्वनियमोऽस्ति । यावच्छक्तिपरीक्षितस्यापि बाधदर्शनात् । अतो युक्तं विशिष्टस्योपादानम् । आत्यन्तिकपरीक्षैव बाधकत्वोपयोगिनी भवतु किमुपजीव्यत्वेनेत्यपि न वाच्यम् । तस्यापि सांव्यावहारिकत्वात् । यथोक्तम् । ‘सन्निपातलक्षणा विधिरनिमित्तं तद्विघातस्ये’ति । प्रकृते तु वेदः परीक्षित उपजीव्यश्चेति ।

### **वाक्यार्थचन्द्रिका**

ननूपजीव्यस्येदं रजतमिति ज्ञानस्योपजीवकेन नेदं रजतमिति ज्ञानेन बाधाभ्युपगमे उपजीव्यविरोधेनोपजीवकं बाध्यते इति नियमभङ्गो दुष्परिहर इत्यतोऽभिप्रायमाह इदमुक्तं भवतीति । अतिप्रसङ्गादिति । पर्वतो धूमवानार्द्रेन्धनप्रभववन्हिमत्त्वादित्यादावपि तथात्वप्रसङ्गादित्यर्थः ॥ उभयथाऽपीति । वन्हिरनुष्ण इत्यादावुपजीव्येनोपजीवकस्येदं रजतमित्यादौ चोपजीवकेनोपजीव्यस्य बाध इत्युभयथापीत्यर्थः ॥ विणेति । परीक्षितेतिविणेत्यर्थः ॥ यावच्छक्तिपरीक्षितस्यापीति । पूर्वपक्ष्याद्यभिमतप्रमाणस्येति शेषः । धर्म्यंशे विशिष्टस्य सत्त्वेऽपि बाधकत्वाभावाद्विशिष्टस्याप्यप्रयोजकत्वनिरासाय विरोधित्वेनोपजीवकं विशेषितमिति ध्येयम् । उपजीव्यत्वस्य बाधकत्वोपयोगित्वेन संव्यवहारोऽस्तीत्युक्तं तत्र महाभाष्यसम्मतिमाह यथोक्तमिति ॥ सन्निपातेति । अत्र तच्छब्दश्रवणाद्यच्छब्दोऽध्याहार्यः । ततश्च यत्सन्निपातेन यदुपजीवनेन लक्षणं स्वरूपं यस्य विधेः स विधिस्तस्य स्वोपजीव्यस्य विघातं प्रति अनिमित्तं, निमित्तं न भवतीति न्यायादित्यर्थः । यथा शतानि सहस्त्राणीत्यादौ नपुंसकस्य खलच इत्यनेन सर्वनामस्थानसंज्ञकशिप्रत्ययनिमित्ते नुमागमे कृते ष्णान्ताः षडिति सूत्रेणोपदेशग्रहणं कर्तव्यं शताद्यष्टनार्थमिति वार्तिकाभावपक्षे नकारान्तत्वेन षट्संज्ञायां षड्भ्यो लुगिति शिप्रत्ययस्य लुकि प्राप्ते सन्निपातपरिभाषया शिप्रत्यययोगे जायमानो नुं षट्संज्ञाद्वारा शिप्रत्ययलोपनिमित्तं न भवति । तथा मथितं पण्यमस्येत्यर्थे तदस्य पण्यमिति ठकि ठस्येकादेशेऽजादित्वाद्भसंज्ञायां यस्येति चेत्यकारलोपे णन्तात्परस्येकप्रत्ययस्य स्थानिवद्भावेन इसुसुक्तान्तात्क इति कादेशप्राप्तौ सन्निपातपरिभाषया कादेशो न भवति । माथितिको भवत्या अयमित्यर्थे भवतष्ठक् छसाविति ठकि ठक्छसोश्चेति ठावस्थायामेव पुंवद्भावात्सन्निपातपरिभाषया अप्रवृत्तौ भावत्क इति भवतीति ।

### **परिमल **

निर्विणस्येति । शोधितत्वरूपविणहीनस्येत्यर्थः ॥ अतिप्रसङ्गादिति । पर्वतो धूमवानार्द्रेन्धनप्रभववन्हिमत्त्वादित्यादावपि तथात्वप्रसङ्गादित्यर्थः ॥ प्रयोजकताकल्पनमिति । अबाध्यत्व इति वा विरोध्युपजीवकत्वबाधक इति वा योज्यम् ॥ उभयथेति । इदं रूप्यमित्यादावुपजीव्यस्योपजीवकेन वन्हिरनुष्ण इत्यादावुपजीवकस्योपजीव्येन बाधदर्शनादित्यर्थः ॥ बाधदर्शनादिति । नभो नैल्यादौ द्वित्रिकक्ष्यानन्तरमपि बाधदर्शनादित्यर्थः ॥ यथोक्तमिति । वैयाकरणैरुक्तमित्यर्थः । आद्याध्यायाद्यपादे ‘कृन्मेजन्त’ इति सूत्रे कैयटे अयं न्यायो व्याख्यातः । सन्निपातः सन्निधिर् लक्षणं निमित्तं बहुव्रीहिसमासः यत्सन्निधानं निमित्तीकृत्य यो विधिः प्रवर्तते स विधिस्तत्सन्निधानविघातस्य न निमित्तमिति । यथा शतानीति शब्दे शतशब्दात्परस्य जसः जश्शसोः शिरिति शिभावे कृते तस्य शिसर्वनामस्थानमिति सर्वनामस्थानसंज्ञायां तत्सन्निपातेन शतशब्दस्य नपुंसकस्य खलच इति नुमागमे सति शतन् इति स्थिते ष्णान्ता षडितिः षट्संज्ञायां शिभावस्य षड्भ्योलुगिति लुक्प्राप्नोति शिसन्निपातेन विहितो नुं षट्संज्ञाद्वारा शिभावविघातकस्य लुकः निमित्तं न भवतीत्येवं

ज्ञेयम् । कैयटे च ग्राह्यमणिकूलमित्यत्र इको ह्रस्व इति प्राप्तं ह्रस्वत्वं ह्रस्वस्येति तुको निमित्तमित्युक्तम् ।

### **यादुपत्यम्**

उभयाथाऽपि बाध्यबाधकेति । वह्निरनुष्ण इत्यादावुपजीव्येनोपजीवकस्य बाध इदं रजतमित्यादावुपजीवकेनोपजीव्यस्य बाध इत्युभयथाऽपीत्यर्थः ॥ यावच्छक्ति परीक्षितस्यापीति । पूर्वपक्ष्याद्यभिमतप्रमाणस्येति शेषः ॥ सन्निपातलक्षणो विधिरिति । अत्र तच्छब्दश्रवणाद्यच्छब्दोऽध्याहार्यः । तथा च यत्सन्निपातेन यदुपजीवनेन लक्षणं स्वरूपं यस्य विधेः स विधिस्तस्य स्वोपजीव्यस्य विघातं प्रति निमित्तं न भवतीत्यर्थः । यथा शतानि सहस्त्राणीत्यादौ नपुंसकस्य खलच इत्यनेन सर्वनामस्थानसंज्ञकशिप्रत्ययनिमित्ते नुमागमे कृते ष्णान्ता षडिति सूत्रेणोपदेशग्रहणं कर्तव्यम् । शताद्यष्टनार्थमिति वार्तिकाभावपक्षे नकारान्तत्वेन षट्संज्ञायां षड्भ्यो लुगिति शिप्रत्ययस्य लुकि प्राप्ते सन्निपातपरिभाषया शिप्रत्यययोगेन जायमानो नुं षट्संज्ञाद्वारा शिप्रत्ययलोपनिमित्तं न भवतीत्याद्यदुदाहरणम् ॥

### **श्रीनिवासतीर्थीया**

विशिष्टमिति । परीक्षितमुपजीव्यमपरीक्षितस्योपजीवकस्य बाधकमिति विशिष्टमित्यर्थः ।

### **वाक्यार्थरत्नमाला**

सूत्रेणेत्यस्य षट्संज्ञायामित्यनेनान्वयः । उपदेशग्रहणस्य शतसहस्रादिशब्देषु त्वान्तभावेन षट्संज्ञाबाधया लुगभावार्थत्वम् । अष्टशब्दस्याष्टानामिति षष्टीवचनेऽष्टाभ्य इत्यनेन कृतौकारस्य नान्तत्वाभावेन षट्संज्ञाया अप्रवृत्या षट् चतुभ्यश्चेत्यनेन नुमोऽप्राप्तिप्रसङ्गात्तन्निवारणार्थत्वं चास्तीति कथमत्र षट्संज्ञेत्यत उक्तमुपदेशेत्यादि । संन्निपातपरिभाषयैवोक्तातिप्रसङ्गवारणोपपत्तौ उपदेशग्रहणं व्यर्थमिति भावः । वार्तिकाभावपक्ष इत्यनेन वार्त्तिकारम्भोप्यङ्गीकार्यः परिभाषया । अनित्यत्वाल्लक्ष्यादेवेति निमित्तादित्यादि वार्तिकारम्भमङ्गीकुर्वाणानामुपपादनमभ्युपैति । एतच्च हरदत्तादिसंमतम् । नवीनेन तु उपदेशग्रहणस्य निर्मूलत्वप्रतिपादनेन परिभाषाया एवाश्रयणादिति ज्ञेयम् । ठस्येकः लवणाट्टिञ् इति सप्तमस्य तृतीये भाष्यादिगतं विचारमनुसृत्योदाहरणान्तरमाह । नाथितिक इति ॥ तथा मथितमिति ठस्येक इति सूत्रे हि पक्षत्रयं सिद्धम् । ठस्येति व्यञ्जनमात्रं स्थानित्वेन निर्दिश्यते । अकारस्तूच्चारणार्थः । ठगादिप्रत्ययेष्वपि व्यञ्जनमात्रं प्रत्ययः । अकार उच्चारणार्थ इत्येकः । सङ्घातःप्रत्ययो भवत्यतोऽत्र स्थान्यपि सङ्घात एवेत्यपरः । एतौ च भाष्योक्तौ । सङ्घातप्रत्ययस्तदवयवव्यञ्जनमात्रं स्थानिभूतम् । आदेशस्थानिचकार उच्चारणार्थ इति तृतीयः । अयं च कौमुदीकारस्य । तत्राद्ये पठिता पठितुमित्यत्र व्यञ्जनस्य स्थानित्वं त ठस्य सत्वेन तस्य प्रतिषेधो वक्तव्यः स्यादिति दोषः प्रसज्यते । द्वितीये तु पठति कर्मठ इत्यत्र कणेष्टः कण्ठ इत्याद्युणादिषु चाकारसहितठकारसद्भावेन तस्य प्रतिषेधो वक्तव्यः । तथा माथितिक इत्यत्र मथितं पण्यमस्येत्यर्थे तदस्य पण्यमित्यनेन ठकि तस्येकादेशेऽजादित्वे न भ संज्ञायां यस्येति चेत्यकारलोपे नान्तत्वे स्थानिवदादेश इति सूत्रेणानल्विधितया इकः स्थानिवद्भावेन ठस्य प्राप्तौ इसुसुगन्तात्क इत्यनेन ठस्येकादेशप्राप्तौ मथित्क इत्यापत्यमातिथिक इति रूपाभावप्रसङ्गादिति दोषः प्रसज्यते । तृतीयेऽपि पठिता पठितुं पठति कर्मठ इत्यादिषु स्थानिभूतव्यञ्जनसद्भावात्तत्प्रतिषेधो वक्तव्यः स्यादिति दोषः प्रसज्यते । आद्ये पक्षे प्राप्तदोषपरिहारप्रकारस्तु प्रत्ययस्थादित्यत्रः प्रकृतं षष्ट्यन्तत्वेन विपरिणम्यते तस्य च भाष्योक्तविपरिणामोपपादनप्रकारेणाङ्गस्येत्यर्थः । सम्बन्धषष्ट्याश्च नावयवाविभागः सम्बन्धार्थः । अपि तु निमित्तनैमित्तिकभाव एव । तथाच प्रत्ययस्थस्य ठस्येत्यर्थात्पठितेत्यादावङ्गताव्यपदेशनिमित्तप्रत्ययस्थठशून्ये आदेशप्रसक्तिर्नेति द्वितीये प्राप्तदोषपरिहारप्रकारस्तूक्तरीत्या विवक्षणेन पठतीत्यादेर्व्यावृत्तिः सिद्धैव । कणेष्टः कण्ठ इत्यादेरौणादिकस्य तु भाष्यरीत्या उणादीनामव्युत्पन्नप्रातिपदिकत्वाश्रयणेन बाहुलग्रहणाद्बाहुलकाश्रयणाद्वाऽदेशाभावोपपत्तिः । मथितं पठ्यमस्येत्यर्थे माथितिक इत्यत्र तु यस्येति चेत्यकारलोपस्याचः परस्मिन्नित्यनेन स्थानिवद्भावाश्रयणान्तततया कादेशप्रसङ्गः ।

ननु तत्सूत्रे पूर्वविधाविति पूर्वस्मिन्विधौ कर्त्तव्ये स्थानिवद्भावविधानम् । न चात्र पूर्वविधिरस्तीति चेन्न । पूर्वस्माद्विधिः पूर्वविधिरिति पञ्चमीसमासस्याप्यपीपचन्नित्यादिसिध्यर्थतयाऽङ्गीकृतत्वेन शयोऽकारस्येत्यकारस्य चातो गुण इत्यनेन पररूपे खिप्रत्यादित्वाख्खिग्रहणे सिजभ्यस्तेति सूत्रेणापीयजित्यभ्यस्तात्परस्य खेर्जुसः प्राप्तौ तस्य पूर्वनिमित्तकत्वेनाचःपरस्मिन्नित्यनेन पूर्वनिमित्तकपरविधौ कर्त्तव्ये णेरनिटीत्यनेनानिडादावार्धधातुके परे जातस्य निलोपरूपादेशस्यातो गुण इत्यनेन जातस्य पररूपादेशवास्थानिवद्भावेनाभ्यस्तपरत्वाभावेन जुसादेशाप्रवृत्याऽपीपचन्नित्यादिरूपवन्माथितिक इत्यत्रापि यस्येति चेत्यनेन जातस्याकारलोपरूपादेशस्य स्थानिवद्भावेपूर्वस्मात्तकाररूपनिमित्ताज् जायमानस्य कादेशस्याप्रवृत्तिसम्भवात् । एतेन तान्तादङ्गात्परस्यैव कादेशस्य विधानात्प्रकृते च तान्तात्प्रत्ययाविधानेनाङ्गत्वाभावादङ्गीकृत्यानेनैव कादेशाप्रसङ्ग इति कस्यचित्समाधानं निरस्तम् ।

एकदेशविकृतमनन्यवद्भवतीति परिभाषया कारलोपेऽपि अङ्गत्वतान्तत्वयोरावश्यकत्वात् । अन्यथा मानुक इत्यादौ कादेशायोगस् तत्र हि भानुदत्तशब्दादनुकम्पायामित्यादिना सूत्रेणानुकम्पितो भानुदत्त इत्यर्थे ठचिद्वितीयादच ऊर्ध्वस्य लोपविधायकठाजादावूर्ध्वं द्वितीयादच इति सूत्रेण दत्त इत्यस्य लोपेऽङ्गत्वाभावसाम्यात् । ज्योतिरधिकरणे सत्यभामा भामेत्याद्युदाहरणोपपादनावसरेठाजादावूर्ध्वं द्वितीयादच इति सूत्रेण द्वितीयादच उत्तरस्य लोप इत्यादि विस्तरतोऽस्ति । तत्र माथितिक इत्युदाहरण प्रसङ्गोऽस्ति सोऽप्यत्र योज्योऽस्ति । केचिद् वर्णग्रहणादेव दत्तविधिसिद्धौ अन्तग्रहणप्रत्ययोपदेशकाले तान्तप्रतीत्यर्थं भवतीति प्रकृते उपदेशकाले तान्तत्वाभावान्न कादेशप्रसङ्ग इत्याहुः । अथवा सन्निपातपरिभाषयाकादेशाप्रवृत्तिः । अत्र हीकमुपजीव्य जातो भत्वाश्रितोऽकारलोपस्तान्तत्वसंपादनेनेक्विघातको न भवतीति परिभाषोपपत्तिरिति । तृतीये प्राप्तदोष परिहारप्रकारस्तु अङ्गात्परो पष्ट इत्युक्ते सामार्थ्यात्प्रत्ययादिरेव गृह्यत इति पठतीत्यादौ ठस्य प्रत्ययादित्वाभावान्नादेशप्रसङ्ग इति । अत्र च पक्षेऽचःपरस्मिन्नितिवद्भावाश्रयणं वा सन्निपातपरिभाषाश्रयणं वा न प्रसज्यत इत्ययं स्वरस इति शेषीकृतोक्तम् । वर्णसङ्घातपक्षयोः कर्म इत्यत्रा ठच्प्रत्ययस्थठस्येत्यर्थवत्वाभावादर्थवद्ग्रहणेनार्थकस्य ग्रहणं नेति परिभाषया ग्रहणाभाव इति न तस्यादेशप्रसङ्ग इति । अङ्गादिति ठकारविणाढ्ठचष्टकारस्य न भवति । कर्मठ इति तत्त्वबोधिनी ठस्येक इति सूत्रगता । तदेवमुक्तपक्षत्रये सिद्धान्तप्रत्ययादिद्वितीयपक्षीयपरिभाषाश्रयणपक्षमाश्रित्य सन्निपातपरिभाषया कादेशो न भवतीत्युक्तम् । एतेन पक्षान्तरयोः परिभाषाश्रयणाभावेन तत्पक्षे कथं परिभाषाश्रयणेन कादेशाभावोक्तिरियमिति शङ्कागर्भश्रावेणैव गतेति ज्ञातव्यम् । एते च पक्षाष्टस्येक इत्येतत्सूत्रीयभाष्यादावचः परस्मिन्नित्यादिसूत्रीयभाष्यादौ च स्पष्टाः । अत्र टीकायां तांतात्परस्येति पाठः । अच इति सूत्रे शब्दकौस्तुभतत्वबोधिन्योर्माथितिकरूपसिध्याद्यर्थं पञ्चम्याश्रयणसमर्थनेऽपि नास्माकं दोषः । सन्निपातपरिभाषाश्रयणपक्षानुसारेण टीकाकृतात्र तत्परिभाषाश्रयणेन दोषाभावादित्यलम् ।

यद्येवं सन्निपातपरिभाषयामाथितिक इत्यत्र कादेशाभावस्तर्हि भावत्का इत्यत्रापि तत्परिभाषयैव तदप्रसङ्ग इत्यतस्तत्र तत्परिभाषाप्रवृत्यभावान् दोष इति वक्तुं भवत्या इमे छात्रा भावत्का इत्यत्रत्य दादीनि चेत्यनेन वृद्धभूताद्भवतश्च ठक्छसावित्यनेन वृद्धाद्भवच्छब्दाठ्ठकि शैषिके सति ठक्छसोश्चेति वार्तिकेन भत्वाभावेऽपि ठगवस्थायामेव पुंवद्भावे भावतीशब्दे तान्ते सति भावत्का इति भवतीत्याह ॥ भवत्याश्रयमितीति उक्तविग्रह प्रदर्शनेन भवतो ऽयमित्यर्थे भावत्क इत्येतं तु न विवादविषय इति सूचयति । ठावस्थायामेवेति ॥ तसिलादिष्वाकृत्वसुच इति सूत्रेभ्यस्याढे तद्धिते पुंवद्भावविधानमस्ति । अत्रापि यदि ठस्येकादेशानन्तरं पुंवद्भावस्तर्हि संनिपातपरिभाषया माथितिक इत्यत्रेव पूर्वभावसिध्या स्थानिवद्भावेन तान्तत्वाभावात्कादेशो न प्रसज्यते । अतोऽत्र ठगवस्थायामेवाभत्वेऽपि पुंवद्भावविधानाय ठकधसोश्चेति वार्तिकं प्रवृत्तम् । तेन चेकादेशात्प्रागेव पुंवद्भावे सन्निपातपरिभाषाया अप्रवृत्तेस् तान्ततया कादेशे भावत्क इति जातमिति भावः । ठगवस्थायां पुंवद्भावविधानं च तसिलादिष्विति सूत्रीयभाष्यादौ स्पष्टम् । अत्र भवत्या अयमिति ठावस्थायामिति वा ठगवस्थायामिति मञ्जर्यनुसारेण वा परिभाषाया इति च पाठः । भवत्यायमिति तद्वावस्थायामिति परिभाषयेति तु लेखकप्रमादादिति ज्ञेयम् । एतत्पुनः स्पष्टनीयमस्ति ।

