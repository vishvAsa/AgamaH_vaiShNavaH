+++
title = "०५ चिन्मात्राभेदसाध्ये ज्ञातज्ञापनप्रसङ्गः"

+++


## चिन्मात्राभेदसाध्येऽपि

**चिन्मात्राभेदसाध्ये ज्ञातज्ञापनप्रसङ्गः**

**चिन्मात्राभेदसाध्येऽपि**

### **सुधा**

श्रुतत्वसाम्येऽपि चिन्मात्रत्वादिकमेव धर्मिणि निवेश्यते । अविरुद्धत्वात् । न सर्वज्ञत्वादिकं विरुद्धत्वात् । यथा नेदं रजतमिति ज्ञानेऽविरुद्धपुरोवर्तित्वाद्युपेतस्य धर्मित्वं न विरुद्धरजतत्वाद्युपेतस्येत्यत आह चिन्मात्रेति ।

## **अनुव्याख्यानम्**

***चिन्मात्राभेदसाध्येऽपि ...........***

चिन्मात्रेणाभेदश्चिन्मात्राभेद; सः साध्यः प्रतिपाद्यो यस्य तत्तथोक्तम् । तत्त्वमस्यादिवाक्ये चिन्मात्राभेदसाध्येऽङ्गीकृतेऽपि तद्वाक्यं सिद्धसाधनं भवेदित्यन्वयः । तत्कथमित्यत आह सिद्धमिति ।

***............ सिद्धं तत्प्रतिवादिनः ॥***

तर्च्चिदैक्यं प्रतिवादिनो बोध्यस्य यत इति शेषः । कथं सिद्धमित्यत आह स्वेति ।

***स्वाभेदाङ्गीकृतेरेव ..........***

स्वस्य स्वेनाभेदाङ्गीकृतेः । एवशब्दस्य सिद्धमति पूर्वेण सम्बन्धः । स्वाभेदाङ्गीकृतौ चिदभेद; कथं सिद्ध इत्यत आह चित्त्वमिति ।

***.......... चित्त्वं स्वस्यापि यन्मतम् ॥***

स्वस्य बोध्यस्य यद्यस्मान्मतं सम्मतम् ।

एतदुक्तं भवति । विरोधभयात्सर्वज्ञत्वादिविशिष्टं न धर्मीक्रियते इति वदता चिदानन्दरूपमपि न धर्मीकर्तव्यम् । ज्ञातज्ञापनप्रसङ्गात् । विरोध इव ज्ञातज्ञापनस्याप्यशास्त्रताहेतुत्वे विशेषाभावात् । चिन्मात्रं त्वदतिरिक्तं नास्तीति वाक्यार्थ इति चेन्न । अप्रतिभासनात् । गत्यन्तराभावादित्थं कल्प्यत इति चेत्(न्न) । सूत्रकृतैवार्थान्तरस्योक्तत्वात् ।

### **वाक्यार्थचन्द्रिका**

श्रुतत्वसाम्येऽपीति । तथा च विरुद्धत्वाविरुद्धत्वाभ्यां वैलक्षण्यादविशेषासिद्धेः प्रशिथिलमूलत्वमेवेति भावः ।

नन्वेतावताऽपि विरुद्धत्वान्न सर्वज्ञत्वविशिष्टस्य धर्मित्वमविरुद्धत्वाच्च चित्त्वादिविशिष्टस्य तदिति वैषम्यशङ्कायाः कः परिहारः । न च यदि न सर्वज्ञत्वविशिष्टस्य धर्मित्वं तर्हि चित्त्वादिविशिष्टस्यापि धर्मित्वं न स्यादिति चित्त्वादिविशिष्टस्य धर्मित्वप्रसङ्ग एव परिहार इति वाच्यम् । अत्रापि प्रसङ्गमूलभूतव्याप्तेरसिद्ध्या तदप्रवृत्तेर्दृष्टान्ताभावेन यत्र सर्वज्ञत्वादिविशिष्टस्याधर्मित्वं तत्र चित्त्वादिविशिष्टस्याधर्मित्वमिति विव्याप्त्यभावेन विरुद्धत्वाविरुद्धत्वाभ्यां वैलक्षण्येन विशेषेणाविव्याप्तेरप्यसम्भवेन प्रसङ्गमूलभूतव्याप्त्यसिद्ध्या तदनुत्थानादित्यतो विरुद्धत्वाविरुद्धत्वाभ्यां वैलक्षण्येऽपि विरुद्धस्य धर्मितायाः स्वबोधकशास्त्रस्याशास्त्रत्वहेतुत्ववज्ज्ञातार्थस्य धर्मितायाः स्वबोधकशास्त्रस्याशास्त्रत्वहेतुतासद्भावेनाशास्त्रताहेतुत्वाविलक्षणव्याप्त्याश्रयणेनोक्तप्रसङ्गसमुत्थानसम्भवादित्याह एतदुक्तं भवतीति । ननु चित्त्वादिविशिष्टस्य धर्मित्वेऽपि न तद्बोधकशास्त्रस्य ज्ञातज्ञापकत्वं प्रसज्यते । न ह्यत्र चिदभेदो बोध्यते । येन बोध्यस्य पूर्वमेव तज्ज्ञानसिद्धेः सिद्धसाधनता स्यात्किं नाम चिन्मात्रं त्वदतिरिक्तं नास्तीति । न चायमर्थो बोध्येन प्रागवगत इति न चित्त्वादिविशिष्टस्य धर्मिताया अशास्त्रत्वहेतुत्वमिति कथं तदविशेषोऽपीति शङ्कते चिन्मात्रमिति ॥ अप्रतिभासनादिति । तत्प्रत्यायकपदाभावान्नायं वाक्यार्थः । किन्तु चिदभेद एवेति सिद्धसाधनत्वमेवेति भावः । चिदभेदस्य सिद्धसाधनत्वेन वाक्यार्थत्वाभावादस्याप्यतदर्थत्वे निरर्थकत्वेनाप्रामाण्यप्रसङ्गादपौरुषेयस्य च तदयोगादुक्तार्थपरत्वसिद्धिरित्याशङ्कते गत्यन्तरेति ॥ अर्थान्तरस्येति । सादृश्यादिरूपार्थान्तरस्येत्यर्थः ॥ उक्तत्वादिति । ‘तद्गुणसारत्वात्तु तद्व्यपदेशः प्राज्ञवदि’ति पृथगधिकरण इति शेषः ।

### **परिमल **

शङ्कते श्रुतत्वेति ॥ इतिवाक्यार्थेति । तत्वमसीतिवाक्यस्य त्वदतिरिक्तं नेत्यर्थः ॥ सूत्रकृतैवेति । वियत्पादे पृथगुपदेशादितिनये तद्गुणसारत्वात्तु तद्व्यपदेश इति सूत्रे सादृश्यरूपार्थान्तरस्योक्तत्वादित्यर्थः ।

### **यादुपत्यम्**

अर्थान्तरस्येति । तद्गुणसारत्वात्तु तद्व्यपदेश इत्यत्रेति शेषः ।

### **वाक्यार्थरत्नमाला**

अत्रापि प्रसङ्गमूलभूतव्याप्तेरसिध्या तदप्रवृत्तेरिति वाक्यानन्तरं दृष्टान्ताभावेनैवेत्यादिरेव पाठः स्वरसः । प्रसङ्गमूलभूतव्याप्तेरसिध्या तदप्रवृत्तेरित्येतावदधिकं लेखकागतम् । तदप्रवृत्तेरित्यन्तं प्रतिज्ञावाक्यम् । उत्तरं तदुपपादनमिति तु केचित् ।

------------------------------------------------------------------------

सर्वापेक्षतया सर्वज्ञत्वमित्येव तन्न हि

**सर्वापेक्षतया सर्वज्ञत्वमित्येव तन्न हि**

### **सुधा**

न विरोधभयाद्वयं सार्वज्ञादिकं धर्मिणि न निवेशयामः । किन्तु सर्वज्ञत्वादिकं (हि) न ब्रह्मणो भिन्नम् । नेह नानेत्यादिश्रुतिविरोधात् । नापि स्वरूपम् । तस्य वियदादिसर्वसापेक्षत्वात् । सर्वस्य च मिथ्यात्वात् । न हि तथाभूतस्य सत्यस्वरूपता सम्भवति । चिदानन्दादेस्तु ब्रह्मस्वरूपत्वे न काप्यनुपपत्तिरित्याशयवानाशङ्कते सर्वेति ।

## **अनुव्याख्यानम्**

***सर्वापेक्षतया सर्वज्ञत्वमित्येव तन्न हि ॥***

***इति चेत् ...... ...... ........***

सर्वज्ञत्वं वर्तत इति शेषः । इतिशब्दो हेतौ । एवशब्दस्य तदेवेत्यनेन सम्बन्धः । न हि मिथ्येत्यर्थः ॥ परिहरति चेतनत्वं चेति ।

**अनुव्याख्यानम्**

***.... ..... चेतनत्वं च .......***

यत्परसापेक्षं तन्न सदित्यङ्गीकारे ब्रह्मणश्चेतनत्वं च न स्यादित्यर्थः । कुत इत्यतो (ल्युट् प्रत्य) युप्रत्ययस्यानेकार्थत्वात्कर्तृवाचितां तावदुपादाय व्याचष्टे ज्ञत्वमिति ।

**अनुव्याख्यानम्**

***...... ..... ...... ज्ञत्वं .......***

चेतनत्वं नाम तावज्ज्ञत्वमित्यर्थः । ततः किमित्यत आह नेति ।

**अनुव्याख्यानम्**

***....... ..... ...... न ज्ञेयवर्जितम् ॥***

ज्ञत्वमिति वर्तते । किन्तु ज्ञेयसापेक्षमेव । ज्ञानक्रियां प्रति कर्तृत्वं खलु ज्ञत्वम् । सकर्मकक्रियावचनश्च जानातिः । अतः कर्मापेक्षक्रियाकर्तृत्वमपि सापेक्षमेव ।

### **वाक्यार्थचन्द्रिका**

सर्वस्य चेति । ततश्च तत्सापेक्षत्वात्सर्वज्ञत्वस्यापि मिथ्यात्वमिति भावः । तथाभूतस्य मिथ्याभूतस्य ॥ न काऽपीति । ब्रह्मणो भिन्नत्वानभ्युपगमान्न नेह नानाऽस्तीति विरोधः सर्वनिरपेक्षत्वेन मिथ्यात्वाभावान्न सत्यरूपब्रह्मस्वरूपत्वानुपपत्तिरित्येवं न काऽपीत्यर्थः ॥ युप्रत्ययस्येति । ल्युट्प्रत्ययस्येत्यर्थः । (चिती संज्ञानेऽस्माल्ल्युट् प्रत्यये युवोरनाकाविति युकारस्यानादेशे इकारस्यैकाररूपगुणे च सति चेतनेति रूपम् । ईकारोऽनुबन्धार्थः । चिद् इत्येवं धातुः) ॥ अनेकार्थत्वादिति । कर्तृभावरूपानेकार्थत्वादित्यर्थः । यद्यपि ल्युट्प्रत्ययस्य भावकरणाधिकरणरूपानेकार्थत्वमेव ‘ल्युट् भावे करणाधिकरणयोश्चे’ति स्मरणान्न पुनः कर्तृत्वं तदस्मरणात् । ततश्च न तस्य कर्तृभावरूपानेकार्थत्वम् । तथापि कृत्यल्युटो बहुलमिति बहुलग्रहणेन कर्त्रर्थत्वमप्यस्याविकलमेवेति भावेनैवमुक्तम् । अत एव माधवीयधातुवृत्तौ चिती संज्ञान इत्यस्मात्कर्तर्येव बाहुलकाद् ल्युट्प्रत्ययमुत्पाद्य चेतनशब्दनिष्पादनं कृतं सङ्गच्छत इति ध्येयम् ॥ तावदिति । ‘चेतनस्य स्वभावो हि चैतन्यमिति गीयते’ इत्यादिना चेतनशब्दस्य भावार्थताया अपि वक्ष्यमाणत्वात्तावच्छब्दः ।

### **परिमल **

न हीति तदेवेत्यन्वेति । तदेव न हि सर्वज्ञत्वमेव नहीत्यस्यालीकत्वोक्तिपरत्वभ्रमनिरासाय तात्पर्यार्थमाह मिथ्येत्यर्थ इति ॥ ल्युट्प्रत्ययस्येति । भावे करणयोश्च कृत्यल्युटो बहुलमिति भावकरणाधिकरणकर्तृकर्माद्यनेकार्थत्वादित्यर्थः । कर्तृवाचितामिति । चिती संज्ञान इति धातोः कृत्यल्युटो बहुलमिति बहुलग्रहणेन कर्तर्यपि ल्युट्प्रत्यये हलन्त्यं लशक्वतद्धित इति अनुबन्धद्वयलोपे युवोरनाकावित्यनादेशे पुगन्तेत्युपधागुणे चेतन इति सिद्धेरिति भावः । केचित्तु युप्रत्ययस्येति पाठमुपादाय नन्दिग्रहेतिसूत्रोक्तकर्त्रर्थकल्युप्रत्यये भावाद्यर्थकल्युट्प्रत्यये चानुगतयुप्रत्ययस्येत्यर्थ इत्याहुः ॥ ज्ञानक्रियां प्रति कर्तृत्वं खलु ज्ञत्वमिति । ज्ञा अवबोधन इति धातोर् जानातीति कर्त्रर्थे इगुपधज्ञाप्रीकिरः क इति प्रत्यये आतोलोप इटि चेत्याकारलोपे ज्ञ इति रूपनिष्पत्तेरिति भावः ।

### **यादुपत्यं**

युप्रत्ययस्येति । नन्द्यादिभ्यः कर्तरि विहितो यो ल्युर् यश्च भावे करणाधिकरणयोश्च विहितो ल्युट्, तदुभयानुगतो या युः सौत्रः युप्रत्ययशब्देन विवक्षितस् तस्यैव कर्तृभावरूपप्रकृतानेकार्थतासम्भवात् । अन्यस्योक्तानेकार्थस्य युप्रत्ययस्य शास्त्रेऽदर्शनात् । ल्युल्युटोरेकमात्रग्रहणे ल्युटः कर्तरि ल्योश्च भावेऽननुशासनादुक्तानेकार्थत्वासम्भावात् । युच्प्रत्ययस्य च स्त्र्यधिकारे विहितस्यात्र ग्रहणासम्भवात् । औणादिकस्यापि युच्प्रत्ययस्य भावेऽननुशासनेनोक्तानेकार्थत्वासम्भवात् । तस्मादुक्तप्रकारेणैव युप्रत्यया वक्तव्य इति सम्प्रदायविदः ।

### **श्रीनिवासतीर्थीया**

इत्येवेत्येवकाराभिप्रायमाह न विरोधभयादिति ॥ तथा च सर्वापेक्षतया सर्वज्ञत्वं वर्तत इत्येव हेतोर्न विरोधभयादित्यर्थस् तदेव सर्वज्ञमेव । न हि । धर्मिणि निवेश्यते । न तु चित्त्वादिकम् । तस्य मिथ्याभूतसर्वसापेक्षताया अभावादिति मूलार्थो द्रष्टव्यः ॥ युप्रत्ययस्येति । चिती संज्ञानेऽस्माल्ल्युट्प्रत्यये युवरोरनाकाविति युइत्यस्यानादेशे इकारस्य एकाररूपे गुणे च सति चेतनेति रूपम् ।

### **वाक्यार्थरत्नमाला**

ल्युट् भावे करणाधिकरणयोश्चेतीति । यद्यप्येवं न विशिष्टं सूत्रम् । तथापि ल्युट्चेति सूत्रं भावेत्यधिकारः करणाधिकरणयोश्चेति उत्तरसूत्रं च मिलित्वैवं व्यवहृतम् । विशिष्टस्यैकविषयत्वात् । यथाचैतत्तथा तृतीयस्य तृतीये पादे तत्सूत्रव्याख्यायां स्पष्टम् ।

