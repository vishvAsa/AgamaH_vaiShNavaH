+++
title = "०९ ज्ञानस्य ज्ञेयत्वाद्युपेतत्वानङ्गीकारे बाधकोक्तिः"

+++


## ज्ञातृज्ञेयविहीनं च ज्ञानं चेद्भोक्तृभोग्यतः

**ज्ञानस्य ज्ञेयत्वाद्युपेतत्वानङ्गीकारे बाधकोक्तिः**

**ज्ञातृज्ञेयविहीनं च ज्ञानं चेद्भोक्तृभोग्यतः**

### **सुधा**

ननु प्रसिद्धस्य ज्ञानस्य ज्ञेयाद्युपेतत्वेऽपीदं ब्रह्मस्वरूपं ज्ञानं तद्रहितं भवतु किं बाधकमित्यत आह ज्ञातृज्ञेयेति ।

## **अनुव्याख्यानम्**

***ज्ञातृज्ञेयविहीनं च ज्ञानं चेद्भोक्तृभोग्यतः ॥***

***हीनं भोजनमेव स्यात्ताडनं कर्तृताड्यतः ॥***

हीनमेवेति सम्बन्धः । कर्तृताड्यत इति ताडयितृताड्याभ्यां हीनं स्यादित्यर्थः । धात्वर्थोऽपि ज्ञानं यदि कर्तृरहितं स्यात् । आकाङ्क्षावशात्सकर्मकतया प्रतीयमानमपि च यदि निष्कर्मकं स्यात्तदोक्तो बहुतरोऽतिप्रसङ्गः, विशेषाभावादिति । ज्ञविषयेऽप्येवं भोज्यभोजनविहीनो भोक्ताऽपि स्यादित्यादिरतिप्रसङ्गो वाच्यः । न हि सकर्मकक्रियायाः कर्ता क्रियादिरहितो युक्त इति ।

### **वाक्यार्थचन्द्रिका**

हीनं भोजनमेवेत्यत्र यथाश्रुतसम्बन्धे एवकारवैयर्थ्यप्रसङ्गाद्भिन्नक्रमतया तं योजयति हीनमेवेति सम्बन्ध इति ॥ ताडयितृताड्याभ्यामिति । कर्तृशब्दः सामान्यशब्दोऽपि ताड्यपदसन्निधानाद्विपर इति भावः । विव्याप्त्यभावान्मूलोक्ततर्काणामाभासत्वमाशङ्क्याविलक्षणसामान्यव्याप्त्याश्रयणेन तत्परिहरन्मूलोक्ततर्कस्य विशिष्टैकतर्कताभ्रान्तिं च परिहरन्नेव प्रसङ्गवाक्यतात्पर्यमाह धात्वर्थोऽपीति । या क्रिया सा सकर्तृकेतिवत्सा सकर्मकेति व्याप्त्यभावेन क्रियात्वेन सकर्तृकत्ववत्सकर्मकत्वासिद्धेराह आकाङ्क्षावशादिति ॥ ज्ञविषयेऽपीति । अन्यथा प्रसिद्धस्य ज्ञस्य ज्ञानाद्युपेतत्वेऽपि ब्रह्मरूपस्य ज्ञस्य मानादिराहित्यमेव भवतु । किं विपक्षे बाधकमित्यप्रयोजकताशङ्का न परिहृता स्यादिति भावः ॥ अतिप्रसङ्ग इति । यदि ज्ञो ज्ञानविहीनः स्यात्तर्हि भोक्ता भोजनविहीनः स्यात् । यदि ज्ञो ज्ञेयविहीनः स्यात्तर्हि भोक्ता भोज्यविहीनः स्यादित्यतिप्रसङ्ग इत्यर्थः । आदिपदेन ताडयिता ताडनविहीनः स्यात्ताड्यविहीनः स्यादिति प्रसङ्गद्वयसङ्ग्रहः । कण्ठतो भाष्यकाराणां तदनुक्तिस्तु ज्ञातृज्ञेयविहीनं चेत्यतिप्रसङ्गोक्त्याऽस्यातिप्रसङ्गस्य शिष्यैरेव ज्ञातुं शक्यत्वात्किं पृथक् तदुक्त्येति भावेनेति द्रष्टव्यम् । उक्तप्रसङ्गानां प्रशिथिलमूलतामाशङ्क्य विव्याप्त्यभावेऽप्यविव्याप्तेः सत्त्वान्न तदिति भावेनाविव्याप्तिमुपपादयति न हीति । अकर्मकक्रियाकर्तरि व्यभिचारवारणाय सकर्मकेति क्रियाविणम् ।

### **परिमल **

ज्ञानस्य कर्त्रादिहीनत्वे भोजनादेस्तथात्वापादनं कुतः हेत्वभावादित्यत आह धात्वर्थोऽपीति आकाङ्क्षेति । जानातीत्युक्ते किमिति जायमानाकाङ्क्षावशादित्यर्थः ॥ विशेषाभावादिति । धात्वर्थत्वाविशेषादित्यर्थः ।

### **वाक्यार्थरत्नमाला**

ज्ञातृज्ञेयविहीनं चेत्यपि प्रसङ्गोक्तयेति पाठः । उक्तप्रसङ्गानामिति ॥ यदि ज्ञो ज्ञेयविहीन स्यादित्यादिप्रसङ्गानामित्यर्थः । न तदितीति । अत्रापि सामान्ये नपुंसकाश्रयणान्न प्रशिथिलमूलत्वमित्यर्थः । अकर्मकेति । अयमाशयः । सकर्मकेति मूले हि न हि क्रिया कर्त्ता क्रियारहितो दृष्ट इति नहि सकर्मकक्रिया कर्त्ता कर्मरहितो दृष्ट इति च व्याप्तिद्वयोपपादनमभिप्रेतम् । क्रियादीत्यादिपदस्य कर्मपरत्वात् । तथा च द्वितीयव्याप्तौ यः क्रिया कर्त्ताकर्मरहितो दृष्ट इत्येव ता पूर्त्तेः सकर्मकेति व्यर्थमिति न वाच्यम् । अकर्मकं भवतीत्याद्युक्तभवनादिक्रियाकर्त्तरि कर्मरहितत्वस्यैव दृष्टतया व्यभिचारप्रसङ्गेन तन्निवृत्यर्थं सकर्मकक्रियेति सकर्मकत्वेन क्रियाविणस्यावश्यकत्वादिति ।

