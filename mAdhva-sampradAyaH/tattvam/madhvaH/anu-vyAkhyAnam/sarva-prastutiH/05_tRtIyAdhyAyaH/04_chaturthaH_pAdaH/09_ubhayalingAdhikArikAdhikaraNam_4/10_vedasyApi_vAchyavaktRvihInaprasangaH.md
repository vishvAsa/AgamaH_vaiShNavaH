+++
title = "१० वेदस्यापि वाच्यवक्तृविहीनप्रसङ्गः"

+++


## नित्यत्वात्तादृशं च स्यादिति चेत्

**वेदस्यापि वाच्यवक्तृविहीनप्रसङ्गः**

**नित्यत्वात्तादृशं च स्यादिति चेत्**

### **सुधा**

ज्ञाता ज्ञेयमिति च कारकाभिधानमेतत् । कारकमुत्पादकमिति च पर्यायावेतौ । कार्यमेव चोत्पादकमपेक्षते । अकार्यं च ब्रह्माख्यं ज्ञानमिति न तस्य कत्राद्यपेक्षेत्याशयवान् शङ्कते नित्यत्वादिति ।

## **अनुव्याख्यानम्**

***नित्यत्वात्तादृशं च स्यादिति चेत् ......***

नित्यत्वमकार्यत्वस्योपलक्षणम् । अनित्यस्य भोजनादेर्भोक्त्राद्यपेक्षायामपीदं नित्यत्वात्तादृशं ज्ञात्रादिरहितं च स्यादित्यनेन व्यापकविरुद्धोपलब्ध्या व्याप्यविपर्ययः शङ्कितः । नोत्पादकमेव कारकम् । तथा सत्यस्ति गगनमित्यादौ गगनादीनामकारकत्वप्रसङ्गात् । किन्तु धात्वर्थाश्रयः कर्ता, तद्विषयः कर्मेत्यादि ।

आकाङ्क्षाऽनाकाङ्क्षे एव च तदन्वितत्वानन्वितत्वयोः प्रयोजके । न तु कार्यत्वाकार्यत्वे । अत एव कश्चिद्धात्वर्थः कर्माद्यन्वित; कश्चिन्नेति युज्यत इत्याशयवानाकाङ्क्षामप्रयोजकीकृत्य कार्यत्वाद्येव प्रयोजकीकुर्वाणस्यातिप्रसङ्गमाह नित्येति ।

**अनुव्याख्यानम्**

***........ ... ..... ... नित्यवागपि ॥***

***वाच्यवक्तृविहीना स्यात् ...... ......***

अकार्यस्य कारकानन्वितत्वेऽकार्या वेदवाक् वाच्यवक्तृविहीना स्यात् । कार्यस्य च कारकान्वितत्वे कर्माद्यन्वितानियमोऽपि स्यादित्यपेरर्थः ॥ विपर्यये पर्यवसानमाह न हीति ।

***...... ..... न हि सा चैव तादृशी ॥***

सा तादृशी नैव हीति सम्बन्धः । द्वितीयप्रसङ्गस्य विपर्ययपर्यवसानं चशब्देनाह ॥ कथं न सा तादृशीत्यत आह द्रष्टार इति ।

**अनुव्याख्यानम्**

***द्रष्टारो वेदवाचो हि सन्ति वाच्यानि चाञ्जसा ॥***

वक्तार इति वक्तव्ये द्रष्टार इत्युक्तमपौरुषेयत्वाविघातार्थम् । अञ्जसेति वाच्यसद्भावे न काचिदनुपपत्तिरित्युक्तम् ।

### **वाक्यार्थचन्द्रिका**

अनित्यस्येति । कार्यस्येत्यर्थः ॥ व्यापकविरुद्धोपलब्ध्येति । ब्रह्मरूपं ज्ञानं ज्ञेयादिमदित्यनुमीयमानं ज्ञेयादिमत्त्वं हि कारकोपेतत्व एव पर्यवसन्नम् । ज्ञातृज्ञेयशब्दयोः कारकाद्यभिधानत्वात् । तथा च कारकोपेतत्वसाध्यस्य यद्व्यापकं कार्यत्वं तद्विरुद्धं यदकार्यत्वं तस्य पक्षे उपलब्ध्या व्याप्यस्य कारकोपेतत्वरूपसाध्यस्य विपर्ययोऽभावः शङ्कित इत्यर्थः । ततश्च ब्रह्मरूपं ज्ञानं ज्ञेयादिमज्ज्ञानत्वादित्यत्र कार्यत्वमुपाधिः । यत्कारकोपेतं तत्कार्यमिति साध्यव्यापकत्वात् । ज्ञानत्ववति ब्रह्मणि कार्यत्वाभावेन साधनाव्यापकत्वात् । तस्य च पक्षाद्व्यावृत्तिः स्वव्याप्यं साध्यमपि व्यावर्तयति । व्यापकनिवृत्तौ व्याप्यनिवृत्तेरवश्यम्भावादित्युपाध्यभावेन साध्याभावसाधनशङ्केयमिति भावः ॥ अकारकत्वप्रसङ्गादिति । ततश्चास्तीति कर्तरि लकारो न स्यादिति भावः । अप्रयोजकत्वान्न कार्यत्वमुपाधिरिति भावेनाह आकांक्षाऽनाकांक्षा एव चेति । अत्रैवोपष्टम्भकमाह अत एव चेति । आकाङ्क्षाऽनाकाङ्क्षयोरेवान्वितत्वानन्वितत्वप्रयोजकत्वादेवेत्यर्थः ॥ द्वितीयप्रसङ्गस्येति । कार्यस्य कारकान्वितत्वे कर्माद्यन्वितत्वनियमः स्यदिति द्वितीयप्रसङ्गस्येत्यर्थः ॥ विपर्ययपर्यवसानमिति । न हि सर्वस्य धात्वर्थस्य कर्माद्यन्विततानियमोऽस्ति । आसनशयनादेरकर्मकस्यापि बहुलमुपलम्भात् । ततः कार्यत्वं न तदन्वयप्रयोजकमिति विपर्यये पर्यवसानमित्यर्थः ।

### **परिमल **

उत्तरवाक्यमवतारयति ज्ञाता ज्ञेयमिति ॥ कारकाभिधानमेतदिति । ण्वुल्तृचाविति तृचः कर्तरि, अचो यदिति यत्प्रत्ययस्य कर्मणि विधानादिति भावः ॥ पर्यायाविति । ज्ञातृपदं कर्तृवाचि ज्ञेयपदं कर्मवाचि ‘क्रियां कुर्वद्धि कारकमि’ति निर्वचनादिति भावः ॥ अनित्यस्येति । जन्यस्येत्यर्थः । किमनेनोक्तानुमानद्वयस्य दूषणमुक्तं स्यादित्यतः कार्यत्वमुपाधिरुक्तं स्यादिति भावेनाह इत्यनेनेति । पूर्वं हि ज्ञानं कर्त्रादिकारकोपेतं ज्ञानरूपं जानातिधात्वर्थत्वाद् भोजनताडनादिधात्वर्थवत् । ब्रह्मरूपं ज्ञानकर्तृ कारकाद्युपेतं ज्ञत्वाद्भोक्त्रादिवदित्यत्र कार्यत्वं प्रयोजकमिति मनसि निधाय पक्षीभूते ब्रह्मरूपे ज्ञाने (ब्रह्मरूपज्ञानक)कर्तरि च कार्यत्वरूपव्यापकविरुद्धनित्यत्वोपलब्ध्येति वा कार्यत्वाभावोपलब्ध्येति वार्थः । व्याप्यविपर्ययः कर्तृकर्मरूपकारकोपेतत्वविपर्ययः शङ्कित इत्यर्थः । परोक्तोपाधौ दोषमनभिधायातिप्रसङ्गोक्तिरयुक्तेत्यतोऽभिप्रायं वदन्नेवावतारयति नोत्पादकमेवेत्यादिना ॥ अस्तीति । अस भुवीत्यतो, लः कर्मणि च भावे चाकर्मकेभ्य इति कर्तरि विहितलादेशतिपः कर्तृकारकाभिधायित्वादिति भावः ॥ धात्वर्थाश्रयः कर्तेति । तथा च गगने सत्ताश्रयत्वादिसम्भवाद्युक्तम् अस्तीत्यादौ कर्तृकारकत्वादिकं तस्येति भावः ॥ अत एवेति । आकाङ्क्षानाकाङ्क्षयोरेव कारकान्वितत्वानन्वितत्वयोः प्रयोजकत्वाङ्गीकारादेवेत्यर्थः । एकरूपत्वाविशेषेऽपि जानाति बुध्यत इत्यादिधात्वर्थः कर्मान्वितः । किमित्याकाङ्क्षायाः सत्त्वात् । प्रकाशते स्फुरतीत्यादिधात्वर्थस्तु कर्माकाङ्क्षावैधुर्यात्तदनन्वित इति युज्यते । अन्यथा कार्यत्वस्यैव प्रयोजकत्वे तन्न स्यादिति अग्रे व्यक्तम् ॥ कर्माद्यन्विततानियमोऽपीति । घटः प्रकाशते द्योतते स्फुरतीत्यादावपि कर्मान्वितता स्यात् कार्यत्वस्य सत्वादिति भावः ॥ द्वितीयप्रसङ्गस्येति । न हि ज्ञानं ज्ञेयहीनमित्येवंरूपेणाहेत्यर्थः ॥ न काचिदिति
अपौरुषेयत्वहान्यादिरूपेत्यर्थः ।

### **यादुपत्यम्**

अनित्यस्येति । कार्यस्येत्यर्थः ॥ व्यापकविरुद्धेति । ज्ञाता ज्ञेयमिति च कारकाभिधानमेतदित्यत्र ज्ञेयाद्युपेतरूपत्वस्य साध्यस्य कारकोपेतत्व एव पर्यवसानमुक्तम् । तथा च कारकोपेतरूपत्वस्य साध्यस्य यद्व्यापकं जन्यत्वं तद्विरुद्धं यदजन्यत्वं तदुपलब्ध्या व्याप्यस्य कारकोपेतत्वरूपसाध्यस्य विपर्ययोऽभावः शङ्कित इत्यर्थः । तथा चोक्तानुमाने जन्यत्वमुपाधिस् तस्य साध्यव्यापकत्वात्तदभावेन साध्याभावसाधनशङ्केयमिति भावः ।

### **श्रीनिवासतीर्थीया**

कारकेति । कर्तृकर्मकारकेत्यर्थः ॥ पर्यायाविति । ‘‘क्रियां कुर्वद्धि कारकमि’’ति वचनादिति भावः ॥ आकाङ्क्षेति । कर्माद्याकाङ्क्षेत्यर्थः ॥ तदन्वितत्वेति । कर्माद्यन्वितत्वेत्यर्थः ॥ अत एवेति । कर्माद्याकाङ्क्षानाकाङ्क्षयोरेव कर्माद्यन्वितत्वानन्वितत्वयोः प्रयोजकत्वादेवेत्यर्थः । कश्चिज् ज्ञानादिः । कश्चिद् वृद्धिक्षयभयादिः । अपिशब्दसमुच्येयमतिप्रसङ्गमाह कार्यस्य चेति ॥ द्वितीयप्रसङ्गस्येति । अपिशब्दसमुच्चितस्येत्यर्थः ।

### **वाक्यार्थरत्नमाला**

प्रकृते उत्पत्तिशून्यत्वस्यैव परेणाभिधानेन तदर्थतया कार्यत्वस्यैव वाच्यतया नित्यत्वादिति विनाशाभावाभिधानमसङ्गतमित्यतः जन्यभावस्य विनाशिताव्याप्तेरौत्सर्गिकत्वेनास्य भावस्य विनाशित्वेऽजन्यत्वमपि प्राप्तमेव भवतीति शक्यसम्बन्धसम्भवान्नित्यपदेन लक्षणोत्पत्यभावस्यैवाभिधानमित्याशयेनाह । मूले नित्यत्वमकार्यत्वस्येति । मूलानुसारेण सिद्धमाह ॥ कार्यस्येत्यर्थ इति । मूले कर्मेत्यादीति ॥ आदिपदेन क्रियासाधनं करणमित्यादीनां परिग्रहः ।

