+++
title = "०७ मायामते ब्रह्मणश्चैतन्यायोगः"

+++


## चेतनस्य स्वभावो हि चैतन्यमिति गीयते

**मायामते ब्रह्मणश्चैतन्यायोगः**

**चेतनस्य स्वभावो हि चैतन्यमिति गीयते**

### **सुधा**

यदुक्तं चेतनत्वं ब्रह्मणो न स्यादिति तदिष्टापादनम् । न हि वयं ब्रह्मणश्चेतनत्वमङ्गीकुर्मः । क्रियावेशलक्षणस्य कर्तृत्वस्य निर्विकल्पकेऽभावात् । किन्तु चैतन्यमेव ब्रह्म । तदर्था एव चेतनत्ववादा व्याख्यातव्या इत्यतश्चैतन्यमपि न परेण शक्याङ्गीकारमिति भावेन तद्व्याख्याति चेतनस्येति ।

## **अनुव्याख्यानम्**

***चेतनस्य स्वभावो हि चैतन्यमिति गीयते ॥***

भावः शब्दप्रवृत्तिनिमित्तम् । तस्यात्रानागन्तुकत्वं ज्ञापयितुं स्वशब्दः । सति हि गीयत इत्यनेन गुणवचनब्राह्मणादिभ्यः कर्मणि चेति स्मृतिं सूचयति । चेतनशब्दप्रवृत्तिनिमित्तं च ज्ञानम् । चिती संज्ञान इति पाठात् । ततश्च ज्ञानं ब्रह्मेत्युक्तं भवति ।

### **वाक्यार्थचन्द्रिका**

चेतनत्वमिति । ज्ञानक्रियाकर्तृत्वरूपं ज्ञत्वमित्यर्थः । अनङ्गीकारे निमित्तमाह क्रियावेशेति ॥ निर्विकल्पक इति । निर्विकार इत्यर्थः । अभिनिविष्टस्य विकारनियमादिति भावः ॥ चैतन्यमेवेति । ज्ञानमेवेत्यर्थः । भाव इति । भवत्यस्माच्छब्दप्रवृत्तिरिति व्युत्पत्त्येत्यर्थः ॥ अनागन्तुकतामिति । चेतनस्य स्वः स्वरूपभूतो भावः प्रवृत्तिनिमित्तमित्युक्त्या स्वाभाविकत्वापरपर्यायानागन्तुकत्वस्य सूचनादित्यर्थः । ज्ञानमेव चेतनशब्दप्रवृत्तिनिमित्तमित्यत्र नियामकमाह चिती संज्ञान इतीति ।

### **परिमल **

चेतनत्ववादा इति । ‘चेतनश्चेतनानामि’त्यादय इत्यर्थः ॥ गुणवचनेति । गुणवचनेभ्यो ब्राह्मणादिशब्देभ्यश्च भावे कर्मणि च ष्यञ् भवतीति सूत्रार्थः । वर्णदृढादिभ्यः ष्यञ् वेति पूर्वसूत्रात् ष्यञोऽनुवृत्तेर् अस्य च ब्राह्मणादित्वात् ष्यञ् इति भावः । भावार्थे ल्युडन्तमुपेत्याह चेतनशब्दप्रवृत्तिनिमित्तं च ज्ञानमिति ।

### **यादुपत्यं**

चेतनत्वमङ्गीकुर्म इति । चित्कर्तृत्वरूपमित्यर्थः ॥ किन्तु चैतन्यमेवेति । तथा च भावे युप्रत्यय इति भावः ॥ गुणवचनब्राह्मणादिभ्य इति । गुणवचनाद् ब्राह्मणादेश्च ष्यञ्स्यात्कर्मणि भावे चेति सूत्रार्थः । जडस्य कर्म भावो वा जाड्यम् । ब्राह्मण्यमित्याद्युदाहरणम् । आकृतिगणोऽयमिति प्रकृतसिद्धिः ।

### **श्रीनिवासतीर्थीया**

तस्य चेतनशब्दप्रवृत्तिनिमित्तभूतस्य ज्ञानस्य ॥ अनागन्तुकतामिति । चेतनस्य स्वः स्वरूपभूतो भावः प्रवृत्तिनिमित्तमित्युक्त्या स्वाभाविकत्वापरपर्यायानागन्तुकत्वस्य सूचनादित्यर्थः ।

