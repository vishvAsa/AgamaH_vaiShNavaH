+++
title = "०१ ज्ञानदातृणां विशेषात् फलप्राप्तिः"

+++


## ॐ अनाविष्कुर्वन्नन्वयात् ॐ

**॥ अथ अनाविष्काराधिकरणम् ॥**

**ज्ञानदातृणां विशेषात् फलप्राप्तिः**

**ॐ अनाविष्कुर्वन्नन्वयात् ॐ**

### **सुधा**

ॐ अनाविष्कुर्वन्नन्वयात् ॐ ॥ ज्ञानदानं किमाविष्कारेण कार्यमुतानाविष्कारेणेति संशये पूर्ववदत्रापि पूर्वपक्षमत्यन्तहेयत्वाभावातत्प्रपञ्चेनाह ज्ञानदा अपीति ।

## **अनुव्याख्यानम्**

***॥ ॐ अनाविष्कुर्वन्नन्वयात् ॐ ॥***

***ज्ञानदा अपि चाचार्या विशेषात्फलमाप्नुयुः ।***

न केवलं शिष्याः किन्तु ज्ञानदा आचार्या अपि ज्ञानफलमाप्नुयुः । तच्च विशेषाच्छिष्यादप्यतिशयेन । आचार्या इत्यनेनैव सिद्धे ज्ञानदा इति वचनं ज्ञानदानेनेति ज्ञापनार्थम् । चशब्दः परमाचार्यादिसङ्ग्रहः । कुत एतदित्यत आह मुक्ताविति ।

**अनुव्याख्यानम्**

***मुक्तावष्टगुणं शिष्याद्गुरुराप्नोति शोभनम् ॥***

***तद्गुरुर्द्विगुणं तस्मात्सार्धं तावत्ततोऽपरे ॥***

***देवाः सहस्त्रगुणितं क्रमात्तस्माद्यथोत्तरम् ॥***

***ब्रह्मा महौघगुणितमेवं फलविनिर्णयः ॥***

***इत्याह भगवांश्छास्त्रे गुरुवृत्ताभिधे स्वयम् ॥***

शिष्यात्, शिष्यस्य यच्छ्रवणफलं ततोऽष्टगुणं गुरुर्ज्ञानदानेनाप्नोति । तद्गुरुर्गरोर्गुरुस्तस्माद्गुरुफलाद्द्विगुणं फलमाप्नोति । सन्तानकारणत्वात् । ततः परमगुरोरपरे गुरवः स्वशिष्यफलापेक्षया सार्धं तावद् अध्यर्धं फलमाप्नुवन्ति । यथोत्तरं तस्मात्क्रमादित्यध्यर्धप्राप्तिक्रमाद्देवानां ज्ञानप्रवर्तकत्वात्सहस्त्रगुणितम् । यथोत्तरं तस्मात्क्रमादिति ब्रह्मा महौघगुणितमित्यनेनापि सम्बध्यते । सहस्त्रमहौघशब्दावुपलक्षणार्थौ । परम्पराया अनियतत्वात् ।

आगमसिद्धेऽत्रार्थे युक्तिरप्यस्तीत्याह युक्तं च तदिति ।

**अनुव्याख्यानम्**

***युक्तं च तत् ...... ..... .....***

प्रतिग्रहीतुः शिष्यस्य ज्ञानफलादप्याचार्यस्य ज्ञानदानफलमधिकमित्येतद्युक्तिसिद्धं च । तां युक्तिं सूचयति नेति ।



**अनुव्याख्यानम्**

***.... ... .... न गोदाता गोमात्रफलमाप्नुयात् ॥***

प्रतिग्रहीतुर्हि गोमात्रफलम् । गोदाता न गोमात्रफलवान्भवति । किन्तु महाफलं स्वर्गादिकं च प्राप्नोति । यथैतत्तथा प्रकृतेऽपीत्यर्थः । अयमत्र प्रयोगः । ज्ञानदाता दत्तवस्तुफलादप्यधिकदानफलवान्पुरुषार्थहेतुवस्तुदातृत्वाद्गोदातृवदिति ।

ज्ञानफलादप्याचार्यस्य ज्ञानदानफलमधिकमित्यत्र भगवद्गीतासंवादमाह य इममिति ।

**अनुव्याख्यानम्**

***य इमं परमं गुह्यं मद्भक्तेष्वभिधास्यति ॥***

***भक्तिं मयि परां कृत्वा मामेवैष्यत्यसंशयः ॥***

***न च तस्मान्मनुष्येषु कश्चिन्मे प्रियकृत्तमः ॥***

***भविता न च मे तस्मादन्यः प्रियतमो भुवि ॥***

***इत्याह भगवान् ...... ...... .....***

***अध्येष्यत इत्युत्तरवाक्यमत्र पठनीयम् ।***

यत एवं ज्ञानदानं तत्सम्प्रदायप्रवर्तनं च महाफलम् । अतो बहूनां ग्रहणायाविष्कारेण ज्ञानदानं कार्यमिति प्राप्ते सिद्धान्तमाह एवमपीति ।

**अनुव्याख्यानम्**

***..... ...... एवमपि .......***

सत्यं ज्ञानदानमुक्तप्रकारेण महाफलम् । तथाऽपि नाविष्कारेण कार्यं कुत इत्यत आह पात्रमिति ।

**अनुव्याख्यानम्**

***.... ..... ...... पात्रमपेक्ष्यते ॥ ३४९ ॥***

दानफलेनेति शेषः । पात्रे क्रियमाणं खलु दानं फलायालम् । नापात्रे प्रत्युत प्रत्यवायस्यैव हेतुः । आविष्कारेण ज्ञानदाने चायोग्यानामपि तत्प्राप्तिर्भवति । सा च प्रतिषिद्धेति भावः ॥ ३४९ ॥

### **वाक्यार्थचन्द्रिका**

ॐ अनाविष्कुर्वन्नन्वयात् ॐ ॥ अत्यन्तहेयत्वाभावादिति । अवधारणांशमात्रस्य प्रमाणविरुद्धतयाऽसङ्ग्राह्यत्वेऽप्याविष्करणांशमात्रस्य प्रमितत्वेन सङ्ग्राह्यतयाऽत्यन्तहेयत्वाभावादित्यर्थः । गुरुफलस्य शिष्यापेक्षयाऽष्टगुणताया बाधितत्वाच्छिष्यपदं लक्षणया तत्फलपरत्वेन व्याख्याति शिष्यादिति । द्विगुणत्वेन तत्फलस्य किं कारणमित्यत आह सन्तानेति । मूलकारणत्वादित्यर्थः । सार्धं तावदित्येतदनूद्य व्याख्याति सार्धं तावदिति । देवाः सहस्त्रगुणितमित्युक्तं यद्देवफलस्य श्रवणादिसाध्यशिष्यमौक्तफलापेक्षया सहस्त्रगणितत्वं तत्प्रकारस्यानुपदर्शनात्तदनुपपत्तिमाशङ्क्य क्रमात्तस्माद्यथोत्तरमित्यस्यैव तत्प्रकारोपदर्शकत्वान्नानुपपत्तिरिति भावेनान्वयोपदर्शनपूर्वकं तद्व्याकुर्वन्नेव सहस्त्रगुणितत्वोपपादकतया तद्योजयति यथोत्तरमित्यादिना ॥ ज्ञानेति । तत्सम्प्रदायेत्यर्थः । नन्वेवं सति ब्रह्मफलस्य ब्रह्मामाहौघगुणितमिति यच्छ्रवणादिसाध्यशिष्यमौक्तफलापेक्षया महौघगुणितत्वमुक्तं तदनुपपन्नं प्रसज्यते । तत्प्रकारोपदर्शकस्यान्यस्याभावादित्यतो न केवलं क्रमात्तस्माद्यथोत्तरमित्यस्य देवफलसहस्त्रगुणितत्वप्रकारोपदर्शकतया तदन्वितत्वमेव । किन्तु ब्रह्मा महौघगुणितमित्युक्ततत्फलमहौघगुणितत्वप्रकारोपदर्शकतया तदन्वितत्वमपीति न तदनुपपत्तिप्रसङ्गोऽपीत्याशयेन तदन्विततयाऽपि तद्योजयति यथोत्तरमिति । देवाः सहस्त्रगुणितं ब्रह्मा महौघगुणितमिति विशेषोक्त्या श्रवणादिसाध्यसकलशिष्यमौक्तफलापेक्षया प्राप्तं देवानां मौक्तफलस्य सहस्त्रगुणितत्वनियमं ब्रह्मफलस्य महौघत्वनियमं चापाकरोति सहस्त्रमहौघशब्दाविति । अयमर्थः । देवफलस्य ब्रह्मफलस्य च श्रवणादिसाध्यशिष्यमौक्तफलापेक्षया सहस्त्रगुणितत्व महौघगुणितत्वसद्भावमात्राभिप्रायेण तत्फलयोः सहस्त्रगुणितत्वाभिधानं न तु देवफलस्य सहस्त्रगुणितत्वमेव । ब्रह्मफलस्य च महौघगुणितत्वमेवेति तन्नियमाभिप्रायं क्वचिद्देवफलस्य सहस्त्रापेक्षया न्यूनसङ्ख्यागुणितत्वस्य क्वचित्तदधिकसङ्ख्यागुणितत्वस्यापि सत्त्वेन ब्रह्मफलस्य क्वचिन्महौघसङ्ख्यापेक्षया न्यूनसङ्ख्यागुणितत्वस्य क्वचित्तदधिकसङ्ख्यागुणितत्वस्य सत्त्वेन तन्नियमासम्भवादिति । तदेव कुत इत्यतो भवेदयं नियमो यदि श्रवणादिसाध्यशिष्यविसम्बन्धिमौक्तफलापेक्षया देवफलस्य सहस्त्रगुणितत्वकल्पिकाब्रह्मफलस्य च महौघगुणितत्वसम्पादिका प्रवर्तकपरम्परैव सकलशिष्यापेक्षया देवनां ब्रह्मणश्च नियता स्यात् । न च सा नियता किन्तु किञ्चिदपेक्षयैव सहस्त्रगुणितत्वमहौघगुणितत्वसम्पादिका प्रवर्तकपरम्परा अस्ति । क्वचिन्न्यूना क्वचिच्चाधिका । तत्र यच्छिष्यव्यक्त्यपेक्षया सहस्त्रगुणितत्वमहौघगुणितत्वसम्पादिकैव प्रवर्तकपरम्पराऽस्ति तत्र देवफलब्रह्मफलयोः सहस्त्रगुणितत्वमहौघगुणितत्वनिर्वाहेऽपि यच्छिष्यव्यक्त्यपेक्षया न्यूनाधिका वा सा स्यात् तत्र तत्फलयोर्न्यूनाधिकसङ्क्यागुणितत्वध्रौव्येण तन्नियमानुपपत्तेरित्याशयेनाह परम्पराया इति । प्रवर्तकपरम्पराया इत्यर्थः ।

ज्ञानफलादिति । मुक्तिगतानन्दरूपादित्यर्थः ॥ गोमात्रमिति । दुग्धरूपतद्रसमात्रमित्यर्थः ।

नन्वत्राचार्यस्य ज्ञानदानफलतया मुक्तिमात्रं श्रूयते । न तु तस्य शिष्यज्ञानफलापेक्षयाऽऽधिक्यमिति कथमस्य वाक्यस्य तत्साधकतयोपन्यास इत्यतो नास्य केवलस्य विवक्षितार्थसाधकत्वाभिप्रायेणात्रोपन्यासः किन्तु ‘अध्येष्यते च य इमं धर्म्यं संवादमावयोः । ज्ञानयज्ञेन तेनाहमिष्टः स्यामिति मे मतिरि’त्युत्तरवाक्यसहितस्यैवेत्यतो युक्त एव तत्साधकतयोपन्यास इत्याशयेनाह अध्येष्यते चेति । यद्यप्यत्र ज्ञानिनो भगवदिष्टत्वोक्त्या मोक्षमात्रं सिध्यति न तु तन्मोक्षादाचार्यमोक्षस्यातिशय इति नोत्तरवाक्यसहितस्यापि विवक्षितार्थसाधकत्वं सम्भवति । तथाऽपि ‘मुक्तिर्ज्ञात्वाऽपि विष्णुं स्याच्छास्त्रं श्रुत्वा ततोऽधिकम् । मुक्तौ सुखं तत्पठतस्ततोऽप्यधिकमिष्यते । व्याख्यातुस्तु समं मुक्तौ सुखं नान्यस्य कस्यचित् । ततोऽधिकं तु देवानां मुख्यव्याख्याकृतो यत’ इति ‘य इममि’त्यादिवाक्यद्वयार्थविवरणरूपगीतातात्पर्योदाहृतप्रमाणात् शिष्यश्रवणमोक्षापेक्षयाऽऽचार्यीयज्ञानदानफलमोक्षस्यातिशयसिद्ध्यभिप्रायेण गीतावाक्यस्य संवादतयोपन्यासो युक्त इति ध्येयम् ॥ ३४९ ॥

### **परिमल **

ॐ अनाविष्कुर्वन्नन्वयात् ॐ ॥आदिपदस्वारस्याय वाक्यद्वयतया योजनामाह ज्ञानफलमाप्नुयुः । तच्च विच्छिष्यादपीति । गुरुपरम्परोक्त्या सूचितं हेतुं स्वयमाह सन्तानकारणत्वादिति । उक्तमिति पूर्वेणान्वयः । सन्तानः शिष्यसन्ततिः । सार्धं तावदित्यनुवादो ऽध्यर्थमिति व्याख्या । अर्धेनाधिकं तावत्फलमित्यर्थः । प्रागुक्तो हेतुरत्रापि ज्ञेयः यथोत्तरं तस्मात्क्रमादित्यन्वयप्रदर्शनेन मूलानुवादः । अध्यर्धप्राप्तिक्रमादिति व्याख्या । व्याख्यातार्थं पदमनुवदति यथोत्तरं तस्मात्क्रमादिति । अध्यर्धक्रमादित्यर्थः ॥ इत्यनेनापि सम्बध्यत इति । ब्रह्मा तस्मात्क्रमाद्वाणीफलादध्यर्धं तावत्फलं प्राप्नोतीत्येवं ध्येयमित्यर्थः । नन्वेवं चेत्तर्हि सहस्त्रगुणितं महौघगुणितमिति कथं निर्धारणोक्तिर् अध्यर्धक्रमादित्युक्तक्रमे स्वावरप्राप्यफलापेक्षयाऽध्यर्धफलप्राप्तिपक्षे अधिकगुणितफलप्राप्तेरपि सम्भवादित्यत आह सहस्त्रमहौघशब्दाविति । तथाच स्वावरस्य यावत्प्राप्यमध्यर्धं तावत्फलं ततोऽधिकस्येत्येवं ब्रह्मपर्यन्तं ज्ञेयमित्यर्थः । ननु सहस्त्रमहौघशब्दौ यथाश्रुतावेव ग्राह्यौ नोपलक्षकतया व्याख्येयौ सहस्त्रमहौघावधिभूतं यत्किञ्चिदेव प्राप्यं फलमुपादाय व्याख्याने महौघत्वादेरुपपत्तेरित्यत आह परम्पराया अनियतत्वादिति । सम्प्रदायप्रवर्तने परम्पराया अनियतत्वात् । तस्मा(त् शिष्यप्राप्यफला)दुपदिशति तत्फलादध्यर्धफलमुपदेष्टा प्राप्नोतीत्येवं व्याख्यानं युक्तं न त्वेतावदिति निर्धारणमित्यर्थः । ज्ञानदानफलमेवात्र मूले प्रतीयते न ज्ञानफलमित्यत आह इत्युत्तरवाक्यमिति । अष्टादशेऽध्याये गीतायां प्रियतरो भुवीत्यनन्तरं ‘अध्येष्यते च य इमं धर्म्यं संवादमावयोः । ज्ञानयज्ञेन तेनाहमिष्टः स्यामिति मे मतिरि’ति श्लोकोऽप्यत्र मूले पठनीय इत्यर्थः । तथाच मुक्तौ शिष्यप्राप्यसुखादधिकं सुखमाचार्यस्य सुज्ञानम् । न च तस्मादित्यादिवाक्यशेषादिति भावः । एवंशब्दार्थः सत्यमित्यादि ॥ पात्रे क्रियमाणं खलु दानं फलायेति । ‘अथो(प)शमेनोपरता मनुष्या’ इत्यादिवचनादिति भावः ॥ प्रत्युतेति । ‘मानस्तेनेभ्य’ इत्यादिश्रुतौ अयोग्योपदेशस्य निषेधादिति भावः ॥ ३४९ ॥



### **यादुपत्यम्**

ॐ अनाविष्कुर्वन्नन्वयात् ॐ ॥ ज्ञानप्रवर्तकत्वादिति । ज्ञानसम्प्रदायप्रवर्तकत्वादित्यर्थः । ततश्चायज्ञमर्थः । मनुष्योत्तमादिरूपस्य शिष्यस्य यच्छ्रवणफलं तत्सहस्त्रगुणितं फलं तत्सम्प्रदायप्रवर्तके कश्चिन्नीचो देवः प्राप्नोति । क्रमेण तदुत्तमास्तु देवाः स्वस्वावरसम्प्रदायप्रवर्तकदेवफलापेक्षयाऽध्यर्धफलं प्राप्नुवन्ति । ब्रह्माऽप्यनेन क्रमेण प्राप्तं यत्सरस्वत्यादिफलं तदध्यर्धमेव फलमाप्नोतीति । नन्वेवं मध्यस्थदेवफलेषु न सहस्त्रगुणितत्वं ब्रह्मफले वा न सरस्वत्यादिफलापेक्षया महौधगुणितत्वम् । उक्तक्रमेण गणनायामाधिक्यस्यैवोभयत्र प्राप्तेरित्यत आह सहस्त्रमहोघशब्दाविति । तथा च नीचदेवफलमारभ्य ब्रह्मफलपर्यन्तं यस्मिन्यस्मिन्देवफले या यासङ्ख्योक्तक्रमेण प्राप्ता भविष्यति तत्तत्परावित्यर्थः । ननु यथा नीचः सम्प्रदायप्रवर्तको देवो मनुष्योत्तमादिरूपशिष्यश्रवणफलापेक्षया सहस्त्रगुणितं फलमाप्नोति तथा ब्रह्माऽपि तत्फलापेक्षया साक्षादेव महौघगुणितं फलमाप्नोतीत्येव कस्मान्न व्याख्यायते । किं यथोत्तरं तस्मात्क्रमादित्यस्य ब्रह्मा महौघगुणितमित्यनेनापि सम्बन्धमभिधाय महौघशब्दस्योपलक्षणार्थत्वकल्पनयेत्यत आह परम्पराया इति । देवानां सम्प्रदायप्रवर्तन इति । ततश्च यथोत्तरं तस्मात्क्रमादित्यस्य ब्रह्मा महौघगुणितमित्यनेनाप्यन्वयमभिधायैव ब्रह्मणः फलं व्याख्येयम् । नोक्तरीत्या साक्षाद् येन महौघशब्द उपलक्षणार्थो न स्यादिति भावः ॥ ज्ञानफलादपीति । मुक्तिगतानन्दरूपादित्यर्थः । एवमग्रेऽपि ॥ गोमात्रमिति । गोरसमात्रमित्यर्थः । नन्वत्राचार्यस्य ज्ञानदानफलं मुक्तिरित्येव प्रतीयते न तस्य शिष्यज्ञानफलापेक्षयाऽधिक्यमत आह अध्येष्यत इति । ‘अध्येष्यते च य इमं धर्म्यं संवादमावयोः । ज्ञानयज्ञेन तेनाहमिष्टः स्यामिति मे मतिरि’ति वाक्यमित्यर्थः । तेन तस्य मुक्तावानन्ददः स्यामिति वाक्यशेषोऽत्राभिप्रेतः । मुक्तौ सुखं तत्पठत इति वचनात् । ततश्चैतच्छ्रलोकोक्तशिष्यज्ञानफलापेक्षया पूर्वश्लोकोक्ताचार्यज्ञानफलस्याधिक्यं ज्ञातुं शक्यमेव । न च तस्मान्मनुष्येष्वित्यादिवचनादिति भावः ॥ ३४९ ॥

विरक्तिभक्तिध्यानोत्थज्ञानाद्यः श्रीनिकेतनः ॥ प्रसीदति निजे भक्ते स नः प्रीतोऽस्तु साधनैः ॥

इति श्रीवेदेशपूज्यपादशिष्येण यदुपतिना विरचितायां सुधाटिप्पण्यां

तृतीयाध्यायस्य चतुर्थः पादः ॥ ३४ ॥

### **श्रीनिवासतीर्थीया**

ॐ अनाविष्कुर्वन्नन्वयात् ॐ ॥ कुत एतदिति । एतत्प्रमेयं कुतः प्रमाणात्प्रतिपत्तव्यमित्यर्थः । उपलक्षणकरणनिमित्तमाह परम्पराया अनियतत्वादिति । गुरुशिष्यपरम्पराया इत्यर्थः । यं शिष्यमारभ्य देवानां सहस्त्रगुणितफलवत्त्वं तदपेक्षया ब्रह्मणो महौघफलवत्त्वं तस्यैव शिष्यस्य पुनः स्वशिष्यं प्रति गुरुत्वे तस्यापि पुनर्गुरुत्वे उक्तसङ्ख्यायां परिनिष्ठाया अयोगेन तत्क्रमेण गणनायां या सङ्ख्या प्राप्नोति तत्परावेव सहस्त्रमहौघशब्दावित्याशयः ॥ गोमात्रमिति । क्षीरदध्यादिरूपगोरसमात्रमैहिकमेव फलं नामुष्मिकं स्वर्गादिकमस्ति । प्रत्युत यावद्गोरोमसङ्ख्याकनरकस्यैव सद्भावादिति भाव ॥ गोमात्रफलवान्न भवतीति । इह जन्मनि गोदानकरणेनोत्तरजन्मनि यथेष्टगोसम्पत्त्या गोरसप्राप्तिमात्रफलवान्न भवतीत्यर्थः ॥ दत्तवस्तुफलादपीति । इह जन्मनि दत्तं यद्गवादिरूपं वस्तूत्तरजन्मनि तज्जातीयगवादिप्राप्तिरूपं यत्फलं तस्मादप्यधिकं यद्दानफलं स्वर्गादि तद्वानित्यर्थः ॥ ज्ञानफलादपीति । शिष्यस्य श्रवणफलादपीत्यर्थः ॥ प्रतिषिद्धेति । मानस्तेभ्य इति भाष्योदाहृतश्रुतिप्रतिषिद्धेत्यर्थः ॥ ३४९ ॥

### **वाक्यार्थरत्नमाला**

ॐ अनाविष्कुर्वन्नन्वयात् ॐ ॥ सहस्रगुणितत्वमहौद्यगुणितत्वमवधि विमादाय कथमायातीति संशोध्यम् ॥ गुरुफलस्य शिष्यापेक्षयेति पाठो मूलकोशे ॥ फलपदं लेखकप्रमादात् ॥ मूले अध्यर्धमिति ॥ अधिकमर्धं यस्य तदध्यर्धम् । तत्पूर्वस्य वा द्विगुणं तदुत्तरेषां चार्धाधिकमेव न संपूर्णमधिकं येन द्विगुणत्वं स्यादित्यर्थः । नियमं चापाकरोतीति पाठः ॥ ३४९ ॥

**॥ इति अनाविष्काराधिकरणम् ॥**

