+++
title = "१२ विष्णुभक्तेष्वपि भक्तिरावश्यकी"

+++


## तारतम्येन तद्भक्तेष्वपि भक्तिर्विनिश्चयात्

**विष्णुभक्तेष्वपि भक्तिरावश्यकी**

**तारतम्येन तद्भक्तेष्वपि भक्तिर्विनिश्चयात्**

### **सुधा**

एवं भक्तेरेव मोक्षसाधनत्वमुपपादितम् । भक्तिश्च केवलं भगवद्विषयैवेति प्रतीतिमपाकर्तुमाह तारतम्येनेति ।

## **अनुव्याख्यानम्**

***तारतम्येन तद्भक्तेष्वपि भक्तिर्विनिश्चयात् ॥***

***कर्तव्या ...... ...... .........***

न केवलं विष्णौ किन्तु तद्भक्तेषु रमादिष्वपि, विनिश्चयात् सर्वथा, सा च क्रियमाणा तारतम्येनैव । कुत इत्यत आह एषाऽपीति ।

***...... एषाऽपि तद्भक्तिः ..........***

तस्तद्भक्तेषु क्रियमाणैषाऽपि भगवद्भक्तिरेवातस्तद्विषयेऽपि भक्तिः कर्तव्या । एतदुक्तं भवति । विष्णुभक्तिस्तावत्कर्तव्येत्युपपादितम् । सा च तद्भक्तभक्त्यैव साङ्गा नान्यथेति । एतदपि कुत इत्यत आह लोकेति ।

***....... ...... ....... लोकवेदानुसारतः ॥***

लोकशब्देन लोकसिद्धव्याप्तिमदनुमानमुच्यते ॥ वेदशब्देनागममात्रम् ।

### **वाक्यार्थचन्द्रिका**

ननु भक्तेस्तद्भक्तेषु कर्तव्यत्वसिद्धिं विना न तस्यास्तारतम्येन कर्तव्यताविचारावसर इति कथं भाष्ये तत्कर्तव्यतामनुक्त्वा तारतम्येन तस्याः कर्तव्यत्वाभिधानमित्याशङ्क्येदमेव कर्तव्यत्वविधानं तारतम्येन तद्विधानं चेत्यतो नानुपपत्तिरित्यभिप्रेत्य वाक्यभेदेन योजयति न केवलमित्यादिना । भगवद्भक्तित्वेऽपि कुतस्तस्या रमादिविषयेऽपि कर्तव्यत्वं कथं चास्या भगवद्भक्तित्वमित्यत आह एतदुक्तं भवतीति । लक्ष्मीविरिञ्चेत्यादिनोत्तरत्र षाड्गुण्यादिवचनमात्रोदाहरणात्तत्परतया वेदशब्दं व्याचष्टे तत्तस्मादिति ॥ वेदशब्देनेति । अत एव तत्र टीका ‘वेदानुसारत इति यदुक्तं तदप्यनेन दर्शितं भवतीति’ ध्येयम् ।

### **परिमल **

उपपादितमिति । पूर्वग्रन्थे अतीतपादे च ‘विषयेषु च संसर्गादि’त्यादिना ‘अतो विष्णौ परा भक्तिरि’त्यन्तेन चोपपादितमित्यर्थः । अग्रे पौरुषयस्योदाहरणादाह वेदशब्देनेति ।

### **यादुपत्यं**

वेदशब्देनति । उत्तरत्र वेदं विहाय षाड्गुण्यवचनमात्रोदाहरणादेवं व्याख्यानमिति ध्येयम् ।

### **वाक्यार्थरत्नमाला**

भवतीति । ध्येयमिति । अत्रेति शब्दोऽध्याहार्यः । एक इति टीकेति सम्बध्यते । अपरस्त्विति ध्येयमितीति अथवेति शब्दा आवर्तन्ते । ततोप्युक्तार्थलाभ इति द्रष्टव्यम् ।

