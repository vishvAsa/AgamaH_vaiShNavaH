+++
title = "१४ उक्तार्थे प्रमाणोपन्यसः"

+++


## लक्ष्मीविरिञ्चवाणीशगिरिजेन्दा गिरां पतिः

**उक्तार्थे प्रमाणोपन्यसः**

**लक्ष्मीविरिञ्चवाणीशगिरिजेन्दा गिरां पतिः**

### **सुधा**

भगवत्प्रसादतारतम्यानुसारेण तदीयेषु मुक्तिः कार्येत्यत्रागममप्याह लक्ष्मीति ।

## **अनुव्याख्यानम्**

***लक्ष्मीविरिञ्चवाणीशगिरिजेन्दा गिरां पतिः ॥***

***सूर्यादयश्च क्रमशो भगवत्प्रीतिगोचराः ॥***

***तेषु भक्तिः क्रमेणैव कार्या नित्यं मुमुक्षुभिः ॥***

तेन भगवत्प्रीतिक्रमेणैव । तिष्ठतु क्रमस्तेषु भक्तिकरणमेव कुतः । भगवत्प्रीतिगोचरत्वादेव । कारणान्तरं चोच्यते सर्वेऽपीति ।

**अनुव्याख्यानम्**

***सर्वेऽपि गुरवश्चैते पुरुषस्य सदैव हि ॥***

***तस्मात्पूज्याश्च नम्याश्च ध्येयाश्च परितो हरिम् ॥***

***इति षाड्गुण्यवचनादप्येषोऽर्थोऽवसीयते ॥***

***हरिभक्तः क्रमेणैव तदीयेषु हरिस्मृतिः ॥***

***हरिस्तुतिस्तत्स्मृतिश्च तत्स्तुतिर्हरिपूजनम् ॥***

***तत्पूजा विहितात्याग इति मुक्तेः क्रमेण हि ॥***

***नियमात्साधनान्येव नित्यसाध्यानि चाखिलैः ॥***

***इति प्रवृत्तवचनं साधनस्य विनिर्णये ॥***

गुरुत्वं विद्याप्रवर्तकत्वेन प्रसिद्धमेव । पूज्याश्चेत्यादिना भक्तेरेव प्रपञ्चनं हरिं परितो न तु पृथक् । वेदानुसारत इति यदुक्तं तदप्यनेन दर्शितं भवति ॥ क्रमेणैव तदीयेषु भक्तिस्तत्स्मृतिरित्यादौ तच्छब्देन तदीया उच्यन्ते । क्रमेणैवेति सर्वत्र सम्बध्यते । क्रमेणेति हरिविषयाणि भक्त्यादीनि मुख्यसाधनानि तदीयविषयाणि त्वमुख्यसाधनानीत्यर्थः । मुक्तिसाधनत्वादखिलैर्मुमुक्षुभिर्नित्यसाध्यानि । साधनस्य विनिर्णय इति साधनविनिर्णयाख्येऽवान्तरप्रकरणेऽस्तीत्यर्थः ।

एतदेव विवृणोति प्रवृत्त इति ।

**अनुव्याख्यानम्**

***प्रवृत्ते पञ्चरात्रे हि साधनस्य विनिर्णयः ॥***

पञ्चरात्रे प्रवृत्तं नामावान्तरो ग्रन्थः । तत्रापि साधनस्य विनिर्णयो नाम प्रकरणमस्तीत्यर्थः ।

### **वाक्यार्थचन्द्रिका**

भक्तेरेव प्रपञ्चनमिति । ‘श्रवणं कीर्तनं विष्णोः स्मरणं पादसेवनम् । अर्चनं वन्दनं दास्यं सख्यमात्मनिवेदनमि’त्यत्र पूजादेरपि नवविधभक्तिमध्ये परिगणितत्वादिति भावः । भक्तिशब्दस्य हरिशब्देन समस्तस्यापि बुद्ध्या विवेकेन तदीयेष्वित्यत्रापि सम्बन्ध इति भावेनाह तदीयेषु भक्तिरिति ॥ तदीयेति । हरिस्तुतिस्मृतिपूजानां हरिस्मृतिस्तत्स्तुतिपूजनमिति पृथग्विधानेन तत्स्मृतिरित्यादौ तच्छब्दस्य हरिपरत्वे पौनरुक्त्यप्रसङ्गात् । तदीयमात्रपरामर्शोऽयमिति भावः । तत्स्मृतिरित्यादिपदेन तत्स्तुत्यादेः परिग्रहः ॥ सर्वत्र सम्बध्यत इति । न केवलं क्रमेणेत्यस्य तदीयेषु क्रमेणैव भक्तिरिति यथाश्रुत एव सम्बन्धः । किन्तु तत्स्मृतितत्स्तुतितत्पूजेत्यादौ सर्वत्रापि सम्बन्ध इत्यर्थः । हरिभक्त्यादित्रयवत्तदीयभक्त्यादेरपि मुक्तिसाधनत्वोक्तिमात्रेणैव कर्तव्यत्वसिद्धेः किं क्रमेण तत्साधनत्वप्रतिपादनेनेत्यतोऽविशेषेण सर्वेषां मुक्तिसाधनत्वशङ्कावारणाय विसूचनार्थत्वात्तस्य नानर्थक्यमिति भावेन तत्सूचितं विमुपपादयति क्रमेणेतीति । नित्यसाध्यत्वे मूले हेत्वनुक्तेस्तं पूरयति मुक्तिसाधनत्वादिति । तस्याखिलैः कर्तव्यतायां हेतुत्वानुपपत्तेरखिलपदं सङ्कुचितार्थपरतया व्याचष्टे मुमुक्षिभिरिति ।

### **परिमल **

भगवत्प्रीतिगोचरा इति हेतुगर्भमिति भावेनाह भगवत्प्रीतिगोचरत्वादेवेति । एवं गुरवश्चेत्यपि ज्ञेयम् । अन्यप्रस्तावे अन्यधर्मविधिरसङ्गत इत्यत आह पूज्याश्चेत्यादिनेति । पूजनमननध्यानानां ‘अर्चनं वन्दनं दास्यं सख्यमात्मनिवेदनमि’ति, श्रुतिस्मृत्यादेश्च ‘श्रवणं कीर्तनं विष्णोः स्मरणं पादसेवनं’ इति सप्तमस्कन्धे भक्तित्वेन परिगणनादिति भावः ॥ अनेन दर्शितमिति । तत्र वेदशब्दस्यागममात्रोपलक्षणत्वेन व्याख्यानादिति भावः ।

### **यादुपत्यम्**

भक्तेरेव प्रपञ्चनमिति ॥ ‘श्रवणं कीर्तनं विष्णोः स्मरणं पादसेवनम् । अर्चनं वन्दनं दास्यं सख्यमात्मनिवेदनमि’त्यत्र पूजादेरपि नवविधभक्तिमध्ये परिगणितत्वादिति भावः ।

### **श्रीनिवासतीर्थीया**

तेन भगवत्प्रीतिक्रमेणैवेति । लक्ष्मीविरिञ्चेत्युक्तेन ब्राह्मेणेत्यर्थः ॥ तदप्यनेन दर्शितं भवतीति । वेदशब्देनागममात्रस्य गृहीतत्वादिति भावः । तत्रापि प्रवृत्तेऽपि ॥ ३४५,६ ॥

