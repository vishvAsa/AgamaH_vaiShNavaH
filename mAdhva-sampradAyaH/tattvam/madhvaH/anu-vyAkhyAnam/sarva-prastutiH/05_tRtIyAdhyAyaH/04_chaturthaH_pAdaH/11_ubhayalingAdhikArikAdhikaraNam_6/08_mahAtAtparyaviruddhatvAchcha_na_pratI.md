+++
title = "०८ महातात्पर्यविरुद्धत्वाच्च न प्रतीतार्थपरत्वम्"

+++


## महातात्पर्यरोधेन कथं वाक्यं प्रमाणताम्

**महातात्पर्यविरुद्धत्वाच्च न प्रतीतार्थपरत्वम्**

**महातात्पर्यरोधेन कथं वाक्यं प्रमाणताम्**

### **सुधा**

इतश्च नैतद्वाक्यं प्रतीतार्थपरमित्याह महातात्पर्येति ।

## **अनुव्याख्यानम्**

***महातात्पर्यरोधेन कथं वाक्यं प्रमाणताम् ॥***

***याति ..... ....... ...... ......***

मोक्षप्रयोजनानां सर्वागमानां भगवद्गुणेष्वेव यन्महातात्पर्यं तदन्यथाऽनुपपत्त्या भक्तिरेव मुक्ति साधनं न द्वेष इत्यवगम्यते । अतो महातात्पर्यविरोधेन च द्वेषवाक्यं प्रतीतार्थे कथं प्रमाणतां याति ।

ननु श्रुत्यादीनां कथं प्राबल्यम् । येन तद्विरोधादिदं वचनं स्वार्थात्प्रच्याव्यते । उच्यते । श्रुतेः श्रुतित्वादेव प्राबल्यम् । स्ववाक्यस्य निरवकाशत्वात् । अत एव तत्रोक्तमञ्जसेति । इतरागमानां च बहुत्वेन । अत एव बह्वागमेत्यभिहितम् । महातात्पर्ययुक्तेर्वाक्यतः प्राबल्यमुपपादयितुमाह सर्वेति ।

**अनुव्याख्यानम्**

***....... सर्वार्थरूपं हि महातात्पर्यमिष्यते ॥***

सर्वेषां शास्त्राणामनन्यार्थतया यदेकार्थप्रतिपादकत्वं तद्रूपमित्यर्थः ।

### **वाक्यार्थचन्द्रिका**

द्वेषवाक्यस्य श्रुत्यादिविरोधेन प्रतीतार्थेऽतात्पर्यस्य प्रतिपादितत्वात्किमुत्तरेणेत्यतो युक्त्यन्तरेण द्वेषवाक्यस्य प्रतीतार्थेऽतात्पर्योपपादकत्वान्न तदानर्थक्यमिति भावेन तथोत्तरवाक्यं योजयति इतश्चेति । ननु तथापि सर्वार्थरूपं हीत्याद्युत्तरवाक्यमनर्थकम् । न च महातात्पर्ययुक्तेर्वाक्यतः प्राबल्योपपादनार्थत्वान्न तदिति वाच्यम् । तद्व्युत्पदनस्याप्यनर्थकत्वात् । न च द्वेषवाक्यविरोधेन महातात्पर्ययुक्तेर्विषयान्तरपरत्वस्यापि वक्तुं शक्यत्वान्न महातात्पर्ययुक्तिविरोधेन द्वेषवाक्यस्य प्रतीतार्थेऽतात्पर्यमित्यविशङ्काया विशेषोपदर्शनेन परिहारार्थत्वान्न तदानर्थक्यमिति वाच्यम् । तथा सति तादृगविशङ्काया महातात्पर्ययुक्ताविव श्रुत्यादावपि सम्भवेन तत्रापि विशेषोपदर्शनस्यावश्यकत्वाच्छत्यादीनां प्राबल्यमनुपपाद्य महातात्पर्ययुक्तिमात्रस्यैव प्राबल्योपपादनस्याश्लिष्टत्वादित्यतस्तत्प्राबल्यव्युत्पादनस्य पूर्वग्रन्थेनैव सिद्धेर्युक्तमेव श्रुत्यादीनां पृथक् प्राबल्यमनुपपाद्यापि महातात्पर्ययुक्तिमात्रस्यैव तद्व्युत्पादनमित्यभिप्रेत्य तदुपपादकतयोत्तरग्रन्थं सङ्गमयितुं श्रुत्यादिसाधारण्येनाविशङ्कामुत्थाप्य तत्प्राबल्यस्य पूर्वग्रन्थेनैव सिद्धतामुपपादयति ननु श्रुत्यादीनामिति ॥ स्ववाक्यस्येति । पुराणवाक्यस्येत्यर्थः ॥ अत एवेति । निरवकाशत्वादेवेत्यर्थः ।

### **परिमल **

द्वेषवाक्यस्येति । द्वेषाच्चैद्यादय इति वाक्यं प्रतीतार्थे द्वेषस्य मुक्तिसाधनत्वे इत्यर्थः ॥ स्ववाक्यस्येति । हिरण्यकशिपुश्चापीत्यादेरित्यर्थः ।

### **वाक्यार्थरत्नमाला**

विषयान्तरपरत्वस्यापीति ॥ युक्तेरपीत्यसिशब्दसम्बन्धः । तादृगविशेषेति पाठः । तत्प्राबल्यव्युत्पादनेत्यनन्तरं सङ्गमयितुमित्यतः प्राक्तनस्य पूर्वग्रन्थेनैव सिद्धेर्युक्तमेव श्रुत्यादीनां पृथत्प्राबल्यमनुपपाद्यापि महातात्पर्ययुक्तिमात्रस्यैव तद्य्वुत्पादनमित्यभिप्रेत्य तदुपपादकतयोत्तरग्रन्थपङ्क्तिक्तिभ्रमेण परित्यक्तः मूलकोशानुसारेण निक्षेप्यः ॥ यथास्थितपाठस्त्वसम्भवतीति स्पष्टमेव ।

