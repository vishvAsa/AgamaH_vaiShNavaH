+++
title = "०६ मोक्षसाधकद्वेषवाक्यानां गतिकथनम्"

+++


## यदि द्वेषेण मुक्तिः स्याद्वक्तव्यो दोषसञ्चयः

**मोक्षसाधकद्वेषवाक्यानां गतिकथनम्**

**यदि द्वेषेण मुक्तिः स्याद्वक्तव्यो दोषसञ्चयः**

### **सुधा**

भक्तेर्मोक्षसाधनत्वमनेन गम्यते । न च तदस्माभिरपाक्रियते । किन्तु भक्तिवद् द्वेषस्यापीत्यत आह यदीति ॥

## **अनुव्याख्यानम्**

***यदि द्वेषेण मुक्तिः स्याद्वक्तव्यो दोषसञ्चयः ॥***

तदा द्वेषोत्पादनार्थमिति शेषः । न चैवम् । गुणमात्रप्रतिपादनस्य प्रतिपादितत्वात् । ततो मोक्षार्थं प्रवृत्तो वेदादिर्गुणानेव प्रतिपादयन्मोक्षस्य भक्तिमात्रसाध्यत्वमभिप्रैतीति गम्यत इति भावः ॥

ननु द्वेषाच्चैद्यादयो नृपा इत्यादीनि द्वेषस्यापि मोक्षसाधनतां प्रतिपादयन्ति वाक्यानि सन्ति । तत्कथं द्वेषस्य मुक्तिसाधनत्वाभाव इत्यत आ स्मर्तव्य इति ।

**अनुव्याख्यानम्**

***स्मर्तव्यो भगवान्नित्यमित्यर्थेनैव हि क्वचित् ॥***

***द्वेषादिव गुणानाह पुराणे क्रुद्धवाक्यवत् ॥***

पुराणे क्वचित्प्रदेशे । भगवान्नित्यं स्मर्तव्य इत्यभिप्रायेणैव द्वेषान्मुक्तिमाहेव पुराणकृदिति सम्बन्धः । तस्मान्नोक्तविरोध इति हेरर्थः ।

इदमुक्तं भवति । पुराणवाक्यं द्वेषस्य मुक्तिसाधनत्वं प्रतिपादयदिवापाततो यद्यपि प्रतीयते । तथाऽपि तन्न तदभिप्रायम् । किन्तु मुमुक्षुणा भगवान्सर्वदा स्मर्तव्य इति तस्याभिप्रायः । यथा ‘वृद्धौ च मातापितरौ साध्वी भार्या सुतः शिशुः । अप्यकार्यशतं कृत्वा भर्तव्या मनुरब्रवीदि’त्यत्र नाकार्यकरणे तात्पर्यं किन्तु सर्वथा भर्तव्यत्वे, तथेहापीति । गुणानाहेति तात्पर्यान्तरम् । चैद्यादीनां द्वेषतो मुक्तिं प्रतिपादयद्वाक्यं भगवतः कृपालुत्वादीन्गुणानाहेति । शापादिना द्वेषिणोऽपि चैद्याद्यास्तात्कालिकद्वेषमनिरूप्य पूर्वतनीं भक्तिमेवापेक्ष्य भगवता मोचिताः । अहो कृपालुत्वं निर्विकारत्वं सत्यसङ्कल्पत्वं च तस्येत्यत्र तात्पर्यं तेषां वाक्यानामित्यर्थः । द्विविधानि वाक्यानि, वैरेण यन्नृपतय इत्यादीनि स्मरणप्रधानानि तेषां प्रथमा गतिः । द्वैषाच्चैद्यादय इत्यादीनि द्वेषप्रधानानि तेषां द्वितीयेति हृदयम् ।

प्रथमव्याख्याने लौकिकदृष्टान्तमाह क्रुद्धवाक्यवदिति । क्रुद्धवाक्यस्य यथा न प्रतीत एवार्थे प्रामाण्यं किन्त्वन्यत्र ; तथैवेत्यर्थः ।

### **वाक्यार्थचन्द्रिका**

गुणमात्रप्रतिपादनस्येति । अनेन मुक्तिरित्येवेत्येवकारस्य गुणानित्यनेनापि सम्बन्ध उक्तो भवति । नन्वेवं योजनायां गुणानाहेत्येतद्भाष्यखण्डवैयर्थ्यम् । तदतिरिक्तेनैव तेनोक्तशङ्कापरिहारादित्यत आह गुणानाहेति तात्पर्यमिति । द्वेषाच्चैद्यादय सत्यादेरिति शेषः ॥ किं तदित्यत आह चैद्यादीनामिति । द्वेधा तात्पर्यवर्णने निमित्तमाह द्विविधानीति ॥ स्मरणप्रधानानीति । वैरेणेत्यादीनां स्मरणप्राधान्यं च ध्यायन्त इति विणोपादानाद्गम्यते । अखण्डस्मृतेरेव ध्यानत्वादित्यवधेयम् ।

### **परिमल **

प्रतिपादितत्वादिति । ‘प्रीत्या मोक्षपरत्वाच्च तात्पर्यं नैव दूषण’ इति । जिज्ञासासूत्रे आनुमानिकपादादौ तत्र तत्रेति भावः ॥ कृपालुत्वादीनिति । कृपालुशब्दनिर्वाहो जिज्ञासानये अतो यथार्थबन्धस्येत्येतद्व्याख्यानसुधापरिमे दर्शितः । गतिद्वयोक्तेर्व्यवस्थितविषयत्वेन कृत्यमाह द्विविधानि वाक्यानीत्यादिना । ‘वैरेण यन्नृपतयश्शिपालपौण्ड्रसाल्वादयो गतिविलासविलोकनाद्यैः । ध्यायन्त आकृतधियः शयनासनादौ तत्साम्यमापुरनुरक्तधियः पुनः किमि’त्यादिषु ध्यायन्त इति श्रवणात् स्मरणप्रधानानीत्युक्तम् ॥ द्वेषप्रधानानि द्वेषसाधकानीत्यर्थः ।

### **यादुपत्यम्**

प्रतिपादितत्वादिति । युक्तिपादीयान्तिमाधिकरण इति शेषः ॥ स्मरणप्रधानानीति । ‘वैरेण यं नृपतयः शिशुपालपौण्ड्रसाल्वादयो गतिविलासविलोकनाद्यैः । ध्यायन्त आकृतधियः शयासननादौ तत्साम्यमापुरनुरक्तधियः पुनः किमि’त्यत्र ध्यायन्त इत्युक्त्या स्मरणप्रधानत्वमवगन्तव्यम् । ध्यानस्य स्मृतिरूपत्वात् ।

### **श्रीनिवासतीर्थीया**

द्वेषस्यापीति । मुक्तिसाधनत्वमुच्यत इत्यर्थः । प्रथमा गतिः । स्मर्तव्य इत्युक्ता गतिः ॥ द्वितीयेति । गुणानाहेत्युक्ता गतिरित्यर्थः ।

### **वाक्यार्थरत्नमाला**

दोषसञ्चयो वक्तव्यः स्यादित्युक्ते उच्यतां दोषसञ्चयोऽपीति शङ्कापरिहारायाह ॥ न चैवमिति मूलम् । कुतो नैवं वाच्यम् । भाष्ये तद्वचने बाधकानुपन्यासादित्यतो यत्प्राक् महातात्पर्यरोधापवादनाय भक्तया प्रसन्नत इत्यादिना श्रुत्यादयो भगवद्गुणानेव वदन्तीति श्रुत्यादिभिर्मोक्ष प्रयोजनार्थं भगवद्गुणमात्रप्रतिपादनस्य क्रियमाणताया अनुभाष्यकृतैव भक्तया प्रसन्नत इत्यादिना भावाद्गुणमात्रप्रतिपादनालाभ इत्याशङ्कपरिहाराय प्राक्कथायोजनायाम् अकृतत्वेऽपीदानीं तथायोजनामभिप्रेत्य मूलप्रवृत्तिः सिद्धैव । अत एवोत्तरमूलवाक्ये वेदादिर्गुणानेव प्रतिपादयतीति योजनान्तरसूचनमित्याशयेन मूलकाराभिप्रेतयोजनाघटकमात्रं स्वयं दर्शयति ॥ अनेन मुक्तिरित्येवेति । यत्वन्यथाख्यातौ प्रतिपादितत्वादिति प्रतीकमुपादाय युक्तिपादीयान्तिमाधिकरण इति इति निरूपितम् । तत्र प्रतिभाति ॥ सर्वधर्मोपपत्तेश्चेत्यन्तिमाधिकरणे हि भाष्ये तट्टीकारीत्या चेतनान्तरे सर्वगुणपूर्णताया अदृष्ट्या भगवत्यपि तदयोग इति पूर्वपक्षे स्वातन्त्र्यादिनाऽन्यत्रादृष्टमपि गुणपूर्णत्वं संभवतीति प्रतिपादनम् । अनुभाष्यतन्मूलानुसारेण तु गुणपूर्णत्वनिर्दोषत्वयोरप्यन्यत्रादृष्टतया भगवति तदुभयाङ्गीकारायोग इत्याक्षेपप्रकारप्रदर्शनपूर्वकं भाष्योक्तश्रुत्यनुग्राहक ‘‘यदधीना’’ इत्यादिनोक्तयुक्तिव्युत्पादनेन गुणपूर्णत्वनिर्दोषत्वे सम्भवत इति प्रतिपादनम् । तथा च गुणमात्रप्रतिपादनशब्दितं गुणानेव वेदपुराणागमावदन्तीति यत्प्रमेयं तत्प्रतिपादनस्य तत्र बुद्धिमता कथमपि विज्ञातुं शक्यतया तत्र प्रतिपादितव्याख्यानस्य शिष्यधंधनमात्रत्वात् । तदधिकरणीयगुणसद्भावदोषाभावप्रतिपादनानुसारेण गुणमात्रस्य प्रतिपादितत्वादित्येव वक्तव्यत्वापत्या प्रतिपादनस्येत्यस्यासङ्गतत्वापाताच्च । मोक्षप्रयोजनार्थं गुणा एव वक्तव्या न तु तदर्थं दोषा इति प्रकृतानुसारेण मोक्षप्रयोजनाय गुणप्रतिपादनस्य प्रकृत तया तत्प्रतिपादनम् । प्रतिपादकभक्तया प्रसन्नत इत्यस्यैव ग्राह्यतयाऽन्तिमत्यागेनाधिकरणान्तरग्रहणस्य पूर्वापरामर्शमूलकत्वाच्च । ततो मोक्षार्थं प्रवृत्तो वेदादिर्गुणानेव प्रतिपादयन्नित्युत्तरमूलवाक्यस्यैवेतद्वाक्यार्थरूपतया तदननुसन्धानमूलकत्वाच्चेत्यलं विस्तरेण । वैरेणेत्यादीनामिति ॥ अत्र वैरेणेत्येकदेशोपपादनेन यन्नृपतयः शिशुपालपौण्ड्रसाल्वादयो गतिविलासविलोकनाद्यैः । ध्यायन्त आकृतिधियः शयनासनादौ तत्साम्यमापुरनुरक्तधियः पुनः किमि ति संपूर्णवाक्यं गृह्यते । एतच्चैकादशस्कन्धीयपञ्चमाध्ययीयभागवतगतं वाक्यम् । आदिपदेन च मूलगतादिपदविवक्षितवाक्यान्तरस्योपपादनमिति विवेकः ।

