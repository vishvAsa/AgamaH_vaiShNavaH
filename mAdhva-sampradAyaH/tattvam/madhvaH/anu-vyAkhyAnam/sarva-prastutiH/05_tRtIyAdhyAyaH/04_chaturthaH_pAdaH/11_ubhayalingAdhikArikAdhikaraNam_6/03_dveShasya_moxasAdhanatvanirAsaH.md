+++
title = "०३ द्वेषस्य मोक्षसाधनत्वनिरासः"

+++


## न हि द्वेषयुता दृशिः

**द्वेषस्य मोक्षसाधनत्वनिरासः**

**न हि द्वेषयुता दृशिः**

### **सुधा**

ननु विना स्नेहाज्ज्ञानमात्रेण यदि मुक्तिरनुपपन्ना स्यात् । तदा ज्ञानपदस्य लक्षकत्वमाश्रयणीयम् । न चैवम् । पुरुषार्थस्य भक्त्येकसाध्यत्वे प्रमाणाभावात् । द्वेषिणामपि शिशुपालादीनां मोक्षदर्शनाच्च । द्वेषिणः स्निग्धा इत्यस्य च विप्रतिषिद्धत्वात् । अतोऽनुपपन्नं लक्षणाश्रयणमित्यतो द्वेषस्य मोक्षसाधनत्वं तावन्निराकरोति न हीति ।

## **अनुव्याख्यानम्**

***....... ...... न हि द्वेषयुता दृशिः ॥***

***पुरुषार्थाय भवति सर्वश्रुतिविरोधतः ॥***

अत्र द्वेषस्य पुरुषार्थसाधनत्वं निषिध्यते । दृशिरिति तु प्रसङ्गादुक्तम् । ज्ञानस्यावश्यकतामुपादाय स्नेहनिरासाय हि परः प्रत्यवस्थितः । कैमुत्यार्थं वा । माहात्म्यज्ञानमपि न द्वेषयुक्तं मोक्षहेतुः । किमुत केवलो द्वेष इति । यथोक्तम् । ‘नैष्कर्म्यमप्यच्युतभाववर्जितं न शोभते ज्ञानमलं निरञ्जनमि’ति ।

### **वाक्यार्थचन्द्रिका**

ननु द्वेषिणामपि शिशुपालादीनां भक्त्यैव मोक्षः किन्न स्यादित्यत आह द्वेषिण इति । ‘द्वेषो नैव सन्मुक्तिकारणमि’त्युत्तरग्रन्थानुरोधेन द्वेषस्य मोक्षसाधनत्वनिवारणाय प्रवृत्तेऽत्र वाक्ये द्वेषस्य मोक्षसाधनतानिराकरणस्यैव सङ्गतत्वाद्द्वेषयुतदृशेस्तन्निराकरणमसङ्गतमित्यत आह अत्रेति । तर्हि द्वेषो न पुरुषार्थसाधनमित्येव वक्तव्यम् । किं दृशिग्रहणेनेत्यतो नात्र दृशिग्रहणं तन्मोक्षसाधनताया निरस्यत्वाभिप्रायेण किन्तु प्रासङ्गिकमेवेत्याह दृशिरिति । प्रासङ्गिकतामेवोपपादयति ज्ञानस्येति । अत्र पक्षे दृशिग्रहणस्य प्रासङ्गिकत्वं समाश्रयणीयं भवतीत्यरुच्या पक्षान्तरमाह कैमुत्यार्थं वेतीति । तदर्थतामेव स्पष्टयति माहात्म्येति ॥ नैष्कर्म्यमपीति । विधिनिषेधरहिततया निष्कर्मशब्दवाच्यमोक्षसाधनत्वयोग्यत्वान्नैष्कर्म्यं वैराग्योपेतत्वान्निरञ्जनमलं समीचीनं यद्धरिमाहात्म्यज्ञानं तदच्युते भक्तिवर्जितं द्वेषेणोपेक्षया वा युक्तं चेन्न शोभते मोक्षसाधनं न भवतीत्यर्थः ।

### **परिमल **

दृशेरपि मुक्तिहेतुत्वनिरासे पूर्वोक्तविरोध इत्यत आह अत्र द्वेषस्येति ॥ यथोक्तमिति । द्वादशस्कन्धेऽनुक्रमणिकायां नैष्कर्म्यपदेन कर्मसाध्यत्वान्मोक्ष उच्यते कार्यकारणयोरभेदोपचारान्मोक्षसाधनमपि । निरञ्जनं कामादिदोषरहितं, ज्ञानं, अच्युतभाववर्जितं हरिभक्तिहीनं चेद् द्वेषयुक्तं चेदित्यर्थः । न शोभते मोक्षहेतुर्नेत्यर्थः ।

### **यादुपत्यं**

नैष्कर्म्यमपीति । विधिनिषेधरहिततया निष्कर्मशब्दवाच्यमोक्षसाधनयोग्यत्वानैष्कर्म्यं वैराग्योपतत्वान्निरञ्जनम् अलं समीचीनं यद्धरिमाहात्म्यज्ञानं तद् अच्युते भक्तिवर्जितं द्वेषेणोपेक्षया वा युतं चेन्न शोभते मोक्षसाधनं न भवतीत्यर्थः ।

### **श्रीनिवासतीर्थीया**

परः प्रत्यवस्थित इति । अतो दृशिग्रहणं कृतमित्यर्थः । आवश्यकी दृशिरपि न द्वेषयुता मोक्षसाधनमिति भावः ॥ दृशिशब्दार्थो माहात्म्यज्ञानमिति ।

### **वाक्यार्थरत्नमाला**

प्रथमस्कन्धीयपञ्चमाध्यायगतभागवतवाक्यविजयध्वज्यनुसारेण व्याचष्टे ॥ विधिनिषेधेति ॥

