+++
title = "११ अनुमानेन भक्तेर्मुक्तिसाधनत्वप्रतिपादनम्"

+++


## न च प्रसादमाप्नोति द्वेषाद्भक्त्या तमाप्नुयात्

**अनुमानेन भक्तेर्मुक्तिसाधनत्वप्रतिपादनम्**

**न च प्रसादमाप्नोति द्वेषाद्भक्त्या तमाप्नुयात्**

### **सुधा**

अनुमानेनाप्युक्तमर्थं साधयति न चेति ।

## **अनुव्याख्यानम्**

***न च प्रसादमाप्नोति द्वेषाद्भक्त्या तमाप्नुयात् ॥***

***इति दृष्टानुसारित्वमप्यस्मिन्नर्थ ईयते ॥***

भगवद्द्वेषाद्भगवत्प्रसादं नैवाप्नोति । भगवद्भक्त्या तं भगवत्प्रसादं प्राप्नुयादित्यस्मिन्नर्थे दृष्टानुसारित्वं प्रत्यक्षदृष्टव्याप्तिकानुमानानुसारित्वमपीयते ज्ञायते ।

एतदुक्तं भवति । भगवत्प्रसादादेव मोक्ष इति तावन्निष्टङ्कितम् । भगवत्प्रसादो भगवद्द्वेषसाध्यो न भवति । भगवत्प्रसादत्वात् । यो यत्प्रसादो नासौ तद्द्वेषसाध्यो यथा गुरुप्रसादः । यद्वा भगवद्द्वेषो भगवत्प्रसादसाधनं न भवति । भगवद्द्वेषत्वात् । यो यद्द्वेषः स तत्प्रसादसाधनं न भवति । यथा गुरुद्वेषः । अथवा भगवान्स्वद्वेषिणि न प्रसीदति प्रेक्षावत्पुरुषत्वाद् देवदत्तवत् । यद्वा भगवद्द्वेषी भगवत्प्रीतिविषयो न भवति भगवद्द्वेषित्वात् । यो यद्द्वेषी नासौ तत्प्रीतिविषयः । यथा सम्प्रतिपन्न इति द्वेषस्य प्रसादसाधनत्वेऽपास्ते मुक्तिसाधनत्वमेवापास्तं भवति । तथा भगवत्प्रसादो भगवद्भक्तिसाध्यो भगवत्प्रसादत्वात् । यो यत्प्रसादः स तद्भक्तिसाध्यो यथा गुरुप्रसादः । यद्वा भगवद्भक्तिर् भगवत्प्रसादसाधनं भगवद्भक्तित्वात् । या यद्भक्तिः सा तत्प्रसादसाधनं यथा गुरुभक्तिः । अथवा भगवान्स्वभक्ते प्रसीदति प्रेक्षावत्पुरुषत्वात् । सम्मतवत् । यद्वा भगवद्भक्तो भगवत्प्रीतिविषयो भगवद्भक्तत्वात् । यो यद्भक्तोऽसौ तत्प्रीतिविषयः । यथा गुरुभक्त इति । भक्तेः प्रसादसाधनत्वे सिद्धे मुक्तिसाधनत्वमेव सिद्धं भवतीति ।

### **परिमल **

निष्टङ्कितमिति । निर्णीतं ‘ज्ञानी प्रियतमोऽतो मे’ इत्यादिना जिज्ञासासूत्रानुव्याख्यानादावित्यर्थः ।

