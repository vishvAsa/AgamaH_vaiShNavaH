+++
title = "०४ द्वेषस्य मुक्तिसाधनत्वे सर्वश्रुतिविरोधः"

+++


## चेतनस्य द्वयं भोग्यं संसारो मुक्तिरेव च

**द्वेषस्य मुक्तिसाधनत्वे सर्वश्रुतिविरोधः**

**चेतनस्य द्वयं भोग्यं संसारो मुक्तिरेव च**

### **सुधा**

द्वेषस्य मुक्तिसाधनत्वाङ्गीकारे कथं सर्वश्रुतिविरोध इत्यतस्तावदेकां श्रुतिं पठति चेतनस्येति ।

## **अनुव्याख्यानम्**

***चेतनस्य द्वयं भोग्यं संसारो मुक्तिरेव च ॥***

***संसारस्त्रिविधस्तत्र स्वर्गो मध्यमधस्तथा ॥***

***मुक्तिश्च द्विविधा तत्र सुखं नित्यं तथाऽपरम् ॥***

***नित्यदुःखमिति ज्ञेयं साधनं संसृतावपि ॥***

***काम्यं कर्म निषिद्धं च साज्ञानमिति निश्चयः ॥***

***द्वेषो भक्तिश्च मुक्तौ तु मक्तिद्वयविधायकम् ॥***

***इति पैङ्गिश्रुतेद्वेर्षो नैव सन्मुक्तिकारणम् ॥***

जीवजातस्य । द्वयमेव । तत्र मुक्तिसंसारयोर्मध्ये । मध्यं मानुषत्वम् । अधो नरकादि । नित्यं सुखमेकं मुक्तित्वेन ज्ञेयम् । तथा नित्यदुःखमपरमिति ज्ञेयम् । संसृतौ संसृतिविषये, साधनमपि द्वेषो भक्तिश्चेति योग्यतया सम्बन्धः । विधायकं कारकम् । नित्यसुखरूपा सन्मुक्तिः । इति ज्ञायत इति शेषः ।

### **वाक्यार्थचन्द्रिका**

चेतनशब्दस्य भगवद्रमादिसाधारण्येन चेतनमात्रपरताया बाधितत्वादाह जीवजातस्येति ।

मुक्तिरेव चेत्यत्र चैवशब्दयोर्विरुद्धार्थयोरेकत्रान्वयानुपपत्तेरेवशब्दं भिन्नक्रमतया योजयति द्वयमेवेति । अधिकरणत्वस्य बाधितत्वात्तत्रेति निर्धारणसप्तमीत्यभिप्रेत्य व्याचष्टे तत्रेति । संसृतावपीत्यपिशब्दो भिन्नक्रम इत्यभिप्रेत्याह साधनमपीति । द्वेषभक्त्योरुभयोरपि द्विविधमुक्तिकारणत्वभ्रमस्य द्वेषस्य सन्मुक्तिकारणत्वं भक्तेश्च नित्यदुःखकारणत्वमिति यथाक्रमसम्बन्धभ्रमस्य द्वेषो भक्तिश्चैतद्द्वयं सन्मुक्तेः केवलो द्वेषस्त्वसन्मुक्तेः कारणमिति टीकाकृतैव वक्ष्यमाणान्यथाप्रतीतेश्च निवारणायाह द्वेषो भक्तिश्चेति यथायोग्यतया सम्बन्ध इति । विधायकत्वस्य शब्दधर्मत्वाद्द्वेषादेः कथं तद्विधायकत्ववचनमित्यत आह कारकमिति । प्रकृतोपयोगितया व्याचष्टे नित्यसुखेति ।

### **परिमल **

कस्यचिज्जीवस्येति भ्रमनिरासाय वा देवदेव्योर्व्यावृत्तये वाह जीवजातस्येति । द्वेषो भक्तिश्च मुक्तौत्वित्यत्रान्वयाप्रतीतेराह साधनमपि द्वेषो भक्तिश्चेतीति ॥ योग्यतयेति । द्विविधमुक्तौ यथायोग्यं सम्बन्ध इत्यर्थः । शब्दरूपत्वाभावात् कथं विधायकत्वमित्यत आह विधायकं कारकमिति । प्रागुक्तसन्मुक्तेरन्यत्वधीनिरासायाह नित्यसुखरूपा सन्मुक्तिरिति । सन्मुक्तिकारणमित्यनन्तरं माह इति ज्ञायत इति इति ।

### **यादुपत्यं**

लक्ष्मीनारायणव्यावृत्त्यर्थमाह जीवजातस्येति । विधायकत्वस्य शब्दधर्मत्वादाह कारकमिति ।

### **श्रीनिवासतीर्थीया**

चेतनशब्देनेश्वरस्य रमायाश्च प्राप्तेस्तद्य्वावृत्त्यर्थमाह जीवजातस्येति ॥ योग्यतयेति । मुक्तौ भक्तिर्नित्यसुखरूपमुक्तौ, मुक्तौ द्वेषो नित्यदुःखरूपमुक्ताविति मुक्तिद्वयविधायकमिति यथायोग्यं सम्बन्धो न तु यथाक्रममित्यर्थः ।

### **वाक्यार्थरत्नमाला**

द्वेषभक्तयोरुभयोरपीति । द्देषस्यासन्मुक्ते प्रतीतसन्मुक्तिं प्रत्यपि कारणत्वम् । भक्तेः सन्मुक्तिं प्रतीवासन्मुक्तिं प्रत्यपि कारणत्वमित्येवमुभयोरपि द्विविधमुक्तिकारणत्वमिति भ्रमस्येत्यर्थः । एतेनोभयोरपि मिलित्वा द्विविधमुक्तिकारणत्वप्राप्तावपि प्रत्येकं तत्तन्मुक्तिकारणत्वमात्र लाभेन भ्रमत्वायोग इति शङ्कागर्भस्रावेणैव गता । द्वेषो भक्तिश्चेति भाष्यानुसारेणाद्वेषादेरेकैकस्य मुक्तिद्वय विधायकताप्राप्तेरिति ज्ञेयम् । भ्रमस्येत्यस्य वारणायेत्युत्तरेण बुध्या विवेक सम्बन्धः । द्वितीयस्य भ्रमस्येत्यस्यापि तथैव सम्बन्धः ॥ टीकाकृतैवेति ॥ ‘‘तमो द्वेषेण संयान्ती’’त्युदाहरिष्यमाणषाद्गुण्यवचनस्य विनियोगान्तरप्रतिपादनम् मूले तथा द्वेषो भक्तिश्चेत्येतद्वयं सन्मुक्तेरित्यादिना वक्ष्यमाणस्य यथाश्रुतानुवादोऽयम् । एतेन पूर्वभ्रमद्वयापेक्षया एतत्पक्षे मूलकृदुक्तत्वं विशेषः । अत एवास्यान्तिमत्वमिति सूचितं भवति । भ्रमस्येति द्वितीयानन्तरं च वारणायेति मूलकोशानुसारी वा पाठः । अन्यथाप्रतीतेश्च निवारणायाहेति पाठः ।

