+++
title = "१० भक्तेर् मुक्तिसाधनत्वे प्रमाणोपन्यासः"

+++


## यस्य देवे परा भक्तिर्यथा देवे तथा गुरौ

**भक्तेर् मुक्तिसाधनत्वे प्रमाणोपन्यासः**

**यस्य देवे परा भक्तिर्यथा देवे तथा गुरौ**

### **सुधा**

एवं द्वेषस्य मुक्तिसाधनत्वं निराकृत्येदानीं भक्तेः परमपुरुषार्थसाधकत्वे प्रमाणं नास्तीति यदुक्तं तन्निरासाय प्रमाणान्याह यस्येति ।

## **अनुव्याख्यानम्**

***यस्य देवे परा भक्तिर्यथा देवे तथा गुरौ ॥***

***तस्यैते कथिता ह्यर्थाः प्रकाशन्ते महात्मनः ॥***

***भक्त्या ज्ञानं ततो भक्तिस्ततो दृष्टिस्ततश्च सा ॥***

***ततो मुक्तिस्ततो भक्तिः सैव स्यात्सुखरूपिणी ॥***

***भक्त्या प्रसन्नो भगवान्दद्याज्ज्ञानमनाकुलम् ॥***

***तयैव दर्शनं यातः प्रदद्यान्मुक्तिमेतया ॥***

***नाहं वेदैर्न तपसा न दानेन न चेज्यया ॥***

***शक्य एवंविधो द्रष्टुं दृष्टवानसि मां यथा ॥***

***भक्त्या त्वननन्यया शक्य अहमेवंविधोऽर्जन ॥***

***ज्ञातुं द्रष्टुं च तत्त्वेन प्रवेष्टुं च परन्तप ॥***

***इत्यादिवाक्यतश्चैव सोऽयमुक्तार्थ ईयते ॥***

यथा देवे तथा गुराविति । यथा देवे देवयोग्या तथा गुरौ गुरुयोग्येत्यर्थः । अनेन ज्ञानस्य भक्तिसाध्यत्वमुच्यते । भक्त्या ज्ञानमित्यनेन ज्ञानादेः । ज्ञानं परोक्षनिश्चयो जायते । ततो ज्ञानात्पक्वा भक्तिर्भवति । ततो दृष्टिस्ततश्च सा परिपक्वा भक्तिः । ततो मोक्षानन्तरं भक्तिरवतिष्ठते । सा सुखरूपिण्येव स्यान्न फलवती । भक्त्या प्रसन्न इत्यनेनापीदमेवोच्यते । ज्ञानाभावे भक्त्यभावादनाकुलमित्युक्तम् । तयैव पक्वया एतया परिपक्वया । वेदैरिति भक्ति रहितश्रवणादिभिरित्यर्थः । न विद्यतेऽन्यो विषयो यस्याः साऽनन्या । ‘यादृशी तत्र भक्तिः स्यात्तादृश्यन्यत्र नैव चेत् । अनन्यभक्तिः सा ज्ञेया विष्णावेव च सा भवेदि’ति च स्मृतिः । विवक्षितस्तु सन्धिर्भवतीति वचनाच्छक्य अहमिति युज्यते । तत्त्वेन याथार्थ्येन ज्ञातुम् । इत्यादिवाक्यतश्चेति चशब्देन चेतनस्य द्वयमित्यादीनि पूर्वोदाहृतवाक्यानि समुच्चिनोति । वाक्यत एव न त्वर्थात् ।

### **वाक्यार्थचन्द्रिका**

यथा देवे देवयोग्येति । अनेन यथातथाशब्दौ सादृश्यार्थौ । योग्यतानुसारित्वे च सादृश्यं विवक्षितमित्युक्तं भवति ॥ ततश्च यस्य देवे विष्णौ परा सर्वाधिका भक्तिस्तादृशभक्तेरेव तद्योग्यत्वात् । यथा च देवे विष्णौ तद्योग्यैव भक्तिस्तथा देवे तदितरदेवेष्वपि तत्तद्देवयोग्यैव भक्तिः । तथा गुरौ साक्षात्स्वोत्तमेषु च तत्तद्योग्यैव भक्तिर्न तु साम्येनाक्रमेण वेति योजना । ‘भक्तिश्चैव हरावेव मुख्याऽन्यत्र यथाक्रममि’त्युपासनापादीयानुव्याख्यानानुसारिभाष्यटीकानुसारादिति द्रष्टव्यम् । ज्ञानादेर्भक्तिसाध्यत्वमुच्यत इति पूर्वानुवृत्त्या योजनीयम् ॥ ज्ञानं परोक्षनिश्चय इति । ततो दृष्टिरिति परोक्षज्ञानसाध्यभक्तिसाध्यतया दृष्टेरुत्तरत्रोच्यमानतया ज्ञनशब्दस्य तदर्थत्वायोगादिति भावः। भक्तिमात्रस्य परोक्षज्ञानसाधनतया ततः पूर्वभाविन्याः परोक्षनिश्चयसाध्यत्वायोगादाह पक्वा भक्तिरिति । पक्वभक्तेर्दृष्टिसाधनतया तत्पूर्वभाविन्या दृष्टिसाध्यत्वायोगात्तद्विलक्षणभक्तिपरत्वेन सेत्येतद्व्याख्याति परिपक्वा भक्तिरिति । सैवेत्येवकारस्य यथाश्रुतान्वये वैयर्थ्यादिप्रसङ्गाद्भिन्नक्रमतया तद्योजनाप्रदर्शनपूर्वकं तद्व्यावर्त्यमाह सुस्वरूपिण्येवेत्यादि ॥ इदमेवेति । ज्ञानादेर्भक्तिसाध्यत्वमेवेत्यर्थः । भक्त्या ज्ञानमित्येतावतैव पूर्तेः किमनाकुलमिति ज्ञानविशेषेणेत्यत आह ज्ञानाभाव इति । माहात्म्यज्ञानपूर्वकस्नेहस्यैव भक्तित्वेन तदभावे भक्त्यसम्भवादित्यर्थः ॥ इत्युक्तमिति । तथा च ज्ञानमात्रस्य पूर्वं सतो भक्तिसाध्यत्वानुपपत्तावपि विशिष्टज्ञानस्य भक्तेः पूर्वमसतो भक्तिसाध्यत्वं नानुपपन्नमिति भावः । अनाकुलज्ञानसाधनत्वेनोक्तभक्तेरेव तद्दर्शनसाधनत्वानुपपत्तेस्तयैवेत्येतज्ज्ञानसाध्यभक्तिविपरत्वेन व्याख्याति तयैव पक्वयेति । दर्शनसाधनत्वेनोक्तभक्तेरेव समोक्षसाधनत्वाभावात्कथं तस्या मुक्तिसाधनत्वेनोक्तिरित्यतो नैतयेति तद्दर्शनसाधनभक्तिपरामर्शः किन्तु दर्शनसाध्यभक्तेरेवेति नानुपपत्तिरिति भावेन तत्परतयैतच्छब्दं व्याचष्टे परिपक्वयेति । ‘न चैतानि विना कश्चिज्ज्ञानमाप कुतश्चने’त्यादिप्रमाणेन श्रवणादीनां ज्ञानोत्पत्तौ प्रधानसाधनत्वस्थितेर्नाहं वेदैरिति कथं तन्निषेध इत्यतो भक्तिपूर्वकस्य श्रवणादेरेव तथात्वमत एव ‘श्रवणं मननं चैव ध्यानं भक्तिस्तथैव चे’ति पूर्ववाक्ये भक्तिसङ्कीर्तनम् । अत्र तन्निरपेक्षश्रवणादेस्तत्साधनत्वनिराकरणान्नानुपपत्तिरित्याशयेन भक्ति रहितश्रवणादिपरतया वेदशब्दं व्याचष्टे वेदैरितीति । भक्तेरप्यन्यत्वोक्तिरित्यतः सप्रमाणकमन्यशब्दं बहुव्रीहिमाश्रित्य व्याचष्टे न विद्यत इति । ननु शिवस् अर्च्य इत्यादाविव ‘स्वौजसमौडि’ति सुप्रत्यये शक्यस् अहमिति स्थिते ‘ससजुषो रुरि’ति सस्य रुत्वे तस्य च परत्वा‘द्भोग अघो अपूर्वस्य योशी’ति प्राप्तयत्वस्यापवादेन ‘अतो रोरप्लुतादप्लुत इत्युत्वे आद्गुण इति गुणे एङः पदान्तादतीति पूर्वरूपे शिवोऽर्च्य इत्यादिवच्छक्योऽहमिति सन्धिना भवितव्यम् । शक्य अहमिति तु कथमित्यत आह विवक्षित स्त्विति । तथा चात्र विवक्षाया अभावादुक्तरीत्या प्राप्तसन्ध्यभावे सति व्यत्ययो बहुलमिति वचनादुत्वापवादेन यत्वे ‘लोपः शाकल्यस्ये’ति पाक्षिकयलोपे सति युक्त एव शक्य अहमिति निर्देश इति भावः वाक्यतश्चैवेत्यत्र विरुद्धार्थयोश्चैवशब्दयोः कथं सम्बन्ध इत्यतोऽविरोधेनोभयोरर्थभेदं दर्शयन्नेवकारव्यावर्त्यमाह चशब्दनेति ।

### **परिमल **

यदुक्तमिति । न हि द्वेषयुता दृशिरित्येतदवतारिकायामुक्तमित्यर्थः । देवसमभक्तिः कार्येति भ्रमनिरासाय यथापदस्य योग्यतार्थत्वं गुरावित्यत्राप्यन्वयं चोपेत्यार्थमाह यथा देवे देवयोग्येति । व्याख्येयव्याख्यानभावस् तथेति समुच्चय इति ज्ञेयम् । प्रकाशत इति श्रवणादाह अनेनेति ॥ ज्ञानादेरिति । साक्षात्कारो मुक्तिश्चादिपदार्थः । व्याहतिनिरासायाह वेदैरित्यादि । ननु शक्यशब्दात्सुप्रत्यये तस्य रुत्वे उत्वे गुणे पूर्वरूपे च शक्योहमिति भाव्यमित्यत आह विवक्षितस्त्विति । सन्धिस्तु विवक्षितश्चेत्तदा स्यान्न चेन्न भवतीत्यर्थः । अत एव इकोऽचि विभक्ताविति सूत्रवृत्तौ नुमा अपीत्यादिप्रयोग इति भावः ॥ वचर्नैभक्तेरेव पुमर्थहेतुत्वोक्तिः ।

### **यादुपत्यं**

यथा देवे देवयोग्येति । अनेन यथातथाशब्दौ सादृश्यार्थौ योग्यतानुसारित्वेन च सादृश्यं विवक्षितमित्युक्तं भवति । ननु शक्य अहमिति कथं, विसर्गस्य सत्त्वे तस्य रुत्वे तस्य चोत्वे गुणे पूर्वरूपे च सति शक्योऽहमिति भवेदित्यत आह विवक्षितस्त्विति ।

### **श्रीनिवासतीर्थीया**

देवे देवयोग्येति । इन्द्रादिदेवसमूहे तद्योग्येत्यर्थः ॥ ज्ञानाभावे भक्त्यभावादिति । तथा च ज्ञानजनितया भक्त्या प्रसन्नो भगवान् अनाकुलं परिपक्वं ज्ञानं दद्यादित्यर्थो द्रष्टव्यः ।

### **वाक्यार्थरत्नमाला**

देवगुरुरूपकोटिद्वयस्यैव प्रतीतिनिरासाय यथातथाशब्दावृत्याद्याश्रयणेन कोट्यन्तरप्रदर्शकतया व्याचष्टे । तथा देवे तदितरेति ॥ उपासनापादीयानुव्याख्यानेति ॥ परेण च शब्दस्येति सूत्रीयेत्यर्थः । भाष्यटीकेति । सा च भक्ति विष्णौः सर्वाधिका । अन्येष्वपि यथायोग्येति टीकेत्यर्थः । पूर्वभाविन्या इत्यनन्तरं भक्तेरिति भक्तीत्यतः बुध्या विविक्तमनुवर्तते । भक्तिमात्रस्येत्यस्य हि परिपक्वादिविशून्याया भक्तेरित्यर्थः । तथाचानुवृत्तिः सुलभेति परमार्थः । विशिष्टज्ञानस्येति । अनेनानाकुलत्वं विशिष्टत्वमिति व्याख्यातं भवति । शिवस् अर्च्य इत्यादाविवेति पाठः ।

