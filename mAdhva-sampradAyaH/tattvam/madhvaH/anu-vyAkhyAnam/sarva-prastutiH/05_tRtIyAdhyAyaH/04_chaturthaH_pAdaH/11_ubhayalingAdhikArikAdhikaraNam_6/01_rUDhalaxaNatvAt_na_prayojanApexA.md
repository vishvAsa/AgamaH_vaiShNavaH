+++
title = "०१ रूढलक्षणत्वान् न प्रयोजनापेक्षा"

+++


## इत्यभिप्रायतः प्रायो ज्ञानमेव विमुक्तये वदन्ति श्रुतयः

**रूढलक्षणत्वान् न प्रयोजनापेक्षा**

**इत्यभिप्रायतः प्रायो ज्ञानमेव विमुक्तये**

### **सुधा**

लाक्षणिकप्रयोगे सूत्रकारस्य किं प्रयोजनमित्यत आह इत्यभिप्रायत इति ।

## **अनुव्याख्यानम्**

**इत्यभिप्रायतः प्रायो ज्ञानमेव विमुक्तये ॥**

**वदन्ति श्रुतयः ........ ....... ......**

द्विविधलक्षणाभिप्रायेण श्रुतयस् तरति शोकमात्मविदित्याद्याः । इदमुक्तं भवति । द्विविधा लक्षणा भवति रूढारूढभेदात् । तत्र द्वितीयायां प्रयोक्तुः प्रयोजनानुसन्धानेन भाव्यम् । न त्वाद्यायामभिधातुल्यायाम् । इयं च रूढलक्षणा । श्रुतिषु प्रायिकव्यवहारदर्शनात् । अतः किं प्रयोजनान्वेषणेनेति ।

### **वाक्यार्थचन्द्रिका**

ननु लाक्षणिकप्रयोगे सूत्रकारस्य प्रयोजनानुक्तेः कथमनेनोक्तशङ्कायाः परिहार इत्यतस्तदनुक्तावपि तदनपेक्षत्वसूचनात्तत्परिहार इत्याह इदमुक्तं भवतीति ।

### **परिमल **

सूत्रकारस्येति । ‘विद्यैव तु निर्घारणात्’ ‘दर्शनाच्च’ ‘पुरुषार्थोऽत’ इत्यादिसूत्रकारस्येत्यर्थः ॥ द्विविधलक्षणेति । एकदेशेनैकदेशिलक्षणा तथा एकदेशान्तरेण एकदेशा न्तरस्य लक्षणेत्येवं द्विधेत्यर्थः ।

### **वाक्यार्थरत्नमाला**

श्रुतिषु प्रायिकेति मूलम् । यस्य प्रासादादित्यादि श्रुतिषु प्रसादस्यापि मोक्षसाधनताया उक्तत्वात्प्रायिकेत्युक्तम् ।

