+++
title = "०५ द्वेषस्य मोक्षसाधनत्वे युक्तिविरोधश्च"

+++


## द्वेषतोऽपि विमुक्तिश्चेन्महातात्पर्यरोधनम्

**द्वेषस्य मोक्षसाधनत्वे युक्तिविरोधश्च**

**द्वेषतोऽपि विमुक्तिश्चेन्महातात्पर्यरोधनम्**

### **सुधा**

द्वेषस्य मोक्षसाधनत्वाङ्गीकारे युक्तिविरोधं चाह द्वेषतोऽपीति ।

## **अनुव्याख्यानम्**

***द्वेषतोऽपि विमुक्तिश्चेन्महातात्पर्यरोधनम् ॥***

न केवलं भक्त्या किन्तु द्वेषतोऽपि विशिष्टा मुक्तिश्चेदङ्गीक्रियते तदा यत्सर्वश्रुत्यादीनां भगवद्गुणोत्कर्ष एव महातात्पर्यं तद्विरुद्धमापद्येत । कथमित्यत आह भक्त्येति ।

**अनुव्याख्यानम्**

***भक्त्या प्रसन्नतो देवान्मुक्तिरित्येव तद्गुणान् ॥***

***वदन्ति श्रुतयस्सर्वाः पुराणान्यागमा अपि ॥***

अन्येऽप्यागमाः । श्रुत्यादयो मुक्तिप्रयोजनाः परमेश्वरगुणविषयाश्चेति तावत्प्रसिद्धम् । तत्र सम्बन्धोऽयमेव । यद्भगवत एव जीवानां मुक्तिः । सा च प्रसन्नादेव । प्रसादश्च भक्त्यैव । भक्तिश्च गुणज्ञा(नादेवे)न एवेत्येवं श्रुत्याद्यास्तद्गुणान्वदन्तीति । तथा च कथं द्वेषतो मुक्त्यङ्गीकारे न महातात्पर्यविरोधः ।

### **वाक्यार्थचन्द्रिका**

श्रुतिपुराणयोरप्यागमत्वादागमशब्दस्यागममात्रपरत्वानुपपत्तेरप्यागमा इत्यन्वयमभिप्रेत्यापेक्षिताध्याहारेण योजयति अन्येऽप्यागमा इति ॥ प्रसिद्धमिति । तेषां दुःखप्रहाणाय श्रुतिरेषा प्रवर्तत इत्यादिवचनादिति भावः ॥ तत्र सम्बन्ध इति । श्रुत्यादेर्मुक्तिप्रयोजनतायां विषयप्रयोजनयोः परस्परं श्रुत्यादिना च सह सम्बन्धोऽयं वक्ष्यमाण इत्यर्थः । तमेव दर्शयति यदित्यादि । वदन्तीतीत्यत्रत्यस्येतिशब्दस्येत्ययं सम्बन्ध इति पूर्वेणान्वयः ।

### **परिमल **

आगमा अपीत्यस्यार्थोऽन्येऽप्यागमा इति । श्रुतिपुराणेभ्योऽन्ये पञ्चरात्रादय इत्यर्थः ॥ प्रसिद्धमिति । ‘तेषां दुःखप्रहाणाय श्रुतिरेषा प्रवर्तत’ इत्यादिश्रुत्यादौ सिद्धमित्यर्थः ॥ तत्र सम्बन्धोऽयमेवेति । गुणोक्तेर्मोक्षस्य च अयं वक्ष्यमाण इत्यर्थः ।

### **यादुपत्यं**

तत्र सम्बन्ध इति । उक्तविषयप्रयोजनयोः परस्परं ताभ्यां शास्त्रस्य चायं वक्ष्यमाणसम्बन्ध इत्यर्थः ॥

### **श्रीनिवासतीर्थीया**

विशिष्टेति ॥ आनन्दाविर्भावरूपेत्यर्थः ॥ विषयाः प्रतिपादकाः ॥

### **वाक्यार्थरत्नमाला**

तत्रत्यठीकानुसारेणाह ॥ तेषां दुःखप्रहाणायेत्यादीति ॥ एवमेव भागवत एव जीवानां मुक्तिरित्यादावपि बन्धको भवेत्यादिप्रमाणान्युदाहर्त्तव्यानि ।

