+++
title = "०२ ज्ञानशब्दः मुख्यार्थः भक्तिशब्दश्च स्नेहमात्रपरः"

+++


## सोऽयं विशेषोऽपि ह्युदीर्यते भक्तिर्ज्ञानमिति क्वापि

**ज्ञानशब्दः मुख्यार्थः भक्तिशब्दश्च स्नेहमात्रपरः**

**सोऽयं विशेषोऽपि ह्युदीर्यते भक्तिर्ज्ञानमिति क्वापि**

### **सुधा**

भक्तिशब्दो माहात्म्यज्ञानपूर्वकस्य स्नेहस्य वाचक इत्युक्तं, तथा ज्ञानशब्दो भक्त्यर्थ इति । तदुभयमप्यनुपपन्नम् । भक्तिज्ञानाभ्यां मोक्षो भवतीत्यपि दर्शनात् । तत्र भक्तिशब्दस्योक्तार्थत्वे ज्ञानग्रहणवैयर्थ्यात् । (तस्य तत्रान्तर्भूतत्वात्) । ज्ञानपदस्य चोभयार्थत्वे भक्तिग्रहणवैयर्थ्यादित्यत आह सोऽयमिति ।

## **अनुव्याख्यानम्**

***..... ...... सोऽयं विशेषोऽपि ह्युदीर्यते ॥***

***भक्तिर्ज्ञानमिति क्वापि ....... ...... .....***

क्वापि भक्तिर्ज्ञानमिति पदाभ्यां सोऽयं स्नेहलक्षणो बोधलक्षणश्च विशेषोऽप्युदीर्यते । न तूक्त एवार्थ इति नियमस्तस्मान्नानुपपत्तिः । यत्र भक्तिज्ञाने(ज्ञानं) सहोच्येते तदा पुनरुक्तिप्रसङ्गाद्भक्तिपदं स्वार्थैकदेशत्यागेन स्नेहांशस्य लक्षकम् । न तु मुख्यार्थनिष्ठम् । ज्ञानपदं चानुपपत्त्यभावान्मुख्यार्थमेव न तु लक्षकमिति भावः ।

### **वाक्यार्थचन्द्रिका**

ननु सोऽयमित्याद्युत्तरवाक्ये भक्तिशब्दस्य स्नेहमात्रप्रतिपादकत्वं ज्ञानशब्दस्यावबोधमात्रवाचकत्वं क्वचिदस्तीत्युच्यते तदनर्थकम् । न च भक्तिशब्दे माहात्म्यज्ञानपूर्वकस्नेहवाचकत्वनियमस्य ज्ञानशब्दे च भक्त्यर्थनियमस्य निराकरणार्थमेतदिति वाच्यम् । असति बाधके नियमनिराकरणायोगादित्यतस्तन्नियमेऽनुपपत्तिं दर्शयन्नियमनिराकरणपरतयोत्तरवाक्यं योजयति भक्तिशब्द इति ॥ अनुपपत्तिरिति । ज्ञानग्रहणवैयर्थ्यादिलक्षणेत्यर्थः । कथं विशिष्टार्थकस्य भक्त्यादिशब्दस्य स्नेहादिमात्रपरत्वमित्यतोऽभिप्रायमाह यत्रेति ।

### **श्रीनिवासतीर्थीया**

भक्त्यर्थ इति । लक्षणयेत्यर्थः ।

