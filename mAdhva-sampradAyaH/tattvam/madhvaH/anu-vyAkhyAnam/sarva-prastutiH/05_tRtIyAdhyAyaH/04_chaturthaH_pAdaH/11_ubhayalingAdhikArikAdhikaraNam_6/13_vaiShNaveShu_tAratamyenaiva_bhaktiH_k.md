+++
title = "१३ वैष्णवेषु तारतम्येनैव भक्तिः कार्या"

+++


## तारतम्येन तेष्वद्धा भक्तिर्दृष्टानुसारतः

**वैष्णवेषु तारतम्येनैव भक्तिः कार्या**

**तारतम्येन तेष्वद्धा भक्तिर्दृष्टानुसारतः**

### **सुधा**

तद्भक्तभक्तिः कर्तव्येत्येतदनुमानेनोपपाद्य सा च तारतम्येन कार्येत्येतदनुमानेन साधयति तारतम्येनेति ।

## **अनुव्याख्यानम्**

***तारतम्येन तेष्वद्धा भक्तिर्दृष्टानुसारतः ॥***

***विष्णुप्रसादानुसारात्कार्या दोषस्तदन्यथा ॥***

तेषु तद्भक्तेषु क्रियमाणा भक्तिरद्धा सर्वथा तारतम्येन कार्या । कुतः दृष्टानुसारतः । तारतम्येनेत्यस्यैव विवरणं विष्णुप्रसादानुसारादिति । यस्मिन्नधिको विष्णुप्रसादस्तस्मिन्नधिकेत्यादि । तदन्यथा साम्येन वैपरीत्येन च करणेऽनर्थो भवति ।

**अनुव्याख्यानम्**

***दृष्टानुसारत इत्युक्तं दर्शयति स्वेति ।***

***स्वप्रीत्यनुसृतौ प्रीतिर्लोकेऽप्यद्धैव दृश्यते ॥***

अत्र स्वशब्देन राजादिः कथ्यते । तत्प्रीत्यनुसारेण तस्य यस्मिन्यथा प्रीतिस्तदनुसारेण भक्तिकरणे सति तस्मिन्भक्ते तस्य राजादेः प्रीतिरद्धा नियमेनैव दृश्यते । अयमत्र प्रयोगः । ईश्वरः स्वप्रीत्यनुसारेण स्वभक्तेषु भक्तेः प्रसीदति । प्रेक्षावत्पुरुषत्वाद्राजवदिति । अनेन प्रमेयान्तरमपि सिद्धमित्याह तारतम्येति ।

**अनुव्याख्यानम्**

***तारतम्यपरिज्ञानमप्येतेनैव साधनम् ॥***

एतेनैव भगवद्भक्तेषु रमाब्रह्मादिषु तारतम्येनैव मुक्तिः करणीयेति समर्थितेनैव देवतातारतम्यपरिज्ञानं यत्प्रागुक्तं तदपि मोक्षस्य साधनमिति सिद्धम् । न ह्यविदिते तारतम्ये तारतम्यानुरोधेन मुक्तिकरणं सम्भवति ॥ अनेनैव प्रकारेणानुमानसम्भवादिति वाऽतिदेशार्थः ।

### **वाक्यार्थचन्द्रिका**

विवरणमिति । ततश्च न तद्वैयर्थ्यमिति भावः । विष्णुप्रसादादित्युक्तमेव प्रपञ्चयति यस्मिन्निति । लोक इत्येतद्विणसामर्थ्यादाह अत्र स्वशब्देनेति । तत्प्रीत्यनुसरणमित्यस्य विवरणं तस्य यस्मिन्निति ॥ अनेनैव प्रकारेणेति । ईश्वरस्तारतम्येन स्वभक्तज्ञानिनि भक्ते प्रसीदति । प्रेक्षावत्पुरुषत्वात् । राजवदित्यनुमानसम्भवादित्यर्थः ।

### **परिमल **

एतेनैवेति मूलानुवादः । भगवद्भक्तेष्वित्यादिव्याख्या ॥ यत्प्रागुक्तमिति । पूर्वपादान्त्यभागे उक्तमित्यर्थः । एतेनैवेत्यस्यार्थान्तरमाह अनेनैव प्रकारेणेति । देवतातारतम्यज्ञानं मुक्त्यर्थमावश्यकं मुक्तिहेतुदेवताभक्तितारतम्यहेतुत्वाद् यद् यद्धेतुकारणं तत् तत्रावश्यकं यथा सम्मतमिति वा देवताभक्तितारतम्यं तत्तारतम्यज्ञानपूर्वकं तेन विना तदसम्भवात् । यद्येन विना न सम्भवति तत्तत्पूर्वकं यथा सम्मतमित्यादिरूपेणेति भाव । भक्तितारतम्यस्य मुक्तिहेतुत्वात् तद्धेतुज्ञानस्यापि तत्सिद्धिरिति भावः ॥ देवताभक्तितारतम्ये युक्त्युक्तिः ।

### **यादुपत्यम्**

अनेनैव प्रकारेणेति । ईश्वरः स्वप्रीत्यनुसारेण स्वभक्तज्ञानिनि भक्ते प्रसीदतीत्यनुमानसम्भवादित्यर्थः ।

### **वाक्यार्थरत्नमाला**

तत्प्रीत्यनुसरण इत्यस्येति पाठः । विशेषणादेतद्विणस्यापीति पाठः ॥

