+++
title = "०७ प्रातितिकार्थत्वे श्रुत्यादिविरोधः"

+++


## श्रुतिविरोधेन स्वविरोधेन चाञ्जसा

**प्रातितिकार्थत्वे श्रुत्यादिविरोधः**

**श्रुतिविरोधेन स्वविरोधेन चाञ्जसा**

### **सुधा**

इयं च व्यञ्जनावृत्तिरिति केचित् । तात्पर्यवृत्तिरित्यपरे । वाक्यलक्षणा(आ)नुमा(नमित्या)नं चेत्याचार्याः । प्रतीत एवार्थः किन्न स्यादित्यत आह श्रुतीति ।

## **अनुव्याख्यानम्**

***....... श्रुतिविरोधेन स्वविरोधेन चाञ्जसा ॥***

***बह्वागमविरोधाच्च न द्वेषान्मुक्तिवाचकम् ॥***

पुराणगं वाक्यमिति वर्तते । श्रुतयोऽतीतपादेऽत्र चोदाहृताः । यत्र द्वेषस्य मुक्तिसाधनत्वमुच्यते तत्रैव तद्विरुद्धमुच्यत इति स्वविरोधः । सोऽपि हिरण्यकशिपुश्चेत्यादिभागवतवाक्यानां पठितत्वात्प्रदर्शित एव । अञ्जसा मुख्यया वृत्त्या । द्वेषान्मुक्तिं प्रतिपादयन्न भवति ।

### **वाक्यार्थचन्द्रिका**

ननु वैरेण यन्नृपतय इत्यादीनां स्मरणप्रधानानां द्वेषाच्चैद्यादयो नृपा इत्यादीनां द्वेषप्रधानानां च वाक्यानां क्रुद्धपित्रादिवाक्यदृष्टान्तेन वाचनिकार्थव्यतिरिक्तार्थान्तरगमकत्वमाचार्यैरुक्तं तत्किं शब्दप्रमाणतया तेषामभिमतं किंवाऽनुमानप्रमाणतया । नाद्यः । शाब्दत्वहेतूनां शक्तिलक्षणागौणीनामसम्भवेन वाचनिकार्थव्यतिरिक्तार्थस्य शाब्दत्वायोगात् । नान्त्यः । तत्प्रकाराप्रतिभासादित्यतोत्र वादिविप्रतिपत्तिं दर्शयन्नाचार्यपक्षमाह इयं चेत्यादि । शक्त्यादेरिव व्यञ्जनतात्पर्ययोरपि शाब्दत्वानुकूलशब्दवृत्तित्वाद्दार्ष्टान्तिकवाक्यानां दृष्टान्तवाक्यानां च
शक्तिलक्षणागौणीभिर्वाचनिकार्थव्यतिरिक्तार्थान्तरगमकत्वासम्भवेऽप्यालङ्कारिकसम्मतव्यञ्जनावृत्त्या मीमांसकसम्मततात्पर्यवृत्त्या वाऽर्थान्तरप्रतिपादकत्वसम्भवान्न तस्य शाब्दत्वानुपपत्तिरितति भावः । अत्र केचिदित्यपर इति चास्वरसोद्भावनम् । तद्बीजं तु व्यञ्जनस्य शब्दवृत्तिताया आनुमानिकपादे निरस्तत्वात् । तात्पर्यस्य ‘वाचकत्वं हि तात्पर्यमि’त्यादिनोत्तरत्र तस्या निरसिष्यमाणत्वादिति द्रष्टव्यम् ॥ वाक्यलक्षणानुमानं चेत्याचाया इति । विशिष्टवचनरूपं लिङ्गमेव वाचनिकार्थव्यतिरिक्तार्थान्तरगमकमित्यर्थः । वचनलिङ्गानुमा हि सेत्यन्यत्र तदुक्तेः । तथा हि । वैरेण यन्नृपतय इत्यादिपुराणकर्ता व्यासो नापातप्रतीतार्थाभिप्रायवानाप्तत्वे सति प्रमाणविरुद्धार्थवादित्वात्सम्मतवत् । ततोऽप्ययं मुमुक्षुणा विष्णुस्मरणकर्तव्यत्वाभिप्रायवानबाधिताभिप्रायान्तरशून्यत्वात् । ततो विष्णुः सर्वदा स्मर्तव्य आप्तेन तथाऽभिमतत्वादित्यनया प्रनाड्या विष्णुस्मरणकर्तव्यताप्रतीतिर्वचनलिङ्गानुमितानुमितिरेव । तथा द्वेषाच्चैद्यादय इत्यादिपुराणकर्ता नापातप्रतीतार्थाभिप्रायवानाप्तत्वे सति प्रमाणविरुद्धवादित्वात्सम्मतवदिति । ततोऽप्ययं विष्णो कृपालुत्वाद्यभिप्रायवानबाधिताभिप्रायान्तरशून्यत्वात् सम्मतवत् । ततश्च विष्णुः कृपालुत्वादिगुणविशिष्ट आप्तेन तथाऽभिप्रेतत्वादिति वचनलिङ्गानुमितिरेव । अप्यकार्यशतं कृत्वेत्यादिवाक्यस्य कर्ता नाकार्यकरणतातात्पर्यवानाप्तत्वे सति प्रमाणविरुद्धार्थवादित्वात् । ततश्चायं सर्वथा भर्तव्यत्वाभिप्रायवानबाधिताभिप्रायान्तरशून्यत्वात् । ततः पित्रादयः सर्वथा भर्तव्या आप्तेन तथाऽभिप्रेतत्वादित्यनया प्रनाड्या भर्तव्यत्वप्रतीतिर्वचनलिङ्गानुमिताऽनुमितिरेव । ओ जाल्म वैधवेयेत्यादिवाक्यवक्तेदानीं मह्यं क्रुद्धो वर्तते । आप्तत्वे सति प्रमाणविरुद्धकर्तव्यतावादित्वात् । क्रोधश्चास्य विहिताकरणादेव । दृष्टपरित्यागेनादृष्टस्य कल्पयितुमशक्यत्वात् । ततोऽयमेतत्कर्तव्यत्वाभिप्रायवांस्तदकृतिजनितकोधवत्त्वादिति वक्त्रभिप्रायमनुमायेदं मया कर्तव्यं मत्कार्यत्वेनाप्ताभिप्रेतत्वादित्यनया प्रनाड्या स्वविहितकर्तव्यताप्रतीतिर्वचनलिङ्गानुमितिरिति दिक् ॥ अत्रानुमानं चेति पाठेऽपि चशब्दोऽवधारणार्थ एव द्रष्टव्यः । क्वचिद्वाक्यलक्षणार्थान्तरगमिका क्वचिच्चानुमानमित्येतद्वाक्यव्याख्यानं तु व्यञ्जनावृत्तिविषये वाक्यलक्षणायाः क्वाप्याचार्यैरनुक्तत्वाद्वचनलिङ्गानुमा हि सेति तद्विषयस्य वाक्यलिङ्गकानुमानवेद्यताया एव तैरक्तत्वात् । शक्तिवल्लक्षणाया अपि वृत्तित्वेन पदमात्रधर्मत्वेन वाक्यलक्षणाया अनुक्तत्वाच्चोपेक्ष्यम् ।

वर्तत इति । अनुवर्तत इत्यर्थः । ननु पुराणवाक्यस्य प्रतिज्ञाते द्वेषान्मुक्तिप्रतिपादकत्वाभावे हेतुतयोपन्यस्तानां श्रुतिविरोधस्वविरोधबह्वागमविरोधानां त्रयाणामप्यत्र कथंभावशङ्कायामुपदर्शनीयत्वाच्छतिविरोधस्वविरोधावनुपदर्श्य बह्वागमविरोधमात्रस्योपदर्शनमनुचितमित्यतस्तदुपपादनाय तयोरनुपदर्शनीयतायां निमित्तमुपदर्शयच्छतिविरोधस्य तावदाह श्रुतय इति । ‘रिपवो ये तु रामस्य विमुखत्वान्निरामिण’ इत्यादिना पूर्वपादे ‘चेतनस्य द्वयं भोग्यं संसारो मुक्तिरेव चे’त्यादिनाऽस्मिन्पादे च विरोधिश्रुतय उपदर्शिता एवेत्यतो न तद्विरोधोपपादनमपेक्षितमिति भावः । स्वविरोधशब्दार्थं वदन्नेव तस्याप्युपदर्शनीयतामाह यत्रेति ॥ सोऽपीति । स्वविरोधोऽपीत्यर्थः ॥ पठितत्वादिति । पूर्वपाद इति शेषः ॥

### **परिमल **

इदं चेति । वैरेणेत्यादिषूक्तार्थधीहेतुरित्यर्थः ॥ वाक्यलक्षण अनुमानं चेति । वाक्यमेव स्वान्तर्गतपदैर्लक्षणयोक्तमर्थं बोधयति स्वयं लिङ्गविधयाऽनुमापयति चेत्यर्थः । व्यक्तमेतत्कर्मनिर्णयटीकयोः । एवं व्याप्त्यनुमानप्रकारः । वैरेणेत्यादिवाक्यं न प्रमाणविरुद्धप्रतीतार्थकं प्रमाणवाक्यत्वात्, तद्वाक्यकर्ता वा प्रमाणविरुद्धप्रतीतार्थतात्पर्यको न प्रमाणवाक्यकर्तृत्वात्, प्रमाणान्तरानुगुणार्थान्तरतात्पर्यकं तादृशार्थान्तरतात्पर्यको वा उक्तादेव हेतोः सम्मतवदित्यादिरूपेण ज्ञेयः ॥ अतीतपाद इति । ‘रिपवो ये तु रामस्य विमुखत्वान्निरामिण’ इत्यादिनेति भावः ॥ अत्र चेति । पाद इति वर्तते । ‘चेतनस्य द्वयं भोग्यमि’ति ग्रन्थेनेति ज्ञेयम् ।

### **यादुपत्यम्**

इयं चेति । उक्तोदाहरणेषु विवक्षितार्थप्रतीतिजनिकेत्यर्थः ॥ व्यञ्जना वृत्तिरिति । तेषामयमाशयः । पदैरभिहितेष्वप्याकाङ्क्षादिवशादन्योन्यान्विततया प्राकरणिकार्थपर्यवसितेष्वपि व्यङ्ग्यरिहतस्य वाक्यस्य काव्यस्य वाऽनात्मकशरीरवदचारुत्वाद्वाक्यार्थशोभायै पुनर्वाच्यलक्ष्यातिरिक्तार्थप्रतिपादको यः शब्दार्थव्यापारः सा व्यञ्जनावृत्तिः । इयं च त्रिविधा । शब्दशक्तिमूलाऽर्थशक्तिमूलोभयशक्तिमूला चेति । तत्राद्या यथा ‘वाहिन्यो राघवेन्द्रस्य सर्वतोमुखसम्भ्रमाः । कुर्वन्त्युद्युक्तबन्धाढ्यं प्रतिपक्षबलार्णवम् ।’ अत्र वाहिनीसर्वतोमुखकबन्धशब्दानामर्थप्रकरणादिना सैन्यसर्वतोमुखलूनमस्तकदेहपराणामप्राकरणिकनदीजलवाचकत्वे निवारितेऽपि वाहिन्यादिशब्दशक्तिमूलया व्यञ्जनया वृत्त्या जलेन सम्यग्भ्रमणवत्यो नद्योऽर्णवमुद्यज्जलाढ्यं कुर्वन्तीति व्यज्यते । वाहिनीशब्दस्य नदीवाचकत्वात् । ‘कबन्धमुदकं पाथः पुष्करं सर्वतोमुखमि’त्यभिधानेन सर्वतोमुखकबन्धशब्दयोर्जलवाचकत्वात् । द्वितीया यथा । ‘श्रुत्वा राघवभूभर्तुः क्षोणीपाणिग्रहोत्सवम् । अङ्गुष्ठेनालिखन्भूपाः पादपीठनताननाः’ । अत्र भूपा विषण्णा इत्यर्थशक्तिमूलयोक्तवृत्त्या व्यज्यते ।

तृतीया यथा । ‘विजितारिपुरो मूर्तौ विलसत्सर्वमङ्गलः । राजमौलिरसौ भाति रुद्रदेवो जगत्पतिः’ । रुदराजस्तुतिपरेऽप्यस्मिन् श्लोके शङ्करस्तुतिर्व्यज्यते । तत्र विजितारिपुर इत्येतदर्थशक्तिमूलयोक्तवृत्या शङ्करा व्यज्यते । विलसत्सर्वमङ्गलराजमौलिपदे तु शब्दशक्तिमूलयैव तया शङ्करव्यञ्जके । शर्वाणी सर्वमङ्गलेत्यभिधानाद्विलसन्ती सर्वमङ्गला पार्वती यस्येति राजा मृभाङ्के क्षत्रिये नृप इत्यभिधानाद्राजा चन्द्रो मौलौ यस्येति च व्याख्यानसम्भवात् । एवं च प्रकृतोदाहरणेष्वप्यर्थशक्तिमूलया व्यञ्जनावृत्त्यैवोक्तार्थप्रतीतिर्वक्तव्येति । अत्र केचिदित्यस्वरसोद्भावनम् ॥ तद्बीजं त्वाद्यायास्तावन्न वृत्त्यन्तरत्वम् । तत्र शब्दशक्त्यैवाप्राकरणिकोक्तार्थस्यापि प्रतीतिसम्भवेन तदर्थं तन्मूलकवृत्त्यन्तरकल्पकाभावात् । द्वितीयोदाहरणे तु स्पष्टमनुमानत्वम् । यद्यपि व्यङ्ग्यव्यञ्जकयोरविनाभावाभावान्नानुमानं सम्भवति । तथाऽपि नम्राननत्वादिकार्यं तावत्सकारणकं कार्यत्वात्सम्मतवदिति सामान्यतः कारणसिद्धौ तच्च प्रकरणादन्यन्न सम्भवतीति परिशेषाद्विषाद एव परिकल्प्यते । ततश्चायं प्रयोगः । विवादास्पदं कार्यं विषादकारणकं तदन्याजन्यत्वे सति जन्यत्वात् । यद्यदन्याजन्यत्वे सति जन्यं तत्तत्कारणकम् । यथा घटादि मृदादिकारणकमिति । तृतीयोदाहरणे विजितारिपुर इत्यत्राप्युत्तरपदद्वयवच्छब्दशक्त्यैव शङ्करप्रतीतिसम्भवे तदर्थमर्थशक्तिमूलकवृत्त्यन्तरकल्पनं निर्मूलम् । प्रकृतोदाहरणेषु तु वक्ष्याम इति । तात्पर्यवृत्त्यङ्गीकारे स्वरसबीजं त्वनुपदं वक्ष्यमाणाचार्यपक्षोपपादनेनैव स्पष्टं भविष्यति ।

वाक्यलक्षणेति । वाक्यान्तर्गते कस्मिश्चित्पदे लक्षणेत्यर्थः । न तु समग्रवाक्ये लक्षणेत्यर्थः । लक्षणायाः पदवृत्तित्वात् । गम्भीरायां नद्यां घोष इत्यत्रापि गम्भीरनद्योरन्वयबोधानन्तरं गम्भीरान्वितनदीबोधके नदीपद एव लक्षणया तत्राभिमतार्थप्रतीतिसम्भवे वाक्ये लक्षणाकल्पनस्य निर्मूलत्वात् । वाक्यस्यान्वयलक्षकता तु न सम्मता । अन्विताभिधानाङ्गीकारात् । लक्षणेत्यमुख्यवृत्तिमात्रोपलक्षणम् ॥ अनुमानं चेति । तात्पर्यविषयार्थप्रतीतिजनका न सर्वत्र लक्षणैव । अपि त्वनुमानं च क्वचित्तथा भवतीति समुच्चये चशब्दः । ततश्चायमाशयः । यत्र गङ्गायां घोषोऽग्निर्माणवको यष्टीः प्रवेशयेत्यादौ वाक्ये तात्पर्यविषयार्थप्रतीतेः शाब्दत्वमनुभवसिद्धम् । तत्र कस्मिंश्चित्पदे लक्षणाद्यमुख्यवृत्तिरेव प्रदर्शनीया न तदतिरिक्ता तात्पर्यवृत्तिः कल्पनीया मानाभावात् । यत्र च प्रकृतोदाहरणादिरूपे वाक्ये शब्दवृत्तिरमुख्या काऽप्युपपादयितुं च न शक्या तत्र तात्पर्यविषयार्थप्रमितिरनुमानजैव । अतस्तदर्थमपि न तत्कल्पनम् । तथा हि । वैरेण यन्नृपतय इत्यादिवाक्यवक्ता भगवान्व्यासः । नापातप्रतीतप्रमाणविरुद्धस्ववाक्यार्थतात्पर्यवानाप्तत्वात् । अप्यकार्यशतं कृत्वेत्यादिवाक्यवक्तृवद् ओ जाल्मेत्यादिवाक्यवक्तृवच्चेति प्रतीतार्थे तात्पर्याभावं तावदनुमाय परिशेषात्स्मर्तव्यं सततं विष्णुरित्यादिस्वोक्तस्यान्यस्यार्थस्य कर्तव्यतायामेव तात्पर्यवानित्यवसीयते । यथा मात्रादयः सर्वथा भर्तव्या इति स्वविहितस्यान्यस्यार्थस्य कर्तव्यतायां मनुर्यथा वा इदं कुर्विति स्वविहितस्यान्यस्य कर्तव्यतायां पितेति परिशेषादवगम्यते तथैवेति । द्वेषाच्चैद्यादय इत्यादिवाक्ये तु द्वेषपदस्य तत्पूर्वभाविन्यां भक्तौ लक्षणा । ततश्च भगवतः कृपालुत्वादिप्रतीतिरनुमानजैव । भगवान्कृपालुर्निर्विकारः सत्यसङ्कल्पश्च । तात्कालिकद्वेषवद्भ्योऽपि स्वभावतः स्वभक्तेभ्यो बन्धमुक्तिदानात् सत्प्रभुवत् । यदि कृपालुत्वादिमान्न स्यात्तर्हि तात्कालिकद्वेषेण तेभ्यो मुक्तिदो न स्याद् भवति च तथा, तस्मादुक्तगुणवानित्यनुमानसम्भवात् । एवमन्यत्राप्यनुमानप्रकारो द्रष्टव्य इति । उक्तं च भगवत्पादैः । वचनलिङ्गानुमा हि सा विरोधादमुख्या वृत्तिर्वेति । तदेवं यत्र शाब्दी प्रतीतिस्तत्रास्मदभिमतवृत्तिष्वन्यतमां व्युत्पादयामो यत्र तदव्युत्पादनं तत्र शाब्दत्वमेव निराकुर्म इति न तात्पर्यवृत्तिरन्या सिध्यतीति ।

### **श्रीनिवासतीर्थीया**

व्यञ्जनावृत्तिरितीति । ‘गच्छ गच्छसि चेत्कान्त पन्थानः सन्तु ते शिवाः। ममापि जन्म तत्रैव भूयाद्यत्र गतो भवानि’ति वाक्येन भार्याया मरणं व्यज्यते । एवं ‘वैरेणे’त्यादिवाक्येन स्मरणस्य कर्तव्यत्वं व्यज्यते । एवं ‘द्वेषाच्चैद्यादय’ इति वाक्येन भगवतः कृपालुत्वादिगुणा व्यज्यन्त इत्यर्थः ॥ तात्पर्यवृत्तिरिति । वैरेण द्वेषादित्यादिवाक्यानां व्यासेन स्मरणकर्तव्यत्वकृपालुत्वादिगुणप्रतीतीच्छयैव, उच्चरितत्वादियं तात्पर्यवृत्तिरित्यर्थः ॥ वाक्यलक्षणेति । वाक्यरूपेत्यर्थः । वाक्यलिङ्गकेति यावत् । ‘वैरेण यन्नृपतयो’ ‘द्वेषाच्चैद्यादय’ इत्यादिवक्ता भगवान्व्यासः, स्मरणकर्तव्यत्वकृपालुत्वादिगुणाभिप्रायवान्, आप्तत्वे सति प्रमाणाविरुद्धवक्तृत्वात्, वृद्धवाक्यवदिति वाक्यलिङ्गकानुमानमित्यर्थः ।

### **वाक्यार्थरत्नमाला**

खट्वारूढो जाल्म इत्यत्र जाल्मोऽयुक्तकारीति व्याख्यानादयुक्तकारी जाल्मपदार्थो मूले शब्दप्रमाणतयाऽर्थान्तरगमकत्वमित्यनेन वाचनिकव्यतिरिक्तार्थान्तरस्य शाब्दत्वमुक्तं स्यात्तदनुपपन्नमित्याह । शाब्दत्वहेतूनामिति ॥ द्वितीये तु न पर्यवसानमावश्यकमिति ज्ञेयम् । ताभिर्वृत्तिभिः प्रतिपादितार्थस्यैव शाब्दत्वादिति भावः । तत्प्रकारेति दूषणं तु पर्यवसानतदभावयोरिति ज्ञेयम् । आनुमानिकपाद इति ॥ प्रयोगयुक्तसादृश्यं सम्बन्धो वापीत्यनुव्याख्यान व्याख्यानावसरेऽनुमानतया अर्थप्रतिपादकत्वं हि तात्पर्यमित्येतद्य्वाख्यानावसरे तथोपपादयिष्यमाणत्वादिति भावः । अन्यत्र तदुक्तेरिति ॥ कर्मनिर्णये आचार्योक्तेरित्यर्थः । स निषिद्धं क्रुद्धो वर्त्तत इत्यादिकर्मनिर्णयटीकानुसारेण प्रयोगानाह । तथाहीति । वचनेति । वचनरूपेण लिङ्गेनानुमितो योऽर्थस्तस्यानुमितिरेवेयं प्रतीतिरित्यर्थः । कर्मनिर्णयटीकायां वचनलिङ्गेन वक्तुराशयोऽनुमीयत इत्युक्तेः । विस्तु कर्मनिर्णयतट्टीकयोर्ज्ञेय इत्याशयेनाह ॥ दिगिति ॥ एतद्ग्रन्थसमानार्थो ग्रन्थ उपासनापादीय इत्येतदनुभाष्यव्याख्यानमूल टीकाग्रन्थोऽस्माभिः प्राग्व्याख्यातस्तदनुसारेणात्रापि व्याख्यानं कर्त्तव्यम् । व्याख्यानं त्विति । अन्यथाख्यातिकारणामित्यर्थः । एतेन तत्र वाक्यपदस्य तद्गपदे लक्षणयेत्यादि उक्तम् । तदपि लक्षणया एव दोषत्वात् । अबाधितार्थान्तरोपपत्तेर्वचनलिङ्गनुमा हि सेति कर्मनिर्णयाद्यदर्शनमूलत्वाच्चायुक्तमिति सूचितिमिति न पृथग्दूषितम् ।

