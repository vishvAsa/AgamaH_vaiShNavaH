+++
title = "०२ भट्टोक्तस्य दूषणम्"

+++


## न ज्ञानदृष्टिमात्रेण प्रामाण्यं तस्य दृश्यते

**भट्टोक्तस्य दूषणम्**

**न ज्ञानदृष्टिमात्रेण प्रामाण्यं तस्य दृश्यते**

### **सुधा**

ज्ञानप्रामाण्ये सहैवानुमेये इत्यप्यसत् । ज्ञानस्या(प्य)नुमेयत्वे प्रमाणाभावात् । तद्व्यवहारस्यान्यथैवोपपत्तेः । आशुतरविनाशिनो ज्ञानस्य जानामीति वर्तमानतया प्रतिभा(सा)ऽनुपपत्तेश्च । अपरोक्षावभासविरोधाच्च । अनुमेयत्वेऽपि ज्ञानस्य न ज्ञानानुमितिमात्रेण प्रामाण्यं तस्य दृश्यते । तद्धि ज्ञाततया व्यवहारेण कार्येण वाऽनुमातव्यम् । न च तावता प्रामाण्यमनुमातुं शक्यते । व्यभिचारात् । ततो ज्ञाततादिमात्रेण प्रतीते ज्ञाने बाधाभावादिना प्रामाण्यमनुमेयम् । अन्यथा बाह्यानामपि वैदिकज्ञानप्रामाण्यानुमानप्रसक्तेः । प्रसक्तमप्यपोद्यत इति चेत् । तर्ह्यपवादनिरासाय परीक्षापेक्षावश्यम्भाविनीत्यागतम् । इदमेव चास्माभिरभिधास्यते, सर्वथा परीक्षाऽनपेक्षेति तु न क्षम्यते ।

### **वाक्यार्थचन्द्रिका**

तद्व्यवहारान्यथाऽनुपपत्तिरेव तज्ज्ञानस्यानुमेयत्वे प्रमाणमस्तीति कथं तदभाव इत्यतस्तद्व्यवहारस्य साक्षिवेद्यत्वेनैवोपपत्तेर्न तदन्यथाऽनुपपत्तिरपि तत्र मानमित्याशयेनाह तद्व्यवहारस्येति ॥ वर्तमानतयेति । अनुमितिकाले ज्ञानस्यावर्तमानत्वादिति भावः । तत्कथमित्यत उक्तम् आशुतरविनाशिन इति । आशुतरविनाशित्वादित्यर्थः ॥ अपरोक्षेति । जानामीत्यनुव्यवसायस्यापरोक्षत्वावभासविरोधाच्चेत्यर्थः । एतच्च ज्ञानस्यानुमेयत्वनिराकरणं वस्तुस्थितिमनुरुध्यैव कृतम् । वस्तुतस्त्वङ्गीकृतेऽपि ज्ञानस्यानुमेयत्वे न प्रामाण्यस्यानुमेयत्वसिद्धिरित्याह अनुमेयत्वेऽपीति ॥ तावतेति । ज्ञाततादिमात्रेणेत्यर्थः । व्यभिचारादिति । शुक्तिरजतादिज्ञानजन्यज्ञाततादिमति पुरुष इति शेषः । तत्र ज्ञाततावत्त्वेऽपि प्रमावत्त्वाभावादिति भावः ॥ अन्यथेति । ज्ञाततादिमात्रेणैव प्रामाण्यानुमानाङ्गीकार इत्यर्थः ॥ अपोद्यत इति । बौद्धैः पश्चादनृतत्वादियुक्तिभिर्निराक्रियत इत्यर्थः ॥ अपवादनिरासायेति । बौद्धोदीरितयुक्त्याभासनिरासायेत्यर्थः । तेन विना तत्र प्रामाण्यानिश्चयायोगात् । स च परीक्षयैव विधेय इति सिद्धोऽपवादनिरासद्वारा परीक्षाया उपयोग इति भावः । नन्वेतावताऽपवादनिरासाय परीक्षापेक्षाप्राप्तावपि प्रामाण्यनिश्चयस्य तदपेक्षत्वानापत्तेः कथं तन्निश्चयस्य तदपेक्षत्वोक्तिरित्यत आह इदमेव चेति । अपवादनिरासकत्वमेव प्रामाण्यग्राहकत्वशब्दार्थतयाऽभिसंहितमित्यर्थः ॥ सर्वथेति । अपवादनिरासकतयाप्यनुपयोगित्वमित्यर्थः ।

### **परिमल **

अन्ये त्वित्यादिनोक्तभट्टमतनिरासकतयापि न ज्ञानदृष्टीतिवाक्यं व्याख्यातुं तन्मतस्यायुक्तत्वं तावदाह ज्ञानप्रामाण्ये सहैवेत्यादिना । मानव्यवहारो मानमित्यत आह तद्व्यवहारस्येति ॥ अन्यथेति । साक्षिवेद्यत्वेनोपपत्तेरित्यर्थः । बाधकं चाह आशुतरेति । ज्ञानस्यानुमेयत्व इत्यापादकानुकर्षः । ज्ञानस्य वर्तमानतया वर्तमानत्वमवगाहमानः जानामीति यः प्रतिभासस् तस्यानुपपत्तेश्चेत्यर्थः । अनुमेयत्वपक्षे व्याप्तिस्मृत्यादिना तस्य नाशादज्ञासिषमित्येव प्रतिभासोदयः स्यादिति भावः । अभ्युपेत्यवादपरत्वेन मूलंयोजयति अनुमेयत्वेऽपि ॥ ज्ञानस्येति । ज्ञानदृष्टीत्यस्यार्थो ज्ञानानुमितीति ॥ व्यवहारेणेति । ज्ञानगोचरव्यवहारेण वेत्यर्थः ॥ व्यभिचारादिति । शुक्तिज्ञानादौ बौद्धागमादिजन्यज्ञाने च सत्यपि ज्ञाततादिना ज्ञानानुमानेपि तत्र प्रामाण्याभावेन व्यभिचारादिति भावः । तावता कथं परीक्षाधीनेत्यत आह तत इति । ज्ञानानुमितिमात्रेण प्रामाण्यानुमानायोगादित्यर्थः ।

### **यादुपत्यं**

वर्तमानतयेति । पक्षलिङ्गव्याप्त्यादिज्ञानैर्व्यवहितत्वेनानुमितिकाले ज्ञानस्य वर्तमानताऽसम्भवादिति भावः ॥ अपरोक्षेति । जानामीत्यनुव्यवसायस्येति शेषः ॥ व्यभिचारादिति । भ्रमाहितज्ञाततादिवतीति शेषः । अपोद्यत इति । बौद्धैः पश्चाद्युक्तिभिर्निराक्रियत इत्यर्थः ॥ अपवादनिरासायेति । बौद्धौदीरितयुक्त्याभासनिरासायेत्यर्थः । नन्वेमपवादनिरास एव परीक्षापेक्षा प्राप्ता न प्रामाण्यनिश्चय इत्यत आह इदमेव चेति ।

### **श्रीनिवासतीर्थीया**

ननु व्यवहारस्य व्यवहर्तव्यज्ञानसाध्यत्वेन व्यवहार एव स्वप्रकाशज्ञाने लिङ्गमिति चेत्तत्राह तद्व्यवहारस्येति ॥ अन्यथैवेति । साक्षिप्रत्यक्षसिद्धमानेनैवेत्यर्थः ॥ अन्यथेति ॥ ज्ञनामिवप्रामाण्यमपि ज्ञाततामात्रेणैवानुमेयमित्यङ्गीकार इत्यर्थः ।

### **वाक्यार्थरत्नमाला**

जानामीति वर्त्तमानतयेति मूलम् । वर्त्तमानार्थकलट्प्रयोगाद्वर्त्तमानत्वविशिष्टज्ञानस्य विषयीकरणलाभादिति भावः । अङ्गीकृतेपीति । ज्ञानस्यानुमेयत्वेङ्गीकृतेपीति सम्बन्धः ।

