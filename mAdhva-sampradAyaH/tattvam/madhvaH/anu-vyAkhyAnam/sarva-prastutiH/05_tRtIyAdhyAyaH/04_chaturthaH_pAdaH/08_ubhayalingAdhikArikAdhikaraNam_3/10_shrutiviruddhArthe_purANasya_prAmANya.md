+++
title = "१० श्रुतिविरुद्धार्थे पुराणस्य प्रामाण्यम्"

+++


## केचित्पश्यन्ति दोषानित्यत्रापि स्यान्न चाक्षजम्

**श्रुतिविरुद्धार्थे पुराणस्य प्रामाण्यम्**

**केचित्पश्यन्ति दोषानित्यत्रापि स्यान्न चाक्षजम्**

### **सुधा**

इतश्च तदप्रमाणमिति दर्शयितुमाह केचिदिति ।

## **अनुव्याख्यानम्**

***केचित्पश्यन्ति दोषानित्यत्रापि स्यान्न चाक्षजम् ॥***

न केवलं दोषेष्वित्यपिशब्दः । चशब्दोऽनुमानादिसमुच्चयार्थः ।

### **वाक्यार्थचन्द्रिका**

समुच्चेयाभावेन समुच्चयार्थत्वानुपपत्तेस्तदर्थकापिशब्दवैयर्थ्यमित्याशङ्कां समुच्चेयप्रदर्शनेन परिहरति न केवलमिति । अनेन न केवलं दोषेष्वक्षजं नास्तीत्येव किन्तु दोषान्केचन पश्यन्तीत्यत्राप्यर्थे नाक्षजमस्तीति योजनोक्ता भवति । नाक्षजमित्येतावतैव पूर्तेर्न चाक्षजमिति यथाश्रुतचशब्दवैयर्थ्यम् । उक्तार्थेऽक्षजाभावोक्त्या तस्याप्रत्यक्षत्वप्राप्तावप्यानुमानिकत्वादिसम्भवादप्रामाणिकत्वासिद्धेर्मूलेऽप्रत्यक्षत्ववर्णनानर्थक्यं चेत्याशङ्क्य चशब्दस्य यथाश्रुतसम्बन्धानङ्गीकारान्न वैयर्थ्यम् । अक्षजं च नास्तीति सम्बन्धाश्रयेणाप्रामाणिकत्वलाभसम्भवान्नाप्रत्यक्षत्ववर्णनानर्थक्यमित्यभिप्रेत्य चशब्दार्थमाह चशब्देति । अनेन न केवलमुक्तप्रत्यक्षेऽनुमानादिकं नास्तीत्येव किन्त्वक्षजं च नास्तीति चशब्दयोजनोक्ता भवति ।

