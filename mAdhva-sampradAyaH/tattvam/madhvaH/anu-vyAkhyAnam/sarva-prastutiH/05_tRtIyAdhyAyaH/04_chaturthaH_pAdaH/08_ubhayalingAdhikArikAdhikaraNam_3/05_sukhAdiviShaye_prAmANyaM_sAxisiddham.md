+++
title = "०५ सुखादिविषये प्रामाण्यं साक्षिसिद्धम्"

+++


## नियमेन सुखाद्येषु प्रामाण्यं साक्षिगोचरम्

**सुखादिविषये प्रामाण्यं साक्षिसिद्धम्**

**नियमेन सुखाद्येषु प्रामाण्यं साक्षिगोचरम्**

### **सुधा**

एवं तर्हि प्रत्यक्षादिवत्साक्षिणोऽपि प्रामाण्यं परीक्षापेक्षग्रहणमेवाङ्गीक्रियताम् । द्विधा कल्पनस्यान्याय्यत्वादित्यत आह नियमेनेति ।

## **अनुव्याख्यानम्**

***नियमेन सुखाद्येषु प्रामाण्यं साक्षिगोचरम् ॥***

दृश्यत इति वर्तते । साक्षी गोचरो यस्य तत्तथोक्तम् । गोचरत्वं चाश्रयतया विवक्षितम् । सुखादिविषये यत्साक्षिगतं प्रामाण्यं तन्नियमेन दृश्यते । एतदुक्तं भवति । यदि वृत्तिज्ञानानामिव साक्षिज्ञानस्यापि प्रामाण्यं तद्दर्शनमात्रेण न दृश्यते तदाऽधिकमपि कारणं कल्पयामः । न चैवम् । सुखज्ञाने दृष्टे तत्प्रामाण्याज्ञानसंशयविपर्ययाणां कदाऽप्यदर्शनात् । कल्पकसद्भावे द्विधा कल्पनस्यादूषणत्वादिति ।

### **वाक्यार्थचन्द्रिका**

एवं तर्हीति । प्रत्यक्षादीनां प्रामाण्यस्य परीक्षापेक्षसाक्षिग्राह्यत्वाङ्गीकार इत्यर्थः । समासप्राबल्यादत्र षष्ठीतत्पुरुषाश्रयणे साक्षिगतप्रामाण्यस्य नियमेन दृश्यताया वक्तव्यत्वात्साक्षिविषयस्य प्रामाण्यस्य दृश्यत्वोक्तिरनुपयुक्ता । आधेयतया प्रामाण्यस्य साक्षिविषयत्वविवक्षायां गोचरशब्दस्य नित्यपुंस्त्वेन गोचर इत्येव वक्तव्यतया गोचरमिति नपुंसकलिङ्गानुपपत्तिः । न च नित्यपुंस्त्वमेव तस्यासिद्धमिति वाच्यम् । गोचरसञ्चरेति गोचरशब्दस्य घान्ततया निपातितत्वात् । लिङ्गानुशासने पुमाननित्यधिकारे घान्तश्चेति नित्यपुल्लिङ्गात्वविधानाद्वृत्तिकृद्भिर्गोचरा विषय इत्युदाहृतत्वात् । ‘परिखावलयछलेन परेषां ग्रहणस्य गोचर’ इति श्रीहर्षेण प्रयुक्तत्वाच्च तत्सिद्धेरित्यतस्त्रयी न श्रुतिगोचरेति गोचरशब्दस्य विशेष्यलिङ्गतयाऽऽर्षप्रयोगात्साक्षिगोचरमिति नपुंसकोपपत्तिरिति सत्यपि टीकोक्तरीत्या समाधाने तत्रापि गोचर इत्येव मूलपाठादार्षप्रयोगे विप्रतिपन्नं प्रति तदनुसारेण क्लीबत्वसमर्थनानुपपत्तेः प्रकारान्तरेण समाधत्ते साक्षी गोचरो यस्य तत्तथोक्तमिति । तथा चात्र बहुव्रीहिसमासाश्रयणात्तस्य च विशेष्यनिघ्नत्वाद्विशेष्यभूतप्रामाण्यलिङ्गापत्त्या नपुंसकोपपत्तिरित्याशयः। भेवेदेतदेवं कथञ्चिद्यदि साक्षिणो गोचरता स्यान्न च साऽस्तीत्यत आश्रयतया गोचरतायाः साक्षिण्यपि सत्त्वान्नानुपपत्तिरित्याह गोचरत्वं चेति । ननु वृत्तिज्ञानप्रामाण्यवत्सुखादिज्ञानप्रामाण्यस्यापि परीक्षापेक्षग्रहणत्वमेवास्तु कल्पकाभावेन द्विधा कल्पनस्यान्याय्यत्वात् । न च सुखादिज्ञानदृष्टिमात्रेण तत्प्रामाण्यनिश्चयदर्शनमेव तत्कल्पकमिति वाच्यम् । तदनङ्गीकारे बाधकाभावेनोक्तनियमासिद्ध्या तस्य कल्पकत्वानुपपत्तेरित्यत आह एतदुक्तं भवतीति । यद्वा ननु वृत्तिज्ञानप्रामाण्यवत्सुखादिज्ञानप्रामाण्यस्य नियमेनदृश्यत्वमेवासिद्धम् । सिद्धौ वा न द्विधाकल्पनस्य दूषणत्वपरिहार इत्यत आह एतदुक्तं भवतीति । साक्षिज्ञानप्रामाण्यस्य तद्दर्शनमात्रेण दृश्यत्वानङ्गीकारे तत्र कदाचित्संशयाद्यन्यतमप्रसङ्ग इत्यभिप्रेत्य तस्यानिष्टतामुपपादयति सुखज्ञान इति ।

### **परिमल **

साक्षिगोचरमित्यस्य साक्षिनिष्ठमित्यर्थलाभायाह साक्षी गोचरा यस्येत्यादि । द्विधा कल्पनमन्याय्यमित्यस्योत्तरमस्फुटत्वादाह एतदुक्तमिति ॥ सुखज्ञाने दृष्ट इति । स्वप्रकाशतया स्वेनैव विषयीकृत इत्यर्थः ।

### **वाक्यार्थरत्नमाला**

षष्टीतत्पुरुषेति । साक्षिणो गोचर इति षष्टीतत्पुरुषेत्यर्थः । अनुपयुक्तेत्यतः परं स्यादिति शेषः । गवां ज्ञानानां चरश्चरणमित्यादीक्षत्यधिकरणीयमूलावताररूपवाक्यार्थचन्द्रिकानुसारेणानित्यपुंस्त्वमुपपादयति ॥ गोचरसञ्चरेतीत्यादिना । एतत्प्रकरणं प्रागेव विवृत्तमस्माभिस्तत एव प्रतिपत्तव्यम् । धान्तश्चेत्येतल्लिङ्गानुशासनवचनस्य विवक्षितार्थसमर्पकतानुपपत्तेः पुमानित्यधिकार इत्युक्तम् । ततश्च धाद्यान्तश्च पुल्लिङ्ग इति तदर्थलाभ इति भावः । शिष्टमीक्षत्यधिकरणे ज्ञेयम् । टीकोक्तरीत्येति । न तच्छब्दगोचरमिति भाष्यटीकेत्यर्थः । तत्रापि गोचर इत्येवेति पाठः । मूलपाठादिति ॥ आर्षप्रयोगो यत्र ग्रन्थे तन्मूलकोशस्थपाठादित्यर्थः । लिङ्गापत्त्येति । लिङ्गस्य प्राप्तत्वेनेत्यर्थ । संशयाद्यन्यतमेति । संशयविपर्ययाज्ञानान्यतमेवेत्यर्थः ।

