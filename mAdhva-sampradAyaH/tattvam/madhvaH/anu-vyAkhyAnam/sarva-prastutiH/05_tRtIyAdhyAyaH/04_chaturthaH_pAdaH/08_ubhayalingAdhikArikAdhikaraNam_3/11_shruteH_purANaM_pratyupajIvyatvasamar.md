+++
title = "११ श्रुतेः पुराणं प्रत्युपजीव्यत्वसमर्थनम्"

+++


## तच्छत्यैव विरुद्ध्यते

**श्रुतेः पुराणं प्रत्युपजीव्यत्वसमर्थनम्**

**तच्छत्यैव विरुद्ध्यते**

### **सुधा**

ततः किमिति चेत् । तत्पुराणवाक्यं तद्दोषदर्शनं किं प्रत्यक्षलक्षणं प्रमाणतया मन्यते, उतापरीक्षितप्रमाणाप्रमाणभावप्रतीतिमात्रतया, अथाप्रमाणतया ।

आद्ये दोषमाह तदिति ।

## **अनुव्याख्यानम्**

***....... ...... तच्छत्यैव विरुद्ध्यते ॥***

भगवद्रूपेषु दोषग्राहिणीं प्रतीतिं प्रमाणतया प्रतिपादयत्पुराणवाक्यं दोषसद्भावं मन्यत एव । न हि सम्भवति तद्ग्राहिणः प्रामाण्यमङ्गीकरोति नाङ्गीकरोति च तदिति । दोषसद्भावं मन्यमानं च तत्प्रागुदाहृतया श्रुत्यैव विरुद्ध्यत इति ।

पुराणवाक्यस्य श्रुतिविरुद्धत्वे को दोष इत्यत आह पुराणस्येति ।

**अनुव्याख्यानम्**

***पुराणस्योपजीव्यश्च वेद एव ... .....***

पौरुषेयेण खलु वाक्येन समूलेन भाव्यम् । यतः केनचित्कारणेन कञ्चिदर्थं बुद्धिस्थीकृत्य वाक्यं प्रयुञ्जमहे । अन्यथोत्पत्तेरेवासम्भवः ।

पुराणवाक्यस्य च वेद एव मूलं कुत इत्यत आह न चेति ।

**अनुव्याख्यानम्**

***...... ..... ...... न चापरः ॥***

अपरः पौरुषेयो ग्रन्थः । चशब्दः प्रत्यक्षा(गमा)दिसमुच्चयार्थः । पौरुषेयस्तावदागमो न पुराणस्य मूलम् । तस्यापि मूला(न्तरा)पेक्षायामन्धपरम्परापातात् । न (च) प्रत्यक्षानुमाने । तदर्थस्य तदगोचरत्वात् । नाप्युत्प्रेक्षा ॥ प्रतारकवाक्यवदप्रामाण्यप्रसङ्गात् । अतः परिशेषाद्वेद एव पुराणस्योपजीव्य इति सिद्धम् ।

ततः किमित्यत आह तद्विरोध इति ।

**अनुव्याख्यानम्**

***तद्विरोधे कथं मानं तत्तत्र च भविष्यति ॥***

उपजीव्यवेदविरोधे । तत् पुराणवाक्यम् । तत्र भगवतः सदोषत्वे । उपजीव्यविरुद्धस्योपजीवकस्याप्रामाण्यावश्यम्भावादिति चार्थः ।

नन्वीश्वरप्रणीतानां पुराणानां तदीयं निजं ज्ञानमेव मूलं न वेदः । अनीश्वरप्रणीतानामपि योगिप्रत्यक्षमेव । अतो वेदविरोधेऽपि को दोषः । उच्यते । वेदस्तावत्प्रमाणमेवेति निष्टङ्कितम् । न च प्रमाणयोर्विरोधोऽस्ति । वस्तुविकल्पप्रसङ्गात् । ततो वेदविरोधे निजज्ञानादिमूलत्वमेवापनीयते । तथाऽपि वेद एव पुराणस्योपजीव्य इति कथम् । अनीश्वरप्रणीतपुराणाभिप्रायेणेति न दोषः । अनीश्वरा हि स्वयंप्रतिभातेऽप्यर्थे (समाश्वा) आश्वासार्थं वेदमुपजीवन्ति । यथोक्तम् ‘यत्स्वयंप्रतिभातस्य संशयार्थं गुरोर्वचः’ इति । यद्वेश्वरप्रणीतपुराणानामपि प्रामाण्यावधारणाय वेदसंवादोऽपेक्षितः । अन्यथोत्प्रेक्षामूलत्वशङ्कनात् । तदभिप्रायेण ‘पुराणस्योपजीव्यश्च वेद एवे’त्युक्तम् ।

### **वाक्यार्थचन्द्रिका**

ननु च पुराणवाक्यं दोषग्राहिप्रत्यक्षमपरीक्षितप्रमाणाप्रमाणाभावप्रतीतिमात्रपरतयाऽप्रमाणतया वा मन्यत इत्यभ्युपगमेन पुराणस्य दोषसद्भावेऽभिनिवेशाभावान्न तस्य निर्दोषत्वबोधकनुतिविरुद्धत्वमिति कथं तद्विरुद्धत्ववचनमित्यतोऽत्र दोषग्राहिप्रत्यक्षं प्रमाणत्वेन पुराणवाक्यं मन्यत इति पक्ष एव दोषसद्भावेऽभिनिविष्टतया पुराणवाक्यस्य श्रुतिविरुद्धताया उच्यमानत्वान्नानुपपत्तिरित्यभिप्रेत्य कथं तर्हि तत्पक्षनिराकरणमित्यतो दोषान्तरेणेत्याशयवानत्र सम्भावितविकल्पप्रदर्शनपूर्वकं तत्पक्षोत्तरत्वेनोत्तरग्रन्थं योजयति तत्पुराणवाक्यमित्यादिना । ननु च दोषग्राहिप्रतीतेः प्रामाण्यमङ्गीकुर्वाणस्यापि पुराणवाक्यस्य तद्विषयदोषानङ्गीकारित्वान्न निर्दोषत्वश्रुत्या विरुद्धत्वमस्तीति कथमस्मिन्नपि पक्षे तत्प्रसङ्ग इत्यतो दोषाङ्गीकारमन्तरेण तत्प्रतीतेः प्रामण्याङ्गीकारानुपपत्त्या तदन्यथाऽनुपपत्त्यैव तदङ्गीकारसिद्धेरस्त्येव श्रुतिविरुद्धत्वमित्यत आह भगवदिति ।

ननु च पुराणवाक्यस्य वेदमूलकत्ववर्णनपरोत्तरवाक्यमनर्थकम् । न च वेदस्योपजीव्यत्वेन पुराणापेक्षया प्राबल्यप्रतिपादनार्थत्वान्न तदिति वाच्यम् । तत्प्रतिपादनस्याप्यानर्थक्यात् । न च श्रुत्या पुराणस्य बाध्यत्वसमर्थनार्थं तदिति वाच्यम् । श्रुतिविरुद्धार्थाभिधायकत्वमात्रेणैव तदप्रामाण्योपपत्त्या तदर्थतया प्राबल्यस्यानपेक्षितत्वादित्यतो न विरुद्धार्थाभिधायकत्वमात्रेण तत् । तथा सति श्रुतेरपि तद्विरुद्धार्थाभिधायकत्वेन तत्प्रसङ्गात् । किन्तु प्राबल्यदौर्बल्ये सति । तथा च तत्प्राबल्यसमर्थनपरोत्तरग्रन्थस्य न वैयर्थ्यमित्यभिप्रेत्य तत्प्रतिपादनपरतयोत्तरग्रन्थं योजयितुं तद्विरुद्धतामात्रस्याप्रयोजकतामाशङ्कते पुराणवाक्यस्येति । ननु वेदस्यैव पुराणवाक्यस्यापि निर्मूलस्यैव प्रामाण्यसम्भवान्न मूलापेक्षेति न वेदमूलत्वं वक्तुं शक्यमित्यतः पौरुषेयत्वापौरुषेयत्वाभ्यां वेदपुराणयोर्वैलक्षण्याद्वेदस्य निर्मूलत्वसम्भवेऽपि न पुराणवाक्यस्य तत्सम्भवतीत्यभिप्रेत्य पौरुषेयस्य समूलतां निर्मूलत्वे बाधककथनेनोपपादयति पौरुषेयेणेति ।

नन्वेवं पौरुषेयतया समूलत्वसिद्ध्या वेदमूलतायाः पूर्वेणैव सिद्धत्वात् ‘न चापरः’ इति मूलान्तरप्रतिषेधार्थकोत्तरभाष्यवैयर्थ्यमित्याशङ्क्य पौरुषेयत्वेन सिद्धसमूलताया वेदमूलत्वेनेव प्रमाणान्तरमूलत्वेनाप्युपपन्नत्वेन समूलत्वसिद्ध्या प्रसक्तमूलान्तरप्रतिषेधसहकृतसमूलत्वसिद्धेरेव तत्साधकतयाऽभिप्रेतत्वान्न प्रसक्तमूलान्तरप्रतिषेधार्थकस्य न चेत्यादिभाष्यखण्डस्य वैयर्थ्यमित्याशयेन प्रसक्तमूलान्तरप्रतिषेधपरतया तद्योजयितुमवतारयति कुत इति । नन्वनेन पौरुषेयग्रन्थरूपप्रसक्तमूलान्तरप्रतिषेधेऽपि प्रत्यक्षादिरूपतदप्रतिषेधात्कथं वेदेतरमूलनिषेधकत्वमस्येत्यतो न चेति चशब्दस्यापरश्च नेति भिन्नक्रमत्वाश्रयणेन न केवलं प्रत्यक्षादिकमेव न मूलं किन्नाम पौरुषेयग्रन्थश्च न मूलमित्यर्थसिद्ध्या वेदेतरप्रसक्तसकलमूलनिषेधकत्वसम्भवान्नानुपपत्तिरित्यभिप्रेत्य चशब्दार्थमाह चशब्द इति । ननु हेतोरनुक्तत्वान्न प्रतिज्ञामात्रेणार्थसिद्धिरन्यथा विपरीतप्रतिज्ञया तदर्थसिद्धिः स्यादित्यतः स्पष्टत्वाद्धेत्वनुक्तिर्भाष्यकाराणामित्यभिप्रेत्यापेक्षितं हेतुं कथयन्नेव परिप्रकारमुपपादयति पौरुषेयस्तावदिति । अन्धपरम्परान्यायश्च प्रागेव व्याख्यातः (विवृतः) ।

उपजीव्यवेदविरोधेऽपि पुराणस्य भगवतो दोषित्वे कुतो न प्रामाण्यमित्यतोऽत्र मूले चशब्देनोक्तं नियामकमाह उपजीव्येति ।

निजं ज्ञानमेवेति । तस्य तदर्थगोचरत्वेन मूलत्वसम्भवादित्यर्थः ॥ को दोष इति । न कोऽपि दोष इत्यर्थः । विरोधिनो वेदस्यानुपजीव्यत्वादुपजीव्यस्य च निजज्ञानादेरविरोधित्वादिति भावः ॥ निष्टङ्कितमिति । न विलक्षणत्वाधिकरण इति शेषः ॥ तथाऽपीति । वेदविरोधे पुराणस्य निजज्ञानमूलत्वापनयनेऽपीत्यर्थः । ईश्वररचितपुराणानां वेदविरोधे निजज्ञानमूलत्वाभावेऽपि तदविरोधे निजज्ञानमूलत्वसम्भवान्न वेदमात्रमूलकत्वमिति कथं वेदेतरामूलकत्वोक्तिरित्याशयः । संशयार्थमित्यत्रार्थशब्द आवर्तनीयः । तत्र चाद्यस्यार्थशब्दस्य निवृत्तिरर्थः । ततश्च संशयार्थं संशयनिवृत्त्यर्थं गुरोर्वचो वेदादिरूपमित्यर्थः । अत्र पक्षे ईश्वरानीश्वरसाधारणपुराणशब्दस्यानीश्वरपुराणरूपतद्विपरत्वे लक्षणा भवतीत्यपरितोषादाह यद्वेति ।

### **परिमल **

मन्यत एवेत्युक्तं व्यनक्ति न हि सम्भवतीति ॥ तदितीति । प्रत्यक्षग्राह्यं दोषित्वमित्यर्थः ॥ प्रागुदाहृतयेति । निरनिष्ट इत्यादिश्रुत्येत्यर्थः ॥ उत्पत्तेरेवेति । वाक्यस्येति योज्यम् । समाधत्ते उच्यत इति । निष्टङ्कितमिति । जिज्ञासासूत्रे ‘प्रत्यक्षवच्च प्रामाण्यं स्वत एवागमस्य ही’ति ग्रन्थेन निर्णीतमित्यर्थः ॥ यथोक्तमिति । ऋग्भाष्ये उक्तमित्यर्थः ॥ संशयार्थमिति । संशयनिवृत्त्यर्थमित्यर्थः । गुरोर्वचः वेदादिरूपम् ।

### **यादुपत्यं**

संशयार्थमित्यत्रार्थशब्द आवर्तनीयः । तत्राद्यस्यार्थशब्दस्य निवृत्तिरर्थः । तथा च संशयनिवृत्त्यर्थमित्यर्थः । गुरोर्वचो वेदादिरूपम् ।

### **श्रीनिवासतीर्थीया**

नाङ्गीकरोतीति प्रामाण्यस्यार्थसत्ताघटितत्वादिति भावः । उत्पत्तेर् वाक्यप्रयोगस्य ॥ वेदविरोधेऽपि को दोष इति वेदस्य मूलत्वे खलु मूलभूतवेदविरोधेनाप्रामाण्याख्यदोषः स्यान्न चैवमित्यर्थः । तदीयं निजं ज्ञानमेव मूलमित्युक्तम् । निजज्ञानमूलत्वं न सम्भवतीत्याह उच्यत इति ।

### **वाक्यार्थरत्नमाला**

किन्तु प्राबल्यदौर्बल्ये सतीति पाठः । तद्विशिष्टविरुद्धार्थाभिधायकत्वेना प्रामाण्यमित्यर्थः । अपीति पाठेऽप्रामाण्यप्रयोजके इति शेषः । तथा च तत्प्राबल्यसमर्थनेति वाक्ये वैयर्थ्यमिति नञा युक्तपाठः । तत्साधकतया वेदमूलकत्वसाधकतयेत्यर्थः । कथं वेदेतरेति पाठः । प्रागेवेति । नविलक्षणत्वविद्यैवेत्यधिकरणीयभाष्यमूलव्याख्यावसर इति शेषः । विवृत्त इति । शुक्लं क्षीरमित्यंधेनोक्ते किमत्र प्रमाणमिति सपृष्टोऽन्धान्तरमेव प्रमाणयति । सोऽप्येवं सोऽप्येवमित्येवंरूपेण तद्यथा शुक्लं क्षीरमित्यादिप्रथमभागं मञ्जरीग्रन्थोक्तरीत्या विवृत्त इत्यर्थः । निजं ज्ञानमेवेतीति प्रतीकोपादानपाठः । नविलक्षणत्वाधिकरण इति । नित्यत्वात्पुरुषोद्भवैः । उज्खितं सर्वदोषैश्चेत्यादिना तस्योपपादनादिति भावः । न च तदर्थत्वेन सर्वज्ञः कल्प्येतेति तत्वनिर्णयवाक्यटीकोक्तप्रकारेणाह ॥ संशयार्थामित्यत्रेति ॥ शाबरभाष्ये यद्वा सामान्यमादौ विशेषोपलक्षणार्थं यद्वा निगमे विशेषः सामान्योपलक्षणार्थमारम्भनियमनयोः किं समञ्जसं किं वाऽसमञ्जसमिति वाक्याभ्यां यच्छतिवृत्तं तत्समञ्जसं न लक्षणा वृत्तिरिति वार्तिककारेण च सामान्यशब्दस्य विशेषोपलक्षकताया अभिधानाद्युक्तेश्च सामान्यशब्दस्य विशेषे लक्षणाप्राप्ता भवतीति मनसि कृत्वाह ॥ लक्षणा भवतीति । अक्तादिशब्देषु घृतादिपदसन्निधानेन लक्षणातुसिद्धेवैति न दोष इत्याशयः ।

