+++
title = "०९ भगवदवतारेषु दोषशङ्कानिरासः"

+++


## लौकिके व्यवहारेऽत्र प्रत्यक्षस्योपजीव्यता

**भगवदवतारेषु दोषशङ्कानिरासः**

**लौकिके व्यवहारेऽत्र प्रत्यक्षस्योपजीव्यता**

### **सुधा**

ततः किमित्यत आह लौकिक इति ।

## **अनुव्याख्यानम्**

***लौकिके व्यवहारेऽत्र प्रत्यक्षस्योपजीव्यता ॥***

***अवतारादिदृष्टौ स्यादागमस्योपजीव्यता ॥***

लौकिके प्रत्यक्षसिद्धजीवादिविषये ब्रह्मात्मकत्वादिबोधनरूपे व्यवहारे तत्त्वमस्याद्यागमेन क्रियमाणे अत्र आगमे आगमं प्रति प्रत्यक्षस्योपजीव्यता । अवताराणां विश्वादीनां च दोषदृष्टौ प्रत्यक्षादिकं प्रत्यागमस्योपजीव्यता स्यात् । एतदुक्तं भवति । प्राक् प्रत्यक्षविरोधेनागमस्याप्रामाण्यमभिधायेदानीमागमविरोधेन प्रत्यक्षस्याप्रामाण्याभिधानं न विरुद्धम् । न हि निर्विणयोः प्रत्यक्षागमयोः परस्परं बाध्यबाधकभावोऽभिहितः । किन्तूपजीवकत्वेन बाध्यत्वमुप जीव्यत्वेन बाधकत्वम् । तच्च तत्रान्यथाऽत्रान्यथेति कथं विरोध इति । अनेन दोषविषयप्रत्यक्षविरोधादागमस्यैवाप्रामाण्यं किन्न स्यादिति चोद्यं गर्भस्त्रावेणैव गतम् । आगमस्योपजीव्यतया प्रत्यक्षतः प्राबल्यस्योक्तत्वात् ।

### **वाक्यार्थचन्द्रिका**

तावताऽपि कथं विरोधपरिहार इत्यत आह एतदुक्तं भवतीति ।

### **परिमल **

तस्मादुक्तादित्यादिपूर्वोत्तरविरोधचोद्यस्योत्तरं स्फुटीकरोति एतदुक्तं भवतीति ।

------------------------------------------------------------------------

आगमेन हि विष्णुत्वं ज्ञात्वा दोषोऽत्र कल्प्यते

**आगमेन हि विष्णुत्वं ज्ञात्वा दोषोऽत्र कल्प्यते**

### **सुधा**

कथं प्रत्यक्षं प्रत्यागमस्योपजीव्यत्वमित्यत आह आगमेनेति ।

## **अनुव्याख्यानम्**

***आगमेन हि विष्णुत्वं ज्ञात्वा दोषोऽत्र कल्प्यते ॥***

अत्र विष्णौ । वस्तुतः कल्पनैवैषा न प्रमितिरितिभावेन कल्प्यत इत्युक्तम् । भवेदागमस्योपजीव्यत्वं यदि विष्णुत्वं ज्ञातव्यं भवेत् । तदेव न ज्ञातव्यमित्यत आह न चेदिति ।

**अनुव्याख्यानम्**

**न चेत्स्याद्दोषवानन्यः ......... .......**

यदि विष्णुत्वं रामकृष्णादौ न ज्ञातं तदा दोषग्राहिणा प्रत्यक्षेण विष्णोरन्या दोषवानिति गृहीतं स्यात् । न तु विष्णुर्दोषवानिति । न हि देवदत्ते देवदत्तत्वाज्ञाने देवदत्तोऽयमागत इत्याकारं ज्ञानमुत्पत्तुमर्हतीति । तथाऽपि नागमस्योपजीव्यत्वम् । यतः श्रीवत्सकौस्तुभादिलक्षणेन विष्णुत्वमनुमाय विष्णुर्दोषवानिति प्रत्यक्षेण ज्ञास्यत इत्यत आह शास्त्रेति ।

**अनुव्याख्यानम्**

***.... ........ शास्त्रसिद्धं हि लक्षणम् ॥***

श्रीवत्सादिकं लक्षणं विष्णुत्वेन व्याप्तमित्येतच्छास्त्रेणैव सिद्धम् । यद्यप्यस्मिन्पक्षे साक्षादागमो नोपजीव्यः । तथाप्यनुमानमूलव्याप्तिग्रहणाय तदुपजीवनमपरिहार्यमेवेति भावः । ननु विष्णुत्वाज्ञाने विष्णोरन्यो दोषवानिति ज्ञानेन कुतो भाव्यम् । विष्णुत्ववत्तदन्यत्वस्याप्यज्ञातत्वादिति चेत् । एवं तर्ह्यज्ञानं प्रसज्यत इत्याह कस्यचिदिति ।

**अनुव्याख्यानम्**

***कस्यचिद्दोषवत्त्वं स्यादितिमात्रेऽक्षजं भवेत् ॥***

इतिमात्रे एतावत्येव विषये । विष्णुर्दोषवानिति ज्ञाना(स्या)नुत्पादप्रसङ्ग एव तात्पर्यमिति भावः । ननु यथा पटोऽयं छिन्नो दग्धो मलिन इति परानुपजीविना प्रत्यक्षेणैव गृह्यते । तथाऽऽगमादिकमनुपजीव्य प्रत्यक्षेणैव विष्णुर्दोषवानिति ज्ञास्यत इत्यत आह नेति ।

**अनुव्याख्यानम्**

***न विष्णोर्दोषवत्त्वे हि प्रत्यक्षं वर्तते स्वतः ॥***

स्वतः परानुपजीवनेन । अयमभिसन्धिः । पटत्वमवयवसन्निवेशव्यङ्ग्यं प्रत्यक्षमेवेति युज्यते तथा ज्ञानम् । विष्णुत्वं तु समस्तगुणपरिपूर्णत्वनिर्दोषत्वजगज्जन्मादिकारणत्वलक्षणं न प्रत्यक्षम् । अतो न तथाविधं ज्ञानमुपपद्यते । यथा पञ्चपलपरिमितोऽयं पटो मलिन इति ज्ञानमिति ।

### **परिमल **

अत्रेत्यनुवादः विष्णाविति व्याख्या ॥ इत्येतच्छास्त्रेणैव सिद्धमिति । ‘श्रीवत्सलक्ष्मङ्गलशोभिकौस्तुभमि’त्यादि ‘वासुदेवो ह्ययमिति पुमान् श्रीवत्सलाञ्छनः । चतुर्भजोऽरविन्दाक्षो वनमाल्यतिसुन्दरः । लक्षणैर्नारदप्रोक्तैर्नान्यो भवितुमर्हती’ति । तथा ‘वसत्युरसि मे भूतिर्भवत्पदहतांहसः । श्रीवत्समिति नामापि जायतां पदलक्षणमि’ति च दशमस्कन्धादिवाक्यरूपशास्त्रेणैवेत्यर्थः ॥ यथा पञ्चपलेत्यादि । इतिप्रत्यक्षज्ञानं यथा नोपपद्यते पलस्यातीन्द्रियत्वात्तथेत्यर्थः ।

