+++
title = "०४ परीक्षापेक्षत्वमतस्य दूषणम्"

+++


## न ज्ञानदृष्टिमात्रेण प्रामाण्यं तस्य दृश्यते

**परीक्षापेक्षत्वमतस्य दूषणम्**

**न ज्ञानदृष्टिमात्रेण प्रामाण्यं तस्य दृश्यते**

### **सुधा**

चतुर्थपक्षस्त्वतिमन्दः । अनुमानादिज्ञानदृष्टिमात्रेण तत्प्रामाण्यस्य चार्वाकादिभिरदृष्टत्वात् । विभागे मानाभावाच्च । धर्मिज्ञानादिप्रामाण्ये विगानाभावादिति चे(त्)न्न । निरालम्बनादिमतदर्शनात् । उपपत्तिबाधितं तदिति चेत् । तर्हि स्वीकृताऽऽयुष्मतैव परीक्षापेक्षेत्यलं पल्लवेनेति ।

### **वाक्यार्थचन्द्रिका**

चतुर्थपक्षस्त्विति । प्रत्यक्षागमज्ञानप्रामाण्यज्ञान एव परीक्षोपयोगः । धर्मिज्ञानानुमानोपमानानुव्यवसायानां तु प्रामाण्यग्रहणं न परीक्षापेक्षमिति केषाञ्चित्पक्षस्त्वित्यर्थः ॥ विभाग इति । धर्मिज्ञानादिप्रामाण्यग्रहणे न परीक्षोपयोगः प्रत्यक्षागमप्रामाण्यग्रहण एव तदुपयोग इति विभाग इत्यर्थः ॥ विगानेति । धर्मिज्ञानादेः प्रामाण्ये नास्ति विगानमन्यज्ञानप्रामाण्ये त्वस्ति विगानमिति युक्तो विभाग इति भावः ॥ निरालम्बनादीति । इदं रजतमित्यादिभ्रमे प्रतीयमानस्य धर्मिणोऽप्यसत्त्वस्य बौद्धैरभ्युपगतत्वादनुमानोपमानयोरप्रामाण्यस्य चार्वाकैरभ्युपगतत्वादप्रमाऽपि प्रमेत्येव गृह्यत इति वदद्भिरप्यनुव्यवसायस्य प्रामाण्यानभ्युपगमात् । धर्मिज्ञानादिप्रामाण्येऽपि तत्तद्वादिविमतेः सत्त्वान्न तत्राप्यविगानमित्यर्थः । ननु तत्र वादिविमतिनिरासाय परीक्षापेक्षायामपि न प्रामाण्यग्रहणाय तदपेक्षेति कथं तद्ग्रहणस्य परीक्षापेक्षत्वमित्यत आह अलं पल्लवेनेति । तदर्थस्त्विदमेवास्माभिरभिधास्यत इत्यादिना पूर्वोक्तोऽवधेयः ।

### **परिमल **

चतुर्थपक्षस्त्विति । धर्मिज्ञानानुमानोपमानानुमानानुव्यवसायानां प्रामाण्यग्रहणं न परीक्षापेक्षमिति पक्ष इत्यर्थः । मूलारूढं योजयति अनुमानादिज्ञानदृष्टिमात्रेणेति ॥ अदृष्टत्वादिति । अन्यथा चार्वाकादिभिः क्रियमाणस् तत्प्रामाण्यनिरासोऽनुपपन्नः स्यादिति भावः ॥ विभाग इति । धर्मिज्ञानाद्यंशे परीक्षानपेक्षं प्रामाण्यग्रहणमन्यत्र तदपेक्षमिति विभाग इत्यर्थः ॥ निरालम्बनादीति । सर्वप्रत्ययानां निरालम्बनत्वस्य बौद्धादिभिरङ्गीकारादित्यर्थः । आदिपदेन चार्वाकादेरनुमानादिप्रामाण्ये विवाददर्शनादिति ग्राह्यम् । प्रामाण्यज्ञप्तावपवादनिरासकतया परीक्षाया आवश्यकत्वोक्तिः ॥

### **यादुपत्यं**

चतुर्थपक्षस्त्विति । धर्मिज्ञानानुमानोपमानानुव्यवसायानां तु प्रामाण्यग्रहणं न परीक्षापेक्षमिति केषाञ्चित्पक्ष इत्यर्थः ॥ निरालम्बनादीति । इदं रजतमित्यादिभ्रमे प्रतीयमानस्य धर्मिणोऽप्यसत्त्वमिति बौद्धमतदर्शनाद्धर्मिज्ञानप्रामाण्ये विगानम् । आदिपदेनानुमानोपमानयोरप्रामाण्यमिति चार्वाकादिमतदर्शनादनुमानोपमानयोः प्रामाण्ये अप्रमापि प्रमेत्येव गृह्यत इति मतदर्शनादनुव्यवसायप्रामाण्येऽपि विगानमित्यर्थः ॥ अलं पल्लवेनेति ।पल्लवप्रकारश्च जिज्ञासाधिकरणेऽस्माभिः प्रदर्शितस्तत्रैवानुसन्धेयः ।

### **श्रीनिवासतीर्थीया**

विभाग इति । धर्म्यादिज्ञानं प्रामाण्यं स्वतः, तदितरज्ञानप्रामाण्यं परतः, अतस्तत्रैव परीक्षापेक्षेति विभाग इत्यर्थः ॥ निरालम्बनादिमतेति । अत्र भ्रमे यावत्प्रतीयते तत्सर्वमप्यसदिति निरधिष्ठानभ्रान्तेः शून्यवादिभिरङ्गीकारादिति भावः ॥ उपपत्तीति । इदमित्थं न भवतीति बाधदर्शनान्निरधिष्ठानभ्रान्तेर्निरवधिकबाधस्य चादर्शनात्तन्मतं बाधितमित्यर्थः ॥ अलं पल्लवेनेति । यदुक्तं प्रामाण्यव्याप्यस्य गृहीतत्वात्प्रामाण्यमप्यनुमितौ स्वत एव गृहीतमिति । तन्न । व्याप्यत्वप्रकारकज्ञानस्यैव संशयविरोधित्वं न व्याप्यज्ञानमात्रस्य तथात्वे तैलं पृथिवी न वेति सन्देहो न स्यात् । तैलत्वस्य वस्तुगत्या पृथिवीत्वव्याप्यत्वात् । तथा च धूमवति वह्निप्रकारकत्वादेर्वस्तुगत्या वह्निमति वह्निप्रकारकत्वरूपप्रामाण्यव्याप्यत्वेऽपि न व्याप्यत्वेन तज्ज्ञानमस्तीति न संशयविरोधित्वं तस्येत्यपि द्रष्टव्यम् ।

### **वाक्यार्थरत्नमाला**

मूले चतुर्थपक्षस्त्विति । यद्यप्यत्र केचिदाहुरित्यादिप्राचीनग्रन्थे तक्षत्रयस्यानुवादेऽपि न चतुर्थस्याप्यनुवादस्तथापि मनश्चक्षुर्दर्शनादेरित्येतत्प्रयोजनकथनावसरेऽनूदितकेचित्पक्षस्योदाहृतमत्रयातिरिक्ततया चतुर्थस्य विवक्षामाश्रित्य चतुर्थत्वोक्तिरिति ज्ञेयम् ।

