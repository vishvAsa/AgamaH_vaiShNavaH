+++
title = "०७ उक्तप्रक्रियाया अन्यथानुपपत्तिप्रमाणकत्वम्"

+++


## अतो न सर्वमानानां प्रामाण्यं निश्चितं भवेत्

**उक्तप्रक्रियाया अन्यथानुपपत्तिप्रमाणकत्वम्**

**अतो न सर्वमानानां प्रामाण्यं निश्चितं भवेत्**

### **सुधा**

स्यादेतद्यदीयं प्रक्रिया प्रमाणवती स्यान्न च तदस्तीत्यत आह अत इति ।

## **अनुव्याख्यानम्**

***अतो न सर्वमानानां प्रामाण्यं निश्चितं भवेत् ॥***

***साक्षिणा निश्चितं यत्र तत्प्रामाण्यं स्वलक्षणम् ॥***

अत एव हि सर्वेषां ज्ञानानां प्रामाण्यं प्रथमतो न निश्चितं भवेत् । किन्नाम यत्र यदा परीक्षासहकृतेन साक्षिणा प्रामाण्यं निश्चितं भवति तत्तदैव प्रामाण्यं स्वलक्षणं प्रामाण्यस्वरूपमप्रामाण्यविविक्तं प्रामाण्यं सिध्यति । इदमुक्तं भवति । यदि साक्षी दोषाभावे प्रमाणमेतदिति प्रथमं सम्मुग्धं प्रामाण्यं गृहीत्वा पश्चाज्जिज्ञासायां सत्यां परीक्षया प्रमाणमेवेत्यवधारयतीत्येषा प्रक्रिया नाङ्गीक्रियेत तदानभ्यस्तविषयाणां शब्दादिना जातानां सर्वेषामपि ज्ञानानां प्रथममेव प्रामाण्यमवधार्येत । न चैतदस्ति । तेन जानीमोऽस्तीयं प्रक्रियेति ।

### **वाक्यार्थचन्द्रिका**

अत इत्युत्तरग्रन्थानर्थक्यमाशङ्कयोक्तप्रक्रियाया अन्यथानुपपत्तिरूपप्रमाणसिद्धार्थत्वकथनार्थत्वान्न तदिति तत्परतयोत्तरग्रन्थं योजयितुमुक्तप्रक्रियाया अप्रामाणिकत्वशङ्कामुत्थापयति स्यादेतदिति ॥ इदं प्रक्रियेति । प्रथमतः सम्मुग्धतया प्रामाण्यग्रहणमेवेत्यादिकेत्यर्थः । किमनेनोक्तप्रक्रियायां प्रमाणमुक्तं भवतीत्यत आह इदमुक्तं भवतीति ।

### **परिमल **

ननु साक्षी ज्ञानं गृहीत्वा तत्प्रामाण्यं चेन्न गृह्णाति तर्हि स्वतस्त्वभङ्ग एव प्राप्त इत्यत आह इदमुक्तं भवतीति ॥ सम्मुग्धमिति । अप्रामाण्यविवेकेन प्रामाण्यं न गृह्णातीति सम्मुग्धं प्रामाण्यं गृहीत्वेत्युक्तम् । तदित्यस्य प्रतिपदं तस्मादिति । तस्यार्थस् तद्विरोधादिति ।

### **यादुपत्यम्**

प्रथमं सम्मुग्धमिति । सन्दिग्धमित्यर्थः । इदं च प्रामाण्यविणम् । न क्रियाविणम् । साक्षिणो निश्चयरूपत्वात् । तथा चायमर्थः । यदा दोषशङ्काप्रतिबद्धः साक्षी तदा दोषशङ्कया मानसे प्रामाण्यसंशये जाते तं गृह्णन्साक्षी तद्विषयीभूतं प्रामाण्यमपि गृह्णाति न पुनः स्वातन्त्र्येण तत्सत्तामवधारयतीति ।

