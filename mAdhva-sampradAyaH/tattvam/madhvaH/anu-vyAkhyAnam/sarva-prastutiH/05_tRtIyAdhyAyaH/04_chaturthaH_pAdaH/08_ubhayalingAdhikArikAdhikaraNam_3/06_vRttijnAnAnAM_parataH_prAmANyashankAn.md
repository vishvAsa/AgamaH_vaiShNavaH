+++
title = "०६ वृत्तिज्ञानानां परतः प्रामाण्यशङ्कानिरासः"

+++


## ज्ञानस्य ग्राहकेणैव साक्षिण मानतामितेः

**वृत्तिज्ञानानां परतः प्रामाण्यशङ्कानिरासः**

**ज्ञानस्य ग्राहकेणैव साक्षिण मानतामितेः**

### **सुधा**

नन्वेवं सति वृत्तिज्ञानानां परतःप्रामाण्यमुक्तं स्यात् । ज्ञानस्वरूपस्य साक्षिवेद्यत्वात् । प्रामाण्यस्य परीक्षागम्यत्वात् । तथा च न विलक्षणत्वादिति यत्स्वतः प्रामाण्यमिष्टं तत्त्यक्तं स्यादित्यत आह ज्ञानस्येति ।

## **अनुव्याख्यानम्**

***ज्ञानस्य ग्राहकेणैव साक्षिण मानतामितेः ॥***

ज्ञानस्य ग्राहकेण साक्षिणैव ज्ञानस्य मानताया मितेः कारणात्स्वतःप्रामाण्यमिष्यत एवेति सम्बन्धः । भवेत्स्वतःप्रामाण्यत्यागो यदि ज्ञानमेव साक्षिवेद्यं न प्रामाण्यमिति ब्रूमः । न चैवम् । ज्ञानवत्तत्प्रामाण्यस्यापि साक्षिवेद्यत्वाभ्युपगमादिति ॥ किमर्थं तर्हि परीक्षावश्यम्भावोऽभ्युपगम्यत इत्यत आह दोषेति ।

**अनुव्याख्यानम्**

***दोषाभावे प्रमाणत्वं ....... ......***

साक्षिणा निश्चितत्वमिति वक्ष्यमाणमिहापि योज्यम् । इति प्रामाण्यस्येति पदद्वयमध्याहार्यम् । ज्ञानं गृह्णन्साक्षी करणदोषाभावेऽस्य प्रामाण्यमित्येव प्रामाण्यं निश्चिनोति । न तु प्रमाणमेवेदमिति ॥ ततः किमित्यत आह दोषाभावस्येति ।

**अनुव्याख्यानम्**

***...... ....... दोषाभावस्य साक्षिणा ॥***

***निश्चितत्वं क्वचिच्चैव स्वतः प्रामाण्यमिष्यते ॥***

परीक्षयेति शेषः । चोऽवधारणे । क्वचिदेव प्रयोजनवशाञ्जिज्ञासायां जातायां परीक्षालाभे चेत्यर्थः । दोषाभावनिश्चयार्था परीक्षा न तु प्रामाण्यग्रहणार्था । तत्पुनर्ज्ञानमिव साक्षिवेद्यमेव । अतो न स्वतःप्रामाण्यपरित्याग इति भावः ।

### **वाक्यार्थचन्द्रिका**

ननु साक्षिप्रामाण्यस्य स्वग्राह्यतायाः पूर्ववाक्येनैवोक्तत्वात्तत्प्रतिपादकोत्तरवाक्यवैयर्थ्यम् । न च नेदं साक्षिप्रामाण्यस्य स्वग्राह्यत्वप्रतिपादनपरम् । किन्तु वृत्तिज्ञानप्रामाण्यस्य साक्षिग्राह्यत्वप्रतिपादनपरम् । तत्कथं पौनरुक्त्यमिति वाच्यम् । तत्प्रतिपादनस्याप्यनर्थकत्वात् । न च स्वतःप्रामाण्यग्रहसमर्थनार्थत्वान्न तदिति वाच्यम् । साक्षिप्रामाण्यस्येव वृत्तिज्ञानप्रामाण्यस्यापि स्वतस्त्वेऽनुपपत्त्यदर्शनेन तत्समर्थनस्य व्यर्थत्वात् । असमर्थनेऽप्यनिष्टाभावाच्चेत्यतः साक्षिप्रामाण्यस्य परीक्षानपेक्षसाक्षिग्राह्यत्वेन तस्य स्वतस्त्वसम्भवेऽपि वृत्तिज्ञानप्रामाण्यस्य तत्सापेक्षसाक्षिग्राह्यत्वेन ज्ञानग्राहकमात्रग्राह्यत्वाभावेन तत्र स्वतस्त्वानुपपत्तिशङ्कोदयान्न तत्समर्थनपरोत्तरवाक्यस्य वैयर्थ्यमित्यभप्रेत्य तत्समर्थनपरतयोत्तरभाष्यं योजयितुं वृत्तिज्ञानप्रामाण्यस्य तदनुपपत्तिशङ्कामुत्थापयति नन्वेवं सतीति । साकाङ्क्षत्वप्रयुक्तवाक्याभासत्वपरिहारायैव स्वतःप्रामाण्यमिष्यत इति वक्ष्यमाणैकवाक्यतां ज्ञानस्येत्यस्यावृत्तिमेवकारस्य भिन्नक्रमतां चाश्रित्य वाक्यं योजयति ज्ञानस्येति । तर्ह्येतावतैव स्वतःप्रामाण्यत्यागसमर्थनाद्दोषाभावे प्रमाणत्वमित्युत्तरग्रन्थवैयर्थ्यमित्यतः प्रागुक्तायाः प्रामाण्यग्रहणे परीक्षापेक्षायाः साक्षिणा स्वाभिमतप्रामाण्यग्रहणप्रकारप्रदर्शनद्वारा तदुपयोगित्वसूचनेन प्रामाण्यस्य साक्षिणा निश्चितत्वोक्त्यर्थत्वान्न तदिति भावेन तत्प्रकारोपदर्शकतया तद्वाक्यं योजयितुं तद्वैयर्थ्यशङ्कामुत्थापयति किमर्थमिति । उक्ताभिप्रायस्य मूलारूढत्वसिद्ध्यर्थमपेक्षितमंशमनुवृत्त्याऽध्याहारेण सूचयति साक्षिणेति । श्रुतानुवर्तिताध्याहृतैकदेशपरिनिष्पन्नविशिष्टवाक्यार्थमाह ज्ञानं गृह्णन्निति ॥ न त्विति । येन परीक्षानपेक्षत्वं प्रामाण्यग्रहणस्य स्यादिति भावः ॥ ततः किमितीति । उक्तरीत्या प्रामाण्यग्रहणेऽपि कथं परीक्षाया उपयोगसिद्धिरित्यर्थः । दोषाभावस्य साक्षिणा निश्चितताया एवोक्तेर्नानेन परीक्षोपयोगसमर्थनमित्यतोऽपेक्षितं पूरयति परीक्षयेति इति । सजातीयविजातीयसंवादविसंवादभावाभावलक्षणेत्यर्थः ।

### **परिमल **

मितेरिति । ज्ञानात् कारणादित्यर्थः । शङ्कानिरासप्रकारं व्यनक्ति भवेत्स्वत इत्यादिना ।

### **श्रीनिवासतीर्थीया**

इहापि योज्यमिति । दोषाभावे प्रमाणत्वमित्येव तत्प्रामाण्यस्य साक्षिणा निश्चितत्वं भवतीत्यपि योज्यम् । योजनामेव तात्पर्यतो दर्शयति ज्ञानं गृह्णन्निति ॥ तत्पुनरिति । तत् प्रामाण्यमित्यर्थः ॥

### **वाक्यार्थरत्नमाला**

संवादभावविसंवादाभावेति वा पाठः ।

