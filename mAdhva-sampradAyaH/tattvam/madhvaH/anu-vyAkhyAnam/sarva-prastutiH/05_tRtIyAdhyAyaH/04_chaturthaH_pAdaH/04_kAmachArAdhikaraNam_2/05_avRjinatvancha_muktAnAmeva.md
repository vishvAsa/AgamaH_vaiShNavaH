+++
title = "०५ अवृजिनत्वञ्च मुक्तानामेव"

+++


## अपापत्वमदुःखत्वं चावृजिनत्वमिहोदितम्

**अवृजिनत्वञ्च मुक्तानामेव**

**अपापत्वमदुःखत्वं चावृजिनत्वमिहोदितम्**

### **सुधा**

एवमकामहतत्वस्यामुक्तेष्वसम्भवमभिधायावृजिनत्वस्याप्यभिधास्यन्नवृजिनत्वं तावद्व्याख्याति अपापत्वमिति ।

## **अनुव्याख्यानम्**

***अपापत्वमदुःखत्वं चावृजिनत्वमिहोदितम् ॥***

इहोदितमवृजिनत्वं तावदपापत्वमदुःखत्वं चेति योजना । कुत एतदित्यत आह अप्रियमिति ।

**अनुव्याख्यानम्**

***अप्रियं वृजिनं दुःखमकं तोद इतीर्यते ॥***

***तत्कारणत्वात्पापं वा वृजिनं नाम कथ्यते ॥***

***इत्युक्तः स्वयमीशेन नामार्थः शब्दनिर्णये ॥***

दुःखमप्रियमित्यादिशब्दैरीर्यत इति सम्बन्धः । तत्कारणत्वाद् दुःखकारणत्वात् । दधित्रपुसं प्रत्यक्षो ज्वर इति यथा । एतेन वृजिनशब्दो दुःखे मुख्यः । पापे तादर्थ्यात्ताच्छब्द्यमित्युक्तं भवति । अत एव वाशब्दः । नामार्थो वृजिननामार्थः । वृजिनशब्दस्य दुःखाद्यर्थत्वेऽवृजिनशब्दस्यादुःखाद्यर्थत्वं सिद्धमेवेति भावः ।

### **वाक्यार्थचन्द्रिका**

ईर्यत इति । लक्षणयेति शेषः ॥ तत्कारणत्वादिति लक्षणाबीजभूतशक्यसम्बन्धकथनम् । रूढलक्षणात्वान्न स्वायत्तन्यायविरोध इत्याशयेनाह दधित्रपुसमिति । दधित्रपुसमिति समाहारद्वन्द्वः । त्रपुसमिति फलविस्य संज्ञा कर्मधारयो वा । दध्येव विशिष्टावस्थायुक्तं त्रपुसमित्युच्यत इति ध्येयम् ॥ दशरात्रात्पूर्वं दध्यात्मना विक्रियमाणं पयो दधित्रपुसमित्यन्ये ॥ अत एवेति । उभयोरप्येकप्रकारेणार्थत्वाभावादेवेत्यर्थः । अन्यथा पापं चेत्येव ब्रूयादिति भावः । वाशब्द इत्युपलक्षणम् । तत्कारणत्वादित्यप्यनर्थकमिति द्रष्टव्यम् ।

(कारणे कार्यवाचकः शब्दः क्व दृष्ट इत्यत आह । तथा चादुःखत्वं च नैवास्तीत्यपि द्रष्टव्यम् ।)

### **परिमल **

तद्धेतौ तच्छब्दप्रयोगोऽस्तीत्यत्र दृष्टान्तमाह दधित्रपुसमिति । उक्तं हि महाभाष्ये प्रथमपादे द्विर्वचनेऽचीत्यत्र दधित्रपुसं प्रत्यक्षो ज्वरः नड्वलोकं पादरोग इति । व्याख्यातं च कैयटे दध्येव विशिष्टावस्थायुक्तं त्रपुसमिति । अन्ये तु दशरात्रात्पूर्वं दध्यात्मना विक्रियमाणं पयो दधित्रपुसमिति । तत्र यथा ज्वरहेतौ ज्वरशब्दस्तथेत्यर्थः ॥ अत एवेति । न्यूनवृत्तित्वादेवेत्यर्थः । अन्यथा हि चशब्दमेव ब्रूयादिति भावः ।

### **यादुपत्यं**

कारणे कार्यवाचकशब्दः क्व दृष्ट इत्यत आह त्रपुसमिति । त्रपुसं मण्डम् । अत एव क्वचिद्दधित्रपुसमिति पाठः । एवं च यथा ज्वरकारणत्वात्त्रपुसे ज्वरशब्दस्तथा प्रकृतेऽपीति भावः ॥ अत एवेति । उभयत्र वृत्तिसाम्याभावादेवेत्यर्थः । अन्यथा पापं चेति निर्देशः स्यादिति भावः ।

### **श्रीनिवासतीर्थीया**

ताच्छब्द्यं तच्छब्दवाच्यत्वम् ।

### **वाक्यार्थरत्नमाला**

ईर्यत इतीति प्रतीकोपादानं न भवति । किंतु मूलकारीयाशयप्रदर्शनपरमेवेर्यत इतीत्यारभ्येत्याशयेनेत्यन्तमेकं वाक्यम् । तस्य चायमर्थः । प्रमाणवाक्ये ईर्यत इत्यत्र लक्षणयेति शेषः । तत्कारणात्वादिति । यदधिकमुक्तं तत्पापलक्षणबीजशक्यसम्बन्धप्रदर्शनार्थरूढलक्षणत्वाच्च स्वायत्तन्नाय विरोधाभाव इति प्रमाणावाक्ययोजनामभिप्रेत्य तदनुरूपं दृष्टान्तमाह । न स्वायत्तेति । वृजिनकारणोपायकारणत्वेन व्यवहर्त्तव्ये वृजिनत्वेन व्यवहारायोगः । न च लक्षणया प्रयोगः । स्वायत्तशब्दप्रयोगे सत्यवाचकशब्दप्रयोगेऽप्रेक्षावत्वप्रसङ्ग इत्येवं विरोधो नेत्यर्थः । इत्याशयेनाहेति । कार्यवाचकशब्दस्य कारणपदत्वं दृष्टान्तेनोपपादयतीत्यर्थः । द्विर्वचने त्वीति सूत्रे द्विर्वचनं प्रति निमित्तभूतेऽचीतिव्याख्यानपक्षे निमित्तशब्द उपायः । न ह्यन्तरेण निमित्तशब्दनिमित्तार्थो गम्यत इत्याशङ्क्यान्तरेणापि निमित्तशब्दं निमित्तार्थोगम्यते । तद्यथा दधित्रपुसं प्रत्यक्षो ज्वरः ज्वरनिमित्तमिति गम्यत इति भाष्यकारेण समाधानमभिहितम् । तत्र दधित्रपुंसमित्यत्र कैयटकारीयव्याख्यानद्वयमप्याह । दधित्रपुंसमितीति । संज्ञेति । त्रपंसंरङ्गं वंगरूपकन्तु गुरुत्रपुयोगिष्टं (?) कृष्यकं बीजं सीसकं नागसंज्ञितम् । त्रपुसंमूत्रलं चैव जगदन्तफलं च तदिति षड्रसनिघण्टावुक्तिः । अन्यत्रापि वास्तुजो रक्तो वातशब्देन गृह्यत इति प्रतिपाद्य तत्र दृष्टान्ततया दधित्रपुसं प्रत्यक्षो ज्वर इत्युदाहृतम् । तस्य व्याख्यानं च स्थलमूर्वारुकं त्रपुसं तद्बीजसहितदधिभक्षणे प्रत्यक्षो ज्वरो भवति । आर्यभाषया काकडी वातुकमिति व्यवहारमिति ज्ञेयम् । कैयटानुसारेणाह । दध्येवेति । अवस्थामण्डम् । अन्यथा पपंचेत्येवेति शब्दयुक्तः पाठः । अत एवेति वाक्ये अन्यथा वाशब्दो व्यर्थ इति पर्यवसानाभिप्रायेणोपलक्ष्याह । तत्कारणत्वादित्यप्यनर्थकमितीति । क्वचित्कारणत्वादित्यपीति द्रष्टव्यमित्येव पाठः । अपापत्वस्येवादुःखत्वस्याप्य वक्ष्यवक्तव्यस्यानुक्तिरयुक्तेत्यतः प्रारब्धेति वाक्ये दुःखं चास्तीति प्रतिपादनेन तस्य चात्रादुःखत्वाभावप्रतिपादन एवोपपत्याऽदुःखत्वमप्यत्र गृहीतं चशब्देनेति वाच्यम् । ततश्च नोक्तदोष इत्याशयेन वक्ष्यमाणेति पदं मूले प्रयुक्तम् । तच्च लक्षणया वक्ष्यमाणप्रतियोगिकदुःखाभावपरम् ।

