+++
title = "१३ मुक्तौ तारतम्यसद्भावे प्रमाणोपन्यासः"

+++


## दैवी सम्पद्विमोक्षाय निबन्धायासुरी मता

**मुक्तौ तारतम्यसद्भावे प्रमाणोपन्यासः**

**दैवी सम्पद्विमोक्षाय निबन्धायासुरी मता**

### **सुधा**

स्यादेतत् । मुक्तौ तारतम्यानुमानं कालात्ययापदिष्टम् । परमं साम्यमुपैतीत्यादिश्रुतिविरुद्धत्वादिति । मैवम् । श्रुतेः श्रुतिस्मृतिबाधितत्वेन बाधकत्वासम्भवादित्याशयवान्मोक्षतारतम्यवादिनीः श्रुतिस्मृतीस्तावत्पठति दैवीति ।

## **अनुव्याख्यानम्**

***दैवी सम्पद्विमोक्षाय निबन्धायासुरी मता ॥***

***इति मोक्षविश्च स्वयं भगवतोदितः ॥***

***तमेव यूयं भजतात्मवृत्तिभिर्मनोवचःकायगुणः स्वकर्मभिः ॥***

***अमायिनः कामदुघाड्घ्रिपङ्कजं यथाधिकारावसितार्थसिद्धये ॥***

***अक्षण्वन्तः कर्णवन्तः सखायो मनोजवेष्वसमा बभूवुः ॥***

***आदघ्नास उपकक्षास उत्वे ह्रदा इव स्नात्वा उ त्वे ददृश्चे ॥***

***इत्यादीनि च वाक्यानि तारतम्यं विमुक्तिगम् ॥***

***व्यक्तं वदन्ति ..... ..... ..... ..... .....***

सम्पद्योग्यता । विमोक्षो विशिष्टमोक्षः । निबन्धो नीचस्थानेऽन्धे तमसि बन्धः । तादर्थ्ये चतुर्थी । चशब्द एवार्थे । भगवता स्वयमेवोक्त इति सम्बध्यते । अन्यथा वीत्युपसर्गस्य वैयर्थ्यापत्तेः ॥

तमेवेति मुनीन्प्रति पृथोर्वाक्यम् । तं विष्णुमेव । आत्मवृत्तिभिरित्यस्यैव विवरणं मनोवचःकायकार्यैः स्वकर्मभिरिति । अमायिनश्छद्मरहिता निष्कामाः । यथाधिकारं योग्यतानुसारेणावसितस्य निश्चितार्थस्य मोक्षस्य सिद्धय इति मोक्षतारतम्योक्तिः । अमायिन इत्युक्तत्वादर्थशब्देन मोक्षस्यैवोक्तेः ॥

अक्षण्वन्तोऽक्षिमन्तः । अनो नुडिति नुट् । कर्णवन्प्राप्तसमस्तेन्द्रियफलाः । परस्परं सखायो मुक्ता । मनोजवेषु मनोजवः प्रज्ञातिशयो बहुवचनमाद्यर्थे ज्ञानादिगुणेषु असमास्तारतम्योपेता बभूवुः ।

भगवत्सामीप्ये च तारतम्यमुच्यते । तेषु केचिदादघ्नास आस्यशब्दस्याऽभावः । आस्यं परिमाणमस्येत्यादघ्नममृतं तदेतेषामस्ति स्थानमित्यर्श आदिभ्योऽच् । आस्यपरिमाणे सुधानिधौ विहरन्त इति दूरत्वमुच्यते । यद्वा तरतमशब्द इव तघ्नशब्दोऽप्रत्ययोऽप्यस्ति । ततश्चासम्यगादघ्ना मग्ना इत्यर्थः । त्वे केचिदुपगताः कक्षं वनमुपकक्षाः । उशब्द एवार्थः । श्वेतद्वीपगतवनक्रीडारता एवेति मध्यत्वमुच्यते । आज्जसेरसुगित्यसुक् । त्वे(एव) एके स्नात्वाः स्नातव्याः । कृत्यार्थे ‘तवैकेन् केन्यत्वन’ इति त्वन् ।

ह्रदा इव गम्भीराः परमेश्वरं ददृशे ददृशुः । इरयोरे । अनेनातिसामीप्यमुच्यते । ‘श्रुत्वा विष्णुं कर्णफलमि’त्यादिस्मृत्यास्य मन्त्रस्यैवं व्याख्यातत्वान्नार्थान्तरं कल्पनीयम् ॥

इत्यादीनि चेति चशब्देन प्रागुदाहृतकाण्वतैत्तिरीयश्रुती समुच्चिनोति । व्यक्तं निरवकाशम् ।

ततः किमित्यत आह तत्केनेति ।

**अनुव्याख्यानम्**

***.... ..... तत्केन साम्यं मुक्तेषु गम्यते ॥***

तत्तस्मान्निरवकाशश्रुतिस्मृतिबाधितत्वात्केन न केनापि । यदुदाहृतं वाक्यं तन्न तत्परमिति भावः ।

### **वाक्यार्थचन्द्रिका**

अत्र टीकायां श्रुतिस्मृतिबाधितत्वेनेति स्वरसः पाठः । श्रुतिस्मृतिभिर्बाधितत्वेनेति च तदर्थः । मोक्षतारतम्यवादिनीः श्रुतिस्मृतीस्तावदुदाहरतीत्युत्तरग्रन्थानुरोधात् । श्रुतिस्मृतिभ्यां बाधितत्वेनेति तु लेखकदोषपतितः पाठ इति द्रष्टव्यम् ॥ नन्वागन्तुकसम्पत्साध्यत्वे मोक्षतारतम्यस्य स्वभावनिबन्धनत्वाभावात्तत्स्वाभाविकत्वसिद्धान्तभङ्ग इत्यतः स्वाभावाख्ययोग्यतापरत्वेन सम्पत्पदं व्याख्याति सम्पद्योग्यतेति । तथापि मोक्षस्य स्वभावसाध्यताया अनेन लाभेऽपि मोक्षतारतम्यस्य तदभालात्कथमस्य प्रकृतोपयोग इत्यतो विशिष्टमोक्षस्य देवस्वभावसाध्यत्वकथनेन मोक्षनानात्वलाभात्प्रकृतोपयोगोपपत्तिरिति भावेन विमोक्षपदं विशिष्टमोक्षपरतया व्याचष्टे विमोक्ष इति । ननु ततो यान्त्यधमां गतिमित्यादिनाऽसुरस्वभावस्यान्धन्तमसहेतुतायाः श्रवणात्कथं निबन्धायासुरी मतेति तस्य संसारहेतुत्वमुच्यत इत्यतो नात्र तस्य संसारहेतुत्वमुच्यते किन्त्वतिनीचान्धतमससाधनत्वमेवेत्यतो नानुपपत्तिरित्यभिप्रायेण निबन्धपदं व्याख्याति निबन्ध इति । तथापि सम्पत्पदोक्तस्वभावस्य मोक्षादितारतम्यस्य च साध्यसाधनभावप्रत्यायकस्यात्राभावात्कथमनेन तत्सिद्धिरित्यतश्चतुर्थ्येव तद्गमिकाऽस्तीत्यभिप्रेत्य तदर्थमाह तादर्थ्य इति । मोक्षविश्चेति चशब्दस्य यथाश्रुतसम्बन्धमाश्रित्य वा भगवता स्वयं चेति वा भिन्नक्रमतामाश्रित्य वा समुच्चयार्थताया बाधितत्वाच्चशब्दमेवार्थतया व्याचष्टे चशब्द इति । नन्वेवार्थस्यापि चशब्दस्य न यथाश्रुतसम्बन्धः सम्भवतीत्यत आह भगवतेत्यादि । ननु विमोक्षपदस्य कुतो विशिष्टमोक्षार्थतेत्यतो विमोक्षायेत्युपसर्गादेव च मोक्षनानात्वं ज्ञायत इति गीतातात्पर्यीयभगवत्पादीयोक्तिं मनसि निधाय तल्लब्धं तदनङ्गीकारे बाधकमाह अन्यथेति ।

तं विष्णुमेवेति । तद्भजनस्यैव मोक्षसाधनत्वाद्यत्पादसेवेति पूर्वश्लोके यच्छब्दार्थतया प्रकृतत्वाच्च तमिति विष्णोरेव परामर्श इति भावः । नन्वत्र मोक्षस्यैवाश्रयणात्तत्तारतम्यस्य सर्वथैवानेनासिद्धेः कथं तत्तारतम्योपदकतयाऽन्योपन्यास इत्यतो यथाऽधिकारेत्यादेरेव तत्प्रत्यायकत्वान्नानुपपत्तिरिति भावेन मोक्षतारतम्यप्रतिपादकतया तद्व्याचष्टे यथाऽधिकारमिति । ननु चार्थः स्याद्विषये मोक्षे शब्दवाच्ये प्रयोजन इति स्मरणाद्विषयाद्यनेकार्थस्यार्थशब्दस्य कुतो विषयादिपरित्यागेनात्र मोक्षमात्रार्थता येनोक्तरीत्या मोक्षतारतम्योक्तिताऽस्य स्यादित्यतो विषयाद्यर्थताया अमायिन इत्युक्तनिष्कामताविरुद्धतयाऽसम्भवान्मोक्षमात्रपरत्वसिद्धेर्युक्तमेवास्य तत्तारतम्यगमकत्वमित्याशयेनाह अमायिन इत्युक्तत्वादिति ।

अनो नुडिति । (॥ अनो नुडिति । अत्र परिमलेऽक्षिशब्दस्यान्नन्तत्वाभावात्कथमनो नुडित्युक्तमिति शङ्कायाः समाधानं यादुपत्योक्तम् अन्ये त्वित्यनूदितम् । उपगताः कक्षमित्यत्र द्वितीयाश्रितेति समास इति परिमले मुद्रितपुस्तकपरं स लेखकप्रमादः । तस्मिन्सूत्रे कक्षशब्दाभावात्तेन समासे द्वितीयान्तस्य कक्षशब्दस्य पूर्वनिपातापत्तेश्च । अत्र अत्यादयः क्रान्ताद्यर्थे इत्यनेन समासो बोध्यः) नुडिति छन्दसि विषयेऽन्नन्तादुत्तरस्य मतुपो नुडागमः स्यादिति सूत्रार्थः । नन्वक्षिशब्दस्येकारान्ततयाऽन्नन्तत्वाभावात्कथमत्रान्नन्तादुत्तरस्य मतुपो नुड्विधायकस्यानो नुडित्यस्य प्राप्तिः । न चास्थिदधिसक्थ्यक्ष्णामनङुदात्त इत्यनेन ङित्वादन्त्येकारस्यानङादेशेनान्नन्तत्वसम्भवाद्युक्तैव ततः परस्य मतुपो नुट्प्राप्तिरिति वाच्यम् । तृतीयाद्यजादिविभक्तिपरत्व एव तस्यानङादेशविधायकतयाऽसति तस्मिन्ननङादेशस्य तेनाप्यत्रानुपपत्तेरिति चेन्न । छन्दस्यनङ्विधानार्थं प्रवृत्ते छन्दस्यपि दृश्यत इति सूत्रे दृशिग्रहणसामर्थ्याद्यतो विहितस्ततोऽन्यस्मादप्यजादाविवानजादावपि तृतीयादाविवातृतीयादावपि विभक्ताविवाविभक्तावपि परतश्छन्दस्यनङादेशविधानसिद्ध्याऽसत्यप्यजादितृतीयादिविभक्तिपरत्वेऽक्षिशब्देकारस्यानङादेशसम्भवेनान्नन्तत्वोपपत्त्या तत्परस्य मतुपोऽनो नुडिति नुड्विधानसम्भवात् ।

ननु चात्र विधीयमानोऽपि नुट् नुगिति कित्त्वात्कित्पूर्वान्ततयाऽभिमतः किंवा नुटो वेति टित्त्वात्परादितया । नाद्यः । तथा सति प्रातिपदिकान्तत्वात्पदान्तत्वाच्च नुटो नकारस्य न लोपः प्रातिपदिकान्तस्येति लोपप्रसङ्गात् । पदान्तस्येति पदान्तनकारस्य णत्वनिषेधेन तत्प्रसङ्गाच्च । नान्त्यः । तथा सति यदागमास्तद्ग्रहणेन गृह्यन्त इति न्यायेन तस्य मतुप्भक्ततया तद्ग्रहणेन गृहीतत्वान्मादुपधाया इति वत्वप्रसङ्गात् । नुटा व्यवहितत्वान्मतुपो मकारस्य वत्वाभावप्रसङ्गाच्चेति चेन्न । उभयत्राप्यदोषात् । तथा हि । अस्तु तावत्पूर्वान्त एवेत्याद्यः । न चैवं ‘नलोपः प्रातिपदिकान्तस्ये’ति नुटो नकारस्य लोपप्रसङ्ग इति वाच्यम् । नुटोऽसिद्धत्वेन तत्पूर्वनकारस्यैव ‘नलोपः प्रातिपदिकान्तस्ये’ति लोपसम्भवेन तदप्राप्तेः । न चैवमन्नन्तत्वाभावान्नुडनुत्पत्तिप्रसङ्ग इति वाच्यम् । इदानीमन्नन्तत्वाभावेऽपि पूर्वं तत्सद्भावेन भूतपूर्वगत्याऽन्नन्तत्वाश्रयणेन नुडुत्पत्तेरप्रत्यूहत्वात् । न चैवमपि पदान्तस्येति नुटो नकारस्य णत्वप्रतिषेधप्रसङ्गः । भत्वाश्रयणेन णत्वोपपत्त्या तदप्रसङ्गात् । अस्तु वा द्वितीयः । न चैवं यदागमा इति न्यायेन मतुप्ग्रहणेन ग्रहणात्तस्य मादुपधाया इति वत्वप्रसङ्ग इति वाच्यम् । निर्दिश्यमानस्यादेशा भवन्तीति न्यायेन तत्र सूत्रनिर्दिश्यमानमतुप्परित्यागेनानिर्दिश्यमानस्य नुटस्तदप्रसङ्गात् । न च निर्दिश्यमानस्य मतुपो नुटा व्यवहितत्वात्कथं वत्वं स्यादिति वाच्यम् । नुटोऽसिद्धतया तदव्यवधानसम्भवेन मतुपो मस्य वत्वसम्भवात् । न च नुटः परादित्वे णकारस्य पूर्वपदान्तत्वाभावादक्षण्वन्त इत्यक्षण् वन्त इति णन्तस्य पदकालेऽवग्रहानुपपत्तिरिति वाच्यम् । पदस्यानित्यतया पदकारैरेव लक्षणानुवर्त्यतया लक्षणेन पदकाराणामननुवर्तनीयत्वाद् इत्यन्यत्र विस्तरः । ततश्चाक्षिशब्दात्तदस्यास्तीत्यस्मिन्नर्थे मतुप्प्रत्यये छन्दस्यपि दृश्यत इत्यनङादेशेऽनो नुडिति नुटि नुटोऽसिद्धतया पूर्वनकारलोपे तत एव च मादुपधाया इति मतुपो मकारस्य वत्वे भूतपूर्वगत्याऽन्नन्तत्वान्नुटि तस्य णत्वे चाक्षण्वत्प्रातिपदिकनिष्पत्तिरिति भावः ।

अक्षादिमत्त्वस्य संसारिसाधारणत्वाद्विशिष्य मुक्तेषु तदुक्त्यनुपपत्तिमाशङ्क्य तत्तात्पर्यमाह प्राप्तेति । ननु मनोजवस्यैकत्वान्मनोजवेष्विति बहुवचनानुपपत्तिरित्यतोऽत्र मनोजवपदस्य लक्षणया तत्सहचरितगुणान्तरपरत्वस्यापि सत्त्वेन शक्त्या मनोजवमात्रपरत्वाभावान्न बहुवचनानुपपत्तिरित्यभिप्रेत्य मनोजवप्रातिपदिकस्याद्यर्थे लक्षणैव कुत इत्यतस्तत्र ज्ञापकमाह बहुवचनमिति । मनोजवप्रातिपदिकस्याद्यर्थे लक्षणायां बहुवचनं ज्ञापकमित्यर्थः । प्रपञ्चस्तु युक्तिचरणे कृतोऽत्रानुसन्धेयः ।

अभाव इति । पृषोदरादित्वादिति भावः । आस्यपरिमाणमिति । प्रमाणे ‘‘द्वयसच् दघ्नञ् मात्रच्’’ इति दघ्नञ्प्रत्यय इति भावः । नन्वेवमादघ्नवन्त इति मत्वर्थीयप्रत्ययश्रवणप्रसङ्ग इत्यतोऽत्र मत्वर्थीयमतुबाश्रयणीये तत्प्रसक्तावपि तदर्थकाच्प्रत्ययान्तत्वे यस्येति चेति तस्मिन्परतोऽकारलोपे आदघ्नशब्दनिष्पत्त्या तदश्रवणोपपत्तिरिति भावेनाह अर्शआदिभ्य इति । तस्याकृतिगणत्वादिति भावः। तत्तात्पर्यं वदन्नेव कथमनेन भगवत्सामीप्यमुक्तं भवतीत्याशङ्कां च परिहरति आस्यं परिमाणमिति । अत्र आस्यपरिमाण इत्यादघ्नशब्दार्थकथनं सुधानिधाविति । अस्येति पदार्थकथनं विहरन्त इति तदेषामस्तीत्युक्तसम्बन्धनिरूपणमित्यवधेयम् ॥ अप्रत्ययोऽपीति । यथा तरप् तमप्प्रत्ययभिन्नस्तरतमशब्दोऽस्ति । अन्यथा तरतमस्य भावस्तारतम्यमिति तरतमशब्दात् ष्यञनुपपत्त्या तारतम्यशब्दस्यासाधुत्वप्रसङ्गात् । तथा प्रमाणार्थकदघ्नञ्प्रत्ययभिन्नो मग्नशब्दपर्यायो दघ्नशब्दोऽपि कश्चिदस्तीत्यर्थः । नन्वेवमुक्तनिर्वचनानुसारेणादघ्ना उपकक्षा इति भवितव्यम् । आदघ्नास उपकक्षास इति तु कथमित्यत आह आज्जसेरिति । उभयत्रेति शेषः । छन्दसि विषयेऽवर्णान्तादङ्गादुत्तरस्य जसेरसुगागमो भवतीति सूत्रार्थः ॥ कृत्यार्थ इति । स्नातेरिति शेषः । कृत्यानामर्थो भावकर्मणी तस्मिन्कृत्यार्थे छन्दसि विषये तवैकेन्केन्यत्वन इत्येते प्रत्यया भवन्तीति सूत्रार्थः ॥ तथा च भावकर्मणोरिहार्हे कृत्यतृचश्चेत्यहार्थेऽपि कृत्यस्मरणदहार्थे त्वन् इति भावः ।

दृशेः परस्मैपदित्वेऽपि व्यत्ययेन ददृशे इत्यात्मनेपदमित्याशयेनाह ददृशुरिति । नन्वेवमपि लिटस्तखयोरिति खस्येरे इत्यादेषे सति ददृशिर इति भवितव्यम् । ददृशे इति तु कथमित्यतो खादेशस्येरे इत्यस्य छन्दसि विषये रेभावे सति ददृशे इत्यस्योपपत्तेरित्यभिप्रेत्य तस्य रेभावविधायकं सूत्रं पठति इरयोर इति । इरे इत्येतस्य छन्दसि विषये बहुलं रे इत्ययमादेशो भवतीत्यर्थः । खादेशभूतः स्वारसिकः। एक इरेच् खादेशस्य तस्यैव रेभावे पुनरिटप्राप्तावपरो लाक्षणिक इरेच् तस्यापि रेभावसिद्ध्यर्थं सूत्रे इरयोरिति द्विवचननिर्देशः । असति तु द्विवचननिर्देशे स्वारसिकस्य रेभावसिद्धावपि तस्यैव पुनरिड्विधानेन सम्पन्ने यो लक्षणिक इरेच् तस्य रेभावाभावप्रसङ्गात् । न चेरे इत्यादेशस्य रेशब्दस्य पुनरिट् प्रसज्यते । तथा सति रेभाववैयर्थ्यप्रसङ्गादिति वाच्यम् । कृसृभृप्रभृतिष्वनिट्सु तदप्रसङ्गेन तत्रैव रेभावस्य चरितार्थतयाऽन्यत्र पुनरिट्प्राप्तावपि तद्वैयर्थ्यप्रसङ्गात् । सति तु द्विवचननिदेशे तस्यापि रेभावसिद्धेर्नानुपपत्तिरिति भावः ।

नन्वक्षण्वन्तोऽक्षिमन्तः सर्वदर्शनसाधनाक्षियुक्ताः कर्णवन्तः सखायः समानं ख्यानं ज्ञानं येषामिति सखायस्ते मनोजवेषु मनसा जायन्त इति मनोजवाः प्रज्ञाद्यास्तेष्वसमा अतुल्या बभूवुर्भवन्ति । तेषु केचिदादघ्नास आस्यदघ्ना आस्यपरिमाणोदका ह्रदा इवाल्पोदकाः । अनेनाल्पाधमप्रज्ञानाह । अथ त्वे एके उपकक्षासः कक्षसमीपप्रमाणोदका ह्रदा इवाल्पदका सत्यर्थः । अनेनाल्पप्रज्ञानाह । तथात्वे एके स्नात्वा स्नानार्हा अक्षोभ्योदका ह्रदा इव ददृश्रे दृश्यन्ते । अनेन महाप्रज्ञानाहेति । अक्षिमन्तः कर्णवन्तोऽभिचष्टेरित्यादियास्कनिरुक्तानुसारिवेदापभाष्यरीत्या विदितवेद्यानाममुक्तानां बृहस्पतिशिष्याणां स्तुतिरूपाऽन्यार्थत्वादस्य वाक्यस्य न विवक्षितार्थसाधकतेत्यतः ‘श्रुत्वा विष्णुं कर्णफलं प्राप्तत्वात्कर्णसुंयताः । अक्षण्वन्तो दर्शनाच्च विष्णोर्मुक्तास्तु ये गुणाः । तारतम्यं च तेषां च श्रुतावुदितमञ्चसा । क्षीरसागरदघ्नास्तु केचित्तिष्ठन्ति मुक्तिगाः । उपस्थिता ब्रह्मवनं केचिदश्वत्थमण्डलम् । ऐरे ह्रदे केचिदपि देवा एव सदा हरिम् । नागभोगशयं मुक्ता ददृश्रेऽधिकमोदिनः । सागरादिस्थिता विष्णुं पश्यन्ति क्वचिदेव ही’त्यक्षण्वन्त इति श्रुतिव्याख्यानरूपागमे बहुशो मुक्तपदश्रवणात्तस्य मन्त्रस्यास्मदुक्तरीत्या व्याख्यातत्वात्तद्विरुद्धमपव्याख्यानमुपेक्षणीयमित्याशयेनाह श्रुत्वेत्यादि । टीकायां काण्वतैत्तिरीयश्रुती समुच्चिनोतीति सरसः पाठः । श्रुतीः समुच्चिनोतीति तु लेखकदोषपतित एव । श्रुतिद्वयस्यैव पूर्वमुपन्यस्ततया श्रुतीरिति बहुवचनस्याश्लिष्टत्वादित्यवधेयम् । वचनानां व्यक्तत्वकथनस्यानर्थक्यमाशङ्क्योक्तेर्बाधकत्वोपयोगिनिरवकाशत्वसूचनार्थत्वान्न तदिति भावेन तदर्थतया व्यक्तपदं व्याचष्टे व्यक्तमिति ।

उत्तराभावेन प्रश्नार्थत्वायोगादाक्षेपार्थतया किंशब्दं व्याचष्टे केनेति । ननु परमं साम्यमुपैतीति श्रुतेरेवात्र प्रमाणत्वात्कथं न केनापीत्याक्षेप इत्यतोऽभिप्रायमाह यदुदाहृतमिति ।

### **परिमल **

श्रुतियुक्तिभिः पूर्वं मुक्तितारतम्यस्य साधितत्वात् पुनस्तत्र श्रुतिस्मृत्युक्तिः कुत इत्यतो युक्तौ विशङ्कामाह स्यादेतदिति ॥ विशिष्टेति । सुखविशेषानुभवरूपमोक्षायेत्यर्थः ॥ अन्यथेति । मोक्षे विबोधनाभावे विमोक्षायेत्यत्रत्यवीत्युसर्गस्येत्यर्थः । यूयमित्युक्तानां ज्ञानायाह तमेवेति मुनीन्प्रतीति । चतुर्थस्कन्धे पृथुचरिते वाक्यमेतत् ॥ इत्युक्तत्वादिति । अमायिपदस्य निष्कामत्वार्थकत्वेन व्याख्यानादिति भावः ॥ अनो नुडितीति । अन्नन्ताच्छब्दान् मतुपो नुडागमो भवति छन्दसीति अष्टमाध्यायद्वितीयपादस्थसूत्रार्थः । अक्षन्शब्दान् मतुपो नुडागमे ‘न लोपः प्रातिपदिकान्तस्ये’ति पूर्वनकारलोपे अट्कुप्वाङ्नुम्व्यवायेपीति नुटो णत्वे मतुपो मकारस्य मादुपधायाश्चेति वकारे अक्षण्वन्त इति सिद्धेरिति भावः । अक्षिशब्दस्येकारान्तत्वेनान्नन्तत्वाभावेऽपि अक्षिशब्दपर्यायोऽक्षन्शब्दोऽयमन्य एव । दघ्नशब्दोऽप्रत्ययोऽप्यस्तीत्यग्रेऽभिधानेन तुल्यन्यायादित्येके । अन्ये तु सप्तमाद्यपादे छन्दस्यापि दृश्यत इति सूत्रे दृशिग्रहणसामर्थ्यात् तृतीयाद्यज्विभक्तिपरत्वाभावेऽपि अस्थिदधिसक्थ्यक्ष्णामनुङुदात्त इति पूर्वसूत्रादनुवृत्तानङादेशे ङित्त्वादन्त्यस्य कृते अक्षन् शब्द एवेति नुट्प्राप्तिसम्भवादनो नुडिति कथमुक्तमिति न शङ्क्यमिति समादधुः । विद्यारण्यस्तु छन्दस्यपीत्यपिपदादनङ् अनो नुडिति नुडित्याह । अक्षण्वन्तः कर्णवन्त इत्युपलक्षणं मत्वाह प्राप्तसमस्तेति । अन्यथा अक्षण्वन्तः कर्णवन्त इत्युक्तिर्व्यर्थापद्येतेति भावः । आदघ्नास इति श्रुतेस्तात्पर्यमाह भगवदिति । भगवत्सामीप्यलक्षणमोक्षेऽपीत्यर्थः । उच्यते उत्तरार्धेनेति योज्यम् ॥

आस्यशब्दस्याऽभाव इति । आस्यशब्दस्य स्थाने आभाव आत्वम् आकारादेश इति यावत् । छन्दस्त्वादिति भावः । आस्यं परिमाणमस्येति प्रमाणे द्वयसच्दघ्नञ्मात्रच इति परिमाणरूपप्रमाणार्थे दघ्नञ्प्रत्ययस्य विधानादिति भावः । आदघ्नमिति । आस्यपर्यन्तविद्यमानममृतमित्यर्थः । स्थानमिति स्थानत्वे नास्तीत्यर्थः । इतिशब्दानन्तरमादघ्नास इति शेषः ॥ अर्शआदिभ्योऽजिति । अर्शस्प्रभृतिभ्यः शब्देभ्यो मत्वर्थेऽच्प्रत्ययो भवतीति पञ्चमतृतीयपादस्थसूत्रार्थः । तस्याकृतिगणत्वादिहापि मत्वर्थेऽच्प्रत्यये यस्येति सूत्रेण पूर्वाकारलोपे आदघ्न आदघ्नवानित्यर्थो भवति । बहुवचनस्य आज्जसेरसुगिति असुगागमे सवर्णदीर्घे चादघ्नास इति भवतीति भावः ॥ इतिदूर(स्थ)त्वमिति । इत्यर्थकेनादघ्नास इत्यनेन हर्यपेक्षया मुक्तानां दूरस्थत्वमुच्यते इत्यर्थः ॥ अप्रत्यय इति । दघ्नच्प्रत्ययभिन्नसुबन्तशब्दरूप इत्यर्थः । एवमग्रेऽपि । द्वितीयाश्रितातीतपतितगतात्यस्तप्राप्तापन्नैरिति द्वितीयातत्पुरुषमुपेत्याह उपगताः कक्षमिति ॥ आज्जसेरिति । आकारान्तात्परस्य जसेर्बहुवचनस्यासुगित्यागमो भवतीत्यर्थः । सवर्णदीर्घः ॥ त्वे इति । केचनेत्यर्थः । स्न्नातव्या इति । हृदा इत्यस्य विणं स्न्नानार्हा इत्यर्थः ॥ कृत्यार्थ इति । तृतीयस्यान्त्यपादे सूत्रं कृत्यार्थ इत्यादि पूर्वत्र हि र्ओकृत्यतृचश्चेत्यर्हार्थकृत्प्रत्ययो विहितः । कृत्प्रत्ययस्यार्थेतवैकेन्केन्यत्वन इत्येते प्रत्यया भवन्तीत्युक्तेस् त्वन्प्रत्यय इत्यर्थः । नकारो ञ्नित्यादिर्नित्यमित्याद्युदात्तस्वरार्थ इत्संज्ञकः । ददर्शिरे इति वक्तव्ये कथं ददृशे इत्युक्तिरित्यतः षष्ठान्त्यपादीयसूत्रमेव पठति इरयोरे इति । बहुलं छन्दस्यमाङ्योगेऽपीति पूर्वसूत्राच् छन्दसीति वर्तते । इरे इत्यस्य स्थाने रे इत्ययमादेशो भवति छन्दसीति सूत्रार्थः । रेभावविधानसामथ्याद् आर्घधातुकस्येड्वलादेरिति इडागमो नेति भाव । ननु विद्यारण्यादिना ब्रह्मज्ञानस्तुत्यादिपरत्वेन व्याख्यानात्कथं मुक्ततारतम्यपरत्वमित्यत आह श्रुत्वेति । ऐतरेयभाष्ये द्वितीयप्रघट्टके ‘श्रुत्वा विष्णुं कर्णफलं प्राप्तत्वात् कर्णसुंयताः । अक्षण्वन्तो दर्शनाच्च विष्णोर्मुक्ताश्च ये गणाः । तारतम्यं च तेषां च श्रुतावुदितमञ्जसा । क्षीरसागरदघ्नास्तु केचित्तिष्ठन्ति मुक्तिगाः । उपस्थिता ब्रह्मवनं केचिदश्वत्थमण्डलम् । ऐरे ह्रदे केचिदपि देवा एव सदा हरिम् । नागभोगशयं मुक्ता ददृशेऽधिकमोदिनः । सागरादिस्थिता विष्णुं पश्यन्ति क्वचिदेव हि ।’ इत्युक्तस्मृत्येत्यर्थः । श्रुत्युक्तमुपलक्षणमुपेत्य ऐरे ह्रदे केचिदिति स्मृतिशेषः । अमृतकल्पमद्यह्रदे केचित् स्थिता इत्यर्थः ॥ उदाहृतं वाक्यमिति । परमं साम्यमुपैतीति वाक्यमित्यर्थः ।

### **यादुपत्यम्**

अन्यथेति । मोक्षे विशेषाप्रतिपादकत्व इत्यर्थः ॥ अनो नुडितीति । अन्नन्तादुत्तरस्य मतोर्नुडागमो भवति छन्दसि विषय इति सूत्रार्थः । अक्षण्वन्तः कर्णवन्तः । अक्षण्वन्तं यदनवस्था बिभर्तीत्याद्युदाहरणम् । नन्वक्षिशब्दस्येकारान्तत्वेनान्नन्तत्वाभावात्कथमनो नुडित्यस्य प्राप्तिः । न चास्थिदधिसक्थ्यक्ष्णामनङुदात्त इत्यनेन ङित्त्वादन्त्येकारस्यानङादेशेऽनन्तत्वसिद्धिः । तृतीयादिविभक्तिष्वजादिष्वेव परतस्तत्रानङ्विधानादिति चेदुच्यते । छन्दस्यपि दृश्यत इति तदुत्तरसूत्रेणात्रानङादेशविधानसम्भवात् । तत्र दृशिग्रहणसामर्थ्याद्यतो विहितस्ततोऽन्यत्रापि भवतीत्युक्तत्वेनाचि अनचि विभक्तावपि परत इत्यभिप्रेतत्वात् । ननु तथापि नलोपः प्रातिपदिकान्तस्येत्यनेन नकारलोपेऽन्नन्तत्वं गतमेवेति चेत् । सत्यम् । भूतपूर्वगत्याऽत्रान्नन्तत्वोक्तिसम्भवात् । न च कृते नुटि तस्यापि प्रातिपदिकान्तत्वेन नलोपप्राप्तिः । तस्य मतुबागमस्य तद्भाक्तत्वेन तदादितया प्रातिपदिकान्तत्वाभावात् । अत एवान्नन्तत्वे पुनर्नुड्विधानं व्यर्थमिति चोद्यानवकाशः । पूर्वस्य नकारस्य लुप्तत्वात् । अत्र च लोपप्रसक्त्यभावात् । ततश्चाक्षिशब्दात्तदस्यास्त्यस्मिन्निति मतुप्प्रत्यये इकारस्याङादेशे मादुपधायाश्च मतोवोंयवादिभ्य इति मकारस्य वकारे प्रातिपदिकान्तनलोपे मतोर्नुडागमे नकारस्याट्कुप्वाङ्नुम्व्यवायेऽपीति णत्वेऽक्षण्वदिति प्रातिपदिकनिष्पत्तिरिति भावः । न च नुटा व्यवधानात्कथं वकार इति वाच्यम् । क्त्वाविधिं प्रति नुटोऽसिद्धत्वेनाव्यवधायकत्वात् ॥ अस्य शब्दस्येति । पृषोदरादित्वादिति भावः ॥ अर्शआदिभ्य इति । एभ्यो मत्वर्थेऽच्प्रत्ययो भवतीति सूत्रार्थः । अर्शासि विद्यन्तेऽस्येत्यर्शस इत्याद्युदाहरणम् । आकृतिगणोऽयमिति भावः ॥ अप्रत्ययोऽपीति । यथा तरतमप्प्रत्ययभिन्नस्तरतमशब्दोऽस्ति । अन्यथा तारतम्यशब्दस्यानिष्पत्तिप्रसङ्गात् । तथा प्रमाणार्थकदघ्नञ्प्रत्ययभिन्नो दघ्नशब्दोऽपि कश्चिदस्तीत्यर्थः । स च मग्नशब्दपर्याय इत्याशयेनाह मग्ना इत्यर्थ इति । अत्र योग्यतया सुधानिधाविति लभ्यत इति भावः ॥ आज्जसेरिति । अकारान्तात्परस्य जसेरसुगागमः स्यादिति सूत्रार्थः । ब्राह्मणास इत्याद्युदाहरणम् ॥ कृत्यार्थ इति । धातोरेते स्युः कृत्यानामर्थे भावकर्मणोरिति सूत्रार्थः । उदाहरणं तु अन्वेतवै अवगाहे दिदृक्षेण्यः कर्त्वमित्यादि । तथा च ष्णा शौच इत्यस्मात्त्वन्प्रत्यये धात्वादेः षस्य सकारे स्नात्वेति रूपमिति भावः ॥

इरयोरे इति । अत्र इरयोः रे इति पदच्छेदः । इरे इत्येतस्य छन्दसि बहुलं रे इत्ययमादेशो भवतीति सूत्रार्थः । तमिद्गर्भं प्रथमं दध्र आप इत्युदाहरणम् । क्वचिन्न भवति । कर्माणि चक्रिरे इति । अत्र रेशब्दस्य सेटां धातूनामार्धधातुकस्येङ्वलादेरितीटि कृते पुना रेभावः क्रियते । तदर्थमिरयोरिति द्विवचननिर्देशः कृतः । आदेशविधानसामर्थ्याच्च न पुनरिङ्विधानप्रवृत्तिरिति ज्ञातव्यम् ॥ श्रुत्वा विष्णुमिति । ‘श्रुत्वा विष्णुं कर्णफलं प्राप्तत्वात्कर्णसंयुताः । अक्षण्वन्तो दर्शनाच्च विष्णोर्मूक्ताश्च ये गणाः । तारतम्यं च तेषां हि श्रुतावुदितमञ्जसा । क्षीरसागरदघ्नास्तु केचित्तिष्ठन्ति मुक्तिगाः । उपस्थिता ब्रह्मवनं केचिदश्वत्थमण्डलम् । ऐरे ह्रदे केचिदपि देवा एव सदा हरिम् । नागभोगशयं मुक्ता ददृश्रेऽधिकमोदिनः । सागरादिस्थिता विष्णुं पश्यन्ति क्वचिदेव ही’त्यैतरेयभाष्योदाहृतस्मृत्येत्यर्थः । अत्र ऐरे ह्रदे केचिदपीत्येतद्व्याख्येयोंऽश उक्तरीत्या श्रुतिव्याख्याने यद्यपि नोपलभ्यते तथापि सन्न्यायरत्नावल्युक्तरीत्यामृतह्रदेषु स्नाताः केचिद्ददृश्रे केचिच्च स्नातव्या ह्रदा इव गम्भीराः सदा ददृश्रे इत्यर्थद्वयस्याप्यत्र विवक्षितत्वान्न कोऽपि दोष इति ज्ञातव्यम् ॥ अर्थान्तरमिति । विदितवेद्यानाममुक्तानां बृहस्पतिशिष्याणां स्तुतिरूपमर्थान्तरमित्यर्थः ।

### **श्रीनिवासतीर्थीया**

अन्यथेति । मोक्षविशेषाप्रतिपादकत्व इत्यर्थः ॥ इरयोर इति । इरे इत्यस्य षष्ठी इरय इति । तथा च इरयइरे इत्ययमादेशो भवतीति सूत्रार्थः । तथा च ददृशिर इत्यत्र इरे इत्यस्य रे इत्यादेशे जाते ददृशे इति भवतीत्याहुः । उदाहृतं वाक्यमिति । परमं साम्यमिति वाक्यमित्यर्थः ।

### **वाक्यार्थरत्नमाला**

मूले उपैतीत्यादीति ॥ आदिपदेन ग्राह्यां श्रुतिं सोऽश्नुते सर्वान्कामानिति वक्ष्यते ॥ श्रुतेरित्युत्तरवाक्ये । श्रुतीनामित्यर्थः । श्रुतिस्मृती इति मूले ृतेः प्रथमत उदाहरणेऽपि क्रमाविवक्षया स्मृतेः प्रथमग्रहणम् ॥ स्वरसः पाठ इति । स्वरस इति वदता पाठान्तरेऽपि जात्येकवचनताश्रयणकल्पनया कथंचिदुपपत्तिः सम्भवतीति सूचितमिति ज्ञेयम् । ततो यान्त्यधमां गतिमितीति । आसुरीं योनिमापन्ना इति षोडशाध्याये दैवीत्यत उत्तरग्रन्थ इत्यर्थः । सम्बन्धमाश्रित्य वेत्यादि । अत्र यथाश्रुतसम्बन्धमाश्रित्येवेति भिन्नक्रमतामाश्रित्येति वा शब्दद्वयस्य परस्परं समुच्चयः । भिन्नक्रमताप्रदर्शनं भगवताचेति वेद्यादेर्वाशब्दद्वयस्यापि परस्परं समुच्चय इति ज्ञेयम् ॥ गीतातात्पर्योयेति ॥ षोडशस्थेत्यर्थः । यत्पादसेवेति पूर्वश्लोक इति । चतुर्थस्यैकविंशेध्याये विद्यमानपूर्वश्लोकेत्यर्थः । स्मरणादिति ॥ अर्थोऽभिधेयेत्यमरोक्तौ मोक्षार्थत्वानुक्तेस्तत्परित्यागेन वाक्यान्तरोदाहरणमिति ज्ञेयम् । ङित्वादंत्येकारस्येति ॥ ङिच्चेति सूत्रेण तथाविधानादिति भावः । विभक्तिपरत्व एवेति । विभक्तेः परत्वे सत्येवेत्यर्थः । छन्दसि चेत्येव सिद्धेऽपि दृश्यत इति सर्वोपाधिव्यभिचारार्थमन्यथारम्भसामर्थ्यात्कस्यचिदेव व्यभिचारः शङ्क्येत तदिदमुक्तं यत्र विहितस्ततोन्यत्रापि दृश्यत इतीति हरदत्तोक्तिं मनसि निधायोपपादयति । छन्दस्यनङ् विधानार्थमिति ॥ हरदत्तेनापि दशिग्रहणःसामर्थ्याभिधानेप्यन्येष्वपि दृश्यत इत्यादौ दृशिग्रहणमात्रसामर्ध्याभिधानात्तद्वदत्रापि तावन्मात्राभिधानम् । अन्नन्तत्वोपपत्येति पाठः ।

नुडितीति ॥ टित्वपरित्यागेन कित्वमङ्गीकृत्य पूर्वान्तत्वमित्यर्थः । तदुक्तं पदमञ्जर्यां यदि पुनरयं नुक् पूर्वान्त इति वक्ष्यति च नुडेवेतीति । अष्टमाध्यायीय द्वितीयपादस्थानो नुडिति सूत्रीयभाष्यपदमञ्जर्याद्यनुसारेण पूर्वान्तत्वपरादित्वे विचारोऽयमिति ज्ञेयम् । अक्षण्वन्त इत्यक्षण्वन्त इति णन्तस्येति पाठः । अक्षण्वन्त इति णकारोव्यञ्जनभूत एवाङ्गीकार्यः । अकारान्तस्तु न ॥ अत एव रमायामुक्तम् । अक्षण्णिति णान्तद्धव गृह्णन्ति । अक्षेत्यकारान्तमवगृहीन् मुचितमिति चेदिति । पदकाराणां लक्षणाननुवृत्तिः स्पष्टा तथान्यत्र प्रतिपादनादित्यादित्याशयेनाह ॥ अन्यत्र विस्तर इति ॥ देवयन्तः । ईयिवांसमित्यादौ पदत्वं विनाद्यवगृहोबहुलं क्रियते । पूर्वेभिरग्निनेत्यादौ सत्यपि पदत्वेवग्रहोनक्रियते ...... इत्यादिकमनोनुट् .....त्सूत्रीयरमाया ...... त्रचद्द्रष्टव्यमित्यर्थः । प्रपञ्चस्तुयुक्ति चरण इति । यथार्थज्ञानजनका यथार्था युक्तयस्मृता इत्येतद्य्वाख्यानमूलेऽपि बहुवचनमाद्यर्थे युक्तयादय इत्यर्थ इत्येतद्वाख्यातमस्ति । तद्य्वाख्यानावसरे छत्रिणो गच्छन्ति सप्तशौण्डैः कडाराः कर्मधारय इत्यादावछत्र्यादिसहचरितच्छत्र्यादिषु छत्र्यादिपदमजहत्स्वार्थलक्षणया प्रवर्त्तते । तत्र लक्षणाज्ञापकं बहुवचनमित्यादिरूपेण प्रपञ्चःकृत इत्यर्थः । पृषोदरादित्वादाकारादेश इत्यादिभाष्यानुसारेणाह । पृषोदरादित्वादित्यादि । प्रमाणेद्वयसजिति । तालप्रमाणा इत्यादौ प्रमाणशब्दः परिमाणार्थ एव । तथा च प्रमाणशब्दस्य परिमाणे रूढत्वात्तत्र विहितोऽपि दघ्नञ् परिमाणवाच्यस्य शब्दाद्युक्तः । यथा चै तत्तथा स्पष्टम् । आस्यपरिमाणमस्येति मूलम् । आस्यपर्यन्तमिति यावत् । योग्यतयाऽमृतमिति पूरणम् । आदघ्नवन्त इतीति ॥ आदधि्नत इत्यस्याप्युपलक्षणमेतत् । तस्येति । अर्शत्र्यादेरित्यर्थः । सुधानिधावितीति । अस्येत्यादघ्नमित्यत्रत्यास्येति पदस्यार्थकथनमित्यर्थः । दघ्नशब्दस्यमग्नपर्यायविवक्षितार्थलाभाय सुधानिधावित्यस्यानुवृत्तिर्बोध्या । योग्यतया वा सम्बन्धः । स्नातेरिति । ष्णाधातोः शौचार्थकादित्यर्थः । दृशेः परस्मैपदित्वेपीति । परस्मैपदिषु गणानादनुदात्तङित्वादेरभावाच्चेति भावः । यद्यपि भावकर्मणोरात्मनेपदमप्यस्ति तथाऽपि कर्तरि तन्नास्तीति ज्ञेयम् । व्यत्ययेति । व्यत्ययो बहुलमिति सूत्रे बहुलग्रहणेन संङ्ग्रह्य कथनार्थं प्रकृते सुप्तिङुपग्रहलिङ्गनराणामिति श्लोके आत्मनेपदादन्यः कश्चिदित्यर्थः प्रतीयते अन्यतश्चापि लादेशान्मन्यते तमुपसङ्ग्रहमित्युतरोक्त्योप ग्रहशब्देनात्मनेपदपदयोर्गृहीतत्वेन तयोर्व्यत्ययाभिधानादिति भावः । विद्ययैवेत्यधिकरणीयनतस्येश इति भाष्यमूलगतेश इर्धष्टे तद्य्वाख्यावसरेऽन्यत्रापि तत्र तत्र प्रपञ्चितमिति नेह प्रपञ्चितम् । मूलकृताऽपि तदनुक्तत्वात्तदुपपादनाभावष्टीकायामिति ज्ञेयम् ।

एतत्सूत्रं षष्टचतुर्थपादीयम् । बहुलं छन्दस्यमाङ्योगेऽपीति पूर्वसूत्राच् छन्दसि बहुलमित्यनुवृत्तमित्याशयेन व्याचष्टे ॥ इरे इत्यस्येति । अत्रेरेश्च इरेश्च इरयाविति विग्रहोभिप्रेतः । अन्यथेरयोरिति द्विवचनायोगः । लिटस्तज्ञयोरित्येतद्विहतेरेच् व्यतिरिक्तेरचोऽभावादित्यतः काशिकाद्यनुसारेण द्विवचनमुपपादयति । खादेशभूत इति ॥ अत्रेरेजिति रे इत्यस्यापि चान्तत्वं सुबन्तम् । एकारान्तशब्दाभावस्याकारसिद्धत्वादित्याहुः । इरयोरिति सूत्रनिर्देशादेव तत्सिद्धिरिति तु प्रतिभाति । काशिकाद्यनुसारेण तु चान्तनिर्देशोपपत्तेः । नन्विरेचिति रेभावविधानमात्रेण चारितार्थ्यात्पुनर्लाक्षणिकस्य तद्विधानमनर्थकमित्यतो ऽत्र रेशब्दस्येत्यादिकाशिकाव्याख्यानरूपनन्वेवमपि रेभावे कृते इत्यादि पदमञ्जर्यनुसारेणाशङ्क्य निराकरोति । असतित्वित्यादिना ॥ तस्यापि रेभावे इति ॥ नचैतस्यापि पुनरिट्प्रसङ्गपरिहारः । इडनन्तरमप्यादेशविधानसामर्थ्येन तदप्रवृत्तेर्ज्ञापनादिति ज्ञेयम् । अष्टमस्य द्वितीयाध्यायचतुर्विंशवर्गस्थाक्षण्वन्त इत्येतद्य्वाख्यातमुपयुक्तमनुवदति । नन्वक्षण्वंत इति पाठः । तस्तद्भाष्यमूलकोशे मुक्तेश्चेति ज्ञेयम् । मनसागम्यते ज्ञायन्त इति तद्भाष्यमत्रतु जायन्त इति वचनं मनःपरिणामितया जन्यत्वमेवार्थो वक्तव्य इत्याशयेन तद्भाष्यकारेण स्वोक्तार्थसंवादितयाऽक्षिमन्तः कर्णवन्त इत्यादिकं निरुक्तमत्र द्रष्टव्यमित्युक्तत्वादित्याशयेनोक्तं यास्कनिरुक्तेति । अत्र यास्कग्रहणं निरुक्तकार प्रसिद्धिमात्रार्थम् । बृहस्पते प्रथममिति सूक्तमारभ्यैतत्पर्यन्तं बृहस्पत्यादिशिष्याणां बालत्वादिना प्रतत्वाभिप्रायेणोक्तं विदितवेद्यानाममुक्तानामिति । विश्रामित्रं ह्येतदहः शंसिष्यन्तमित्येतत् खण्डव्याख्यानीयैतरेयभाष्यानुसारेणाह ॥ श्रुत्वा विष्णुमित्यादि । रूपागम इति । ब्रह्मसारस्थेत्यर्थः । प्रमाणे ऐरे ह्रदेत्यादिकं तु व्यर्थमिति न वाच्यम् । सन्यायत्नावल्युक्तरीत्याऽमृतह्रदेषु स्नाता इत्यप्यर्थोऽङ्गीकार्य इत्यविरोधः । ननु परमं साम्यमिति । प्राक्परमं साम्यमुपैतीत्यादीत्यादिपदेनापेक्ष्योपायवैषम्यमित्येतदमुष्य व्याख्यानमूलगतपरमं साम्यमित्यादेरित्यादिपदेन च अत्यन्तर सङ्ग्रहस्य प्रतीयमानत्वात्कथं तदुदाहरणाभावष्टीकायामिति चेन्न । अत्र मूले उदाहृतं वाक्यमिति प्राक्श्रुतेरित्येकवचनस्यैव प्रयोगेणादिशब्दस्य यथासम्भवं पूर्वोत्तरभागसङ्ग्राहकतयैव योजनीयतयैकस्यैव श्रुतिवाक्यस्य मूलकाराभिप्रेतत्वमिति ज्ञायत इत्याशयेन श्रुत्यन्तराभावं सिद्धवत्कृत्यैव टीकाकारप्रवृत्तेर्न कश्चित्क्षुद्रोपद्रव इत्याहुः । वस्तुतस्तु कल्पनामात्रवादिन इत्युत्तरानुभाष्यमूले श्रुतानामन्यार्थत्वादित्युक्तेः परमं साम्यमुपैतीत्यादिश्रुतीनामित्यर्थ इति टीकोक्तेश्च परमसाम्यप्रतिपादकमस्त्येव ‘‘सोऽश्नुते सर्वान्कामानि’’त्यादिकं किञ्चिच्छत्यन्तरम् । तथापि तदनुदाहरणमात्रं न दोषायेति ज्ञेयम् । अत एव निःशङ्कं मायिनो नाम यथेति चतुर्थद्वितीयानुव्याख्यानमूले परमं साम्यमुपैति सोऽश्नुते सर्वान्त्कामानित्यादेरित्युक्तम् । मूलादौ दुःखाद्यभावेत्यत्रादिपदेन वक्ष्यमाणलिङ्गशरीरं शोकादिकं च ग्राह्यम् ।

