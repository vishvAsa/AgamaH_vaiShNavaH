+++
title = "०३ अकामहतत्वं केवलं मुक्तानामेव"

+++


## अतोऽकामहतत्वं तु मुक्तानामेव मुख्यतः

**अकामहतत्वं केवलं मुक्तानामेव**

**अतोऽकामहतत्वं तु मुक्तानामेव मुख्यतः**

### **सुधा**

कामस्य यत्रेत्यादिनोक्तमर्थमुपसंहरति अत इति ।

## **अनुव्याख्यानम्**

***अतोऽकामहतत्वं तु मुक्तानामेव मुख्यतः ।***

कामनिमित्तोपद्रवाभावस्याकामहतत्वस्याकामत्वाप्तकामत्वाभ्यामेवोपपत्तेरकामत्वस्य चेतनमात्रेऽसम्भवादाप्तकामत्वस्य च मुक्तलक्षणत्वेन तत्रैव सम्भवादमुक्तेष्वसम्भवादित्यर्थः । मुक्तानामेव धर्म इति सिद्धमिति शेषः ।

### **वाक्यार्थचन्द्रिका**

कामनिमित्तोपद्रवाभावस्येति । तद्रूपस्येत्यर्थः ॥ मुक्तानामेवेति । मुक्तानामेवेत्यतः परं धर्म इति सिद्धमिति शेषः पूरणीय इत्यर्थः ।

### **परिमल **

अतः पदार्थमाह कामनिमित्तेति ।

### **श्रीनिवासतीर्थीया**

उपद्रवाभावस्योपद्रवाभावरूपस्याकामहतत्वस्येत्यर्थः ॥ एतेनेति । तत्कारणत्वादिति वचनेनेत्यर्थः ।

### **वाक्यार्थरत्नमाला**

तद्रूपस्येत्यर्थ इति । अनेन समानाधिकरणषष्ट्यावित्युक्तं भवति । तस्येयं सर्वावित्तस्य पूर्णा स्यादिति श्रुतिपाठः ।

