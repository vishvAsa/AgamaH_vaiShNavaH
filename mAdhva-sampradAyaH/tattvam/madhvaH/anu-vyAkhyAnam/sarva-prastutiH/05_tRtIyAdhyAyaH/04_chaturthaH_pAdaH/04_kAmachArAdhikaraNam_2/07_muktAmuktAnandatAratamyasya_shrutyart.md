+++
title = "०७ मुक्तामुक्तानन्दतारतम्यस्य श्रुत्यर्थत्वम्"

+++


## तस्मादमुक्तसुखगं तारतम्यं पृथक् पृथक्

**मुक्तामुक्तानन्दतारतम्यस्य श्रुत्यर्थत्वम्**

**तस्मादमुक्तसुखगं तारतम्यं पृथक् पृथक्**

### **सुधा**

तर्हि कः श्रुत्यर्थ इत्यत आह तस्मादिति ।

## **अनुव्याख्यानम्**

***तस्मादमुक्तसुखगं तारतम्यं पृथक् पृथक् ॥***

***उक्त्वा यश्चेति मुक्तानां तारतम्यं सुखे श्रुतिः ॥***

***आहेति पेशलं ...... ..... ......***

अर्थान्तरप्रतीतेर्निरस्तत्वात् । अमुक्तमनुष्यादिसुखसम्बन्धितारतम्यं ते ये शतमित्यादिवाक्यैः पृथक् पृथगुक्त्वा यश्चेति श्रोत्रियस्य चेति च वाक्येन मुक्तानां मनुष्यगन्धर्वादीनां सुखे तारतम्यं श्रुतिरतिदेशेनाहेति व्याख्यानमेव पेशलम् ।

नन्वेवं सति वाक्यभेदो दोषः स्यात् । नैवम् । ज्ञापकसद्भावादित्याह तच्चेति ।

**अनुव्याख्यानम्**

***...... ..... तच्च चशब्दादेव गम्यते ॥***

यश्चेति वाक्यस्य प्रकृतादन्यो विषय इत्येतच्च चशब्देनैव गम्यते । किमुतैकवाक्यतायामुक्तानुपपत्त्येत्येवार्थः । चशब्दो ह्ययं समुच्चयस्य द्योतकः प्रतीयते । देवदत्तो धनिको यज्ञदत्तश्चेति यथा । न चैकविषयतायामेवं युज्यते । न हि भवति वसिष्ठो ब्रह्मिष्ठोऽरुन्धतीपतिश्च तथेति प्रयोगः । विणसमुच्चये चशब्दः किन्न स्यादिति चेन्न । मुख्यार्थे बाधकाभावेन त्यागायोगात् । वचनव्यत्ययश्चैकवाक्यतायां स्फुट एव । तथात्वे खलु ते ये शतं कर्मदेवानामानन्दाः । स एक आजान(ज)देवानामानन्दो ये श्रोत्रिया अवृजिना अकामहताश्चेति स्यात् । तथा ते ये शतं मानुषा आनन्दाः स एको मनुष्यगन्धर्वाणामानन्दः श्रोत्रियाणामकामहतानामिति भवेत् ।

नन्वेवं तर्हि कथं बृहदारण्यकवाक्यं भाष्ये मुक्तमात्रविषयं व्याख्यातम् । यश्चेति विणसमुच्चयपरमुक्तम् । अयमभिप्रायो भाष्यकारस्य । सर्वथा वाक्यद्वयमेवेदं भिन्नविषयम् । एकवाक्यताश्रद्धायामपि मुक्तमात्रविषयमस्तु । तत्रानुपपत्तीनामल्पत्वात् । नामुक्तमात्रविषयम् अनुपपत्तिबाहुल्यादिति ।

### **वाक्यार्थचन्द्रिका**

ज्ञापकेति । वाक्यभेदज्ञापिकेत्यर्थः । चशब्देनैवेत्येवशब्दसूचितमर्थमाह किमुतेति । चशब्देनैव गम्यत इति प्रतिज्ञातं चशब्दस्य भिन्नविषयत्वावगमकत्वं प्रकटयति चशब्द इति ॥ विणेति । यः श्रोत्रियोऽवृजिनोऽकामहतश्चेति श्रोत्रियत्वावृजिनत्वादिविशेणानां समुच्चयस्य प्रतिपादकोऽयं चशब्द इत्यर्थः ॥ मुख्यार्थ इति । धर्मिसमुच्चयरूप इत्यर्थः । तस्यैव स्वरसतः प्रतीयमानत्वान्मुख्यार्थत्वमिति भावः । कथमेकवाक्यतायां वचनव्यत्यय इत्यतो वाजसनेयश्रुतौ तमुपदर्शयति तथात्व इति । तैत्तिरीयश्रुतावपि तमुपदर्शयति तथेति ॥ एवं तर्हीति । ज्ञापकसद्भावेनैकविषयत्वानुपपत्तावित्यर्थः ॥ कथमिति । यश्चेतिवाक्यस्य प्रकृतादन्यो विषय इत्येतदर्थज्ञापकचशब्दसद्भावेन वाक्यभेदस्यैवावश्यकत्वादिति भावः ॥ विणसमुच्चयपरमुक्तमिति । अत्राप्येवं तर्हि कथमिति सम्बध्यते । अत्र चशब्दस्य मुख्यार्थे बाधाभाववचनव्यत्ययदोषप्रसङ्गेन विणसमुच्चयार्थत्वानुपपत्तावित्यर्थः । उक्तबाधकादेव विणसमुच्चायकत्वस्यैवाश्रयणीयत्वादिति भावः । मानुषानन्दनिर्देश इत्यत्र मानुषशब्देन क्षितिप उच्यते । अन्येभ्योऽपि मनुष्येभ्य आनन्दश्चक्रवर्तिनामित्यादिनाऽत्रत्यमानुषशब्दस्य क्षितिपपरतया निर्णीतत्वादिति ज्ञेयम् ।

### **परिमल **

इति च वाक्येनेति । वाक्यपदस्य यश्चेत्यत्राप्यन्वयार्थं चशब्दः । मूले यश्चेति काण्ववाक्योक्तिरुपलक्षणमिति भावः ॥ पेशलमिति । समीचीनमित्यर्थः । एवशब्दसूचितमाह किमुतेति ॥ एकवाक्यतायामिति । प्राक्प्रदर्शितापव्याख्यानरीत्येति भावः ॥ उक्तेति । श्रुतहानाश्रुतकल्पनानुभवविरोधादिरूपानुपपत्त्येत्यर्थः । श्रौतचशब्दस्य वाक्यभेदद्योतकत्वं व्यनक्ति चशब्दो हीति ॥ मुख्यार्थ इति । यश्चेतिविशेष्यसमुच्चायकतया व्युत्पत्तिबलेन प्रतीतस्य विणसमुच्चयार्थत्वममुख्यमिति भावः । स्फुट एवेत्युक्तं व्यनक्ति तथात्व इति ॥ भाष्य इति । षष्ठाध्यायबृहदारण्यकभाष्ये चशब्दस्तु श्रोत्रियत्वावृजिनत्वाकामहतत्वानां गुणानां मुक्तौ समुच्चयार्थमित्यादिना ग्रन्थेन विणसमुच्चयपरत्वमुक्त्वा राद्धो मुक्त इत्यादिना मुक्तमात्रपरं च व्याख्यातमित्यर्थः ॥ अल्पत्वादिति । चशब्दास्वारस्यद्विरूपवचनव्यत्ययादेरनुभवविरोधश्रोत्रियत्वासम्भवाद्यपेक्षयाऽल्पत्वादिति भावः ।

### **यादुपत्यम्**

मुख्यार्थ इति । धर्मिसमुच्चयरूप इत्यर्थः । अत्र धर्मिसमुच्चयस्यैव स्वरसतः प्रतीयमानत्वेन मुख्यार्थत्वमिति ज्ञातव्यम् ।

### **श्रीनिवासतीर्थीया**

विणेति । एकवाक्यतामङ्गीकृत्य श्रोत्रियत्वादिति विणानां परस्परसमुच्चय इत्यर्थः । मुख्यार्थे धर्मिसमुच्चयरूपे । बृहदारण्यके वचनव्यत्यासं दर्शयति ये शतमिति । तैत्तिरीयके तं दर्शयति तथा ते ये शतमिति । मानुषानन्दनिर्देश इत्यत्र मानुषशब्देन क्षितिप उच्यते । ‘अन्येभ्योऽपि मनुष्येभ्य आनन्दश्चक्रवर्तिनामि’त्यादिनाऽत्रत्यमानुषशब्दस्य क्षितिपपरतया निर्णीतत्वादिति ज्ञेयम् ।

### **वाक्यार्थरत्नमाला**

यश्चेत्यनुव्याख्याने वाक्येनेति पूरणं मनसि निधाय यश्चेति वाक्येन श्रोत्रियस्य चेति वाक्येनेत्येकं सम्बन्धाभिप्रायान्नद्विवचनमावश्यकम् । यथा यच्चेतीत्यत्र वाक्येनेति पूरणे अनुव्याख्याने शब्दमर्यादया यश्चेति वाक्ये नेत्येवार्थो लभ्य इति दर्शयितुं चैकवचनान्तेन प्रयोगः । उपलक्षणाभिप्रायं प्रकटीकर्त्तुं द्वितीयवाक्योपादानम् । अत एव तत्समुच्चयार्थं चशब्दानुपादानमिति ज्ञेयम् । चशब्देनैवेत्येवशब्देति । अनुव्याख्यानस्थचशब्दादेवेत्येतदनुवादरूपचशब्देनैवेत्येतन्मूलानुसारेण चशब्देनैवेत्येवशब्दसूचितेत्युक्तिर्नदोषायेति ध्येयम् । चशब्दो हीति प्रतीकोपादानपाठः स्वरसः । यश्चेतीति वाक्ये अनुवृत्तैवं तर्हीत्यस्य न पूर्ववदर्थ इत्याशयेनात्रोपयुक्तमर्थान्तरमाह । अत्र चेति । यद्यप्यत्रैवं तर्हि कथमित्यस्य पूर्ववाक्यतानुवृत्तिरिवचशब्दस्याध्याहारोऽपि व्याख्यानोक्तयोः समुच्चयाय व्याख्यातव्यष्टीकायां तथाऽपि स्पष्टत्वात् तदव्याख्यानमिति ज्ञेयम् ।

