+++
title = "०९ तैत्तिरीयश्रुतावपि मुक्तमनुष्यज्ञापकाः"

+++


## साधुना विष्णुना युक्तो मुक्तः साधुयुवा मतः

**तैत्तिरीयश्रुतावपि मुक्तमनुष्यज्ञापकाः**

**साधुना विष्णुना युक्तो मुक्तः साधुयुवा मतः**

### **सुधा**

इदानीं तैत्तिरीयश्रुतौ मुक्तमनुष्यज्ञापकं दर्शयन्युवा स्यादित्यादीनि पदानि व्याचष्टे साधुनेति ।

## **अनुव्याख्यानम्**

***साधुना विष्णुना युक्तो मुक्तः साधुयुवा मतः ॥***

***यौवनं नित्यमेतस्य मुक्तस्येति युवा स च ॥***

***फलमध्ययनस्याप्तं तेनाध्यायक ईरितः ॥***

***निर्ह्रसानन्दसम्प्राप्त्या चाशिष्ठ इव गीयते ॥***

***स्थितस्यानन्यथाप्राप्तेर्दृढिष्ठ इति चोदितः ॥***

***बलिष्ठश्च स्वभावेन मुक्तो भवति केवलम् ॥***

निर्दोषो हि साधुरित्युच्यते । न च विष्णोरितरो निर्दोषोऽस्ति । अतः साधुना विष्णुनेत्युक्तम् । तृतीयान्ते साधुशब्द उपपदे तु मिश्रण इत्यस्मात् ‘अन्येभ्योऽपि दृश्यन्त’ इति क्वनिष्प्रत्यये कृते साधुयुवेति भवति । यद्वा युजिर् । योग इत्यस्येदं रूपम् । दृशिग्रहणसामर्थ्याद्धातोरन्तलोपः । तथा च भगवत्सामीप्यलक्षणमोक्षवानित्युक्तं भवति । युवशब्दादप्यतिशयेन साधुयुवशब्दो मुक्तस्य ज्ञापक इति क्रममतिलङ्घ्यादौ व्याख्यातः । यद्यपि युवशब्दो यौवननिमित्तस्तथाऽपि मुख्यामुख्ययोर्मुख्ये सम्प्रत्यय इति नित्ययौवनमङ्गीकार्यम् । तच्चैतस्य मनुष्यस्य मुक्तस्यैव युज्यते न संसारिण इति हेतोर्युवा च स मुक्त एव ॥ आध्यायकशब्दो यद्यप्याङधिपूर्वादिङध्ययन इत्यस्मात् ण्वुलि प्रत्यये सति निष्पन्नः सम्यगध्ययनस्य कर्तारमाह । तथाऽप्यत्र पुरुषार्थप्रसङ्गादध्ययनस्यापुरुषार्थत्वादध्ययनफलप्राप्तेर्लक्षको वर्णनीयः । अध्ययनस्य फलं च तेन मुक्तेनैवाप्तम् । मुक्तेरेव तत्फलत्वात् । तेन कारणेन मुक्त एवाध्यायक ईरितः । आ सम्यक् समन्ताच्च शमस्येत्याशः । अतिशयेनाश आशिष्ठः । सम्यकत्वादि च ह्रासाभावादिकमेव । ततो निर्ह्रसस्य योग्यतानुसारेण पूर्णस्यानन्दस्य सम्प्राप्त्या कारणेन मुक्त एवाशिष्ठ इति च गीयते ॥ अविकारो हि दृढो नाम । अनिशयेन दृढो दृढिष्ठः । छान्दसत्वात् ‘र ऋतो हलादेर्लघोरि’त्येतन्न भवति । मुक्त एव स्थितस्यानन्यथाप्राप्तेर् अतिशयेन निर्विकारत्वाद् दृढिष्ठ इति चोदितः ॥ बलमस्यास्तीति बली । अतिशयेन बली बलिष्ठः । अतिशयश्च स्वाभाविकत्वम् । स्वभावेन बलिष्ठश्च केवलं मुक्तो भवति । नामुक्तः । अतो बलिष्ठ इति स एवोच्यत इति ।

### **वाक्यार्थचन्द्रिका**

‘अतो मनिन् क्वनिप् वनिपश्चे’ति आकारान्तेभ्यो धातुभ्य एव क्वनिबादीनां विधानादनाकारान्ततया तु मिश्रणे इत्येतस्मात्तेन क्वनिबनुपपत्तावप्यनाकारान्तेभ्यो धातुभ्यस्तद्विधायकेनान्येभ्योऽपि दृश्यन्त इत्यनेनात्र क्वनिष्प्रत्यय इत्याह तृतीयान्त इति । सुप्युपपदेऽनाकारान्तेभ्योऽपि धातुभ्यो मनिन् क्वनिप् वनिप् विच्च सत्येते प्रत्यया भवन्तीत्युदाहृतसूत्रार्थः । अत्र क्वनिपः कित्त्वाद्गुणाभावः । न च ह्रस्वस्य पिति कृति तुगिति तुग्विधानादत्र तुक्प्रसङ्गः । दृश्यन्त इति दृशिग्रहणसामर्थ्यात्तदभावोपपत्तेरित्याशयात् । अत एव वक्ष्यति दृशिग्रहणसामर्थ्यादितीति द्रष्टव्यम् । यद्वैतदस्वरसादाह यद्वेति ॥ दृशिग्रहणसामर्थ्यादिति । दृशिग्रहणं प्रयोगानुसारार्थमिति वृत्तिकृता तत्सामर्थ्याश्रयणादिति भावः ॥ अन्तलोप इति । जकारलोप सत्यर्थः ॥ युवशब्दादप्यतिशयेनेति । युवशब्दस्य मुक्तज्ञापकत्वेऽपि यद्यपीत्यादिवक्ष्यमाणन्यायापेक्षयैव तद्गमकत्वं साधुयुवशब्दस्य च तदनपेक्षेति भावेनेयमतिशयोक्तिः । केचित्तु यद्यपि तु मिश्रण इति वा युजिर् योग इति वा धातोः क्वनिपि दृशिग्रहणसामर्थ्यादेव तुगभावधात्वन्तलोपयोर्युवन्निति प्रातिपदिकनिष्पत्तिः सम्भवति । न च निरुपपदात्क्वनिष्प्रत्ययायोगः । धीवा पीवेत्यादाविव निरुपपदादपि तत्सम्भवात् । अत एवोक्तं वृत्तिकृता अपिः सर्वविधिव्यभिचारार्थः । तेन निरुपपदादपि भवतीति । तथा च सामीप्यलक्षणमोक्षवानित्यर्थलाभाद्युवशब्दस्यापि मुक्तत्वज्ञापकत्वादतिशयोक्तिरनुपपन्नेवाभाति । तथाऽप्युक्तरीत्या सामीप्यवत्त्वमात्रस्यैव तेन लाभात्साधुयुवशब्दादिव भगवत्सामीप्यालाभात्तदभिप्रोयेणेयमतिशयोक्तिः । अत एव भगवत्सामीप्यलक्षणेति पूर्वत्र भगवत्पदप्रयोगः कृत इत्यभिप्राय इत्याह ॥ क्रममतिलङ्घ्येति । युवा स्वात्साधुयुवाध्यायक इति श्रौतक्रममतिलङ्घ्येत्यर्थः ॥ यौवननिमित्त इति । तथा च भाष्ये नित्यत्वाभिधानमनर्थकमिति भावः । ण्वुलीति । ण्वुल्तृचाविति कर्तरि ण्वुलि वृद्ध्याऽऽयादेशाकादेशसवर्णदीर्घयणादेशेषु सत्स्वाध्यायकशब्दनिष्पत्तिरिति भावः ॥ अपुरुषार्थत्वादिति । सुखदुःखाभावेतरत्वेन स्वतः पुरुषार्थत्वाभावादित्यर्थः ।

अतिशयेनेति । अतिशायने तमबिष्ठनावित्यतिशायनविशिष्टेऽर्थे वर्तमानात्प्रातिपदिकात्स्वार्थे इष्ठन्प्रत्ययविधानादाशशब्दादिष्ठन्प्रत्यये तस्मिन्परतष्टेरिति टिलोपविधानादाशशब्दान्ताकारलोपे आशिष्ठेति रूपनिष्पत्तिरिति भावः । दृढो नामेति । यद्यपि दृढः स्थूलबलयोरित्यनेन स्थूले बलवति चार्थे दृंहेः क्तप्रत्यये इडभावस्य हकारनकारयोर्लोपस्य परस्य ढत्वस्य च निपातनेन दृढशब्दो निष्पादितः स्थूलं बलवन्तं चाह न तु निर्विकारम् । तथापि तत्र प्रयोगप्रत्ययप्राचुर्याद्रूढ्या स निर्विकारपर इत्याशयेनेयमुक्तिरिति द्रष्टव्यम् । नन्वतिशयार्थे दृढशब्दादिष्ठन्प्रत्ये सति तस्मिन्परतो व ऋतो हलादेर्लघोरिति हलादेरङ्गस्य लघो ऋकारस्य रेफादेशविधानात्प्रथिष्ठः प्रथिमेत्यादाविव द्रढिष्ठ इति ऋकारस्य रेफादेशेन भवितव्यम् । अत एवोक्तं वृत्तिकृता । पृथुं मृदुं भृशं चैव कृशं च दृढमेव च । परिपूर्णं दृढं चैव षडेवात्र विधौ स्मरेदिति । कथं दृढिष्ठ इति रूपनिष्पत्तिरित्यत आह छान्दसत्वादिति ।

बलमस्यास्तीत्यादि । अस्यास्तीत्यर्थे ‘अत इनिठनावि’ति इनिप्रत्यय इति भावः । बलिष्ठशब्दनिष्पत्तिस्त्वाशिष्ठशब्दनिष्पत्तिवद्द्रष्टव्या ।

### **परिमल **

न च विष्णोरितर इति । श्रियोऽपि पारतन्त्र्यादिदोषित्वादिति भावः ॥ अन्येभ्योऽपीति । आतो मनिन्क्वनिब्वनिपश्चेति क्वनिष्प्रकरणे अन्येभ्योऽपि दृश्यन्त इति सूत्रम् । आकारान्तादन्येभ्योऽपि धातुभ्यो मनिनादयः प्रत्यया दृश्यन्त इत्युक्तेः क्वनित्प्रत्ययेकारस्योच्चारणार्थत्वेन ककारपकारयोर्लशक्वतद्धिते हलन्त्यमिति आद्यन्तव्यञ्जनयोर्लोप सार्वधातुकार्धधातुकयोरिति प्राप्तगुणस्य क्ङितिचेति निषेधे युवशब्दात्स्वाद्युत्पत्तौ सर्वनामस्थाने चेति दीर्घे हल्ङ्याब्भ्य इति सुलोपे न लोपः प्रातिपादिकान्तस्येति नलोपे आगमशासनमनित्यमिति ह्रस्वस्येति प्राप्ततुगभावे युवेति रूपमिति भावः । युक्त इत्युक्तिस्वारस्यादाह यद्वा युजिरिति । अन्येभ्योऽपीत्यनेन नित्प्रत्यये रूपमिति भावः । तर्हि युग्वेति स्यादित्यत आह दृशिग्रहणेति । जकारलोप इत्यर्थः । अन्येभ्योऽपीत्येतावता पूर्तौ दृश्यन्त इत्युक्तिः कार्यान्तरमपि स्यादित्येतदर्थमिति दृशिग्रहणसामर्थ्यादित्युक्तम् । युवशब्दार्थोक्तिपरमुत्तरार्धं व्याचष्टे यद्यपीति ॥ ण्वुलि प्रत्यय इति । ण्वुल्तृचाविति सूत्रेण ण्वुल्प्रत्यये चुटू इति हलन्त्यमिति चाद्यन्तव्यञ्जनयोर्लोपे युवोरनाकावित्यकादेशे अचोञ्णितीति वृद्धावायादेशे च रूपसिद्धिरिति भावः ॥ पुरुषार्थप्रसङ्गादिति । आनन्दस्य मीमांसेति प्रस्ताव्य तत्तारतम्यस्यात्रोक्तेरिति भावः । आ इत्यनुवादेनार्थद्वयं सम्यगिति समन्ताच्चेति । दुःखासम्भिन्नत्वं सम्यक्त्वं समन्तादिति तत्तद्योग्यतानुसारिणी पूर्तिः । शमिति सुखम् । अतिशायने तमबिष्ठनाविति सूत्रादिष्ठन्प्रत्यये यस्येत्यकारलोपे रूपम् । एवं दृढिष्ठ इत्याद्यपि ध्येयम् । ननु र ऋत इति सूत्रेण हलादेर्लघोऋकारस्य रः स्यादिष्ठेमेयःसु परत इति ऋकारस्य रत्वे द्रढिष्ठ इति स्यादित्यत आह छान्दसत्वादिति ॥ मुक्तिपरत्वे ज्ञापकोक्तिः ॥

### **यादुपत्यं**

ननु आतो मनिन् क्वनिब्वनिपश्चेत्यादन्तत्वात्क्वनिपो विधानात्कथमत्र क्वनिबत आह अन्येभ्योऽपीति । क्वनिप्प्रत्यये ककारेकारयकाराणामितां लोपे कित्त्वाद्गुणाभावे साधुयुवनिति प्रातिपदिकसिद्धिस्ततः स्वाद्युत्पत्तौ साधुयुवेति भवतीति ज्ञातव्यम् ॥ अन्तलोप इति । जकारलोप इत्यर्थः । इरित्यस्यानुबन्धतया लोपः सिद्ध एवेति भावः ॥ यौवननिमित्त इति । यूनि रूढ इत्यर्थः ॥ ण्वुलीति । ण्वुल्तृचाविति धातुमात्राण्ण्वुलो विधानादिति भावः । तथा च ण्वुल्प्रत्यये युवोरनाकावित्यकादेशे णित्त्वाद्वृद्धौ आयादेशे च सति अध्यायकशब्दो निष्पन्न इति ज्ञातव्यम् । अतिशयेनेति । अतिशायने तमबिष्ठनावित्यतिशायने इष्ठन्प्रत्ययविधानादिति भावः । तथा चेष्ठन्प्रत्यये टेरित्यनेन टिलोपे आशिष्ठ इति रूपमिति द्रष्टव्यम् ॥ र ऋतो हलादेरिति हलादेर्लघोर्ऋकारस्य रः स्यादिष्ठेमेयस्त्विति सूत्रार्थः । तथा चानेन ऋकारस्य रेफे जाते द्रढिष्ठ इति भवितव्यम् । पृथोर्भावः प्रथिमेत्यादिवत् । तदत्र रत्वं न भवति छान्दसत्वादित्यर्थः ।

### **श्रीनिवासतीर्थीया**

अधीत्यादि । आङधिपूर्वकादिङ् अध्ययनेऽस्मात् ण्वुलत्प्रत्यये वकारस्याकादेशे आ अधि इ ओति जाते णित्वाद्धात्विकारस्यैकाररूपवृद्धावायादेशे आधि आय् ओति जाते आधि आय् इत्यत्र यणादेशे आध्याय् अक आध्यायेकेति रूपम् ।

### **वाक्यार्थरत्नमाला**

क्वनिबादीनामिति । क्वनिब्वनिष्प्रत्ययानां मनिनश्चेत्यर्थः । अत एव वक्ष्यतीति । यद्यप्युत्तरत्र दृशिग्रहणसामर्थ्यमन्त्यलोपार्थमेवोक्तमिति न तस्य तुगभावे हेतूकरणं युक्तम् । तथाप्यलाक्षणिकान्तलोपो यथा दृशिग्रहणसामर्थ्यादङ्गीक्रियते तथा अलाक्षणिक एव प्रयोगानुसारेणात्तुगभावोऽपीत्याशयान्न दोषः । यद्वेति । यद्यपि पूर्वपक्ष वोत्तरपक्षेऽपि दृशिग्रहणसामर्थ्याश्रयणमावश्यकं कृतं च मूले । पूर्वत्र तुगभाववुत्तरत्र अन्तलोप इति तु वैषम्यमात्रम्नतलोपानन्तरं प्राप्ततुगभावस्यापि दृशिग्रहणसामर्थ्यादेवमाश्रयणीत्वात्तथापि अन्तलोपात्प्रागेव विद्यमानस्तुगभावलोपोत्तरमपि यथास्थितः । पूर्वव्याख्यानेतु सामर्थ्यनिबन्धन इत्येव तात्पर्यमित्याहुः । अलोपस्य तदुत्तरं प्राप्ततुगभावस्य च सामर्थ्यमूलकत्वेऽपि भगवद्योगरूपमुक्तिप्रतीतिर्द्वितीयपक्ष इव च पूर्वत्रेति भावष्टीकाकारस्येति तु तत्वम् । मूले द्वितीयपक्षकथनमपि सहयोगरूपसामीप्यलाभायेति ज्ञेयम् । नित्यत्वाभिधानमनर्थकमितीति । अपदार्थतया अर्थत्वेन नित्यत्वोपन्यासायोग इत्यर्थः । वृध्याऽऽयादेशेत्यादि । अत्र क्रमस्याविवक्षया कर्त्तव्याकार्याणामेव निरूपणम् । अत अकाशोत्तरमायादेशप्रवृत्तावपि न दोषः । विवक्षितक्रमस्त्वेवम् । इङ् धातोर्ण्वुलि णकादलकारलोपे यु इत्येतस्य युवोरनकावित्यनेनाकादेशे अचोञिणतीति ञिति णिति परतः वृद्धौ ऐकारस्य एचोऽयवायाव इति आयादेशे आयाक इति स्थिते धातूपसर्गकार्यस्यान्तरङ्गत्वानाश्रयणेन पश्चादाधीत्युपसर्गयोस्सवर्णदीर्घे आधि इतीकारस्य यकारे आध्यायक इति सिध्यतीति ।

अत्र आङ्धीत्युपसर्गयोः सवर्णदीर्घोत्तरं धातूपसर्गयोः सवर्णदीर्घे पश्चाद्वृद्धिप्रसङ्गे आध्याय इत्यापत्तिरित्यतः धातुप्रत्ययकार्यान्तरङ्गत्वपक्षमाश्रित्यायक इत्येतत्प्रथमतो निष्पाद्य पश्चादुपसर्गसन्धियणादेशौ द्रष्टव्यावित्याशयेन वृध्यादिकं प्रथममत अभिधाय पश्चात्सवर्णदीर्घाद्यभिधानं न धातुलोप आर्धधातुक इति सूत्रीयासिद्धं बहिरङ्गमन्तरङ्ग इति भाष्यकैयटे यदा पूर्वं प्रत्ययं पश्चादुपसर्गयोग इत्यादेरुक्तिः । तद्विवरणे च पूर्वं धातुः साधनेनान्वेतीति पश्चादाश्रयणेनेत्यर्थ इति पश्चाद्भाविधातूपसर्गसम्बन्धनिमित्तत्वादित्यर्थ इति चोक्तेः । एवमन्यत्राप्यधिकं वायवायाहीत्यृक् सम्बन्धिप्रपञ्चेऽस्माभिर्निरूपितम् । तथा स्कन्दिर्गतिशोषणयोरिति धातुव्याख्यान सिद्धान्तकौमुद्यामुक्तम् इति ज्ञेयम् । तेन प्रकृष्यमाणवचिनः सुबन्ताद्विधिः संपद्यमानः स्वार्थभवतीत्यादिवृत्तिशेष्यनुसारेणाह । अतिशायनविशिष्ट इति । अतिशयस्य प्रत्ययार्थत्वाभावादिकं शेष्यादित एव प्रतिपत्तव्यम् । आशशब्दादिति । उक्तप्रातिपदिकरूपात्स्वार्थे इति पूरणीयम् । कृत्तद्धितेति । प्रातिपदिकतया सुपो धात्वित्यनेन सुप्लोपे चेत्यपि ज्ञेयम् । टेरितीति । लोपः स्यादिष्टेमेयस्त्विति टेरिति सूत्रार्थः । ततश्च प्रकृते इष्ठन् प्रत्यये परत आश इत्यकारलोप इति भावः । श्रेष्टः ज्येष्ट इत्यादौ तु टिलोपाभावं यस्येति चेत्यनेनाकारलोपाभावं वा स्वीकृत्य गुण आश्रितः । तत्र प्रकृत्यैकाच्त्वेन प्रकृतिभावेऽङ्गकार्याणामेव प्रकृतिभावेन निषेधेऽपि गुण स्यानिषेधाद्गुणे च सति श्रेष्ट इत्यादेः सम्भवात् । प्रकृते आशशब्दस्यानेकाच्त्वेन प्रकृतिभावस्य प्रसङ्गेन टेरित्यनेन टिलोप अशिष्ट इति रूपसिद्धेरप्रत्यूहत्वादित्याशयात् । आशिष्टेति प्रातिपदिकेति पाठः । रूपेति पाठेऽपि प्रतिपादिकेत्यर्थः ॥ अत्रेदमवध्येयम् ॥ एते सर्वे आशा एषामाशानां मध्येऽयमिति शयेना इति आशिष्ट इति विग्रहोऽभिप्रेतः । तथासत्येव समानजातीयापेक्षो अतिशयो युज्यत इतीष्टन् भवति । अन्यथैते सर्वेऽपटवोऽयमेषामतिशयेन पटुरेते सर्वे श्रुन्ल्मारयमेषामतिशयेन कृष्ण इत्यादाविवेष्टनोऽभावः स्यात् । यद्यनयोरिति विगृह्येत तर्ह्येकदेशविभागापत्या द्विवचनविभज्येति सूत्रेणेन्बाधया तरबादिप्रसङ्गः । एवमेव लघिष्ट इत्यादौ हरदत्तादिभिर्व्युत्पादितमित्यवधेयम् । बलमस्यास्तीति बल इति मत्वर्थीयाच्प्रत्ययांतत्वमाश्रित्य सौत्रबलपदव्याख्यानं बलवन्तमितीति ॥ दहेरिति ॥ दहिवृद्धाऽवित्यस्य निर्देशोयमस्यैवेदित्वेनेदित इत्यनेन सम्भवात् । न तु दहेरनिदित इति ध्येयम् ।

क्तप्रत्यय इति । निष्टेत्यनेन कर्मणिकप्रत्यय इत्यर्थः । इडभावस्येत्यादिना निपातनेनेत्यनेन सम्बन्धः । तत्रार्धधातुकस्येडित्यनेन प्राप्तस्येडभावो निपात्यते परस्य तकारस्येत्यर्थः । एतच्च वार्त्तिकमतेन भाष्यमतेतु दृहदृहिवृद्धाविति दृंहेरिव दृहेरपि पाठः । तत्रेदित्वाभावेन नुमोऽप्रसङ्गात् । लोपनिपातनं व्यर्थम् । अव्ययसमानम् । स्थूलबलाभ्यामन्यत्र दृंहे दृहित इत्युदाहरणं द्वितीयस्य दृहित इतीति ध्येयम् । यथाचैतत्तथा शेष्यादौ स्पष्टम् । नन्विडभावनकारलोपयोर्निपातनस्यावश्यकत्वेऽपि न दृलोपतकारढत्वयोर्निपातनमावश्यकम् । होढ इत्यनेन हस्य ढत्वे सति खषस्तथोर्धोध इत्यनेन तकारस्य धत्वे ष्टुनाष्टुरित्यनेनष्टुत्वेन धस्य डत्वे ढोढेलोप इत्यनेन प्रथमदृढस्य लोपे दृढ इति रूपसिद्धेः सम्भवादिति चेन्न । तथा सति द्रढिष्ठिमेत्यत्र ऋकारस्य ऋतोहलादेरित्यनेन रेफादेशायोगः । सर्वत्रासिद्धमिति ढलोपस्यासिद्धतायां संयोगे परतो गुरुत्वेन लघुत्वाभावेन लघो ऋकारसत्वात् । व्युत्पादितं चैतद्भाष्यादौ एतत्सूत्रीये शेष्यादौ चेति न तथाश्रितम् । तेनान्यत्र तु यथायथा ॥ प्रकृते तु रेफादेशानाश्रयणान्न तदर्थं हलोपाश्रयणमावश्यकमिति शङ्कनमप्यपास्तम् । छान्दसत्वाद्रेफादेशाभावं वर्णयतो ग्रन्थकारस्य दृढ इत्यत्रापि कृत इत्येतत्सूत्रप्रवृत्तेरभिप्रेतत्वेन तदर्थं हलोपाश्रयणस्यावश्यकत्वात् । अन्यथा लघुत्वाभावान्न रेफादेश इत्येव वक्तव्यत्वापत्या छान्दसत्वाश्रयणोक्तययोगादिति ज्ञेयम् । बलिष्टशब्दनिष्पत्तिस्त्विति । बलं विद्यते यस्यासौ बली इति बलिशब्दं व्युत्पाद्य सर्वे एते बलिनो ऽयमेषामतिशयेन बली इति बलिष्ट इति व्युत्पत्तिर्द्रष्टव्येत्यर्थः ।

