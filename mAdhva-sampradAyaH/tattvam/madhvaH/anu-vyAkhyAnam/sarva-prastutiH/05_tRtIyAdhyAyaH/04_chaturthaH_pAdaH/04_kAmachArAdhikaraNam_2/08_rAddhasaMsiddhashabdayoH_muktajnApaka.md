+++
title = "०८ राद्धसंसिद्धशब्दयोर् मुक्तज्ञापकत्वम्"

+++


## राद्धः संसिद्ध इत्येव मुक्त एवावगम्यते

**राद्धसंसिद्धशब्दयोर् मुक्तज्ञापकत्वम्**

**राद्धः संसिद्ध इत्येव मुक्त एवावगम्यते**

### **सुधा**

मानुषादिहिरण्यगर्भान्तानाममुक्तानां मुक्तानां चोत्तरोत्तरं शतगुणानन्दत्वं श्रुतिद्वयमाहेत्ययुक्तम् । मानुषानन्दनिर्देशे मुक्तज्ञापकाभावात् । न हि तत्राकामहतत्वादिकमन्यद्वा किमपि श्रूयते इत्याशङ्कां निराकुर्वन् श्रुत्यर्थं विवृणोति राद्ध इत्यादिनाऽभिवीक्षत इत्यन्तेन । तत्र तावद् बृहदारण्यके मनुष्यमुक्तस्य ज्ञापकं दर्शयति राद्ध इति ।

## **अनुव्याख्यानम्**

***राद्धः संसिद्ध इत्येव मुक्त एवावगम्यते ॥***

स यो मनुष्याणां राद्धः समृद्धो भवतीत्युपक्रमवाक्ये राद्ध इति पदेन मुक्त एव गृह्यते नामुक्तः । कया वृत्त्याऽभिधयैव न तूपचर्यते । येन मुख्यार्थानुपपत्त्यादिकं व्युत्पादनीयं स्यात् । कथं संसिद्ध इति । एतदुक्तं भवति । राद्धसाधसंसिद्धाविति पट्यते । राधधातोश्च ‘गत्यर्थाकर्मकश्लिषशीङ्स्थाऽऽसवसजनरुहजीर्यतिभ्यश्चे’त्यकर्मकत्वात्कर्तरि क्तः । ततो राद्धः संसिद्ध इत्युक्तं भवति । संसिद्धिश्च मुक्तिरेव नित्यत्वेन दुःखासम्भिन्नत्वेन च समीचीनसिद्धित्वात् । नेतरा, अनित्यत्वेन दुःखसम्भिन्नत्वेन चासमीचीनत्वात् । न च मुख्ये सम्भवत्यमुख्यार्थोऽङ्गीकर्तुं शक्यत इति । एवं समृद्धशब्दोऽपि मुक्तस्यैव वाचकः । मुक्तिं विना सम्यगृद्धेरभावात् । अन्येषामधिपतिरित्यादिकं तु मुक्तामुक्तसाधारणम् । यथा च मुक्ते सम्भवति तथोक्तं भाष्ये ।

### **वाक्यार्थचन्द्रिका**

कर्तरि क्त इति । गत्यर्थेति सूत्रेण गत्यर्थेभ्यो धातुभ्योऽकर्मकेभ्यः श्लिष्यादिभ्यश्च कर्तरि क्तप्रत्ययविधानादकर्मकतयास्मात् क्तप्रत्यये ककारलोपे खषस्तथोर्धोऽध इति खषः परतया तकारस्य धकारे खलां जश् इति जश्त्वेन पूर्वधकारस्य दकारे च सति राद्ध इति शब्दनिष्पत्तिरिति भावः । अन्येषामधिपतिरित्यादिकमित्यादिपदेन सर्वैर्मानुष्यकैर्भोगैः सम्पन्नतम इति वाक्यपरग्रिहः । नन्वन्येषामधिपतिरित्यस्य न मुक्तामुक्तसाधारणत्वं सम्भवति । मुक्तस्यामुक्ताधिपतित्वासम्भवेनामुक्तमात्रविषयताया अवश्याश्रयणीयत्वादित्यत आह यथा चेति ॥ तथोक्तं भाष्य इति । स्वराष्ट्रे ज्ञानोपदेषत्वान्मुक्तावापि तेषामधिपतिरित्यादिना मुक्तस्यान्याधिपतित्वं बृहद्भाष्ये उक्तमित्यर्थः ।

### **परिमल **

मुख्यार्थानुपपत्त्यादिकमिति । प्रयोजनमादिपदार्थः ॥ गत्यर्थेति । तृतीयस्य चतुर्थे सूत्रम् । ‘आदिकर्मणि क्तः कर्तरि चे’ति पूर्वस्मात्क्त इति वर्तते । गत्यर्थेभ्यो धातुभ्यो ऽकर्मकेभ्यो धातुभ्यः श्लिषादिभ्यश्च कर्तरि कर्मणि भावे च क्तप्रत्ययो भवतीति सूत्रार्थः ॥ कर्तरि क्त इति । राध्नोतीत्यर्थे क्तप्रत्यये लशक्वतद्धित इति ककारापगमे खषस्तथोर्धोऽध इति तस्य धत्वे ‘एकाचो उपदेशेनुदात्तादिती’डभावे राद्ध इति सिद्धेरिति भावः ॥ नेतरेति । ऐश्वर्यादिरूपेत्यर्थः ॥ अन्येषामिति । ‘अन्येषामधिपतिर्मानुष्यकैर्भोगैः सम्पन्न’ इति वाक्यं षष्ठे बृहद्भाष्ये स्वराष्ट्रे ज्ञानोपदेष्टृत्वान्मुक्तावपि तेषामधिपतिरित्यादिग्रन्थेन मुक्ते यथा सम्भवति तथोक्तमित्यर्थः । राद्ध इति श्रुत्यर्थः ।

### **यादुपत्यं**

गत्यर्थाकर्मकेति । गत्यर्थेभ्यो धातुभ्योऽकर्मकेभ्यः श्लिषादिभ्यश्च यः क्तः स कर्तरि भवति । चकाराद्भावकर्मणोश्चेति सूत्रार्थः । उदाहरणं तु गत्यर्थे गतो देवदत्तो ग्रामम् । गतो देवदत्तेन ग्रामः । गतं देवदत्तेन । अकर्मके । आशितो भवान् आशितं भवतेत्यादि द्रष्टव्यम् ।

कर्तरि क्त इति । क्तप्रत्यये ककारलोपे तकारस्य च दकारे राद्ध इति रूपमिति भावः ॥ अन्येषामधिपतिरित्यादिकमिति । अष्येषामधिपतिः सर्वैर्मानुष्यकैर्भोगैः । सम्पन्नतम इति वाक्यमित्यर्थः ॥ तथोक्तं भाष्य इति । स्वराष्ट्रे ज्ञानोपदेष्टृत्वान्मुक्तावपि तेषामधिपतिरित्यादिना बृहदारण्यक भाष्ये उक्तमित्यर्थः ।

### **श्रीनिवासतीर्थीया**

इतरा संसृतिः ।

### **वाक्यार्थरत्नमाला**

गत्यर्थेभ्य इति । गत्यर्थाये धातवो ऽकर्मका ये धातवस् तेभ्य इति प्रत्येकं सम्बन्धः । वृत्तावेतेभ्यो यः क्तः स कर्तरीति व्याख्यानानुसारेण कर्त्तरिक्तप्रत्ययविधानादित्युक्तम् । खषस्तथोरिति सूत्रे दधातिं विना खषः परयोस्तकारथकारयोर्धकारादेशविधानमित्यभिप्रेत्योक्तं खषः परतया तकारस्येति । यथा च मुक्त इति व्यावर्त्यशङ्कायां तद्य्वाख्याने च वाक्यशेषोक्त सर्वैर्मानुष्यकैर्भोगैः । भोगसंपन्नतम इति सम्पन्नतमत्वमप्युपलक्षणतया योज्यम् । तस्यापीत्यादिकमित्यादिपदेन मूले अभिप्रेतत्वाद् इत्यादिना बृहद्भाष्येऽपि उपपादितत्वाच्च । एवमेव टीकायामित्यादिनेत्यादिपदम् । अनेनैवन्यायेनान्येषामधिपतिरित्यादिकमित्युत्तरमूलानुसाराच्चोपलक्षणता ज्ञायते इति ज्ञेयम् । उक्तमित्यर्थ इति । उपपादितमित्यर्थ इत्येके । मूलस्थ यथा तथादिपदसमभिव्यात्पेरणोक्तमित्यस्य योजनायाम् उपपादितमित्यर्थस्यैव प्रतीतेरुक्तमित्येतद्यथास्थितमेव साध्विति तत्वम् ।

