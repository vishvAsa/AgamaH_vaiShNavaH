+++
title = "१२ साधनतारतम्ये प्रमाणप्रदर्शनम्"

+++


## दशकल्पं तपश्चीर्णं रुद्रेण लवणार्णवे

**साधनतारतम्ये प्रमाणप्रदर्शनम्**

**दशकल्पं तपश्चीर्णं रुद्रेण लवणार्णवे**

### **सुधा**

तदागमं पठति दशकल्पमिति ।

## **अनुव्याख्यानम्**

***दशकल्पं तपश्चीर्णं रुद्रेण लवणार्णवे ॥***

***त्यक्त्वा सुखानि सर्वाणि क्लिष्टेन लवणाम्भसा ॥***

***शक्रेण वर्षकोटीश्च धूमः पीतोऽतिदुःखतः ॥***

***वर्षायुतं च सूर्येण तपोऽर्वाक्शिरसा कृतम् ॥***

***सुदुःखेन सुखं त्यक्त्वा धर्मेणाकाशशायिना ॥***

***पीता मरीचयो वर्षसाहस्त्रमतिसादरम् ॥***

***अतिकृच्छ्रेण कुर्वन्ति यत्नं ब्रह्मविदोऽपि च ॥***

***इति ...... ..... ..... ..... .....***

कल्पो ब्रह्मणो दिवसः । पात्रादित्वान्नपुंसकत्वम् । कालाध्वनोरत्यन्तसंयोग इति द्वितीया । यद्वा दशकल्पमिति बहुव्रीहिः । तपसो विणम् ।

सहस्त्रं परिमाणमस्येति साहस्त्रः सङ्घः । तदस्य परिमाणमित्यर्थे शतमानविंशतिकसहस्त्रवसनादणित्यणो विधानात् । अन्येऽप्यतिकृच्छ्रेण यत्नं कुर्वन्ति किमैहिकफलार्थं नेत्युच्यते ब्रह्मविदोऽपीति । विषयवैराग्यमनेनोपलक्ष्यते । ब्रह्मज्ञानोत्त(र)रं साधनानुष्ठानेन मोक्षतारतम्यस्योपरि साधयिष्यमाणत्वादत्र सामान्यमात्रं विवक्षितम् । इतिशब्दो वाक्यसमाप्तौ ।

### **वाक्यार्थचन्द्रिका**

मूले कल्पशब्दो द्विपरार्धात्मकमहाकल्पार्थकश्चेद्रुद्रशब्दानुपपत्तिः । न हि दशसु महाकल्पेष्वयं रुद्रशब्दवाच्यः किन्त्वेकस्मिन्नेव ततः पूर्वं तूग्रतपःशब्दवाच्य एव । ‘शुश्रावोग्रतपो नाम योग्यो रुद्रपदस्य यः’ इति चतुर्थे वक्ष्यमाणत्वात् । ‘महादेव परे जन्मंस्तव मुक्तिर्निरूप्यते’ इति प्रमाणाच्च । अतः कल्पशब्दं दैनन्दिनकल्पपरत्वेन व्याख्याति कल्पो ब्रह्मणो दिवस इति । ननु दशानां कल्पानां समाहारो दशकल्पमित्यस्य सङ्ख्यापूर्वकत्वेन द्विगुत्वादकारान्तोत्तरपदद्विगुत्वेन स्त्रीलिङ्गत्वाद्द्विगोरिति ङीषि दशकल्पीति भवितव्यम् । दशकल्पमिति तु कथमित्यतः पात्राद्युत्तरपदकस्य द्विगोरकारान्तोत्तरपदस्यापि स्त्रीत्वभावस्य पात्रादौ नेत्येतद्वार्तिकसिद्धत्वात्पात्रादेश्चाकृतिगणत्वेन कल्पशब्दस्यापि पात्रादित्वसम्भवान्न दोष इत्यभिप्रायेणाह पात्रादित्वादिति । तथा च पञ्चपात्रमित्यादाविवात्रापि ङीषोऽप्राप्तौ स नपुंसकमिति नपुंसकत्वमुपपन्नमिति भावः । ननु ब्रह्मणो दशदिवसात्मककालस्याधिकरणत्वादधिकरणे सप्तमीति सप्तम्या भवितव्यम् । दशकल्पमिति द्वितीया तु कथमित्यतो मासमधीतेत्यादौ त्रिंशदहोरात्रात्मककालस्याध्ययनेनात्यन्तसंयोगात्कालवृत्तेर्मासशब्दान्मासमिति द्वितीयावद्ब्रह्मणो दशदिवसात्मककालस्य तपश्चरणेनात्यन्तसंयोगसद्भावाद्युक्ता कालवृत्तेर्दशकल्पशब्दाद्दशकल्पमिति द्वितीयेत्यभिप्रेत्य कालस्य गुणक्रियादिभिरत्यन्तसंयोगे सति कालवृत्तेः शब्दाद् द्वितीया भवतीत्येतद्विधायकलक्षणं पठन्नेव तामुपपादयति कालाध्वनोरिति । अन्तं विराममतिक्रान्तोऽत्यन्तः स चासौ संयोगश्चेत्यत्यन्तसंयोगो निरन्तरसन्निकर्ष इति यावत् । स च सामर्थ्यात्कालाध्वनोर्गुणादिभिरेव सम्भवति । ततश्चायं सूत्रार्थः । गुणक्रियादिभिः कालाध्वनोरत्यन्तसंयोगे सति कालाध्ववृत्तिभ्यां शब्दाभ्यां द्वितीया स्यादिति । अस्मिन्पक्षे नपुंसकत्वद्वितीयोपपादनप्रयासो भवतीत्यपरितोषात्पक्षान्तरमाह यद्वेति ।

ननु सहस्त्रशब्दात्तदस्य परिमाणमित्यर्थे प्राग्वतेष्ठञिति ठञि वर्षसाहस्त्रिकमिति भाव्यम् । सङ्ख्याया अतिशदन्तायाः कन्निति तस्मिन्नेवार्थे कनष् ठञ्बाधकत्वात्तत्प्रसङ्गेन वर्षसहस्त्रकमिति भवितव्यम् । वर्षसाहस्त्रमिति तु कथमित्यतः शतमानेति तदस्य परिमाणमित्यर्थे प्राप्तठञ्कनोरपवादेनाण्विधानात्तस्मिन्सति वर्षसाहस्त्रमित्यस्योपपत्तेरित्याशयेनाह तदस्येति ॥ परिमाणमित्यर्थ इति । उपाधावित्यर्थः ॥ अणित्यण इति । अणित्यतोऽनुवर्तमानस्याण इत्यर्थः ॥ विधानादिति । सङ्ख्यायाः संज्ञासङ्घसूत्राध्ययनेष्विति सूत्रेण सङ्घेऽर्थे विधानादित्यर्थस् तथा च सहस्त्ररूपपरिमाणोपाधिके सङ्घरूपेऽर्थे सङ्ख्यावाचिनः सहस्त्रशब्दात्सङ्ख्यायाः संज्ञासङ्घसूत्राध्ययनेष्वित्यनेनाण्प्रत्यये णित्वादादिवृद्धौ यस्येति चेत्यकारलोपे साहस्त्रशब्दनिष्पत्तिरित्युक्तं भवति । कथमनेनैहिकफलार्थत्वाभावसिद्धिरित्यत आह विषयवैराग्यमिति । विषयविरक्तानामैहिकफलाकाङ्क्षितत्वं विप्रतिषिद्धमिति भावः । अपरोक्षज्ञानिनां तारतम्येन साध्यतारतम्यप्रतिपादकस्यास्य ग्रन्थस्य प्रतीतार्थे तात्पर्येऽनुपपत्तिं सूचयन्नेवान्यत्र तात्पर्यमाह ब्रह्मज्ञानोत्तरेति ॥ उपरीति । ‘ज्ञानिनोऽपि यतो नित्यं कुर्वन्ति शुभमेव हि । तारतम्यं च मुक्तौ तु तेनैवाऽध्यवसीयते’ इत्यादिनेति शेषः ॥ सामान्यमात्रमिति । जिज्ञासुज्ञानिसाधारणं यद्विषयवैराग्यादिसाधनजातं तत्तारतम्यमेव मोक्षतारतम्यसाधकतया विवक्षितमित्यर्थः । अन्यथा पौनरुक्त्यापत्तेरित्यर्थः ।

### **परिमल **

महाकल्पभ्रमनिरासाय दैनन्दिनकल्पपरोऽयमित्याह कल्पो ब्रह्मणो दिवस इति । ननु दशकल्पमित्यत्र दशानां कल्पानां समाहार इत्यत्र पक्षे सङ्ख्यापूर्वो द्विगुरिति द्विगुसंज्ञायामकारान्तोत्तरपदो द्विगुः स्त्रियामिष्ट इति स्त्रीत्वे द्विगोरिति ङीषि सति दशकल्पीति स्यादित्यत आह पात्रादित्वान्नपुंसकत्वमिति । पात्रादौ नेति पात्राद्युत्तरपदे स्त्रीत्वं नेति निषेधेन स्त्रीत्वाभावे ङीषोऽप्राप्तौ स नपुंसकमिति सामान्यतः प्राप्तं नपुंसकत्वमित्यर्थः ॥ कालाध्वनोरिति । अन्तशब्दोऽत्र विरामवाची अन्तमतिक्रान्तो ऽत्यन्तः स चासौ संयोगश्चात्यन्तसंयोगः गुणाक्रियादिभिः कालाध्वनोरत्यन्तसंयोगे अविच्छिन्नसम्बन्धे विवक्षिते द्वितीया भवतीति द्वितीयाध्यायतृतीयपादे कर्मणि द्वितीयेत्यनुवर्त्य द्वितीयाविधानादत्र मासं गुडधाना मासमधीते क्रोशं कुटिला नदी क्रोशमधीते इत्यादाविव द्वितीयेत्यर्थः । दशकल्पमध्ये तपोहीनकालः कोऽपि नेत्यर्थो लभ्यत इति ज्ञेयम् । एतेन वर्षकोटीरित्यादिद्वितीयापि व्याख्याता । वर्षसाहस्त्रं वर्षाणां समूहमित्यर्थलाभायाह सहस्त्रमिति । तदस्येति पञ्चमस्याद्यपादे तत्परिमाणमस्येत्यर्थे यथाविधानं प्रत्यया भवन्तीत्युक्तम् । तत्र को वात्र प्रत्ययो विहित इत्यत आह शतमानेति । शतमानादिशब्देभ्योऽण्प्रत्ययो भवतीत्यणि आदिवृद्धौ साहस्त्रमिति सिद्धेरिति भावः । अतिकृच्छ्रेणेत्यत्र कर्त्राकांक्षां पूरयति अन्येऽपीति ॥ उपलक्ष्यत इति । वैराग्यसाध्यत्वाद्ब्रह्मवेदनस्येति भावः । कुत एवं लक्षणेत्यतो पौनरुक्त्यायेति भावेनाह ब्रह्मज्ञानोत्तरेति ॥ उपरीति । ‘ज्ञानिनोऽपि यतो नित्यं कुर्वन्ति शुभमेव हि । तारतम्यं च मुक्तौ तु तेनैवाध्यवसीयत’ इत्यत्रेति भावः । तावता कथमपौनरुक्त्यमित्यत आह अत्र सामान्यमात्रमिति । ज्ञान्यज्ञानिसाधारण्येन साधनतारतम्यान्मुक्तितारतम्यमित्येवात्र विवक्षितं ज्ञानोत्तरसाधनतारतम्यान् मुक्तितारतम्यमित्येतदुपरीति भावः ।

### **यादुपत्यं**

ननु दशानां कल्पानां समाहारे विवक्षितेऽस्य सङ्ख्यापूर्वकत्वात्सङ्ख्यापूर्वो द्विगुरिति द्विगुसंज्ञायामकारान्तोत्तरपदो द्विगुःस्त्रियामिष्ट इत्युक्तत्वेनास्य स्त्रीलिङ्गत्वाद् द्विगोरिति ङीषि दशकल्पीति भवितव्यं दशकल्पमिति तु कथमित्यत आह पात्रादित्वादिति । पात्रादौ नेत्यनेन पात्राद्युत्तरपदे द्विगोः स्त्रीत्वनिषेधाद् द्विगोरित्यनेन ङीषोऽप्राप्तौ स नपुंसकमित्यनेन नपुंसकत्वमित्यर्थः । पात्रादिराकृतिगण इत्युक्तत्वेन पात्रादित्वादित्युपपन्नम् ॥ कालाध्वनोरिति । गुणक्रियादिभिः कालाध्वनोरत्यन्तसंयोगे द्वितीया स्यादिति सूत्रार्थः । अन्तं विराममतिक्रान्तोऽत्यन्तः स चासौ संयोगो निरन्तरः सन्निकर्ष इत्यर्थः । स च सामर्थ्यादनयोर्गुणादिभिरेव सम्भवतीति तद्ग्रहणमिति द्रष्टव्यम् । उदाहरणं तु मासं कल्याणी, मासमधीते, मासं गुडधानाः, क्रोशं कुटिला नदी, क्रोशमधीते, क्रोशं गिरिरित्यादि ज्ञेयम् ॥ तदस्य परिमाणमिति । तदिति प्रथमासमर्थादस्येति षष्ठ्यर्थे यथाविहितं प्रत्ययो भवति, यत्प्रथमासमर्थं तच्चेत्परिमाणं भवतीति सूत्रार्थः । नन्वितः पूर्वमस्मिन्नर्थे कः प्रत्ययो विहितो येन यथाविहितमित्युच्यत इत्यत आह शतमानेत्यादि । शतमानादिभ्यः शब्देभ्योऽण्प्रत्ययो भवति आर्हीयेष्वर्थेष्विति सूत्रार्थः । शातमानं वैशातिकं साहस्त्रं वासनमित्युदारणम् । तदस्य परिमाणमित्युक्तोऽप्यर्थ आर्हीयतयैव विवक्षित इति ज्ञातव्यम् । ननु विषयवैराग्यमनेन किमर्थमुपलक्षणीयम् । ब्रह्मविदामेव साधनतारतम्येन मोक्षतारतम्यसाधनपरमेवैतत्किं न स्यादित्यत आह ब्रह्मज्ञानोत्तरेति । उपरीति । ‘ज्ञानिनोऽपि यतो नित्यं कुर्वन्ति शुभमेव हि । तारतम्यं च मुक्तौ तु तेनैवाध्यवसीयत’ इत्यत्रेत्यर्थः ॥ सामान्यमात्रमिति । जिज्ञासुज्ञानिसाधारणं यद्विषयवैराग्यादिसाधनजातं तत्तारतम्यमेव मोक्षतारतम्यसाधकतयाऽत्र विवक्षितमित्यर्थः । तथा च ब्रह्मविदोऽपीत्येतदुक्तार्थमेवेति भावः ।

### **वाक्यार्थरत्नमाला**

इति प्रमाणाच्चेति ॥ उपलक्षणं चैतत् । दशदैनन्दिनकल्पपर्यन्तं तपश्चरणम् इत्यादिस्पष्टप्रमाणसिद्धं चेत्यपि द्रष्टव्यम् । दशानां कल्पानां समाहार इति । इदं च समाहरणं समाहार इति भावसाधनत्वं समाहारशब्दस्याश्रित्य व्युत्पादनम् । वस्तुतस्तु दश कल्पाः समाह्रीयन्त इत्येव कर्मसाधनतामाश्रित्य व्युत्पत्तिरभिप्रेता । अत एव च तिस्रः पञ्चवा शाखाः समाहृत इति सर्वशाखाधिकारणे विगृहीतम् । साधुत्वव्युत्पादनादिकं तु तद्य्वुत्पादनावसर एवास्माभिः कृतं तत एव प्रतिपत्तव्यम् । इत्यस्येति । इत्येवं तद्धितार्थोत्तरपदसमाहारे चेति सूत्रेण प्राप्तस्य समासस्येत्यर्थः । कालवृत्तेरिति । कालवाचिन इत्यर्थः । एवमुत्तरत्रापि कालस्य गुणक्रियादिभिरित्येतदुक्तं सूत्रारूढं कर्त्तुमुपयुक्तं वदन्नेव सूत्रार्थमाह ॥ अन्तविराममित्यादि । बहुव्रीहिरिति मूलम् । दशकल्पा यस्येति दशकल्पं तप इति बहुव्रीहिपक्षे दशकल्पानुष्टेयत्वं दशकल्पपदस्यार्थ इति भावः । द्वितीयास्यादितीति । अस्येतिशब्दस्येत्ययं सूत्रार्थ इति सम्बन्धः । साहस्रः सङ्घ इति मूलम् । ततश्च वर्षाणां साहस्रः वर्षसाहस्र इति स्थिते कालाध्वनोरित्यनेन विरिञ्चियानाधिकरणवर्षसाहस्रस्य यत्क्रिययात्यन्तसंयोगसद्भावाद् द्वितीयायां सत्यां वर्षसाहस्रमिति भवतीति भावः ।

ननु साहस्रः सङ्घ इति सत्वात्संघार्थे कन एव संख्यायाः संज्ञासङ्घसूत्राध्ययनेष्वित्यनेन विधानेन तथैव पञ्चकः सङ्घ इत्यादिरूपेण भाष्यादावुदाहरणेन च सङ्घार्थे कन्प्रसङ्गादित्यतोऽत्राण्प्रत्ययाङ्गीकारान्नानुपपत्तिरित्याशयेन तदस्य परिमाणमित्यर्थ इति मूलं प्रवृत्तम् । तत्राण्प्रत्ययः प्रथमत एव न प्राप्तः किंतु ठञादि प्रक्रमेणेति भावेनाण्प्रवृत्ति प्राग्भावि प्रत्ययान्तरागति तत्परिहारादिकं दर्शयितुमाशङ्कामुत्थाप्याण्प्रवृत्तिमुपपाद्य तत्परत्वेन मूलं योजयति । ननु सहस्रशब्दादित्यादिना ॥ तदस्य परिमाणमित्यर्थ इति । अनेन तदस्य परिमाणमित्यनेन तदिति प्रथमा सामर्थ्यादस्येति षष्ट्यर्थे यथाविहितप्रत्ययो भवतीत्यर्थकसूत्रेण ठञ्प्रत्यय इत्युक्तं भवति । यथाविहितप्रत्ययविधायकत्वादेतत्सूत्रस्य कथमनेन सूत्रान्तरेण विहितठञ्विधानम् इत्यत उक्तं प्राग्वतेष्टञितीति ॥ अत्र प्राग्वतेष्टञितीति पाठः । तेन तुल्यं क्रियाचेद्वतिरिति वक्ष्यतीति काशिकाद्यनुसारात् । प्राग्वतेष्टगिति ठगधिकारेतु तद्वहति यथ युगप्रासङ्गमित्ययमवधिरिति ज्ञेयम् । वहतेरिति लेखकागतः । अत्र च सूत्रे वतिप्रत्ययपर्यन्तं ठञोऽधिकार इत्येवोक्तावप्यपवादविषयं विनाऽत्रठञ् भवतीत्युक्ते संकोचं विना सर्वत्र ठञो विधानासिद्धिः । ठञित्येतावन्मात्रेणाधिकारसिद्धेः प्राग्वतेरिति व्यर्थमित्याशङ्क्य मध्यमाधिकारस्यानपवादः सर्वभूमिपृथिवीभ्यामणञौ शीर्षछेदाद्यच्चेत्येवमादिशब्देषु विछेदेपि पारायणतुरायणेत्येवमादौ ठञेव यथास्यादित्येवमर्थमिति मञ्जर्यामुक्तत्वात् । अत एव शतमानेति सूत्रीय ठक्ठञोरपवाद इति काशिकाव्याख्यानावसरे । शतमानं परिमाणं सहस्रं सङ्ख्याताभ्यां ठञोपवाद्यत्वाद्युक्तम् । तेन च सामान्योक्तया सहस्रशब्दादपि ठञ्युक्त एव । अर्हादगोपुच्छेत्यादि तदुत्तरसूत्रविहितठकोऽपि ठभोऽपवादतायाः काशिकादौ स्पष्टत्वाच्च । ततोऽधिकारसूत्रस्यैव ठञ्विधायकत्वम् । एतेन प्राग्वतेष्टञित्यस्य ठञ्विधायकत्वाभावात्कथमनेन सहस्रशब्दाठ्ठञिति परास्तम् । तथा तत्सूत्रे तदस्य परिमाणमित्यस्योत्तरसूत्रगतस्यानुवृत्तेरभावेन तदस्य परिमाणमित्यर्थ इत्युक्तययोग इति च परास्तम् । उक्तरीत्या तदस्य परिमाणमित्यनेन यथाविहितप्रत्ययविधानात्प्रकृते तेन ठञ् सिध्यर्थमेव प्राग्वतेरित्यनेन ठञुक्तयार्थान्तराश्रयणात् । अत एवोक्तरीत्या कुसृष्ट्या मजर्युक्तपक्षे ठञ् आनेयो भवतीत्यपरितोषान्नवीनेन ठञ्ठक्कनामपवाद इति सिद्धान्तकौमुदीवाक्यमुपादाय शतमानादिशब्देभ्यष्टक्ठञोः प्रवृत्तिमुपपाद्य सहस्रं संख्याततः संख्याया । अतिशदन्तायाः कनिति कन्प्राप्त इति तदपवादेनायमण्प्रत्यय इति व्याख्यातं चायुक्तम् । उक्तसूत्रीयकाशिकामञ्जर्यनुसारेण कथं चिठ्ठञ्प्राप्तेर्वर्जनीयत्वात् । ताभ्यामुक्तस्यानुपपन्नत्वाभिप्रायेण कनपवादकता मयोक्तेति चेन्न । तथासति सङ्ख्याया अतिशदंताया इति सूत्रेकन् ठञोपि व्याख्यातव्यत्वापातात् । प्राग्वतेरिति सूत्राधिकारोक्तेः । उक्तं च काशिकायाम् । ठञोपवाद इति । तस्माठ्ठञ्पूर्वक एव कन्निति सिद्धेर्युक्तं प्रवृत्तिवर्णनमिति । साहस्रिकमिति ॥ ठञि तस्येकादेशे ञित् तद्धितपरत्वात्तद्धितेष्वचामादेरिति वृद्धौ यस्येति चेत्यकारलोपे साहस्रिकमिति भवतीति भावः । तस्मिन्नेवार्थ इति । अत्रापि तदस्य परिमाणमित्येतेन यथाविहितप्रत्यये विधायकेन प्रवृत्ते कनः प्राप्तिं प्रत्युपयुक्ततया संख्याया अतिशदंताया इत्येतत्सूत्रोपन्यासः । न तु तदस्य परिमाणमित्युत्तरसूत्रस्य संख्याया इत्यत्रानुवृत्यभिप्रायेणेति ज्ञेयम् । एवं प्रत्ययान्तरप्रसक्तिं तत्परिहारं चोपपद्य विवक्षितप्रत्ययप्रवृत्तिप्रकारदर्शनपरतया मूलं योजयति ॥ शतमानेतीति तदस्य परिमाणमित्यर्थ इति । अत्रापि तदस्य परिमाणमित्यनेन यथाविहितप्रत्ययविधायकेन प्राप्तौ यौ ठञ्कनौ तदपवादेन शतमानेति सूत्रेणाणो विधानादित्यर्थोऽभिप्रेतः । न तु ठञ्कन्विधायकयोस्तदस्य परिमाणमित्यस्यानुवृत्याशयेनेति ज्ञेयम् । तस्मिन्सति । अणि सतीत्यर्थः ।

परिमाणमित्यर्थ इति । मूर्तदृशार्थेऽण्प्रत्यय इत्युक्तयाऽण् प्रत्ययार्थस्तदस्य परिमाणमित्येषोऽर्थ इति भ्रान्तिः स्यात्तां परिहर्तुमर्थपदं व्याचष्टे ॥ उपधावित्यर्थ इति ॥ इत्येतन्निमित्ते सतीत्यर्थः । संज्ञासङ्घादीनामेव प्रत्ययार्थत्वादिति भावः ॥ अत्र च ठञ्कनोरिवाणोपि तदस्य परिमाणमित्यनेनैव यथाविहितप्रत्ययविधायकेन प्राप्तिरिति पूर्वन्यायेन प्राप्तं भवति । मूले तु शतमानेत्यनेन सूत्रेणैवाण्प्राप्तरिति प्रतीयते । तदुभयं न मतव्यम् । अण्प्रसक्तिपर्यन्तं प्रत्ययान्तरादिप्रसक्तयादिप्रदर्शनार्थमेव प्राचीनास्मदीयमूलस्य प्रवृत्तत्वात् । मूलस्य विधायकसूत्रप्रदर्शनमत्रार्थकत्वेन प्रकृते विधायकतयोपन्यासाभावादित्याशयेन नाणित्यादि व्याचष्टे ॥ अणित्यत इत्यादिना । अनुवर्त्तमानस्येति । स्वात्मानमनुसरतो विधेर्वर्त्तमानः यथाविहितविधानोप युक्ततया स्थितो यस्तस्येत्यर्थः । अयमर्थः । नात्र तदस्य परिमाणमित्यनेन ठगादिकमङ्गीकुर्मः । येनोक्तप्रकारेण प्रकारान्तरेण रूपापत्तिः स्यात् । किंतु सङ्ख्यायाः संज्ञेति सूत्रेण यथाविहितप्रत्यय विधायकेनाण्प्रत्ययमङ्गीकुर्मः । तत्र च विधानसूत्रं शतमानेत्येतदिति मूले तदुपन्यासः नतु विधायकतया । तेन सूत्रेण शतमानेन क्रीतमित्यादिरूपेण क्रीताद्यर्थ एवाण्विधानात् । नापि तदस्य परिमाणमित्यनेन । तस्य संज्ञाद्यर्थेषु प्रत्ययनियोजकत्वाभावात् । उक्तं च तेनोक्तमिति सूत्रीयकाशिकायाम् । ठञादयस्त्रयोदशप्रत्ययाः प्रकृतास्तेषामितःप्रभृतिप्रत्ययार्थाः समर्थविभक्तयश्च निर्दिश्यन्त इति । तेन तत्र तत्रार्थविशेषानुसारेणौव प्रत्ययविधायकत्वं तेषां तेषां सूत्राणामिति सिद्धम् । अत एव प्रथमासमर्थस्य साधारण्ये तत्र ग्रहणमत्र च सङ्ख्याया इति सङ्ख्यारूपस्य कित्वसङ्ख्यायाः संज्ञेति सूत्रे तदस्य परिमाणमित्यनुवृत्तावपि अनुवृत्तिपरिमाणशब्दस्य न रूढसर्वतो मानार्थत्वं किंतु परिमीयतेऽनेनेति परिमाणमिति यौगिकत्वमेव । तेन परिच्छेदकत्वमात्रलाभेन सङ्ख्या स्वयं रूपपरिमाणा रूपाऽपि परिच्छेदिका प्रवतीति तादृशसङ्ख्यावाचिप्रातिपदिकात्प्रत्ययविधायकेनैवात्राण्प्रत्यया मुक्तम् । उक्तं च मञ्जर्याम् । नात्र रूढं परिमाणं गृह्यते । किन्तर्हि क्रियाविशेषः । परिमीयतेऽनेनेति तत्परिमाणम् । सङ्ख्ययापि च परिमीयत इत्यादि । तदस्य परिमाणमिति सूत्रे चेह परिच्छेदहेतुमात्रं परिमाणम् । न सर्वतोमानमेव । उत्तरसूत्रे सङ्ख्यायाः परिमाणेन विणादिति । मञ्जर्यनुसारेण साधारणपरिमाणमुक्तम् । सङ्ख्याया इवोन्मानादीनामपि परिच्छेदकत्वरूपेण परिमाणत्वात् । ततोऽपि सङ्ख्यारूपविशेषाश्रितमेव कार्यमात्रस्पष्टं च सङ्ख्यापरिमाणयोर्भेदेन प्रतिपादनमाशङ्कासमाधानाभ्यामार्हादगोपुच्छेति सूत्रीय सङ्ख्यापरिमाणयोः को वि इत्यादि काशिकातन्मंर्जोः । तथा तत्रैवोर्ध्वमानं किलोन्मानं परिमाणं तु सर्वतः । आयामस्तु प्रमाणं स्यात्सङ्ख्याबाह्या तु सर्वत इति श्लोकवार्तिकं चोदाहृतम् । तत्र मञ्जर्यां व्याख्यातप्रकारेण व्याख्येयं सङ्ख्यासर्वतः पूर्वोक्तादुन्मानादेर्बाह्या तत्रानन्तर्भावादिति मञ्जर्यां तद्य्वाख्यावसरे उक्तेरित्यलं विस्तरेण ॥ पुनः शोध्यमेतत् ॥

सङ्घेऽत्यर्थ इति यद्यपि सङ्घेर्थे सङ्ख्या इति सूत्रेणा पञ्चपरिमाणमस्य पञ्चकः सङ्घः सप्तकः दशक इत्यादि रूपेण कनेव विहित इति ज्ञायते । भाष्यादौ कन एवोदाहृतत्वात् । तथापि सङ्ख्याया इति सूत्रस्य यथा विहितप्रत्ययविधायकतया सङ्ख्याया अतिशदंतायाः कनिति कन इव शतमानेत्यनेनाणोऽपि विहितत्वात्तदभ्यनुज्ञापकताया अप्युपपत्तेः । भाष्यादौ चोपलक्षणतयोदाहरणैकदेशप्रदर्शनोपपत्या तेनोदाहरणान्तराभावलाभायोनाण्यपि वर्षसहस्रमित्यादेरुदाहरणोपपत्तेः । अत एव तदस्य परिमाणमित्यादि सूत्रेषु यथाविहितमित्युक्तापि ठगादेरेकैकस्यैवोदाहरणेपि तदस्मिन्वृध्यायलाभशुल्कोपदा दीयते इत्येतत्सूत्रीकाशिकादौ पञ्चास्मिन्वृधिर्वा आयोवा लाभोवा शुल्कोवा उपदा वा दीयते पञ्चकाः सप्तकः शत्याः शतिकः साहस्रम् इत्येव कन् यट् ठन् अण्रूपचतुष्टयोदाहरणमित्याशयात् । एतेन सङ्ख्याया इति सूत्रस्य विधायकत्वं च सिद्धम् । समर्थविभक्तिविप्रत्ययार्थवियोः प्रत्ययविधायकत्वस्यैव न्यायत्वात् । न हि तादृशस्थले प्रत्ययस्यान्यतः प्राप्तिरस्ति । येन विध्ययोगापात्तेः । अत एव शताच्च ठन्यतावशत इति सूत्रीय काशिकामशते इति किम् । शतं परिमाणमस्य शतकं निदानम् । प्रत्ययार्थोऽत्र सङ्घ इत्युक्तम् । तन्मञ्जर्यां च सङ्घ एव समूहः शतमायपरिमाणमस्य सूत्रस्येति सङ्ख्यायाः संज्ञासंघसूत्राध्ययनेष्विति सूत्रेण प्रत्यय इत्युक्तम् । ननु तथापि सङ्घ इत्यनुपपन्नम् । सङ्ख्याया इति सूत्र गतसङ्घशब्दस्य प्राणिसमूहे रूढत्वस्यैव न्याय्यत्वेन वर्षसहर्षपक्षोक्तसङ्घस्य च प्राणिसमूहरूपत्वाभावात् । अत एव च तत्सूत्रे सङ्घशब्देन सूत्रस्याप्राप्त्या पृथक्सूत्रग्रहणम् । अन्यथा तन्न स्यात् तदुक्तं काशिकायाम् । नन्वध्यायसमूहः सूत्र सङ्घ एव भवति । नैतदस्ति प्राणिसमूहे सङ्घशब्दो रूढ इति । अत एव शताच्चठनिति सूत्रीयार्थोत्र सङ्घ इत्येतत्काशिकामञ्जर्यां प्रत्यय इत्यन्तपूर्वम् उदाहरणानन्तरं नसङ्घे । प्राणिसमूहे सङ्घशब्दो रूढ इति तत्र वक्ष्यतीत्युक्तम् । तत्कथं सङ्घेऽर्थ इति टीकाकारीयोक्तिः । न च सङ्घ इति मूलानुवादरूपत्वान्नदोष इति वाच्यम् । उक्तानुपपत्तेर्मूलेऽपि तुल्यतया स्वयमलब्धात्मनो मूलस्य टीकानिर्वाहकत्वायोगादिति चेत्सत्यम् । एतन्मूलटीकयोः सङ्घशब्दस्य मुख्यसङ्घार्थत्वानाश्रयणेन दोषाभावात् । न च तर्हि कथममुख्यसङ्घार्थे प्रत्ययप्राप्तिरिति वाच्यम् । शताच्चेति सूत्रीयाशत इत्येतद्य्वार्त्यकथनाय प्रवृत्तेन काशिकाकृता शतं परिमाणस्य शतकं निदानं प्रत्ययार्थोऽत्र सङ्घ इति प्राणिसमूहभिन्नेऽपि समूहमात्रे सङ्घसादृश्यमात्रेण सङ्घे विहितकन्प्रत्ययस्याश्रिततया तद्वदेव सङ्घसादृश्यभूतसमूहत्वमात्रेण सङ्घे विहितप्रत्ययोपपत्तेः । उदाहृतमञ्जरीग्रन्थोऽपि नास्माकममुख्यसङ्घत्वमङ्गीकुर्वतां बाधकः । प्रत्युतानुकूल एव । सङ्घ इव समूह इत्येनेनामुख्यसङ्घताया न सङ्घे प्राणिसमूहे सङ्घशब्दो रूढि इति वक्ष्यतीत्यनेन च मुख्यसङ्घत्वाभावस्य च तद्द्वचनादेव प्रतीतेः । यदि चामुख्यं सङ्घत्वमाश्रित्य सङ्घत्वाश्रितं कार्यं तदभिमतं स्यात्तर्हि कथं सूत्रेण सङ्घार्थे प्रत्ययमुपपादयेत् । नवीनेनापि शताच्चेति सूत्रेऽशतपदव्यावर्त्यकथनायशतपरिमाणमस्य शतकः सङ्घ इति सङ्घाश्रितकार्याश्रयणेनोक्तम् ।

न च मञ्जर्यां सूत्रे प्रत्ययमाश्रित्य शतकमित्येतदुपपादनात्काशिकोक्तसङ्घपदस्य सूत्रपरत्वसिद्धेर्नामुख्यार्थमादाय सङ्घे प्रत्ययस्तदभिमत इति वाच्यम् । वक्ष्यमाणरीत्या प्राणिसमूहे रूढे कल्पनीयतया तद्बलेन मञ्जर्युक्ते भारानाश्रयणात् । अत एव नवीनेन सङ्घ इत्युक्तेरपि रमायां मञ्जर्यामिव सङ्घपदविचाराभावः । पंक्तिविंशतीतिसूत्रीय मञ्जरीवानुकूला । निपातनस्याभियुक्तप्रयोगसंरक्षणाय प्रवृत्याऽन्यत्रापि तथात्वस्याभ्युपगमसम्भवात् । तस्मान्मुख्यसङ्घत्वाऽभावेप्यमुख्यसङ्घत्वाश्रयणेन सङ्ख्याया इत्येतत्सूत्रेण सङ्घार्थे शतकं निदानम् । शतक इत्यादौ सङ्घाथऽकन्प्रत्ययवत्प्रकृतेऽपि मुख्यसङ्घत्वाभावेऽप्यमुख्यस्य तस्याश्रयणाद्युक्तं सङ्घार्थे वर्षसहस्रशब्दादण्प्रत्ययाभिधानं मूलटीकयोरिति बहवः । वयन्तुब्रूमः । संख्याया इति सूत्रे सङ्घशब्दस्य प्राणिसमूहे रूढिः कुत आश्रयणीया । न च समूहमात्रग्रहणेऽध्यायसमूहरूपसूत्रस्यापि सङ्घपदेनैव लाभात्पृथक्सूत्रपदोपादानायोग इत्यनुपपत्या तदाश्रयणमिति वाच्यम् । अध्यायसमुदायरूपपाणिनीयवैयाघ्रपादीयकाशकृत्स्नादिसूत्रव्यतिरिक्त समूहपरत्वाश्रयणमात्रेणोक्तानुपपत्तिशान्तिसिद्धौ सूत्रातिरिक्तसमूहेतरव्यावृत्तिस्वीकारे निमित्ताभावेन शतकनिदानमिति काशिकायामुदाहरणेन वृत्तशतकं श्लोकशतकम् इत्यादेरधिकरणपञ्चकं दशकम् । त्रिकं प्रातिपदिकार्थः पञ्चकं प्रातिपदिकार्थ इत्याद्यनेकप्रयोगराशेः सत्वेन च सङ्घशब्दार्थतया सूत्रातिरिक्तसमूहमात्रविवक्षोपपत्या रूढिकल्पनाया निर्निबन्धनत्वात् । काशिकास्थरूढ्योक्तेरपि सूत्रातरिक्तसमूहार्थत्व एव तात्पर्यस्य संज्ञेयत्वाच्च । अन्यथा सूत्रग्रहणानर्थक्यशङ्कापरिहाराय प्राणिसमूहे रूढ्याऽभिधानपर्यन्तधावनमनर्थकं कथं न स्यात् । मञ्जरीकारेणत्वङ्गीकृत्यैव सङ्घ इव समूह इति शताच्चेति सङ्घश्च समुदायमात्रं न प्राणिनामेव किं हि निपातनालभ्यमिति निपातनबलेन मुख्यार्थत्याग इति पङ्क्तिविंशतीति सूत्रे चोक्तमिति ज्ञेयम् । अथवा सङ्घशब्देन समूहमात्रप्राप्तावपि प्रपञ्चार्थं सूत्र ग्रहणमित्यभिप्रायकतया व्याख्येयमेतत्सूत्रम् । काशिकादौतु प्रकारान्तरमुक्तमित्याशयेन फलटीकयोर्वचनमिति । परिमाणोपाधिक इति । एतच्चाण्प्रत्यय विणम् । तथा च तदस्य परिमाणमित्यनुवृत्तेरयमण्प्रत्ययः परिमाणोपाधिक इत्यनेन तदस्य परिमाणमित्यर्थ इति मूलोक्तानुवादः । सङ्घ इति पूर्वमूलमनुसृत्य सङ्घरूपेऽर्थ इति अणोविधानादित्यत्राभिप्रेतविधायसङ्ख्यायाः संज्ञेति सूत्रप्रवृत्तिप्रदर्शनं सङ्ख्यावाचन इत्यादीति । सकलमकलङ्कम् ॥ एवं सङ्घमूलमनुसृत्य व्याख्यानप्रकारशिक्षणेनैवान्यथाख्यातीयं तदस्य परिमाणमित्यर्थ इति मूलस्य तदस्य परिमाणमित्यनेनैवाण्प्रत्यय इति व्याख्यानम् । इतः पूर्वमस्मिन्नर्थे कः प्रत्ययो विहितो यथा विहितमित्युच्यत इत्याशङ्कावारकतया शतमानेति वाक्यप्रवृत्तिवर्णनं चायुक्तमिति सूचितम् । तथाहि । वाक्यभेदाश्रयणं तावद्दोषस् तदस्य परिमाणमित्यर्थ इत्येस्यैवेत्यनेन सूत्रेण प्रत्यय इत्येतोऽवन्तोर्थस्य प्रतीत्ययोगः । सङ्घ इति मूलास्वारस्यम् । प्रागुक्तरीत्या सङ्ख्याया अर्थविशेषे प्रत्ययविधानपरसङ्ख्याया इति सूत्रग्रहणसम्भवे तत्परित्यागेन तदस्य परिमाणमिति सामान्यसूत्राश्रयणायोग इत्यादि दूषणसद्भावादिति ॥

एवं साहस्रशब्दीय मूलटीकाविचारणम् ।

कृतं बुद्धिविशुध्यर्थं तेन प्रीतोऽस्तुमे गुरुः ॥

उधृत्य पञ्चसाहस्रं कृतवानितज्जिज्ञासाधिकरणभाष्यमूले पञ्चसहस्राणि परिमाणमस्येति पञ्चसहस्रग्रन्थमित्युक्तम् । तट्टीकायां पञ्चसहस्रमिति । तदस्य परिमाणमित्यण् । अत्र संख्यायाः संवत्सर सङ्ख्यस्य चेति सूत्रे संख्याया उत्तरस्य संवत्सरपदस्य संख्यायाश्च ञिति णीति किति प्रत्यये परतोऽचामादेरच्स्थाने वृद्धिविधानादुत्तरपदवृद्धिरिति द्रष्टव्यमित्युक्तत्वा तदनुसारेणेहापि उत्तरपदवृद्धिर्ज्ञेया । अधिकं विषयभेदव्युत्पादनं प्रागेव कृतम् ॥ प्रतीतार्थ इति ॥ अपरोक्षज्ञानिनां साधनतारतम्येन साध्यतारतम्यप्रतिपादनरूपेऽर्थ इत्यर्थः । अनुपपत्तिमिति ॥ उपरि साधयिष्यमाणत्वोक्तया पुनरत्र तदभिधानं व्यर्थमित्यनुपपत्तिसूचनादिति भावः । अन्यत्रेति । जिज्ञासुज्ञानिसाधारणं यद्विषयवैराग्यादिसाधनं तत्तारतम्येन मोक्षे तारतम्यप्रतिपादनेत्यर्थः । ततश्चात्र ब्रह्मज्ञानिपदेन विषयवैराग्योपेतानां ग्रहणेन जिज्ञासूनां च तादृशत्वेन तेषामेवेदं साधनतारतम्यादि प्रतिपादनं पर्यवसितं ध्येयम् । अत एव ज्ञानिन इत्युत्तरानुव्याख्यानव्याख्यानरूपं मूले प्राङ्मोक्षसाधनानां तारतम्यान्मोक्षतारम्यमुक्तम् । इदानीं तु ज्ञानेन निश्चितमोक्षाणामपि शुभाशुभकरणरूपपरित्यागतारतम्यादुच्यत इतीति ॥

