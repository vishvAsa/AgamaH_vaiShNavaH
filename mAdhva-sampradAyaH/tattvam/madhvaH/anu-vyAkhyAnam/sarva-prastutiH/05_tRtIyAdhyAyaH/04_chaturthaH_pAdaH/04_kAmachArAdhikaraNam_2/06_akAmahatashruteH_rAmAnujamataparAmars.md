+++
title = "०६ अकामहतश्रुतेः रामानुजमतपरामर्शः"

+++


## तस्मात्तस्मादकामत्वमिति चाश्रुतकल्पना

**अकामहतश्रुतेः रामानुजमतपरामर्शः**

**तस्मात्तस्मादकामत्वमिति चाश्रुतकल्पना**

### **सुधा**

केचिदेतां श्रुतिम् अन्यथा व्याचक्षते । यश्च श्रोत्रियोऽवृजिनोऽकामहत इति श्रोत्रियस्य चाकामहतस्येति च वाक्यं न मुक्तसङ्ग्रहार्थम् । किन्नाम प्रकृतमनुष्यगन्धर्वादिविषयमेव । न च तत्रासम्भवः । श्रोत्रियञ्छन्दोधीत इति स्मरणाछ्रोत्रियशब्दस्य छन्दोधिगतिनिमित्तत्वात् । मनुष्यगन्धर्वादीनां च सर्वज्ञकल्पत्वात्प्रारब्धपापसद्भावेऽपि न ते तदा पापमाचरन्तीत्यवृजिना एवोच्यन्ते । विषयवैराग्योपेतत्वादकामहताश्च भवन्तीति । न च व्यावर्त्याभावेन वैयर्थ्यमिति युक्तम् । न हि वयं श्रोत्रियत्वादिकं विणत्वेन ब्रूमः । किन्तु मनुष्येभ्यो मनुष्यगन्धर्वाणां शतगुणानन्दत्वेऽभिहिते तत्र हेत्वाकाङ्क्षायामिदमुच्यते । एवं मनुष्यगन्धर्वेभ्यो देवगन्धर्वाणां शतगुणानन्दाभिधाने कुत इत्याकाङ्क्षायां श्रोत्रियत्वादिहेतुरुच्यते । एवमुत्तरत्रापि । न च वाच्यं सर्वेष्वपि विद्यमानं श्रोत्रियत्वादिकमानन्दातिशये कथं हेतुः स्यादिति । मनुष्यादप्यतिशयेन मनुष्यगन्धर्वः श्रोत्रियोऽवृजिनोऽकामहतश्च यतः । एवं पूर्वपूर्वनिर्दिष्टादप्यतिशयेनोत्तरोत्तरः श्रोत्रियत्वादिमान् यस्मादिति व्याख्यानादिति ।

तदेतन्निराचष्टे तस्मादिति ।

## **अनुव्याख्यानम्**

***तस्मात्तस्मादकामत्वमिति चाश्रुतकल्पना ॥***

चस्त्वर्थः । तस्मात्तस्मात्पूर्वपूर्वनिर्दिष्टादतिशयेनोत्तरोत्तरस्याकामत्वम् । उपलक्षणमेतत् । श्रोत्रियत्वादिकं चेति व्याख्याने त्वश्रुतकल्पनं स्यात् । तस्मादित्यतिशयेनेति चाश्रुतस्य कल्पनीयत्वात् । अन्यथा विवक्षितार्थस्यालाभात् ।

दोषान्तरमाह अकामेति ।

**अनुव्याख्यानम्**

***अकामहत इत्युक्तेः श्रुतहानिरपि स्फुटा ॥***

श्रुतावकामहत इत्युक्तेः परेण चाकाम इति व्याख्यातत्वाच्छतस्य हतशब्दस्य हानिरपि स्फुटाऽऽपद्यते । न हि हतशब्दस्य किञ्चित्प्रयोजनमस्ति । अतः श्रुताश्रुतत्यागोपादानप्रसङ्गादयुक्तमिदं व्याख्यानमिति ।

### **वाक्यार्थचन्द्रिका**

केचिदित्यादि स्पष्टम् ॥ अन्यथेति । तस्मादिति अतिशयेनेति चाकल्पने । विविक्षितार्थस्य पूर्वपूर्वनिर्दिष्टादतिशयेनोत्तरोत्तरः श्रोत्रियत्वादिमानिति विवक्षितार्थस्येत्यर्थः । तथा च सर्वेष्वपि विद्यमानस्य श्रोत्रियत्वादेः साधारणत्वान्न तस्य पूर्वपूर्वस्मादुत्तरोत्तरस्यानन्दातिशये हेतुत्वमिति भावः ।

अकाम इति व्याख्यातत्वादिति । विषयवैराग्योपेतत्वादिति हेतूक्त्याऽकामत्वस्यैव लाभात्तदभिप्रायेणैवायमनुवादः । अतो विषयवैराग्योपेतत्वादकामहताश्च भवन्तीति न पूर्वग्रन्थानानुगुण्यमिति ध्येयम् ।

### **परिमल **

इति स्मरणादिति । व्याख्यातमेतज् जिज्ञासासूत्रार्थोक्तिप्रस्तावे ओतत्ववाचीत्यादिव्याख्यानपरसुधापरिमे । श्रुतौ यच्छब्दाध्याहारेण योजनां दर्शयति अकामहतश्च यत इति । चस्त्वर्थ इत्युक्तस्यान्वयमाह इति व्याख्याने त्विति । इति चाश्रुतस्येत्युपलक्षणं यत इत्यपि कल्प्यत्वात् ॥ इति व्याख्यातत्वादिति । वैराग्योपेतत्वादकामहताश्चेति व्याख्यानानुवादस्य पूर्वकृतत्वेपि तत्पक्षे अकामा इत्येव पूर्तेर्हतपदासार्थक्यं मत्वोक्तमिति व्याख्यातत्वादिति । शाखाद्वयगतवाक्योक्तिश्च श्रोत्रिय इति श्रोत्रियस्य चेति ।

### **श्रीनिवासतीर्थीया**

व्यावर्त्येति । न हि मनुष्यगन्धर्वादिषु केचिदश्रोत्रियाः सन्ति येन तद्व्यावर्त्यर्थं श्रोत्रियत्वादिविणं सार्थकं स्यादित्यर्थः । विणत्वेन व्यावर्तकत्वेन । यावदायासान्मुक्त इत्यत्र मुक्तो जीवन्मुक्तः । आनन्दोत्कर्षो दृश्यत इत्यत्र दृश्यत इत्युक्त्या तत्त्वस्यैवोक्तत्वेन तत्त्वं न मार्गणीयमित्युक्तमसदित्यर्थः ।

### **वाक्यार्थरत्नमाला**

इष्टापत्तिं मन्वानं प्रत्याह । तथा च सर्वेष्वपीति । तथास्पष्टं व्याख्यानस्याकरणादाह । विषयवैराग्योपेतत्वादिति । हेतूक्त्येति । यश्चापरः श्रोत्रियो वृजिन इति मूलम् । अत्र च श्रोत्रियत्वावृजिनत्वे सर्वेष्वपि समे अकामहतत्वमात्रं पूर्वपूर्वनिर्दिष्टादुत्तरोत्तरेषामानन्दो हर्षभूतहेतुम् । न तु पूर्वमत इवात्र त्रयाणामपि शतानन्दत्वे हेतुता । अत एवोत्तरत्र तत्तत्पदकामनाभावेनैव तारतम्यसमर्थनमिति ज्ञेयम् । अत एव च तैत्तरीयभाष्ये प्रथमे त्वकामहतताग्रहणं मनुष्यविषयभोगकामानभिहितस्य श्रोत्रियस्य मनुष्यानन्दाच्छतगुणेनानन्दोत्कर्षो मनुष्यगन्धर्वेण तुल्यो वक्तव्य इत्येवमर्थमित्यनन्तरं ‘‘साधु युवाध्यायक’’ इति श्रोत्रियत्वावृजिनत्वे गृह्येते । तेह्यविशिष्टेत्सर्वत्र । अकामहतत्वं तु विषयोत्कर्षापकर्षतत्सुखोत्कर्षाय विशिष्यते इत्याद्युक्तम् । तथा बृहदारण्यकभाष्ये च । अत्र च श्रोत्रिये त्ववृजिनत्वे तुल्येऽकामहतत्वकृतो वि आनन्दशतगुणवृद्धिहेतुः । तथा च तत्र तत्र श्रोत्रियत्वावृजिनत्वकर्मणी अधरभूमिष्वपि समाने इति नोत्तरानन्दप्राप्तिसाधनेऽभ्युपेयेते । अकामहतत्वं तु वैराग्यतारत्म्योपपत्तेरुत्तरोत्तरभूम्यानन्दप्राप्तिसाधनमित्यवगम्यत इति ध्येयम् । एवं तत्सम्बन्धिव्याख्यानभूतानन्दगिर्यादावप्युक्तिविशेषो ज्ञेयः ।

------------------------------------------------------------------------

तस्मात्तस्मादकामत्वमिति चाश्रुतकल्पना

**तस्मात्तस्मादकामत्वमिति चाश्रुतकल्पना**

### **सुधा**

अपरे तु व्याचक्षते । यश्च श्रोत्रिय इति श्रोत्रियस्य चेति च न मुक्तविषयं नापि प्रकृतमनुष्यगन्धर्वादिविषयं किन्तु पुरुषान्तरविषयम् । तथा हि । मनुष्येभ्यो मनुष्यगन्धर्वाणां शतगुणस्तावदानन्दः । यश्चापरः श्रोत्रियोऽवृजिनो मनुष्यगन्धर्वपदे कामरहितश्च । तस्यापि मनुष्येभ्यः शतगुणो मनुष्यगन्धर्वसमान एवानन्दो भवतीत्येवं तेषु तेषु पदेष्वकामस्य तत्तत्समानानन्दत्वमत्रोच्यते । न च वाच्यं विरक्तानां सर्वत्र कामाभावात्कथमियं तारतम्योक्तिरिति । तदतिरिक्तपदेषु कामसद्भावस्य विवक्षितत्वात् । यो यो यावदायासान्मुक्तोऽसावसौ तावदानन्दवानित्यर्थो ह्यत्र प्रतिपिपादयिषित इति ।

एतदपि श्रुतहानाश्रुतकल्पनाप्रसङ्गादेव निरस्तम् । अत्रापि हतशब्दस्य प्रयोजनाभावेन हातव्यत्वात् । तस्मिन्पद इत्यस्यान्यत्र सकाम इत्यस्य च कल्पनीयत्वात् ।

### **वाक्यार्थचन्द्रिका**

सर्वत्रेति । मनुष्यगन्धर्वपदे कामाभावात्तत्समानानन्दत्ववद्देवगन्धर्वादिपदेष्वपि कामाभावेन तत्तत्समानानन्दत्वस्यापि प्राप्तेरित्यर्थः । तदतिरिक्तपदेष्विति । तदुत्तमपदेष्वित्यर्थः । अस्तु मनुष्यगन्धर्वपदे कामनारहितस्य तदुत्तमपदे कामना तावताऽपि कथं तारतम्यनिर्वाह इत्यत आह यो य इति । आयासात् कामरूपात् । तथा च यो यत्पदाकामस्तस्य तत्समानानन्दप्राप्तिनियमान्मनुष्यगन्धर्वपदे कामनारहितस्य न देवगन्धर्वादिसमानानान्दप्राप्तिस्तत्पदे कामनारहितत्वाभावात् । ततश्च तारतम्योपपत्तिरेवेति भावः ।

### **परिमल **

यावदायासादिति । कामरूपादित्यर्थः ।

### **यादुपत्यं**

तदतिरिक्तपदेष्विति । तदुत्तमपदेष्वित्यर्थः । आयासात् कामरूपात् ।

### **वाक्यार्थरत्नमाला**

आयासान्मुक्तस् तच्छून्य इत्यर्थं मनसि निधायाह ॥ यो यत्पदाकाम इति । अनेन श्रोत्रियत्वादिगुणकः मनुष्यगन्धर्वसमानानन्दो भवितुमर्हति तत्पदविरक्तत्वाद्राजपदकामनारहितवदित्यनुमानं सूचितं भवति । तारतम्योपपत्तिरेवेति भाव इति । यो मनुष्यगन्धर्वपदाकामस्तस्य मनुष्येभ्य उत्तमत्वं देवगन्धर्वेभ्यश्च नीचत्वमिति तारतम्येत्यर्थः । अत्र मनुष्यगन्धर्वपदाकामस्य देवगन्धर्वपदाकामादपि नीचत्वमित्यपि तारतम्यमभिप्रेतम् । अत एवोत्तरत्र तन्निन्दाकरणमिति ध्येयम् ।

