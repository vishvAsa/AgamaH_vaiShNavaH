+++
title = "०५ असुराणामपि तारतम्येन फलयोग्यत्वम्"

+++


## एवञ्च कलिपूर्वाणामसुराणां महत्फलम्

**असुराणामपि तारतम्येन फलयोग्यत्वम्**

**एवञ्च कलिपूर्वाणामसुराणां महत्फलम्**

### ***सुधा***

प्रसङ्गात्पापादिफलं प्रेरकाणामसुराणां तारतम्येन भवतीत्याह एवञ्चेति ।

## **अनुव्याख्यानम्**

***एवञ्च कलिपूर्वाणामसुराणां महत्फलम् ॥***

***अशुभेषु सदैव स्यान्मिथ्याज्ञानादिकेषु हि ॥***

महाप्रेरकाणां महदित्यादीत्यर्थः । अशुभेष्वशुभनिमित्तम् । हिशब्देन स्वातन्त्र्यं हेतुमाह । एवमिति देवदृष्टान्तम् । असुराणां चेति सम्बन्धः ।

### ***वाक्यार्थचन्द्रिका***

ज्ञानकर्मादिफलस्य देवेषु तारतम्यव्युत्पादनावसरे मिथ्याज्ञानपापादिफलस्य तत्प्रेरकेष्वसुरेषु तारतम्यव्युत्पादनस्यासङ्गतिमाशङ्क्य परिहरति प्रसङ्गादिति । नन्वत्र कलिपूर्वाणामसुराणां पापप्रेरकतया महत्पापफलस्योक्तावपि तत्तारतम्यस्यानुक्तेर्नास्य पापफलतारतम्यप्रतिपादकत्वमित्याशङ्क्य भवेदेतदेवं यदि सर्वेषां महत्फलमुच्येत । न चैवं किन्तु महाप्रेरकाणां कलिपूर्वाणामेव महत्फलं मध्यमप्रेरकाणां च तेषां मध्यमं फलमधमप्रेरकाणां चाल्पं फलमुच्यते । तथा च युक्तं तत्तारतम्यप्रतिपादकत्वमित्यभिप्रेत्यापेक्षितं पूरयन्नेव कलिपूर्वाणां महत्फलमित्येतद्व्याचष्टे महाप्रेरकाणामिति । अशुभानां महाफलाधिकरणत्वासम्भवादशुभेष्विति सप्तम्यनुपपत्तिमाशङ्क्याह अशुभेष्विति । मूले हिशब्दस्यानर्थक्यमाशङ्क्य फलभाक्त्वहेतुभूतस्वातन्त्र्यसूचकत्वान्न तद्वैयर्थ्यमित्याशयेन त्समर्पकतया तं योजयति हिशब्देनेति । एवञ्चेत्यस्योपसंहारपरत्वानुपपत्तेरानर्थक्यमित्याशङ्क्यासुराणां स्वातन्त्र्यतारतम्येनोक्तस्य फलतारतम्यस्य दृष्टान्तोपदर्शनेनोपपादनार्थत्वान्न तदिति भावेन तदुपदर्शकतया तद्योजयति एवमितीति । एवमिति पदं देवदृष्टान्तमाहेत्यर्थः । तर्हि चशब्दोऽनर्थकः स्यादित्यतो भिन्नक्रमतया तं योजयति असुराणां चेति । न केवलं देवानामिति चार्थः ।

### ***परिमल ***

प्रसङ्गादिति । शुभफले तारतम्योक्तिप्रसङ्गादित्यर्थः ।

