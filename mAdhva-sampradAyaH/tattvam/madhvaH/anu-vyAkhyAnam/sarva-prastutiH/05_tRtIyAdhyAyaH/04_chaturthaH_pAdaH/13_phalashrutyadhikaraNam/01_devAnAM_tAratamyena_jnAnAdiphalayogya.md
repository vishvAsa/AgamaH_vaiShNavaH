+++
title = "०१ देवानां तारतम्येन ज्ञानादिफलयोग्यत्वम्"

+++


## ॐ स्वामिनः फलश्रुतेरित्यात्रेयः ॐ

**॥ अथ फलश्रुत्यधिकरणम् ॥**

**देवानां तारतम्येन ज्ञानादिफलयोग्यत्वम्**

**ॐ स्वामिनः फलश्रुतेरित्यात्रेयः ॐ**

### ***सुधा***

ॐ स्वामिनः फलश्रुतेरित्यात्रेयः ॐ ॥ ज्ञानं महाफलकारणमिति पुरुषार्थाधिकरणे प्रतिपादितम् । ज्ञानोत्तरमनुष्ठितं वर्णाश्रमकर्म शमदमादिकं चानन्दातिशयकारणमिति स्तुत्यधिकरणे । तदेतज्ज्ञानकर्मादिफलं किं प्रेरकत्वाद्देवानां भवति उत कर्तृत्वाद्देवदत्तस्येति संशये प्रथमसूत्रेण देवानामेवेति पूर्वपक्षयित्वा । ‘आर्त्विज्यमित्यौडुलोमिस्तस्मै हि परिक्रियत’ इत्येकदेशिमतेन सिद्धान्तमभिधाय ‘सहकार्यन्तरविधिः पक्षेण तृतीयं तद्वतो विध्यादिवदि’ति परमसिद्धान्तोऽभिहितः । तत्र देवानां ज्ञानादिफलमिति पूर्वपक्षांशो ग्राह्य एव । अवधारणमात्रमेव त्याज्यम् । अतः पूर्वपक्षसूत्रार्थं विवृणोति ज्ञानेति ।

## **अनुव्याख्यानम्**

***ॐ स्वामिनः फलश्रुतेरित्यात्रेयः ॐ ॥***

***..... ...... ज्ञानकर्मादिफलं चैषु क्रमोपगम् ॥***

फलं च देवानां भवतीति शेषः । भवच्चैषु देवेषु क्रमोपगं क्रमेणैवोपगच्छति ।

### ***वाक्यार्थचन्द्रिका***

ॐ स्वामिनः फलश्रुतेरित्यात्रेयः ॐ ॥ ननु ‘ज्ञानकर्मादिफलं चैषु क्रमोपगमि’त्युत्तरवाक्यमनर्थकम् । न चैतत्पूर्वपक्षसूत्रार्थविवरणरूपत्वान्नानर्थकमिति वाच्यम् । ज्ञानकर्मादेः फलवत्त्वासिद्ध्या ज्ञानकर्मादिफलरूपस्य धर्मिण एवासिद्ध्या तद्धर्मिकस्य किं देवानामित्यादिसन्देहस्यानुदयेन तत्पूर्वकपूर्वपक्षसिद्धान्तयोः सुतरामनुत्थानात्कथञ्चित्तदुत्थानेऽपि पूर्वपक्षसूत्रार्थविवरणे निमित्ताभावेन तदर्थत्वायोगादित्यतः सूत्रार्थविवरणरूपतयोत्तरभाष्यं सङ्गमयितुं सन्देहधर्मिभूतस्य ज्ञानकर्मादिफलस्य सिद्धिं तावद्दर्शयति ज्ञानमित्यादिना । एवं धर्मिसिद्धिमुक्त्वा तत्तत्कोटिप्रापकोक्त्या सन्देहमुपपादयन्नेव पूर्वपक्षसिद्धान्तोपदर्शकतया सूत्रत्रयमपि व्यापारयति तदेतदिति । एवमधिकरणशरीरं प्रदर्श्य पूर्वपक्षसूत्रार्थविवरणे निमित्तमुपदर्शयति तत्रेति । तावन्मात्रांशस्य प्रमितत्वादिति भावः ॥ त्याज्यमिति । कर्तुः फलवत्त्वस्यापि प्रामाणिकत्वेन देवानामेवेत्यवधारणांशस्य प्रमाणबाधितत्वादिति भावः । ज्ञानकर्मादिफलस्य देवगतत्वसिद्धिं विना तेषु तस्य क्रमोपगतत्वविचारानुत्थानादपेक्षितं पूरयन्नेव वाक्यभेदेन भाष्यं योजयति फलं चेत्यादि ।

### ***परिमल ***

ॐ स्वामिनः फलश्रुतेः । आत्रेयपदश्रवणादाह पूर्वपक्षयित्वेति । सूत्राक्षरार्थस्तन्त्रदीपिकायां व्यक्तः । विशेषोक्तेः सामान्योक्तिपूर्वकत्वादाह इति इति ।

