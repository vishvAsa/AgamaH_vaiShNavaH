+++
title = "०१ श्रवणादि सम्पूर्त्यनन्तरं ज्ञानप्राप्तिः"

+++


## ॐ ऐहिकमप्रस्तुतप्रतिबन्धे तद्दर्शनात् ॐ

**॥ ऐहिकाधिकरण मुक्तिफलाधिकरणे ॥**

॥ ३४११ ॥

**श्रवणादि सम्पूर्त्यनन्तरं ज्ञानप्राप्तिः**

**ॐ ऐहिकमप्रस्तुतप्रतिबन्धे तद्दर्शनात् ॐ**

### ***सुधा***

ॐ ऐहिकमप्रस्तुतप्रतिबन्धे तद्दर्शनात् ॐ ॥ ॐ एवं मुक्तिफलानियमस्तदवस्थावधृतेस्तदवस्थावधृतेः ॐ ॥ अधिकरणद्वयस्य तात्पर्यं सङ्क्षेपेणाह एवमेवेति ।

## **अनुव्याख्यानम्**

***ॐ ऐहिकमप्रस्तुतप्रतिबन्धे तद्दर्शनात् ॐ ॥ ३४१० ॥***

***ॐ एवं मुक्तिफलानियमस्तदवस्थावधृतेस्तदवस्थावधृतेः ॐ ***

***॥ ३४११ ॥***

***एवमेवाविरोधेन प्रारब्धस्यैव कर्मणः ॥***

***ज्ञानं दृष्टफलं प्रोक्तं मुक्तिश्चैवेह लभ्यते ॥ ३४१०**,११ ॥***

इति श्रीमदानन्दतीर्थभगवत्पादाचार्यविरचिते श्रीमद्बह्मसूत्रानुव्याख्याने

तृतीयाध्यायस्य चतुर्थः पादः ॥ ३४ ॥

प्रारब्धस्य कर्मणोऽविरोधेनैव ज्ञानं दृष्टफलं प्रोक्तमिति प्रथमाधिकरणतात्पर्यम् । दृष्टं च तत्फलं चेति दृष्टफलम् । श्रवणादिसम्पूर्त्यनन्तरमेव ज्ञानमुत्पद्यते । यदि प्रारब्धकर्मप्रतिबन्धकं नास्ति । तस्मिंस्तु सति तदवसान इति । एवमेव मुक्तिश्चैवेह लभ्यत सति द्वितीयस्य । यस्मिन्देहे ज्ञानमुत्पन्नं तत्पातानन्तरमेव मुक्तिर्लभ्यते प्रारब्धकर्मप्रतिब(न्धाभावे)न्धकाभावे । तद्भावे तु तदवसान इति ॥ ३४१०,११ ॥

इति श्रीमत्पूर्णप्रमतिभगवत्पादसुकृतेरनुव्याख्यानस्य प्रगुणजयतीर्थाख्ययतिना ॥

कृतायां टीकायां विषमपदवाक्यार्थविवृतौ तृतीयाध्यायेऽस्मिंश्चरमचरणः पर्यवसितः ॥ ३४ ॥

### ***वाक्यार्थचन्द्रिका***

उत्तरटीकार्थस्तु स्पष्टः ॥ ३४१०,११ ॥

यद्विद्याधीशगुरोः शुश्रूषान्या न रोचते तस्मात् ॥ अस्त्वेषा भक्तियुक्ता श्रीविद्याधीशपादयोः सेवा ॥

इति श्रीमत्पदवाक्यप्रमाणविदामग्रेसराणां श्रीमत्सकलविद्वच्चक्रचूडामणीनां

श्रीमद्विद्याधीशतीर्थपूज्यपादानां निजशिष्यस्य केशवस्य कृतौ

श्रीमद्गुरुराजोपदिष्टमार्गानुवर्तिन्यां श्रीमन्न्यायसुधाविषमपदवाक्यार्थविवृतौ वाक्यार्थचन्द्रिकायां तृतीयाध्यायस्य चतुर्थः पादः ॥ ३४ ॥

### ***परिमल ***

ऐहिकम् ॥ ज्ञानं दृष्टफलमिति । ज्ञानरूपं दृष्टं फलमित्यर्थः ॥ ३४१०,११ ॥

इति चतुर्थः पादः ॥ ३४ ॥

### ***यादुपत्यम्***

ॐ ऐहिकमप्रस्तुतप्रतिबन्धे तद्दर्शनात् ॐ ॥ ॐ एवं मुक्तिफलानियमस्तदवस्थावधृतेस्तदवस्थावधृतेः ॐ ॥ दृष्टफलमित्येतद्विवृणोति श्रवणादीति ॥ सम्पूर्त्यन्तरमेवेति । तस्मिन्नेव जन्मनीत्यर्थः । ज्ञानमपरोक्षम् । प्रतिबन्धकमपरोक्षज्ञानोत्पत्तिप्रतिबन्धकमित्यर्थः ॥ तद्भाव इति । मुक्तिप्रतिबन्धकस्य देहान्तरापादकस्य प्रारब्धस्य कर्मणः सद्भावे त्वित्यर्थः ॥ तदवसान इति । भोगेन प्रारब्धकर्मावसाने मुक्तिर्लभ्यत इत्यर्थः ॥ ३४१०,११ ॥

इति श्रीमद्यदुपत्याचार्यपूज्यपादाराधकेन श्रीनिवासेन विरचितेऽगृहीतसुधावाक्यार्थविवरणे

तृतीयाध्यायस्य चतुर्थः पादः ॥ ३४ ॥

### ***वाक्यार्थरत्नमाला***

एवमैहिकमप्रस्तुतेत्येतदधिकरणद्वयव्याख्यानप्रयुक्तां चातुरीं परिहरति ॥ उत्तरटीकार्थस्त्विति ॥ एवं मुक्तिफलानियमस्तदवस्तावधृतेस्तदवस्थावधृतेः ॥ तत्पातानन्तरमेवेति ॥ नन्वेतत्कथम् । ज्ञानिनः प्रारब्धकर्मनियमस्योपासनापादे प्रतिपादितत्वेन तदवसाने मुक्तिरित्येकस्यैव पक्षस्य सत्वेन श्रवणादिसंपूर्तिज्ञानयोरिवात्र व्यवस्थाया अयोग इति चेत् ॥ (अत्र ग्रन्थपातोऽस्ति) ॥

आनन्दाब्धिप्रजातत्रिदशतरुगुरुश्रीनिवासानुजश्री

विद्याधीशाख्यरत्नाद्भुतविदमृतगोः केशवाचार्यवर्यात् ।

श्रीरुग्मिण्याय्यां प्रजातस्य विबुधनरसिंहस्य गुर्वीयसौध

व्याख्यापाठादिशोधात्मकविवृतिकृतावन्त्यगो ज्ञानपादः ॥ १ ॥

श्रीमन्यायसुधागूढवाक्यार्थचन्द्रिका ।

गुरुराजकृताध्याये तृतीये सेविता मया ॥ २ ॥

इति श्रीमत्सकलविद्वच्चक्रचूडामणि श्रीगुरुराजवर्यविरचित श्रीमन्न्यायसुधाव्याख्यानरूपवाक्यार्थचन्द्रिकाया व्याख्यापाठादिशोधरूपविवृतौवाक्यार्थरत्नमालायां पाण्डुरङ्गीकेशवाचार्यवर्यनामकश्रीगुराजपुत्रनरसिंहसूरिविरचितायां वाक्यार्थरत्नमालाभिधायां

तृतीयाध्यायस्य चतुर्थः पादः ॥

श्रीमद्गुरुराजवरदविद्याधीशगुर्वन्तर्गतरामव्यासमध्वपत्यात्मकश्रीवेङ्कटेशात्मक श्रीलक्ष्मीनृसिंहात्मकश्रीहयवदनार्पणमस्तु ॥

**॥ इति तृतीयाध्यायस्य चतुर्थः पादः ॥**

**इति तृतीयाध्यायः ॥**

