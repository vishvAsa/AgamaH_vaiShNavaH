+++
title = "०५ अस्याधिकरणस्य नोत्तराधिकरणेन पौनरुक्तयम्"

+++


## ॐ कामकारेण चैके ॐ

**अस्याधिकरणस्य नोत्तराधिकरणेन पौनरुक्तयम्**

**ॐ कामकारेण चैके ॐ**

### **सुधा**

ॐ कामकारेण चैके ॐ ॥ स्यादेतत् ॥ अत्राधिकरणे कामकारेण चैक इति सूत्रेण ज्ञानोत्तरकालं कृतेन विकर्मणा ज्ञानिनो लेपाभावोऽभिधीयते । तथोपमर्दं चेति सूत्रेण ज्ञानात्पूर्वेषां कर्मणां ज्ञानेन विनाशः । एतदुभयं चतुर्थेऽध्याये तदधिगम उत्तरपूर्वाधमोरश्लेषविनाशाविति सूत्रेणोच्यते । तत्कथं न पुनरुक्तिदोष इत्यतस्तावत्कामकारेण चैक इत्यस्य पुनरुक्तिदोषं परिहरति ज्ञानोत्तरस्येति ।

## **अनुव्याख्यानम्**

***ॐ कामकारेण चैके ॐ ॥***

***ज्ञानोत्तरस्य पापस्य चतुर्थेऽलेप उच्यते ॥***

चतुर्थेऽध्याये उत्तराघस्याश्लेष इत्यनेन ज्ञानोत्तरस्य पापस्यालेपस्तत्फलनरकादिप्राप्त्यभाव उच्यते । विषयान्तरमाह अशुचित्वादिकं चेति ।

**अनुव्याख्यानम्**

***अशुचित्वादिकं चास्य न भवेदिति तत्फलम् ॥***

अस्य ज्ञानिनस्तत्फलं ज्ञानोत्तरपापफलमशुचित्वासम्भाष्यत्वादिकं न भवेदिति चोत्तराघस्याश्लेष इत्यनेनोच्यते । ततः किमित्यत आह अत्रेति ।

**अनुव्याख्यानम्**

***अत्र ज्ञानफलस्यैव मुक्तेर्नियततोच्यते ॥***

अत्र तृतीयेऽध्याये कामकारेण चैक इत्यनेन ज्ञानफलस्य मुक्तेर्नियतता । ज्ञानिना कृतानि पापानि ज्ञानफलं मोक्षं न विहन्तुमलमित्येषोऽर्थ उच्यते । अतो न पुनरुक्तिदोष इति ।

ॐ उपमर्दं च ॐ ॥ द्वितीयां पुनरुक्तिं परिहर्तुमुपमर्दं चेत्यस्य प्रतिपाद्यमाह प्रारब्धेति ।

**अनुव्याख्यानम्**

***ॐ उपमर्दं च ॐ ॥***

***प्रारब्धकर्मजस्यैव विषभक्षान्मृतेरिव ॥***

***प्राप्तस्याप्यनिवर्त्यस्य किञ्चिद्भुक्तस्य संविदा ॥***

***उपमर्द इह प्रोक्तो ...... ..... ..... .....***

चतुर्थेऽध्याये पूर्वाघस्य स्वरूपविनाशः कथ्यते । अनारब्धकार्ये एवेति वचनात् । इह तृतीयेऽध्याये तूपमर्दं चेति सूत्रेण प्रारब्धकर्मजस्य फलस्यैव संविदोपमर्दः प्रोक्तः । न तु प्रारब्धस्याप्रारब्धस्य वा कर्मणो नाश इति न पुनरुक्तिदोषः । नन्वत्र प्रारब्धकर्मण इत्येव कस्मान्नोक्तं किं तज्जनितफलग्रहणेन । नैवं शङ्क्यम् । ‘भोगेन त्वितरे’ इति प्रारब्धस्य कर्मणो भोगविनाश्यत्वोक्तेः । संविद्विनाश्यत्वाङ्गीकारे तद्विरोधात् । ईषद्विनाशस्तु फलद्वारेणैव । कर्मणां निर्भागत्वात् । ननु च फलोपमर्दे कर्मोपमर्द एवोक्तोऽर्थतः स्यात् । तथा च भोगेनेति सूत्रविरोधस्तदवस्थ इत्यत उक्तं किञ्चिद्भुक्तस्येति । न सर्वस्य प्रारब्धकर्मफलस्योपमर्दः संविदोच्यते । किन्नाम किञ्चिद्भुक्तस्यातो न सूत्रविरोधः । कर्माणि ज्ञानिनं न तावत्स्वफलं भोजयन्ति यावदज्ञानिनमिति भावः । यथोक्तम् । ‘न वै जनो जातु कथञ्चनाव्रजेन्मुकुन्दसेव्यन्यवदङ्ग संसृतिमि’ति । ननु ‘अवश्यमनुभोक्तव्यं कृतं कर्म शुभाशुभमि’ति प्रारब्धकर्मफलोपभोगस्यापरिहार्यत्वस्मरणात्कथमेतदित्यत उक्तम् अनिवर्त्यस्य प्राप्तस्यापीति । अपरिहार्यतया प्रसक्तस्यापीत्यर्थः । अनिवर्त्यतया प्रसक्तस्यापीत्यर्थः । अनिवर्त्यस्यापीत्येतावत्येव वक्तव्ये प्राप्तस्येत्यनेन विरोधपरिहारं सूचयति । अत्र दृष्टान्तमाह विषेति ।

यथा विषभक्षणान्मृतिरनिवर्त्यतया प्रसक्तैव न पुनरतिवर्त्यैव । विषहरमन्त्रौषधादिना निर्वृत्तेर्दर्शनात् । तथा प्रारब्धकर्मफलभोगोऽप्यनिवर्त्यतया प्रसक्त एव न त्वनिवर्त्य एव । ज्ञानादिना निवृत्तेरुपपादयिष्यमाणत्वात् । तथा च विषभक्षणान्मरणमवश्यंभावीति वचनवदवश्यमनुभोक्तव्यमिति वचनस्याप्यर्थोऽवगन्तव्यः । उत्सर्गतः प्रारब्धकर्मफलानि भोक्तव्यान्येव । अपवादेन तूपमृद्यन्त इति ।

### **वाक्यार्थचन्द्रिका**

ॐ उपमर्दं च ॐ ॥ ननु ‘आरब्धयोश्च नाशः स्यादल्पयोः पुण्यपापयो’रित्यादिनाऽल्पस्य प्रारब्धकर्मणोऽपि संविद्विनाश्यत्वकथनात्कथं भोगैकनाश्यत्वं तस्येत्यत आह ईषदिति । एकदेशतो विनाश एव कस्मान्नोच्यत इत्यत आह कर्मणामिति । ननु फलोपमर्दो नाम फलस्य नाशः । न चासौ युक्तः । अनुत्पन्नस्य फलस्य नाशासम्भवात् । किन्तु तदनुत्पाद एव । स च तत्कारणीभूतकर्मनाशाभावे न सम्भवतीति कर्मनाशेनैव वाच्यः । तथा च कर्मणो ज्ञाननाश्यत्वावश्यम्भावाद्भोगेनेति सूत्रविरोधस्तदवस्थ एवेत्याशयेन शङ्कते ननु चेति । स्यादेवं यदि फलोपमर्दो नाम फलानुत्पादो भवेन्न चैवम् । किं तर्हि भोगाल्पत्वमेव तदुपमर्दः । अल्प एव च फलभोगः सर्वकर्मविनाशको न तु ज्ञानमिति न सूत्रविरोध इत्याह नेति । उक्तमेव विवृणोति कर्माणीति । ज्ञानादिनेत्यादिपदेन प्रायश्चित्तपरिग्रहः ॥ उपपादयिष्यमाणत्वादिति । फलह्रासस्तु विद्यत इत्यादिनेति शेषः । वचनार्थमेव सूचयति उत्सर्गत इति ।

### **परिमल **

अनारब्धकार्ये एवेति वचनादिति । चतुर्थाद्यपादे सूत्रकारवचनादित्यर्थः ॥ भोगविनाश्यत्वोक्तेरिति । चतुर्थाद्यपाद सूत्रकृतोक्तेरित्यर्थः ॥ यथोक्तमिति । प्रथमस्कन्धे ॥ ज्ञानादिनेति । वक्ष्यमाणदिशा प्रायश्चित्तमादिपदार्थः ॥ उपपादयिष्यमाणत्वादिति । फलह्रासस्तु विद्यत इत्यादिनोत्तरग्रन्थे इति भावः ।

### **यादुपत्यम्**

ॐ उपमर्दं च ॐ ॥ ननु ‘आरब्धयोश्च नाशः स्यादल्पयोः पुण्यपापयोरि’त्यादिना प्रारब्धकर्मणोऽपि संविद्विनाश्यत्वस्योक्तत्वात्कथमेतदित्यत आह ईषद्विनाशस्त्विति । ज्ञानादिनेत्यत्रादिपदेन प्रायश्चित्तसङ्ग्रहः ॥ उपपादयिष्यमाणत्वादिति । अनुपदमेव फलह्रासस्तु विद्यत इत्यादिनेति शेषः ।

### **श्रीनिवासतीर्थीया**

ॐ उपमर्दं च ॐ ॥ फलोपमर्द इति । उपमर्दो नाशः । सर्वस्यापि फलस्योपमर्द इत्यर्थः ॥ विरोधपरिहार इति । अनिवर्त्यस्यापि निवृत्त्युक्तौ विरोधापत्तेस्तत्परिहाराय प्रसक्त्यर्थकप्राप्तपदप्रयोग इत्यर्थः ॥ अनिवर्त्यतया प्रसक्तैवेति । प्रसक्तिर्ज्ञानम् । प्रतियोग्यधिकरणसंसर्गज्ञानं प्रसक्तिरित्यादिवचनेन ज्ञानस्यैव प्रसक्तिपदार्थतयावगमात् । तथा च विषभक्षान्मृतिरावश्यम्भाविनीति लौकिकैर्ज्ञातैवेत्यर्थः ॥ अनिवर्त्यतया प्रसक्त एवेति । अनिवर्त्यतया लौकिकैर्ज्ञात एवेत्यर्थः । भोक्तुमारब्धं प्रारब्धमिति निर्वचनोपपादनायोत्पादितक्षयादिकमित्युक्तम् ।

### **वाक्यार्थरत्नमाला**

अनुत्पन्नस्येति । तदुत्पत्तौ तु भागावश्यंभावापत्तेरिति भावः । किं तु तदनुत्पाद एव । स च तत्कारणीभूतेत्यादिकं प्रागुक्तरीत्योपपाद्यम् । कर्मनाशेनैवेति । विकर्मणाऽधिक साधनानुष्टानजनितपुण्यनाशस्येवात्रापि कर्मनाशावश्यंभावादिति भावः । नचैवं किंतर्हीति पाठः । मूले यथोक्तमिति । न वै जनो जात्वित्येतद्भागवतवाक्यं प्रथमस्कन्धीयपञ्चमाध्यागतम् । इत्यादिनेति इति । आदिपदेन सर्वात्मना फलह्रासो यदि नारब्धकर्मण इत्यादेः सङ्ग्रहः ।

