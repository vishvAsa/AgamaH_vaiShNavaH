+++
title = "०४ मानुषादीनां स्वोत्तमापराधात् क्लृप्तहानिरप्यस्ति"

+++


## ह्रासोऽपि मानुषादीनामानन्दस्य विकर्मणा

**मानुषादीनां स्वोत्तमापराधात् क्लृप्तहानिरप्यस्ति**

**ह्रासोऽपि मानुषादीनामानन्दस्य विकर्मणा**

### **सुधा**

देवानां विकर्मणा प्रसक्तहानिरेव भवति न तु क्लृप्तहानिरित्युक्तम् । तदतिरिक्तानां तु कथमित्यपेक्षायामाह ह्रासोऽपीति ।

## **अनुव्याख्यानम्**

***ह्रासोऽपि मानुषादीनामानन्दस्य विकर्मणा ॥***

***भवेन्मुक्तौ विशेषेण स्वोच्चानामपराधतः ॥***

क्लृप्तस्यापीत्यपेरर्थः । आनन्दस्येत्युपलक्षणम् । ह्रासो नामानभिव्यक्तिः । सा चेश्वरेच्छाधीना । प्रकृत्याद्यावरणानामपास्तत्वात् । विकर्मस्वप्यधिकं निर्धारयन्नाह विशेषेणेति । स्वोत्तमविषयापराधाद्विशेषेणानन्दह्रासो भवति ।

### **वाक्यार्थचन्द्रिका**

ननु मानुषादीनामानन्दस्येव ज्ञानादिगुणानामपि ह्रासस्य विकर्मसाध्यत्वेनानन्दादेरित्येव वक्तव्यत्वादानन्दस्येत्यानन्दमात्रग्रहणानुपपत्तिरित्यतोऽत्रानन्दपदस्य ज्ञानादिधर्मोपलक्षणतयाऽऽनन्दमात्रपरत्वाभावान्नानुपपत्तिरित्याशयेनाह आनन्दस्येतीति । शिष्टं स्पष्टम् ।

### **श्रीनिवासतीर्थीया**

इच्छाधीनेति । ईश्वरेच्छारूपावरणाधीनेत्यर्थः ।

