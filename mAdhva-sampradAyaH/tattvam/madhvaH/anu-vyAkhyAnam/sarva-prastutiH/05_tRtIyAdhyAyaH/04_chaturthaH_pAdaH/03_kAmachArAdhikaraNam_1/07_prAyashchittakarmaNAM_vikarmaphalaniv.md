+++
title = "०७ प्रायश्चित्तकर्मणां विकर्मफलनिवृत्तिहेतुत्वसमर्थनम्"

+++


## इत्युक्तनियमो भवेत्

**प्रायश्चित्तकर्मणां विकर्मफलनिवृत्तिहेतुत्वसमर्थनम्**

**इत्युक्तनियमो भवेत्**

### **सुधा**

अयमत्रोत्तरक्रमः । ‘ब्रह्महा क्षयरोगी स्यादि’ति स्मरणात्क्षयादिकं तावद्ब्रह्महत्यादेः फलम् । तत उत्पादितक्षयादिकं ब्रह्महत्यादिप्रारब्धमेव । तस्य च प्रारब्धकर्मफलस्य क्षयादेः प्रायश्चित्तकरणे निवृत्तिर्दृश्यते । तत्कथं प्रारब्धकर्मकफलस्य सर्वथाऽप्यनुपमर्दः ।

अथ मन्येत । प्रायश्चित्तं न क्षयनिवृत्तिहेतुः किन्तु भोगनिमित्तकर्मक्षय एवेति । तदा प्रायश्चित्तविधयो व्यर्थाः स्युः । गृहदाहेष्ट्यादिवत्प्रायश्चित्तानां नैमित्तिकत्वं भविष्यतीति चेन्न । क्षयादिसंयोगेन विधीयमानानामेषां तद्विघातफलसम्भवे फलान्तरकल्पनानुपपत्तेः । किञ्चात्र नियतपश्चाद्भावित्वमसमाहितमेव । तदिदमुक्तं काम्येति । तथाऽपि ब्रह्मज्ञानं न तदर्थं विहितमिति चेन्न । फलश्रवणेनैव विधिकल्पनात् ।

अनेनैव न्यायेन प्रायश्चित्तानां कर्मक्षयहेतुत्वाभावोऽपि निरस्तः । तथा सति प्रायश्चित्तविधीनां वैयर्थ्यापत्तेः । नैमित्तिकत्वपक्षस्य च दृष्टादृष्टहानोपादानप्रसङ्गेन निरस्तत्वात् ।

अथ कर्मणो द्वयी शक्तिः । एका तावत्फलजननी अपरा त्वसंव्यवहार्यत्वहेतुः । तत्र प्रायश्चित्तैर्द्वितीयाऽपाक्रियत इति चेत् । एवं तर्हि कर्मविपाकप्रायश्चित्तानामपीयमेव गतिरिति कथं नोपमर्दः ॥ किञ्च न सर्वो रोगः सर्वं च दुरितमसंव्यवहार्यताहेतुरिति तत्र प्रायश्चित्तवैयर्थ्यमेव स्यात् ॥ अपि च क्षयकुष्ठाद्युपहतोऽपि न प्रायश्चित्ताचरणमात्रेण संव्यवहार्यः । किन्तु क्षयाद्यपगम एवेति तत्कारणत्वमेव प्रायश्चित्तानामङ्गीकार्यम् । मरणान्तिकप्रायश्चित्तानामानर्थक्यं च स्यात् । श्राद्धादिव्यवहारसिद्ध्यर्थं तदिति चेन्न । परिव्राजकानां तदभावापातादित्यलम् ।

उपसंहरति इत्युक्तेति ।

## **अनुव्याख्यानम्**

***...... इत्युक्तनियमो भवेत् ।***

इतिशब्दस्तस्मादित्यर्थे । प्रारब्धकर्मणां भोगादेव क्षयस्तथाऽपि फलह्रासोऽपि विद्यत इत्युक्तनियमो भवेदुपपन्न इति शेषः ।

### **वाक्यार्थचन्द्रिका**

ननु च ब्रह्महत्यादिकर्मणः क्षयरोगादिफलकत्वं प्रारब्धत्वं च कुतः । तत्त्वेऽपि कुतः प्रायश्चित्तस्य तत्फलक्षयरोगादिनिवर्तकत्वं येन प्रारब्धकर्मणोऽपि फलह्रासः सिद्ध्येदित्यत आह अयमत्रेति ॥ ब्रह्महा क्षयरोगीति । ‘ब्रह्महा क्षयरोगी स्यात्सुरापी श्यावदन्तकः । हेमहारी तु कुनखी दुश्चर्मा गुरुतल्पगः । यो येन संवसत्येषां स तल्लिङ्गोऽभिजायत’ इति याज्ञवल्क्यस्मरणादित्यर्थः । प्रायश्चित्तकरण इति । ब्रह्महा द्वादशाब्दं व्रतं चरेदिति वचनाद् द्वादशाब्दव्रतचरणादिरूपं मुख्यं ब्रह्महत्यादिप्रायश्चित्तम् । ‘प्रायश्चित्तार्द्धमर्हन्ति स्त्रियो रोगिण एव चे’ति याज्ञवल्क्यस्मरणात्तदर्धभूतं षडब्दव्रताचरणादिरूपममुख्यं तत्प्रायश्चित्तम् । अधिकारिभेदेन तदुभयानुष्ठान इत्यर्थः ॥ निवृत्तिर्दृश्यते इति । अनेन क्षयरोगादिनिवृत्तिः प्रायश्चित्तफलं नियतं तत्पश्चाद्भावित्वादित्यनुमानमुक्तं भवति ।

प्रायश्चित्तविधय इति । कर्मविपाकप्रायश्चित्तविधय इत्यर्थः ॥ गृहदाहेष्ट्यादिवदिति । यथा ‘यस्याहिताग्नेरग्निर्गृहान्दहेदग्नये क्षामवते पुरोडाशमष्टकपालं निर्वपेदि’ति विधीयमाना गृडदाहेष्टिर्न गृहदाहपरिहारार्था । नापि तज्जनितप्रत्यवायपरिहारार्था किन्तु गृहदाहादिरूपे निमित्ते सति दग्धगेहेऽधिकारिणि लब्धे तेनानुष्ठीयमानाऽन्यफलैव । ज्योतिष्टोमोपक्रमेऽनुष्ठीयमानकेशश्मश्रुवपनादिवद् गृहदाहेष्ट्यादेरपि (अ)पुरुषार्थत्वस्य तृतीये निर्णीतत्वात् । अदिपदात् ‘यस्योभयं हविरार्तिमार्च्छेत्स ऐन्द्रं पञ्चशरावमोदनं निर्वपेदि’ति वाक्योक्तहविरार्तिनिमित्तकेष्टिपरिग्रहः । तथा ब्रह्महत्यादिप्रायश्चित्तविधयोऽपि क्षयरोगादिके निमित्ते सति रोगिण्यधिकारिणि प्राप्ते तेनानुष्ठीयमाना न तत्पापजनितक्षयरोगादिनिवृत्त्यर्थाः किन्तु फलान्तरार्था एवेत्यर्थः ॥ क्षयादिसंयोगेनेति । क्षयरोगादिसम्बन्धनिमित्तेनेत्यर्थः ॥ तद्विघातेति । यथा क्षयादिसम्बन्धेन विधीयमानानां रसौषधादीनां रोगिकामनाविषयतयोपस्थितत्वात्यरोगादिविघात एव फलतया कल्प्यते तथैवेति भावः ॥ नियतपश्चाद्भावित्वमिति । क्षयरोगादि निवृत्तेरिति शेषः ॥ काम्येतीति । अनेन काम्यफलका विधयः काम्यविधय इति मध्यमपदलोपी समासः काम्यपदं च रोगिकामनाविषयीभूतक्षयरोगादिनिवृत्तिपरम् । तथा च क्षयरोगादिनिवृत्तिरेव रोगिकामनाविषयतयोपस्थितत्वात् प्रायश्चित्तफलमित्येतदनेन मूलेनोक्त इति ज्ञायत इति भावः ॥ अत एवैतन्मूलं पूर्वं क्षयरोगादिनिवृत्त्यर्था इति व्याख्यातम् ॥ तदर्थमिति । प्रारब्धफलनाशार्थमित्यर्थः ॥ फलश्रवणेनेति । ‘ॐमित्युच्चार्यान्तरिममात्मानमभिपश्योपमृद्य यत्पुण्यं च पापं चे’त्यर्थवादिकफलश्रवणेनेत्यर्थः । न चैतदनारब्धकर्मविषयकमिति वाच्यम् । सङ्कोचे कारणाभावात् । उपमृद्येत्यस्यास्वारस्यप्रसङ्गाच्च । सर्वात्मना नाशे उपमर्दशब्दप्रयोगादर्शनादिति भावः ।

ननु सर्वेषामपि दुष्कर्मप्रायश्चित्तानां तत्तदधिकारिप्राप्तिमात्रेण विधीयमानानां गृहदाहेष्ट्यादिवन्नैमित्तिकत्वेन फलान्तरार्थत्वमेव वाच्यम् । अन्यथा न हि कर्म क्षीयते नाभुक्तं क्षीयते कर्मेत्यादिवाक्यविरोधापातात् । तथा च क्षयरोगादिप्रायश्चित्तानामपि नैमित्तिकत्वात्तद्वदेव फलान्तरमेवाभ्युपगन्तव्यम् । अन्यथा प्रायश्चित्तविधिषु केषाञ्चित्फलान्तरार्थत्वं केषाञ्चिन्नेति द्वैरूप्यकल्पनाप्रसङ्गादित्यत आह अनेनैव न्यायेनेति । कर्मविपाकप्रायश्चित्तानां क्षयरोगादिनिवृत्तिफलकत्वसमर्थनन्यायेनैवेत्यर्थः ॥ कर्मक्षयेति । दुष्कर्मजन्यदुरितक्षयहेतुत्वाभाव इत्यर्थः । अनेनैव न्यायेनेत्युक्तन्यायमेव दर्शयति तथा सतीति ॥ दृष्टादृष्टेति । प्रायश्चित्ताचरणकाले कामनाविषयतयोपस्थितदुरितनिवृत्तेरेव फलत्वोपपत्तावकामितादृष्टफलान्तरकल्पनायां दृष्टहानादृष्टकल्पने स्यातामिति भावः ।

कर्मेति । ब्रह्महत्यादिकर्मविपाकक्षयरोगादिप्रायश्चित्तानामित्यर्थः ॥ इयमेव गतिरिति । यथा प्रसिद्धदुष्कर्मप्रायश्चित्तानां दुष्कर्मप्रत्युक्तासंव्यवहार्यत्वादिमात्रनिवर्तकत्वं तथा च कर्मविपाकप्रायश्चित्तानामपि क्षयरोगादिप्रयुक्तासंव्यवहार्यत्वादिमात्रनिवर्तकत्वमपीत्यस्त्वित्यर्थः । तावताऽपि प्रायश्चित्तानां कर्मफलनिवर्तकता प्राप्तैव क्षयादेरिवासंव्यवहार्यत्वादेरपि तत्फलत्वादिति भावः । अभ्युपेत्य चेदमुदितम् । वस्तुतस्तूभयत्रापि दुरितस्य रोगस्य वा निवृत्तिरेव फलतया वक्तव्या । अन्यथा प्रायश्चित्तविधिवैयर्थ्यापरिहारादित्याह किञ्चन सर्व इति । दग्धगेहेष्टेरप्यग्निनाशप्रयुक्तप्रत्यवायपरिहारेण दृष्टेनैव फलेनोपपत्तावदृष्टफलकल्पनायां गौरवमेवेत्यभिसन्धायाह अलमिति । न चैवं पूर्वमीमांसाविरोधस् तत्राप्यस्मदुक्तार्थस्यैव सूत्रकृदभिमतत्वादित्याशयात् ।

### **परिमल **

इत्यादिस्मरणादिति । ‘ब्रह्महा क्षयरोगि स्यात्सुरापी श्यावदन्तकः । हेमहारी तु कुनखी दुश्चर्मा गुरुतल्पग’ इत्यादि स्मरणादित्यर्थः ॥ ब्रह्महत्यादिप्रारब्धमेवेति । ब्रह्महत्यादिफलं भोक्तुं प्रारब्धमेवेत्यर्थः ॥ प्रायश्चित्तकरण इति । द्वादशवत्सरादिरूपप्रायश्चित्तकरण इति वा । ‘अयुतामृतसमिद्धोमाद्गोघृतक्षीरसंयुतात् । सर्वे रोगा विनश्यन्ति विमुखो न हरेर्यदी’त्याद्युक्तप्रायश्चित्तकरण इति वार्थः ॥ भोगनिमित्तकर्मेति । क्षयरोगभोगे निमित्तं यत्कर्म तस्य क्षय इत्यर्थः ॥ व्यर्था इति । रोगानिवर्तकत्वादिति भावः ॥ गृहदाहेति । ‘यस्य गृहान्दहत्यग्नये क्षामवते पुरोडाशमष्टाकपालं निर्वपेदि’त्यग्निहोत्रगृहदाहे सति अष्टाकपालपुरोडाशद्रव्यकक्षामवत्त्वविणयुक्ताग्निदेवताकेष्टेर्गृहदाहनिमित्तकत्वेन विधानात् स्कन्ने जुहोति भिन्ने जुहोतीत्यादेः कपालभेदनादिनिमित्तकत्वेन विधानान्निमित्तकृतदोषनिर्हरणफलकत्वेन वा फलान्तरार्थत्वेन वा सार्थक्यात्तद्विधीनां न व्यर्थतेति भावः ॥ किञ्चात्रेति । फलान्तरकल्पनापक्षे क्षयरोगादौ सति तन्निवृत्तिकामनया तत्पश्चाद्भावेन नियमेनानुष्ठानं यत्तदसमाहितमेव स्यात्तेनैव तन्निवृत्तिफलकत्वस्यैवावगमादिति भावः । यद्वा प्रायश्चित्तकरणानन्तरं नियमेन जायमानरोगनिवृत्तेः पश्चाद्भावित्वेन निवृत्तिर्द्दश्यत इति प्रागुक्तमसमाहितमित्यर्थः ॥ तदिदमुक्तमिति । काम्यपदेन रोगनिवृत्तेः प्रायश्चित्तपश्चाद्भावित्वेन रोगिणां तत्कामनया प्रायश्चित्तानुष्ठानेन प्रायश्चित्तरोगनिवृत्त्योर्नियतपौर्वापर्यसूचनादिति भावः ॥ तथापीति । प्रायश्चित्तस्य विधिबलेन रोगनिवृत्तिफलकत्वेऽपीत्यर्थः ॥ फलश्रवणेनेति । इममात्मानमभिपश्योपमृद्यपुण्यं च पापं चेति फलश्रवणेन पुण्यपापोपमर्दकाम आत्मानमभिपश्येदिति विधिकल्पनादित्यर्थः । तदुद्देशेनाविहितस्य तत्फलकत्वायोगादिति भावः । अनेनैवेत्युक्तं व्यनक्ति तथा सतीति ॥ कर्मविपाकप्रायश्चित्तानामिति । ब्रह्महत्यादिकर्मफलभूतक्षयरोगादिनिवृत्त्यर्थप्रायश्चित्तानामपीत्यर्थः । इयमेव गतिरित्युपेत्योक्तमेवं रूपेणाप्युपमर्द इति । वस्तुतो रोगनिवृत्तिरेव फलमिति वाच्यमिति भावेनाह किं च न सर्व इति ॥ दुरितमिति । निषिद्धकर्मजनितपापमित्यर्थः ।

### **यादुपत्यम्**

ब्रह्महा क्षयरोगीति । ‘ब्रह्महा क्षयरोगी स्यात्सुरापी श्यावदन्तकः । हेमहारी तु कुनखी दुश्चर्मा गुरुतल्पगः । या येन संवसत्येषां स तल्लिङ्गोऽभिजायत’ इति याज्ञवल्क्यस्मरणादित्यर्थः । श्यावदन्तकः स्वभावतः कृष्णदशनः ॥ प्रायश्चित्तकरण इति । षडब्दव्रताचरणादिरूपप्रायश्चित्तकरण इत्यर्थः । ‘प्रायश्चित्तार्धमर्हन्ति स्त्रियो रोगिण एव चेति याज्ञवल्क्यस्मरणात् । ब्रह्महा द्वादशाब्दव्रतं चरेदि’त्यादि यन्मुख्यं ब्रह्महत्यादिप्रायश्चित्तं तदर्धमित्यर्थः ॥ निवृत्तिर्दृश्यते इति । अनेन क्षयरोगादिनिवृत्तेः प्रायश्चित्तफलत्वं तन्नियतपश्चाद्भावित्वेन दृष्टत्वादिति हेतुसिद्धमिति सूचितम् । शङ्कते गृहदाहेष्ट्यादिवदिति । ‘यस्याहिताग्नेरग्निर्गृहान्दहेदग्नये क्षामवते पुरोडाशमष्टाकपालं निर्वपेदि’त्यनेनाभिधीयमाना गृहदाहेष्टिर्न गृहदाहजनितप्रत्यवायपरिहारार्था किन्तु गृहदाहरूपनिमित्ते सति दग्धगेहेऽधिकारिणि लब्धे तेनानुष्ठीयमानाऽन्यफलैव । ज्योतिष्टोमोपक्रमेऽनुष्ठीयमानकेशश्मश्रुवपनादिवदथगृहदाहेष्ट्यादेरपि पुरुषार्थत्वस्य तृतीये निर्णीतत्वात् । आदिपदाद्यस्योभयं हविरार्तिमार्च्छेत्स ऐन्द्रं पञ्चशरावमोदनं निर्वपेदिति वाक्योक्तहविरार्तिनिमित्तकेष्टिर्ग्राह्या । उभयं दधि पयश्च । तथा ब्रह्महत्यादिप्रायश्चित्तविधयोऽपि क्षयादिरोगे निमित्ते सति रोगिण्यधिकारिणि प्राप्ते तेनानुष्ठीयमाना न तत्पापजनितक्षयादिनिवृत्त्यर्थाः किन्तु फलान्तरार्था एव भविष्यन्तीत्यर्थः ॥ क्षयादिसंयोगेनेति । क्षयरोगादिसम्बन्धनिमित्तेनेत्यर्थः ॥ तद्विघातेति । यथा क्षयादिसम्बन्धेन विधीयमानानां रसौषधादीनां रोगिकामनाविषयतयोपस्थितत्वात्क्षयरोगादिविधात एव फलतया कल्प्यते तथैवेति भावः । नियतपश्चाद्भावित्वमित्यत्र क्षयादिनिवृत्तेरिति शेषः । तथा च प्रायश्चित्तानां फलान्तरार्थत्वे क्षयादिनिवृत्तेरुक्तप्रायश्चित्तानुष्ठाननियतपश्चाद्भावित्वं दृश्यत इति यदुक्तं तन्न समाहितमिति भावः ॥ काम्येतीति । काम्यफलका विधयः काम्यविधय इति मध्यमपदलोपी समासः । काम्यपदं च रोगिकामनाविषयीभूतक्षयरोगादिनिवृत्तिपरम् । तथा च क्षयरोगादिनिवृत्तिरेव रोगिकामनाविषयतयोपस्थितत्वात्प्रायश्चित्तफलमित्येतदनेन मूलेनोक्तमिति ज्ञायत इति भावः । अत एवैतन्मूलं पूर्वं क्षयरोगादिनिवृत्यर्था इति व्याख्यातम् ॥ तदर्थमिति । प्रारब्धफलनाशार्थमित्यर्थः ॥ फलश्रवणेनेति । ओमित्युच्चार्यान्तरिममात्मानमभिपश्योपमृद्य पुण्यं च पापं चेत्यार्थवादिकफलश्रवणेनेत्यर्थः । न चास्याः प्रारब्धविषयत्वम् । उपमृद्येत्यस्यास्वारस्यप्रसङ्गात् । सर्वात्मना नाशे उपमर्दशब्दप्रयोगादर्शनात् ।

ननु सर्वेषामपि दुष्कर्मप्रायश्चित्तानाम् एनस्विनराधिकारिप्राप्तिमात्रेण विधीयमानानां गृहदाहेष्ट्यादिवन् नैमित्तकत्वेन फलान्तरार्थत्वमेव वाच्यम् । अन्यथा न हि कर्म क्षीयते । नाभुक्तं क्षीयत कर्म इत्यादिवाक्यविरोधप्रसङ्गात् । अतस्तद्वत्क्षयरोगादिप्रायश्चित्तानामपि नैमित्तिकतया फलान्तरमेव वक्तव्यम् । अन्यथा प्रायश्चित्तविधिषु द्वैरूप्यकल्पनागौरवप्रसङ्गादित्यत आह अनेनैव न्यायेनेति । कर्मविपाकप्रायश्चित्तानां क्षयरोगादिनिवृत्तिफलकत्वसमर्थनन्यायेनेत्यर्थः ॥ कर्मक्षयेति । दुष्कर्मक्षयहेतुत्वाभाव इत्यर्थः ॥ दृष्टादृष्टेति । प्रायश्चित्ताचरणकाले कामनाविषयतयोपस्थितदुरितनिवृत्तेरेव फलत्वोपपत्तावकामितादृष्टफलान्तरकल्पनायां दृष्टहानादृष्टकल्पने स्यातामिति भावः ॥ इयमेव गतिरिति । यथा प्रसिद्धदुष्कर्मप्रायश्चित्तानां दुष्कर्मप्रयुक्तासंव्यवहार्यतामात्रनिवर्तकत्वं तथा कर्मविपाकप्रायश्चित्तानामपि क्षयरोगादिप्रयुक्तासंव्यवहार्यतामात्रनिवर्तकत्वमपीत्यस्त्वित्यर्थः । अभ्युपेत्य चेदमुदितं वस्तुतस्तूभयत्र दुरितस्य रेगस्य वा निवृत्तिरेव फलत्वेन वक्तव्या । अन्यथा प्रायश्चित्तवैयर्थ्यापरिहारादित्याह किञ्चन सर्वो रोग इति । दग्धगेहेष्टेरप्यग्निनाशप्रयुक्तप्रत्यवायपरिहारेण दृष्टेनैव फलेनोपपत्तावदृष्टफलकल्पनायां गौरवमेव । न च पूर्वमीमांसाविरोधः । तत्राप्यस्मदुक्तार्थस्यैव सूत्रकाराभिप्रेतत्वात् तद्भाष्यकारादीनां चान्यथाज्ञानादिसम्भवेन तद्व्याख्यानविरोधस्याकिञ्चित्करत्वादित्याशयेनाह इत्यलमिति ।

### **श्रीनिवासतीर्थीया**

सर्वथाऽप्यनुपमर्द इति । तथा चाज्ञानिनामप्रारब्धस्य यथा प्रायश्चित्तेन फलह्रास, एवं ज्ञानिनामपि प्रारब्धस्य ज्ञानेनोपमर्दः फलह्रासोऽस्तीति भावः ॥ गृहदाहेष्ट्यादिवदिति । न हीष्टिकरणेन गृहदाहो निवर्तते । किं नाम तादृशेष्टिकरणे गृहदाहादावनाधिकारी सम्पद्यते । एवं द्वादशाब्दव्रताचरणे क्षयरोगो अधिकारी सम्पन्न इत्येव न तु तेन स रोगो निवर्तते इति भावः । तत्कारणत्वं क्षयापगमकारणत्वम् । दूषणान्तरमाह मरणान्तिकेति । प्रायश्चित्तैरसंव्यवहार्यताहेतुशक्तिनिवर्तने सति संव्यवहार्यत्वं सम्पद्यत इति न वक्तुं शक्यते । तस्य मृतत्वादित्यर्थः । ननु प्रायश्चित्तैरसंव्यवहार्यता हेतुशक्तिर्निवर्तत इत्येतन्मरणान्तिकप्रायश्चित्तव्यतिरिक्तप्रायश्चित्तविषयम् । मरणान्तिकप्रायश्चित्तेन पापिनो मृतस्य पुत्रकृतश्राद्धादिभोक्तृत्वायोगाच्छाद्धाद्यभ्यवहारसिद्ध्यर्थमेव तत्प्रायश्चित्तं, न तु संव्यवहारार्थम् । येनोक्तदूषणं स्यादित्याशङ्कते श्राद्धादीति । व्यवहारोऽदनादिरूपः ॥ पारिव्राजकानामिति । यदि पापी गृहस्थोऽकृतप्रायश्चितो मृतः स्यात्तदा श्राद्धादिभोक्तृत्वायोगात् तदधिकारसिद्ध्यर्थं मरणान्तिकं प्रायश्चित्तं युक्तं स्यात् । यदा सन्न्यासी पापी सन्मरणान्तिकप्रायश्चित्तमाचरितवांस्तत्र प्रायश्चित्तस्य न श्राद्धादिव्यवहारसिद्धिः प्रयोजनम् । संन्यास्युद्देशेन श्राद्धस्य पुत्रं प्रत्यविहितत्वेन संन्यासिनः श्राद्धाऽदनाभावेन तत्कृतप्रायश्चित्तस्यासंव्यवहार्यतानिवृत्तिहेतुत्व एव वाच्ये मरणान्तिकप्रायश्चित्तानामानर्थक्यं यदुक्तं तद्युक्तमेवेति भावः ॥ तदभावेति । मरणान्तिकप्रायश्चित्ताचरणेत्यर्थः ।

### **वाक्यार्थरत्नमाला**

श्यावदन्तक इति पाठः । स्वभावत एव यः कृष्णदन्त इति च तदर्थः । योयेन संवसतीति पाठः । येषां मध्ये येन केनचित्संवासं यः कुर्यात्सोपि तत्समानोभवतीत्यर्थः । स्मृत्यनुसारेण विवेकमाह ॥ ब्रह्महेति । कर्मविपाकेति ॥ दुष्कर्मविपाकेत्यर्थः । यागादावनुष्टेयप्रायश्चित्तविधिव्यावृत्यर्थमेतत् । विपाकश्च तत्फलभूतं रोगादिकम् । ततश्च दुष्कर्मफलीभूतरोगादिनिवृत्यर्थप्रायश्चित्तविधय इत्यर्थः । गृहान्दहेदिति । गृहाः पुंसिच भूम्येवेत्यभिधानाद्गृहशब्दोऽयं पुल्लिंगो बहुवचनान्त इति गृहानिति प्रयोगो युक्तः । अन्यफलैवेति । पुरुषसंस्काररूपादृष्टार्थेत्यर्थः । कुतोन्यफलत्वमित्यत आह । ज्योतिष्टोमोपक्रम इति ॥ केशश्मश्रुवपनादिवदिति ॥ केशश्मश्रुवपनादेः पुरुषार्थवदित्यर्थः । तृतीयस्य सप्तमे फलसंयोगात्तु स्वामि संयुक्तं प्रधानस्येत्यधिकरणे केशश्मश्रुवपनादीनामङ्गप्रधानार्थत्वं नास्ति किंतु प्रधानेनैव जननीयम् । यत्फलं तद्भोग्ययोग्यतार्थत्वमिति प्रधानोपस्कारकता प्रधानजन्यभोक्तुपकारकता च तेषाम् । यथाहि क्षेत्रसंस्कारा बीजावापजन्यविशिष्टांकुरोत्पत्यर्था अपि बीजावापार्था भवन्ति । तथाचैते संस्कारा न क्रत्वर्थास्तथा सति तेषां कर्त्तृपुरुषार्थत्वापत्या यजमानवदृत्विजामपि ते प्राप्नुयुरित्यादेर्निरूपितत्वेन तेषां पुरुषार्थत्वस्य लाभादिति भावः । अधिकरणशरीरं संशोध्य लेखनीयमस्ति । तृतीय इति । शोध्यमेतदस्ति । ग्रहान्दहेदित्यस्याग्नये क्षामवतेऽष्टाकपालं पुरोडाशं निर्वपेदिति वाक्यशेषः । तत्र दहेदिति विधिविभक्तिर्यच्छब्दता ग्रहदाहलक्षणनिमित्तपरा । आर्च्छेदिति विधिविभक्तिः स ऐन्द्रं पञ्चशरावमोदनं शेषेऽभिधारणमाननिर्वापनिमित्तहविरार्त्तिमनुवदति । उभयं दधिपयश्च । चन्द्रिकाटीकायामग्निर्गृहानिति वाक्यमुपपादायाधिकारलक्षणे विचारः कृत इत्युक्तम् । तद्य्वाख्यानं शोध्यमस्ति ।

यस्योभयं हविरार्त्तिमिति । एतदिष्टेरपि पुरुषार्थत्वं क्व निरूपितमिति शोध्यम् । अत्र वाक्ये विधिशक्तिप्रतिबन्धादिविचारस्तु द्वितीयाध्यायस्य प्रथमे विधिमन्त्रयोरैकार्थ्यमेकशब्दादित्यधिकरणे कृतः । पश्चाद्भाविप्रायश्चित्यान्तु गृहदाहे प्रियवियोगे चेयमेवेष्टिरित्युक्तम् । एतत्प्रकरणं संशोध्यैकवाक्यतया योज्यमस्ति । अनेन मूले नोक्तमिति ज्ञायते इत्युक्तं भवतीति पाठः । अनेनेति । वाक्योपक्रमस्थानेनेत्युक्तं भवतीति सम्बन्धः । भाव इति लेखकागतम् । दुष्कर्मप्रायश्चित्तानामिति । प्रकृतपक्षयरोगाद्यापादकब्रह्महत्यादिव्यतिरिक्तदुष्कर्मेत्यर्थः । संकोचस्याभिप्रेतत्वादेव तदृष्टान्तेन क्षयरोगादिप्रायश्चित्तविधीनामपि फलान्तरार्थत्वानुमानमुत्तरवाक्योक्तं युक्तम् । अन्यथा तदयोगप्रसङ्गेन शङ्कानिर्विषयत्वापातादिति बोध्यम् । फलान्तरार्थत्वमेवेति । गृहदाहेष्टिनैमित्तिकेन्द्रबाहुबन्धनज्योतिष्टोमोपक्रमेऽनुष्टेयकेशादिवयमादिष्व दृष्टार्थताया दृष्टत्वात्प्रकृतकर्मणां प्रायश्चित्तानामदृष्टार्थत्वमेवेत्यर्थः । पूर्वमीमांसेति । गृहदाहेष्ट्यधिकरणरूपमीमांसाविरोध इत्यर्थः । सूत्रकृदिति । उक्तसूत्रकृदित्यर्थः ।

