+++
title = "०६ येषामधिकं ज्ञानं तेषामाधिक्येनोपमर्दः"

+++


## देवादीनां यथाक्रमम्

**येषामधिकं ज्ञानं तेषामाधिक्येनोपमर्दः**

**देवादीनां यथाक्रमम्**

### **सुधा**

किं सर्वेषां ज्ञानिनां प्रारब्धकर्मफलोपमर्द एकविध एवोत नानाविध इत्यपेक्षायामाह देवादीनामिति ।

## **अनुव्याख्यानम्**

***...... ..... ...... देवादीनां यथाक्रमम् ॥***

येषामधिकं ज्ञानं तेषामधिक इत्यादि । एतेन ‘नाविशेषादि’ति मध्ये पठितस्य सूत्रस्य पूर्वत्रोत्तरत्र चोपयोग इत्युक्तं भवति ।

प्रारब्धकर्मणां भोगेन विना न क्षयः । किन्तु ब्रह्मज्ञानेन फलह्रासो भवतीत्युक्तम् । तत्रैके मन्यन्ते । अचिन्त्यो हि ब्रह्मज्ञानस्य महिमा । अतस्तत्सामर्थ्यादप्रारब्धानीव प्रारब्धान्यपि कर्माण्यभुक्तफलानि क्षीयन्ते । ‘‘नाभुक्तं क्षीयते कर्मे’’त्यादिवाक्यानि त्वज्ञानिविषयाणि । ततश्च ‘‘ज्ञानाग्निः सर्वकर्माणी’’ति सर्वशब्दोऽप्यपीडितः स्यादिति । अन्ये तु परमेश्वरेच्छोपोद्बलितानि प्रारब्धानि भोजयन्त्येव सर्वं स्वफलम् । न कश्चिदपि फलह्रासोऽस्तीति ।

तत्राद्यं मतं तावदपाकरोति सर्वात्मनेति ।

**अनुव्याख्यानम्**

***सर्वात्मना त्वभोगो हि प्रारब्धस्यैव कर्मणः ॥***

***न ब्रह्मदर्शिनोऽपि स्यात् ..... ......***

ब्रह्मदर्शिनोऽपि प्रारब्धस्य कर्मणः सर्वात्मना त्वभोगो न स्यादेव । विना भोगेन ब्रह्मज्ञानादेव प्रारब्धान्यपि कर्माणि क्षीयन्त इति मतमनुपपन्नमित्यर्थः । तथा सति ब्रह्मविदां संसारावस्थानं न स्यात् । निर्बीजत्वात् । लोकानुग्रहार्थमेव विग्रहांस्ते बिभ्रतीति चेन्न । शापादिनिमित्तानामापदामपीतिहासपुराणेषु बहुलमुपलम्भात् । तस्य तावदेव चिरमित्यादिश्रुत्या चावगम्यते कर्मावस्थानमिति हिशब्दार्थः ।

द्वितीयं मतमपाकर्तुमाह फलेति ।

**अनुव्याख्यानम्**

***...... ...... फलह्रासस्तु विद्यते ॥***

प्रारब्धस्य कर्मण इति वर्तते । ॐमित्युच्चार्यान्तरिममात्मानमभिपश्योपमृद्य पुण्यं च पापं च काममाचरन्तो ब्रह्मनुव्रजन्ती’त्यागमादिति भावः ।

यस्त्वागममप्रारब्धविषयं व्याख्याय प्रारब्धकर्मफलस्येषदपि ह्रासो नास्तीति ब्रूयात्तं प्रत्याह सर्वात्मनेति ।

**अनुव्याख्यानम्**

***सर्वात्मना फलह्रासो यदि नारब्धकर्मणः ॥***

***स्यात्काम्यविधिवैयर्थ्यम् ..... ......***

ईषदपीत्यर्थः । ब्रह्महत्यादिकर्मविपाकक्षयरोगादिनिवृत्त्यर्थाः प्रायश्चित्तविधयोऽत्र काम्यविधयो विवक्षिताः ।

### **वाक्यार्थचन्द्रिका**

मध्ये पठितस्येति । पुरुषार्थाधिकरणस्तुत्यधिकरणयोर्मध्ये पठितस्येत्यर्थः ॥ ततश्चेति । अप्रारब्धानामिव प्रारब्धानामपि ज्ञानेन विनाश्यत्वे सतीत्यर्थः ॥ अपीडित इति । अप्रारब्धानामेव ज्ञानेन विनाश्यत्वे प्रारब्धातिरिक्तकर्मपरत्वात्सर्वशब्दस्य सङ्कुचितार्थतया पीडितत्वेऽप्यत्र पक्षे प्रारब्धाप्रारब्धकर्ममात्रपरतयाऽसङ्कुचितार्थत्वान्न सर्वशब्दपीडित इत्यर्थः । ज्योतिष्टोमेन स्वर्गकामो यजेतेत्यादिकाम्यविधीनामप्रारब्धकर्मणः सर्वात्मना फलह्रासाभावेऽपि वैयर्थ्यानापत्तेः कथं तदापादनमित्यत आह ब्रह्महत्यादीति । ब्रह्महत्यादिरूपं यत्कर्म तस्य विपाकभूतं फलभूतं यत्क्षयरोगादि तन्निवृत्त्यर्था इत्यर्थः ।

### **परिमल **

मध्ये पठितस्येति । असार्वत्रिकीति स्तुतय इत्यधिकरणयोर्मध्ये पठितस्य ज्ञानाधिकारो नाविशेषादिति उपमर्दो नाविशेषादिति च पूर्वत्रोत्तरत्र चेत्यर्थः ॥ शापादिनिमित्तानामिति । इन्द्रप्रभृतेर्दुर्वासादिशापेनैश्वर्यहीनत्वादेर् ब्रह्मादिशापेन मुद्गलप्रभृतेरुत्तमस्त्रीसङ्गादेः (आ)अणिमाण्डव्यादेर्वसिष्ठसाम्येच्छाप्रयत्नाभ्यां शूलप्राप्त्यादे राजन्येषु वसिष्ठाशापेन कल्माषपादादे रक्षस्त्वस्य निमिप्रभृतेर्विदेहत्वादेश्च भारतादौ श्रवणादित्यर्थः ॥ इत्यागमादिति । उपमर्दं चेत्यत्र भाष्योक्तादिति ज्ञेयम् ॥ ब्रह्महत्यादिकर्मविपाकेति । ब्रह्महत्यादिकर्मफलभूतक्षयरोगादिनिवृत्त्यर्था इत्यर्थः ।

### **यादुपत्यम्**

मध्ये पठितस्येति । पुरुषार्थाद्यधिकरणस्तुत्यधिकरणमध्ये पठितस्येत्यर्थः । कर्मविपाकेत्यत्र विपाकशब्दः फलार्थकः ।

