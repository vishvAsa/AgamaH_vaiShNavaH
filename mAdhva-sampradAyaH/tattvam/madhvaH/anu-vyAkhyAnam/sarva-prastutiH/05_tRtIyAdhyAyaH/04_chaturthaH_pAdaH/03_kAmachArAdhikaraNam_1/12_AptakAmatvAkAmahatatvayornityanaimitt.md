+++
title = "१२ आप्तकामत्वाकामहतत्वयोर्नित्यनैमित्तकत्वम्"

+++


## अप्रयत्नेन कामानामवाप्तिः सा यदा भवेत्

**आप्तकामत्वाकामहतत्वयोर्नित्यनैमित्तकत्वम्**

**अप्रयत्नेन कामानामवाप्तिः सा यदा भवेत्**

### **सुधा**

आप्तकामत्वस्याकामहतत्वं प्रति निमित्तत्वं विवृणोति अप्रयत्नेनेति ।

## **अनुव्याख्यानम्**

***अप्रयत्नेन कामानामवाप्तिः सा यदा भवेत् ॥***

***तदैवाकामहतता कुत एवान्यथा भवेत् ।***

साऽकामहततेति सम्बन्धः । याऽकामहतशब्दात्प्रतीयते सेत्यर्थः । अन्यथाऽप्रयत्नेन कामानामवाप्त्यभावे कुत एव कारणात्साऽकामहतता भवेन्न कुतोऽपीत्यन्वयव्यतिरेकावुक्तौ । एतदुक्तं भवति । कामेनोपद्रवो हि कामहतता तदभावश्चाकामहतता । कामनिमित्तोपद्रवाभावश्चानायासेन तत्तद्विषयप्राप्तावेव भवति नान्यथेत्यनुभवसिद्धम् । अतः प्राप्तकामत्वाकामहतत्वयोर्निमित्तनैमित्तिकभावो युक्त एवेति ।

नायमस्ति नियमः, यदाप्तकामस्यैव, कामनिमित्तोपद्रवाभावो नान्यथेति । कामाभावेऽपि तन्निमित्तोपद्रवाभावसम्भवादिति चेत् । किमनेनोक्तस्य व्यभिचारमात्रं चोद्यते किं वा प्रकृतेषु संसारिष्वप्याप्तकामत्वाभावेऽप्यकामत्वेनाकामहतता सम्भवतीत्याशास्यते । नाद्यः । वक्ष्यमाणन्यायेन विणप्रक्षेपात् । न द्वितीयः । ब्रह्मादयो न कामरहिता असुप्तामूढचेतनत्वाद्देवदत्तवदित्यनुमानविरोधादित्याशयवाननुमानस्य व्याप्तिमुपपादयति चेतनस्येति ।

**अनुव्याख्यानम्**

***चेतनस्य त्वसुप्तस्य कुत्र दृष्टा ह्यकामता ॥***

घटादौ व्यभिचारपरिहाराय चेतनस्येत्युक्तम् । सुप्तमुग्धयोस्तत्परिहारायासुप्तस्येति । अमुग्धस्येत्यपि द्रष्टव्यम् । ननु सुप्तौ मोहे च न चेतयत एव । अतश्चेतनस्येत्यनेनैव तद्व्यवच्छेदसिद्धेर्व्यर्थं विणमिति । मैवम् । चेतनशब्देनात्मत्वमात्रस्य विवक्षितत्वात् । चैतन्ययोगे हि विवक्षिते कामाभावाङ्गीकारसाहसादबिभ्यत्परश्चैतन्याभावमपि ब्रह्मादीनामङ्गीकुर्यादित्यसिद्धिः स्यात् । तदिदमुक्तं तुशब्देन । कुत्रेत्याक्षेपे । हिशब्दो यस्माद्व्याप्तिः सिद्धेति शेषः । नोपादेयमेव वा हेतावसुप्तत्वादिविणम् । न च तथा सति व्यभिचारापातः । सुप्त्यादावप्यात्मनः कामसद्भावात् । न चैवं सति यत्र सुप्तो न कश्चन कामं कामयत इत्यादिश्रुत्याऽनुपलम्भेन च विरोधः । विद्यमानानामपि कामानां तदानीमव्यक्तत्वेन श्रौताभावव्यवहारस्यानुपलम्भस्य चोपपत्तेः ।

### **वाक्यार्थचन्द्रिका**

उक्तस्येति । आप्तकामत्वस्याकामहतत्वं प्रति यन्निमित्तत्वमुक्तं तस्येत्यर्थः ॥ व्यभिचारमात्रमिति । आप्तकामत्वाभावेऽकामहतत्वाभाव इति व्यतिरेकेऽकामे व्यभिचारः । तत्राप्तकामत्वाभावे सत्यप्यकामहतत्वाभावाभावात् । तथा च निमित्तनैमित्तिकभावस्तयोर्युक्त इत्यर्थः ॥ वक्ष्यमाणेति । ‘चेतनस्य त्वसुप्तस्येत्यनुपदमेव वक्ष्यमाणेत्यर्थः । तथा च सकामत्वे सति यत्राप्तकामत्वाभावस्तत्राकामहतत्वाभाव इति विवक्षितव्यतिरेकशरीरे न व्यभिचार इति भावः । नन्वेवमपि न मुग्धे व्यभिचारपरिहार इत्यत आह अमुग्धस्येत्यपीति । ननु चेतयते जानातीति व्युत्पत्त्या ज्ञानवत्त्वमेव चेतनत्वम् । एवं च सुप्त्याद्यवस्थायां ज्ञानवत्त्वाभावेन व्यभिचारस्यैवाभावेनासुप्तामूढपदं व्यर्थमित्याशङ्कते ननु सुप्ताविति ॥ न चेतयत इति । न जानातीत्यर्थः । चित सञ्चेतन इत्यस्माच्चुरादित्वाण्णिचि लघूपधगुणे च निष्पन्नचेतिशब्दस्य सनाद्यन्ता धातव इति धातुत्वाल्लडात्मनेपदप्रथमपुरुषैकवचने सति तस्मिन्परतश्शपि सार्वधातुकार्धधातुकयोरिति गुणे अयादेशे टेरेत्वे च सत्येतद्रूपसिद्धिरिति द्रष्टव्यम् ॥ आत्मत्वमात्रस्येति । ‘प्राणी तु चेतनो जन्मी जन्तुर्जन्युशरीरिणः’ इत्यभिधानसिद्धरूढोऽयमिति शेषः । यौगिकत्वे बाधकमाह चैतन्येति । चेतनस्य ज्ञानवतो भावश्चैतन्यं ज्ञानं तद्योगस्तद्वत्त्वं चेतनत्वमिति विवक्षिते सतीत्यर्थः ॥ तदिदमिति । चैतन्यशब्दो न चैतन्ययोगनिमित्तकः । किन्त्वात्ममात्रपर इति यदुक्तं तदिदं विशेषार्थेन चेतनस्य त्विति तुशब्देनोक्तमित्यर्थः ।

### **परिमल **

कामाभावेऽपीति । जडे विरक्ते मुग्धादौ च तथादृष्टेरिति भावः ॥ व्यभिचारमात्रमिति । आप्तकामत्वाभावेऽप्यकामहतत्वमस्तीति व्यतिरेकव्यभिचारमात्रं न तु ब्रह्मादिष्वकामहतत्वेनाकामहतत्वमपीति मात्रपदार्थः ॥ वक्ष्यमाणेति । उत्तरवाक्ये वक्ष्यमाणदिशाऽसुप्तामूढचेतनस्याकामहतत्वमाप्तकामत्वनिमित्तकमित्युक्तविणप्रक्षेपादित्यर्थः । असुप्तेत्यादिहेतौ विणकृत्यं व्यक्तम् । चेतनत्वादित्यस्य मनोवृत्तिरूपचेतनावत्त्वादित्यर्थमुपेत्य शङ्कते नन्विति । मोहे मूर्च्छायामित्यर्थः । न चेतयत एवेत्यत्र सुप्तमूढाविति योज्यम् ॥ तुशब्देनेति । सुप्त्यादावपि अनुवृत्तिमत इति विसूचकत्वात्तस्येति भावः ।

### **यादुपत्यं**

कामाभावेऽपीति । अचेतने सुप्ते मुग्धे चेतने चेत्यर्थः ॥ उक्तस्य व्यभिचारेति । उक्तस्य निमित्तनैमित्तिकभावस्य व्यतिरेकव्यभिचारश्चोद्यत इत्यर्थः । मात्रपदेन वक्ष्यमाणद्वितीयकल्पनिरासः ॥ वक्ष्यमाणेति । ‘चेतनस्य त्वसुप्तस्ये’त्यत्रेति शेषः । तथा चासुप्तामूढचेतनानां कामाहतिराप्तकामत्वेनैवेति विवक्षायां नोक्तव्यतिरेकव्यभिचार इति भावः ॥ आत्मत्वमात्रस्येति । रूढ्येति शेषः । योगाङ्गीकारे बाधकमाह चैतन्ययोगे हीति ॥ तुशब्देनेति । चेतनशब्दार्थविसूचकेनेत्यर्थः ।

### **श्रीनिवासतीर्थीया**

कामाभावेऽपीति । सर्वथा कामाभावेऽपीत्यर्थः ॥ सम्भवादिति । जडेषु दर्शनादित्यर्थः । तथा च कामनिमित्तोपद्रवाभावरूपाकामहतत्वे कामाभाव एव प्रयोजको नाप्तकामत्वमिति भावः । त्वयोच्यमानं निमित्तं ब्रह्मादिषु नास्तीत्याह ब्रह्मादय इति । ननु चेतयते जानातीति व्युत्पत्त्या ज्ञानवत्त्वमेव चेतनत्वम् । एवं च सुप्त्याद्यवस्थायां ज्ञानवत्त्वाभावेन व्यभिचारस्यैवाभावेनासुप्तामूढपदं व्यर्थमित्याशङ्कते ननु सुप्ताविति ॥ चैतन्ययोग इति । चेतनस्य ज्ञानवतो भावश्चैतन्यं ज्ञानं तद्योगस्तद्वत्त्वं चेतनत्वमिति विवक्षिते सतीत्यर्थः ।

### **वाक्यार्थरत्नमाला**

अतो लोप इति । अकारस्य लोपः स्यादार्धधातुके पर इति सूत्रार्थः । अकारान्तेषु कथायदिधातुषु अकार उच्चारणार्थो न भवति । किंत्वन्त्यावयवः । अनुनासिकत्वप्रतिभासाभावान्नेत्संज्ञकः । किन्तूपधावृध्यभावार्थमिति विश्वकर्म्यादौ । चित इति धातुरपि क्वचिददन्तेषु पाठित इत्यतो लोप उक्तः । बहुलमेतन्निदर्शनमित्युक्तेरनेकार्थत्वादित्यादिशोध्यम् । अग्नेपत्नीवतस्कृधीत्यत्रत्य व्युत्पादनं लेख्यमस्ति । धातुत्वादिति । ततश्च धातोरित्यधिकारे विहितस्य लटस्तिबाधदेशे योग्यतया प्रथमपुरुषैकवचनेऽपि तस्मिन्परतः शबित्यर्थः । सार्वधातुकसंज्ञादिकं यथायोग्यतया गृह्यम् । एतद्रूपेति । चोरयत इत्यादिवदिति ज्ञेयम् । इदं च व्याख्यानमेकश्चेतति अन्यस्तं प्रेरयतीति हेतुमण्णिजंतत्वप्रतीतिपरस्मैपदि इत्संज्ञा न इत्येतद्धातुजत्वे आत्मनेपदानुपपत्तिदूषणं च निवारयितुमिति ध्येयम् । मूलेऽबिभ्यदिति । नाभ्यस्ताछतुरिति नुम्निषेधादबिभ्यन्निति नोक्तम् ।

