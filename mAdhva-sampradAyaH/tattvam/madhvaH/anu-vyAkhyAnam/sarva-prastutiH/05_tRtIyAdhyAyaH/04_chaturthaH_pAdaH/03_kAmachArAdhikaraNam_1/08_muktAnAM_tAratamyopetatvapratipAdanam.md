+++
title = "०८ मुक्तानां तारतम्योपेतत्वप्रतिपादनम्"

+++


## एवमाद्यपि सम्प्रोक्तं तन्त्रभागवते स्फुटम्

**मुक्तानां तारतम्योपेतत्वप्रतिपादनम्**

**एवमाद्यपि सम्प्रोक्तं तन्त्रभागवते स्फुटम्**

### **सुधा**

‘एवमुत्पन्ननिर्दोषे’त्यादिनोक्तार्थे स्मृतिसम्मतिमाह एवमादीति ।

## **अनुव्याख्यानम्**

***एवमाद्यपि सम्प्रोक्तं तन्त्रभागवते स्फुटम् ॥***

आदिपदेनैतदुपयुक्तमन्यत् । भाष्यादावुदाहृतैर्वचनैरपीत्यपेरर्थः । यद्वैवमादीत्येतदधिकरणप्रमेयं तदुपयुक्तं च गृह्यते । अपिपदेन प्रथमाधिकरणप्रमेयस्य समुच्चयः । अथवाऽधिकरणप्रमेयस्य समुच्चयः । अथवाऽधिकरणद्वयार्थ एवमादीत्यनेन गृहीतः । द्वितीयाद्यधिकरणार्थग्रहणायापिशब्दः । पुरुषार्थाधिकरणे स्तुत्यधिकरणे च ज्ञानफलस्य तारतम्यमभिहितम् । तत्सांसारिकफलस्य न विप्रतिपन्नमिति मुक्तिगतस्य साधयितुमुत्तरो ग्रन्थः । ये मोक्षे भेदमेव नाङ्गीकुर्वते ये चाङ्गीकृत्यापि भेदमानन्दादिकं नाभ्युपयन्ति न तान्प्रति तारतम्यसाधनस्यावकाशः । किन्तु भेदादिसाधनमेव कर्तव्यम् । करिष्यते च चतुर्थेऽध्याये । ये पुनर्भेदमानन्दादिकं चाङ्गीकृत्यापि तारतम्यं न मन्यन्ते तान्प्रत्ययं प्रयत्नः क्रियते । यावदधिकारमित्यधिकरणार्थस्यैवायं प्रपञ्च इति न दोषः ।

### **वाक्यार्थचन्द्रिका**

वचनैरपीत्यपेरर्थ इति । अनेन तन्त्रभागवतेऽपि सम्प्रोक्तमित्यपिशब्दो भिन्नक्रमतया व्याख्यातो भवति यद्वेति । ततश्चापिशब्दो न भिन्नक्रम इति भावः ॥ प्रथमाधिकरणेति । पुरुषार्थाधिकरणेत्यर्थः ॥ अधिकरणद्वयेति । पुरुषार्थाधिकरणस्तुत्यधिकरणरूपाधिकरणद्वयेत्यर्थः ॥ द्वितीयादीति । पुरुषार्थाधिकरणस्तुत्यधिकरणमध्यस्थद्वितीयतृतीयाधिकरणेत्यर्थः ॥ पुरुषार्थाधिकरणस्तुत्यधिकरणे चेति । पुरुषार्थाधिकरणे तत्तज्जात्यनुसारत इति स्तुत्यधिकरणे न देवादीनां यथाक्रममित्युक्तत्वादिति भावः । भेदादिसाधनमित्यत्रादिपदेनानन्दादिपरिग्रहः । तर्हि तदेव क्रियतामित्यत आह करिष्यते चेति । ‘कालेऽप्यसौ नैक्ययुतः परेणे’त्यादिना भेदस्य ‘सुखादिधर्महानौ च मुक्तेः किञ्च प्रयोजनमित्यादिनाऽनन्दादेश्च साधनं करिष्यत इत्यर्थः । ननु ‘अधिकारविशेषेण भक्तिज्ञानसुखादिभिर् विशेषो देवतादीनां मोक्षे चैव वित’ इत्युक्तरीत्या यावदधिकारमवस्थितिराधिकारिकाणामित्यादिना गुणोपसंहारपादे मुक्तिसंसारयोर्देवादीनामानन्दादितारतम्यसाधनात्पुनस्तत्साधने पौनरुक्त्यं स्यादित्यत आह यावदिति ॥ तत्र तावच्छत्येति । ‘युक्तं च साधनाधिक्यादित्यादिनोत्तरत्रानुमानस्यापि कथनात्तदपेक्षया तावच्छब्दः ।

### **परिमल **

एतदुपयुक्तमन्यदिति । ऊर्ध्वरेतस्त्वादिकं वा येन स्यात्केन स्यादित्यादेरुक्तार्थानुगुणत्ववर्णनादिकं वा असार्वत्रिकीत्यादिनोक्ताधिकरणादिकं वेत्यर्थः ॥ तदुपयुक्तमिति । अपौनरुक्त्यादिकमित्यर्थः ॥ अधिकरणद्वयेति । आद्याधिकरणस्तुत्यधिकरणार्थ इत्यर्थः ॥ द्वितीयेति । असार्वत्रिकीत्याद्यधिकरण इत्यर्थः । श्रोतृबुद्धिसौकर्यार्थमाह पुरुषार्थेति । पुरुषार्थनयानुव्याख्याने तत्तज्जात्यनुसारत इति स्तुतिनये देवादीनां यथाक्रममिति चोक्त्या नाविशेषादिति मध्ये पठितस्य पूर्वोत्तरत्वमभिप्रेत्यैतदर्थवर्णनमिति पूर्वत्र सुधायां व्यक्तत्वादभिहितमित्युक्तम् ॥ चतुर्थेऽध्याय इति । आद्यपादे ‘यदि जीवेशयोर्वेदपतिरैक्यं च मन्यत’ इत्यादिना भेदसाधनं ‘सुखादिधर्महानौ तु मुक्तेः किं च प्रयाजेनमि’त्यादिना च द्वितीयपादे आनन्दादिसाधनं करिष्यत इति भावः । उत्सूत्रत्वेनाभाष्यत्वमाशङ्क्याह यावदिति । यावदधिकारमवस्थितिराधिकारिकाणामित्युपासनापादीयविंशाधिकरणार्थस्य अत्र प्रपञ्चनस्य सङ्गतत्वादिति भावः ।

### **यादुपत्यम्**

पुरुषार्थाधिकरण इति । पुरुषार्थाधिकरणे तत्तज्जात्यनुसारत इत्युक्तत्वात् । स्तुत्यधिकरणे च देवादीनां यथाक्रममित्युक्तत्वादिति भावः ॥ अन्यत्रेति । ‘सर्वं श्रुतिफलं मुक्तैः प्राप्यं नान्येन केनचित् । अतस्ते श्रोत्रिया मुक्ता ह्यन्यः श्रोत्रियको भवेदि’ति बृहदारण्यकभाष्य इत्यर्थः ।

### **श्रीनिवासतीर्थीया**

अधिकरणद्वयेति । आद्यतृतीयेत्यर्थः ॥ द्वितीयादीति । द्वितीयचतुर्थादीत्यर्थः । नाभ्युपयन्ति तार्किकाः । न मन्यन्ते रामानुजाः ।

### **वाक्यार्थरत्नमाला**

कथं तेन तारम्यसाधनमित्यत उक्तमित्युक्तरीत्येत्यन्तम् । गुणोपसंहारपाद इति । उपासनापाद इत्यर्थः ।

