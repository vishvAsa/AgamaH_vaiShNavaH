+++
title = "११ अकामहतत्वस्य संसारिष्वसम्भवः"

+++


## कामस्य यत्राप्ताः कामास्तत्र माममृतं कृधि

**अकामहतत्वस्य संसारिष्वसम्भवः**

**कामस्य यत्राप्ताः कामास्तत्र माममृतं कृधि**

### **सुधा**

ननु संसारिष्वप्यकामहतत्वादिकं कथञ्चित्सम्भवति । सत्यम् । मुख्यतो न सम्भवतीति ब्रूमः । न च विना बाधकेनामुख्याङ्गीकारो युक्तः । एतेनावृजिनोऽकामहत इति मुक्तिं निगद्येत्यतद्विवृतं भवति । कथमकामहतत्वादेः संसरिष्वसम्भव इत्यतोऽकामहतत्वस्य तावदुपपपादयति कामस्येति ।

## **अनुव्याख्यानम्**

***कामस्य यत्राप्ताः कामास्तत्र माममृतं कृधि ॥***

***इति यल्लक्षणं मुक्तेः श्रुतिराह बलीयसी ॥***

***कामाहतिः कुतोऽन्यत्र ...... ......***

यत्र लोके कामस्येच्छायाः कामा विषया आप्ताः पर्याप्तास्तत्र माममृतं मुक्तं कृधि कुर्विति वायुं प्रति प्रार्थनम् । यद्यस्मादिति श्रुतिरित्याप्तकामत्वं मुक्तेर्लक्षणत्वेनाह । विणस्येतरव्यावृत्त्यर्थत्वात् । निरवकाशत्वादिना बलीयस्याः श्रुतेरन्यथयितुमशक्यत्वात् । तस्मात्कामाहतिरकामहतत्वं मुक्तादन्यत्र कुतः सम्भवेत् । आप्तकामत्वस्य मुक्तलक्षणत्वेन श्रुत्युक्तत्वे तदेवं संसारिष्वसम्भवि स्यात् । अकामहतत्वं तु कथमसम्भवीत्यत आह प्राप्तेति ।

**अनुव्याख्यानम्**

***...... ...... प्राप्तकामस्य सा भवेत् ॥***

सा कामाहतिः । अकामहतत्वस्याप्तकामत्वं हेतुः । न च निमित्ताभावे नैमित्तिकस्य सम्भवोऽस्ति । तत्र निमित्तं चाप्तकामत्वं संसारिषु न सम्भवतीत्युक्तम् । ततो नैमित्तिकमकामहतत्वमपि तत्रासम्भवीति ।

### **वाक्यार्थचन्द्रिका**

कथञ्चित्सम्भवतीति । कामनिमित्तबहुतरोपद्रवाभावाद्ब्रह्मादिसंसारिष्वमुख्यं सम्भवतीत्यर्थः ॥ एतेनेति । अकामहतत्वादेः संसारिष्वसम्भवोपपादनेनेत्यर्थः ॥ तावदिति । ‘अपापत्वं च नैवास्ती’त्यादिनोत्तरत्रावृजिनत्वस्याप्यसम्भवप्रतिपादनात्तदभिप्रायेण तावच्छब्दः । नन्वाप्तकामत्वस्य मुक्तलक्षणत्वेन श्रुत्युक्तत्वेऽपि कुतः संसारिषु तदसम्भवः । येन तत्प्रयुक्तो कामहतत्वाभावस्तेषामित्यतो लक्षणस्येतरव्यावृत्ततया लक्ष्यबोधार्थत्वात्स्वयमितरसाधारणस्य तदनुपपत्तेस्तदन्यथाऽनुपपत्त्या संसारिभ्यस्तस्य व्यावृत्तत्वसिद्धेर्न तत्साधारण्यं तस्येत्याशयेनाह विणस्येति । ननु तथाऽप्याप्तकामत्वस्य लोकलक्षणत्वप्रतिपादकतया श्रुतेर्व्याख्यातुं शक्यत्वान्न तस्या मुक्तिलक्षणतया तत्प्रतिपादकत्वमित्यत आह निरवकाशत्वादिनेति । आदिपदेन मुक्तिप्रकरणपरिग्रहः ॥ उक्तमिति । अन्यथा संसारिष्वतिव्याप्ततया तस्य मुक्तलक्षणत्वायोगादिति भावः ।

### **परिमल **

मुख्यत इत्येतत्सप्तम्यन्तमुपेत्य पूर्वान्विततया व्याख्यातमपि यथाश्रुतम् उत्तरेणाप्यन्वेतीति भावेनाह मुख्यतो न सम्भवतीति ब्रूम इति । विणस्येति । यत्राप्ताः कामा इत्यत्र यच्छब्दार्थमनिर्दिष्टं लोकं प्रत्याप्तकामत्वादिविणस्यामुक्तव्यावृत्त्यर्थत्वादिति भावः । श्रुतिरन्यथाव्याख्यातव्येत्यत आह निरवकाशत्वादिनेति । स्पष्टार्थत्वमादिपदार्थः ॥ इत्युक्तमिति । अकामहतशब्दार्थ इत्यादिपूर्ववाक्य इति भावः ।

### **श्रीनिवासतीर्थीया**

एतेनेति । मुख्यतोऽकामहतत्वादेः संसारिष्वसम्भववचनेनेत्यर्थः ।

### **वाक्यार्थरत्नमाला**

कामस्य यत्राप्ता इत्येतच्छतेर्गीतातात्पर्यटीकोक्तरीत्या व्याख्यानं निष्कास्यमस्ति । कृधीतिविकरणप्रत्ययश्श्छान्दस इति भावेन कृधीत्यनूद्य कुर्विति व्याख्यानम् ।

