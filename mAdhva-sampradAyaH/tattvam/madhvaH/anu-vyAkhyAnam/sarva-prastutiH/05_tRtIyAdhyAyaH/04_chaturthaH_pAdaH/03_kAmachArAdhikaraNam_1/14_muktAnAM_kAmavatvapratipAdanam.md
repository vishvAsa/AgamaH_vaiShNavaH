+++
title = "१४ मुक्तानां कामवत्वप्रतिपादनम्"

+++


## सर्वकामानवाप्नोति ब्रह्मणा सह मुक्तिगः

**मुक्तानां कामवत्वप्रतिपादनम्**

**सर्वकामानवाप्नोति ब्रह्मणा सह मुक्तिगः**

### **सुधा**

नन्वयं केवलो विशिष्टो वा चेतनत्वहेतुर्मुक्तेष्वनैकान्तिकः । तेषां कामाभावादित्यत आह सर्वेति ।

## **अनुव्याख्यानम्**

***सर्वकामानवाप्नोति ब्रह्मणा सह मुक्तिगः ॥***

***पर्येति तत्र जक्षंश्च क्रीडन् रतिमवाप्नुयात् ॥***

***कामान्नी कामरूपी सन्निमाल्लोकांश्च सञ्चरन् ॥***

***आस्ते गायन्साम मुक्त इत्यादिश्रुतिसद्बलात् ॥***

***अकामस्स्यात्कथं मुक्तः ..... .......***

अनेन ‘सोऽश्नुते सर्वान्कामासह ब्रह्मणा विपश्चिते’ति श्रुतिमुपादत्ते । पर्येतीत्यनेन ‘स तत्र पर्येति जक्षन्क्रीडन् रममाण’ इति । जक्षन्निति वैदिकत्वात्साधुः । कामान्नीत्यनेन ‘इमाल्लोकान्कामान्नी कामरूप्यमनुसञ्चरन् । एतत्साम गायन्नास्त’ इति । आदिपदेन ‘स एकधा भवती’त्यादेः सङ्ग्रहः । बलात्कामसद्भावावगतेरिति शेषः । यद्यप्येताः श्रुतयो न साक्षान्मुक्तस्य कामसद्भावमाचक्षते । तथाऽपि सामर्थ्यात्तं गमयन्त्येव । तदिदमुक्तं श्रुतिबलादिति । तच्च सामर्थ्यमव्यभिचरितमेव न तु सम्भावनामात्रमिति सच्छब्देनाह । तथा हि । कामकर्मत्वाद्धि विषयाः कामाः । कर्मणि घेञो विधानात् । तया च सोऽश्नुते सर्वान्कामानित्यत्र सन्निधेस्तत्कामकर्मभूतान्विषयानश्नुत इत्युक्तं स्यात् । निष्कामस्य शिलासमस्य कामावाप्तिः कीदृशी स्यात् । पर्यटनादिकं च कामकार्यं न विना कामेन सम्भवति । स्त्रीभिर्निष्कामस्य रमणमत्यन्तासम्भावितम् । अन्नादीनां च कामत्वं काम्यतयैवेति पूर्ववत्कामावगतिः । यद्यपि स यदि पितृलोककामो भवतीत्याद्या विस्पष्टाः श्रुतयोऽत्र सन्ति तथापि शिष्यैर्न्यायमनुसन्दधानैर्भाव्यमित्येतासामुदाहरणम् । मुक्तस्याकामत्वाभावान्नानैकान्त्यं हेतोरिति ।

### **वाक्यार्थचन्द्रिका**

ननु जक्षतेर्जक्षित्यादयः षडित्यभ्यस्ततया ततः परस्य शतुर्नाभ्यस्ताच्छतुरिति नुमो निषद्धत्वेनोगिदचामिति नुमोऽप्राप्तेर्जक्षदित्येव भवितव्यं जक्षन्निति तु कथमित्यतः सर्वे विधयश्छन्दसि विकल्प्यन्त इति वचनाच्छान्दसोऽत्र नुमित्याशयेनाह जक्षन्नितीति ॥ कर्मणीति । अकर्तरि च कारके संज्ञायामिति सूत्रेणेति शेषः ॥ सन्निधेरिति । सोऽश्नुत इति तच्छब्दार्थस्य सन्निहितत्वात्तत्कामकर्मभूतानित्यर्थलाभ इति भावः ॥ पूर्ववदिति । सोऽश्नुत इति पूर्ववाक्य इवेत्यर्थः । फलितमाह मुक्तस्येति ।

### **परिमल **

नन्वयमिति । ब्रह्मादयो न कामरहिता इत्यत्रोक्तो हेतुरित्यर्थः । ननु जक्षित्यादयः षडिति सूत्रेण जक्षभक्षहसनयोरिति धातोर् अभ्यस्तसंज्ञायां शतृप्रत्यये उगिदचामिति प्राप्तनुमागमस्य नाभ्यस्ताच्छतुरिति प्राप्तनिषेधेन जक्षदिति भाव्यमित्यत आह जक्षन्निति ॥ वैदिकत्वादिति । वेदगतत्वादित्यर्थः । तदनुकरणत्वाद्भाष्यकृत्प्रयोगोऽपि साधुरेवेति भावः ॥ स एकधेति । स एकधा भवति स त्रिधा भवति पञ्चधा सप्तधा नवधा चेत्यादिसप्तमाध्यायगतच्छन्दोगश्रुतिसङ्ग्रह इत्यर्थः । कामकर्मत्वादिति । कामं प्रति कर्मकारकत्वादित्यर्थः । काम्यमानत्वादिति यावत् । विषयाः स्त्रक्चन्दनवनितादयः ॥ कर्मणीति । कमु कान्ताविति धातोर् अकर्तरि च कारके संज्ञायामिति कर्मणि घञ्प्रत्यये अत उपधाया इति उपधावृद्धौ काम इति रूपसिद्धिरिति भावः । ननु कामानित्यस्य काम्यमानानित्यर्थत्वेऽप्यन्येन काम्यमानान् इत्यर्थकत्वे तदश्नतोऽपि मुक्तस्य कामो न सिद्ध्यतीत्यत आह सन्निधेरिति । अन्तरङ्गत्वादित्यर्थः ॥ तत्कामेति । यो ह्यश्नुते तत्कामेत्यर्थः ॥ कीदृशी स्यादिति । काकुस्वरेण न काऽपि कामावाप्तिरित्यर्थः ॥ पर्यटनादिकमिति । पर्येतीत्युक्तं पर्यटनजक्षणादिकमित्यर्थः । कामान्नीत्यस्य प्रकृतोपयोगितां व्यनक्ति अन्नादीनां चेति । पूर्ववत् पूर्वत्रेव । सर्वान्कामानिति श्रुतौ कामावगतिप्रकारसमर्थनदिशेति भावः ॥ न्यायमिति । स च न्यायस्तथाहीत्यादिना दर्शितः । प्रकृतमुपसंहरति मुक्तस्येति ॥ हेतोरिति । असुप्तामूढचेतनत्वादिति हेतोरित्यर्थः॥ मुक्तानां कामवत्त्वोक्तिः ।

### **यादुपत्यं**

ननु जक्षित्यादयः षडित्यनेन जक्षतेरभ्यस्तत्वान्नाभ्यस्ताच्छतुरित्यनेनाभ्यस्तात्परस्य शतुर्नुं निषेधेन जक्षदिति भवेज्जक्षन्निति कथमित्यत आह जक्षन्नितीति । छान्दसोऽत्र नुमिति भावः ॥ स एकधा भवतीत्यादेरिति । स एकधा भवति त्रिधा भवति पञ्चधा सप्तधा नवधा चैव पुनश्चैकादशः स्मृतः । शतं च दश चैकं च सहस्त्राणि च विंशतिरिति छान्दोग्यवाक्यसङ्ग्रह इत्यर्थः । कर्मणि घञिति । अकर्तरि च कारके संज्ञायामित्यनेनेति शेषः । पर्यटनादिकं चेत्यत्रादिपदेनैकरूपत्वमपि गृहीतमिति ज्ञातव्यम् ।

### **श्रीनिवासतीर्थीया**

सन्निधेरिति । कामशब्देनैव प्रतिपाद्यतया सन्निहितत्वादित्यर्थः ।

### **वाक्यार्थरत्नमाला**

सर्वे विधयश्छन्दसीति । षष्टीत्युक्त छन्दसि वेति सूत्रे छन्दसि वेति योगान्तरं व्याचक्षाणेन हरदत्तेन यच्च यावच्चकार्य शास्त्रे तत्सर्वं छन्दसि विकल्येन भवति । सर्वे विधय छन्दसि विकल्पन्त इत्यर्थः । उभयत्र विभाषेयम् । बहुलं छन्दसीत्यादिकस्तु अस्या एव प्रपञ्च इत्युक्तम् । तथा च छन्दसि वेति योगार्थभूतसर्वे विधय इत्येतत्तद्य्वाख्यातृवचनादित्यर्थः ।

