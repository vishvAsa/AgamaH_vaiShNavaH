+++
title = "०१ अपरोक्षज्ञानिनां विकर्मलेपो नास्ति, किन्तु प्रसक्तानन्दादिगुणहानिलक्षणलेपस्त्वस्ति"

+++


## ॐ स्तुतयेऽनुमतिर्वा ॐ

**॥ अथ कामचाराधिकरणम् ॥**

**अपरोक्षज्ञानिनां विकर्मलेपो नास्ति, किन्तु प्रसक्तानन्दादिगुणहानिलक्षणलेपस्त्वस्ति**

**ॐ स्तुतयेऽनुमतिर्वा ॐ**

### **सुधा**

ॐ स्तुतयेऽनुमतिर्वा ॐ ॥ अत्राधिकरणे ज्ञानिनः सदसत्प्रवृत्तिभ्यां विसद्भावः समर्थ्यते । तथा चाज्ञानिसामान्यसमर्थनार्थस्यास्य न ज्ञानसामर्थ्यप्रतिपादनार्थेऽस्मिन्पादेऽन्तर्भावः सम्भवतीत्यतोऽधिकरणस्य तात्पर्यमाह विकर्मेति ।

## **अनुव्याख्यानम्**

***ॐ स्तुतयेऽनुमतिर्वा ॐ ॥***

***विकर्मलेपो नैवास्ति सम्यग्दृष्टिमतां क्वचित् ।***

यद्यप्यत्र मुखतो ज्ञानिनां सदसत्प्रवृत्तिभ्यां विसद्भावः प्रतिपाद्यते । तथाऽपि सम्यग्दृष्टिमतां क्वचिदपि विकर्मलेपो वक्ष्यमाणरूपो नैवास्तीत्यस्यार्थस्य फलतो लाभाद्युक्तोऽस्यान्तर्भावः । न ह्यज्ञानिनां विकर्मलेपाभावोऽस्तीति भावः । यथोक्तम् ‘कामकारेण चैके’ इति । विकर्मलेपाभावे कथमसत्प्रवृत्त्या विसद्भावोऽङ्गीक्रियत इति चेत् । आनन्दादिगुणहानेर्विकर्मकर्तुर्विस्य स्वीकारात् । ओपस्तु ततोऽन्य इति वक्ष्यते ।

### **वाक्यार्थचन्द्रिका**

ॐ स्तुतयेऽनुमतिर्वा ॐ ॥ अज्ञानिसामान्येति । अज्ञानिसाम्येत्यर्थः । अज्ञानिनामपि सदसत्प्रवृत्तिभ्यां विसद्भावादिति भावः ॥ वक्ष्यमाणरूप इति । पापफलीभूतनरकप्राप्तिलक्षण इत्यर्थः ॥ फलतो लाभादिति । ज्ञानस्यासत्प्रवृत्तावपि मोक्षसाधनत्वनियमसमर्थनेन लाभादित्यर्थः । वक्ष्यमाणरूपविकर्मलेपाभावे ज्ञानिनो नियामकमाह यथोक्तमिति । ननु विकर्मकर्तुरानन्दादिगुणहानिरूपविशेषाभ्युपगमे विकर्मलेपो नैवास्तीति तदभावोक्तिविरोध इत्यत आह ओपस्त्विति । तत आनन्दादिगुणहानेरन्योऽन्यप्रतियोगिकः पापफलीभूतनरकप्राप्तिरूपलेपप्रतियोगिक इति ‘ज्ञानोत्तरस्य पापस्य चतुर्थे लेप उच्यते’ इत्यादिना वक्ष्यत इत्यर्थः ।

### **परिमल **

स्तुतयेऽनुमतिर्वा । भाष्य एवाधिकरणार्थस्य व्यक्तत्वादिह पुनस्तदुक्तौ किं बीजमित्यतस्तत्रोक्तार्थानुवादपूर्वं तत्रानुपपत्तिं दर्शयति अत्रेति ॥ अज्ञानिसामान्येति । अज्ञानिसाधारण्यसमर्थनादित्यर्थः । शङ्कोत्तरपरतया व्याचष्टे यद्यपीति ॥ अत्रेति । अधिकरण इत्यर्थः ॥ वक्ष्यमाणरूप इति । ‘‘क्लृप्तस्य तु कथञ्चने’’त्यादिना क्लृप्तह्रासाशुचित्वमोक्षप्रतिबन्धकत्वादिरूपो वक्ष्यमाण इत्यर्थः ॥ यथोक्तमिति । ज्ञानिनो विकर्मलेपो नेत्येतद् यथेष्टाचाररूपकामकारेणापि मोक्षमेके शाखिनः पठन्तीति सूत्रकृतोक्तमित्यर्थः ॥ स्वीकारादिति । एतेन मूले गुणहानिश्चास्तीत्येवमर्थतया पूर्वेणाप्यन्वेतीत्युक्तं भवति ॥ वक्ष्यत इति । उत्तरवाक्ये क्लृप्तह्रासाशुचित्वमोक्षाभावादिरूपो लेपो वक्ष्यत इत्यर्थः ।

### **यादुपत्यम्**

ॐ स्तुतयेऽनुमतिर्वा ॐ ॥ अज्ञानिसामान्येति । अज्ञानिसाधारण्येत्यर्थः । वक्ष्यमाणरूप इति । ‘अत्र ज्ञानफलस्यैव मुक्तेर्नियततोच्यत’ इत्यत्रेति शेषः । तत्र ज्ञानिकृतपापानां ज्ञानफलमोक्षविघातकत्वरूपो लेपो निषेध्यतयाऽभिप्रेत इति सुधायामेव स्पष्टम् ॥ फलत इति ॥ ज्ञानस्यासत्प्रवृत्तावपि मोक्षसाधनत्वं नियतमिति समर्थनमेतदधिकरणस्य फलम् । तेन चोक्तरूपो लेपो नैवास्तीति लभ्यत इत्यर्थः । फलतो लाभादित्युक्तं सूत्रसम्मत्या दर्शयति यथोक्तमिति । अत्र हि सूत्रे ज्ञानिनो यथेष्टाचारेणापि मोक्षमेके शाखिनः पठन्तीत्युक्त्या ज्ञानस्यासत्प्रवृत्तावपि न मोक्षसाधनत्वप्रतिबन्धरूपो लेप इत्येषोऽर्थो लभ्यत इत्यभिप्रेतमिति भावः । लेपस्त्वित्यस्यापि पूर्ववद्व्याख्यानम् ।

### **श्रीनिवासतीर्थीया**

ॐ स्तुतयेऽनुमतिर्वा ॐ ॥ अज्ञानिसामान्येनेति । अज्ञानिनोऽपि सदसत्प्रतिवृत्तिभ्यां विसद्भावेन ज्ञानिन एवासाधारणत्वाभावादिति भावः ॥ वक्ष्यमाणेति । अशुचित्वादि । रूपेत्यर्थः ।

### **वाक्यार्थरत्नमाला**

स्तुतयेऽनुमितिर्वा ॥ अज्ञानिगतं सामान्यमिति प्रतीतिनिरासायाज्ञानिना समानत्वमज्ञानि सामान्यमित्यनेनाज्ञानिसामान्यस्यैवोक्तिरित्याह ॥ अज्ञानिसाम्येत्यर्थ इति ।

आनन्दादिगुणहानिरूपविसद्भावे तदभावस्यैव विकर्मलोपाभावपदेनोक्तया व्याघत इत्यतोऽलेपस्त्विति मूलं प्रवृत्तम् । तत्र च व्याघातपरिहाराय लेपाभावस्यानन्दादिगुणहानिरूपविप्रतियोगिकत्वाभावे तावदन्यप्रतियोगिकत्वे वा वक्तव्येऽन्यत्रमात्राभिधानायोग इत्यतोऽन्यपदमुक्तार्थं समर्पकतयात्राभिप्रेतमिति न दोष इत्याशयेन तथा तद्य्वाचष्टे । अन्यप्रतियोगिक इति । अन्यत्वस्यैवोपपत्यर्थलेपस्त्विति पाठकल्पनंतु मूलकोशविरोधाद् लेपाभावपदेनालेपपदोक्ताभावस्यैव प्राक्प्रकृतत्वाज् ज्ञानोत्तरस्य पापस्य चतुर्थेऽलेप उच्यत इत्युत्तरानुव्याख्यानतट्टीकयोरलोपस्य वक्ष्यमाणतथोक्तेश्चायुक्तमिति ज्ञेयम् ।

