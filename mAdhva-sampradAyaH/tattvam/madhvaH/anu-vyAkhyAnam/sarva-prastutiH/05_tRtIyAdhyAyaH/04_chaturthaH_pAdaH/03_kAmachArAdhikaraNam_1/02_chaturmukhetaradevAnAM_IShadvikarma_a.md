+++
title = "०२ चतुर्मुखेतरदेवानाम् ईषद्विकर्म अल्पा च गुणहानिः"

+++


## गुणहानिश्च नैवास्ति ब्रह्मणस्त्वविकर्मतः

**चतुर्मुखेतरदेवानाम् ईषद्विकर्म अल्पा च गुणहानिः**

**गुणहानिश्च नैवास्ति ब्रह्मणस्त्वविकर्मतः**

### **सुधा**

किं सर्वेषामपि ज्ञानिनां विकर्मसम्भवो गुणहानिश्चास्तीत्यपेक्षायामाह गुणहानिश्चेति ।

## **अनुव्याख्यानम्**

***गुणहानिश्च नैवास्ति ब्रह्मणस्त्वविकर्मतः ॥***

***देवानामपि न प्रायः ...... .....***

ब्रह्मणस्तु सर्वथा विकर्म नास्ति । ‘न भारती मेऽङ्ग मृषोपलक्ष्यत’ इत्यादिवचनात् । अविकर्मतो गुणहानिश्च नैवास्ति हिरण्यगर्भेतरदेवानामपि प्रायो विकर्मगुणहानी न स्तः । ईषद्विकर्मतन्निमित्ता गुणहानिश्चास्तीत्यर्थः ।

यदि देवानां विकर्म सम्भवति तेन चानन्दादिगुणहानिः स्यात्तदाऽयमस्मादेतावता न्यूनोऽस्मादेतावताऽधिकोऽनेन समान इति शास्त्रीयनियमो भज्येत । तथा च शास्त्रस्याप्रामाण्यं स्यात् । न च तदैव प्रतियोगिपरम्परा विकृतिः प्रमाणवतीत्यत आह क्लृप्तस्येति ।

**अनुव्याख्यानम्**

***....... ... .... क्लृप्तस्य तु कथञ्चन ॥***

हानिर्नेति वर्तते । यस्य देवस्य यावद् गुणत्वं क्लृप्तं तस्य तु कथञ्चन केनापि विकर्मणा हानिर्न भवतीत्यर्थः ।

### **वाक्यार्थचन्द्रिका**

इत्यादीति । आदिपदेन ‘न कर्हिचिन्मे मनसो वृथा गतिः । न मे हृषीकाणि पतन्त्यसत्पथे यन्मे हृदौत्कण्ठ्यवता धृतो हरिरि’ति वाक्यपरिग्रहः ॥ वचनादिति । भागवते (नारदं प्रति) हिरण्यगर्भवचनादित्यर्थः । मास्त्वयं नियम इत्यत आह तथा चेति ॥ शास्त्रस्येति । तारतम्यशास्त्रस्येत्यर्थः । तस्योक्तनियमपरत्वादिति भावः । ननु भवेदुक्तनियमभङ्गेन तत्प्रतिपादकतारतम्यशास्त्रस्याप्रामाण्यं यदि कस्यचिदेव विकर्मतन्निमित्तकगुणहानी स्याताम् । न चैतदस्ति । यदा हि कश्चिदेको देवो विकर्म करोति तन्निमित्ता च तस्यानन्दादिगुणहानिर्भवति तदैवोक्ततारतम्यगणनायां प्रविष्टानां तदधमानां तत्समानानां तदुत्तमानां च सर्वेषामपि विकर्मतन्निमित्तकगुणहानिनियमभङ्गाभावात्तत्कथं नियमशास्त्रस्याप्रामाण्यं स्यादित्यतो भवेदेतदेवं यदि यदैकः कश्चिद्देवो विकर्म करोति तन्निमित्तकगुणहानिभाक् च भवति तदैव तारतम्यगणनाविष्टास्तदधमादयोऽपि विकर्म कुर्वन्ति तन्निमित्तगुणहानिभाजश्च भवन्तीत्येवं प्रतियोगिपरम्परा विकृतिः प्रमाणवती स्यान्न चैतदस्ति । ततश्च यस्य तन्निमित्तकगुणहानिभाक्त्वेऽप्यन्येषां विकर्मशून्यानां निर्निमित्तानन्दादिगुणहान्यनुपपत्त्योक्तनियमभङ्गेन तत्परस्य तारतम्यशास्त्रस्याप्रामाण्यमवर्जनीयमेवेत्याशयेनाह न चेति । एकस्य द्वयोर्वा विकर्मतन्निमित्तकगुणहानिसम्भावनायामपि न सर्वेषां तत्सम्भावनाऽपीति भावेन परम्परोक्तिः ।

### **परिमल **

भारतीति । वागित्यर्थः ॥ मृषेति । अनृतरूपेत्यर्थः ॥ इति वचनादिति । ‘न भारती मेऽङ्ग मृषोपलक्ष्यते न कर्हिचिन्मे मनसो मृषा गतिः । न मे हृषीकाणि पतन्त्यसत्पथे यन्मे हृदौत्कण्ठ्यवता धृतो हरिरि’ति द्वितीयस्कन्धषष्ठाध्यायवचनादित्यर्थः । प्रायःपदार्थमाह ईषदिति ॥ शास्त्रीयनियम इति । इयदामननादित्यत्र प्राक् श्रुतिस्मृतिसूत्रोक्तनियम इत्यर्थः ॥ प्रतियोगिपरम्परा विकृतिरिति । यस्य विकर्मकृतसुखादिह्रासस् तदवराणां तदुत्तमानां च तदपेक्षया किञ्चिन्न्यूनानन्दादिमत्त्वेन विकृतिः परिणाम इत्यर्थः । तथात्वे हि शास्त्रीयनियमो न भग्नः स्यादिति भावः ।

### **यादुपत्यं**

न भारतीति । ‘न भारती मेऽङ्ग मृषोपलक्ष्यते न कर्हिचिन्मे मनसो मृषा गतिः । न मे हृषीकाणि पतन्त्यसत्पथे यन्मे हृदौत्कण्ट्यवता धृतो हरिरि’ति भागवतवचनादित्यर्थः । न देवानां विकर्मणाऽऽनन्दादिगुणहानावपि शास्त्रीयनियमभङ्गः । यस्य देवस्य येन विकर्मणाऽऽनन्दादिहानिस्तेनैव विकर्मणा तदैव तदधमानां तदुत्तमानां च तदीयावशिष्टानन्दाद्यपेक्षया शतांशोनाधिकानन्दादिपरम्पराया विकृतिर्भवतीत्यङ्गीकारादित्यत आह न च तदैवेति । यस्मिन्देवे विकर्मसम्भवस्तन्निष्ठानन्दादितारतम्यप्रतियोगित्वं तदुत्तमाधमानन्दादेः’ तन्निष्ठतारतम्यप्रतियोगित्वं तदुत्तमाधमामानन्दादेरित्येवं तत्तन्निष्ठतारतम्यप्रतियोगित्वमानन्दादिपरम्पराया इति द्रष्टव्यम् ।

### **श्रीनिवासतीर्थीया**

अविकर्मत इति । विकर्मराहित्यादित्यर्थः ॥ शास्त्रस्येति । आनन्दतारतम्यप्रतिपादकस्य ते ये शतमित्यादिशास्त्रस्येत्यर्थः । क्षितिपापेक्षया मनुष्यगन्धर्वः शतानन्दस्तदपेक्षया देवगन्धर्वः शतानन्दः । एवं सति देवगन्धर्वापेक्षया क्षितिपः शतद्वयन्यूनानन्द इत्यस्ति । तथा च यदा मनुष्यगन्धर्वस्य विकर्मकरणेनानन्दह्रासो जातः । पञ्चाशदानन्दा जाता इति यावत् । तदा क्षितिपापेक्षया शतगुणानन्दत्वं तदपेक्षया देवगन्धर्वाणां शतोद्रिक्तानन्दत्वमिति नियमो भग्न इति भावः । ननु मनुष्यगन्धर्वानन्दस्य ह्रासेन पञ्चाशदानन्दत्वे तदानीं प्रतियोगिभूतक्षितिपानन्दानां तादृशानन्दतारतम्यानुकूल एवानन्दविकारो जातः । एवं देवगन्धर्वाणामपि शतगुणानन्दत्वं विहाय तदनुकूलाधिक्यमेव विकृतमित्युच्यत इति चेन्न । अप्रामाणिकत्वादित्याह न च तदैवेति ।

### **वाक्यार्थरत्नमाला**

आदिपदेन न कर्हिचिति । अनेन न भारती मेंऽगेत्यादिपाद सहितसंपूर्णश्लोकोदाहरणमन्यथाख्यातिगतमिति सूचयति । आदिपदेनावशिष्टपादत्रयस्यैव व्याख्यातव्यतया पूर्वपादस्याप्युपादनस्याप्युक्तत्वादिति ज्ञेयम् । भागवत इति । द्वितीयस्कन्धपञ्चमाध्यायभागवत इत्यर्थः । हिरण्येति । नारदं प्रतीति शेषः । मूलेऽविकर्मत इति । विकर्माभावत इत्यर्थः । अनेन मूलेऽविकर्मत इति गुणहानिर्नास्तीति प्रतिज्ञायां हेतुरुक्तः । न च तदसिद्धिः । न भारतीत्यादिना तत्सिद्धेः । ततश्च तत्सिद्धावविकर्मतो गुणहानिश्च नैवास्तीति अनुव्याख्यानं मूले योजितं भवति । भवेदेतदेवं यदि यदैक इति पाठः । तन्निमित्तगुणहानिभाजश्चेति । एकस्य देवस्य यावतां गुणानां हानिस्तदितरेषामपि तावद्गुणानामेव हानिर्भवतीति विकारस्य मूलटीकयोरभिप्रेतत्वमन्यथान्यूनाधिकगुणहानिपक्षे विवक्षिततारतम्यायोग एवेति ज्ञेयम् ।

