+++
title = "०९ श्रुत्या मुक्तावानन्दतारतम्योपपादनम्"

+++


## तारतम्यं फले नो चेद्ब्रह्मादीनां कथं श्रुतिः

**श्रुत्या मुक्तावानन्दतारतम्योपपादनम्**

**तारतम्यं फले नो चेद्ब्रह्मादीनां कथं श्रुतिः**

### **सुधा**

तत्र तावच्छत्या मुक्तावानन्दतारतम्यमुपपादयति तारतम्यमिति ।

## **अनुव्याख्यानम्**

***तारतम्यं फले नो चेद्ब्रह्मादीनां कथं श्रुतिः ॥***

***अवृजिनोऽकामहत इति मुक्तिं निगद्य च ॥***

***आनन्दतारतम्यं च तेषां ब्रूयात्पृथक् पृथक् ॥***

ब्रह्मादीनां ज्ञानफले मुक्तिगामिन्यानन्दे यदि यदि तारतम्यं नो भवेत्तर्हि कथं ‘स यो हवै मनुष्याणां राद्ध’ इत्यादिका वाजसनेयिनां सैषाऽऽनन्दस्य मीमांसा भवती’त्यादिका तैत्ति रीयाणां च श्रुतिस्तेषां ब्रह्मादीनामानन्दस्य तारतम्यं ब्रूयात् । सर्वेऽप्युत्तरोत्तरं शतगुणनन्दा इत्यनभिधाय पृथक्पृथगेव ब्रवीति । तेन तत्र तात्पर्यसद्भावश्चावगम्यते । ब्रह्मादीनामानन्दस्य तारतम्यं श्रुतिर्ब्रवीति मुक्तानां तु तत्साध्यत इति किं केन सङ्गतमित्यत उक्तमवृजिन इति । यश्च श्रोत्रियोऽवृजिनोऽकामहत इत्याद्या । श्रोत्रियस्य चाकामहतस्येति द्वितीया । यद्यपि श्रोत्रियत्वमपि मुक्तिज्ञापकमित्यन्यत्रोक्तम् । तथाऽपि बहुसंविधानसाध्यं तदिति न सङ्कीर्तितं मुक्तिं च निगद्य तेषां मुक्तानामानन्दतारतम्यं च ब्रवीति । चशब्दौ मिथः समुच्चये । तैत्तिरीयश्रुतिरप्यत्रोपलक्षितेत्युत्तरत्र ज्ञास्यते ।

### **वाक्यार्थचन्द्रिका**

इत्याद्येति । वाजसनेयिनां श्रुतेरित्यर्थः ॥ इति द्वितीयेति । तैत्तिरीयाणां श्रुतिरित्यर्थः ॥ अन्यत्रोक्तमिति । श्रोतियत्वावृजिनत्वाकामहतत्वानां मुक्तेष्वेव भावादित्यादिनां बृहद्भाष्य इति शेषः ॥ बहुसंविधानेति । बृहद्भाष्योक्तदिशा मुख्यत्वयुक्त्यादिनोपपादनसापेक्षत्वादित्यर्थः । अयमाशयः । यद्यपि श्रोत्रियञ्छन्दोऽधीत इति स्मरणाच्छोत्रियशब्दश्छन्दोऽध्ययनस्य कर्तारमाह । तथाऽप्यत्र पुरुषार्थप्रसङ्गादध्ययनमात्रस्य चापुरुषार्थत्वादध्ययनफलप्राप्तेर्लक्षको वर्णनीयः । फलमपि न यत्किञ्चित्किन्तु मुक्तिरेव मुख्यामुख्ययोर्मुख्ये सम्प्रत्यय इति न्यायादत एव बृहद्भाष्ये सम्यक् श्रुतिफलं प्राप्ता इत्यमुक्तानामपि श्रुतिफलसद्भावात्तद्व्यावृत्त्यर्थतया सम्यक्पदप्रयोगः । तथा च सम्यगध्ययनफलावाप्तेर्मुक्तिं विनाऽन्यत्रायोगान्मुक्त एव श्रात्रिय इत्युच्यते । उक्तं च ‘प्राप्तश्रुतिफलत्वात्तु श्रोत्रियाः प्राप्तमोक्षिण’ इति । ततश्चोक्तरूपश्रोत्रियत्वस्य मुक्तत्वज्ञापकत्वेऽपि तस्य मुख्यार्थानुपपत्त्यादिव्युत्पादनसापेक्षत्वेन बहुसंविधानसाध्यत्वादत्रासङ्कीर्तनम् । अत एव बृहद्भाष्ये न ह्यमुक्ता अवृजिना अकामहता वेत्यवृजिनत्वाकामहतत्वयोरमुक्तेष्वसम्भवमुक्त्वा व्युत्पादनसापेक्षत्वात् । न च श्रुतिफलं सम्यक् प्राप्ता सति श्रोत्रियत्वस्यामुक्तेषु पृथगसम्भवमुक्त्वा श्रुतिफलप्राप्तिर्हि श्रोत्रियत्वमित्यादिना तस्यैवोत्तरत्र व्युत्पादनं कृतमिति ॥ उत्तरत्रेति । ‘साधुना विष्णुना युक्तो मुक्तः साधुयुवा मतः’ इत्यादिनोत्तरत्र तच्छतिव्याख्यानादन्यथा च तदयोगादिति भावः।

### **परिमल **

वाजसनेयिनामिति । षष्ठे अध्याये आद्येति वाजसनेयश्रुतिः ॥ द्वितीयेति तैत्तरीयश्रुतिः ॥ अन्यत्रेति । मुक्तानां चायं विशेषः । श्रोत्रियस्य चाकामहतस्येति विणादित्यादिना षष्ठाध्यायवाजसनेयभाष्ये ‘यस्य श्रुतिफलं प्राप्तं स श्रोत्रिय उदाहृतः’ इत्यादिना तैत्तिरीयभाष्ये चोक्तमित्यर्थः ॥ बहुसंविधानेति । बृहद्भाष्याद्युक्तदिशा मुख्यत्वयुक्त्यादिनोपपादनसापेक्षत्वादित्यर्थः । श्रुत्यन्तरमनुक्तं कुत उपादाय व्याख्यायत इत्यत आह तैत्तिरीयेति । ‘साधुना विष्णुना युक्त इत्यादिनाऽग्रे तच्छतिव्याख्यानादिति भावः ।

### **यादुपत्यम्**

बहुसंविधानेति । ननु श्रोत्रियशब्दश्छन्दोऽधिगतिनिमित्तोऽवगतः । श्रोत्रियंश्छन्दोऽधीत इति वचनात् । तत्कथमेतदित्याशङ्कायां पुरुषार्थप्रकरणत्वान्मुख्ये सत्यमुख्यग्रहणायोगादुदाहृतविप्रमाणाच्चेदं मुक्तिज्ञापकमङ्गीकार्यमिति बहुयत्नसाध्यमस्य मुक्तिज्ञापकत्वमित्यर्थः ॥ उत्तरत्रेति । ‘साधुना विष्णुना युक्त’ इत्युत्तरत्र तच्छतिव्याख्यानादिति भावः ।

### **वाक्यार्थरत्नमाला**

कथं तस्य बहुसंविधानसापेक्षत्वमित्यत आध्यायशब्दस्य मुक्तपरत्वोपपादक साधुना विष्णुना इति वक्ष्यमाणभाष्यमूलोक्तरीत्या तदुपपादयति । अयमाशय इति । स्मरणादिति । पाणिनिस्मरणादित्यर्थः । छन्दोऽधीते इत्यस्मिन्नर्थे श्रोत्रियन् इत्येतन्निपात्यत इति च तदर्थः । श्रोत्रियन् छन्दोऽधीत इति स्मरणादित्युत्तरमूलस्याप्ययमेवार्थः । हायनान्तयुवादिभ्योणिति पञ्चमाध्यायमञ्जर्यां यदा श्रोत्रियन् छन्दोऽधीत इत्यत्र छान्दसः श्रोतृभाव इत्यादिकं निरूपितम् । इदं च जिज्ञासाधिकरणेऽस्माभिरुपपादितम् । उक्तं चेति । श्रोत्रियंछब्दार्थकथनावसरेऽव्याकृतब्राह्मणभाष्य इति शेषः ।

