+++
title = "०३ देवानां क्लृप्तगुणहानिर्न भवति किन्तु प्रसक्तगुणहानिरेव"

+++


## प्राप्तह्रासो भवेत्क्त्वापि महता तु विकर्मणा

**देवानां क्लृप्तगुणहानिर्न भवति किन्तु प्रसक्तगुणहानिरेव**

**प्राप्तह्रासो भवेत्क्त्वापि महता तु विकर्मणा**

### **सुधा**

तर्हि देवानां विकर्मणेषढ्गुणहानिर्भवतीत्यस्य कोऽर्थ इत्यत आह प्राप्तेति ।

## **अनुव्याख्यानम्**

***प्राप्तह्रासो भवेत्क्त्वापि महता तु विकर्मणा ॥***

प्राप्तशब्देन प्रसक्तमुच्यते । देवानामल्पेन विकर्मणा न किञ्चिद्धीयते । क्वापि प्राप्तेन महता तु विकर्मणा प्राप्तस्यैव गुणस्य ह्रासो भवेत् । स्वयोग्यपरिपूर्तये यावत्साधनमनुष्ठेयं ततोऽतिरिक्तेन साधनेनानुष्ठितेन यदानन्दादिकं प्रसक्तं तस्याभावो भवेत् ।

यदि स्वयोग्यपरिपूर्त्यर्थं साधनातिरिक्तमपि साधनं देवैरनुष्ठीयते तदा तारतम्यनियमो भज्येत । यो हि देवोऽतिरिक्तसाधनमनुष्ठाय न महद्विकर्म करोति तस्योत्पत्तव्यमेव तेन गुणेन ईश्वराराधनस्य वैफल्यानुपपत्तेः । न च तदैवान्येषां विक्रियायां प्रमाणमस्ति । ततश्च शास्त्रस्याप्रामाण्यमित्यत आह तथापीति ।

**अनुव्याख्यानम्**

***तथाऽपि तत्क्लृप्तमेव .... ....***

यद्यदि देवैः स्वयोग्यपरिपूर्त्यर्थं साधनातिरिक्तमपि साधनमनुष्ठीयते । तथाऽपि तेषां तद्विघातकं तद्विकर्म महत्क्लृप्तं नियतमेव । ‘स्वाधिकाराधिको यत्नः कथञ्चिन्नोपपद्यते । कथञ्चिदधिके यत्ने दोषः कश्चित्समापतेदिति’ वचनात् ।

‘क्लृप्तस्य तु कथञ्चन’ ‘तथापि तत्क्लृप्तमेवे’त्युक्तम् । द्वयस्यापि साध्यमाह तस्मादिति ।

**अनुव्याख्यानम्**

***...... ..... तस्मान्न नियमोज्खितिः ॥***

क्लृप्तहान्यभावादधिकानुष्ठाने विकर्मपत्तिनियमाच्च । श्रौततारतम्यनियमभङ्गो नास्तीत्यर्थः ।

उक्तार्थमुदाहरति चन्द्रेति ।

**अनुव्याख्यानम्**

***चन्द्रसुग्रीवयोश्चैव स्वोच्चदारपरिग्रहात् ॥***

***प्राप्तहानिरभून्नैव क्लृप्तहानिः कथञ्चन ॥***

चशब्दो यथेत्यर्थे । एवशब्दस्य प्राप्तहानिरेवेत्यन्वयः ।

### **वाक्यार्थचन्द्रिका**

ननु विकर्मणा प्राप्तह्रासो नाभ्युपगन्तुं शक्यते । तथा सत्यधिकानन्दादिप्राप्त्योक्तनियमभङ्गेन नियमपरशास्त्रस्याप्रामाण्यापातादित्यतोऽत्र प्राप्तशब्दस्य प्रसक्तमात्रपरत्वेन प्राप्तपरत्वाभावान्न नियमभङ्ग इत्यभिप्रेत्य प्राप्तपदं तत्परतया व्याचष्टे प्राप्तशब्देनेति । मूले महतेति विणवैयर्थ्यमाशङ्क्य तत्सूचितमर्थमाह देवानामिति । ननु कथमानन्दादेरप्राप्तस्यैव प्रसक्तता येन तदभावस्य विकर्मसाध्यता स्यादित्यतः प्रसञ्जकोक्त्या तस्य प्रसक्ततामुपपादयन्नेव तदभावस्य विकर्मसाध्यतामाह स्वयोग्येति । यद्यप्यत्र फलस्य प्रसक्तत्वेऽप्यनुत्पन्नत्वान्न तद्विनाशः सम्भवति । तथाऽप्यधिकसाधनानुष्ठानजनितपुण्यनाशस्यैव प्राप्तह्रासशब्देन विवक्षितत्वेन फलनाशस्य तत्त्वेनाविवक्षितत्वाददोष इति भावः । ननु च यदा कश्चिदेको देवः स्वयोग्यपरिपूर्त्यर्थं साधनातिरिक्तसाधनमनुष्ठाय न महद्विकर्म करोति तदा तदधमास्तत्समास्तदुत्तमाश्च स्वस्वयोग्यपरिपूर्त्यर्थं साधनातिरिक्तसाधनमनुष्ठाय न महद्विकर्म कुर्वन्ति । ततश्च तद्वदेव सर्वेषामप्येषां तत्तद्गुणोत्पादान्न तारतम्यभङ्ग इत्यतो भवेदेवं यदि तारतम्यगणनाकोटिनिविष्टानां सर्वेषामपि स्वयोग्यपरिपूर्त्यर्थं साधनातिरिक्तसाधनानुष्ठानमस्तीत्यत्र किञ्चित्प्रमाणं स्यात् । न चैतदस्ति । ततश्च कस्यचिदेव तादृशसाधनानुष्ठानमहद्विकर्मकरणाभ्यां तद्गुणोत्पत्तावप्यन्येषां निर्निमित्ततत्तद्गुणोत्पत्त्यनुपपत्त्योक्तनियमभङ्गोऽवर्जनीय एवेत्याशयेनाह न च तदैवेति । विक्रियायां विशिष्टक्रियायाम् । स्वयोग्यपरिपूर्त्यर्थं सत्कर्मातिरिक्तविशिष्टकर्मणीत्यर्थः । क्वचिन्न च तदैव विक्रियायामित्येव पाठः । तत्रायमर्थः । ननु यो हि देवोऽतिरिक्तं साधनमनुष्ठाय न महद्विकर्म करोतीत्ययुक्तम् । तेन महद्विकर्मकरणनियमादित्यत आह न चेति । विक्रियायां विरुद्धक्रियायामित्यर्थः ।

प्राप्तहानिरेवेति । स्वोत्तमबृहस्पतिभार्यापरिग्रहदोषेण चन्द्रस्य राजसूयेन क्लृप्तादधिकं यदार्जितं तस्य हानिरभवत् । स्वोत्तमदेवेन्द्रांशवालिभार्योपभोगदोषेण सुग्रीवस्यापि सूर्यांशस्य रामसेवातिशयेन क्लृप्तादधिकं यदार्जितं तस्यैव हानिरभवदित्यर्थः ।

### **परिमल **

अन्येषां विक्रियायामिति । अधिकानन्दादिमत्त्वेन परिणाम इत्यर्थः ॥ शास्त्रस्येति । तारतम्योक्तिपरश्रुतिरूपस्येत्यर्थः ॥ इति वचनादिति । यावदधिकारमित्यत्र न्यायविवरणोक्तादिति ज्ञेयम् ।

### **यादुपत्यं**

नन्वधिकसाधनेनाधिकानन्दादिप्राप्तौ शास्त्रीयनियमभङ्गप्रसङ्ग इत्यत आह प्राप्तशब्देनेति ॥ ह्रासो भवेदिति । अत्र ह्रासशब्देनाधिकसाधनानुष्ठानजनितपुण्यनाश एव विवक्षितो न फलनाशः । फलस्य प्रसक्तत्वेऽप्यनुत्पन्नत्वादिति ज्ञातव्यम् । ननु नेश्वराराधनस्य वैफल्यम् । तेन तस्याधिकानन्दोत्पत्त्यङ्गीकारात् । न च शास्त्रीयनियमभङ्गः । तदीयेनैवेश्वराराधनेन तदैव तदन्येषामुत्तमानामधमानां चानन्दादीनां तत्तच्छतांशाधिकत्वादिना विक्रियाङ्गीकारादित्यत आह न च तदैवेति ।

### **श्रीनिवासतीर्थीया**

तेन गुणेनेति । अधिकानन्देनेत्यर्थः ॥ विक्रियायामिति । अधिकानन्दतारतम्यानुकूलाधिकानन्दविकारवत्तायामित्यर्थः ।

### **वाक्यार्थरत्नमाला**

अधिकानन्दादीति । ह्रासात् पूर्वमिति शेषः । उक्तनियमेति । अधिकानन्दसंप्राप्तिकाले हि यो यावता यतो न्यूनस्सततोऽतिन्यूनो भवति । अपरस्त्वत्यधिको भवति । तथा यस्मात्स्वयमधिकः प्रागासीत्सपश्चात्समानो जात इत्याद्यापत्योक्तनियमभङ्गेनेत्यर्थः । अथवा यदि प्राग्विधानानातिरिक्तमानन्दादिकं प्राप्तं तर्हि तस्याधिकानन्दादेरपि स्वरूपान्तर्गतत्वप्राप्तेस्तत्सहितस्यैव पूर्वानन्दादेः स्वरूपपरिणामत्व प्राप्त्या तद्धानिस्वीकारे च स्वरूपस्यैव क्लृप्तस्य हानिरिति प्राप्नोतीति योम यावता यतो न्यून इत्याद्युक्तरीत्यैव तारतम्यनियमभङ्ग इति योज्यम् । न नियमेति । उक्तरीत्या तद्विकारेऽपि नियमभङ्गोनेत्यर्थः । फलनाशस्य तत्वेनेति ।

यद्यपि फलाभावो नाम फलप्रागभाव इति विलक्षणेऽनागतदुःखानुत्पादो मोक्ष इति वदतः प्राभाकरादेर्मते प्रागभावपरिपालनस्यैवफलत्व वदसन्देहो व्याकरणफलमित्यस्योपपत्तये सन्देहप्रागभावस्यैव फलतया वैयाकरणोक्तयनुसारेण तस्य फलत्ववच्च युक्तं विकर्मफलत्वं प्रसक्ताभावस्येति फलह्रासपदेन प्रागभावविवक्षया साधनं शक्यं वक्तुम् । तथापीति वस्तुस्थितिकथनाय पक्षान्तरमुक्तम् । वस्तुतस्तु फलानुत्पादं प्रत्युदाहृतसाधननिश्चित कर्मनाश एव हेतुरित्यतस्तस्यैव फलह्रासरूपतयोक्तिः । अत एव वक्ष्यति किं तु तदनुत्पाद एव स च तत्कारणीभूतेत्यादीति । उक्तं च सूत्रोपस्कारे अविगुणध्वंसावधिकदुःखप्रागभावो मुक्तिरिति पक्षमाश्रित्य न चासाध्यत्वान्नायं पुरुषार्थः । कारणविघटमुखेन प्रागभागस्यापि साध्यत्वात् । न च तस्य प्रागभावत्वक्षतिः । प्रतियोगिजनकाभावत्वेनैव प्रागभावत्वात् । जनकत्वं च स्वरूपयोगतामात्रम् । न हि प्रागभावश्चरमसाग्री । येन तस्मिन्सति कार्यमवश्यं भवेत् । तथा सति कार्यस्याप्यनादित्वमेव स्यात् । तथा च यथा सहकारिविरहादियन्तं कालं नाजीजनत्तथाऽग्रेऽपि तद्विरहान्न जनयिष्यति । हेतूच्छेदे पुरुषव्यापारादित्यस्यापि प्रागभावपरिपालन एव तात्पर्यादिति । तथा किरणावलीवर्धमानेऽपि न च प्रागभावस्यासाध्यत्वम् । दुःखकारणविघटनद्वारा तस्यापि कृतिसाध्यत्वादित्याद्युक्तम् । दुःखजन्मप्रवृत्तिदोषमिथ्याज्ञानानामुत्तरोत्तरापाये तदनन्तरापायादपवर्ग इति गौतमीयद्वितीयसूत्र न्यायभाष्यादावप्येषोऽर्थः संमत एवेति ज्ञेयम् । तत्तद्गुणोत्पादादिति । एकेनाधिकसाधकानुष्टाने भवता मुत्पत्तिस्तावत्संख्याकानामेव प्रत्येकमुत्पादादित्यर्थः । न्यूनाधिकगुणोत्पादे विवक्षिततारतम्यभङ्ग एवेति ज्ञेयम् । कस्यचिदेवेति । उपलक्षणं चैतत् । दैवार्द्वयोर्वेत्यपि ज्ञेयम् । पूर्वं द्वयोर्वेत्यप्युक्तत्वात् । पूर्वत्र कृतिशब्देन विकर्मग्रहणवदत्र विक्रियाशब्देन विकर्मग्रहणमिति प्रतीतिनिरासाय व्याचष्टे । विशिष्टक्रियायामिति । विज्ञानादिपदवद्विशेषार्थत्वं विशब्दस्येति भावः । इत्येव पाठ इति । न तु पूर्वपाठवदन्येषामिति पदमित्यर्थः । अन्येषां विशिष्टक्रियायामित्यर्थस्यापेक्षिततया पूर्वपक्षे विशब्दस्य विशिष्टार्थत्वोपपत्तावपि येनाधिकं साधनमनुष्टितं तस्यैव विक्रियायामित्यर्थपक्षे विशिष्टार्थतायोगाद्विशब्दस्यार्थान्तरमाह । विरुद्धेति । यद्यप्यन्येषामिति पूरणेन योजनं शक्यं तथापि योजनान्तरे प्रमेयसिध्द्यलाभादेवं कृतमिति ज्ञेयम् ।

