+++
title = "१० विशिष्टादृष्टकारणपक्षेऽपि योग्यता अनिवार्यैव"

+++


## अदृष्टाच्चेद्विशेषोऽयमनादित्वं कुतो न तत्

**विशिष्टादृष्टकारणपक्षेऽपि योग्यता अनिवार्यैव**

**अदृष्टाच्चेद्विशेषोऽयमनादित्वं कुतो न तत्**

### **सुधा**

अस्तु तर्हि द्वितीयः पक्ष इति तत्राह अदृष्टाच्चेदिति ।

## **अनुव्याख्यानम्**

***अदृष्टाच्चेद्विशेषोऽयमनादित्वं कुतो न तत् ॥***

भवतीति शेषः । विशिष्यत इति विशेषो विशिष्टमदृष्टमित्यर्थः । अयमिति विरिञ्चस्य सर्वोत्कर्षहेतुः । अनादित्वं तथाविधादृष्टपरम्परायाः । अनादियोग्यतावत्त्वमिति च । तत्तर्हि । इदमुक्तं भवति । यथा विरिञ्चस्य सर्वोत्कर्षे कारणं विशिष्टमदृष्टं तथा (विधादृष्टपूर्वकं) विधपूर्वादृष्टहेतुकम् । तथा तदपि तदपीति स्वीकार्यम् । समानन्यायत्वात् । तथा चानादिविशिष्टादृष्टप्रवाहाश्रयत्वं तस्यैव कुत इत्यनुयोगस्य नान्यदुत्तरमनादेर्विशिष्टस्वभावात् । तत्तत्फलप्राप्त्युपाययोः प्रयत्नादृष्टयोरागन्तुकयोर्बीजभूतोऽनागन्तुकस्वभाववि एवानादियोग्यतोच्यते । यथोक्तम् । ‘स्वभावाख्या योग्यता या हठाख्ये’त्यादि । अतः सिद्धा ब्रह्मादिकलिपर्यन्तेषु जीवेष्वनादियोग्यतेति ।

### **वाक्यार्थचन्द्रिका**

ननु तथाविधादृष्टपरम्पराया अनादित्वं नानिष्टमित्यतोऽनादियोग्यताऽऽपादकत्वात्तस्यानिष्टत्वमित्यभिप्रेत्य तस्याप्यापाद्यमाह अनादियोग्यतावत्त्वमिति चेति । इति च तदर्थ इति शेषः । ननु च सर्वोत्कर्षकारणविशिष्टादृष्टस्य तथाविधादृष्टहेतुत्वेऽपि फलहेतुविशिष्टादृष्टनिमित्तकविशिष्टादृष्टस्य वा तन्निमित्ताविशिष्टादृष्टस्य वा न तथाविदादृष्टनिमित्तकत्वमिति न तथाविधादृष्टपरम्पराया अनादित्वमापद्यते । बीजाभावात् । अस्तु वानादित्वं तथापि कथमनादियोग्यतासिद्धिर्निमित्तनैमित्तिकभावस्याप्रतीतेः । तस्यैव विशिष्टादृष्टप्रवाहाश्रयत्वोपपादकतयानादिविशिष्टस्वभावसिद्धावपि न योग्यतासिद्धिः स्वभावस्य योग्यतात्वासिद्धेरित्यत आह इदमुक्तं भवतीति ॥ यथोक्तमिति । भारततात्पर्यनिर्णय इति शेषः ।

### **परिमल **

तथाविधं विशिष्टादृष्टमपेक्ष्यैव जायत इति प्राग्विकल्पितपक्षं शङ्कते अस्तु तर्हीति । अनादित्वमित्यत्राकाङ्क्षितमाह तथाविधादृष्टपरम्पराया इति । तस्या अर्थान्तरमाह अनादियोग्यतावत्त्वमिति चेति । अदृष्टप्रवाहस्यानादित्वे अनादियोग्यतावत्त्वं कुत इत्यत आह इदमुक्तमिति । तस्यैव विरिञ्चस्यैव कुतः, अन्यस्य कुतो नेति प्रश्नस्यानादिभूतेतरासाधारणस्वभावादन्यदुत्तरं नास्ति । तादृशस्वभावस्तस्यास्तीति अत्युत्कर्षहेतुभूतादृष्टप्रवाहस् तस्यैवेत्येवोत्तरं वाच्यमित्यर्थः । तावताऽनादियोग्यतासिद्धिः कुत इत्यत आह तत्तत्फलेति । ‘स्वाभावाख्या योग्यता या हठाख्या याऽनादिसिद्धा सर्वजीवेषु नित्या । सा कारणं प्रथमं तु द्वितीयमनादिकर्मैव तथा तृतीयम् । जीवप्रयत्नः पौरुषाख्य’ इति भारततात्पर्योक्तिं हृदि कृत्वाह प्रयत्नादृष्टयोरिति ॥ यथोक्तमिति । द्वाविंशेऽध्याये । अनादियोग्यतासत्वे तर्कोक्तिः ।

### **वाक्यार्थरत्नमाला**

भारततात्पर्यनिर्णय इति द्वाविंशेध्याये ।

