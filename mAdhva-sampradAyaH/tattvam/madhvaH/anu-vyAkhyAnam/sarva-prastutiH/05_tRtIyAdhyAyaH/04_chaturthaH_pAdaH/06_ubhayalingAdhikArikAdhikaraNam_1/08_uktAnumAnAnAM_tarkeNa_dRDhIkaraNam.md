+++
title = "०८ उक्तानुमानानां तर्केण दृढीकरणम्"

+++


## यद्यनादिविशेषो न साम्प्रतं कथमेव सः

**उक्तानुमानानां तर्केण दृढीकरणम्**

**यद्यनादिविशेषो न साम्प्रतं कथमेव सः**

### **सुधा**

उक्तानामनुमानानां व्याप्त्यवधारणाद्यर्थमागमानां चान्यार्थव्याख्याननिरासार्थमनुग्राहकं तर्कमाह यदीति ।

## **अनुव्याख्यानम्**

***यद्यनादिविशेषो न साम्प्रतं कथमेव सः ॥***

विशेषः स्वरूपगतो योग्यतालक्षणोऽतिशयः । स विशेषः परिदृश्यमानोऽतिशयः । एतदुक्तं भवति । यदि हिरण्यगर्भस्यानादिः सर्वोत्कृष्टो योग्यतालक्षणो विशेषो न स्यात्तदसाम्प्रतं दृश्यमानं सर्वोत्कृष्टत्वं न स्यात् । तस्यैतद्बीजत्वात् । कारणाभावे च कार्याभावस्य नियतत्वात् । अन्यथा सर्वेषामपि सर्वोत्कृष्टत्वापत्तेः । एवमन्यत्रापि वक्तव्यमिति ।

### **वाक्यार्थचन्द्रिका**

यद्यनादीत्युत्तरवाक्यानर्थक्यमाशङ्क्य तर्ककथनार्थत्वान्न तदिति भावेन किन्तर्केणापीत्यतस्तत्प्रयोजनं दर्शयंस्तत्परिहारतयोत्तरग्रन्थं सङ्गमयति उक्तानामिति । ननु परिदृश्यमानविशेषान्यथाऽनुपपत्त्यानादिविसिद्धावप्यनेनानादियोग्यताऽसिद्धेः कथमस्य तर्कस्यानादि योग्यतासाधकानुमानाङ्गव्याप्त्यवधारणार्थत्वं तत्साधकागमानां चान्यार्थनिरासकत्वमित्यतो विपदं तत्परतया व्याचष्टे ॥ वि इति । विपक्षे बाधककथनेन तर्कस्याप्रयोजकतां परिहरन्नेव विवक्षितं तर्कं दर्शयन्नाह एतदुक्तं भवतीति । नन्वेतावता हिरण्यगर्भस्य सर्वोत्कर्षप्रयोजकसर्वोत्कृष्ययोग्यतासिद्धावपि नान्यत्र तत्सिद्धिरिति कथं सार्वत्रिकयोग्यतासाधकत्वमस्य तर्कस्येत्यत आह एवमिति ॥ अन्यत्रापीति । रुद्रादावपीत्यर्थः । तथा चानेन तर्केणान्यत्र योग्यताया असिद्धावप्येवंजातीयतर्केण तत्सिद्धिसम्भवाद्युक्तमेव सार्वत्रिकयोग्यतागमकत्वमस्येति भावः ।

### **परिमल **

अस्फुटत्वादभिप्रायमाह एतदुक्तमिति । एतद्बीजत्वात् । बहुव्रीहिः ॥ एवमन्यत्रापीति । रुद्रादावपीत्यर्थः ।

### **वाक्यार्थरत्नमाला**

अनादियोग्यतासिद्धेरिति ॥ योग्यताया असिद्धेरित्यर्थः ।

