+++
title = "०९ अदृष्टं सर्वोत्कृष्टत्वे न प्रयोजकम्"

+++


## अदृष्टादेव चादृष्टं स्वकीथं सर्ववादिभिः

**अदृष्टं सर्वोत्कृष्टत्वे न प्रयोजकम्**

**अदृष्टादेव चादृष्टं स्वकीथं सर्ववादिभिः**

### **सुधा**

ननु ब्रह्मादीनां योग्यतालक्षणानादिविशेषाभावेऽपि सादिनो विशिष्टादृष्टादेव सर्वोत्कृष्टत्वादिकं भविष्यति । तथा च स्मृतिः ‘स्वधर्मनिष्ठः शतजन्मभिः पुमान्विरिञ्चतामेती’त्यादिकेति चेत् । अत्र वक्तव्यम् । किं तद्विरिञ्चस्य सर्वोत्कर्षबीजं विशिष्टमदृष्टं ततः प्राक्तनतथाविधमदृष्टमनपेक्ष्यैव जायते । उतापेक्ष्येति । आद्यं दूषयति अदृष्टादेव चेति ।

## **अनुव्याख्यानम्**

***अदृष्टादेव चादृष्टं स्वकीथं सर्ववादिभिः ॥***

तानि तानि द्रव्यादीनि खल्वदृष्टोत्पत्तौ निमित्तानि श्रुतिस्मृतिभ्यामुपलभ्यन्ते । तत्सम्पत्तिश्चादृष्टनिमित्तैव । तस्मान्न केवलं फलं किन्नामोत्तरोत्तरमदृष्टं च पूर्वपूर्वादृष्टाद्भवतीति चार्वाकव्यतिरिक्तसर्ववादिभिः स्वीकृतम् । अतः सर्वोत्कर्षहेतोर्विशिष्टादृष्टस्य तथाविधप्राक्तनादृष्टानपेक्षोत्पत्तिकत्वाभ्युपगमेऽपसिद्धान्तः स्यात् । भवत्वन्येषां वादिनामित्थं सिद्धान्तो मम तु सर्वोत्कर्षादिफलोत्पत्तावेव विशिष्टादृष्टापेक्षा न तु तदुत्पत्तावपीति । यद्वा यद्विरिञ्चस्य सर्वोत्कर्षनिमित्तं विशिष्टमदृष्टं तस्य तथाविधादृष्टकार्यत्वेऽपि तस्य नादृष्टकार्यत्वमिति ।

### **वाक्यार्थचन्द्रिका**

ननु चादृष्टादेव चादृष्टमित्युत्तरग्रन्थानर्थक्यम् । न चोत्तरोत्तरादृष्टस्य पूर्वपूर्वादृष्टसापेक्षत्वस्य सर्ववादिसम्मतत्वकथनव्याजेन तदनङ्गीकारेऽपसिद्धान्तकथनार्थत्वान्न तस्यानर्थक्यमिति वाच्यम् । तत्कथनस्याप्यनर्थकत्वात् । न चानादियोग्यताभावेऽपि विशिष्टादृष्टेनैव विशेषोपपत्त्योक्ततर्केऽन्यथासिद्धिशङ्कानिरासाय विपक्षे बाधककथनार्थं तदिति वाच्यम् । विशेषादृष्टवियोः कार्यकारणभावस्यैवाप्रामाणिकत्वेन तेनान्यथासिद्धिशङ्काया एवानुपपत्त्या तन्निरासाय विपक्षे बाधककथनस्य दूरनिरस्तत्वादित्यतोऽन्यथासिद्धिशङ्कानिवर्तकतयोत्तरग्रन्थं योजयितुं विशिष्टादृष्टवियोः कार्यकारणभावस्य प्रामाणिकत्वोपपादनेन विशिष्टादृष्टेन विस्यान्यथासिद्धिशङ्कां तावदुत्थापयति नन्विति । ननु विशिष्टादृष्टेन विस्यान्यथासिद्धिं वदता मया विस्येव विशिष्टादृष्टस्यापि विशिष्टादृष्टान्तसापेक्षताया एव वक्तुं शक्यत्वान्नापसिद्धान्त इत्यतोऽनपेक्षितत्वपक्ष एवापसिद्धान्तस्योच्यमानत्वान्नानुपपत्तिरित्यभिप्रेत्यात्र सम्भावितं पक्षद्वयं विकल्प्याद्योत्तरत्वेनोत्तरग्रन्थं योजयति किं तदित्यादिना । ननु प्रमाणाभावेन सर्वोत्कर्षहेतोर्विशिष्टादृष्टस्य तथाविधप्राक्तनादृष्टापेक्षोत्पत्तिकत्वमेवासिद्धम् । नापि तस्य सर्ववादिसम्मतत्वमस्ति । अदृष्टमनभ्युपगच्छतश्चार्वाकस्य तदसम्मतेः । तत्कथं विशिष्टादृष्टस्य तदनपेक्षोत्पत्तिकत्वेऽपसिद्धान्त इत्यतो विशिष्टादृष्टस्य तथाविधदृष्टापेक्षोत्पत्तिकत्वं तावदुपपादयति तानि तानीति ॥ न केवलं फलमिति । अनेनादृष्टादेव चेति चशब्दस्य भिन्नक्रमत्वकथनाद्विरुद्धार्थकचैवशब्दयोः कथमेकत्र सम्बन्ध इति शङ्का निरस्ता भवति तदुत्पत्ताविति । विशिष्टादृष्टोत्पत्तावित्यर्थः ॥ तस्येति । विरिञ्चस्य सर्वोत्कर्षनिमित्तविशिष्टादृष्टनिमित्तभूतविशिष्टादृष्टस्येत्यर्थः । इतीत्यतः परं सिद्धान्त इत्यनुवर्तते ।

### **परिमल **

तथाच स्मृतिरिति । चतुर्थस्कन्धस्था । शतजन्मभिः स्वधर्मनिष्ठ इत्यर्थः । इत्यादीत्यादिपदेन ‘वया विष्णोरेषस्य प्रभृथे हविर्भिः । विदेहि रुद्रो रुद्रियं महित्त्वमित्यादिग्रहः ॥ विशिष्टमिति । इतरासाधारणमित्यर्थः । अदृष्टा देवा दृष्टं जायत इति वादिनानङ्गीकारे युक्तिमाह तानि तानीति । सोमव्रीहियवदधिक्षीराज्यपश्वादिद्रव्याणि । आदिपदेन यागादीनां क्रियादिग्रहः ॥ श्रुतिस्मृतिभ्यामिति । सोमेन यजेत व्रीहिभिर्यजेत पशुमालभेतेत्यादिश्रुत्या । यज्ञाद्भवति पर्जन्यः ‘वेदोदितं स्वकं कर्म नित्यं कुर्यादतन्द्रितः ।’ इत्यादिस्मृत्या चेत्यर्थः । चशब्दार्थं विवृण्वन् योजयति न केवलमिति ।

### **वाक्यार्थरत्नमाला**

इतीत्यतः परमिति । अत्र पूर्वतया विवक्षित इतिशब्दः कार्यत्वमितीत्यत्र तदुत्पत्तावपीत्यत्र चेतिशब्दो ग्राह्यः पूर्वत्राभिधाने कर्तव्येऽत्र तथाभिधानं पूर्वत्रैवानुवृत्तिशङ्कानिरासाय । अत एवाविशेषित इतिशब्द उपात्तः । तदुत्पत्तावपीति वाख्यव्याक्यानन्तरम् ऐतत्पाठे तु वक्ष्यमाणाकर्षणेन व्याख्यानमिति न दोषः ॥ केचित्तु पूर्वत्र परत्र वा व्याख्याने उपलक्षणतया स्पष्टतया वाऽन्यत्र तद्य्वाख्यानं सिद्धमिति न तथा प्रकृतमिति प्राहुः ।

