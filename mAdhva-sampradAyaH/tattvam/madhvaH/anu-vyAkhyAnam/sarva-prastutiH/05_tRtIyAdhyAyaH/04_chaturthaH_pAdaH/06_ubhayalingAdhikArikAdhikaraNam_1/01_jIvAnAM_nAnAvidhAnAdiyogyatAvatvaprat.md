+++
title = "०१ जीवानां नानाविधानादियोग्यतावत्वप्रतिपादनम्"

+++


## ॐ सर्वथाऽपि तु त एवोभयलिङ्गात् ॐ

**॥ अथ उभयलिङ्गाधिकारिकाधिकरणम् ॥**

**जीवानां नानाविधानादियोग्यतावत्वप्रतिपादनम्**

**ॐ सर्वथाऽपि तु त एवोभयलिङ्गात् ॐ**

### **सुधा**

ॐ सर्वथाऽपि तु त एवोभयलिङ्गात् ॐ ॥ ॐ न चाधिकारिकमपि पतनानुमानात्तदयोगात् ॐ ॥ अत्र प्रथमाधिकरणेऽनादिज्ञानयोग्यतावतामेव ज्ञानप्राप्तिर्नान्येषामित्युक्तम् । द्वितीये च देवतादिपदप्राप्तिरनादितद्योग्यतोपेतानामेव नेतरेषामित्यभिहितम् । सेयं जीवानां नानाविधानादियोग्यता प्रसिद्धैस्तैस्तैः कारणैरुत्कर्षापकर्षप्राप्तिर्भवतीति वदद्भिर्वादिभिर्नाभ्युपगम्यतेऽतस्तां साधयितुमाह अनादीति ।

## **अनुव्याख्यानम्**

***ॐ सर्वथाऽपि तु त एवोभयलिङ्गात् ॐ ॥***

***ॐ न चाधिकारिकमपि पतनानुमानात्तदयोगात् ॐ ॥***

***अनादियोग्यतां चैव कलिवाणीश्वरावधिम् ।***

***को निवारयितुं शक्तो युक्त्यागमबलोद्धताम् ॥***

न केवलं मुक्तानां तारतम्यमिति चार्थः । अनेन मुक्ततारतम्यस्यापीदं साधकमित्युक्तं भवति । अनादेर्नित्यत्वात् । एवशब्दस्य क एवेति सम्बन्धः । कलिवाणीश्वराववधी यस्याः सा तथोक्ता । योग्यतापकर्षपरम्परायाः कलिरवधिस्तदुत्कर्षपरम्पराया वाणीश्वरः । उद्धताम् अप्रतिहताम् । कथं युक्त्यागमद्धित्यत आगमानां सावकाशत्वाभिमानेन युक्तावेव बहुमानवन्तं प्रत्यादौ तामाह ब्रह्मण इति ।

**अनुव्याख्यानम्**

***ब्रह्मोणोऽन्यत आधिक्ययुक्तः कालो विवादवान् ।***

***कालो ह्ययं यथेत्यादि माऽनुमामानिनो भवेत् ॥***

वर्तमानकाले ब्रह्मा सर्वाधिक इति सम्प्रतिपन्नम् । अतो विवादवान्विवादविषयः काल इत्युक्तम् । वर्तमानमहाकल्पव्यतिरिक्तोऽतीतोऽनागतश्च काले एतस्य ब्रह्मणो यदन्यत आधिक्यं तेन युक्तः । कालो हीति कालत्वादित्यर्थः । अयं वर्तमानः कालो यथा । आदिपदेनायं ब्रह्मातीतादिकालेऽप्यन्यतोऽधिको ब्रह्मत्वात्तत्कालवर्तिब्रह्मवदित्यादेः सङ्ग्रहः । अनुमामानिनोऽनुमायां बहुमान वतो बोधाय प्रयोक्तव्या भवेत् । अनुमामानिनः प्रतीतिं वा ; ब्रह्मगतेनाधिक्येन कालस्य सम्बन्धाभावात्कथमनुमानमिति चेन्न । परम्परासम्बन्धेनानुमानप्रामाण्यवादिभिरयं काला वेदव्यतिरिक्तेदानीन्तनत्वरहितपौरुषेयवानित्याद्यनुमानप्रवृत्तेर् अङ्गीकृतत्वात् । तदिदमुक्तमनुमामानिन इति । ब्रह्मणः पदाद्यभावकालेऽपि सर्वोत्कर्षसिद्धौ योग्यतैव सर्वोत्कृष्टानादिनित्या सिद्धा भवति ।

### **वाक्यार्थचन्द्रिका**

ॐ सर्वथाऽपि तु त एवोभयलिङ्गत् ॐ ॥ ॐ न चाधिकारिकमपि पतनानुमानात्तदयोगात् ॐ ॥ योग्यताया असूत्रितत्वात्तत्त्वेऽप्यविप्रतिपन्नत्वाच्चानादीत्यादितत्प्रतिपादनप्रयासानर्थक्यमाशङ्क्य तस्याः सूत्रिततां वादिविप्रतिपन्नतां चोपदर्शयन्नेव तत्समर्थनपरतयोत्तरभाष्यं सङ्गमयति अत्रेत्यादिना । ननूत्कर्षापकर्षान्यथानुपपत्त्या प्राप्ताया योग्यतायाः कथमनभ्युपगमो वादिनां युज्यत इत्यतस्तस्यान्यथासिद्धतामाह प्रसिद्धैरिति । विशिष्टादृष्टादिभिरित्यर्थः ॥ अनेनेति । उक्तसमुच्चायकचशब्देनेत्यर्थः । अनादियोग्यतासाधनप्रतिज्ञारूपेऽस्मिन्वाक्येऽनादियोग्यतामात्रे वक्तव्ये यच्चशब्देन तारतम्यवचनं तेन वक्ष्यमाणानादियोग्यत्वं तारतम्यस्यापि साधनकमित्युक्तं भवति । अन्यथोपक्रमे उभयोक्तिवैयर्थ्यमिति भावः । नन्वनादिभूतयोग्यताया अपि प्रागभाववन्नाशित्वसम्भवात्तन्नाशे साम्योपपत्तेर्नानादियोग्यतया तारतम्यसिद्धिरित्यत आह अनादेरिति । अनादिभावो न निवर्तत इति व्याप्तेरिति भावः । न हिंस्यात्सर्वाणि भूतानीत्यादेरिवानादिभावो न निवर्तत इत्यस्याप्युत्सर्गत्वान्न भावरूपाज्ञानादौ व्यभिचार इति ज्ञेयम् । कलिवाणीश्वरयोरव्यवस्थयाऽवधित्वभ्रान्तिनिरासायाह योग्यतेति ॥ युक्तावेवेति । अन्यथा पृष्टेनागम एवादौ वक्तव्य इत्यङ्गीकारादागमस्यैव प्रथमवक्तव्यत्वेन प्रथमं युक्त्युपन्यासासङ्गतिप्रसङ्गादिति भावः ॥ परम्परेति । वेदरूपशब्दस्य कालेऽसमवेतत्वेन साक्षात्सम्बन्धविरहादिति भावः । नन्वनेन ब्रह्मणोऽन्यत अधिक्यसिद्धावपि प्रतिज्ञातयोग्यताया न सिद्धिरिति कथमस्य तत्साधनायोपन्यास इत्यत आह ब्रह्मण इति ।

### **परिमल **

ॐ सर्वथाऽपि तु त एवोभयलिङ्गात् ॐ ॥ सेयं जीवानां नानाविधानादियोग्यतेति । नाभ्युपगम्यत इत्यन्वयः ॥ अनेनेति । अनादियोग्यतां चेति पूर्वसमुच्चायकशब्दकथनेनेत्यर्थः । इदं योग्यतासाधनम् । अनादित्वोक्त्या मुक्तिगत्वलाभः कथमित्यत आह अनादेर्नित्यत्वादिति । भावस्येति योज्यम् । तथा चानादियोग्यतासाधने नित्यत्वस्याप्यवश्यं प्राप्तत्वान्मुक्तावपि नानाविधयोग्यतायाः सत्त्वात्तारतम्यसिद्धिरिति भावः । ‘प्राबल्यागमस्यैव जात्या तेषु त्रिषु स्मृतमि’त्यलौकिकार्थे आगमस्यैव प्राबल्यात्स एवादौ वाच्य इत्यत आह आगमानामिति । द्वितीयान्तत्वमभ्युपेत्याह अनुमामानिनः प्रतीतिं वेति ॥ परम्परेति । ब्रह्मद्वारकसम्बन्धादिरूपपरस्परासम्बन्धेनेत्यर्थः ॥ इत्याद्यनुमानेति ॥ अयं काल इति । औपाधिकस्य वर्तमानकालस्य पक्षतया तस्य चाकाशस्य सम्बन्धसम्भवाद् आकाशद्वारकपरम्परासम्बन्धेन पौरुषेयवेदरूपशब्दवत्त्वं ध्येयम् । एतदनुमानार्थो जिज्ञासाधिकरणे वेदापौरुषेयत्ववादे ‘न बुद्धो धर्मदर्शी स्यात्पुंस्त्वादित्यनुमाहतिरि’त्येतद्व्याख्यानसुधापरिमे विवृतः । तत्र तन्मते जगदाधारताप्रयोजकस्वरूपसम्बन्धश्चेदिहापि तथास्तु । अखण्डस्यौपाधिकस्य जगदाधारत्वाभावेन परम्परासम्बन्धस्यैव वाच्यत्वादिति भावः । फलितार्थमाह ब्रह्मण इति । पदादीत्यादिपदेन तद्व्यापारादिग्रहः ।

### **यादुपत्यम्**

ॐ सर्वथाऽपि तु त एवोभयलिङ्गात् ॐ ॥ न चाधिकारिकमपि पतनानुमानात्तदयोगात् ॐ ॥ अनेनति । उक्तसमुच्चायकचशब्देनेत्यर्थः । अनादियोग्यतां साधयितुं भूमिकारचनरूपोऽयं श्लोकः । तत्रानादियोग्यतामात्रे वक्तव्ये यच्चशब्देन मुक्ततारतम्यवचनं तेन वक्ष्य माणमनादियोग्यतासाधनं प्रमाणजातं मुक्ततारतम्यस्यापि साधकमिति सूचितं भवतीत्यर्थः । अन्यथोपक्रमे उभयोक्तिवैयर्थ्यमिति भावः । ननु वक्ष्यमाणमनादियोग्यतासाधनं प्रमाणजातं किं साक्षादेवामुक्ततारतम्यस्यापि साधकं नेत्याह अनादेरिति । तथा च परम्परयैव तत्साधकमिति भावः । इदं च प्रायिकं साक्षादेवोभयसाधकप्रमाणानामपि वक्ष्यमाणत्वात् ॥ युक्तावेवेति । अन्यथा ‘पृष्टेनागम एवादौ वक्तव्यः साध्यसिद्धय’ इति वचनादागम एवादौ वक्तव्य इति भावः ॥ परम्परासम्बन्धेनेति । वेदरूपपौरुषेयस्य शब्दस्य काले समवायाभावादिति भावः । वेदव्यतिरिक्तेत्यादेरर्थः पूर्वमुक्तः ।

### **वाक्यार्थरत्नमाला**

ॐ सर्वथापि तु त एवोभयलिङ्गात् ॐ ॥ तारतम्यस्यापीदं साधकमिति मूलेऽनादियोग्यतासाधकमेवेदंशब्देन परामृश्यत इति प्रतीयते । न च तत्सम्भवति । अनादियोग्यतासाधकप्रमाणानां मुक्तास्तरतमभावयुक्ता इत्यत्र प्रमाणत्वाभावात् । किंतूपपाद्यमानमनादियोग्यत्वमेवेदंशब्देन परामृश्यते । तस्य च युक्तमेव मुक्तानां तरतमभावे प्रामाण्यमित्याशयेन योजयति । तेन वक्ष्यमाणमिति । अनेन योग्यतापरामर्शे इत्ययमित्यापत्येदमित्यस्यायोग इत्यतो नायं योग्यतात्वेन तत्परामर्शः । अपि तु वक्ष्यमाणत्वेन रूपेण । तथा च वक्ष्यमाणत्वरूपस्य सामान्यरूपत्वात्सामान्ये नपुंसकम् । तदभिप्रायेणैवानादियोग्यत्वमिति पूरितमित्युक्तं भवति । अन्यथाख्यातौ तारतम्यस्याप्यनादियोग्यतासाधकमेव वक्ष्यमाण साधकमित्यभिधाय वक्ष्यमाणमनादियोग्यतासाधकं प्रमाणजातं किं साक्षादेव मुक्ततारतम्यस्यापि साधकं नेत्याहेति । अनादेर्नित्यत्वादिति वाक्यमवतार्य तथा च परंपरयैव तत्साधकमिति भावति चाभिधायेदं च प्रायिकम् । साक्षादेवोभयसाधकप्रमाणानां वक्ष्यमाणत्वादिति यदुक्तम् । तन्न सम्भवतीत्यप्यनेन सूचितं भवति । कस्यचिदेव प्रमाणवाक्यस्य मुक्ततारतम्यपरतया कथंचिद्योजयितुं शक्यत्वेऽपि तदितरसर्वप्रमाणान्तरतारतम्यसाधकत्वाभावस्य भवतैव स्वीकृतत्वेन न केवलं मुक्तानां तारतम्यमिति प्रक्रमवाक्येनादियोग्यतासमकक्षतया तारतम्यकथनायोगप्रसङ्गः । न चेदंशब्देन योग्यत्वपरामर्शपक्षेऽपि कथं प्रक्रमानानुगुण्यपरिहारः । वक्ष्यमाणं प्रमाणविषयत्वानङ्गीकारादिति वाच्यम् । नात्र प्रमाणोपपाद्यत्वरूपेण समुच्चयोऽत्राभिप्रेयते । किन्तु न केवलं तारतम्यं किंतु तदुपपादकमनादियोग्यत्वं चेति समुच्चयस्यैव प्रक्रमेऽभिप्रेतत्वात् ।

नचैवं सति तारतम्यस्येदमपि साधकमित्युक्तयापत्तिः । तथार्थस्यैवाभिप्रेतत्वेनेष्टापत्तेः । तारतम्यस्यापीत्यपिशब्दस्तु मूले न केवलमनादियोग्यतया ज्ञानादिप्राप्तिः । किंतु तारतम्यस्यापीति समुच्चयार्थक इति नानुपपत्तिः । उक्तं चानादियोग्यतावतामेव प्राप्तिर्नान्येषामित्यादिना योग्यतायाः फलान्तरं मूले । अनादियोग्यतासाधकानां प्रमाणं परंपरया मुक्ततारतम्यमित्यभिप्रायकतया अनादेर्नित्यत्वादिति वा वर्णितम् । तत्र का परंपरा कथं च नित्यत्वोक्तया तारतम्यला भ इति विचारणीयमेव । अनादेस्तारतम्यस्य नित्यत्वोक्तया मुक्तौ तारतम्यं परंपरयेत्यर्थोऽभिप्रेतः । प्रमाणैरनादित्वमत्र प्राप्तेरिति वाच्यम् । तथा सति तेषां संसारितारतम्यपरत्वम् । अनादेर्नित्यत्वेन च मुक्तितारतम्यपरत्वमित्युक्तं भवति । तथायोग्यतायामनादिविणस्यानुभाष्यमूलयोरुपात्ततया तस्या एव नित्यत्वोपपादनपरतया स्पष्टप्रतीयमानानादेरिति वाक्यस्यान्यपरत्वाश्रयणायोगः । तस्यानित्यत्वस्यावश्यकवक्तव्यस्यानुक्तिप्रसङ्गश्च । तथा बहुकुसृष्टिप्रसङ्ग इत्यादिरूपेण सम्यक् शोध्यमस्ति । तन्नाशे साम्योपपत्तेरिति । उपलक्षणं चैतत् । तन्नाशे कारणाभावेन ज्ञानादिप्राप्त्यनुपपत्तेरित्यपि ज्ञेयम् ॥ तारतम्यसिद्धिर् इत्युपलक्षणम् । ज्ञानादिप्राप्त्युपपत्तिरित्यपि ज्ञेयम् । तारतम्यस्य मुख्यत उपादानं तु सन्निहितत्वादिति बोध्यम् । योग्यताया तारतम्येति पाठः । वेदरूपशब्दस्येति । वेदव्यतिरिक्तं यदिदानींतनत्वरहितं यत्पौरुषेयं तद्गतत्वेन साध्यपर्यवसानोपपत्तावपि पक्षीकृतकालगतपौरुषेयपदार्थेष्विदानींतनत्वरूप शेष्यसद्भावेन तदभावप्रयुक्तविशिष्टाभावानुपपत्यैतत्कालगतपदार्थस्य वेदव्यतिरिक्तत्वरूपविणाभावेनैव वेदव्यतिरिक्तेदानींतनत्वरहितपौरुषेयरूपताया वाच्यतया हेतोः पक्षधर्मताबलाद्वेदरूपपौरुषेयसिद्धिरिति फलितार्थं मनसि कृत्वा वेदरूपशब्दस्येत्युक्तमिति ज्ञेयम् ।

