+++
title = "०७ उक्तार्थे स्मृत्युपन्यासः"

+++


## प्रयान्ति परमां सिद्धिमैहिकामुष्मिकीं द्रुतम्

**उक्तार्थे स्मृत्युपन्यासः**

**प्रयान्ति परमां सिद्धिमैहिकामुष्मिकीं द्रुतम्**

### **सुधा**

अधुनाऽत्रैव स्मृतीः पठति प्रयान्तीति ।

## **अनुव्याख्यानम्**

***प्रयान्ति परमां सिद्धिमैहिकामुष्मिकीं द्रुतम् ॥***

***या न प्राप्याऽसुरैः सर्वैरक्षय्या क्लेशवर्जिता ॥***

***न तां गतिं प्रपद्यन्ते विना भागवतान्नरान् ॥***

पुरा सत्ये युग इति प्रकृतानां देवतास्वाभावानां प्रयान्तीत्यनेन मोक्षादिफलप्राप्तिमुक्त्वा न प्राप्येत्यसुराणां न तां गतिमिति कनुष्याणां च कदाचित्तत्प्राप्तिर्नास्तीत्युच्यते ।

**अनुव्याख्यानम्**

***अवजानन्ति मां मूढा मानुषीं तनुमाश्रितम् ॥***

***परं भावमजानन्तो मम भूतमहेश्वरम् ॥***

***मोघाशा मोघकर्माणो मोघज्ञाना विचेतसः ॥***

***राक्षसीमासुरीं चैव प्रकृतिं मोहिनीं श्रिताः ॥***

अवजानन्तीत्यनेन भगवदवज्ञादिलक्षणराक्षसादिस्वभाववतां कदापि पुरुषार्थावाप्तिर्नास्तीति कथ्यते ।

प्रकृतिः स्वभावः ।

**अनुव्याख्यानम्**

***महात्मानस्तु मां पार्थ दैवीं प्रकृतिमाश्रिताः ॥***

***भजन्त्यनन्यमनसो ज्ञात्वा भूतादिमव्ययम् ॥***

महात्मान इत्यत्र भगवद्भजनादिलक्षणदेवत्वं स्वभाव इति प्रतीयते ।

**अनुव्याख्यानम्**

***अभयं सत्त्वसंशुद्धिर्ज्ञानयोगव्यवस्थितिः ।***

***दानं दमश्च यज्ञश्च स्वाध्यायस्तप आर्जवम् ॥***

***अहिंसा सत्यमक्रोधस्त्यागश्शान्तिरपैशुनम् ॥***

***दया भूतेष्वलोलुप्त्वं मार्दवं ह्रीरचापलम् ॥***

***तेजः क्षमा धृतिः शौचमद्रोहो नातिमानिता ॥***

***भवन्ति सम्पदं दैवीमभिजातस्य भारत ॥***

***दम्भो दर्पोऽभिमानश्च क्रोधः पारुष्यमेव च ॥***

***अज्ञानं चाभिजातस्य पार्थ सम्पदमासुरीम् ॥***

अभयमित्यनेनाभयादिलक्षणं देवत्वं दम्भादिलक्षणं चासुरत्वं स्वभाव एवेति ज्ञायते ।

अनुव्याख्यानम्

***मामात्मपरदेहेषु प्रद्विषन्तोऽभ्यसूयकाः ॥***

***तानहं द्विषतः क्रूरान्संसारेषु नराधमान् ॥***

***क्षिपाम्यजस्त्रमशुभानासुरीष्वेव योनिषु ॥***

***आसुरीं योनिमापन्ना मूढा जन्मनि जन्मनि ॥***

***मामप्राप्यैव कौन्तेय ततो यान्त्यधमां गतिम् ॥***

मामात्मेत्यनेनासुरस्वभावानामन्धतमसावाप्तिपर्यवसानमभिधीयते ।

**अनुव्याख्यानम्**

***द्विविधो भूतसर्गोऽत्र दैव आसुर एव च ॥***

***विष्णुभक्तिपरो दैवो विपरीतस्तथाऽऽसुरः ॥***

***देवानां परमो धर्मः सदा यज्ञादिकाः क्रियाः ।***

***स्वाध्यायस्तत्त्ववेदित्वं विष्णुपूजा रतिः स्मृतिः ॥***

***दैत्यानां बाहुशालित्वं मात्सर्यं युद्धसत्क्रिया ।***

***नीतिशास्त्रप्रवेदित्वं शिवपूजा रतिः स्मृतिः ॥***

***वर्णाश्रमाचारवत्त्वं स्वाध्यायो भक्तिरच्युते ॥***

***शिवे सूर्ये तथा देव्यां स्वभावो मानुषः स्मृतः ॥***

***अनादिवैष्णवा एव देवतास्तु स्वभावतः ॥***

***विपरीताः स्मृता दैत्याः सदैवानादिकालतः ॥***

***मानुषा मिश्रमतयो विमिश्रगतयोऽपि च ॥***

द्विविध इति स्पष्टं देवासुरत्वयोः स्वभावत्वमाख्यायते । सर्गशब्दस्य स्वभाववाचित्वात् । द्विविध एवेति सम्बन्धः । सर्गाणां सुबहुत्वेऽपि ‘शुभाशुभफलाधिकौ । देवासुराख्यो द्वावेव गन्धर्वाद्यास्तदन्तरा’ इति वचनादवधारणोपपत्तिः । स्वभाव इत्येतद्देवानां दैत्यानामित्यत्रापि सम्बध्यते । परमो धर्म इति यज्ञादिकानां क्रियाणां विणम् । भगवदर्पणादिना परमधर्मरूपयज्ञादिकाः क्रिया इति । रतिः स्मृतिश्च विष्णोः शिवस्य चेति शेषः । बाहुशालित्वमित्यस्थाने बाहुबलप्रयोगोऽभिप्रेयते । युद्धसत्क्रिया युद्धकौशलम् । वर्णाश्रमेति तदनुष्ठानमात्रपर्यवसायित्वमाचष्टे । अच्युतादौ साम्येन भक्तिरित्यर्थः । अनादीति स्पष्टम् । अनादित्वादेव स्वभावतोऽनादिकालत इत्येतन्मानुषा इत्यनेन सम्बध्यते । मिश्रमतयः सम्यगसम्यग्ज्ञानाः । विमिश्रगतयः सुखदुःखात्मकसंसारफलाः । देवादीनामप्येवं फलं ज्ञातव्यम् ।

श्रुतिस्मृत्युदाहरणफलं दर्शयति इत्यादीति ।

**अनुव्याख्यानम्**

***इत्यादिवाक्यसन्दर्भैर्ज्ञायतेऽनादियोग्यता ॥***

सन्दर्भैरित्यतिबहूनि वाक्यान्यत्रार्थेऽन्यत्रादाहृतानि द्रष्टव्यानीति सूचयति ।

### **वाक्यार्थचन्द्रिका**

नन्वत्र देवाः परमां सिद्धिं प्रयान्तीत्यश्रवणात्कथमनेन देवत्वस्य सहजत्वसिद्धिरित्यतोऽत्राश्रवणेऽपि पूर्वत्र तेषां प्रकृतत्वेन तेषामेव सम्बन्धान्नानुपपत्तिरित्यभिप्रेत्य तेषां प्रकृततामुपपादयति पुरेति । भगवदवज्ञादिलक्षणराक्षसत्वासुरत्वयोरत्र प्रकृतित्वप्राप्तावपि कथं तयोः स्वभावत्वसिद्धिरित्यतः प्रकृतिशब्दस्य स्वभाववाचित्वात्प्रकृतिमिति विणेनैव तत्सिद्धिरित्याह प्रकृतिः स्वभाव इति ।

नन्वत्र देवत्वासुरत्वयोः सर्गत्वमुच्यते तत्कथं स्वभावत्वमाख्यायत इत्युच्यत इत्यत आह सर्गशब्दस्येति । चैवशब्दयोर्विरुद्धार्थत्वादेकत्र सम्बन्धाभावादेवशब्दस्य यथास्थितसम्बन्धमङ्गीकृत्य चशब्दस्य भिन्नक्रमताया अप्ययोगाच्चशब्दस्य यथास्थितमेव सम्बन्धमङ्गीकृत्यैवशब्दस्य भिन्नक्रमतामाह द्विविध एवेति सम्बन्ध इति । ननु भूतसर्गामतिबहुप्रकारत्वात्कथं द्विविध एवेत्यवधारणम् । न च सर्गाणां सुबहुत्वेऽपि शुभाशुभफलविवक्षयेयमुक्तिरिति वाच्यम् । गन्धर्वमनुष्याधर्मादीनामपि शुभाशुभफलाधिक्यसद्भावेन तद्विवक्षयाऽपि द्वैविध्यासम्भवादित्यतस्तद्द्वैविध्यावधारणघटकं गीतातात्पर्यगतं वाक्यमुदाहरति सर्गाणामिति । ननु स्वभावो मानुषः स्मृत इत्यन्ते श्रवणाद्वर्णाश्रमाचारवत्त्वादेर्मानुषस्वभावत्वसिद्धावपि पूर्वत्र देवानां स्वभाव इति दैत्यानां स्वभाव इति चाश्रवणात्सदा यज्ञादिक्रियादीनां कथं देवदैत्यस्वभावत्वसिद्धिरित्यतो योग्यतया स्वभाव इत्यस्य मानुष इत्यनेनैव देवानां दैत्यानामित्येताभ्यामपि सम्बन्धाभ्युपगमाद्युक्तैवानेन यज्ञादिक्रियादीनां देवादिस्वभावत्वसिद्धिरित्याशयेनाह स्वभाव इत्येतदिति । नन्वेवं यज्ञादिक्रियोद्देशेन परमधर्मत्वस्येव स्वभावस्यापि विधानप्रसङ्गाद्वाक्यभेद इतरसाधारणयज्ञादिक्रियाणां तत्स्वभावत्वानुपपत्तिश्चेत्यतः परमधर्मत्वविशिष्टयज्ञादिक्रियोद्देशेन स्वाभवत्वमात्रविधानाभ्युपगमेन परमधर्मत्वस्योद्देश्यविणत्वेनाविधेयत्वान्न वाक्यभेदप्रसङ्गः । तादृशक्रियाणामितरव्यावृत्तत्वान्न स्वभावत्वानुपपत्तिरित्याशयेनाह परमो धर्म इति । यज्ञादिक्रियाणां विणमिति कुतो यज्ञादिक्रियाणां परमधर्मत्वं येनोद्देश्यविणत्वं तस्येत्यतस्तत्प्रयोजकं कथयन्नेव तद्विणत्वं स्फोरयति भगवदिति । ननु स्मृतिमात्रस्य सर्वसाधारणत्वात्कथं देवदैत्यस्वभावत्वमित्यतः पूर्ववाक्ये विष्णुस्मृतेरुत्तरवाक्ये च शिवस्मृतेः स्वभावत्वेनोच्यमानत्वात् । तस्याश्च सर्वसाधारणत्वाभावान्न स्वभावत्वानुपपत्तिरित्यभिप्रेत्योभयत्र तदर्थलाभायानुरूपं माह रतिः स्मृतिश्चेति । रतिः स्मृतिरित्यतः पूर्ववाक्ये विष्णोरित्युत्तरवाक्ये च शिवस्येति इत्यर्थः । बाहुशलित्वस्य देवादिष्वपि सत्त्वात्कथं दैत्यस्वभावत्वमित्यत आह बाव्हिति । प्राचुर्याभिप्राया चेयमुक्तिरित्यविरोधः ।

वर्णाश्रमाचारस्य देवसाधारणस्य कथं मनुष्यस्वभावत्वमित्यतो भगवत्समर्पणपर्यन्तस्य तस्य देवस्वभावत्वेऽपि तदसमर्पितस्य तस्य तदभावान्न मानुषस्वभावत्वानुपपत्तिरित्याह वर्णेति । तारतम्येनाच्युतादिभक्तेर्देवादिष्वपि सद्भावान्न मानुषस्वभावत्वं तस्या इत्यत आह अच्युतादाविति । देवता स्वभावतो वैष्णवा इत्येतावतैव वैष्णवत्वस्य स्वभावत्वसिद्धेरनादित्वेन तद्विणानर्थक्यमित्यतो वैष्णवत्वस्य स्वभावत्वमुपपादयितुं तदिति भावेन हेतुतया तद्योजयति अनादित्वादेवेति । अनादिनित्यत्वादेवेत्यर्थः । दैत्यानामनादिकालतोऽवैष्णवत्वस्य सदैवेत्यनेनोक्तत्वादनादिकालत इत्यस्य वैयर्थ्यमाशङ्क्याह अनादीति । तथा च मनुष्याणां मिश्रगतितायाः स्वभावत्वोपपादकानादिकालत्वप्रतिपत्त्यर्थत्वान्न तदिति भावः ॥ सम्यगसम्यग्ज्ञाना इति । समसम्यगसम्यग्ज्ञाना इत्यर्थः ॥ सुखदुःखेति । समसुखदुःखात्मकसंसारफला इत्यर्थः ॥ एवमिति । दुःखासम्भिन्नसुखरूपमुक्तिफला देवा दुःखमात्ररूपतमःफला दैत्या इति देवतादीनां फलं ज्ञातव्यमित्यर्थः । अन्यथा मानुषाणामेव विशिष्यतत्कथनत्वस्याश्लिष्टत्वप्रसङ्गादिति भावः ।

### **परिमल **

स्मृतीनां प्रकृतोपयोगितया तात्पर्यमाह पुरा सत्ये युग इति ॥ प्रकृतानामिति । ‘पुरा सत्ये युगे देवा विशुद्धमतयोऽखिलाः । यजन्ति विष्णुमेवैकं ज्ञात्वा सर्वेश्वरेश्वरम् । प्रयन्ती’त्यादिपाद्मवचनमिति सन्न्यायरत्नावल्युक्तेस् तत्र ग्रन्थे पूर्वत्र प्रकृतानामित्यर्थः । प्रधानमिति भ्रमनिरासायाह प्रकृतिः स्वभाव इति ॥ अन्धतमसावाप्तीति । अवसमन्धेभ्यस्तमस इति समासान्तोक्तेः साधुत्वं ज्ञेयम् । ‘सर्गाणां सुबहुत्वेऽपि शुभाशुभफलाधिकौ । देवासुराख्यौ द्वावेव गन्धर्वाद्यास्तदन्तराः’ इति गीतातात्पर्योक्तवचनं हृदि कृत्वाह सर्गाणामिति ॥ इति वचनादिति । षोडशेऽध्याये । सर्गपदमर्थतोऽनूद्यान्वयमाह स्वभाव इत्येतदिति । स्वभावार्थकं सर्ग इत्येतत्पदमित्यर्थः । यद्वा अग्रेतनस्वभाव इत्येतदित्यर्थः । वाक्यद्वयस्थं रतिः स्मृतिर् इति पदचतुष्टयं सकृदुपादाय कस्येत्याकांक्षापूरकपदे वाक्यद्वये यथाक्रममाह रतिः स्मृतिश्च विष्णोः शिवस्येति इति ॥ तदनुष्ठानमात्रेति । न तु विष्ण्वर्पणमिति मात्रपदार्थः । अनादीति विणं स्वभाव इत्यत्र हेतुरित्याह अनादित्वादेव स्वभावत इति ॥ देवादीनामप्येवं फलमिति । सुखैकगतयो देवाः, दुःखैकगतयो दैत्या इत्येवं ज्ञेयमित्यर्थः । अत्रार्थे योग्यताभेदरूपेऽर्थे । अन्यत्र गीतातात्पर्ये षोडशेऽष्टादशे चाध्यायेऽध्यायान्तरे च तत्र तत्र तथा भारततात्पर्यनिर्णये चाद्याध्याये ‘त्रिविधा जीवसङ्घेश्च’त्यादौ ‘भविष्यत्पर्ववचनमित्येतदखिलं परमि’त्यन्तेन ग्रन्थेनोक्तानीत्यर्थः । योग्यतायां स्मृत्युक्तिः ॥

### **यादुपत्यं**

रतिः स्मृतिरिति तन्त्रेण प्रतीकद्वयग्रहणम् । ततश्च पूर्वत्र विष्णोरिति शेषः । उत्तरत्र शिवस्येति इत्यर्थः । चशब्दस्तु शब्दस्यावृत्तिद्योतकः ॥

### **श्रीनिवासतीर्थीया**

बाहुशालित्वस्य देवेष्वपि सत्त्वात्किं विशिष्योच्यते दैत्यानामित्यतो बाहुशालित्वं देवव्यावृत्तं यथा स्यात्तथा व्याख्याति अस्थान इति । अविषय इत्यर्थः । दैत्या बाहुबलप्रयोगाविषयेषु सज्जनेषु बाहुबलं प्रयुञ्जते । नैवं देवा इत्यर्थः ।

### **वाक्यार्थरत्नमाला**

गीतातात्पर्यगतमिति ॥ षोडशाध्यायस्थेति शेषः । विष्णुपूजारतिस्मृतिरित्यनुव्याख्याने समस्तपदम् । तत्र विष्णुपूजारतिस्तद्रतिस्तस्याः स्मृतिरिति भ्रान्तिनिरासाय विष्णुपूजारतिश्च स्मृतिश्चेति द्वन्द्वैकवद्भाव इत्यभिप्रेत्य मूले रतिः स्मृतिश्चेति प्रतीकोपादानम् । अन्यथा स्मृतिरित्येव ब्रूयात् । तत्र न ज्ञायते कस्य स्मृतिरित्यतो विष्णोरित्याद्युक्तम् । तत्रोक्तरीत्या पूरणेन तामभिधाय विशिष्टमवतार्य व्याचष्टे ॥ ननु स्मृतिमात्रस्येति ॥ अवश्यमेवं समस्तपदपाठाद्यभिप्रायकत्वं मूलटीकयोः । अन्यथा पाठान्तरे मूले रतिः स्मृति इत्येव वक्तव्यत्वाच् च शब्दायोगापातान् निर्द्देशार्थत्वं शेषाननुगुणम् । स्मृतिरित्यत्रेव रतिरित्यत्रापि विष्णोरिति स्य पूरितत्वप्राप्त्या ननुस्मृतिमात्रस्येति टीकाग्रन्थास्वारस्यापाताच्च । समस्तपदत्वाश्रयणे तु नानुपपत्तिरिति ध्येयम् । प्रतीकग्रहणे रतिः स्मृतिः स्मृतीति विसम्बद्धारतिशब्दस्यैवोपादानम् । तथा स्मृतिरित्यत्रैव प्रत्ययोपपत्तेरिति ध्येयम् । यदा त्वनुव्याख्याने विष्णुपूजा रतिः स्मृतिश्चेति प्रत्येकं विवक्षितम् । तत्र रतिस्मृतिरित्यत्र प्रागुक्तरीत्या द्वन्द्वैकवद्भावो विवक्षितः । तदा विष्णोरिति शेषः । उभयत्रापि चशब्दो मूलस्यानुपपन्न इति वर्णाकान्तरे तु रतिः स्मृतिरित्यतः परमित्यत्र रतिरित्यस्योपादानमिति न दोषः । तदा च तत्परमित्यस्य तयोः परमित्यर्थः । परन्तु ननु स्मृतिमात्रस्येति शङ्कोपलक्षणत्वेन योज्या । यद्यप्यनुव्याख्याने विष्णुपूजा रतिः स्मृतिरिति त्रीणिपदानि विवक्षितानि तदापि विष्णोरितिपूरणं यद्यपि प्रत्येकं युज्यते । तथापि स्मृतिश्चेति चशब्दयोगः । न केवलं स्मृतिरित्यत्रापि तु रतिरित्यत्रापीत्यादिसमुच्चयस्यत्वे च शब्दबललभ्यत्वानुपपत्यार्थान्तराङ्गीकार शङ्कापि न युक्ता रतिश्चेति भिन्नक्रमत्वाश्रयणापाताच्च । अत एवायं पक्षोऽन्यथाख्यातावभिप्रेतोऽपि टीकाकृता परित्यक्तः ।

एतेनैव तत्पक्षाभिप्रायेऽपि ननु स्मृत्यादीत्यादेरुपलक्षणत्वमङ्गीकृत्य शिष्टं समानमिति केषाञ्चिट्टीकोपपादनमिति निरस्तम् । मूले चशब्दास्वारस्यापातात् । उपलक्षणत्वस्य टीकायामङ्गीकृतत्वाच्च । सर्वपाठेष्वपि रतिरिति सङ्गत एव मूलपाठः । एवं शिवपूजा रतिः स्मृतिरित्यत्रापि पाठभेदयोजनानुसारेण टीका योज्या । शिवस्य चेति चशब्द उभयोस् त्वसमुच्चायक इति स्पष्टमिति नोक्तं टीकायाम् । यद्यपि पूर्वमिति वाच्यम् । तथापि विष्णुपूजेत्युक्तेर् अनन्तरमपि पूरणेन यथास्थितव्याख्यानादौ शिष्यैरवहितैर्भाव्यमित्याशयेनान्यथोक्तमिति ज्ञेयम् ॥ यत्तु स्मृतिरित्यत्रैव विष्णोरित्यन्तं पूरणस्य मूलाभिप्रेतत्वान्नैवं पाठादिकल्पनावकाश इति । तन्न तथा सति रतिरित्यधिकोपादानवैयर्थ्यादिप्रसङ्गादित्यलम् । यद्यपि मूलकारेण विष्णुपूजेत्यत्र विष्णुपदस्य बुध्याविवेकेन रतिस्मृतिरित्यत्रापि सम्बन्धमित्येवं भाष्याभिप्रायेऽपि वर्णयितुं शक्यः । तथापि बुध्या विवेकाश्रयणं पूरणादनतिभिन्नमित्याशयेन त्वमुक्तमिति ज्ञेयम् । ननु देवानामप्यस्थाने बहुलप्रयोगस्य सत्वात्कथं तद्दैत्यानां स्वभाव इत्यतः प्राचुर्येण स्थाने बहुलप्रयोगस्य तत्वेन विवक्षितत्वान्न तद्विरोध इत्याशयेनाह ॥ प्राचुर्येति ॥ कापट्यादिना युद्धस्य दैत्यस्वभावत्वेन युद्धसत्क्रियायास्तत्स्वभावत्वानुपपत्तेः सत्क्रियापदं व्याचष्टे ॥ मूले कौशलमिति ॥ अत्र देवग्रहणेनैव मनुष्येषूत्तमानां ग्रहणं सिद्धमिति मनुष्यपदेन नित्यसंसारिण एवोच्यन्त इत्याशयेन सम्यगसम्यगित्यादौ समेति पूरणम् ।

