+++
title = "१२ भगवद्रूपाणां भेदस्य उत्तमातीतप्रत्यक्षविषयत्वनिरासः"

+++


## न चान्यभेदवद्विष्णौ भेदस्तद्दर्शिनामपि

**भगवद्रूपाणां भेदस्य उत्तमातीतप्रत्यक्षविषयत्वनिरासः**

**न चान्यभेदवद्विष्णौ भेदस्तद्दर्शिनामपि**

### **सुधा**

इदमत्र शङ्क्यते । रामकृष्णादयो भगवदवतारा भगवताऽत्यन्ताभिन्ना इति तावत्समर्थितम् । तेषां च परस्परं भेदस्तत्कालवर्तिनां पुरुषाणां प्रत्यक्षेण दृश्यते । न च ते देहवन्त इति चोक्तम् । ततो देहगत एव भेद इत्यनवकाशम् । ततश्च सर्वेषां स्वातन्त्र्यानुपपत्तेः । केषाञ्चित्पारतन्त्र्यम् । एवमन्येऽपि भेदानुषङ्गिणो दोषा द्रष्टव्याः । समानन्यायत्वात् । वेधादिदोषाश्च प्रत्यक्षेणेक्ष्यन्त इति न भगवतो निर्दोषत्वमिति । तत्र तावद्भेदस्य प्रत्यक्षसिद्धतां निराकर्तुमागमवाक्यं पठति न चेति ।

## **अनुव्याख्यानम्**

***न चान्यभेदवद्विष्णौ भेदस्तद्दर्शिनामपि ॥***

***दृश्यते ...... ...... ..... ......***

चोऽवधारणे । अन्यभेदवदिति व्यतिरेकदृष्टान्तः । अन्येषां घटादीनां यथाऽनेकत्वातिरिक्तोऽन्योन्याभावलक्षणो भेदो दृश्यते न तथेति । विष्णौ भेदो न दृश्यत इत्येवोक्तेऽनेकत्वस्याप्यदर्शनं प्रतीयेत तदर्थमिदं वचनम् । यद्वा यथा विष्णावन्यप्रतियोगिको भेदो दृश्यते न तथा स्वप्रतियोगिक इति योजना । अन्यथा घटादिप्रतियोगिकोऽपि भेदो न दृश्यत इत्यपि प्रतीयेत । अथवाऽन्यप्रतियोगिकभेदवति विष्णावित्यैकपद्येन व्याख्येयम् । प्रयोजनं तूक्तमेव । विष्णौ रामकृष्णादिरूपे । अधुनातनैर्भेदो न दृश्यत इति परस्यापि सम्मतम् । अतस्तद्दर्शिनामपीत्युक्तम् । तृतीयार्थे षष्ठी । अवतारदर्शिभिरपीत्यर्थः । तद्दर्शिनां प्रत्यक्षेणापीति वा । स्वभावत एव जीवास्त्रिविधाः । देवदानवमानवभेदात् । तत्र दैवं प्रत्यक्षं तावदवताराणां परस्परं न भेदं गोचरयतीति भावः ।

### **वाक्यार्थचन्द्रिका**

समर्थितमिति । न स्थानतोऽपीत्यादिनेति शेषः ॥ उक्तमिति । अरूपवदेव हि तत्प्रधानत्वादित्यादिनेति शेषः ॥ सर्वेषामिति । युगपदनेकेषामेकमतित्वानुपपत्त्या जगतोऽचेष्टत्वोन्मथनप्रसङ्गादिति भावः ॥ एवमन्येऽपीति । अनुग्राह्यानुग्राहकभावादय इत्यर्थः ॥ भेदेति । भिन्नानामनुग्राह्यानुग्राहकभावादर्शनादिति भावः ॥ अन्यथेति । विष्णौ भेदो न दृश्यत इत्येवोक्तावित्यर्थः ॥ प्रयोजनं तूक्तमेवेति । अन्यथा घटादिप्रतियोगिकोऽपि भेदो न दृश्यत इत्यपि प्रतीयेतेत्येवं विणप्रयोजनं तु द्वितीयपक्षोक्तमेवात्रेत्यर्थः । रामकृष्णाद्यवतारगतभेदस्यैव तत्कालवर्तिपुरुषप्रत्यक्षतायाः शङ्कितत्वादाह रामकृष्णादिरूप इति । ननु कर्तृत्वात्कर्तृकरणयोस्तृतीयेति तृतीयया भवितव्यम् । षष्ठी तु कथमित्यतो व्यत्ययेन षष्ठीयं तृतीयार्थ इत्याह तृतीयार्थ इति । अत्र पक्षे व्यत्ययाश्रयणं भवतीत्यपरितोषादाह तद्दर्शिनामिति ।

### **परिमल **

समर्थितमिति । न स्थानत इत्यत्रेति योज्यम् ॥ इति चोक्तमिति । अरूपवदेव हि तत्प्रधानत्वादिसूत्रैरुक्तमित्यर्थः ॥ एवमन्येऽपीति । अनुग्राह्यत्वजन्ममृत्यादयः ॥ समानेति । स्वतन्त्रब्रह्मभिन्नजीवसमानन्यायत्वादित्यर्थः । दृष्टान्तोक्तेरुपयोगमाह विष्णौ भेदो न दृश्यत इत्येवोक्त इति ॥ इदमिति । अन्यभेदवदिति वचनमित्यर्थः । व्यतिरेकदृष्टान्त एव स्थानान्तरोक्तिः ॥ यद्वेति । एवमुक्तेरप्युपयोगमाह अन्यथेति ॥ ऐकपद्येनेति । मतुबन्तत्वोपगमेनान्यभेदवांश्चासौ विष्णुश्चेत्येकपदत्वेनेत्यर्थः । विणोक्तेरपि कृत्यं किमित्यतोऽन्यथेत्यादिनोक्तमेवेत्याह प्रयोजनं तूक्तमेवेति । छन्दस्तुल्यत्वादागमस्याह तृतीयार्थ इति । सुपां सुलुगित्यादिसूत्रे सुपां सुपो भवन्तीति वार्तिकोक्तेस्तृतीयार्थे षष्ठीत्युक्तम् ॥ प्रत्यक्षेणापीति । न केवलं न स्थानत इत्यत्रोक्तदिशा युक्त्या श्रुत्या च नोपलभ्यते प्रत्यक्षेणापीत्यपेरर्थः । यद्वा रूपाणि भिन्नानि । बहुत्वाद् विलक्षणाकारवत्वाद् भिन्नव्यापारवत्त्वाच्चैत्रमैत्रादिवदित्याद्यनुमानैरपीति समुच्चयार्थोऽपिशब्दः । तथा च वक्ष्यति एतद्वचनव्याख्यावसाने एवमीश्वरेत्यादिना । तथाच वक्ष्याम इत्यनेनोक्तं देवमानवदानवस्वभावप्रपञ्चनस्योपयोगमाह स्वभावत एव जीव इति ।

### **यादुपत्यम्**

उक्तमिति । अरूपवदेव हि तत्प्रधानत्वादित्यत्रेति शेषः ॥ भेदानुषङ्गिण इति । स्वतन्त्रप्रतियोगिकभेदानुषङ्गिणस्तारतम्यानुग्राह्यानुग्राहकभावादयो दोषा इत्यर्थः ॥ उक्तमेवेति । अन्यथा घटादिप्रतियोगिक इत्यादिपूर्ववाक्येनेति शेषः ।

### **वाक्यार्थरत्नमाला**

लिङ्गमित्यादिनेत्यादिपदेन न भेदादित्यादिसूत्रपरिग्रहः । एवमुत्तरत्र तदुत्तरसूत्रपरिग्रहः ॥ मूले वेधादिदोषाश्च प्रत्यक्षेणेति । शितविशिखहतो प्रसशीर्णदंशः क्षतजपरिप्लुत आततायिनो मे भमभिससार मद्वधार्थं स भवतु मे मुदे भगवान् मे मुकुन्द इति भागवते प्रथमस्य नवमे भीष्मवचनादिति भावः ।

