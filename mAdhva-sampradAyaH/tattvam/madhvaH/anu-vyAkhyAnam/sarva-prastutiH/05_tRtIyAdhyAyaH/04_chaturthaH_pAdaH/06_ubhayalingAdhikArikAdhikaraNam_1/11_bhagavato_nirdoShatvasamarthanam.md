+++
title = "११ भगवतो निर्दोषत्वसमर्थनम्"

+++


## अदृष्टाच्चेद्विशेषोऽयमनादित्वं कुतो न तत्

**भगवतो निर्दोषत्वसमर्थनम्**

**अदृष्टाच्चेद्विशेषोऽयमनादित्वं कुतो न तत्**

### **सुधा**

भगवान्निर्दोष इति यत्प्रागुक्तं तत्समर्थनार्थमुत्तरो ग्रन्थः । ननु ‘न स्थानतोऽपी’त्यादिनैव समर्थितमेतत् । सत्यम् । युक्त्यादिना प्राप्तं सदोषत्वं तत्रापाकृतम् । अत्र तु प्रत्यक्षप्राप्तमिति भेदात् । एतदपि तत्रैव कुतो न दूषितमिति चेत् । विश्वादिषु प्रत्यक्षस्याप्रवृत्तेः । प्रासङ्गिकं तु निराकरणं तत्र वाऽत्र वा न कश्चिद्विशेषः । प्रागुक्तार्थप्रपञ्चश्चात्रानुभाष्यकृता क्रियते । मुक्ततारतम्यादेः प्रपञ्चनात् । अतोऽत्रैव निर्दोषताप्रपञ्चनं युक्तम् । किञ्चात्र ज्ञानस्वरूपनिरूपणं भविष्यति तत्प्रसङ्गश्च ज्ञानपादे समुचितः । अपि च न भगवत्साक्षात्कारमात्रेणापुरुषार्थप्राप्तिः किन्तु निर्दोषाद्भगवद्दर्शनादित्युक्तम् । तच्चानेन निर्दोषभगवद्दर्शनमुपदर्शितं भवति । तर्हि तत्रैवायं ग्रन्थसन्दर्भः कुतो न निवेशित इति चेत् । देवदानवमानवस्वभावप्रपञ्चनस्यात्रोपयुक्तत्वेन तदानन्तर्योपपत्तेः । तथा च वक्ष्यामः ।

### **वाक्यार्थचन्द्रिका**

प्रागिति । एवमुत्पन्ननिर्दोषभगवद्दर्शनादित्यत्रेत्यर्थः । ननु विश्वादिषु प्रत्यक्षस्याप्रवृत्तावपि यौक्तिकभेदनिराकरणेन स्मृतत्वात् प्रसङ्गलक्षणया सङ्गत्या रामकृष्णादिभेदस्यापि तत्रैव निराकरणं किन्न कृतमित्यत आह प्रासङ्गिकं त्विति । तत्रेवात्रापि प्रसङ्गसङ्गतेः सम्भवेन तस्यास्तत्रैव कर्तव्यतायामनियामकत्वादिति भावः । तर्हि भवतोऽपि विनिगमनाविरह एवेत्यत आह प्रागुक्तेति । यावदधिकारमित्यत्रोक्तमुक्ततारतम्यप्रपञ्चनं तावदस्मिन्पादे क्रियते । एवमेव प्रपञ्चनप्रसङ्गान्न स्थानतोऽपीति भक्तिपादोक्तं निर्दोषत्वमपि प्रपञ्च्यत इत्यर्थः । तदेव कथमस्यावगतमित्यत आह मुक्तेति । यावदधिकारमवस्थितिरित्याद्यधिकरणेषु तस्योपसंहारपादे प्रतिपादितत्वादिति भावः ॥ भविष्यतीति । ‘न चान्यभेदवद्विष्णौ भेदस्तद्दर्शिनामपि । दृश्यते प्रत्यभिज्ञैव बहुरूपेषु दृश्यत’ इत्यनुपदमेव ‘निर्दोषमेव तं ब्रह्मा ददर्शारूपिणमि’त्यादिनेति शेषः ॥ तत्रैवेति । पुरुषार्थाधिकरण एवेत्यर्थः । ननु देवदानवमानवस्वभावप्रपञ्चनस्य निर्दोषत्वोपपादने कथमुपयोग इत्यत आह तथा च वक्ष्याम इति । देवदानवमानवस्वभावप्रपञ्चनस्य निर्दोषभगवद्दर्शनोपदर्शने यथोपयोगस्तथा च ‘न चान्यभेदवद्विष्णावि’त्येतद्व्याख्यानावसरे ‘स्वभावत एव जीवास्त्रिविधा देवदानवमानवभेदात्तत्र दैवं प्रत्यक्षं तावदवताराणां परस्परं भेदं न गोचरयती’त्यादिनेति शेषः ।

### **परिमल **

शिष्यमनःसमाधानायाह भगवान्निर्दोष इति ॥ यत्प्रागुक्तमित्यादि । एतत्पादोपक्रमे एवमुत्पन्ननिर्दोषभगवद्दर्शनादिति यदुक्तमित्यर्थः । अत एव तत्र व्याख्यावसरे भगवतो निर्दोषत्वसङ्कीर्तनं तदुपपादनाय पातनिकार्थमित्युक्तम् ॥ न स्थानत इति । ‘न स्थानतोऽपि परस्योभयलिङ्गं सर्वत्र ही’त्यादिसूत्रेण ‘न स्थानभेदतोऽप्यस्य भेदः कश्चित्परेशितुरि’त्याद्यनुव्याख्यानेन भक्तिपादे समर्थितमेतन्निर्दोषत्वमित्यर्थः ॥ युक्त्यादीति । भिन्नस्थानकत्वयुक्त्या कार्यकारणबद्धौ तावित्यादिश्रुत्या च प्राप्तमित्यर्थः । विश्वादिषु विश्वतैजसादिरूपेषु तत्र विचार्यतया प्रसक्तेष्विति योज्यम् । ननु बहुत्वं च विशेषेणेत्यनेनानुमाननिरासोऽत्रापि वक्ष्यते । आगमोऽप्यत्राशङ्क्य निरस्यत इति चेत् । एवं तर्हि प्रपञ्चनत्वान्न स्थानत इत्यादिना पौनरुक्त्यमित्याह प्रागुक्तार्थेति । तत्र ज्ञापकमाह मुक्तेति । ‘वृद्धिह्रासभाक्त्वमि’त्यादिनोक्ततारतम्यस्येत्यर्थः । ज्ञानस्वरूपेति । निर्दोषत्वप्रकारकत्वमेव ब्रह्मज्ञानस्वरूपमिति तन्निरूपणं निर्दोषमेव तं ब्रह्मा ददर्शेत्यादिना भविष्यतीत्यर्थः । प्रकारान्तरेणात्र पादेऽस्य प्रपञ्चनस्य सङ्गतिमाह अपि चेति ॥ इत्युक्तमिति । एवमुत्पन्ननिर्दोषभगवद्दर्शनादित्यस्य द्वितीयव्याख्यानेनोक्तमित्यर्थः ॥ अनेनेति । उत्तरग्रन्थेनेत्यर्थः ॥ तत्रैवेति । एतत्पादोपक्रम एवेत्यर्थः ॥ देवदानवमानवस्वभावप्रपञ्चनस्येति । पूर्वमुक्तस्येति योज्यम् ॥ अत्रेति । ज्ञानस्वरूपनिरूपणपरे ग्रन्थ इत्यर्थः ॥ तथाच वक्ष्याम इति । ‘देवादिस्वभावप्रपञ्चनस्योपयोगं न चेत्यादिव्याख्यावसरे अनुपदमेव वक्ष्याम इत्यर्थः ॥ ग्रन्थसङ्गत्युक्तिः ॥

### **यादुपत्यम्**

प्रागुक्तमिति । एवमुत्पन्ननिर्दोषभगवद्दर्शनादित्यत्रेत्यर्थः । भविष्यतीति । ‘न चान्यभेदवद्विष्णौ भेदस्तद्दर्शिनामपि । दृश्यते प्रत्यभिज्ञैव बहुरूपेषु दृश्यत’ इत्यनुपदं ‘निर्दोषमेव तं ब्रह्मा ददर्शारूपिणमि’त्यादावपीति शेषः । समर्थितमिति । न स्थानतोऽपीत्यत्रेति शेषः । तथा च वक्ष्याम इति । देवदानवमानवस्वभावप्रपञ्चनस्य निर्दोषभगवद्दर्शनोपदर्शने यथोपयोगस्तथा ‘न चान्यभेदवद्विष्णावि’त्येतद्व्याख्यानावसरे वक्ष्याम इत्यर्थः ।

### **श्रीनिवासतीर्थीया**

तत्रैव उपासनापाद एव । विश्वादिषु विश्वतैजसादिरूपेषु ॥ प्रागुक्तार्थप्रपञ्चनमिति । यावदधिकारमित्यत्रोक्तमुक्ततारतम्यप्रपञ्चनं तावदस्मिन्पादे क्रियते । एवमेव प्रपञ्चनप्रसङ्गान्न स्थानतोऽपीति भक्तिपादोक्तं निर्दोषत्वमपि प्रपञ्च्यत इत्यर्थः । अनेनोत्तरग्रन्थेन ॥ भगवद्दर्शनमुपदर्शितमिति । सर्वरूपेष्वभेदेन ज्ञानरूपमित्यर्थः ॥ तत्रैवेति । एवमुत्पन्नेत्यत्रैवेत्यर्थः ।

### **वाक्यार्थरत्नमाला**

इत्यादावपीति इति पाठो मूलकोशानुसारात् । मूले इत्युक्तमिति । पुरुषार्थाधिकरण इत्यर्थः ।

