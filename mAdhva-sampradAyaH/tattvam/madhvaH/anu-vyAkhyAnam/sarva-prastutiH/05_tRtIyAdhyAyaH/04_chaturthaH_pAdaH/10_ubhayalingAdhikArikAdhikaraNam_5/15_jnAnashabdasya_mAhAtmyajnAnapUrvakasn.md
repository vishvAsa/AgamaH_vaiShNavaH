+++
title = "१५ ज्ञानशब्दस्य माहात्म्यज्ञानपूर्वकस्नेहपरत्वम्"

+++


## ज्ञानस्य भक्तिभागत्वाद्भक्तिर्ज्ञानमितीर्यते

**ज्ञानशब्दस्य माहात्म्यज्ञानपूर्वकस्नेहपरत्वम्**

**ज्ञानस्य भक्तिभागत्वाद्भक्तिर्ज्ञानमितीर्यते**

### **सुधा**

अत्र ‘पुरुषार्थोऽतःशब्दादि’त्यादिना ज्ञानस्य मोक्षसाधनत्वमुक्तम् । अत्र च कर्मतारतम्याज्ज्ञानतारतम्यं ज्ञानतारतम्यान्मोक्षतारतम्यमिति वदता च सूचितम् । ज्ञानपदं चावबोधमात्रस्य प्रतिपादकमिति प्रतीतिनिरासार्थमाह ज्ञानस्येति ।

## **अनुव्याख्यानम्**

***ज्ञानस्य भक्तिभागत्वाद्भक्तिर्ज्ञानमितीर्यते ।***

अस्मिञ्छास्त्रे यत्र यत्र ज्ञानस्य मोक्षसाधनत्वमुच्यते तत्र तत्र ज्ञानमिति पदेन भक्तिरीर्यते लक्ष्यते । कुतः । सम्बन्धात् । ज्ञानस्य भक्तिभागत्वात् । माहात्म्यज्ञानस्नेहसमुदायो हि भक्तिरित्युक्तम् । ततो ज्ञानं भक्तेर्भाग एकदेशः । तथा चैकदेशैकदेशित्वलक्षणात्सम्बन्धादित्युक्तं भवति । एकदेशेनैकदेशिलक्षणा च द(शमा)शामात्रं दत्तमित्यादौ प्रसिद्धैव ।

### **वाक्यार्थचन्द्रिका**

ननु ज्ञानस्येत्युत्तरवाक्यमनर्थकम् । न च ज्ञानपदस्य भक्तिपरत्वप्रतिपादनार्थत्वान्न तदिति वाच्यम् । तत्प्रतिपादनस्याप्यनर्थकत्वात् । न चावबोधमात्रवाचकत्वप्रतीतिनिरास एव तत्प्रयोजनमिति वाच्यम् । तत्परत्वेऽपि बाधकाभावेन तस्याप्यनर्थकत्वात् । न चावबोधमात्रस्य मोक्षसाधनत्वप्रसङ्ग एव तत्र बाधकमिति वाच्यम् । अत्राधिकरणे ज्ञानस्य मोक्षसाधनत्वानुक्त्या प्रसञ्जकाभावेनावबोधमात्रस्य तत्साधनत्वस्याप्रसङ्गेन तस्य बाधकत्वायोगादित्यतोऽत्राधिकरणे तदनुक्तावप्यधिकरणान्तरे तदुक्त्यादेरेव प्रसञ्जकत्वसम्भवाद्युक्तस्तत्प्रसङ्ग इति भावेन प्रसञ्जककथनेन तत्प्रसक्तिं सूचयन्नेवोक्तशङ्कानिवर्तकतया तद्योजयति अत्रेत्यादि ॥ सूचितमिति । ज्ञानस्य मोक्षासाधनत्वेऽकारणतारतम्येनाकार्ये तारतम्यस्याप्रयोजकताशङ्काकलङ्कितत्वात्तत्तारतम्येन मोक्षतारतम्यसाधनानुपपत्त्या तद्बलेन तत्साधनत्वलाभादिति भाव; । अवबोधमात्रस्य प्रतिपादकं तत्रैव प्रयोगप्रत्ययप्राचुर्यादिति भावः । नन्वेवं कथमवबोधमात्रे ज्ञानपदस्य प्रयोगप्रत्ययावित्यतोऽत्र नाविशेषेण ज्ञानपदस्य भक्तिपरत्वमभिमतं येनोक्तानुपपत्तिः स्यात्किं नाम विशेषेणैवेति युक्तावेवावबोधमात्रेऽपि तत्प्रयोगप्रत्ययाविति भावेन विमुपदर्शयन्नेव वाक्ययोजनामाह अस्मिन् शास्त्र इति ।

ननु ज्ञानशब्दस्य भक्तिप्रतिपादकत्वोपदर्शकभक्तिर्ज्ञानमितीर्यत इति भाष्यखण्डेनैवोक्तशङ्कानिराससिद्धेर्ज्ञानस्य भक्तिभागत्वादिति तत्खण्डवैयर्थ्यमित्यतो नास्य भाष्यखण्डस्य ज्ञानपदे भक्तिवाचकत्वोपदर्शकत्वं किन्तु तल्लक्षकत्वोपदर्शकत्वमेव । ततश्च ज्ञानस्येत्यादिभाष्यखण्डस्य लक्षणाबीजशक्यसम्बन्धोपदर्शकत्वान्नानर्थक्यमिति भावेन तत्परतया भाष्यखण्डं योजयितुं तदाकाङ्क्षोत्थापनाय ज्ञानपदस्य भक्तिलक्षकत्वोपदर्शकतया तद्व्याचष्टे ईर्यते लक्ष्यत इति । ननु च केयं भक्तिर्यद्भागत्वं ज्ञानस्योच्यते कथं च तदवयवस्य ज्ञानस्य तद्भागत्वमित्यत आह माहात्म्येति । ‘ज्ञानस्यैव विशेषो यदि’ति वक्ष्यमाणप्रकारान्तरस्यासम्भावितत्वशङ्कापरिहाराय परोक्षत्वापरोक्षत्व’ इति मूले दृष्टान्तोक्तिवद्भक्तिभागत्वादित्युक्तलक्षणाप्रकारस्याप्यसम्भावितत्वशङ्कापरिहारायावश्यवक्तव्यस्य दृष्टान्तस्य मूलेऽनुक्त्या प्रसक्तां न्यूनतां तदनुक्तौ निमित्तकथनेन परिहरति एकदेशेनेति । एकदेशवाचकेनेत्यर्थः । लक्षणाया वृत्तित्वेन शक्तिवत्पदमात्रवृत्तितयाऽर्थनिष्ठत्वाभावात् । एवमेवैकदेशान्तरेणेति परोक्षत्वेनेत्युत्तरत्रापि तद्वाचकत्वेनेत्यर्थो बोद्धव्यः । अर्थगतैव लक्षणा शब्दे त्वारोप इति मताश्रयणेन वाऽयं ग्रन्थः । यथोक्तम् । लक्षणारोपिता क्रियेति । व्याख्यातं च तट्टीकाकृताऽऽरोपितः शब्दव्यापार इतीति द्रष्टव्यम् । (दशामात्रमिति । तन्तुमात्रमित्यर्थः । दशां छिनत्तीति वैदिकप्रयोगात् । तथा च यथा प्राहुणिकानां दशामात्रदानस्य बाधिततया दशामात्रपदेनैकदेशीयपटो लक्ष्यते । तथेहापि ज्ञानस्य मोक्ष साधनताया बाधितत्वाज्ज्ञानपदेन समग्रा भक्तिर्लक्ष्यते ।

### **परिमल **

इत्युक्तमिति । जिज्ञासासूत्रे ‘ज्ञानी प्रियतमोऽतो मे’ इत्यादिसार्धश्लोकतात्पर्योक्तिप्रस्तावसुधायां परमेश्वरे भक्तिर्नामेत्यादिग्रन्थेन तथोपासनापादादिभागानुव्याख्याने चोक्तमित्यर्थः ॥ दशामात्रमिति । वैद्यके हि मात्रशब्द औषधैकदेशवाची प्रसिद्धः । दशमात्रमित्यत्रैकदेशवाचिपदेन तत्समुदायम् औषधं गृह्यते तथेत्यर्थ इत्येके । अन्येतु दशामात्रपदमिति पाठमुपेत्य दशाशब्दितवस्त्रान्तभागविशिष्टाल्पपटखण्डे दत्ते दशामात्रं दत्तमित्यादिलौकिकव्यवहारे दशाशब्दो दशोपेताल्पपटखण्डपरस् तथेत्यर्थ इत्याहुः । अपरेतु तैलार्द्रवर्तिदानेपि दशामात्रन्दत्तमित्यत दशाशब्दो वर्तितैलसम्मेलनरूपैकदेशिपर इत्याहुः । आदिपदेन वैश्वदेवेन यजेतेत्यत्र वैश्वदेवशब्दश्चातुर्मास्याख्यकर्मगतवैश्वदेवपर्वशब्दितवैश्वदेवावैश्वदेवाष्टकयागसमुदाये लाक्षणिकस् तथैवाद्याध्यायान्त्यपादीयैकादशाधिकरणेऽभिधानादिति वैश्वदेवादिशब्दग्रहः ।

### **यादुपत्यं**

वक्ष्यमाणे प्रकारान्तरे मूले दृष्टान्तस्य वक्ष्यमाणत्वादत्र स्वयं तं दर्शयति एकदेशेनेति ॥ दशामात्रमिति । दशाशब्दः संयोगविशून्यतन्त्वात्मकपटान्तिमभागवाचीत्याहुः । एकदेशान्तरस्येत्येतस्य समानाधिकरणान्तरेण समानाधिकरणान्तरस्येत्यर्थः । एको देशोऽधिकरणं यस्येति विग्रहात् । ज्ञानस्नेहौ चैकदेशित्वलक्षणसम्बन्धेन भक्तिरूपैकाधिकरणगतौ । परोक्षत्वापरोक्षत्वे च यद्यपि नैकज्ञानगते, तथाऽपि ज्ञानत्वेनैकीकृते ज्ञाने वर्तेते इति समानाधिकरणे एव विवक्षिते । अत एव ज्ञानस्य द्वौ धर्माविति वक्ष्यति । एवं च परोक्षत्वापरोक्षत्वयोर्ज्ञानैकदेशकदेशत्वाभावात् । ज्ञानस्नेहयोर्वा भक्तिधर्मत्वाभावात्कथं दृष्टान्तदार्ष्टान्तिकभाव इति शङ्काऽनवकाश इति ध्येयम् ।

### **श्रीनिवासतीर्थीया**

दशामात्रमिति । तन्तुमात्रमित्यर्थः । दशां छिनत्तीति वैदिकप्रयोगात् । तथा चात्र यथा प्राघुणकानां दशामात्रदानस्य बाधिततया दशापदेन दशामात्रं विहाय समग्रैकदेशी पटो लक्ष्यते । एवमिहापि ज्ञानमात्रस्य मोक्षसाधनताया बाधिततया ज्ञानपदेन ज्ञानं विहाय समग्रा भक्तिर्लक्ष्यत इतीयं जहत्स्वार्थलक्षणेत्यर्थः ।

### **वाक्यार्थरत्नमाला**

तदिति वाच्यमिति । तद्वाक्यं प्रवृत्तमिति वाच्यमित्यर्थः । ततश्चानर्थकमिति शेषः । न चावबोधेति ॥ ज्ञानपदस्येत्यनुवर्तते । शङ्काकवलितत्वादिति । शङ्कायुक्तत्वादित्यर्थः । अवबोधमात्रस्य प्रतिपादकमित्यनूद्य तत्र हेतुं दर्शयति । अवबोधमात्रस्येति ॥ प्रयोगप्रत्ययाविति । घटावबोधमात्रेऽपि ज्ञानपदप्रयोगप्रत्यययोः सत्वादित्यर्थः । अविशेषेणेति ॥ घटादिज्ञानसाधारण्येनेत्यर्थः । किंन्नाम विशेषेणैवेति पाठः । नैकारो लेखकागतः । मूलकोशेऽभावात् । पूर्वोत्तरवाक्यानुसारेणानुपयोगाच्च । कुतो वाचकत्वपर्यन्तं व्याख्यानमित्यतस्तत्र निमित्तमाह । लक्षणाया इति ॥ शक्तिवदिति ॥ शक्तया प्रतिपादकत्वरूपाभिधाशरीरान्तर्गता शक्तिरपि पदगतैवेत्याशयेन शक्तिग्रहणम् । न तु लक्षणासमकक्ष्यवृत्यन्तराभिप्रायेण । उक्तरूपाभिधाया एव वृत्तित्वादिति ज्ञेयम् । उक्तन्यायमन्यत्राप्यतिदिशति ॥ एवमेवेति ॥ मूलटीकयोः प्रयुक्तैकदेशित्वैकदेशिशब्दे कर्मधारयमत्वर्थीयादिविचारस्त्वीशतद्ज्ञानवेदाक्षेत्यनुभाष्यमूलटीकाप्रपञ्चावसरेऽस्माभिः कृतो द्रष्टव्यः । यथोक्तमिति ॥ द्वितीयोल्लासे काव्यप्रकाशकृतेति शेषः । आनुमानिकमादीयपूर्वायोगे परिग्रह इत्येतदनुव्याख्यानावतारे ‘‘मुख्यार्थबाधे तद्योगे रूढितोऽथ प्रयोजनात् । अन्यार्थो लभ्यते यत्स्ये’’ति पूर्वपादत्रयमुदाहृतम् । तद्विचारः वाच्यप्रकाशकानुसारेण तन्मूलव्याख्यानावसरे टीकायामस्मदीय तद्य्वाख्याने च द्रष्टव्यम् । यद्यप्यन्यार्थो लक्ष्यते यत्सा लक्षणापदसम्बन्धः पूर्वत्रेति स्वीकृत्य गङ्गायां घोष इत्यत्र स्वार्थे स्रोतसि प्रत्यायिते शब्दो निवृत्तव्यापारो भवति । ततः प्रत्यायितं स्रोतस्तीरं लक्षयतीत्यर्थधर्मोऽयं लक्षणा नाम न शब्दधर्म कथं शब्दो लाक्षणिक इत्युक्तिरित्याशङ्कापरिहारायारोपिता क्रियेत्येवावतारितमितीहापि शब्दे आरोप इत्यर्थसाधकतया तावदेवोदाहृतमुचितम् । तथापि काव्यप्रकाशे लक्षणाया एव विणतया प्रतिपादितमारोपिता क्रियेत्येद्भवतीति लक्षणारोपिता क्रियेति सम्बन्धो दुर्वारः । आकाङ्क्षाक्रमेण तत्र लक्षणेति पूर्वमुपस्थितिमनुरुध्य विणमात्रयोजनेऽपि च लक्षणारोपिता क्रियेति विशिष्टवाक्यार्थसंपत्तये विशिष्टान्वयस्यावश्यकत्वमित्यभिप्रेत्य लक्षणारोपिता क्रियेतीति विशिष्टानुवादः कृत इति ज्ञेयम् । तट्टीकाकृतेति । काव्यसूत्रस्य वृत्तिं कुर्वतेत्यर्थः । आनुमानिकपादे वृत्तिकृताप्युक्तम् । आरोपिता क्रिया आरोपितः शब्दव्यापार इति टीकोक्तेः । वाच्यधर्म एव शब्दे आरोप्यत इति लाक्षणिकशब्द इत्युच्यते । तत्प्रतिपादितस्यैवार्थस्य लाक्षणिकत्वादित्यर्थः । तथैव प्राक् टीकायामुक्तेरिति ज्ञेयम् । दशामात्रमिति मूलम् ॥ पटारम्भकसंयोगविशून्यः किञ्चित्सम्बन्धः पटान्तिमभागो दशेत्युच्यते । यत्वेतद्य्वाख्याने आहुरित्यस्वरससूचनाभिप्रायेणान्यथाख्यातावुक्तम् । तत्वेतदर्थातिरिक्तार्थाप्रतीतेः स्वयमर्थान्तरकथनाभावादुक्तार्थाङ्गीकारे बाधकाभावाच्चायुक्तमिति स्पष्टमिति द्रष्टव्यम् ।

