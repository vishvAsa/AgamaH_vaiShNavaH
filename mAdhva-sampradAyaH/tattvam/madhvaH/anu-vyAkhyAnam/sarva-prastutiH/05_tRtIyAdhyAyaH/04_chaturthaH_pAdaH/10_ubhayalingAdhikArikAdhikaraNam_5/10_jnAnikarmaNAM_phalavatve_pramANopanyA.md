+++
title = "१० ज्ञानिकर्मणां फलवत्वे प्रमाणोपन्यासः"

+++


## निष्कामं ज्ञानपूर्वं च निवृत्तमिह चोच्यते

**ज्ञानिकर्मणां फलवत्वे प्रमाणोपन्यासः**

**निष्कामं ज्ञानपूर्वं च निवृत्तमिह चोच्यते**

### **सुधा**

किं तत्प्रमाणमित्यतस्तद्दर्शयति निष्काममिति ।

## **अनुव्याख्यानम्**

***निष्कामं ज्ञानपूर्वं च निवृत्तमिह चोच्यते ॥***

***निवृत्तं सेवमानस्तु ब्रह्माभ्येति सनातनम् ॥***

इह प्रवृत्तनिवृत्तयोर्मध्ये । अभ्येति अतिशयेनैति । आनन्दोद्रेकसाहित्येन मुक्तो भवतीत्यर्थः । एतत्स्मृतिवाक्यार्थविवरणाय वाक्यान्तरं पठति शुभेनेति ।

**अनुव्याख्यानम्**

***शुभेनानन्दवृद्धिः स्याद्ह्रासश्चैवाशुभेन हि ॥***

***ज्ञानिनोऽपि यतस्तेन कर्तव्यं शुभमेव तैः ॥***

ह्यासश्चानन्दस्य । शुभमेव कर्तव्यमशुभं त्याज्यं च । अनेन विधिसद्भावोऽपि सिद्धः । ततोऽधिकारश्च ।

अत्र श्रुतिमप्याह उपास्त इति ।

**अनुव्याख्यानम्**

***उपास्ते स य आत्मानं क्षीयते नास्य कर्म हि ॥***

***अस्माद्ध्येवात्मनो यद्यत्कामयेत्सृजते च तत् ॥***

अनेन ‘स य आत्मानमेव लोकमुपास्ते न हास्य कर्म क्षीयतेऽस्माद्ध्येवात्मना यद्यत्कामयते तत्तत्सृजत’ इति श्रुतिमुपादत्ते । आत्मानं परमात्मानम् । लोकं सर्वाश्रयम् । उपास्ते कारणेन कार्योपलक्षणं पश्यतीत्यर्थः । स विद्वान्मुक्तो भूत्वा यद्यत्मायते तत्तत्कर्मास्माद्ध्येवात्मनोऽस्यात्मनः प्रसादेन सृजते ।

**अनुव्याख्यानम्**

***अविद्वान्बहुकर्मापि ह्यन्तवत्फलमाप्नुयात् ॥***

अविद्वानित्यनेन ‘यद्यप्यनेवंविन्महत्पुण्यं कर्म करोति तद्धास्यान्ततः क्षीयत एवे’ति श्रुतिमुपादत्ते । अनया चार्थाज्ज्ञानिकर्मणः साफल्यं सिध्यति । उपरि चोपयोगो भविष्यति ।

**अनुव्याख्यानम्**

***यदेव विद्यया कुर्यात्तदेव ह्यतिवीर्यवत् ॥***

***इत्यादिवाक्यसामर्थ्यात्तारतम्यं विमुक्तिगम् ॥***

यदेवेत्येनेन ‘यदेव विद्यया करोति श्रद्धयोपनिषदा तदेव वीर्यवत्तरं भवती’ति श्रुतिमुपादत्ते । विद्यया ब्रह्मसाक्षात्कारपूर्वकमुपनिषदा स्वयोग्य(म्)या वीर्यवत्तरमधिकफलमित्यादिवाक्यसामर्थ्याज्ज्ञानिकृतकर्मणां फलवत्त्वं तावत्प्रतीयते । ततस्तेषां वैचित्र्याद्विमुक्तिगं तारतम्यं च सिद्धमित्यर्थः ।

### **वाक्यार्थचन्द्रिका**

प्रवृत्तनिवृत्तयोर्मध्य इति । एतत्पूर्ववाक्ये प्रवृत्तत्वात्तयोरेव परामर्शोऽयमिति भावः । ननु ज्ञानिकृतकर्मणोऽत्र ब्रह्मप्राप्तिरूपमोक्षं प्रति साधनत्वमेव ब्रह्माभ्येतीत्यनेनोच्यते न तु तस्य मोक्षगततारतम्यरूपफलं प्रति; तत्कथमस्य मोक्षतारतम्यप्रमाणतयोपन्यास इत्यतो ब्रह्माभ्येतीत्येतन्मोक्षगततारतम्यप्रतिपादकतया व्याचष्टे अभ्येतीत्यतिशयेनैतीति । तस्यैव विवरणामानन्दोद्रेकेति ॥ विवरणायेति । विवरणत्वं चास्यानन्दोद्रेकमाप्नुयादिति पूर्ववाक्यस्थब्रह्माभ्येतीत्येतद्व्याख्यानादिति द्रष्टव्यम् । नन्वत्रोपासककर्मणोऽतिशयसाधनत्वमुच्यते न तु ज्ञानिकर्मणस्तत्कथमनेन ज्ञानिकर्मणो मोक्षगतातिशयसाधनत्वसिद्धिरित्यतोऽत्रोपास्त इत्यस्य लक्षणया पश्यतीत्यर्थकत्वेनोपासनमात्रपरत्वाभावाद् भवेदेवानेन ज्ञानिकर्मणो मोक्षगतातिशयसाधनत्वसिद्धिरित्यभिप्रायेण लक्षणाबीजभूतं शक्यसम्बन्धं दर्शयन्नेव तल्लक्ष्यमर्थं दर्शयति कारणेनेति ॥ उपरिचोपयोग इति । ‘न हि ज्ञानं विना क्वापि फलस्याक्षयता भवे’दित्युत्तरवाक्यार्थोपपादने चोपयोग इत्यर्थः ॥ उपनिषदा स्वयोग्यमिति । ‘स्वयोग्यन्तु परिज्ञानं यत्तस्योपनिषत्स्मृतम्’ । इति छान्दोग्यभाष्योदाहृतप्रमाणादिति भावः ।

### **परिमल **

शुभकरणोक्तिमुपलक्षणं मत्वाह अशुभं त्याज्यं चेति । प्रकृतोपयोगाय उपास्त इत्यस्यार्थमाह पश्यन्तीत्यर्थ इति । तदर्थलाभप्रकारोक्तिः कारणेनेति । उपास्तिरूपकारणेन तत्कार्यस्यापरोक्षस्य लक्षणया लाभ इत्यर्थः । कुत एवंरूपवाक्योक्तिरित्यत आह उपरि चोपयोग इति । ‘न हि ज्ञानं विना क्वापि फलस्याक्षयता भवेदि’ति वक्ष्यमाणार्थोपादकत्वेनोपयोगो भविष्यतीत्यर्थः । उपनिषदेत्येतद्विद्याविणं मत्वाह उपनिषदा योग्ययेति । योग्यसाक्षात्कारपूर्वकं करोतीत्यर्थ उक्तो भवति ।

### **यादुपत्यम्**

उपरि चोपयोग इति । ‘न हि ज्ञानं विना क्वापि फलस्याक्षयता भवेदि’ति वक्ष्यमाणवाक्यार्थोपपादने चोपयोग सत्यर्थः ।

