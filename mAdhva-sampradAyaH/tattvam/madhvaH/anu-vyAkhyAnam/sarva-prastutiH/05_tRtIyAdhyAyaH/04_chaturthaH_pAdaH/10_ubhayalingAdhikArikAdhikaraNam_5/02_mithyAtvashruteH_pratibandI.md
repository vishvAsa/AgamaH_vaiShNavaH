+++
title = "०२ मिथ्यात्वश्रुतेः प्रतिबन्दी"

+++


## सर्वेण सह तद्वाक्यमर्थश्च यदि गृह्यते

**मिथ्यात्वश्रुतेः प्रतिबन्दी**

**सर्वेण सह तद्वाक्यमर्थश्च यदि गृह्यते**

### **सुधा**

ननु नेह नानाऽस्ति किञ्चनेत्यागमस्य सद्भावात्कथं विश्वमिथ्यात्वे मानाभाव इति चेदत्र पृच्छामः । अत्र सर्वस्य मिथ्यात्वं प्रतिपादयति वाक्ये सर्वान्तर्गतत्वेनेदं वाक्यमेतद्वाक्यार्थश्च गृह्यते न वेति । आद्यमनूद्य दूषयति सर्वेणेति ।

## **अनुव्याख्यानम्**

***सर्वेण सह तद्वाक्यमर्थश्च यदि गृह्यते ॥***

***तदभावेन सर्वस्य नापलापो भवेत्तदा ॥***

तदभावेन वाक्यवाक्यार्थयोर्मिथ्यात्वेन कारणेन । वाक्याभावे प्रतिपादकाभावाद्वाक्यार्थस्य सर्वमिथ्यात्वस्याभावे च व्याघातात् । द्वितीयमनूद्य दूषयति न गृह्यते चेदिति ।

**अनुव्याख्यानम्**

***न गृह्यते चेत्तन्न्यायादपलापो न हि क्वचित् ।***

क्वचिद्वियदादिविषयेऽप्यपलापो निषेधो न युज्यते । तन्न्यायाद्वाक्यादिन्यायात् । अयमर्थः । वाक्यवाक्यार्थौ कुतः सर्वस्माद्बहिष्क्रियेते इति वाच्यम् । अनुपपत्तेरिति चेत् । किमनुपपन्नं न प्रतिपादनीयम् । ओति चेत् । एवं तर्हि वियदादिमिथ्यात्वमप्यनुपपन्नत्वान्न प्रतिपादनीयमिति ।

### **वाक्यार्थचन्द्रिका**

तन्न्यायादित्युक्तन्यायमेव प्रपञ्चयति अयमर्थ इति ।

### **परिमल **

तदभावेनेत्यनुवादः । वाक्येत्यादि व्याख्या ॥ व्याघातादिति । सर्वं मिथ्येति वक्तुं प्रवृत्तमिदं वाक्यं मिथ्येत्युक्त्या पुनर्मिथ्यात्वं नेति वक्ति चेद् व्याघात इत्यर्थः । अस्फुटत्वादाह अयमर्थ इति ।

### **श्रीनिवासतीर्थीया**

व्याघातादिति । सत्यत्वप्राप्त्या श्रुतेः स्वव्याघातप्रसङ्गादित्यर्थः ॥ अनुपपत्तेरिति । वाक्याभावे प्रतिपादकाभावाद्वाक्यार्थाभावे च व्याघातरूपानुपपत्त्या वाक्यवाक्यार्थौ नेह नानेति श्रुतिप्रतिपादितमिथ्यात्वोपेततया नाङ्गीक्रियेत इत्यर्थः ।





