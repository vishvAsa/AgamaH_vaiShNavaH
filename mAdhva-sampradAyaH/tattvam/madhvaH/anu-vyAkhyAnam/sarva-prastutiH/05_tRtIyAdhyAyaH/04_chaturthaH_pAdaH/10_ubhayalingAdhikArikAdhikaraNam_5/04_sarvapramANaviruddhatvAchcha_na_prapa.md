+++
title = "०४ सर्वप्रमाणविरुद्धत्वाच्च न प्रपञ्चमिथ्यात्वपरत्वम्"

+++


## प्रत्यक्षमुपपत्तिश्च बहवश्चागमा यदा

**सर्वप्रमाणविरुद्धत्वाच्च न प्रपञ्चमिथ्यात्वपरत्वम्**

**प्रत्यक्षमुपपत्तिश्च बहवश्चागमा यदा**

### **सुधा**

इतश्च नाप्यस्य वाक्यस्य प्रपञ्चमिथ्यात्वे तात्पर्यमित्याह प्रत्यक्षमिति ।

## **अनुव्याख्यानम्**

***प्रत्यक्षमुपपत्तिश्च बहवश्चागमा यदा ॥***

***विरुध्यन्ते**, न चार्थोऽस्ति यत्र, लिङ्गविरोधिता ॥***

***स एवार्थः कथं ग्राह्यः ...... .......***

सद्गगनमित्यादि प्रत्यक्षम् । तच्च साक्षिरूपत्वाद्बलवत् । उपपत्तिश्चार्थक्रियाकारित्वादिका । सा च व्याप्त्यादिमत्त्वाद्बलवती । आगमाश्च विश्वं सत्यमित्याद्याः । तेषां प्राबल्यव्युत्पादनाय बहव इत्युक्तम् । निरवकाशत्वाद्युपलक्षणमेतत् । यदा यस्मिन्नर्थेऽङ्गीकृते । यत्र यदर्थप्रतिपादनेऽर्थः प्रयोजनं च नास्ति । ब्रह्मणोऽद्वितीयतासिद्धिः प्रयोजनमिति चेन्न । तस्या एवाप्रामाणिकत्वात् । आत्मनो मुक्तिसिद्धिरिति चेन्न । विनाशेनापि तत्सिद्धेः । बहुजीववादिनामिवादर्शनेनाप्युपपत्तेः । वैराग्यार्थमिति चेन्न । दुःखसाधनताज्ञापनेन तत्सिद्धेः । अर्थग्रहणमुपलक्षणम् । उपक्रमादीनामप्यानुकूल्यं नास्तीति च द्रष्टव्यम् । न केवलं लिङ्गानुकूल्याभावः । किन्नाम यत्र लिङ्गविरोधिता च । एतद्द्वयं ग्रन्थान्तरे तत्र तत्रोक्तं ज्ञातव्यम् ।

### **वाक्यार्थचन्द्रिका**

अर्थो हि भवन्ब्रह्मणोऽद्वितीयतासिद्धिर्वाऽऽत्मनो मुक्तिसिद्धिर्वा वैराग्यं वेति विकल्पान्मनसि निधायाद्यमुत्थाप्य दूषयति ब्रह्मण इति । द्वितीयमाशङ्कते आत्मनो मुक्तिसिद्धिरिति । जीवस्याद्वितीयताया एव मुक्तित्वात्तस्याश्च बन्धमिथ्यात्वं विनाऽनुपपन्नत्वात्सैव मिथ्यात्वाङ्गीकारे प्रयोजनमिति भावः । अद्वितीयतालक्षणमुक्तेर्बन्धमिथ्यात्वाक्षेपकत्वं तदा स्याद्यदि तस्याः प्रमितत्वमनुपपद्यमानत्वं च स्यात् । न चैतदस्तीति भावेन ब्रह्मणोऽद्वितीयताया अप्रामाणिकत्ववर्णनेन समानन्यायतया जीवस्याद्वितीयतालक्षणमुक्तेरप्यप्रमितत्वस्योक्तत्वात्पृथगप्रमितत्वमनुक्त्वाऽन्यथाऽप्युपपन्नतामेवाह विनाशेनापीति । सत्यस्यैव द्वितीयस्येति शेषः । तथा च बन्धमिथ्यात्वेनेव बन्धविनाशेनाप्यद्वितीयतालक्षणमुक्तेरुपपन्नत्वान्न तस्या बन्धमिथ्यात्वाक्षेपकत्वमिति भावः ॥ बहुजीववादिनामिवेति । अयं भावः । यथा हि लोकेऽनेकेषु मायामयान्गजतुरगादीन्पश्यत्सु यस्य कारणविशेषेण माया गच्छति स एव तान्न पश्यति । अन्ये तु पश्यन्त्येव तथा द्वैतदर्शनकारणमज्ञानं यस्यापगतं स एव तन्न पश्यति । अन्येषां कालादिप्रपञ्चदर्शनमनुवर्तत एवेत्यङ्गीकारेण बहुजीववादिनां मते सतोऽपि कालादिरूपप्रपञ्चस्य तददर्शनमात्रेण मुक्तस्याद्वितीयता । तथा तत्त्वसाक्षात्कारे सतोऽपि द्वितीयस्यादर्शनमात्रेण मुक्तस्याद्वितीयतोपपत्तेर्नाभावप्रतिपादनस्य मुक्तिसिद्धिः प्रयोजनमिति । तृतीयमाशङ्कते वैराग्यार्थमिति । ननु वाक्यस्य तत्रातात्पर्योपपादकतया लिङ्गमात्रानुकूल्यराहित्यमेव वक्तव्यम् । लिङ्गमात्रविरोधिताप्रतिपादकोत्तरग्रन्थानुसारात् । तत्कथमत्र फलमात्रानुकूल्याभावकथनमित्यतोऽत्रार्थपदस्य लक्षणयोपक्रमादितात्पर्यलिङ्गमात्रपरत्वेन फलमात्रपरत्वाभावात्तेन लिङ्गमात्रानानुकूल्यलाभान्नानुपपत्तिरित्याशयेनाह अर्थग्रहणमिति । कथं नेह नानेतिश्रुतीनां परोक्तार्थे लिङ्गानुकूल्याभावो लिङ्गविरोधित्वं चेत्यत आह एतद्द्वयमिति ॥ ग्रन्थान्तरेति । तत्त्वनिर्णयादिग्रन्थान्तरेत्यर्थः ।

### **परिमल **

प्रयोजनमिति । नेह नानेति वाक्येन प्रपञ्चाभावोक्तेरिति योज्यम् ॥ मुक्तिसिद्धिरिति । प्रपञ्चहीनतयाऽवस्थानस्यैव मुक्तित्वादिति भावः ॥ विनाशेनेति । प्रपञ्चस्येति योज्यम् । तथाच सत्यत्वेऽपि विनाशसम्भवेन मिथ्यात्वं न वाच्यमित्यर्थः । अनादेः सत्यस्य न विनाश इति तु निरस्तं जिज्ञासासूत्र इति भावः ॥ बहुजीवेति । तन्मते बद्धमुक्तव्यवस्थोपगमेन सत्यपि व्यावहारिकप्रपञ्चे तस्यादृष्टिमात्रेण शुकादिमुक्तत्वस्येयोपपत्तेरित्यर्थः ॥ वैराग्यार्थमिति । विश्वमिथ्यात्वोक्तिरिति योज्यम् ॥ ग्रन्थान्तरे तत्त्वनिर्णयोपनिषद्भाष्यादावित्यर्थः ।

### **यादुपत्यम्**

मुक्तिसिद्धिरिति । आत्मनोऽद्वितीयताया एव मुक्तित्वादिति भावः ॥ विनाशेनापीति । सत्यस्यैवाद्वितीयस्येति शेषः । बहुजीववादिनामिवेत्यदर्शनमात्रे दृष्टान्तः । तथा च यथा बहुजीववादिमते यस्य ब्रह्मात्मैक्यज्ञानं समुत्पन्नं स स्वोपाधिमन्योपाधिं च न पश्यतीत्यङ्गीकृतत्वेन व्यावहारिकस्य अद्वितीयस्य सत्त्वेऽपि तददर्शनमात्रेणमुक्तस्याद्वितीयता तथा तत्त्वसाक्षात्कारेण यस्य शरीरेन्द्रियाद्यपगमः स तार्किकरीत्या परमार्थसत्ये द्वितीये सत्येव तन्न पश्यतीत्यदर्शनमात्रेण मुक्तस्याद्वितीयतोपपद्यत इत्यर्थः ।

### **वाक्यार्थरत्नमाला**

तत्वनिर्णयादीति ॥ तत्रहि स्थले तदुभयप्रतिपादनादिति भावः ।

