+++
title = "१२ ज्ञानोत्तरकर्मणाम् अक्षयफलत्वम्"

+++


## ज्ञानोत्तरस्यैवमपि ह्यक्षयत्वं

**ज्ञानोत्तरकर्मणाम् अक्षयफलत्वम्**

**ज्ञानोत्तरस्यैवमपि ह्यक्षयत्वं**

### **सुधा**

अस्तु वाऽन्यथाव्याख्यानं युक्तम् । ततश्चैतेषां वाक्यानां प्रकृतासाधकत्वम् । एवमपि ज्ञानोत्तरकर्मणो मोक्षान्तर्गतफलहेतुतायाः प्रमाणान्तरेण सिद्धेर्मुक्ततारतम्यं न हातुं शक्यमित्यभ्युपगमवादेनाह ज्ञानोत्तरस्येति ।

## **अनुव्याख्यानम्**

***ज्ञानोत्तरस्यैवमपि ह्यक्षयत्वं .......***

कर्मणोऽक्षयत्वमक्षयमोक्षानुप्रवेशिफलत्वं सिध्यति । कथमित्यत आह न चेति ।

***.......... ....... न चान्यथा ॥***

प्रकारान्तराभावात् । परिप्रमाणादिति यावत् । एतेन ज्ञानोत्तरस्य कर्मणः साफल्येऽपि तस्य फलस्य मोक्षानुप्रवेशितायां प्रमाणाभावान्न मोक्षतारतम्यसिद्धिरित्यपि प्रत्युक्तम् ।

### **वाक्यार्थचन्द्रिका**

ननु ज्ञानोत्तरस्येत्युत्तरवाक्यमनर्थकम् । न च ज्ञानोत्तरकर्मणोऽक्षयफलत्वस्य प्रमाणेन समर्थनार्थत्वान्न तदिति वाच्यम् । तस्य प्रागेव समर्थितत्वात् । न च परिप्रमाणान्तरकथनार्थमेतदिति वाच्यम् । ज्ञानोत्तरस्य ह्यक्षयत्वमित्येतावतैतत्सूचनेनैवमपीत्यंशवैयर्थ्यापातात् । न च पूर्वोपन्यस्तप्रमाणानां प्रकृतसाधनत्वसूचनार्थत्वान्न तदंशस्यापि वैयर्थ्यमिति वाच्यम् । तेषामन्यथाव्याख्याननिरासेन प्रकृतार्थसाधकतायाः पूर्वं समर्थितत्वेन प्रकृतासाधकत्वकथनस्य तद्विरुद्धत्वेन तत्सूचकत्वायोगादित्यतोऽभ्युपगमवादेनैतत्प्रवृत्तेर्न वस्तुस्थितिमनुरुध्य प्रवृत्तपूर्वग्रन्थविरोध इत्यभिप्रेत्य प्रमाणान्तरोपपादकतयोत्तरग्रन्थं सङ्गमयति अस्तु वेति ॥ कर्मणोऽक्षयत्ववचनस्य बाधितार्थत्वात्प्रकृतानुपयोगित्वाच्च तदनुपपत्तिमाशङ्क्य गौणतया तद्व्याचष्टे अक्षयत्वमिति ॥ नन्वत्र मूले सिद्ध्युपायस्यानुपन्यस्तत्वान्नानेन, कथं सिध्यतीतिशङ्कापरिहार इत्यतस्तत्तात्पर्यमाह परिशेषेति ॥ एतेनेति । ज्ञानोत्तरस्य कर्मणो मोक्षनुप्रवेशिफलतायां परिप्रमाणोपन्यासेनेत्यर्थः ।

### **श्रीनिवासतीर्थीया**

एतेनेति । मोक्षानुप्रवेशस्य प्रमाणसिद्धत्वेनेत्यर्थः ।

### **वाक्यार्थरत्नमाला**

न तदितीति ॥ नानार्थकमित्यर्थः । नानेन कथं सिध्यतीति शङ्कापरिहारोनेन सम्भवतीत्यर्थः ।

