+++
title = "०६ न जीवब्रह्मैक्योपपत्तिः"

+++


## आनदियोग्यता चोक्ता तेन ग्राह्यैव सर्वथा

**न जीवब्रह्मैक्योपपत्तिः**

**आनदियोग्यता चोक्ता तेन ग्राह्यैव सर्वथा**

### **सुधा**

ननु च तत्त्वमस्यादिवाक्यमेव जीवब्रह्मणोरेकतां प्रतिपादयत्सार्वज्ञादिगुणजातस्य मिथ्यात्वं गमयति । न हि तस्य सत्यत्वे जीवब्रह्मैकत्वमुपपद्यते । तत्कथं गुणानां मिथ्यात्वे प्रमाणाभाव इति चेन्न । सिद्धे तत्त्वमस्यादिवाक्यस्य जीवब्रह्मैकत्वनिष्ठत्वे गुणानां मिथ्यात्वसिद्धिः । तत्सिद्धौ च तत्सिद्धिरिति परस्पराश्रयतादोषात् । दोषान्तरं चाह अनादीति ।

## **अनुव्याख्यानम्**

***आनदियोग्यता चोक्ता तेन ग्राह्यैव सर्वथा ॥***

यस्माज्जीवानामनादियोग्यतोक्ता प्रमाणैरुपपादिता । तेन कारणेन सा ग्राह्यैव सर्वथा । एतदुक्तं भवति । यदा देवमानवदानवरूपा तदवान्तरभेदरूपा च जीवानां योग्यताऽनादि नित्या प्रमिता तदा का वार्ता जीवब्रह्मणोरेकत्वस्य । तथा च कथं तत्सिद्धये गुणानां मिथ्यात्वकल्पनमिति ।

**अनुव्याख्यानम्**

***अत्रैव हेत्वन्तरमाह मुक्तानामिति ।***

***मुक्तानां तारतम्यं च मानैरुक्तैर्न चाल्यते ॥***

मानैरुक्तैरिति मानानामुक्तत्वादित्यर्थः । न चाल्यते नान्यथयितुं शक्यते । यदा मुक्तावपि तारतम्यं प्रमितम् । तदा का जीवब्रह्मैक्यप्रत्याशा । कथं च तत्त्वमस्यादिवाक्यस्य तत्परत्वम् । यतो गुणानां मिथ्यात्वकल्पनं युक्तं स्यादिति ।

### **वाक्यार्थचन्द्रिका**

नन्वनादीत्युत्तरवाक्यमनर्थकम् । न च देवदानवमानवादिरूपानादियोग्यतायाः सर्वथा स्वीकर्तव्यत्वप्रतिपादनार्थं तदिति वाच्यम् । तत्प्रतिपादनस्याप्यानर्थक्यात् । न च जीवब्रह्मैक्यस्य तत्त्वमस्यादिश्रुत्यसिद्धत्वज्ञापनार्थत्वान्न तदिति वाच्यम् । तज्ज्ञापनस्यापि प्रयोजनाभावात् । न च गुणमिथ्यात्वस्य तत्त्वमस्यादिश्रुतिसिद्धत्वशङ्कानिवृत्तिरेव तत्प्रयोजनमिति वाच्यम् । अपदार्थत्वादवाक्यार्थत्वाच्चोक्तशङ्काया एवानुदयात् । कथञ्चिदुदयेऽपि वा तदनिवृत्तावपि बाधकाभावेन तादर्थ्यायोगादित्यतो गुणमिथ्यात्वस्य तत्त्वमस्यादिश्रुतिसिद्धत्वशङ्कानिवर्तकतयोत्तरग्रन्थं सङ्गमयितुं तस्य श्रुतिसिद्धत्वं तदनिवृत्तौ चानिष्टं चोपदर्शयन्नुक्तशङ्कामुत्थापयति नन्विति । ननूक्तशङ्कापरिहारस्य प्रकारान्तरेणैव सिद्धेः किमनेनेत्यतो दोषान्तरार्थत्वान्नानर्थक्यमित्यभिप्रेत्य प्रकारान्तरेण तत्परिहारमुपदर्शयन्नेव दोषान्तरसमर्पकतयोत्तरग्रन्थं योजयति नेत्यादिना । उक्ततामात्रस्य सर्वथाग्राह्यतायां हेतुत्वासम्भवादाह प्रमाणैरुपपादितेति । नन्वस्त्वनादियोग्यतायाः प्रामाणिकत्वात्सर्वथाग्राह्यत्वं तावताऽपि कथमनेन गुणमिथ्यात्वस्याकल्प्यत्वसिद्धिरित्यत आह एतदुक्तं भवतीति । मुक्तानां तारतम्यस्यान्यथयितुमशक्यत्ववर्णनपरोत्तरग्रन्थस्यासङ्गतिमाशङ्क्य परिहरति अत्रैवेति । गुणमिथ्यात्वस्य तत्त्वमस्यादिश्रुत्यज्ञाप्यत्व एवेत्यर्थः । कथमस्य तत्र हेतुत्वमित्यतो हेतुहेतुमद्भावं व्युत्पादयति यदेति ।

### **परिमल **

उपपादितेति । ‘अनादियोग्यतां चैव कलिवाणीश्वरावधिमि’त्यादिग्रन्थसन्दर्भेणोपपादितेत्यर्थः । ऐक्यनिरासप्रस्तावे योग्यतास्वीकारोक्तिरसङ्गतेत्यत आह एतदुक्तमिति । उक्तत्वादिति । पूर्वपादेऽत्रापीति भावः ।

### **श्रीनिवासतीर्थीया**

तत्सिद्धाविति । विरुद्धधर्माणां मिथ्यात्वसिद्धावित्यर्थः ॥ तदवान्तरेति । ‘गन्धर्वाद्यास्तदवान्तरा’ इति वचनादित्यर्थः ।

