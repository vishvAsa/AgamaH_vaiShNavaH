+++
title = "०१ प्रपञ्चमिथ्यात्वस्य अप्रामाणिकत्वम्"

+++


## किञ्च सर्वविलोपश्च केन मानेन गम्यते

**प्रपञ्चमिथ्यात्वस्य अप्रामाणिकत्वम्**

**किञ्च सर्वविलोपश्च केन मानेन गम्यते**

### **सुधा**

मिथ्याभूतपरसापेक्षस्य सार्वज्ञस्यापि मिथ्यात्वमङ्गीकुर्वाणस्य चेतनत्वाद्यभावप्रसङ्गोऽभिहितः । इदानीं प्रपञ्चमिथ्यात्वं चाप्रामाणिकमित्याह किञ्चेति ।

## **अनुव्याख्यानम्**

***किञ्च सर्वविलोपश्च केन मानेन गम्यते ॥***

सर्वविलोपः सर्वस्य मिथ्यात्वम् । न तावत्प्रत्यक्षेण, तस्य सत्यताग्राहित्वात् । नाप्यनुमानेन, प्रत्यक्षबाधितस्य तस्य प्रमाण्याभावात् । न चागमेन । प्रपञ्चमिथ्यात्वं प्रतिपादयतस् तस्याभावादित्याक्षेपार्थः ।

### **वाक्यार्थचन्द्रिका**

प्रपञ्चमिथ्यात्वस्याप्रामाणिकत्ववर्णनपरोत्तरग्रन्थस्यासङ्गतिमाशङ्क्य परिहरति मिथ्याभूतेति ॥ चेतनत्वाद्यभावेति । ज्ञत्त्वज्ञानत्वाभावप्रसङ्ग इत्यर्थः ।

