+++
title = "०८ न ज्ञान्याचारस्य स्वाभाविकत्वम्"

+++


## न च स्वभाव एवायं भयपूर्वप्रवृत्तितः

**न ज्ञान्याचारस्य स्वाभाविकत्वम्**

**न च स्वभाव एवायं भयपूर्वप्रवृत्तितः**

### **सुधा**

भवेदेतद्यदि ज्ञानोत्तरकालकृतानां शुभानां फलवत्त्वं स्यात् । न चैवम् । तेषां कर्मस्वनधिकारात् । अनधिकारिणा च कृतं विफलमिति प्रसिद्धमेव । अनुष्ठानं त्वन्यथाऽप्युपपद्यते । ते हि प्राग्ज्ञानोदयादादरनैरन्तर्याभ्यां शुभान्यनुष्ठितवन्तस्तत्स्वाभाव्यमापन्ना ज्ञानोदयानन्तरमप्यनुतिष्ठन्तीत्याशङ्क्य परिहरति न चेति ।

## **अनुव्याख्यानम्**

***न च स्वभाव एवायं भयपूर्वप्रवृत्तितः ॥***

अयं ज्ञानिनां शुभाचरणरूपाः । अकरणे प्रत्यवायो भविष्यतीत्येवं भयपूर्वप्रवृत्तितः कृच्छ्रेणैवाचरणाच्च, शुभस्यैवेति प्रेक्षापूर्वमशुभपरित्यागेनेत्यर्थः ।

**अनुव्याख्यानम्**

**कृच्छ्रेणाचरणाच्चैव शुभस्यैव पुनः पुनः ।**

एतेन कृच्छ्रेणापीत्यादिविणफलमुक्तं भवति । न हि स्वभावकृता प्रवृत्तिरेवं भवितुमर्हति ।

### **वाक्यार्थचन्द्रिका**

ननु प्रकृतासङ्गततया निर्बीजतया च ज्ञानिकृतकर्मणां निष्फलत्वशङ्काया एवानुदयेन तन्मूलकतदनुष्ठानानुपपत्तिशङ्कायाः सुतरामयोगात्तदन्यथोपपत्तिवर्णनपरतत्स्वभावप्रयुक्तत्वशङ्काया निर्निमित्ततया सर्वथैवानुदयात्तन्निरासपरस्य ‘न च स्वभाव एवायमि’त्युत्तरवाक्यस्य वैयर्थ्यमित्यतोऽस्याः शङ्काया ज्ञानोत्तरशुभतारतम्यप्रयुक्तप्रागुक्तमौक्ततारतम्याक्षेपरूपतया प्रकृतसङ्गतत्वात्सबीजत्वाच्चोपपत्तेर्न तन्निरासकोत्तरवाक्यवैयर्थ्यमित्यभिप्रेत्य प्रकृतसङ्गति दर्शयन्नेव ततत्कर्मणां निष्फलत्वमाह भवेदिति । नन्वज्ञानिकर्मवज्ज्ञानिकर्मणामपि फलवत्त्वं भवत्वित्यतोऽधिकारप्रापकविधिबलेन कर्मस्वधिकारसिद्ध्याऽज्ञानिकर्मणामधिकारिकृततया फलवत्त्वोपपत्तावपि ज्ञानिनामधिकारप्रापकविध्यभावेनानधिकारनिश्चयात्तत्कर्मणामनधिकारिकृततया शूद्रकृतयज्ञादिवन्निष्फलत्वमेवेत्यभिप्रेत्य वैषम्यमुपपादयति तेषामित्यादि । यदि ज्ञानिकर्मणां फलं नास्ति कथं तर्हि तदनुष्ठानं, तस्य फलप्रयुक्तस्य तदभावेऽयोगादित्यतस्तस्यान्यथोपपत्तिमाह अनुष्ठानं त्विति । निमित्तोपदर्शनेन स्वाभाव्यापत्तेर्निर्निमित्तताशङ्कां परिहरन्नेवान्यथोपपन्नतामनुष्ठानस्योपपादयति ते हीति । उक्तशङ्काया मूलारूढतां दर्शयितुं व्याख्याति अयमिति । कृच्छ्रेणाचरणाच्चैवेत्यत्र चशब्दैवकारयोरितरेतरसमुच्चयतद्व्यावृत्त्यर्थकतया विरुद्धार्थकयोरेकत्रान्वयानुपपत्तिर्भयपूर्वप्रवृत्तित इत्यक्तशुभाचारस्यैव कृच्छ्रेणाचरणाच्चैव शुभस्येत्यनेनोक्तौ पुनरुक्तिश्च भवतीत्यतोऽत्र चशब्दस्य यथाश्रुत एव सम्बन्धः । एवशब्दस्य तु कृच्छ्रेणैवेति भिन्नक्रमतया सम्बन्धान्नान्यतरवैयर्थ्यं कृच्छ्रेणाचरणाच्च शुभस्येत्यस्य लक्षणयाऽशुभपरित्यागपरत्वेन शुभाचारपरत्वाभावान्न पौनरुक्त्यमपीत्यभिप्रेत्यान्वयप्रदर्शनपूर्वकं तत्तात्पर्यमाह कृच्छ्रेणैवेत्यादि ॥ विफलमिति । शुभाचारस्य स्वभावप्रयुक्तत्वशङ्कानिवृत्तिलक्षणमित्यर्थः ।

### **परिमल **

अन्यथाऽप्युपपद्यत इत्युक्तमाह ते हि प्रागिति ।

### **श्रीनिवासतीर्थीया**

तदेवोपपादयति ते हीति ॥ एवं भवितुमर्हतीति । कृच्छ्रवती भवितुमर्हतीत्यर्थः ।

### **वाक्यार्थरत्नमाला**

शूद्रकृतेति । शूद्रविव्यतिरिक्तपरमेतदिति न कश्चिक्षुद्रोपद्रवः । मूले फलमेव विशदयति ॥ न हीति ॥

