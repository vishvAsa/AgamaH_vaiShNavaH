+++
title = "०७ मुक्तौ तारतम्यसिद्धिः"

+++


## ज्ञानिनोऽपि यतो नित्यं कुर्वन्ति शुभमेव हि

**मुक्तौ तारतम्यसिद्धिः**

**ज्ञानिनोऽपि यतो नित्यं कुर्वन्ति शुभमेव हि**

### **सुधा**

मुक्तानां तारतम्ये प्रमाणान्तरमाह ज्ञानिनोऽपीति ।

## **अनुव्याख्यानम्**

***ज्ञानिनोऽपि यतो नित्यं कुर्वन्ति शुभमेव हि ॥***

***तारतम्यं तु मुक्तौ च तेनैवाध्यवसीयते ॥***

एवशब्देन पापं परिहरन्ति चेति सूचयति । तुशब्देन शुभाशुभकरणपरित्यागयोस् तारतम्यं द्यातेयति । हिशब्देन तत्र प्रमाणप्रसिद्धिम् । प्रमाणानि तु दशकल्पमित्यादीनि प्रागुदाहृतान्येव । तेनैवेत्यस्य प्रमाणस्य निरवकाशतामाह । प्राङ्मोक्षसाधनानां तारतम्यान्मोक्षतारतम्यमुक्तम् । इदानीं तु ज्ञानेन निश्चितमोक्षाणामपि शुभाशुभकरणपरित्यागतारतम्यादुच्यत इति भेद; । विपक्षे बाधकमाह तारतम्यमिति ।

**अनुव्याख्यानम्**

***तारतम्यं न चेन्मुक्तौ कुतः कुर्युः शुभं पुनः ॥***

पुनरिति ज्ञानोत्तरम् । यदि ब्रह्माद्या मुक्तौ तारतम्यवन्तो न स्युस्तदा ज्ञानमात्रेण मोक्षस्य प्राप्तप्रायत्वाज्ज्ञानोत्तरकालं शुभं न कुर्युः । अशुभं च न परित्यजेयुरित्यर्थः ।

### **वाक्यार्थचन्द्रिका**

‘बिभ्यति स्माशुभान्नित्यमि’ति विपर्यपर्यवसानपरोत्तरग्रन्थानुसारेणैवकाराभिप्रायमाह एवशब्देनेति । शुभाशुभकरणपरित्यागमात्रं न मुक्तितारतम्यसाधकम् । किन्तु तत्तारतम्यमेवेति भावेन तत्परतया तुशब्दं व्याचष्टे तुशब्देनेति । अनेन, तु, शुभं कुर्वन्ति, तारतम्येन शुभं कुर्वन्ति । तु अशुभं परिहरन्ति, तारतम्येनाशुभं परिहरन्तीति योजनोक्ता भवति । साधनतारतम्यान्मोक्षतारतम्यकथनपरस्यास्य ग्रन्थस्य साधनाधिक्यात्साध्याधिक्यमित्यादितत्पूर्वग्रन्थेन पौनरुक्त्यमाशङ्क्य परिहरति प्रागिति ।

‘ज्ञानिनोऽपि यतो नित्यमि’ति वाक्येनैव मुक्तानां तारतम्ये, मुक्तास्तारतम्यवन्तो ज्ञानोत्तरकालं शुभाशुभकरणपरित्यागतारतम्यवत्त्वादित्यनुमानरूपमानान्तराभिधानसिद्धेः, किं ‘तारतम्यं न चेदि’त्युत्तरवाक्येनेत्यतस्तत्र प्राप्ताप्रयोजकत्वशङ्कापरिहाराय विपक्षे बाधकतर्ककथनार्थत्वात्तस्या नानर्थक्यमित्यभिप्रेत्य तत्परतयोत्तरवाक्यं सङ्गमयति विपक्षे बाधकमाहेति । नन्वत्र कुतः शुभं पुनः कुर्युरित्येरित्येवोच्यते न तु ज्ञानोत्तरकालं शुभस्याकर्तव्यता तत्कथमेतद्विपक्षे बाधककथनमित्यतः पुनरित्येतज्ज्ञानोत्तरपरतया व्याचष्टे पुनरितीति ।

### **वाक्यार्थरत्नमाला**

कुत इत्याक्षेपलभ्यार्थकथनमकर्त्तव्यतेति ॥

