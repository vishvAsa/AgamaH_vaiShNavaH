+++
title = "०३ उपपत्तिविरुद्धत्वात् प्रपञ्चमिथ्यात्व परत्वाभावः"

+++


## उपक्रमादिलिङ्गानां बलीयो ह्युत्तरोत्तरम्

**उपपत्तिविरुद्धत्वात् प्रपञ्चमिथ्यात्व परत्वाभावः**

**उपक्रमादिलिङ्गानां बलीयो ह्युत्तरोत्तरम्**

### **सुधा**

स्यादेतत् । उपक्रमोपसंहाराभ्यासापूर्वताफलार्थवादोपपत्तयः श्रुतिलिङ्गवाक्यप्रकरणस्थानसमाख्याश्च तात्पर्यलिङ्गानि । तत्रोपपत्तिविरोधेऽप्यन्यैर्लिङ्गैरस्य वाक्यस्य प्रपञ्चमिथ्यात्वे तात्पर्यमवगम्यतामित्यत आह उपक्रमादीति ।

## **अनुव्याख्यानम्**

***उपक्रमादिलिङ्गानां बलीयो ह्युत्तरोत्तरम् ॥***

***श्रुत्यादौ पूर्वपूर्वं च ...... .......***

उपक्रमादिलिङ्गानां मध्ये यद्यदुत्तरं तत्तद्बलीय इत्युपपत्तिरेव बलीयसी । श्रुत्यादौ लिङ्गसमूहे च यद्यत्पूर्वं तत्तद्बलीय इति । तत्रापि लिङ्गशब्दोदितोपपत्तिरेव बलवती । ततो बलवद्विरोधे सतामन्येषां लिङ्गानां न तात्पर्यनिश्चायकत्वं युक्तम् ॥ कुत एतदित्यत आह ब्रह्मतर्केति ।

**अनुव्याख्यानम्**

***....... ..... ब्रह्मतर्कविनिर्णयात् ॥***

ब्रह्मतर्काख्ये तर्कशास्त्रे तथा निर्णीतत्वात् । एतेनोपक्रमस्योपसंहारात्प्राबल्यं वदन्तो निरस्ताः । यथा चैतत्तथोक्तं न्यायविवरणे ।

### **वाक्यार्थचन्द्रिका**

श्रुतिलिङ्गेति । यद्यपि श्रुत्यादीनामागमार्थनिर्णायकत्वमेवेति सिद्धान्तः । न तु तात्पर्यनिर्णायकत्वम् । ‘आगमार्थावसित्यर्था नियतव्याप्तयोऽखिलाः’ इत्युक्तत्वात् । तथापि साक्षाद्विप्रतिपन्नार्थनिष्ठानामेतेषामागमार्थनिर्णायकत्वेऽपि प्रकरणादौ श्रुतानामुपक्रमादिनिर्णायकत्वेन तद्द्वारा तात्पर्यनिर्णायकत्वाभिप्रायेणेयमुक्तिरिति ध्येयम् ॥ लिङ्गशब्दोदितोपपत्तिरेवेति । यद्यपि न श्रुत्यपेक्षया तस्या बलवत्त्वं तथापि श्रुत्यतिरिक्तवाक्याद्यपेक्षया लिङ्गशब्दोदितोपपत्तेः प्राबल्यापेक्षयेयमुक्तिः । वस्तुतस्त्वतद्गुणसंविज्ञानबहुव्रीहिणा श्रुत्यतिरिक्तलिङ्गसमूहस्यैवेह ‘श्रुत्यादौ लिङ्गसमूह’ इत्यनेन ग्रहणं न तु श्रुतेः । तस्याः स्वनिर्णये श्रुतित्वेनैव निर्णायकतया वाक्यादिवदनुमानत्वाभावात् । अत एव ‘वाक्यं प्रकरणं स्थानं समाख्या च तथाविधा’ इत्यनुव्याख्याने ‘समाख्यावाक्यप्रकरणस्थानानि च उपपत्तिविशेषाः’ इति प्रमाणलक्षणे च वाक्यादीनामेव लिङ्गतोक्ता न तु श्रुतेः । लिङ्गस्य त्वनुमानतयाऽविप्रतिपन्नत्वान्न तत्र तदुक्तिः । तथा च विवक्षितलिङ्गसमूहे लिङ्गपदोदितोपपत्तेरेवेतरापेक्षया प्राबल्याद्युक्तैवेयमुक्तिरिति ध्येयम् । अत्र ‘लिङ्गानुकूल्यं स्वार्थस्य श्रुत्यादीनामनुग्रह’ इति युक्तिपादीयग्रन्थव्याख्यानरूपया ‘श्रुत्यादीनां, वेदादीनां श्रुतिर्लिङ्गं समाख्या चेत्युक्तानां लिङ्गग्रहणेनैव गृहीतत्वादि’ति टीकया विरोध इत्याभाति । तदनुरोधेन श्रुतेर्लिङ्गताप्रसक्तिरिति द्रष्टव्यम् ।

एतेनेति । उपक्रमादिषूत्तरोत्तरप्राबल्यकथनेनेत्यर्थः । ननूपक्रमादुपसंहारस्य कुतः प्राबल्यमित्यत आह यथा चैतदिति ॥ न्यायविवरण इति । तृतीयाऽऽद्यचरणे ‘प्रथमेऽश्रवणादिति चेन्न ता एव ह्युपपत्तेरि’त्यधिकरणे ‘उपक्रमप्रामाण्यार्थमेवोपसंहारानुसारित्वमङ्गीकरणीयम् । व्याख्यानस्य पश्चात्तनत्वनियमादि’ति ग्रन्थेनोपक्रमादुपसंहारस्य प्राबल्यमुपपादितमित्यर्थः । अयं भावः । एकप्रकरणे प्रथमेनार्थे धीस्थे चरमस्य तद्विषयस्य प्रथमस्वारस्यविरोधिनोऽप्यवैयर्थ्याय प्रथमव्याख्यानरूपताया, लोके गामानय बलीवर्दमानयेत्यादौ, वेदे च वासः परिधत्ते यत्क्षौममित्यादौ, दर्शनान्निश्चितप्रामाण्यव्याख्यानानुसारेण च व्याख्येय‘स्याशनापिपासे ह वा उग्रं वाच’ इत्यादिब्राह्मणानुसारेणोग्रं वाचोऽपावृधीमित्यादिमन्त्रस्येव, सदिति प्राणस्तीत्यन्नं यमित्यसावादित्य इत्याद्यनुसारेण च सत्यमित्यादेरिव च नेयत्वात्तथा पूर्वाबाधे उत्तरानुत्थानाच्चोपक्रमादुपसंहारस्य प्राबल्यम् । यथा प्रथमेऽश्रवणादित्यत्र ‘श्रद्धां जुव्हती’त्युपक्रमा‘दिति तु पञ्चम्यामाहुतावाप’इत्युपसंहारस्य तत्राप्शब्दानुसारेण श्रद्धाशब्दस्य लक्षणाश्रयणात् । न चैवं वेदोपक्रमाधिकरणविरोधः । न हि तत्रोच्चैर्ऋचा क्रियत इत्युपसंहारस्थऋगादिशब्दस्त्रयो वेदा इत्युपक्रमस्थवेदशब्दमात्राद्वेदे लाक्षणिकः । किन्त्वर्ग्नेऋग्वेदो वायोर्यजुर्वेद आदित्यात्सामवेद इति वेदशब्दाभ्यासात् । नाप्यश्वप्रतिग्रहेष्टिनयविरोधः । तन्त्रसारे मैत्रायणीयशाखायां ‘दात्रुपक्रमतोऽप्यृते । कर्माङ्गत्ववशादेव दातुरिष्टिः प्रतीयते’ ॥ इत्युक्तत्वात् । शास्त्रदीपिकायामपि ‘सा लिङ्गादार्त्विजे स्यादि’ति सूत्रानुसाराद्भाष्यकारान्तरैस्तत्राप्युपसंहारानुरोधात्प्रतिग्रहीतुरेवेष्टिरित्युक्तत्वात् । याज्ञिकैरपि तथैव स्वीकृतत्वात् । प्राभाकरैरपि पौण्डरीके श्रूयत इति कृत्वाचिन्तेयमन्यथा दातुरिति सिद्धान्तासिद्धेरिति वदद्भिर्वस्तुतः प्रतिग्रहीतुरिष्टरिति स्वीकृतत्वाच्चेति ।

### **परिमल **

श्रुत्यादावित्यत्र विशेष्याकाङ्क्षायां पूर्वत्र लिङ्गस्य प्रकृतत्वादाह लिङ्गसमूह इति । तात्पर्यनिर्णायकलिङ्गसमूह इत्यर्थः ॥ तत्रापीति । श्रुत्यादिषट्केपि लिङ्गपदेनोदितो ऽसाधारणधर्म एवोपपत्तिरित्यर्थः । यदा तु उपपत्तिर्लिङ्गपदेनाभिप्रेयते तदा श्रुतितोऽपि लिङ्गं बलवदिति ज्ञेयमित्यर्थः ॥ एतेनेति । ब्रह्मतर्कोक्तत्वकथनेन पूर्वमीमांसाप्रभृतयोपि निरस्ता इत्यर्थः ॥ न्यायविवरण इति । तृतीयाद्यपादे ‘प्रथमेऽश्रवणादि’तिनये उक्तमित्यर्थः । विस्तृतमेतत्तर्कताण्डवचन्द्रिकयोः ।

### **यादुपत्यं**

न्यायविवरण इति । ‘प्रथमेऽश्रवणादिति चेदि’त्येतस्मिन्नधिकरणे न्यायविवरणे उपसंहारस्य व्याख्यानरूपत्वेन प्राबल्यमुपपादितमित्यर्थः ।

### **वाक्यार्थरत्नमाला**

दर्शनाधिकरणचन्द्रिकानुसारेणाह ॥ यद्यपि श्रुत्यादीनामित्यादि ॥ अस्य ग्रन्थस्य युक्तिपादीयग्रन्थेनानुद्धार्यं विरोधमुद्भावयति ॥ अत्र लिङ्गेति ॥ मूले वदन्तो निरस्ता इत्यत्र मीमांसका इति शेषः । समन्वयाधिकरणीयचन्द्रिकानुसारेणोपसंहारस्य प्राबल्यमुपपादयति ॥ अयं भाव इति ॥ स्वीकृत्वाच्चेतीत्यत्र इतिशब्दस्येत्ययं भाव इति पूर्वेणान्वयः । एतद्य्वाख्यानं चन्द्रिकाटीकोक्तरीत्या ज्ञेयम् ॥ प्रयोजनमितीत्यत्रत्येतिशब्दस्येत्ययं भाव इति पूर्वेणान्वयः ।

