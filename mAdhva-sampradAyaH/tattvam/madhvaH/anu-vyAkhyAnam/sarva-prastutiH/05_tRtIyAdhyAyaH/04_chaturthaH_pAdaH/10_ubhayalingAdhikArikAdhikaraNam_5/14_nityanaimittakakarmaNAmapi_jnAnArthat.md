+++
title = "१४ नित्यनैमित्तककर्मणामपि ज्ञानार्थत्त्वम्"

+++


## योग्यताया बलाद्यच्च शुभबाहुल्यमादितः

**नित्यनैमित्तककर्मणामपि ज्ञानार्थत्त्वम्**

**योग्यताया बलाद्यच्च शुभबाहुल्यमादितः**

### **सुधा**

ननु यथाऽकाम्यानि शुभानीति च विणमुपादीयते तथा नित्यनैमित्तिकव्यतिरिक्तानीत्यपि विणमुपादेयम् । नित्यादेरपि प्रत्यवायपरिहारार्थत्वेन ज्ञानकारणत्वाभावादित्यत आह योग्यताया इति ।

## **अनुव्याख्यानम्**

***योग्यताया बलाद्यच्च शुभबाहुल्यमादितः ॥***

***ज्ञानबाहुल्यमेवैतत्कुर्यान्नान्यस्य ....... ....***

योग्यता ब्राह्मणत्वादिरूपा पितृमरणादिरूपा च । आदितो ज्ञानात्पूर्वं कृतम् । अन्यस्य प्रत्यवायमात्रपरिहारस्य । ‘आध्यानाय प्रयोजनाभावादि’त्यत्रास्यार्थस्य समर्थितत्वान्नेह हेतुरुक्तः । अत्र योग्यताया बलाच्छुभमादितः कृतमेतच्च ज्ञानमेव कुर्यादिति च वक्तव्ये यदुभयत्र बाहुल्यग्रहणं कृतं तत्तस्य नास्मत्पक्षप्रतीपतेत्युक्तप्रपञ्चनार्थमिति ।

### **वाक्यार्थचन्द्रिका**

ब्राह्मणत्वादिरूपेति । एतच्च नित्याभिप्रायेणोक्तम् । सत्यकरणे प्रत्यवाये ब्राह्मण्यादिनिमित्तमुपादाय विहितस्य सन्ध्यावन्दनादेर्नित्यत्वादिति ज्ञेयम् ॥ पितृमरणादिरूपा चेति । इदन्तु नैमित्तिकाभिप्रायेणोक्तम् । सत्यकरणे प्रत्यवाये पितृमरणाद्यागन्तुकं निमित्तमुपादाय विहितस्य पितृश्राद्धादेर्नैमित्तिकत्वादिति भावः । नित्यादेर्ज्ञानसाधनताया मूलारूढत्वसिर्द्ध्यर्थमादित इत्येतदपेक्षितपूरणेन योजयति ज्ञानात्पूर्वं कृतमिति ॥ प्रत्यवायमात्रपरिहारस्येति । प्रत्यवायपरिहारमात्रस्येत्यर्थः । अत्र ज्ञानात्पूर्वस्य शुभस्य ज्ञानमात्रार्थत्वप्रतिज्ञायां हेत्वनुक्त्या प्रसक्तां न्यूनतां तदनुक्तौ निमित्तकथनेन परिहरति आध्यानायेति ॥ समर्थितत्वादिति । ‘ज्ञानार्थमथ ध्यानार्थं गुणानां समुदीरणा । ज्ञातव्याश्चैव ध्यातव्या गुणाः सर्वेऽप्यतो हरेः । नान्यत्प्रयोजनं ज्ञानाद्ध्यानात्कर्मकृतेरपि । श्रवणाच्चाथ पाठाद्वा विद्याभिः किञ्चिदिष्यते । गुणाः सर्वेऽपि वेत्तव्या ध्यातव्यास्तु न संशयः । नान्यत्प्रयोजनं मुख्यं गुणानां कथने भवेत् । ज्ञानध्यानसमायोगाद्गुणानां सर्वशः फलम् । मुख्यं भवेन्न चान्येन फलं मुख्यं क्वचिद्भवेत्’ । इति कर्मब्रह्मविद्यासाधारण्येन विद्यामात्रस्य महाफलकज्ञानमात्रप्रयोजनकत्वप्रतिपादकपरमसंहितादिवाक्यानुरोधेन यथा ज्ञानार्थत्वेन विहितश्रवणादेर्जनोलोकादिफलकत्वेऽपि न तदेव मुख्यं फलं किन्तु महाफलं ज्ञानमेव जनोलोकादिकं त्वमुख्यम् । तथा कर्मणा ज्ञानमातनोतीति ज्ञानार्थत्वेन विहितस्य कर्मणः प्रत्यवायपरिहारफलकत्वेऽपि न स एव मुख्यं फलं किन्तु महाफलं ज्ञानेमव । प्रत्यवायपरिहारस्त्वमुख्यं फलमित्यस्यार्थस्य भाष्ये समर्थितत्वादित्यर्थः ॥ इति वक्तव्य इति । तावतैव ज्ञानात्पूर्वस्य शुभस्य ज्ञानार्थत्वलाभदिति भावः ॥ प्रपञ्चनार्थमिति । तत्प्रकारश्च ‘मुक्तौ तारतम्यमसहमानेन खलूपासकेन कृतान्यसङ्कल्पितफलानि कर्माणि ज्ञानमुपजनयन्ति । कर्मणा ज्ञानमातनोतीति श्रुतेः । ज्ञानेन च मोक्षो भवतीत्यज्ञकृतकर्मणामपि ज्ञानद्वारेणाक्षयफलकत्वमिति व्याख्यानं क्रियते । तच्च मुक्ततारतम्यमेव साधयति । कर्माणि हि जिज्ञासवो विचित्राणि कुर्वन्ति । तैश्च जायमानेन ज्ञानेन विचित्रेणैव भाव्यम् । अन्यथा कृतविप्रणाशाकृताभ्यागमापत्तेः । विचित्रेण च ज्ञानेन विचित्र एव मोक्षो भावनीयः । पूर्वोक्तादेव हेतोः । तदेवं स्वमतविरोधिपरानुकूलमन्यथाव्याख्यानं न कर्तव्यमेवे’ति तद्व्याख्यानावसर एवोक्तोऽवधेयः ।

### **परिमल **

आध्यानायेति । उपासनापादे सूत्रकृता कर्मविद्ययोर्ज्ञानार्थत्वस्य समर्थितत्वादित्यर्थः । इत्युक्तप्रपञ्चनार्थमिति । मुक्तौ तारतम्यमस्तीत्युक्तप्रपञ्चनार्थमित्यर्थः । शुभबाहुल्येन ज्ञानाधिक्योक्त्या तेन फलबाहुल्यस्यापि लाभात् कर्मणः विचित्राक्षयफलवत्त्वं प्रपञ्चितं भवतीति भावः ।

### **यादुपत्यम्**

प्रत्यवायमात्रपरिहारस्येति । प्रत्यवायपरिहारमात्रस्येत्यर्थः ॥ समर्थितत्वादिति । भाष्य इति शेषः । तत्र ब्रह्मकर्मविद्यानां ज्ञानमेव प्रयोजनमन्यस्याभावादिति सूत्रकृतोक्तेऽसिद्धोऽयं हेतुर्दुःखहेतुप्रत्यवायपरिहादिफलकस्य कर्मकरणस्य जनलोकादिफलकस्य श्रवणादेर्वा प्रयोजनस्य सम्भवादित्याशङ्क्य कर्मकरणादेरपि महाफलं ज्ञानेमेव प्रयोजनं ‘कर्मणा ज्ञानमातनोती’त्यादौ तदर्थतया तस्य विहितत्वात् । महाफलज्ञानसाधनत्वेन विहितस्यान्यन्न प्रयोजनमल्पत्वादिति समर्थितत्वादित्यर्थः । यद्यपीदं समर्थनं भाष्ये न स्पष्टमभिहितम् । तथापि कर्मकृतेरपि श्रवणाच्चाथ पाठाद्वेति कर्मकरणस्य श्रवणादिसमानतयोक्तत्वेन ‘नान्यत्प्रयोजनं मुख्यमि’ति चोक्तत्वेन तत्राभिप्रेतम् । अत एव तत्त्वप्रकाशिकायां यद्यपि श्रवणादेर्जनलोकादिफलस्य प्रयोजनत्वसम्भवस्तथापि महाफलज्ञानसाधनत्वेन विहितस्य न तत्फलमित्युक्तम् । तत्राद्येनादिपदेन कर्मकरणस्य, द्वितीयेन प्रत्यवायपरिहारादेर्गृहीतत्वान्न तत्त्वप्रकाशिकायामपीदमभिहितमिति शङ्काऽनवकाश इति ध्येयम् ॥ प्रपञ्चनार्थमिति । प्रपञ्चनप्रकारश्च ‘मुक्तौ तारतम्यमसहमानेन खल्वेवमन्यथा व्याख्यानं क्रियत’ इत्यादिना तत्रैवोक्त इति ज्ञातव्यम् ।

### **श्रीनिवासतीर्थीया**

अस्मत्पक्षेति । मुक्ततारतम्यसमर्थनरूपास्मत्पक्षेत्यर्थः ।

### **वाक्यार्थरत्नमाला**

कर्मेति विद्यैवेति सूत्रीयभट्टाभिमतमोक्षसाधनस्वरूपानुवादपरानुभाष्यव्याख्यानरूपमूलानुसारेणाह ॥ एतच्च नित्येत्यादि । अकरणे प्रत्यवाये सतीति सम्बन्धः । एवमुत्तरत्र भाष्ये समर्थितत्वादित्यर्थ इत्यत्र भाष्यपदेन सूत्रभाष्यपरिग्रहो विवक्षितः । विद्यामात्रस्य महाफलज्ञानेति पाठः । अनुपयोगात्ककारोऽधिकः । महाफलं ज्ञानमेवेत्युत्तरवाक्यानुसाराच्च । तत्प्रकारश्चेति । अस्य व्याख्यानावसर एवोक्त इत्युत्तरेणान्वयः ।

