+++
title = "१३ निष्कामस्य कर्मण एव ज्ञानहेतुत्वम्"

+++


## ज्ञानात्पूर्वाणि कर्माणि शुभानि ज्ञानसिद्धये

**निष्कामस्य कर्मण एव ज्ञानहेतुत्वम्**

**ज्ञानात्पूर्वाणि कर्माणि शुभानि ज्ञानसिद्धये**

### **सुधा**

पूर्वभाविशुभानि ज्ञानार्थानीत्युक्तम् । तत्र सर्वेषां ज्ञानार्थतायां प्रसक्तायां विमाह ज्ञानादिति ।

## **अनुव्याख्यानम्**

***ज्ञानात्पूर्वाणि कर्माणि शुभानि ज्ञानसिद्धये ॥***

***अकाम्यानि ....... ...... .......***

ज्ञानात्पूर्वाण्यकाम्यान्येव शुभानि कर्माणि पुण्यकर्माणि ज्ञानसिद्धये भवन्ति न तु काम्यानि । शुभानीति विणस्य कृत्यमाह निषिद्धानीति ।

***.......... निषिद्धानि ज्ञानरोधाय भुक्तये ॥***

ज्ञानानुत्पाद, उत्पन्नस्याप्यभिभवो वा ज्ञानरोधः । भुक्तये दुःखस्य । एवं काम्यस्यापि विनियोगो ज्ञातव्यः । एतच्च(च)तुर्थे व्युत्पादनीयम् ।

### **वाक्यार्थचन्द्रिका**

सर्वेषामिति । काम्याकाम्यसाधारण्येन सर्वेषामित्यर्थः ॥ विमाहेति । अपवादमाहेत्यर्थः । नन्वकाम्यानामत्र ज्ञानसिद्ध्यर्थत्वमात्रमुच्यते न तु काम्यानां तदसाधनत्वं तत्कथमयं तस्यापवादः स्यादित्यतः परिसङ्ख्यान्यायमाश्रित्य सावधारणतया व्याचष्टे अकाम्यान्येवेति । एवकारार्थकथनं न तु काम्यानीति कृत्यमाहेति । अन्यत्र विनियोगप्रदर्शनमुखेन निषिद्धव्यावृत्तिरूपप्रयोजनं सूचयतीत्यर्थः । ज्ञानात्पूर्वं निषिद्धकर्मणां केषाञ्चिज्ज्ञानोत्पत्तिप्रतिबन्धकत्वं केषाञ्चित्कथञ्चिदुत्पन्नज्ञानाभिभावकत्वमिति भावेन निरोधपदमुभयपरतया व्याचष्टे ज्ञानानुत्पाद इति ॥ भुक्तये दुःखस्येति । एतच्च पूर्वनिषिद्धप्रारब्धकर्माभिप्रायेणोक्तम् । अप्रारब्धनिषिद्धकर्मणो विनाशकथनेन स्वफलजनकत्वाभावादिति द्रष्टव्यम् । भाष्येऽकाम्यपदस्य काम्यानामन्यत्र विनियोगकथनमुखेन कृत्यस्यानुक्तत्वान्न्यूनतामाशङ्क्य स्पष्टत्वात्तदनुक्तिरिति भावेन स्वयं तदाह एवं काम्यस्यापीति । निषिद्धानीव काम्यान्यप्युक्तरूपज्ञानरोधाय स्वफलभुक्तये च भवन्तीत्येवं विनियोगो ज्ञातव्य इत्यर्थः । ननु प्रारब्धयोर्निषिद्धकाम्यकर्मणोः स्वफलभुक्त्यर्थत्वे, न ज्ञानिनो मोक्षः सिध्येत्तेषामनन्तत्वेन भोगेन क्षेप्तुमशक्यत्वादित्यतो ब्रह्मणा शतस्य यः कालस्तत्समाप्तेः पूर्वमेव सर्वेषामपि ज्ञानिनामारब्धसंक्षयान्मुक्त्युपपत्तिरिति ‘ब्रह्मणां शतकालात्त्वि’त्यादिना चतुर्थे व्युत्पादनीयं तत एव प्रतिपत्तव्यमित्याह एतच्चेति ।

### **परिमल **

एवं काम्यस्यापीति । ज्ञानात्पूर्वं काम्यं ज्ञानरोधाय सुखभुक्तये ज्ञानोत्तरकाम्यमपि ज्ञानाभिभवाय सुखभोगाय चेत्येवं विनियोगो ध्येय इत्यर्थः । एतेन मूले काम्यानीत्युक्तेः कृत्यं व्यक्तीकृतं ध्येयम् । सर्वं भुक्त्यर्थमेव किमित्यत आह एतच्चेति । कर्मक्षयपादे तदधिगमेतिनये ‘यथोपास्याञ्जसा दृष्टमि’त्यादिना कर्मनाशनमपि व्युत्पादनीयमित्यर्थः ।

### **यादुपत्यम्**

उत्पन्नस्याप्यभिभव इति । अनेन ज्ञानोत्तरकर्मणामित्यत्रापि शुभानामिति विणीयमिति सूचयति । अकाम्यानीति विणस्य कृत्यं स्वयमाह एवं काम्यस्यापीति । ज्ञानात्पूर्वाणि काम्यानि ज्ञानानुत्पादाय स्वफलभुक्तये च भवन्ति तदितराणि तु ज्ञानाभिभवायेति विनियोगो ज्ञातव्य इत्यर्थः । ननु यदि काम्यनिषिद्धयोः सुखदुःखभोगार्थता तदा तेषामनन्तत्वान्न ज्ञानेन मुक्त्युपपत्तिरित्यत आह एतच्च चतुर्थ इति । ‘तथोपास्याञ्जसा दृष्टं ब्रह्म पापं च भस्मसात् । करोति निखिलं पूर्वमि’त्यत्रेति शेषः ।

### **वाक्यार्थरत्नमाला**

रोधपदमुभयेति पाठः । नीत्यधिकम् । विनाशकथनेनेति । तदधिगम उत्तरपूर्वाघयोरनारब्धकार्ये एवेत्यनेन विनाश्यकथयिष्यमाणत्वेनेत्यर्थः । विनियोगकथनमुखेनेति पाठः । मोक्षः सिद्ध्येदिति पाठः । न सिद्धेदिति सम्बन्धः । ज्ञानिन इति नैमित्तिकम् ।

