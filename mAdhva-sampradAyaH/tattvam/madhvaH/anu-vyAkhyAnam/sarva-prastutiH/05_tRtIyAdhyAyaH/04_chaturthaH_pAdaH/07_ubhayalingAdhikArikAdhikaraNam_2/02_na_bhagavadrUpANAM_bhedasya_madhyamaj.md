+++
title = "०२ न भगवद्रूपाणां भेदस्य मध्यमजीवप्रत्यक्षविषयत्वनिरासः"

+++


## प्रत्यभिज्ञा च येषां न तेऽपि तन्मुष्टदृष्टयः

**न भगवद्रूपाणां भेदस्य मध्यमजीवप्रत्यक्षविषयत्वनिरासः**

**प्रत्यभिज्ञा च येषां न तेऽपि तन्मुष्टदृष्टयः**

### **सुधा**

एवमुत्तमानां पुंसां भगवदेकरूपदर्शनसमये रूपान्तरप्रतीतावसत्यां ततो भेदज्ञानमसम्भावितम् । प्रतियोगिज्ञानाभावे भेदज्ञानाभावस्य नियतत्वात् । सत्यामपि तथा विरोधिन्याः प्रत्यभिज्ञाया भावादित्युक्तम् । तथाऽपि मध्यमादिजनानां प्रत्यक्षं भगवद्रूपभेदे प्रमाणं भविष्यति । एकरूपदर्शनसमये रूपान्तरप्रतीत्यभावे भेददर्शनानुपपत्तावपि तद्भावे सम्भवत्येव । न च तेषामपि प्रत्यभिज्ञा भवद्भिरभ्युपेतुं शक्यते । उत्तमत्वप्रसङ्गादित्यतो मध्यमानपेक्ष्य तावदाह प्रत्यभिज्ञा चेति ।

## **अनुव्याख्यानम्**

***प्रत्यभिज्ञा च येषां न तेऽपि तन्मुष्टदृष्टयः ॥***

चस्त्वर्थः । येषां तु मध्यमानां जनानां प्रत्यभिज्ञा भगवद्रूपेषु नास्ति तेऽपि तत्र भेदं नैव पश्यन्तीति योजना । प्रत्यभिज्ञाभावे कारणं तेन भगवता मुष्टापहता दृष्टिरेषामिति । तेन बहुत्वेनेति वा । भगवदिच्छया तेषां योग्यतया चोपोद्बलितं बहुत्वमुपलभ्यमानं प्रतीयमाने(ऽपि) वस्तुनि विद्यमानस्याप्यभेदस्य ज्ञानं प्रतिबध्नाति । अत्र तन्मुष्टदृष्टयस्तेऽपीत्यनुवादात्तन्मुष्टदृष्टित्वात्प्रत्यभिज्ञैषां नास्तीति लभ्यते ।

### **वाक्यार्थचन्द्रिका**

सत्यामपि तथेति । भगवदेकरूपदर्शनसमये रूपान्तरप्रतीतौ सत्यामपि भेदज्ञानमसम्भावितमित्यर्थः । ननु च प्रतियोगिज्ञानरूपतत्तत्कारणसद्भावात्कथं भेदज्ञानस्यासम्भावितत्वमित्यतो विरोध्यसहकृतस्यैव तज्ज्ञानस्य भेदज्ञानकारणत्वात्प्रकृते च तद्विरहान्न तज्ज्ञानसम्भव इत्याह विरोधिन्या इति ॥ भेददर्शनानुपपत्तावपीति । प्रतियोगिज्ञानाभावे भेदज्ञानाभावस्य नियतत्वादिति भावः ॥ येषां त्विति । अनेन प्रत्यभिज्ञा चेति चशब्दो भिन्नक्रम इत्युक्तं भवति ।

### **परिमल **

स्पष्टतया मूलानुक्तमप्युक्तप्रायं मत्वानुवदति एवमिति ॥ सत्यामपि तथेति । प्रतियोगिप्रतीतावित्यनुषज्यते । तथेति भेदधीर्नास्तीत्यर्थः । तत्र हेतुमाह विरोधिन्या इति ॥ विष्णुरूपेषु भेदस्य उत्तमप्रत्यक्षाविषयत्वोक्तिः ॥ भवद्भिः सिद्धान्तिभिः ॥ मध्यमानिति । मानवानपेक्ष्येत्यर्थः । तन्मुष्टेत्यत्र तच्छब्दस्यार्थान्तरम् ॥ तेन बहुत्वेनेति वेति । भगवद्रूपगतबहुत्वेनेत्यर्थः । प्रत्यभिज्ञाऽभावे कारणमित्युक्तं प्राक् तत्कथमित्यतः कारणत्वलाभप्रकारं व्यनक्ति अत्र तन्मुष्टेति ।

### **श्रीनिवासतीर्थीया**

मध्यमादीनामित्यत्र मध्यमशब्देन नित्यसंसारिणो ग्राह्याः ॥ दृष्टिरिति । प्रत्यभिज्ञारूपेत्यर्थः । ‘तन्मुष्टदृष्टयस्तेऽपि भेदं नैव प्रपश्यन्ती’त्यनुवादस्य विधिसापेक्षितत्वान्मुष्टदृष्टय इति विधिवाक्यं ग्राह्यम् । तच्च प्रत्यभिज्ञा नास्तीत्यत्र हेतुप्रतिपादकं यतस्तन्मुष्टदृष्टय इत्यनन्तरं तन्मुष्टदृष्टयस्तेऽपि भेदं नैव प्रपश्यन्तीति योज्यमित्याशयेनाह तन्मुष्टदृष्टयस्तेऽपीत्यनुवादो(वादादिति) हीति ।

