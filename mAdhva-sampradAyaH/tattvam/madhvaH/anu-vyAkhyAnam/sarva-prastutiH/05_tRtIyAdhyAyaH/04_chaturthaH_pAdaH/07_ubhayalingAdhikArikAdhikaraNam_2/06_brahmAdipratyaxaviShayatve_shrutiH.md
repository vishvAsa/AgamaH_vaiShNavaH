+++
title = "०६ ब्रह्मादिप्रत्यक्षविषयत्वे श्रुतिः"

+++


## निर्दोषमेव रुद्रोऽद्राङ्निर्दोषं तं पुरन्दरः

**ब्रह्मादिप्रत्यक्षविषयत्वे श्रुतिः**

**निर्दोषमेव रुद्रोऽद्राङ्निर्दोषं तं पुरन्दरः**

### **सुधा**

ननु दोषाभावविषयं महतां प्रत्यक्षं तावत्कुतः सिद्धमित्यत आह निर्दोषमेवेति ।

## **अनुव्याख्यानम्**

***॥***

***निर्दोषमेव रुद्रोऽद्राङ्निर्दोषं तं पुरन्दरः ॥***

***निर्दोषाण्यस्य रूपाणि दृष्टान्येवं सुरोत्तमैः ॥***

***अन्ये सदोषाः सर्वेऽपि निर्दोषो हरिरेकलः ॥***

***इति बर्कश्रुतेश्चैव सदोषं नास्य दर्शनम् ॥***

अद्राक् अद्राक्षीत् । अनित्यमागमशासनमिति वचनात् । पुरन्दरोऽद्राक्षीत् । अन्यैरपि सुरोत्तमैः । सदोषा दृष्टाः । तस्मान्निर्दोषो हरिरेक एव । चशब्दः श्रुत्यन्तरसमुच्चयार्थः । अस्य परमेश्वरस्य विषये महतां दर्शनं सदोषं दोषग्राहि नैव, किन्तु निर्दोषमेव गृह्णातीति ।

### **वाक्यार्थचन्द्रिका**

ननु दृशेर् लुङ्प्रथमपुरुषैकवचने तिपि तस्मिन्परतः प्राप्तशपोऽपवादेन च्लिप्रत्यये तस्य च्लेःसिजिति सिचि इतश्चेतीकारलोपेऽस्तिसिचोपृक्त इति सिचः परस्य तकारस्येडागमे पुगन्तलघूपधस्य चेति प्राप्तलघूपधगुणस्य च सृजिदृशोर्खल्यमकितीत्यं विधिनाऽकितीति वचनान्नाप्राप्ते तस्यारम्भादपवादेन निवृत्त्या सत्यमागमे सति च यणादेशे द्रश् सीदित्यत्राम्विधेः पूर्वं प्राप्ताया हलन्तलक्षणहलन्तवृद्धेर्नित्यत्वादमागमेन बाधसम्भवेऽप्यम्विधेः पश्चात्तत्प्राप्तवृद्धेः सिचोऽन्यत्राम्विषयेऽप्रसङ्गेन नाप्राप्त्यभावादमागमविधानात्तद्बाधासम्भवेन व्रजहलन्तस्याच इति हलन्तलक्षणवृद्धौ सत्यां व्रश्चादिना शस्य षत्वे षढोः कःसीति षस्य कत्वे आदेशप्रत्यययोरिति सिचः सस्य षत्वे कषयोगे क्ष इति क्षत्वेऽडागमे च सत्यद्राक्षीदिति भवितव्यमद्रागिति तु कथमित्यतोऽनित्यमागमशासनमिति वचनबलेन तस्यानित्यत्वावगत्या सिच्परस्यापृक्ततकारस्येडागमनिवृत्तौ खल्परस्य सकारस्य खलि परतो खलो खलीत्यनेन लोपे संयोगान्तापृक्ततकारलोपे च सत्यद्रागिति रूपसम्भवान्नानुपपत्तिरित्याशयेनाह अनित्यमागमवचनमिति वचनादिति ।

### **परिमल **

ननु कथमद्रागिति । दृशिर्प्रेक्षण इत्यतो लुङि तिपि अडागमे च्छिप्रत्यये इरितो वेति च्लेरङभावपक्षे च्लेः सिचि इतश्चेति तिप इकारलोपे अस्तिसिचोऽपृक्तम् इतीडागमे सृजिदृशोर्खल्यमकितीत्यमागमे वदव्रजहलन्तस्याच इति वृद्धौ व्रश्चभ्रस्जसृजमृजयजराक्षभ्राजछशांष इति शकारस्य षत्वे षढोः कस्सीति कत्वे इण्कोरिति षत्वे अद्राक्षीदिति स्यादित्यत आह अनित्यमागमशासनमिति । घोर्लोपो लेटि वेति सूत्रे वाग्रहणेन आगमविधेरनित्यत्वस्य मञ्जर्या ज्ञापितत्वात् । तत्रैव युवोरनाकावित्याद्यपादीयसूत्रे वृत्तौ च ‘नुमनित्यमागमशासनमि’ति कृत्वा न भवतीत्युक्तत्वाच्च । तथाच इडभावे हल्ड्याब्भ्य इत्यपृक्ततकारस्य लोपे षत्वस्यासिद्ध्या संयोगान्तस्येति सिचः सकारस्य लोपे अद्रागिति रूपमिति भावः ॥ श्रुत्यन्तरेति । वक्ष्यमाणेति योज्यम् । अस्येति कर्मणि षष्ठीत्युपेत्याह अस्य परमेश्वरस्य विषय इति । एवकारान्वयेनानुवादो नैवेति । फलितोक्तिः ॥ निर्दोषमेव गृह्णातीति । श्रुतौ तथैवोक्तेरिति भावः ।

### **यादुपत्यं**

नन्वद्रागिति कथम् । दृशिर् प्रेक्षणश्च इत्यस्माल्लुङि तिपि च्लेः सिचि अस्तिसिचोऽपृक्त इतीडागमे सृजिदृशोर्खल्यमकितीत्यमागमे यणादेशे व्रश्चेति शस्य षत्वे षढोः कस्सीति षस्य कत्वे आदेशप्रत्यययोरिति सस्य षत्वे अडागमे वदव्रजेति वृद्धौ इतश्चेतीकारलोपेऽद्राक्षीदिति भवेदत आह अनित्यमागमशासनमिति । तथा च ईडागमस्यानित्यतयाऽप्राप्तावपृक्तस्य तकारस्य लोपे संयोगान्तस्य सकारस्यापि लेपेऽद्रागित्येव रूपमिति भावः ।

### **श्रीनिवासतीर्थीया**

ननु दृश्धातोर्लुङि तस्य तिपि इप् इत्यस्य लोपे दृश्द् इति स्थिते, सिच्प्रत्यये, इचित्यस्य लोपे, दृश् स्त् सति जाते, इडागमे, दृश्स् इद् इति जाते, ऋवर्णादुत्तरममागमे, यणादेशे, द्रेति जाते, द्रक्ष् इज् जाते, लुङि, अडागमे, अद्रक्ष् ईदिति जाते वृद्धावद्राक्षीदिति भवितव्यमत आह अनित्यमिति । आगमः सूत्रम् ।

### **वाक्यार्थरत्नमाला**

च्लिप्रत्यय इति । च्लिलुङीत्यनेन । इतश्चेतीति । ङितो लस्य परस्मैपदेकारलोप विधायकत्वात्तस्येति भावः । अस्तिसिच इति । अस्तेः सिश्च परस्यापृक्त सार्वधातुकस्येडागमविधानादिति भावः। अनेनान्ते इकारकार्यकथनमन्यथाख्यातिस्थमसदिति च सूत्रितम् । सृजिदृशीति सूत्रीयलघूपधगुणस्यायमपवाद इत्यादिशेष्यनुसारेणाह । पुगन्तेति । गुणस्यामविधिनाऽपवादेनाप्रवृत्तेति सम्बन्धः ।

ननु गुणस्य कुतो पवादो इत्यत उक्तम् अकीत्यादि । अयमाशयः । अकीतीति कितिप्रतिषेधेन कित्परत्वाभावेन गुणस्यास्ति तावत्प्रसक्तिः । तस्मिन्प्राप्तेऽमुविधेरारम्भायोगेन तस्मिन्नाप्राप्ते प्राप्त इति यावत् । अनेन येन नाप्राप्तो यो विधिरारभ्यते स तस्य बाधको भवतीति न्यायं सूचयति । तस्मिन्निति शेषः । गुण इति च तदर्थः । तस्याम्विधेः । ततस्तदुत्तरप्रवृत्तेरमो गुणबाधकत्वमित्यर्थः । आगम इति । तस्य मित्वादन्त्यादचः परत्वे द्रित्यृकारानन्तर्यामिति भावः । लघूपधगुणस्येव हलन्तवृद्धेरप्यं विधानात्कुतो न बाध इत्यतस्तत्र विवेकमाह । अम्विधेः पूर्वमित्यादिना । अयमाशयः । याऽम्प्रवृत्तेः प्राक् गुणवत्प्राप्ता वृद्धिः सा गुणवदबाध्यते एव । या त्वम्प्रत्यनन्तरं प्राप्ता वृद्धिः सा नामा बाध्यते । तस्याः सिचिपरतः प्रवृत्या सिज्रहिते द्रक्ष्यत्यद्रक्ष्यदित्यादौ सत्यप्यमि प्रसङ्गाभावेन वृद्धा प्राप्ता यामेवाम्विधिरित्यस्याभावेन प्रवृत्युत्तरकालीनवृद्धिबाधस्य योगादिति । अप्रसङ्गेन नाप्राप्त्यभावादिति पाठः । अनेन येन नाप्राप्त इति न्यायस्य नायं विषय इति सूचितं भवति । कौमुदीशेष्यनुसारेणाह ॥ व्रश्चादिनेति । वचनादितीति । इयं च परिभाषा आनिलोडिति सूत्रे निलोडित्येव सिद्धे आनिग्रहणमनित्यमागमशासनमिति ज्ञापनार्थम् । तेन सागरं तर्त्तुकामस्य जपप्त्वा स्तोत्रमित्यत्र अभूच्छूयेराजा इत्यादाविभावः सिध्यति । शाकं पचानस्येत्यत्र मुगभावश्चेति शेषीतत्वपरिभाषादिषु स्पष्टम् ।

