+++
title = "११ बाधितदर्शनस्य मानसत्वनियमः"

+++


## यत्क्वचिद्व्यभिचारि स्याद्दर्शनं मानसं हि तत्

**बाधितदर्शनस्य मानसत्वनियमः**

**यत्क्वचिद्व्यभिचारि स्याद्दर्शनं मानसं हि तत्**

### **सुधा**

साक्षिदर्शनमबाधितमेवेति न युज्यते शुक्तिरजतादौ बाधदर्शनात् । न हि प्रतीतिसमयमात्रवर्तिनि तत्रान्यज्ञानं सम्भवतीत्यत आह यदिति ।

## **अनुव्याख्यानम्**

***यत्क्वचिद्व्यभिचारि स्याद्दर्शनं मानसं हि तत् ॥***

यद्दर्शनं क्वचिच्छुक्तिरजतादौ विषये व्यभिचारि बाधितं स्यात्तच्चक्षुरादिकरणकं मनःपरिणतिरूपमेव न साक्षिरूपम् । कुत एतत् । मानसदर्शनस्य बाध्यत्वाङ्गीकारेऽनिष्टाभावात् । साक्षिणस्तु तथात्वे सर्वव्यवहारविलोपप्रसङ्गस्योक्तत्वात् । तदिदमुक्तं हिशब्देन । सम्भवति चास्य मानसत्वमन्यथाख्यातिसमर्थनादिति ।

### **वाक्यार्थचन्द्रिका**

ननु भवेत्साक्षिज्ञानस्याबाधितत्वनियमभङ्गो यदि शुक्तिरजतादिज्ञानस्य साक्षिरूपत्वं स्यात् । न च तदस्ति । तस्य चक्षुरादिकरणकान्तःकरणपरिणामत्वात् । तत्कथं तस्य बाधदर्शनात्साक्षिणस्तन्नियमभङ्ग इत्यत आह न हीति । लिङ्गशब्दाद्यननुसन्धानेऽपि जायमानत्वात्प्रतीतिसमयमात्रवर्तितया ततः पूर्वमसत्त्वेन तदिन्द्रियसन्निकर्षासम्भवान्न तज्ज्ञानस्यान्यकारणकत्वं किन्त्विदमाकारान्तःकरणवृत्त्यवच्छिन्नचैतन्याविद्यावृत्तिप्रतिबिम्बितचैतन्यरूपसाक्षिरूपत्वमेवेति भावः । तथात्वे बाध्यताऽङ्गीकारे ॥ सर्वव्यवहारेति । हानोपादानादिसर्वव्यवहारेत्यर्थः ॥ उक्तत्वादिति । यदि साक्षी क्वचिद्व्यभिचरेत्तदा तेनाविश्वसनीयेन करणदोषादिनिश्चयो न स्यात् । तदभावे च प्रत्ययानां भ्रमत्वादि न निश्चीयेत । ततश्च वस्तुनिर्णयो न स्यात् । ततश्च हानोपादानादिसर्वव्यवहारो लुप्येत । सर्वव्यवहाराणामेतत्कार्यत्वात् । कारणाभावे च कार्याभावनियमादिति ‘भ्रमत्वमभ्रमत्वं च यदैवानुभवोपगम् । स चेत्साक्षी क्वचिददृष्टः कथं निर्णय ईयते । विशेषाः सर्व एवैते साक्षिप्रत्यक्षगोचराः । ऊरीकृत्य च तान्सर्वान्व्यवहारः प्रवर्तते । तस्मात्सर्वप्रसिद्धस्य व्यवहारस्य सिद्धये । साक्षी निर्दोष एवैकः’ इत्यादिना सर्वव्यवहारविलोपप्रसङ्गस्योक्तत्वादित्यर्थः । ननु प्रतीतेः पूर्वमसत्त्वाद्रजतस्य तेन सहेन्द्रियसन्निकर्षायोगान्न चक्षुरादिकरणकान्तःकरणपरिणामत्वं तज्ज्ञानस्येत्युक्तमित्यतः सत्यमुक्तं दुरुक्तं तत् । चक्षुःकरणकान्तःकरणपरिणामत्वसम्भवादित्याह सम्भवति चास्येति । तत्कथमित्यतो रजतस्यासत्त्वात्तेन सहेन्द्रियसन्निकर्षासम्भवेऽपि शुक्तेः सत्त्वात्तया सन्निकृष्टं दुष्टमिन्द्रियं तामेव शुक्तिमत्यन्तासद्रजतात्मनाऽवगाहमानं ज्ञानं जनयतीत्यस्मिन्पक्षे सम्वत्येव चक्षुःकरणकान्तःकरणवृत्तिरूपत्वं तज्ज्ञानस्य । अत एव नासत्ख्यातिप्रसङ्गः । यावत्खलु विगीते प्रत्ययेऽवभासते तस्य सर्वस्यासत्त्वे ह्यसत्ख्यातिः स्यात् । न चैवमत्रास्ति । शुक्तेः सत्त्वाभ्युपगमात् । नाप्यख्यातिपक्षपातः । रजतस्यासत्त्वाभ्युपगमात् । तादाम्यावभासाभ्युपगमाच्च । नापि प्रसिद्धान्यथाख्यातिपक्षपातः । रजतस्यात्यन्तासत्त्वाभ्युपगमादित्याशयवानाह अन्यथाख्यातीति । एवंविधाभिनवान्यथाख्यातीत्यर्थः ॥ समर्थनादिति । लक्षणनिर्वचनेन कारणनिरूपणेन प्रमाणव्युत्पादनेन बाधकाभावव्युत्पादनेन च ‘विज्ञातस्यान्यथा सम्यग्विज्ञानं ह्येव तन्मतमि’त्येतद्व्याख्यानावसर इति शेषः ।

### **परिमल **

शुक्तौ रजतमिति ज्ञानं साक्षिरूपमिमि मन्वानः शङ्कते साक्षिदर्शनमिति ॥ तत्रेति । रजते साक्षिणो ज्ञानादन्यज्ञानं न हि सम्भवतीत्यर्थः । प्रतिकाल एव विद्यमाने तस्मिन् इन्द्रियसन्निकर्षायोगेन करणजन्यत्वस्यासम्भवादिति भावः । शुक्तिसन्निकृष्टादेव करणाद् रजतज्ञानजन्म सम्भवतीति भावेनाह सम्भवति चास्य मानसत्वमिति । मनोवृत्तिरूपत्वमित्यर्थः ॥ अन्यथाख्यातीति । दुष्टेन्द्रियसन्निकृष्टमेव शुक्तिशकलमत्यन्तासद्रजतात्मना प्रतिभातीत्यर्थस्य जिज्ञासानये ‘विज्ञातस्यान्यथा सम्यग्विज्ञानं ह्येव तन्मतमि’त्येतद्व्याख्यावसरे समर्थनादित्यर्थः ।

### **यादुपत्यं**

ननु शुक्तिरजतादिविषयकं चक्षुरादिकरणकमन्तःकरणवृत्तिरूपमेव ज्ञानं न साक्षिरूपमित्यत आह न हि प्रतीतीति । रजतस्य प्रतीतेः पूर्वमसत्त्वात्सन्निकर्षासम्भवेन न तज्ज्ञानमिन्द्रियजन्यमपि त्विदमाकारान्तःकरणवृत्त्यवच्छिन्नचैतन्याविद्यावृत्तिप्रतिबिम्बितचैतन्यरूपसाक्षिवेद्येमवेत्यर्थः ॥ उक्तत्वादिति । पृथगधिकरण इति शेषः । नन्विन्द्रियसन्निकर्षासम्भवान्न मनोवृत्तिरूपत्वमस्य ज्ञानस्येत्युक्तमित्यत आह सम्भवति चेति । मानसत्वं मनोवृत्तिरूपत्वम् ॥ अन्यथाख्यातीति । स्यादेतदेवं यद्यनिर्वचनीयं प्रातिभासिकं रजतं प्रतीयत इति त्वन्मतमुपपन्नं स्यात् । न चैवं किन्तु शुक्तिकैव स्वसन्निकृष्टेनेन्द्रियेण दोषवशादत्यन्तासद्रजतात्मना प्रतीयत इत्यभिनवान्यथाख्यातेरेव त्वां प्रति समर्थनादित्यर्थः ।

