+++
title = "०४ परीक्षितप्रत्यक्षं न केनापि बाध्यम्"

+++


## अपरीक्षितदृष्टिश्च परीक्षापूर्वदर्शनम्

**परीक्षितप्रत्यक्षं न केनापि बाध्यम्**

**अपरीक्षितदृष्टिश्च परीक्षापूर्वदर्शनम्**

### **सुधा**

अथ भेददर्शनमेवाभेददर्शनस्य बाधकं कुतो न भवतीत्यत आह अपरीक्षितेति ।

## **अनुव्याख्यानम्**

***अपरीक्षितदृष्टिश्च परीक्षापूर्वदर्शनम् ॥***

***निषेद्धुं शक्नुयात्क्वापि ..... ......***

अपरीक्षिता परीक्षया प्रमाणत्वेनानिश्चिता । नेत्यस्यानुकर्षणार्थश्चशब्दः । परीक्षापूर्वः प्रामाण्यनिश्चयो यस्य दर्शनस्य तत्परीक्षापूर्वदर्शनम् । परीक्षापूर्वं दर्शनं प्रामाण्यनिश्चयो यस्य प्रत्यक्षस्येति वा । क्वापीत्यनेन नियममाह । तदनेन यत्परीक्षया न निश्चितप्रामाण्यं ज्ञानं न तन्निश्चितप्रामाण्यं ज्ञानान्तरं बाधत इति व्याप्तिरुक्ता । परीक्षाग्रहणं प्रामाण्यनिश्चयोपलक्षणमेव, न तु नियमार्थमित्युत्तरत्र स्फुटीभविष्यति ।

### **वाक्यार्थचन्द्रिका**

परीक्षापूर्व इति । परीक्षापूर्वः प्रामाण्यनिश्चयो यस्य तत्परीक्षापूर्वप्रामाण्यनिश्चयम् । तच्च तद्दर्शनं चेति । शाकपार्थिवादित्वान्मध्यमपदलोपी समास इति भावः ॥ परीक्षापूर्वमिति । अस्मिन्पक्षेऽन्यपदार्थस्य विशिष्यानुपस्थितेस्तत्सिद्ध्यर्थमाद्यपक्षाश्रयणं दर्शनं च तत्रैव स्वरसम् । द्वितीयपक्षे प्रामाण्यनिश्चयरूपविपरतायाः सामान्यशब्दस्याश्रयणीयत्वादिति द्रष्टव्यम् । निश्चितप्रामाण्यं ज्ञानान्तरमित्यत्रापि परीक्षयेत्यनुवर्तते । ननु यत्परीक्षया न निश्चितप्रामाण्यं ज्ञानं न तत्परीक्षया निश्चितप्रामाण्यज्ञानान्तरं बाधत इति न नियमोऽङ्गीकर्तुं शक्यते । तथा सति परीक्षायाः सार्वत्रिकत्वप्राप्त्याऽनवस्थाप्रसङ्गादित्यतोऽत्र क्वचित्प्रामाण्यग्रहणे यथाकथञ्चित्तदपेक्षाऽस्तीत्यभिप्रायेणैव परीक्षाग्रहणं कृतं न तु सर्वत्र प्रामाण्यनिश्चये तदपेक्षाऽस्तीत्यभिप्रायेणेत्यतो नानवस्थेति न परीक्षाऽनवस्था स्यादित्यादौ स्फुटीभविष्यतीत्याह परीक्षाग्रहणमिति ।

### **परिमल **

परीक्षाशब्दार्थः । प्रामाण्यनिश्चय इति । न तु नियमार्थमिति । सर्वत्र परीक्षयैव भाव्यमिति नियमार्थमत्र परीक्षाग्रहणं नेत्यर्थः । येन केनापि प्रकारेण निश्चितप्रामाण्यकेन भाव्यमित्यत्रैव तात्पर्यमिति भावः ॥ उत्तरत्रेति । ‘ज्ञानस्य ग्राहकेणैव साक्षिणा मानतामितेरि’त्यत्रेत्यर्थः । यद्वा ‘न च निश्चितभेदस्ये’त्यादावनुपदमित्यर्थः ।

### **यादुपत्यम्**

प्रामाण्यनिश्चयोपलक्षणमिति । तथा च निश्चितप्रामाण्यकं दर्शनमिति मूलार्थ इति द्रष्टव्यम् । अत एव पूर्वं निश्चितप्रामाण्यं ज्ञानान्तरमित्येवोक्तम् ॥ नियमार्थमिति । सर्वत्रापि परीक्षयैव प्रामाण्यनिश्चय इति नियमार्थमित्यर्थः । प्रामाण्यस्य स्वतस्त्वादिति भावः ॥ उत्तरत्रेति । ‘ज्ञानस्य ग्राहकेणैव साक्षिणा मानतामितेरि’त्यादावित्यर्थः ।

### **श्रीनिवासतीर्थीया**

परीक्षापूर्व इति । परीक्षापूर्वक इत्यर्थः । पूर्वं परीक्षापूर्वशब्देन प्रामाण्यनिश्चय आनीतः, इदानीं दर्शनपदेनैव प्रामाण्यनिश्चयो विवक्षित इत्याह परीक्षापूर्वं दर्शनमिति ।

### **वाक्यार्थरत्नमाला**

पूर्वपक्षापेक्षयोत्तरपक्षस्य स्वारस्यमित्युत्सर्ग एवेत्याशयेनोत्तरापेक्षया पूर्वस्य स्वारस्यमाह ॥ अस्मिन्पक्ष इति । तच्चैव । पूर्वपक्ष एव न च द्वितीयस्य तर्ह्यनुत्थानमेव स्यादिति वाच्यम् । मध्यमपदलोपानाश्रयणे तात्पर्यात् ।

------------------------------------------------------------------------

देवदत्तादिदृष्टिवत्

**देवदत्तादिदृष्टिवत्**

### **सुधा**

अत्र दृष्टान्तमाह देवदत्तेति ।

## **अनुव्याख्यानम्**

***..... ..... .... देवदत्तादिदृष्टिवत् ॥***

यथा यज्ञदत्तादावनिश्चितप्रामाण्या देवदत्तादिदृष्टिर्न निश्चितप्रामाण्यां यज्ञदत्तादिदृष्टिं बाधते तथेत्यर्थः । ततः किं यद्येवं व्याप्तिरिति चेत् । भेददर्शनमनिश्चितप्रामाण्यमभेददर्शनं तु निश्चितप्रामाण्यम् । अतो न तत्तस्य बाधकं किन्तु वैपरीत्यमेवेति वदामः ।

कुतो भेददर्शनमनिश्चितप्रामाण्यमित्यत आह न चेति ।

**अनुव्याख्यानम्**

**न च निश्चितभेदस्य दर्शनेऽस्ति पुराणगम् ॥**

**वाक्यं क्वचिद्धि ...... ...... ......**

चोऽवधारणे । क्वचित्प्रदेशे । हिशब्दो हेतौ । परमेश्वररूपभेदविषयं प्रत्यक्षं तावदस्माकं पुराणवाक्यादेव सिद्धम् । पुराणवाक्यं च केचिद्भेदं पश्यन्तीति वा प्रतिपादयतु । अनुवादकतया लिङ्गत्वेन । अतस्तत्प्रामाण्यनिश्चयस्तत एवान्वेष्टव्यः । न च भेददर्शनस्य प्रामाण्यं निश्चाययत्पुराणवाक्यमस्ति । अतः प्रमाणाभावान्न भेददर्शनस्य प्रामाण्यनिश्चय इति भावः ।

प्रामाण्यनिश्चयो द्वाभ्यां प्रकाराभ्यां भवति । अर्थतथात्वनिश्चयेन वा ज्ञानपरीक्षया वा । आद्याभिप्रायेणोक्तं सत्यतया निश्चितभेदस्येति । द्वितीयाभिप्रायेण तु भेदस्य दर्शन इति समासः । षष्ठ्या आक्रोश इत्यलुक् । निश्चितं परीक्षितं च तद्भेदस्यदर्शनं चेति तथोक्तम् । तत्र स्वाभिप्रायेणाक्रोशः पराभिप्रायेण निश्चितत्वमित्यविरोधः ।

### **वाक्यार्थचन्द्रिका**

देवदत्तादिदृष्टिरिति । अनेन देवदत्तादिदृष्टिवदिति प्रथमान्ताद्वतिः । तत्र तस्येवेति लक्षणस्य प्रायिकत्वेन व्याख्यातत्वादित्युक्तं भवति प्रतिपादयत्विति । शब्दविधयेति शेषः ॥ अनुवादकतयेति । एतच्च लिङ्गत्वेनेत्यस्योपपादनायोक्तम् । तथा च विवादपदं पुराणवाक्यं पुरुषविनिष्ठेश्वरभेदप्रत्यक्षप्राप्तिपूर्वकं तदनुवादकवाक्यत्वादिति पुराणवाक्यं केचिद्भेदं पश्यन्तीत्येतल्लिङ्गतया वा प्रतिपादयत्वित्यर्थः ॥ तत एवान्वेष्टव्य इति । अयमर्थः । अधमानां यदीश्वरभेदविषयकप्रत्यक्षं तत्प्रामाण्यस्य न तावदधमस्वरूपज्ञानेनैव निश्चयः । तस्यायथार्थत्वात् । अस्मदादिसाक्षिणश्च परकीयज्ञानग्रहणेऽसमर्थत्वेन तत्प्रामाण्यानिश्चायकत्वात् । नाप्यनुमानेन तत्प्रतिबद्धलिङ्गाभावात् । समर्थप्रवृत्तिजनकत्वादेश्च तत्कालीने ज्ञानेऽस्माभिर्ज्ञातुमशक्यत्वात् । नाप्यागमेन । अपौरुषेयस्य वा तन्निश्चायकस्यागमस्यानुपलभ्यमानत्वात् । अतः परिशेषात्पुराणवाक्यादेव निश्चयो वाच्य इति । एतदेवाभिसन्धायोक्तं तत एवान्वेष्टव्य इति । अस्तु तर्हि पुराणवाक्यादेव तन्निश्चय इत्यत आह न चेति । भेदस्य दर्शने इति समास इत्येव मूलपाठः । भेदस्य दर्शनमिति समास इति पाठे तु विग्रहोऽपि समासत्वेन विवक्षणीय इति द्रष्टव्यम् । ननु चास्य समासत्वे सुपो दातुप्रातिपदिकयोरिति भेदस्येति सुपो लुका भवितव्यम् । तत्कथं भेदस्येति षष्ठीत्यत आह षष्ठ्या आक्रोश इत्यलुगिति । (आक्रोशो निन्दा) । ननु भेदस्य निश्चितत्वं पुनस्तस्य निन्द्यत्वं च विरुद्धमित्यत आह स्वाभिप्रायेणेति । सिद्धान्त्यभिप्रायेणेत्यर्थः ।

### **परिमल **

प्रतिपादयत्विति । ईशरूपभेदप्रत्यक्षमिति योज्यम् । अनुवादकतया लिङ्गत्वेनेति । तस्यैवाभावे पुराणवचनस्य तदनुवादित्वानुपपत्तेरिति पूर्वोक्तदिशेति भावः ॥ तत्प्रामाण्येति । प्रत्यक्षप्रामाण्यनिश्चयस् तत एव । प्रत्यक्षसत्वप्रतिपादकवाक्यादेवेत्यर्थः । सत्यतयेति शेषोक्तिः । आवृत्योत्तरेणैकपद्यमुपेत्याह भेदस्य दर्शन इति समास इति । आक्रोशे निन्दायां गम्यमानायां षष्ठ्या अलुगिति षष्ठ्या आक्रोश इति सूत्रार्थः ।

### **यादुपत्यम्**

अनुवादकतयेति । इदं च लिङ्गत्वेनेत्यस्योपपादनाय । तथा च विवादपदं पुराणवाक्यं पुरुषविनिष्ठेश्वरभेदप्रत्यक्षप्राप्तिपूर्वकं तदनुवादकवाक्यत्वादिति पुराणवाक्यं केचिद्भेदं पश्यन्तीत्येतल्लिङ्गतया वा प्रतिपादयत्वित्यर्थः ॥ तत एवान्वेष्टव्य इति । अधमानां यदीश्वरभेदप्रत्यक्षं तत्प्रामाण्यस्य न तावदधमस्वरूपज्ञानेनैव निश्चयः । तस्यायथार्थत्वात् । अस्मदादिसाक्षिणश्च परकीयज्ञानग्रहण एवासमर्थत्वात् । समर्थप्रवृत्तिजनकत्वादिलिङ्गानां च तत्कालीने ज्ञानेऽस्माभिर्ज्ञातुमशक्यत्वेन नानुमानेनापि तन्निश्चयः । अपौरुषेयस्येतरस्य पौरुषेयस्य वा तन्निश्चायकस्यागमस्याप्यभावात्पुराणवाक्यादेव तन्निश्चयो वाच्य इत्यर्थः । तदिदमाह अन्वेष्टव्य इति ।

### **श्रीनिवासतीर्थीया**

पुराणवाक्यादेवेति । अन्यथा पुराणवचनस्य तदनुवादित्वानुपपत्तेरिति भावः ॥ प्रतिपादयत्विति । विधायकं भवत्वित्यर्थः । अर्थतथात्वनिश्चयेनेति । प्रत्यक्षेणेत्यर्थः ॥ परीक्षया वेति । सजातीयविजातीयसंवादरूपानुमानेनेत्यर्थ । आक्रोशो निन्दा । ननु भेदस्य निश्चितत्वं पुनस्तस्य निन्द्यत्वं च विरुद्धमित्यत आह स्वाभिप्रायेणेति । सिद्धान्त्यभिप्रायेणेत्यर्थः ।

### **वाक्यार्थरत्नमाला**

प्रायिकत्वेन व्याख्यातत्वादिति ॥ एतच्च तत्वनिर्णयटीकानुसारेण । वस्तुतश् छान्दसत्वमेवात्र वाच्यम् ।

