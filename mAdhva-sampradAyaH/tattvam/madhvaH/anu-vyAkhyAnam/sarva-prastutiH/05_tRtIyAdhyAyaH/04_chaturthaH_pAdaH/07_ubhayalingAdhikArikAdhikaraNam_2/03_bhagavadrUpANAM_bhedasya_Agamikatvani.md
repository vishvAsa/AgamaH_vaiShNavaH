+++
title = "०३ भगवद्रूपाणां भेदस्य आगमिकत्वनिरासः"

+++


## न पुराणगम्

**भगवद्रूपाणां भेदस्य आगमिकत्वनिरासः**

**न पुराणगम्**

### **सुधा**

मा भूद्भगवद्रूपभेदः प्रत्यक्षानुमानसिद्धः । आगमसिद्धस्तु भविष्यति । पुराणेषु तत्र तत्रान्यादिशब्दश्रवणादिति चेन्न । नेह नानाऽस्ति किञ्चनेत्यादिवेदवाक्यविरोधात् । पुराणमेव वेदस्य किन्न बाधकं भवतीत्यत आह नेति ।

## **अनुव्याख्यानम्**

***..... ... ..... न पुराणगम् ॥***

***लोकदर्शनवाद्येव वेदरोधाय शक्नुयात् ॥***

वचनमिति वर्तते । पुराणवचनं खलु लोकानां यद्भगवद्रूपेषु भेददर्शनं तदनुवादपरमेव । न वस्तुनिष्ठम् । उपक्रमादिना तथाऽवगमात् । वेदस्तु वस्तुतथात्वे तात्पर्यवान् । लिङ्गैस् तथाध्यवसायात् । अतो न तत् तद्बाधनाय शक्नोति ।

नन्वेतद्व्याहतम् । यत्प्राग्भगवद्रूपभेदविषयं प्रत्यक्षं नास्तीत्युक्तम् । इदानीन्तु तदस्तीति । तस्यैवाभावे पुराणवचनस्य तदनुवादित्वानुपपत्तेः । मैवम् । बहुत्वाद्यनुमानाभासजनितभेददर्शनानुवादित्वोपपत्तेः ।

किञ्चोत्तममध्यमानां भेदविषयं प्रत्यक्षं नास्तीत्यभिहितम् । अधमानां तु तदस्तीत्यधुना अङ्गीक्रियते । तर्हि तदेव भगवद्रूपभेदे प्रमाणं भविष्यतीत्यपि न वाच्यम् । उत्तमानामभेदविषयेण प्रत्यक्षेण बाधितत्वात् । न च तदेव नास्ति । प्रत्यभिज्ञैव बहुरूपेषु दृश्यत इत्यागमोक्तत्वात् । तथा च भीष्मवाक्यम् । ‘तमिमहमजं शरीरभाजां हृदि हृदि विष्ठितमात्मकल्पितानाम् । प्रतिदृशमिव नैकधार्कमेकं समधिगतोऽस्मि विधूतभेदमोह’ इति ।

### **वाक्यार्थचन्द्रिका**

लिङ्गैरिति । उपक्रमादिभिरित्यर्थः । बहुत्वाद्यनुमानाभासेत्यत्रादिपदेनाकारादिविशेषादिरूपहेत्वन्तरपरिग्रहः ॥ तमिममिति । प्रतिदृशं प्रेरकत्वेनैश्वर्यवशान्नैकधा स्थितमर्कं यथैकमेव समधिगच्छन्ति । तथा स्वसृष्टानां देहिनां प्रतिहृदयं प्रेरकत्वेन परमैश्वर्यवशान्नैकधा विशेषेण स्थितं वेदादिवेद्यत्वात्परोक्षमिममपरोक्षमजं जन्मादिदोषरहितं कृष्णमेकं समधिगतोऽस्मि यतोऽहं विगतभेदभ्रम इति श्लोकयोजना ।

### **परिमल **

अन्यादिशब्देति । आदिपदेन प्रथमस्कन्धे तृतीयेऽध्याये अवतारमालायामुक्तप्रथमद्वितीयतृतीयादिशब्दग्रहः । नन्वत्र तदस्तीति नोच्यते तद्वाचिपदाभावाद् अतो न व्याहतिरित्यतोऽन्यथानुपपत्त्या तदस्तीति प्राप्तमित्याह तस्यैवाभाव इति ॥ तथा चेति । विष्णुरूपेष्वभेदविषयप्रत्यभिज्ञानमस्तीत्यत्र भीष्मवाक्य च प्रथमस्कन्धे नवमाध्यायेऽस्तीत्यर्थः । स्वसृष्टानां प्राणिनां हृदयेषु विशेषेण स्थितमपि तमिमं कृष्णं विधूतभेदमोहो ऽपगतभेदभ्रमस्सन् एकमभिन्नं समधिगतोऽस्मि स निश्चितं यथा तथा ज्ञातवानस्मि । कमिव अर्कमिव । प्रतिदृशं सर्वचक्षुष्षु प्रेरकत्वेनानेकधा सन्तमप्यर्कमेकं यथा तथा समधिगतोऽस्मीति तस्यार्थः ।

### **यादुपत्यम्**

भविष्यतीति । उत्तमानामभेदावगाहिप्रत्यक्षविरोधान्न स्वार्थे प्रामाण्यमिति गतिरपरीक्षितदृष्टिश्चेति ग्रन्थावतारसमये भविष्यतीत्यर्थः । प्रतिदृश प्रेरकत्वेनैश्वर्यवशान्नैकधास्थितमर्कं यथैकमेव समधिगच्छन्ति तथा स्वसृष्टानां देहिनां प्रतिहृदयं प्रेरकत्वेन सम्पूर्णैश्वर्यवशान्नैकधा विशेषेण स्थितं तं वेदादिवेद्यत्वात्परोक्षमिममपरोक्षमजं जन्मादिदोषरहितं कृष्णमेकं समधिगतोऽस्मि यतोऽहं विगतभेदभ्रम इति भीष्मवाक्यार्थः ।

### **श्रीनिवासतीर्थीया**

बहुत्वाद्यनुमानमिति । बहुत्वं भेदेन विनाऽनुपपद्यमानं तमाक्षिपतीत्युक्तत्वादर्थापत्तेश्चानुमानवित्वादिति भावः ॥ अन्यथासिद्धेरिति । विशेषेणेति शेषः । नन्वथापि चतुर्भुजत्वद्विभुजत्वाद्याकारविशेषाणामेव भेदसाधकत्वं भविष्यतीत्याशङ्क्य तेषामपि विशेषेणैवान्यथासिद्धिरित्याह तन्न्यायेनेति । बहुत्वन्यायेनेत्यर्थः ॥ अङ्गीक्रियत इति । तथा च तदीयप्रत्यक्षजनितभेददर्शनानुवादित्वं युक्तमिति भावः । बहुत्वाद्यनुमानाभासेत्यत्रादिपदेनाकारविग्रहणम् ।

### **वाक्यार्थरत्नमाला**

उदाहृतभागवतस्थतमिममिति श्लोको विजयध्वजीकृता व्याख्यातस्तदनुसारेणाह ॥ प्रतिदृशं प्रेरकत्वेनेति । नैकधेति न नञ् । तथा सत्यनेकधेति स्यात् । किंतु नकार एवेति ज्ञेयम् । अर्थस्त्वनेकधेति । इवेत्यस्य व्याख्यानं यथेति ॥ समधिगतोऽस्मीति । क्रियानुसारेणोक्तं समधिगच्छन्तीति । अत्र विद्वास इति शेषः । अत एव विजयध्वज्यां ज्ञानीति तत्वप्रदीपे च विद्वानित्युक्तम् । यथेत्ये तद्बलादुक्तं तथेति । कल्पितपदार्थकथनं सृष्टानामिति । शरीरभाजामित्यस्य देहिनामिति । हृदीत्यस्य व्याख्यानं प्रति हृदयमिति । अवस्थानप्रयोजनकथनं प्रेरकत्वेनेति । उपपादनाय परमेश्वर्यवशादिति । नैकधेत्यत्रापि वक्तव्यमित्याशयेन तथोक्तम् । विष्टितमित्यस्य विशब्दार्थो विणेति । तमिति परोक्षनिर्देशोपपादनाय वेदादीति । इममित्यपरोक्षनिर्देशोपपादनाय परोक्षमिति स्थितमित्यनन्तरं तमिति पाठो युक्तः । इममपरोक्षमित्यादि प्रायपाठात् । विधूतेत्यस्य विगतेति व्याख्यानम् । मोहशब्दार्थो भ्रम इति ॥ उक्तं च तत्त्वप्रदीपे ‘‘विष्णौ भेदोऽस्तीति व्यामोहो भेदमोह’’ इति ।

