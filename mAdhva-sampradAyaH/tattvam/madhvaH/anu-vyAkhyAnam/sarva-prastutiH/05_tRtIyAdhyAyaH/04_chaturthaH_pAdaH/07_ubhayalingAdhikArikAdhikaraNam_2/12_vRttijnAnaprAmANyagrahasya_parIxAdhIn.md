+++
title = "१२ वृत्तिज्ञानप्रामाण्यग्रहस्य परीक्षाधीनत्वम्"

+++


## मनश्चक्षुर्दर्शनादेरपि यत्रैव साक्षिणा

**वृत्तिज्ञानप्रामाण्यग्रहस्य परीक्षाधीनत्वम्**

**मनश्चक्षुर्दर्शनादेरपि यत्रैव साक्षिणा**

### **सुधा**

मानसस्य दर्शनस्य दोषबाधसम्भवोऽभिहितः । कीदृशस्य तर्हि प्रामाण्यमित्यत आह मन इति ।

## **अनुव्याख्यानम्**

***मनश्चक्षुर्दर्शनादेरपि यत्रैव साक्षिणा ॥***

***प्रामाण्यं सुगृहीतं स्यात्तत्परीक्षितदर्शनम् ॥***

मनश्चक्षुश्शब्दौ श्रोत्रादेरुपलक्षकौ । दर्शनं साक्षात्कारः । आदिपदेन लैङ्गिकशब्दज्ञानसङ्ग्रहः । इन्द्रियलिङ्गशब्दकरणकस्य मनोवृत्तेर्ज्ञानस्येत्यर्थः । निर्धारणे षष्ठी । सम्भावितदोषबाधस्यापीत्यपेरर्थः । यत्र ज्ञाने सुगृहीतं परीक्षया निश्चितं तत्परीक्षितदर्शनं प्रमाणमिति शेषः । प्रत्यक्षागमज्ञानप्रामाण्यग्रहण एव परीक्षोपयोगः, धर्मिज्ञानानुमानोपमानानुव्यवसायानां तु प्रामाण्यग्रहणं न परीक्षापेक्षमिति केचिन्मन्यन्ते । तन्निरासाय सर्वमानससङ्ग्रहार्थं मनश्चक्षुर्दर्शनादेर्मध्य इत्युक्तम् । अन्यथा यत्र ज्ञान इत्यादिकमेवावक्ष्यत् । तदेव प्रमाणमित्येतावता पूर्णे परीक्षितदर्शनमित्यनुवादेन सुगृहीतमित्येतद्विवृणोति ।

### **वाक्यार्थचन्द्रिका**

मनश्चक्षुश्शब्दयोस्तन्मात्रार्थकत्वे मनश्चक्षुःकरणकमनोवृत्तिरूपज्ञानस्यानेन प्राप्तावपीन्द्रियमात्रकरणकमनोवृत्तेर्ज्ञानस्यानेनालाभात्तल्लाभाय मनश्चक्षुश्शब्दाविन्द्रयमात्रोपलक्षकतया व्याचष्टे मनश्चक्षुश्शब्दाविति । विनिगमनाविरहादुभयत्रोपलक्षणत्वाश्रयणमिति द्रष्टव्यम् । श्रुत्योपलक्षणया च लब्धं वाक्यार्थमाह इन्द्रियेति । दर्शनादेरित्यस्य यत्रेत्यनेनान्वयपरिहारायाह निर्धारण इति ॥ अन्यथेति । तावतैव कीदृशस्य मानसदर्शनस्य प्रामाण्यमिति जिज्ञासापूर्तेरिति भावः।

### **परिमल **

धर्मिज्ञानेति । धर्म्यंशज्ञानस्यानुमित्युपमित्यनुव्यवसायरूपत्रिविधज्ञानानां चेत्यर्थः । केचित् प्राचीनतार्किकाः ॥ सर्वमानसेति । प्रमाणत्रयजन्यमनोवृत्तिज्ञानेत्यर्थः । निर्धारणे षष्ठीति प्रागुक्तत्वान् मध्य इत्युक्तम् । परीक्षानवस्थाभावोक्तिः ।

### **श्रीनिवासतीर्थीया**

मनोवृत्तेर्ज्ञानस्येति । समस्तस्यापि वृत्तिरूपज्ञानस्येत्यर्थः ॥ प्रतीयमानमिति । सुखादिविषयकं ज्ञानं प्रमाणमप्रमाणं वेत्यर्थः ॥ धर्मिज्ञानेत्यादि । सर्वं ज्ञानं धर्मिण्यभ्रान्तमिति वचनेन तत्र कदाऽपि प्रामाण्याप्रामाण्यसन्देहाभावेन तत्प्रामाण्यस्य स्वतस्त्वान्न परीक्षापेक्षा । तथाऽनुमानप्रामाण्यमपि स्वत एव । वह्निमति वह्निप्रकारकत्वं वह्निज्ञाने (अनुमितौ) प्रामाण्यम् । तत्र लिङ्गोपहितलैङ्गिकभानपक्षे धूमवान्पर्वतोऽग्निमानित्यत्र वह्निमति वह्निप्रकारकत्वरूपप्रामाण्यव्याप्यस्य धूमवति वह्निप्रकारकत्वस्य गृहीतत्वेन स्वतस्त्वान्नानुमितिप्रामाण्ये संशयः । अतो न तत्र परीक्षापेक्षा । एवमेवोपमितावपि वाच्यत्ववति वाच्यत्वप्रकारकत्वरूपप्रामाण्यव्याप्यस्य, सादृश्यवति वाच्यत्वप्रकारकत्वस्य, गृहीतत्वेन स्वतस्त्वान्न तत्रापि संशय इति न परीक्षापेक्षा । अनुव्यवसायप्रामाण्ये सन्देहाभावेन स्वतस्त्वनिश्चयान्न परीक्षापेक्षेति स्पष्टमिति द्रष्टव्यम् ॥ सर्वमानसेति । समस्तमनोवृत्तिरूपज्ञानेत्यर्थः । धर्मिज्ञानादेरपि चक्षुरादिद्वारा मनोजन्यत्वेन मनोवृत्तिरूपज्ञानत्वादिति भावः ॥ अन्यथेति । धर्मिज्ञानादिरूपसर्वमानससङ्ग्रहाभिप्रायाभावे इत्यर्थः ॥ यत्र ज्ञान इत्यादिकमिति । यत्र ज्ञाने प्रामाण्यं सुगृहीतं स्यात्तत्परीक्षितदर्शनमित्येव वक्तव्यमित्यर्थः ।

