+++
title = "०८ साक्षिदर्शनस्य निर्दोषत्वनियमः"

+++


## मानसे दर्शने दोषाः स्युर्न वै साक्षिदर्शने

**साक्षिदर्शनस्य निर्दोषत्वनियमः**

**मानसे दर्शने दोषाः स्युर्न वै साक्षिदर्शने**

### **सुधा**

मनोवृत्तिविषय एव संशयो न साक्षिसिद्ध इत्यत्र किं कारणमित्यत आह मानस इति ।

## **अनुव्याख्यानम्**

***मानसे दर्शने दोषाः स्युर्न वै साक्षिदर्शने*** ॥

मनःपरिणतिरूपे दोषाः कारणतया सम्भाविताः स्युः । वैशब्दस्तुशब्दार्थे । अयमर्थः । द्विविधो हि संशयो भवति । एकस्तावदादित एव । यथा स्ताणुर्वाऽयं पुरुषो वेति । अपरस्तु निश्चयपृष्ठभावी । यथा स्थाणुतया(वदयं) प्रतीयते स्थाणुर्भवति न वेति । तत्राद्यो विशेषादर्शनादिदोषमूलः । द्वितीयोऽपि प्रथमज्ञानस्य दोषजन्यत्वशङ्कामूलः । दोषाश्च मानस एव दर्शने सम्भवन्ति । अतस्तत्संशयात्मकं वा जायते निश्चयतया जातस्य विषये वा आहार्यः संशयो भवति । न तु साक्षि(सिद्धे) दर्शने दोषसम्भवः । अतो न तत्संशयात्मकं नापि (साक्षिसिद्धे) तत्सिद्धेऽर्थे संशय इति ।

### **वाक्यार्थचन्द्रिका**

ननु मानसदर्शनसाक्षिदर्शनयोरस्तु सदोषत्वनिर्दोषत्वाभ्यां वैलक्षण्यम् । तथापि मानसदर्शनवत्साक्षिदर्शनस्य संशयात्मकत्वं तद्विषयवच्च साक्षिविषयस्यापि संशयविषयत्वमत्स्वित्यत आह अयमर्थ इति । आहार्य इति । आहित इत्यर्थः ।

### **परिमल **

वैलक्षण्यद्योतनायाह वैशब्दस्तुशब्दार्थ इति । को दोषः कथं साक्षिणि स नास्तीत्यत आह अयमर्थ इति । ननु साक्षिगृहीतोऽपि अयं स्थाणुरिति निश्चिते सन्देहो दृष्ट इत्यतो वाह अयमर्थ इति ॥ दोषजन्यत्वशङ्कामूल इति । दोषजन्यत्वशङ्कयोत्पादित इत्यर्थः ॥ आहार्य इति । आहित इत्यर्थः ॥ वै तुशब्दार्थे इत्युक्तं तदाह न तु साक्षिसिद्ध इति । साक्षिसिद्धत्वेन सिद्धे दर्शन इत्यर्थः । अत एवाह न तत्संशयात्मकमिति । साक्षिणा सिद्ध इत्यर्थमुपेत्याह नापि साक्षिसिद्धेर्थ इति ।

### **यादुपत्यम्**

आहार्य इति । आहित इत्यर्थः ।

### **श्रीनिवासतीर्थीया**

पृष्ठभावीति । अहितसंशय इत्यर्थः । तत्प्रकारं दर्शयति स्थाणुतयेति । तथा च ज्ञाने प्रामाण्याप्रामाण्यसन्देहाद् अर्थेऽपि सन्देहो भवतीत्यर्थः ।

