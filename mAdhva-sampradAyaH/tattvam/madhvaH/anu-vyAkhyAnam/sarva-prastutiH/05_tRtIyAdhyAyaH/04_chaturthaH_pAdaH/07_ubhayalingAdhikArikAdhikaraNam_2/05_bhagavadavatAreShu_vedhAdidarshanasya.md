+++
title = "०५ भगवदवतारेषु वेधादिदर्शनस्य प्रत्यक्षबाधितत्वम्"

+++


## अपरीक्षितमेवात्र वेधादिकमधीशितुः

**भगवदवतारेषु वेधादिदर्शनस्य प्रत्यक्षबाधितत्वम्**

**अपरीक्षितमेवात्र वेधादिकमधीशितुः**

### **सुधा**

नन्वस्ति तद्दर्शिनां प्रत्यक्षमत्र प्रमाणम् । मैवम् । महतां प्रत्यक्षेण वेधाद्यभावग्राहिणा बाधितत्वात् । इदमेव तस्य बाधकं किन्न स्यादित्यत आह अपरीक्षितमेवेति ।

## **अनुव्याख्यानम्**

***अपरीक्षितमेवात्र वेधादिकमधीशितुः ॥***

***परीक्षादर्शने नैव दृश्यते केनचित्क्वचित् ॥***

अत्र वेधादि (दोष) तदभावयोर्मध्ये । अधीशितुरत्रावतारेष्विति वा । दृश्यत इति सम्बन्धः । यद्वा वेधादिकमिति तद्दर्शनमुपलक्ष्यते । परीक्षया युक्तं दर्शनं परीक्षादर्शनम् । यद्वा परीक्ष्यत इति परीक्षा । गुरोश्च हल इत्यकारप्रत्ययः । परीक्षा च तद्दर्शनं च तस्मिन् । दृश्यते वेधादिकं क्वचित् । दोषदर्शनमपरीक्षितं निर्दोषत्वदर्शनं तु परीक्षितमिति भावः ।

### **वाक्यार्थचन्द्रिका**

अकारप्रत्यय इति । हलन्तो यो धातुर्गुरुमांस्ततस्त्रियामकारप्रत्ययो भवतीति सूत्रार्थः । ननु भावव्युत्पन्नस्य परीक्षाशब्दस्य कथं कर्मणि व्युत्पत्तिरित्यत आह गुरोश्च हल इति । गुर्वक्षरयुताद्धलन्ताद्धातोर्भावे कर्मणि चाकारः स्यादित्यर्थः । तथा च पर्युपसर्गपूर्वकादीक्ष दर्शन इति धातोः कर्मण्यकारप्रत्यये सवर्णदीर्घे परीक्षेति कर्मणि व्युत्पन्न इत्यर्थः । ततश्च परिपूर्वस्येक्षधातोर्हलन्तत्वाद्गुरुमत्त्वाच्च तस्मात्स्त्रियामकारप्रत्ययेऽजाद्यतष्टाबिति टापि परीक्षेत्याबन्तशब्दनिष्पत्तिरिति भावः ।

### **परिमल **

अत्रेत्यनुवादेनार्थद्वयमाह अत्र वेधादिदोषेत्यादि ॥ गुरोश्च हल इति । तृतीयस्य तृतीयपादे सूत्रमिदम् । अ प्रत्ययादिति पूर्वसूत्राद् अ इत्यनुवर्तते । स्त्रियां क्तिन्नित्यतः स्त्रियामिति च । गुरुसंज्ञकवर्णवतो हलन्ताद्धातोरप्रत्ययो भवति स्त्रियां विषय इत्यर्थः । अजाद्यतष्टाबिति टाप्प्रत्यये परीक्षेति रूपमिति भावः ।

### **यादुपत्यं**

गुरोश्च हल इति । हलन्ताद् गुरुमतो धातो रः स्याद्भावादौ स्त्रियामिति सूत्रार्थः । ईहा ऊहेत्याद्युदाहरणम् ।

### **श्रीनिवासतीर्थीया**

उपलक्ष्यत इति । तथा च वेधादिदर्शनमपरीक्षितमेवेत्यर्थः ॥ परीक्ष्यत इति । सजातीयविजातीयसंवादेन प्रामाण्यवत्तया विचार्यत इत्यर्थः । तथा च संवादादिना निश्चितप्रामाण्यकं यद्दर्शनं तत्र वेधादिकं न दृश्यत इत्यर्थः । ननु भावव्युत्पन्नस्य परीक्षाशब्दस्य कथं कर्मणि व्युत्पत्तिरित्यत आह गुरोश्च हल इति । गुर्वक्षरवतो हलन्ताद्धातोर्भावे कर्मणि चाकारः स्यादित्यर्थः । तथा च पर्युपसर्गपूर्वकादीक्ष दर्शन इति धातोः कर्मण्यकारप्रत्यये सवर्णदीर्घे परीक्षेति व्युत्पन्न इत्यर्थः ॥ परीक्षा च तदिति । परीक्षितं च तदित्यर्थः ।

### **वाक्यार्थरत्नमाला**

हलन्तो यो धातुरित्यादि । एतच्च मनसा चान्यदाकाङ्क्षादित्यनुभाष्याकाङ्क्षशब्दस्याभिवीक्षत इत्यभिवीक्षशब्दस्य चोपपादनावसरे स्पष्टीकृतं ज्ञेयम् ।

