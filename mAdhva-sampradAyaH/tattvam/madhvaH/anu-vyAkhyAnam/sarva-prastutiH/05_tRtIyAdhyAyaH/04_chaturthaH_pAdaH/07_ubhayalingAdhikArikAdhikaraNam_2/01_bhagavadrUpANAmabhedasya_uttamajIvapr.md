+++
title = "०१ भगवद्रूपाणामभेदस्य उत्तमजीवप्रत्यक्षविषयत्वम्"

+++


## प्रत्यभिज्ञैव बहुरूपेषु दृश्यते

**भगवद्रूपाणामभेदस्य उत्तमजीवप्रत्यक्षविषयत्वम्**

**प्रत्यभिज्ञैव बहुरूपेषु दृश्यते**

### **सुधा**

न केवलमेतावत्किं तर्हीत्यत आह प्रत्यभिज्ञैवेति ।

## **अनुव्याख्यानम्**

***..... ..... प्रत्यभिज्ञैव बहुरूपेषु दृश्यते ॥***

उत्तमानां पुरुषाणां भगवतो बहुरूपेषु तदेवेदमित्यभेदविषया प्रत्यभिज्ञैव पुराणादौ दृश्यते । यथा जाम्बवतः स राम एवायं कृष्ण इति प्रत्यभिज्ञा । तथा च कुतो भेदज्ञानस्यावकाश इति भावः ।

ननु बहुत्वं भेदेन विनाऽऽनुपपद्यमानं तमाक्षिपति । तथा च बहुरूपेषु प्रत्यभिज्ञा न सम्भवत्येव । सम्भवन्ती वा भ्रान्तिः स्यादित्यत आह बहुत्वं चेति ।

**अनुव्याख्यानम्**

***बहुत्वं च विशेषेण ...... ......***

भगवद्रूपाणामिति शेषः । अन्यथोपपत्तिकुण्ठितार्थापत्तिर्न भेदं प्रमापयतीत्यर्थः । अन्यथाऽप्युपपत्तिपक्षे भेदसन्देहः स्यात्सोऽप्यनिष्ट इत्यन्यथैवोपपत्तिं सूचयति न भेदेनेति ।

**अनुव्याख्यानम्**

***...... ...... न भेदेन कथञ्चन ॥***

उपपद्यत इत्युभयत्र शेषः । कुतः । भगवद्रूपाणां भेदे निरवकाशप्रमाणाभावात्तद्विरोधाच्च । तदिदमाह कथञ्चनेति ।

### **वाक्यार्थचन्द्रिका**

तथा चेति । अभेदप्रत्यभिज्ञारूपभेदप्रत्यक्षप्रतिबन्धकसद्भावादित्यर्थः ॥ तथा चेति । भेदज्ञानरूपस्याभेदप्रत्यभिज्ञाप्रतिबन्धकस्य सद्भावादिति भावः ॥ बहुत्वं विशेषेणेति न भेदेनेति च वाक्यद्वयस्यानाकाङ्क्षत्वप्रयुक्तवाक्याभासत्वं परिहरति उपपद्यत इतीति ।

### **परिमल **

यथा जाम्बवत इति । ‘यस्येषदुत्कलितरोषकटाक्षमोक्षैर्वर्त्मातनोत् क्षुभितनक्रतिमिङ्गिलोऽब्धिः । सेतुः कृतः स्ववश उज्ज्वलिता च लङ्का रक्षश्शिरांसि भुवि पेतुरिषुक्षतानी’तिदशमस्कन्धे षष्ठितमेऽध्याये कृष्णविषये जाम्बवत उक्त्या प्रत्यभिज्ञा ज्ञायत इत्यर्थः ॥ प्रत्यभिज्ञेति । तदेवेदमिति प्रत्यभिज्ञेत्यर्थः ॥ अन्यथोपपत्तीति । भेदप्रतिनिधिविशेषेणोपपत्त्या कुण्ठिता प्रतिबद्धेत्यर्थ ॥ अन्यथापीति । किं बहुत्वम् ईशरूपेषु भेदेन युज्यते किंवा विबलेन युज्यत इति सन्देहस्तु स्यादेवेत्यर्थः ॥ उभयत्रेति । अन्यथोपपत्त्युक्तिपरे बहुत्वं च विशेषेणेति वाक्ये न भेदेन कथञ्चनेत्यन्यथैवोपपत्त्युक्तिपरे च वाक्ये इत्यर्थः । कुत इति न भेदेनेति कुत इत्यर्थः ॥ तद्विरोधाच्चेति । निरवकाशप्रत्यभिज्ञाविषयत्वोक्तिरूपप्रागुक्तप्रमाणविरोधाच्चेत्यर्थः ।

### **श्रीनिवासतीर्थीया**

बहुत्वम् अनेकत्वम् ॥ अन्यथोपपत्तीति । विशेषेणेत्यर्थः ॥ अन्यथाऽपीति । भेदेनापीत्यर्थः ।

