+++
title = "०७ परीक्षापेक्षा न सर्वत्र"

+++


## न परीक्षाऽनवस्था स्यात्

**परीक्षापेक्षा न सर्वत्र**

**न परीक्षाऽनवस्था स्यात्**

### **सुधा**

अत्र केचिदाहुः । स्वत एव ज्ञानानां प्रामाण्यं (गृह्यते) न तु परीक्षाधीनम् । सकलमपि ज्ञानं स्वप्रकाशं यथार्थं च । अतः स्वेनैव स्वयं स्वप्रामाण्यं च सिद्ध्यति का तत्र परीक्षापेक्षेति ॥ अन्ये तु ब्रुवते । ज्ञानं तत्प्रामाण्यं चानुमानेनैव गृह्यत इति ॥ अपरे तु वदन्ति । ज्ञानं तत्प्रामाण्यं च साक्षिणैव ज्ञायत इति । यदि च स्वतःप्रामाण्यग्रहा न स्यात्तर्हि न स्यादेव । तस्य परीक्षाधीनत्वेऽनवस्थाप्रसङ्गत् । अनुमानविशेषः खलु परीक्षा नाम । सा च स्वयं प्रमाणतया निश्चिताऽन्येषां ज्ञानानां प्रामाण्यावधारणाय प्रभवति नान्यथा । तत्प्रामाण्यावधारणं च परीक्षान्तरेणेति कथं नानवस्था स्यादिति ॥ तत्र प्रामाण्यग्रहस्य परीक्षाधीनत्वेऽनवस्थाप्रसङ्गं तावत्परिहरति नेति ।

## **अनुव्याख्यानम्**

***न परीक्षाऽनवस्था स्यात् ......***

प्रामाण्यग्रहणस्य परीक्षाधीनत्वाङ्गीकारेऽपीति शेषः । तत्र हेतुमाह साक्षीति ।

***...... ...... साक्षिसिद्धे त्वसंशयात् ॥***

द्विविधं खलु ज्ञानमन्ततःकरणपरिणामरूपं साक्षिरूपं चेति । तत्राद्याद्विशेष्टुं तुशब्दः । एतदुक्तं भवति । स्यादियमनवस्था यदि सर्वत्र परीक्षाऽपेक्षा स्यात् । न चैवम् । सन्दिग्धे खल्वर्थे परीक्षाऽपेक्ष्यते न त्वसन्दिग्धे । संशयश्च मनोवृत्तिविषये पानीयादौ भवति न पुनः साक्षिसिद्धे सुखादौ । अतस्तावदेव परीक्षा यावत्साक्षिगृहीतेषु सुखादिष्ववतार इति कुतोऽनवस्थेति । प्रपञ्चितश्चायमर्थोऽस्माभिः प्रकृत्यधिकरणे ।

### **वाक्यार्थचन्द्रिका**

अनुमानेनैवेति । अनुमित्यैवेत्यर्थः । यद्यप्यनुमितिग्राह्यत्वं न यत्किञ्चिदनुमितिग्राह्यत्वं प्रामाण्यानुमितिग्राह्यतायाः सर्वैरप्यङ्गीकृतत्वेन विवादाभावप्रसङ्गात् । नापि यावदनुमितिग्राह्यत्वम् । पर्वतो वन्हिमानित्याद्यनुमित्यग्राह्यत्वेनासम्भावितत्वात् । तथाऽपि ज्ञाततानुमितिग्राह्यत्वमेव तत्त्वेन विवक्षितम् । कथमस्याः प्रमाण्यविषयकत्वमिति चेत् । उच्यते । अहं ज्ञानवान्ज्ञाततावत्त्वादिति वा घटत्वप्रकारकज्ञानवान्घटत्वप्रकारकज्ञाततावत्त्वादिति वा जायमानाऽनुमितिर्ज्ञानविषया भवन्ती ज्ञानविषयत्वमप्यवगाहत इति तावदविवादम् । तथा च ज्ञानविषयीभूतधर्मधर्मिवत्तदुभयवैशिष्ट्यमपि विषयीकरोति ज्ञानविषयत्वाविशेषात् । न च प्रत्यक्षेणैव ज्ञानस्य ग्रहे विषयस्य ज्ञानवित्ति वेद्यतेति वाच्यम् । परैः स्ववृत्तिवर्तमानज्ञानग्रह एव तथाभ्युपगमात् । ज्ञाननित्यत्ववच्च व्यापकतानवच्छेदकस्यापि विषयस्य भानमुपपद्यते । न च ज्ञाततावत्त्वं समवायेनासिद्धम् । जनकतया च व्यभिचारीति वाच्यम् । तदीयतानियामकस्य सम्बन्धान्तरस्यैवाभ्युपगमात् । अन्यथा नियताधिकरणज्ञानासिद्धिप्रसङ्गादिति । यद्वा घटो घटत्वप्रकारकज्ञानविषयः घटत्वप्रकारकज्ञाततावत्त्वादित्यनुमितिग्राह्यत्वं तत्त्वेनाभिसंहितमित्यन्यत्र विस्तरः ।

अत्राद्यं प्राभाकरमतं द्वितीयं भट्टमतं तृतीयं मिश्रमतं वेदान्तिमतं च । यद्यप्यनुव्यवसायेन प्रामाण्यं गृह्यत इति मिश्रमतं तथाऽपि तदभिमतानुव्यवसायस्यैवात्र साक्षित्वेन विवक्षितत्वाददोष इत्यवधातव्यम् । साक्षिसिद्धे त्वसंशयादित्युक्त्याऽन्यसिद्धे संशयोऽस्तीति लभ्यते । न चास्त्यन्यज्ज्ञानमिति मूले तुशब्दानर्थक्यमित्यत आह द्विविधं हीति । नन्वेवमपि कथमनवस्थापरिहारः । न च साक्षिगृहीते सुखादौ परीक्षानपेक्षणेन तत्परम्परायास्तत्रैव विश्रान्तत्वादिति वाच्यम् । ज्ञानान्तरविषय इव साक्षिविषयेऽपि तदपेक्षाया वक्तुं शक्यत्वेन तत्परम्परायास्तत्र विश्रान्त्यसम्भवात् । न च ज्ञानान्तरविषय इव संशयविषयत्वात्तत्र परीक्षापेक्षासम्भवेऽपि साक्षिविषयस्य तस्य तदविषयत्वान्न तत्र परीक्षापेक्षेति वाच्यम् । संशयविषय इव तदविषयेऽपि तदपेक्षाया वक्तुं शक्यत्वादित्यत आह एतदुक्तं भवतीति ॥ न त्विति । सन्दिग्धस्यैवार्थस्यैवानुमानापरपर्यायपरीक्षाविषयत्वस्य सन्दिग्धे न्यायः प्रवर्तते इति भाष्यकृद्वचनात्सिद्ध्याऽसन्दिग्धस्य न्यायविषयतायास्तद्विरुद्धत्वादित्यर्थः ॥ अवतार इति । साक्षिण इति शेषः । कुतोऽनवस्थेति । कुतः परीक्षाऽनवस्थेत्यर्थः । भवेदेतदेवं यदि मनोवृत्तिविषयस्यैव संशयविषयत्वं न तु साक्षिविषयस्येत्येतत्सिद्धं स्यात् । तदेव कुत इत्यत आह प्रपञ्चितश्चेति । ‘परीक्षादेश्च सत्यत्वं तेन ह्येव मतं भवेदि’त्येतद्व्याख्यानावसर इति शेषः ।

### **परिमल **

अत्रेति । प्रामाण्यनिश्चयस्य परीक्षाधीनत्वविषये ॥ केचिदिति । प्राभाकराः ॥ अन्ये त्विति । भाट्टाः ॥ अनुमानेनैवेति । घटो ज्ञानविषयः ज्ञाततावत्त्वादिति ज्ञाततालिङ्गानुमानेनेत्यर्थः ॥ अपरे त्विति । वेदान्तिनः । उक्तमतत्रयेऽपि प्रामाण्यस्य स्वतस्त्वात् । विपक्षे बाधकोक्तया तत्साधयति यदि च स्वत इति । स्वप्रकाशज्ञानेन वा ज्ञानग्राहकेण ज्ञाततारूपानुमानेन वा साक्षिणा वेत्यर्थः ॥ अनुमानवि इति । संवादविसंवादाभावरूप इत्यर्थः । शङ्कानिरासस्यास्फुटत्वादाह एतदुक्तमिति ॥ प्रकृत्यधिकरण इति । प्रकृतिश्च प्रतिज्ञादृष्टान्तानुपरोधादित्यानुमानिकपादीयाधिकरणे ‘परीक्षादेश्च सत्यत्वं तेन ह्येव मतं भवेदि’त्येतद्व्याख्यावसर इति भावः ।

### **यादुपत्यम्**

अनुमानेनैवेति । अहं ज्ञानवान्ज्ञाततावत्त्वादिति ज्ञाततालिङ्गकानुमानेनैवेत्यर्थः । सुखादिष्ववतार इति । साक्षिरूपज्ञानस्येति शेषः । असन्दिग्धत्वोपपादनाय साक्षिगृहीतेष्वित्युक्तम् । ननु कथं संशयनिवर्तिकायाः परीक्षाया मनोवृत्तिविषयेष्वेवावतारो न साक्षिसिद्धेषु सुखादिष्वित्यत आह प्रपञ्चितश्चायमिति । ‘परीक्षादेश्च सत्यत्वं तेन ह्येव मतं भवेदि’त्यनुव्याख्याव्याख्यावसरे । तथा हि । अस्त्यत्र पुरतः पानीयमित्यादिना ग्रन्थेन प्रपञ्चित इत्यर्थः ।

### **श्रीनिवासतीर्थीया**

अनुमानेनैवेति । अहं ज्ञानवान् ज्ञाततावत्त्वादित्यनुमानेन ज्ञानमनुमेयम् । बाधाभावेन लिङ्गेन च प्रामाण्यमनुमेयमित्यर्थः । तथा च न परीक्षाऽपेक्षेति भावः ॥ साक्षिणैवेति । परीक्षानपेक्षेण साक्षिणैवेत्यर्थः ।

### **वाक्यार्थरत्नमाला**

न चेति । प्रत्येकमेव चेति चिन्तामणिस्थविप्रतिपत्तिव्याख्यानावसरे ननु मिश्रमत इत्यादि, तथा चाहं ज्ञानवानित्यादि केचित्तु घट इत्यादि च रुचिदत्तोक्तं मनसि निधायाह । यद्यप्यनुमिति ग्राह्यत्वमित्यादि विस्तर इत्यन्तं मिश्रमतमिति ॥ अनेन वेदान्तिमते साक्षीति व्यवहारो यथाश्रुत एव यद्यपि सम्भवतीत्यपि सूचितमिति ज्ञेयम् । न चास्तीत्यत्रान्य त्वज्ञानं नास्तीति योज्यम् । इति मूलेतु शब्देति । इतिशब्दो हेतौ । अतो हेतोरित्यर्थः । भाष्यकृद्वचनादिति । वात्स्यायनभाष्यकृद्वचनादित्यर्थः । इत्येतदिति । प्रथमस्य चतुर्थगतेति पूरणीयम् । तद्विरुद्धत्वादित्यर्थ इति ॥ पृथगधिकरणे तत्र तत्रेति द्रष्टव्यम् । अपरस्तु निश्चयपृथग्भावीति मूलं ह्यर्थो न निश्चेतुं शक्यते । तत्र भवादिनेति पृथगधिकरणीयानुभाष्यमूलेन स्तम्भोऽयमित्याद्येकाकारप्रतिनियतं ज्ञानमिह निर्णयादिशब्दैरभिधीयते । अपि तर्ही तदनन्तरर्भावी वस्तु तथात्वाश्वासः । नहि वक्तारो भवन्ति । स्तम्भ इति प्रतीयते भवति चायं स्तम्भ इति वा । वस्तुतत्वं न विद्म इति वेत्यादिकमुक्तमिति निश्चयपृष्टभावीसंशयाङ्गीकारे तद्विरोध इति चेन्न । अत्रत्यनिश्चयपदस्यैकाकारनियतज्ञानमात्रपरत्वात् । केचिद् अत्राहितः संशय एवोच्यते । स च निश्चयोत्तरमपि कारणान्तरोपनिपातेन भवति । स्वारसिकस्यैव तद्विरोधादित्याहुः ॥ चन्द्रप्रादेशत्वादिविषयन्तु दूरस्थत्वादिदोषयुक्तत्वादिति तत्वोद्योतस्य प्रत्यक्षस्य हि दूरे मन्तृग्राहित्वमिति तत्वनिर्णयस्य च टीकायां पृथगधिकरणैतदधिकरणीयमूलानुसारेणार्थो निर्णेयः । न तु टीकाकारोक्तरीत्येति ज्ञेयम् । व्याख्यानावसर इति इति । जिज्ञासाधिकरण इति पूरणीयम् ।

