+++
title = "१० साक्षिसिद्धेषु कस्यापि न संशयः"

+++


## इच्छा ज्ञानं सुखं दुःखं भयाभयकृपादयः

**साक्षिसिद्धेषु कस्यापि न संशयः**

**इच्छा ज्ञानं सुखं दुःखं भयाभयकृपादयः**

### **सुधा**

साक्षिसिद्धेऽर्थे संशयो नास्तीत्युक्तं तदनुभवारूढं कर्तुं साक्षिसिद्धमर्थं तावदाह इच्छेति ।

## **अनुव्याख्यानम्**

***इच्छा ज्ञानं सुखं दुःखं भयाभयकृपादयः ॥***

***साक्षिसिद्धाः ...... ...... .......***

आदिपदेन प्रयत्नद्वेषावेतदभावाश्च गृह्यन्ते । ततः किमित्यत आह नेति ।

***....... न कश्चिद्धि तत्र संशयवान्क्वचित् ॥***

तत्र क्वचिदिति सम्बन्धः । न जातु मम सुखमस्ति न वेति संशयो नापि प्रतीयमानमिदं सुखं सदसद्वेति संशय इति हिशब्देनाह ।

### **वाक्यार्थचन्द्रिका**

साक्षिज्ञानस्य संशयात्मकत्वाभावोपदर्शनं न जात्विति । तद्विषयस्य संशयविषयत्वाभावोपदर्शनं नापीति ।

### **परिमल **

एतदभावाश्चेति । इच्छादेरभावाश्चेत्यर्थः ॥ इति सम्बन्ध इति । तत्र तेष्विच्छादिषु मध्ये क्वचिदपि विषय इत्यर्थ इति भावः ।

