+++
title = "०१ भगवद्दर्शनेन देवादीनां मोक्षेतरापेक्षितपुरुषार्थस्यापि प्राप्तिरिति निरूपणम्"

+++


## ॐ पुरुषार्थोऽतः शब्दादिति बादरायणः ॐ ॥

**अथ तृतीयाध्यायस्य चतुर्थः पादः**

**॥ अथ पुरुषार्थाधिकरणम् ॥**

श्रीमज् जयतीर्थ (टीकाकृत्पादाचार्य) विरचिता

सनाभिर्

न्यायसुधा

षट्टिप्पणीसमेता

**अथ तृतीयाध्यायस्य चतुर्थः पादः**

॥ श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥

**॥ अथ पुरुषार्थाधिकरणम् ॥**

**भगवद्दर्शनेन देवादीनां मोक्षेतरापेक्षितपुरुषार्थस्यापि प्राप्तिरिति निरूपणम्**

**ॐ पुरुषार्थोऽतः शब्दादिति बादरायणः ॐ ॥**

### ***सुधा***

ज्ञानसामर्थ्यमस्मिन्पाद उच्यत इति पादप्रतिपाद्यं भाष्येऽभिहितम् । सङ्गतिस्तु प्रागुक्तैव । ननु च ज्ञानस्य स्वातन्त्र्येण मोक्षसाधनत्वं सामर्थ्यम् । तच्च विद्यैवेत्युक्तम् । किमपरमवशिष्यते । यदर्थं पादारम्भः । उच्यते । सिद्धं स्वतन्त्रस्यैव ज्ञानस्य मोक्षसाधनत्वम् । विषयान्तरे तु सामर्थ्यमत्र समर्थ्यते । यद्यपि साधकेन मोक्षर्थमेवेदं साधितं तथाऽपि स्वभावबलायातं तत्सामर्थ्यमुपपद्यते । यथा दहनार्थमुत्पादितोऽपि दहनः स्वभाववशात्प्रकाशयत्यपीति ॥ ॐ पुरुषार्थोऽतः शब्दादिति बादरायणः ॐ ॥ किं कर्मानुप्रवेशेन ज्ञानं मोक्षसाधनं किं वा स्वतन्त्रमेवेति संशये स्वतन्त्रस्यैव ज्ञानस्य मोक्षसाधनत्वमनेन समर्थ्यत इति केचिद्व्याचक्षते । तदसत् । विद्यैवेत्यत्रैवास्यार्थस्य समर्थितत्वात् । किन्तु ज्ञानं किं मोक्षमेव साधयत्युतान्यमपि पुरुषार्थमिति संशये ज्ञानिनां पुरुषार्थान्तरे रागाभावान्मोक्षस्यैव साधकं ज्ञानमिति प्राप्ते सतीदमुच्यत इत्याशयवान्पुरुषार्थोऽत इत्येतावद्व्याचष्टे एवमिति ।

## **अनुव्याख्यानम्**

***ॐ पुरुषार्थोऽतः शब्दादिति बादरायणः ॐ ॥***

***एवमुत्पन्ननिर्दोषभगवद्दर्शनात्सदा ॥***

***अपेक्षितफलप्राप्तिः ..... .....***

अत इति ज्ञानपरामर्शो नोपपद्यते । पूर्वत्र प्राधान्येनोपासनस्यैव प्रकृतत्वादित्यत उक्तमेवमुत्पन्नेति । न खलूपासनं स्वातन्त्र्येण प्रकृतं किन्नाम भगवद्दर्शनार्थत्वेन । अतः साध्यतया तदपि प्रकृतमेवेति भावः । एवमुक्तरूपोपासनोत्पन्नात् । भगवतो निर्दोषत्वसङ्कीर्तनं तदुपपादनाय पातनिकार्थं ज्ञातव्यम् । यद्वा भगवद्दर्शनादित्येवोक्ते दैत्यादीनां यदवतारदर्शनं तस्यापि पुरुषार्थहेतुत्वं स्यात् । एवमुत्पन्नेत्यनेनैव तत्परिहृतमिति चेन्न । तस्य प्रकृतताप्रदर्शन एव चरितार्थत्वात् । तन्न तेषां बिम्बदर्शनमिति चेत् । मा भूत् । तस्य मोक्षार्थत्वात् । अत्र तु पुरुषार्थान्तरस्य प्रस्तुतत्वात् । अतो निर्दोषाद्भगवद्दर्शनादित्युक्तम् । भगवद्ग्रहणेनाद्वैतज्ञानमत्र गृह्यत इति निराचष्टे । सदा ज्ञानोदयक्षणादारभ्य स्वोदयात्फलदं ज्ञानमिति वचनात् । अपेक्षितफलप्राप्तिर्भवतीति मोक्षमात्रं व्यावर्तयति ।

### ***वाक्यार्थचन्द्रिका***

यद्विद्याधीशगुरोः शुश्रूषाऽन्या न रोचते तस्मात् ।

अस्त्वेषा भक्तियुक्ता श्रीविद्याधीशपादयोः सेवा ॥ १ ॥

एकवाक्यत्वादिसिद्धयेऽवश्यवक्तव्यस्य पादप्रतिपाद्यस्यानुक्त्या प्रसक्तां मूले न्यूनतामनुक्तौ निमित्तकथनेन परिहरति ज्ञानसामर्थ्यमित्यादिना । तथाऽपि ज्ञानसामर्थ्यप्रतिपादकस्यास्य पादस्य कुतः पूर्वपादानन्तर्यमित्यतो ज्ञानोपासनयोः साध्यसाधनभावापन्नतया क्रमभावित्वात्तद्विषययोरनयोः पादयोरपि क्रमो युक्त इत्येवंरूपा सङ्गतिः

‘वैराग्यतो भक्तिदार्ढ्यं तेनोपासा यदा भवेत् ।

आपरोक्ष्यं भवेद्विष्णोरिति पादक्रमो भवेत् ॥’

इत्युपासनापादे लाघवायैकीकृत्योक्तैवेति न तदनुक्तिरप्यत्र दोष इत्याह सङ्गतिस्त्विति ॥ स्वातन्त्र्येणेति । कर्मानपेक्षयेत्यर्थः ॥ विषयान्तर इति । मोक्षेतरस्वर्गादिरूपपुरुषार्थविषय इत्यर्थः । अन्यार्थं सम्पादितस्यापि स्वभावबलायातमन्यार्थत्वमेव निदर्शयति यथेति ॥ ॐ पुरुषार्थोऽतः शब्दादिति बादरायणः ॐ ॥ कर्मानुप्रवेशेनेति । कर्मतयेत्यर्थः ॥ स्वतन्त्रमिति । स्वप्राधान्येनेत्यर्थः । ननु निर्दोषभगवद्दर्शनादित्यत्र निर्दोषत्वं न तावदव्यवहितभगवद्विणम् । व्यावर्त्याभावेन वैय्यर्थ्यप्रसङ्गात् । नापि व्यवहितस्य दर्शनस्य । उक्तादेव हेतोरित्यनर्थकमेव तदित्यतः पक्षद्वयमप्यत्राभिमतमित्यभिप्रेत्य भगवद्विणत्वपक्षे व्यावर्त्याभावाद्व्यावर्तकविणत्वासम्भवेऽपि स्वरूप कथनत्वं सम्भवतीत्यभिप्रेत्य तद्वैयर्थ्यशङ्कां वारयति भगवत इति । ‘न चान्यभेदवद्विष्ण्वावि’त्यादितन्निर्दोषत्वोपपादकप्रकरणनिवर्त्यशङ्कोत्थापनार्थमित्यर्थः । उत्तरत्र भगवतो निर्दोषत्वोपपादनाय भूमिकारचनरूपमिदम् । अन्यथोत्तरत्र तदुपपादनमसङ्गतं स्यादिति भावः । ज्ञानविणमेतदिति द्वितीयमभ्युपेत्य तत्रोक्तदोषपरिहाराय तद्व्यावर्त्यमाह यद्वेति । ननु दैत्यानामवतारदर्शनस्य पुरुषार्थहेतुत्वशङ्का एवमुत्पन्नेत्यनेनैव परिहृता । तेषामवतारदर्शनस्योक्तरूपोपासनोत्पन्नत्वाभावात्तत्कथमेतन्निर्दोषग्रहणप्रयोजनं स्यादिति शङ्कते एवमुत्पन्नेति ॥ तस्येति । एवमुत्पन्नस्येत्यस्योक्तरूपज्ञानस्यात इत्यनेन परामर्शोपपादकप्रकृतताप्रदर्शन एव चरितार्थत्वान्नोक्तशङ्कापरिहारकत्वमिति भावः । ननु बिम्बदर्शनमेव पुरुषार्थसाधनमिति स्थितम् । दैत्यानामवतारदर्शनं च न बिम्बदर्शनमिति कथं तस्य पुरुषार्थहेतुता स्यादिति शङ्कते तन्नेति ॥ तस्येति । बिम्बदर्शनस्येत्यर्थः ॥ अत्र त्विति । ज्ञानसामर्थ्यप्रतिपादके पाद इत्यर्थः । तथा च दैत्यानामवतारदर्शनस्याबिम्बदर्शनतया मोक्षहेतुत्वाभावेऽपि पुरुषार्थान्तरहेतुत्वसम्भवाद्युक्ता शङ्केति भावः ॥ अत्रेति । पुरुषार्थसूत्रेऽत इति शब्देनेत्यर्थः ।

### ***परिमल ***

न्यूनतापनुत्त्यर्थं वक्ष्यमाणचोद्यसमाध्यर्थं वाह ज्ञानेति ॥ प्रागुक्तैवेति । वैराग्यतो भक्तिदार्ढ्यमित्यादिना पूर्वपादोपक्रमे उक्तेत्यर्थः ॥ स्वतन्त्रस्यैवेति । कर्मासहकृतस्येत्यर्थः ॥ विषयान्तर इति । मोक्षान्यफलेऽपीत्यर्थः ॥ साधकेनेति । मोक्षसाधनानुष्ठात्रेत्यर्थः ॥ पुरुषार्थोऽतः । परमतमनुवदति किं कर्मानुप्रवेशेनेति । कर्मसहायेनेत्यर्थः । एवमित्यनुवादः । उक्तरूपोपासनोत्पन्नादिति व्याख्या ॥ तदुपपादनायेति । भगवतो रूपं निर्दोषमित्यस्योत्तरत्र ‘न चान्यभेदवद्विष्णौ भेदस्तद्दर्शिनामि’त्यत्रोपपादनाय प्रस्तावार्थमित्यर्थः । दर्शनविणं तदित्युपेत्याह यद्वेति ॥ इति वचनादिति । तदोकोग्रज्वलनमित्यत्र न्यायविवरणोक्तादिति ज्ञेयम् ।

### ***यादुपत्यम्***

प्रागुक्तैवेति ।

‘वैराग्यतो भक्तिदार्ढ्यं तेनोपासा यदा भवेत् ।

आपरोक्ष्यं तया विष्णोरिति पादक्रमो भवेत् ॥’

इत्यनेनेति शेषः ॥ विषयान्तर इति । स्वर्गादिरूपपुरुषार्थान्तर इत्यर्थः । तत्सामर्थ्यमित्यत्र विषयान्तर इत्यनुवर्तनीयम् ॥ ॐ पुरुषार्थोऽतःशब्दादिति बादरायणः ॐ ॥ कर्मानुप्रवेशेनेति । कर्मसाचिव्येनेत्यर्थः ॥ पातनिकार्थमिति । निर्दोषत्वोपपादकप्रकरणनिवर्त्यशङ्कोत्थापनार्थमित्यर्थः । उत्तरत्र निर्दोषत्वोपपादनाय भूमिकारचनरूपमिदमिति भावः ।

### ***श्रीनिवासतीर्थीया***

ॐ पुरुषार्थोऽतःशब्दादिति बादरायणः ॐ ॥ अत इतीति । सौत्रातःशब्देनेत्यर्थः ॥ भगवद्दर्शनार्थत्वेनेति । ‘‘अपरोक्ष्यं तया विष्णो’’रित्युक्तत्वादिति भावः ॥ एवमुत्पन्नेत्यनेनैवेति । दैत्यादीनां भगवदवतारदर्शनस्योक्तरूपोपासनोत्पन्नत्वाभावादिति भावः ॥ प्रकृतताप्रदर्शन एवेति । ज्ञानस्य पूर्वत्र प्राधान्येन प्रकृतत्वप्रदर्शन एव चारितार्थ्यं न तु तस्योपासनासाध्यत्व इत्यर्थः ॥ तत्र तेषामिति । बिम्बदर्शनस्यैव मोक्षरूपपुरुषार्थहेतुत्वेन दैत्यादीनां तदवतारदर्शनं न भवतीत्यर्थः ॥ स्वोदयादिति । ल्यब्लोपनिमित्ता पञ्चमी । स्वोदयमारभ्येत्यर्थः । नन्वपेक्षितफलप्राप्तिरित्युक्त्या मोक्षस्यापि प्राप्तेः पुनर्विद्यैवेत्यनेन भवतामपि पुनरुक्तिरित्यत आह अपेक्षितफलेति । तथा च मोक्षेतरापेक्षितपुरुषार्थप्राप्तिर्भवतीत्यर्थः । अतो न पुनरुक्तिरस्माकमिति भावः ।

### ***वाक्यार्थरत्नमाला***

एकवाक्यत्वादीति । स्वस्मिन्नेकवाक्यत्वस्य पूर्वपदैर्भेदस्य च सिद्धय इत्यर्थः । पूर्वपादानन्तर्यमिति ॥ का पूर्वपादसङ्गतिर्येन तदानन्तर्यमित्यर्थः । आनन्तर्यरूपैव पूर्वपादसङ्गतिरित्याशयेन तथोक्तमित्यप्याहुः । मूले मोक्षसाधनत्वमिति ॥ संसारनिवृत्तिरूपमोक्षसाधनत्वमित्यर्थः । ॐ पुरुषार्थोतःशब्दादिति बादरायणः ॐ । कर्मतयेत्यर्थ इति ॥ कर्मणा स्वप्राधान्येन मोक्षे जननीये ज्ञानस्य कर्मसहकारित्वरूपपरार्थत्वेनेत्यर्थः ॥ शेषः परार्थ इति मीमांसकव्याख्यानात् । त्वं च कर्मणैवेत्युत्तरमूले स्पष्टमेतत् । असङ्गतं स्यादित्यनन्तरं ततो न व्यर्थमिति शेषः पूरणीयः । एवमुत्पन्नेत्यनेनैवेति पाठः ।

