+++
title = "१० स्वाप्नपदार्थानां न बाध्यत्वं तेषां सत्यत्वमेव"

+++


## मानमातृप्रमेयाणां तदुच्छित्तिर्न हि क्वचित्

**स्वाप्नपदार्थानां न बाध्यत्वं तेषां सत्यत्वमेव**

**मानमातृप्रमेयाणां तदुच्छित्तिर्न हि क्वचित्**

### **सुधा**

इदानीमीशतज्ज्ञानेत्यादिनोक्तमर्थमुपसंहरति मानेति ।

## **अनुव्याख्यानम्**

***मानमातृप्रमेयाणां तदुच्छित्तिर्न हि क्वचित् ॥***

तत्तस्मान्मानादिभेदेन त्रिविधमेव विश्वं तस्य क्वचिदप्युच्छित्तिर्बाधो नास्त्येवेत्यर्थः । प्रकृतमुपसंहरन् स्वप्नस्य मिथ्यात्वं हेत्वन्तरेण दूषयति स्वाप्नानामपीति ।

**अनुव्याख्यानम्**

***स्वाप्नानामपि चैतेषां न बाधो दृश्यते क्वचित् ।***

चो हेतौ । यस्मात्स्वाप्नानामप्येतेषां मानमातृप्रमेयाणां क्वचित्काले न बाधो दृश्यते अतः स्वप्नो मिथ्या नैवेति सम्बन्धः । न केवलं बाह्यप्रपञ्च इत्यपेरर्थः । स्वप्नादुत्थितस्य नात्र गजोऽभूदित्यादिना बाधदर्शनात्कथमेतदित्यत आह जाग्रत्त्वमात्रमिति ।

**अनुव्याख्यानम्**

***जाग्रत्त्वमात्रमत्रैकमन्यथा दृश्यते स्फुटम् ॥***

***अतो मिथ्या न च स्वप्नो ........***

अन्यथा अविद्यमानत्वेन । व्याख्यातप्रायमेतत् । यत्तूक्तं रथोऽयमित्यादि, तत्परिणामितामावेदयति । न बाधमिति वक्ष्यते । ‘न तत्र रथा’ इत्यादिश्रुतिस्तु तत्प्रागभावम् ।

ननु स्वाप्नपदार्थानां जाग्रत्त्वं यदि भ्रमसिद्धं बाधितं च तदा तेषां मिथ्यात्वमवर्जनीयम् । स्वाप्नगजादयो मिथ्या भ्रमविषयत्वाद्बाधविषयत्वाच्च शुक्तिरजतवदित्यनुमानादिति चेत्किमिदं भ्रमविषयत्वमारोप्यतया वाऽऽरोपाधिष्ठानतया वा साधारणं वा । तथा बाधविषयत्वमपि किन्निषेध्यतयोत निषेधाधिकरणतयाऽथ साधारणम् । उभयत्रापि द्वितीयतृतीययोर्दोषमाह जाग्रद्वदिति ।

**अनुव्याख्यानम्**

***... ..... जाग्रद्वत् ......***

जाग्रता दृष्टं शुक्त्यादिकं यथा तथेत्यर्थः । यथा शुक्तिकादेरारोपबाधाधिष्ठानत्वेऽपि न मिथ्यात्वं तथा स्वाप्नानामपीत्यनैकान्त्यमित्यर्थः । ननु जागरोपलब्धस्य शुक्त्यादेरप्यनेनैव हेतुना मिथ्यात्वमस्माकं सिषाधयिषितमेवेति कथं तत्रानैकान्तिकत्वमित्यत आह जाग्रदिति ।

**अनुव्याख्यानम्**

***....... ..... ...... जाग्रदेव च ॥***

***आत्मवत् ....... ...... .......***

एवं तर्हि जाग्रत् स्वप्नश्चात्मवन्नैव मिथ्येत्यर्थः ।

### **वाक्यार्थचन्द्रिका**

स्वप्नमिथ्यात्वदूषणस्यासङ्गतिमाशङ्क्य परिहरति प्रकृतमिति । तन्मिथ्यात्वस्य पूर्वमेव दूषितत्वात्पुनस्तद्दूषणे पौनरुक्त्यमित्याशङ्क्य परिहरति हेत्वन्तरेणेति । पूर्वं त्वप्रामाणिकत्वप्रमाणविरुद्धत्वाभ्यां तद्दूषितमिति भावः ॥ व्याख्यातप्रायमिति । ‘भ्रान्तिर्जाग्रत्त्वमेव ही’त्येतद्वाक्यव्याख्यानेनैवेतदपि व्याख्यातप्रायमित्यर्थः । यदुक्तं ‘स्वप्न एव चैते सुलभबाधा भवन्ति । आद्यन्तयोर्व्यभिचारदर्शनात् । रथोऽयमिति कदाचित्स्वप्ने निर्धारितः क्षणेन मनुष्यः सम्पद्यत’ इति तदनूद्य दूषयति यत्तूक्तमिति ॥ वक्ष्यत इति । ‘ईशेच्छयाऽन्तर्दधति व्यज्यते च पुनस्तये’त्यादिनेति शेषः । अत एवैतेन परकीयबाधकथनमपि निरस्तमिति तत्र वक्ष्यतीति द्रष्टव्यम् । ननु ‘न तत्र रथा न रथयोगा’ इत्यादिश्रौतो बाधः स्वाप्नपदार्थमिथ्यात्वावेदकोऽस्त्येवेति कथं तदभाव इत्यत आह न तत्रेति ॥ प्रागभावमिति । न तु सर्वथाऽभावमित्यर्थः । अन्यथा ‘अथ रथान्रथयोगान्पथः सृजत’ इत्युत्तरवाक्यविरोधापातादिति भावः ॥ साधारणमिति । अविवक्षितविशेषं भ्रमविषयत्वमात्रमित्यर्थः । जाग्रता दृष्टमिति । अनेन जाग्रता दृष्टत्वाज्जाग्रच्छब्दः शुक्त्यादौ लाक्षणिक इति सूचितं भवति । किमनेन दूषणमुक्तं भवतीत्यतस्तात्पर्यमाह यथेति ।

### **परिमल**

व्याख्यातप्रायमेतदिति । अत्रैव प्रकरणे ‘भ्रान्तिर्जाग्रत्त्वमेव ही’ति पूर्वोक्तानुव्याख्यानेनेदं व्याख्यातप्रायमित्यर्थः ॥ यत्तूक्तमिति । अपव्याख्यानसिद्धान्तानुवादप्रस्तावे ‘रथोऽयमिति हि कदाचित्स्वप्ने निर्धारितः क्षणेन मनुष्यः सम्पद्यत’ इत्यादि यदुक्तमित्यर्थः ॥ वक्ष्यत इति । ‘ईशेच्छयाऽन्तर्दधाति व्यज्यते च पुनस्तथे’त्येतद्व्याख्यावसर एवेति भावः । ‘स्पष्टं चाभावं स्वप्ने रथादीनां श्रावयती’त्यादिनोक्तं निराह न तत्र रथा इति ॥ अनेनैव हेतुनेति । स्वाप्नगजादयो मिथ्येत्यादिना प्रागुक्तहेतुभ्यामित्यर्थः ।

### **यादुपत्यं**

व्याख्यातप्रायमिति । ‘भ्रान्तिर्जागृत्त्वमेव ही’त्येतद्व्याख्यानेनेति शेषः ॥ वक्ष्यत इति । ‘ईशेच्छयाऽन्तर्दधाति व्यज्यते च पुनस्तये’त्यत्रेति शेषः ।

### **श्रीनिवासतीर्थीया**

भ्रमविषयत्वादिति । जाग्रत्त्वप्रकारकभ्रमविषयत्वादित्यर्थः ॥ बाधविषयत्वादिति । अत्रेदं नास्तीति बाधावधित्वादित्यर्थः । बाधाधिष्ठानत्वं नामात्रेदं नास्तीति निषेधाधिकरणत्वं ज्ञेयम् ॥ शुक्त्यादेरपीति । तथा च स्वाप्नगजादिकं जाग्रद्दृष्टं शुक्त्यादिकं चेत्युभयं पक्षीकृत्य भ्रमविषयत्वेनैव हेतुना मिथ्यात्वं साध्यत इत्यर्थः ।

### **वाक्यार्थरत्नमाला**

वक्ष्याम इत्यस्येशेच्छयेत्यनुव्याख्याभिप्रायकतया स्वीयं व्याख्यानं संवादयति । अत एवैतेनेति । प्राग्भावमित्यनन्तरम् आवेदयतीत्यनुवर्तत इति स्पष्टत्वान्नोक्तम् ।

