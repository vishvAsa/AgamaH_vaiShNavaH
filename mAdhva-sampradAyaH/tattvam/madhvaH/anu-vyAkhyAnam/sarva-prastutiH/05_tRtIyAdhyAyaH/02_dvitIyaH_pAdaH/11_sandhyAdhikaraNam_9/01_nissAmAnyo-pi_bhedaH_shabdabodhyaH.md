+++
title = "०१ निस्सामान्योऽपि भेदः शब्दबोध्यः"

+++


## ततोऽन्यच्चेत्तदेव स्वयमेव नः

**निस्सामान्योऽपि भेदः शब्दबोध्यः**

**ततोऽन्यच्चेत्तदेव स्वयमेव नः**

### **सुधा**

ननु भेद एव व्यावृत्तो भविष्यति । तस्यानुगतेरनुगताधारतायाश्चाभावादित्यत आह तत इति ।

## **अनुव्याख्यानम्**

***....... ततोऽन्यच्चेत्तदेव स्वयमेव नः ॥***

एकस्य एवशब्दस्य तर्हीत्यर्थः । ततः स्वरूपत्वादन्यद्भेदलक्षणं व्यावृत्तं यद्यङ्गीक्रियते । तर्हि तदेवास्माकं स्वयं स्वरूपम् । यदर्थं स्वरूपमुदाहृतं तत्र भेद एवोदाहरणं भविष्यतीत्यर्थः । एतदुक्तं भवति । उदाहरणस्यानादरणीयत्वाद्भेदस्तावन्निस्सामन्योऽपि शब्दबोध्यो वचनवृत्त्यैवेत्यङ्गीकरणीयम् । न च वाचकः शब्दः शक्तिग्रहेण विनाऽर्थं बोधयतीति तत्र तस्य शक्तिग्रहोऽप्येष्टव्य इति ।

ततः किं प्रकृत इत्यत आह एवमिति ।

**अनुव्याख्यानम्**

***एवं व्यावृत्तरूपेऽपि यदा शक्तिग्रहो भवेत् ॥***

***तस्य ....... ...... ........***

एवमुक्तप्रकारेण व्यावृत्तरूपे निस्सामान्येऽपि स्वरूपे वा भेदे वा स्वरूपभेदादिशब्दानां वाचकत्वशक्तिग्रहो यदाऽङ्गीकृतो भवेत्तदा स च शक्तिग्रहस्तस्य स्वरूपादेर्ज्ञानं विना कुतो भवेत् । सम्बन्धज्ञानस्य सम्बन्धिज्ञानपूर्वकत्वनियमान्न भवेदेवेति तज्ज्ञानमङ्गीकरणीयम् । सर्वेषां स्वरूपाणां भेदानां च ज्ञाने (च) सार्वज्ञमापतितमित्यत आह सामान्यत इति ।

**अनुव्याख्यानम्**

***... सामान्यतो ज्ञानं विना स च भवेत्कुतः ॥***

सामान्यतो ज्ञानेनैव व्युत्पत्त्युपपत्तिः, वितो ज्ञानाभावाच्च सार्वज्ञ्यानापत्तिरित्यर्थः । ननु सामान्यवर्जितस्य स्वरूपादेः कथं सामान्यतो ज्ञानमित्यत आह अत इति ।

**अनुव्याख्यानम्**

***अतो विसामान्यरूपं सर्वमपीष्यते ॥***

सर्वमपि वस्त्वस्माभिर्विसामान्यरूपं व्यावृत्तरूपं सामान्यरूपं चेष्यतेऽतो न काचिदनुपपत्तिः । कुत एवमिष्यते । अतः पूर्वन्यायात् । यदि व्यावृत्तमेव स्यात्तदोक्तप्रकारेण सार्वज्ञ्यमापद्येत शक्तिग्रहाभावो वा स्यात् । यदि च सामान्यरूपमेव भवेत्तदा व्यावृत्तबुद्ध्यनुपपत्तिरेवेति ।

### **वाक्यार्थचन्द्रिका**

भेद एवेति । व्यावृत्तो व्यावर्तकः । तत्र निस्सामान्यस्यापि शब्दवाच्यत्वे पूर्वन्यायमेवोपदर्शयति यदीति ॥ उक्तप्रकारेणेति । तेषां व्यावृत्तरूपाणां प्रत्येकं ज्ञान इति शेषः । शक्तिग्रहाभावो वेति । तेन रूपेण ज्ञानाभाव इति शेषः ।

### **परिमल**

ननु भेद इति । स्वरूपेषु विद्यमानो भेद इत्यर्थः । स्वरूपभेदादिशब्दानामिति । स्वरूपशब्दभेदशब्दव्यावृत्त्यादिशब्दानामित्यर्थः ।

### **श्रीनिवासतीर्थीया**

भेदस्य व्यक्तिभेदस्वरूपस्यानुगतधर्माधारतयाऽनुगतत्वं किं न स्यादित्यत उक्तम् अनुगतेति । अनुगतस्य भेदत्वस्यानङ्गीकारादिति भावः ॥ यदर्थमिति । सामान्यवर्जितवस्तुस्वरूपशब्दव्युत्पत्तिः कथमित्येतदर्थमित्यर्थः ॥ शक्तीति । व्यक्तीनामनन्तत्वेन तत्र शक्तिग्रहे तत्रैव पुरुषायुषपर्यवसानापत्त्येति शेषः ॥

