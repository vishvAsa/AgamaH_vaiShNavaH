+++
title = "०८ न प्रमितेरन्या ज्ञाततानाम"

+++


## न च प्रमाणतोऽन्या स्यात्प्रमितिर्नाम कुत्रचित्

**न प्रमितेरन्या ज्ञाततानाम**

**न च प्रमाणतोऽन्या स्यात्प्रमितिर्नाम कुत्रचित्**

### **सुधा**

प्रमाणप्रमेयप्रमातृभेदं विश्वमबाध्यमिति यदुक्तं तदुपसंहरिष्यन्नर्थगताया ज्ञाततायाः प्राकट्यापरपर्यायाः प्रमितेश्चतुर्थ्या विद्यमानत्वात्कथं त्रिविधं विश्वमित्याशङ्कां तावत्परिहरति न चेति ।

## **अनुव्याख्यानम्**

***न च प्रमाणतोऽन्या स्यात्प्रमितिर्नाम कुत्रचित् ।***

***मानाभावाद्गौरवाच्च कल्पनायाः किमेतया ॥***

प्रमितिर्नाम वस्तु नास्त्येव तत्र मानाभावात् । ननु कथं मानाभावः । ‘प्रमाता च प्रमेयं च प्रमाणं प्रमितिस्तथे’त्यादेरागमस्य विद्यमानत्वादित्यत उक्तं प्रमाणतोऽन्येति । द्विविधं प्रमाणं करणं फलं च । तत्र प्रमाणशब्देन करणमभिधाय प्रमितिशब्देन फलरूपप्रमाणमेवोच्यते । न तु ततोऽन्या प्रमितिरिति । अस्ति तावदर्थज्ञानयोर्विषयविषयिभावनियमः । न चासौ सत्तया कारणत्वेन वाऽतिव्याप्तेः । नापि तादात्म्यसारूप्याभ्याम् । असम्भवात् । यत्र ज्ञाने योऽर्थोऽवभासते तत्रासौ विषय इत्यत्र सप्तम्यर्थानुपपत्तिः । तस्माद्येन यस्यातिशय उत्पद्यते तस्यासौ विषय इत्यङ्गीकार्यम् । तथा चार्थस्य विषयत्वसिद्धये ज्ञानजन्योऽर्थगतोऽतिशयः सर्वथाऽङ्गीकार्य इति कथं मानाभावः । मैवम् । तथा सत्यतीतानागतयोर्ज्ञनविषयताभावप्रसङ्गात् । न ह्यसति धर्मिणि तत्र धर्मोत्पत्तिः सम्भवति ।

अथ करणसम्भवात्तत्र विषयत्वमित्युच्यते तर्हि वर्तमानेऽपि तथा सम्भवान्न ज्ञातता कल्पनीयेति । तदिदमुक्तं कुत्रचिदिति । अतीतादिवद्वर्तमानेऽपि नास्तीत्यर्थः । किञ्च ज्ञानं स्वविषये ज्ञाततामुपजनयति यत्र क्वचिद्वा । द्वितीयेऽतिप्रसङ्गः । आद्ये ज्ञाततोपजननात्प्रागेवार्थस्य विषयत्वसिद्धेर्व्यर्थं तत्कल्पनमित्याह किमेतयेति । अपि च ज्ञाततायामपि ज्ञाततोत्पादोऽङ्गीक्रियते न वा । नेति पक्षे ज्ञानविषयत्वं न स्यात् । आद्येऽनुभवानारूढं ज्ञातताप्रवाहमङ्गीकुर्वाणस्य कल्पनागौरवं स्यादित्याह कल्पनाया गौरवाच्चेति ।

अथ ज्ञातता ज्ञाततान्तरमन्तरेणैव विषय इति कल्प्यते । तदाऽपि कल्पनागौरवमेव ।

एतेन ज्ञानं स्वविषये किञ्चित्करोति क्रियात्वाद्गमनवदित्यनुमानमपि निरस्तम् । ज्ञानमात्रपक्षीकारेऽतीतानागतज्ञातताज्ञानेषु बाधात् । अन्यथा तत्रैव व्यभिचारादिति ।

### **वाक्यार्थचन्द्रिका**

यदुक्तमिति । ईशतज्ज्ञानेत्यादिनेति शेषः ॥ उपसंहरिष्यन्निति । ‘मानमातृप्रमेयाणं तदुच्छित्तिर्न हि क्वचिदि’त्यादिनेति शेषः ॥ नास्त्येवेति । अनेन मूले चशब्द एवार्थ इत्युक्तं भवति । ननु ‘प्रमाणतोऽन्ये’त्यनेन कथं प्रमाता चेत्युदाहृतागमनिरास इत्यत आह द्विविधं हीति । घटोऽयमिति ज्ञाने घट एव विषयो न पट इति ज्ञानज्ञेययोर्विषयविषयिभावनियमान्यथाऽनुपपत्तिरेव ज्ञाततासद्भावे प्रमाणमिति भावेन शङ्कते ॥ अस्ति तावदिति । अन्यथोपपत्तिमाशङ्क्य निराकरोति न चेत्यादिना । सत्त्वमपि यत्र क्वचिदभिमतं पुरोदेशे वा । आद्येऽपि यदाकदाचिद्वा ज्ञानकाले वेति विकल्पान्मनसि निधायाद्यं तावन्निराकरोति अतिव्याप्तेरिति । सद्भावमात्रस्य सर्वप्रत्ययसाधारण्येन सर्वप्रत्ययानां सर्वार्थालम्बनत्वप्रसङ्गादित्यर्थः । अतिव्याप्तेरित्यव्याप्तेरप्युपलक्षणम् । तेन ज्ञानकाल इति द्वितीयोऽपि निरस्तः । तथा सत्यतीतादिविषयस्य निरालम्बनता स्यादिति भावः । तृतीयेऽप्येतदेवोत्तरम् अतिव्याप्तेरिति । घटपटवति भूतले घटज्ञानस्य घटविषयकत्ववत्पटविषयकत्वस्यापातात् । विषयतानियामकस्य पुरोदेशे सद्भावस्य घटवत्पटेऽपि सत्त्वादित्यर्थः । उपलक्षणं चैतत् । अतीतादिविषयकज्ञानस्य निरालम्बनत्वप्रसङ्गश्चैवं सति स्यादित्यपि द्रष्टव्यम् । कारणत्वमपि यथाकथञ्चिद्वा विषयतया वा । न द्वितीयः । आत्माश्रयत्वापातादित्यभिप्रेत्याद्यं दूषयति अतिव्याप्तेरिति । रूपादिज्ञानस्य चक्षुराद्यपि कारणमिति तस्यापि तदालम्बनत्वप्रसङ्गादित्यर्थः । उपलक्षणं चैतत् । अतीतानागतविषयकत्वं च ज्ञानस्य न स्यात् । अतीतानगतयोरसत्त्वेन कारणत्वानुपपत्तेरित्यपि द्रष्टव्यम् ॥ असम्भवादिति । (ज्ञानार्थयोरैक्यस्यात्यन्तसारूप्यस्य च बाधाद्यत्किञ्चित्सारूप्यस्यातिप्रसञ्जकत्वात्) । भेदसहिष्णुरभेदस्तादात्म्यं विनित्यद्रव्यातिरिक्तेषु येषु स्थलेषु समवायमाचक्षते वैशेषिकास्तेषु स्थलेषु समवायस्थाने तादात्म्यमभिषिच्य व्यवहरन्ति मीमांसकाः । अत एवोक्तं ‘वि समवायौ द्वौ नाङ्गीचक्रुः कुमारिला’ इति । तस्माज्ज्ञानज्ञेययोरवयवावयविभावाद्यभावान्न तादात्म्यमिति भावः । साकारवादापत्त्या न ज्ञानज्ञेययोस्तदात्म्यं सम्भवतीत्यप्याहुः । प्रमेयत्वादिसाधारणधर्मेण घटज्ञानसारूप्यस्य पटादिसाधारणत्वेन घटज्ञाने घटस्यैव विषयतायां नियामकत्वस्यासम्भवाद्घटत्वाद्यसाधारणरूपेण तत्सारूप्यस्य च घटतज्ज्ञानयोरप्यभावेन घटस्यापि तज्ज्ञानविषयत्वाभावप्रसङ्गादिति भावोऽपि द्रष्टव्यः ॥ सप्तम्यर्थानुपपत्तिरिति । ज्ञेयस्य ज्ञानानाश्रितत्वेनाधिकरणत्वस्य दण्डादेर्घटादिकं प्रतीव ज्ञानस्य ज्ञेयं प्रत्यनिमित्तत्वेन निमित्तत्वस्यात्माश्रयग्रस्ततया विषयित्वस्य च न तदर्थत्वमिति भावः ॥ येनेति । ज्ञानजन्यातिशयाधारत्वमेव तन्नियामकमित्यर्थः ॥ तथा सतीति । ज्ञानजन्यज्ञातता धारस्यैव विषयतानियामकत्वेऽतीतानागतयोर्वृष्टिरासीद्वृष्टिर्भविष्यतीत्याद्यनुमितिशब्दरूपज्ञानविषयत्वं न स्यात् । अतीतानागतयोर्ज्ञनजन्यज्ञातताऽनाधारत्वादित्यर्थः । प्रतियोगित्वादिवदतीतादौ ज्ञातताऽप्यस्त्वित्यतो ज्ञाततावादिना तस्या रूपादिवद्धर्मिसत्तासापेक्षत्वाभ्युपगमान्नैवमित्याशयेनाह न हीति ।

करणसम्बन्धादिति । अतीतादेः स्वज्ञानजनककरणसन्निकृष्टत्वादनुमित्यादिविषयत्वमित्यर्थः । यत्सन्निकृष्टकरणेन यज्ज्ञानं जन्यते स तस्य विषय इत्यनित्यज्ञानविषयत्वस्य प्राक् व्यवस्थापितत्वादतीतानागतयोश्च स्वज्ञानकरणलिङ्गज्ञानविषयीभूतलिङ्गव्यापकतारूपस्य स्वज्ञानकरणवाक्यज्ञानविषयीभूतपदसमुदायवाच्यतारूपस्य च करणसम्बन्धस्य सत्त्वाद्युक्तं स्वज्ञानविषयत्वमिति भावः । एवं तर्हि वर्तमानस्यापि स्वज्ञानजन्यज्ञाततारूपफलानाधारत्वेऽपि स्वज्ञानजनककरणसन्निकृष्टतामात्रेण विषयत्वनियमोपपत्तेर्न ज्ञातता कल्पनीयेति परिहरति तर्हीति ॥ अतिप्रसङ्ग इति । घटज्ञाने पटेऽपि ज्ञाततोत्पादप्रसङ्गेन घटवत्पटस्यापि घटज्ञानजन्यज्ञातताधारत्वाविशेषेण विषयत्वापत्तेरित्यर्थः । तथा च ज्ञातताऽङ्गीकारेऽपि कथं तन्नियम इति भावः ॥ न स्यादिति । ज्ञाततायाः स्वज्ञानजन्यज्ञाततानाधारत्वेन तत्रोक्तविषयतानियामकाभावादिति भावः ॥ आद्य इति । ज्ञानजन्यज्ञातताधारत्वेनैव ज्ञातताया अपि स्वज्ञानविषयत्वे तथा सति ज्ञाततानिष्ठायामपि ज्ञाततायामेतन्न्यायप्रसरात् । तत्र तत्राप्येवमित्यनवस्था स्यादित्यर्थः । कल्पनागौरवपदमनवस्थापरम् । ननु बीजाङ्कुरपरम्परावज्ज्ञाततापरम्पराऽपि न दोषमावहतीत्यतः सिद्धविषयत्वाद्बीजाङ्कुरपरम्पराया अदूषणत्वेऽप्यसिद्धविषयत्वादेतत्परम्पराया दूषणत्वमेवेति भावेनोक्तम् अनुभवानारूढेति ॥ अथेति । स्वभावादेवेति शेषः ॥ कल्पनागौरवमेवेति । ज्ञाततायां स्वभावो ज्ञानविषयतानियामकः । घटादौ ज्ञाततेति प्रयोजकद्वैविध्यात्कल्पनागौरवं त्वत्पक्षे । मत्पक्षे तु सर्वत्र स्वभाव एव प्रयोजक इति प्रयोजकैक्याल्लाघवमित्यर्थः ॥ गमनवदिति । यथा देवदत्तसमवेता गमनक्रिया ग्रामरूपे कर्मणि प्राप्तिरूपं फलं जनयति । तथाऽत्मसमवेतज्ञानरूपक्रियाऽपि घटरूपे कर्मणि कञ्चिदतिशयं करोतीत्यर्थः । किमत्र ज्ञानमात्रं पक्षो वर्तमानमात्रविषयकं ज्ञानं वेति विकल्पं मनसि निधायाद्यं दूषयति ज्ञानमात्रेति । द्वितीयं दूषयति अन्यथेति ।

### **परिमल**

इति यदुक्तमिति । ईशतज्ज्ञानवेदेत्यादिग्रन्थेनेति भावः । ज्ञानविषयत्वान्यथानुपपत्तिरेव घटादेर्ज्ञाततावत्त्वे मानमिति शङ्कते अस्ति तावदिति । प्रतीतिसमये घटादेः सत्त्वेन वा प्रतीतिं प्रति कारणत्वेन वा विषयविषयिभावनियम उपपद्यत इत्यत आह अतिव्याप्तेरिति । ज्ञानहेतुसन्निकर्षादाविति योज्यम् ॥ असंभवादिति । ज्ञानार्थयोरैक्यस्या(सम्भवात्सारू)त्यन्तसारूप्यस्य च बाधाद्यत्किञ्चित्सारूप्यस्यातिप्रञ्जकत्वादिति भावः ॥ सप्तम्यर्थेति । सामीप्याद्यर्थान्तरस्यात्रायोगेन विषयत्वार्थस्यैव वाच्यतया आत्माश्रयत्वापत्तेरिति भावः ॥ करणसम्बन्धादिति । शक्तिव्याप्तिसंस्काररूपाच्छब्दलिङ्गमनोरूपकरणसम्बन्धादित्यर्थः ॥ तदापि कल्पनागौरवमेवेति । ज्ञाततान्यस्थले स्वनिष्ठज्ञाततया, ज्ञाततायां तु स्वेनैवेति द्वैरूप्यकल्पनादिति भावः ॥ गमनवदिति । गमनं यथा गम्ये संयोगरूपं किञ्चित्करोतीत्यर्थः ॥ अतीतेति । अतीतमनागतं ज्ञातता च तत्रत्यविषयज्ञानेष्वित्यर्थः ॥ अन्यथेति । अतीतादिज्ञानान्यज्ञानपक्षीकार इति भावः ।

### **यादुपत्यं**

शङ्कते अस्ति तावदित्यादिना ॥ अतिव्याप्तेरिति । चक्षुरादेरपि चाक्षुषज्ञानविषयत्वापत्तेरित्यर्थः ॥ असम्भवादिति । अर्थज्ञानयोस्तादात्म्यस्यात्यन्तसारूप्यस्य चासम्भवादित्यर्थः । यथाकथञ्चित्सत्त्वादिना सारूप्यं चातिप्रसङ्गीति भावः ॥ सप्तम्यर्थेति । आधारत्वस्यासम्भवाद्विषयत्वमेव सप्तम्यर्थतया वाच्यम् । तत्र चात्माश्रय इति भावः ॥ करणसम्बन्धादिति । स्वज्ञानजनककरणसन्निकृष्टत्वादित्यर्थः । तथा च यज्ज्ञानं यत्सन्निकृष्टकरणजन्यं स तस्य विषय इति नियमात् । अतीतादेश्च स्वज्ञानकरणलिङ्गपरामर्शविषयीभूतलिङ्गव्यापकत्वरूपकरणसम्बन्धसद्भावाद्विषयतोपपत्तिरिति भावः ।

### **श्रीनिवासतीर्थीया**

तदापीति । घटादेर्ज्ञाततया विषयत्वम् । ज्ञाततायास्तु ज्ञाततामन्तरेणेति द्वैविध्यकल्पनादित्यर्थः ॥ गमनवदिति । गमनमपि स्वविषये ग्रामादौ गम्यत्वं करोतीति भावः । अतीतानागतयोर्ज्ञाततायाश्च ज्ञानेष्वित्यर्थः । अन्यथा पक्षत्वानङ्गीकारे ।

### **वाक्यार्थरत्नमाला**

....णाह । सत्वमपि यत्र क्वचिदित्यादि । सद्भावमात्रस्येति । तत्तज्ज्ञानविषयसर्वार्थानां स्वस्वविषयसर्वपदार्थसाधारण्येनेत्यर्थः । उपलक्षणं चैतदिति पाठः । ......क्तं मनसि निधायाह । भेदसहिष्णुरित्यादि । अवयवावयविभावादीत्यादिपदेन गुणगुण्यादिभावपरिग्रहः । एवमसम्भवादित्येतत्तादात्म्यनिरासकतया व्याख्याय सारूप्यनिरासकतयापि व्याचष्टे । प्रमेयत्वादीति । अत्रेति भावोपि द्रष्टव्य इति पाठः । अधिकरणत्वस्येति । अनेनाधिकरणे सप्तमी न भवतीत्युक्तं भवति । निमित्तत्वस्येति । अनेन निमित्तसप्तम्यपि न भवतीत्युक्तं भवति । आत्माश्रयेति । विषयलक्षणे विषयप्रवेशादिति भावः । अनेन विषयसप्तम्यपि न भवतीत्युक्तं भवति । दृक्दृश्यसम्बन्धानुपपत्तिभङ्गीयाष्टमेपि संवादीत्यादिन्यायामृतानुसारेणेदम् । प्राग्व्यवस्थापितत्वादिति । विज्ञातस्यान्यथेति जिज्ञासाधिकरणमूल इति शेषः।

