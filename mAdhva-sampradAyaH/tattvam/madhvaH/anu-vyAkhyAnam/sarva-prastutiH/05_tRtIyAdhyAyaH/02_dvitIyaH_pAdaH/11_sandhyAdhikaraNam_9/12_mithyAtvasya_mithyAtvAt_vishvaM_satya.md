+++
title = "१२ मिथ्यात्वस्य मिथ्यात्वाद् विश्वं सत्यमेव"

+++


## किञ्च भ्रान्तत्ववादी स भ्रान्तत्वं स्वमतस्य च

**मिथ्यात्वस्य मिथ्यात्वाद् विश्वं सत्यमेव**

***किञ्च भ्रान्तत्ववादी स भ्रान्तत्वं स्वमतस्य च***

### **सुधा**

दृश्यत्वदिहेतुना स्वप्नजागरयोर्भ्रान्तत्वादिसाधनात्कथमसिद्धिरित्याशङ्कां परिहर्तुं भ्रान्तत्वं प्रकारान्तरेण दूषयति किञ्चेति ।

## **अनुव्याख्यानम्**

***किञ्च भ्रान्तत्ववादी स भ्रान्तत्वं स्वमतस्य च ॥***

***अङ्गीकरोति नियतं ...... ......***

भ्रान्तत्ववादी दृश्यत्वादिना द्विविधस्यापि विश्वस्य भ्रान्तत्वं साधयन् ॥ स्वमतस्येति । स्वप्रतिज्ञार्थस्य ॥ नियतमिति । अन्यथा तत्रानैकान्त्यापत्तेरिति भावः ।

न केवलं परेण स्वव्याप्तिसिद्धये स्वप्रतिज्ञातार्थस्य भ्रान्तत्वादिकमङ्गीकरणीयम् । किन्तु वयमपि तदङ्गीकुर्म इत्याह तत्रेति ।

**अनुव्याख्यानम्**

***........ ...... तत्र सम्प्रतिपन्नता ॥***

***वादिनोः ........ ...... .....***

परप्रतिज्ञातार्थस्य भ्रान्तत्वादौ वादिनोर् वादिप्रतिवादिनोः । एतच्च वक्ष्यमाणानुमानस्यान्यतरासिद्धिनिरासार्थमिति बोद्धव्यम् । ततः किमित्यत आह तेन चेति ।

**अनुव्याख्यानम्**

***....... तेन चाभ्रान्तं विश्वमेव भविष्यति ।***

न केवलमुक्तप्रमाणैः किन्तु विश्वभ्रान्तत्वादेर्भ्रान्तत्वादिहेतुना च विश्वमभ्रान्तमेव तथाऽबाध्यमेव भविष्यति । तत्र व्याप्तिं सूचयति भ्रान्तत्वेति ।

**अनुव्याख्यानम्**

***भ्रान्तत्वभ्रान्तता चेत्स्यात्कथं नाभ्रान्तिसत्यता ॥***

तदेतौ प्रयोगौ भवतः । विश्वमभ्रान्तं भ्रान्तभ्रान्तत्वात् । तथा विश्वमबाध्यं बाध्यबाध्यत्वात् । आत्मवदिति । अपव्याख्यानदूषणस्य प्रयोजनमाह अशेषेति ।

**अनुव्याख्यानम्**

***अ**शेष**दोषदुष्टं तन्मतं हेयं बुभूषुभिः ॥***

तन्मतमिति । स्वाप्नजागरप्रपञ्चस्य मिथ्यात्वं प्रतिपादयन्मतम् ।

### **वाक्यार्थचन्द्रिका**

भ्रान्तत्वादिसाधनादिति । भ्रमविषयत्वादिसाधनादित्यर्थः ॥ स्वप्रतिज्ञार्थस्येति । द्विविधविश्वभ्रान्तत्वादेरित्यर्थः ॥ अन्यथेति । द्विविधविश्वभ्रान्तत्वादेर्दृश्यत्वादिमत्त्वेऽपि भ्रान्तत्वाद्यभावात् । अदृश्यत्वे चानुमानवैयर्थ्यं तस्य साध्यज्ञप्त्यर्थत्वात् । अजडत्वादौ चापसिद्धान्तापातादित्यर्थः । ननु भ्रान्तत्वादेर्भ्रान्तत्वस्योभयवादिसम्मतताकथनस्य कः प्रकृते उपयोग इत्यत आह एतच्चेति ॥ वक्ष्यमाणेति । तेन चाभ्रान्तमित्यादिनोत्तरत्र वक्ष्यमाणेत्यर्थः ॥ तदेतौ प्रयोगाविति । न चोभयत्राप्यात्मत्वमुपाधिः । अभान्तत्वाबाध्यत्वरूपसाध्यद्वयवत्यात्मनि तस्य सत्त्वेन साध्यव्यापकत्वादुक्तसाधनद्वयवति पक्षे चासत्त्वेन साधनाव्यापकत्वाच्चेति वाच्यम् । अभ्रान्तत्वमबाध्यत्वं वा विना तद्विरुद्धस्य भ्रान्तत्वस्य बाध्यत्वस्य च भ्रान्तत्वे बाध्यत्वे च व्याघातवदज्ञातृत्वादिरूपस्यानात्मत्वस्य भ्रान्तत्वं बाध्यत्वं वा विना व्याघाताभावेनोपाधेरप्रयोजकत्वादित्याशयात् ।

### **परिमल**

वक्ष्यमाणेति । तेन चेत्यत्रेति भावः ॥ उक्तप्रमाणैरिति । ‘एवं संशोधितन्यायसदागमविरोधत’ इत्यादौ ‘सत्यत्वमक्षजप्राप्तमि’त्यत्र चोक्तप्रमाणैरित्यर्थः ।

### **श्रीनिवासतीर्थीया**

उभयोर्वादित्वाभावादाह वादिनोरिति ।

### **वाक्यार्थरत्नमाला**

अन्यथा तत्रानैकान्त्यापत्तेरित्येतन्मूलमुपलक्षणम् । अपसिद्धान्तश्च स्यादित्यपि द्रष्टव्यमिति मूलयोजनां मनसि निधाय कुतोऽत्रोपलक्षणाश्रयणमभिप्रेतमित्यतो व्यभिचाराभावार्थं स्वप्रतिज्ञातार्थे हेतुरेव नास्तीति वदन्तं प्रति दूषणान्तरोपलक्षणस्यावश्यकत्वादिति भावेनानैकान्त्यं व्याकुर्वन्नेव हेत्वभावशङ्कासूचनपूर्वकं हेतुत्रयाभावपक्षे एकस्यैव दूषणस्याप्रसङ्गाद्य्ववस्थया दूषणद्वयम् अनुभूतिविरोधेन मिथ्यात्व इति शून्याधिकरणानुव्याख्यानमूलानुसारेण स्वयं दर्शति । अदृश्यत्वे चेत्यादिना । असाध्यत्वाद्यापत्तिरेवतत्वोद्योतटीकायामुक्तत्वेप्य दृश्यत्वेचानुमानवैय्यर्थ्यमित्येतन्यायामृतानुसारेणानुमानवैय्यर्थ्यमित्येवोक्तम् । तदुक्तरीत्यैवच हेतुरभिहितस्तस्य साध्येति । शून्याधिकरणोक्तरीत्यातु अपसिद्धान्ताभिधानमिति ज्ञातव्यम् । जगच्च सत्यं स्यादात्मवत् । नचात्मत्वमुपाधिरिति सामान्यतो मिथ्यात्वभङ्गीयन्यायामृतानुसारेणोपाधिमाशङ्क्य निराकरोति । नचोभयत्राप्यात्मत्वमित्यादि ।

