+++
title = "०३ गवादिपदार्थानां न परस्परमेकधर्मता"

+++


## धर्माणां भेददृष्ट्यैव

**गवादिपदार्थानां न परस्परमेकधर्मता**

**धर्माणां भेददृष्ट्यैव**

### **सुधा**

एवं गोत्वादिसामान्यस्यानुगतत्वमङ्गीकृत्य स्वरूपत्वादिसामान्याभावात्तत्र शब्दशक्ति ग्रहार्थं तत्स्वरूपज्ञानमपेक्षितमित्युक्तम् । इदानीं गोत्वादिकमपि नानुगतमित्याह धर्माणामिति ।

## **अनुव्याख्यानम्**

***धर्माणां भेददृष्ट्यैव ..... .......***

पदार्थानां परम्परमेकधर्मता नेत्येतावदनुवर्तते । समुदायव्यतिरिक्तानां शौक्ल्यादिधर्माणां भेददृष्ट्या प्रतिधर्मिव्यावृत्तत्वदर्शनात्तद्दृष्टान्तेन गवादिपदार्थानामपि परस्परमेकधर्मता अनुगतगोत्वादिधर्मवत्ता नेत्यनुमातव्यम् । अयमत्र प्रयोगः । गोत्वादिकं प्रतिव्यक्ति व्यावृत्तं समुदायातिरिक्त धर्मत्वाच्छौक्ल्यादिवदिति । एवशब्दः प्रतिज्ञया सम्बध्यते । तेनानुगतबुद्धिबाध इति निराकरोति । अनुगतबुद्धेरन्यथैवोपपादितत्वात् ।

### **वाक्यार्थचन्द्रिका**

‘समुदायस्तु भिन्नग’ इति पूर्वग्रन्थं मनसि निधायाह समुदायव्यतिरिक्तानामिति । समुदायोऽनेकत्वं तद्व्यतिरिक्तानामित्यर्थः । यद्यपि ‘धर्माणां भेददृष्ट्यैवे’त्येतद्वाक्यं प्रत्यक्षपरत्वेनैव व्याख्यातुं शक्यम् । न चैवं ‘नरत्वादिकमप्येवमि’त्यादिग्रन्थेनास्य पौनरुक्त्यं स्यात्प्रत्यक्षपरतया तस्य व्याख्यातत्वादिति वाच्यम् । तथा सत्यस्यानुमानपरत्वमपि न स्यात् । ‘नरत्वादिकमप्येवमि’त्यादेरनुमानपरतयाऽपि व्याख्याततया तेन पौनरुक्त्याविशेषात् । यदि चानुमानपरत्वेऽपि प्रसङ्गादुक्तस्य न पुनरुक्तिरिति मतं तदा प्रत्यक्षपरत्वेऽपि तत्तुल्यमिति प्रत्यक्षपरत्वमेवास्य युक्तम् । तथापि प्रत्यक्षे विप्रतिपन्नं प्रति तत्साधने गौरवं मनसि निधायानुमानपरतयैव व्याख्यातमित्यवधेयम् । अनेकत्वसङ्ख्यायामव्यभिचारायोक्तं समुदायातिरिक्तेति । प्रतिज्ञयैवशब्दसम्बन्धस्य प्रयोजनमाह तेनेति ॥ अनुगतेति । अनेकेष्वपि गोपिण्डेष्वयं गौरयं गौरित्येवमनुगतप्रत्ययस्यानुगतगोत्वरूपार्थानभ्युपगमेऽसम्भवेन तस्यानुगतगोत्वविषयकत्वसिध्या तद्बाधः प्रकृतानुमानस्येति शङ्कामपाकरोतीत्यर्थः ॥ अन्यथैवेति । सादृश्येनैवेत्यर्थः ॥ उपपादितत्वादिति । ‘व्युत्पत्तिरपि हि सादृश्येनैव गम्यते’ इत्यादिना समयपाद इति शेषः ।

### **परिमल**

समुदायव्यतिरिक्तानामिति । द्वित्वबहुत्वादिधर्मव्यतिरिक्तानामित्यर्थः । ‘न सर्वधर्म एकोऽस्ति समुदायस्तु भिन्नग’ इति वैशेषिकनयानुव्याख्यानोक्तेरिति भावः । प्रतिज्ञया सम्बध्यत इति । पदार्थानामेकधर्मता नेत्यनुवृत्तप्रतिज्ञया एकधर्मतैव नेति सम्बध्यत इत्यर्थः ॥ अन्यथैवेति । सादृश्येनैव वैशेषिकनये ‘इति व्युत्पत्तिरपि ही’त्यादिना उपपादितत्वादित्यर्थः । विबलेनेत्यादिपूर्वप्रबन्धे उपपादितत्वादित्यर्थ इत्यप्याहुः ।

### **यादुपत्यं**

समुदायेति । द्वित्वबहुत्वादिव्यतिरिक्तानामित्यर्थः ॥ अन्यथैवेति । सादृश्येनैवेत्यर्थः । उपपादितत्वात् समयपाद इति शेषः ।

### **श्रीनिवासतीर्थीया**

अङ्गीकृत्येति । जातौ शक्तिग्रह इत्याशङ्कितेऽनुगतजातिरेव नास्तीति वाच्यम् । तद्विना । यदि जातौ शक्तिस्तर्हि स्वरूपशब्दव्युत्पत्तिर्न सम्भवति । तत्र स्वरूपत्वसामान्याभावादित्युक्त्या गोत्वादिसामान्यमनुगतं तेन तत्र शक्तिग्रहः सम्भवतीत्येतदङ्गीकृतमिति ज्ञायत इत्यर्थः ॥ व्यावृत्तं प्रतिव्यक्तौ भिन्नभिन्नमेव प्रतिष्ठतीत्यर्थः । नैवं द्वित्वं तस्य व्यक्तिद्वयनिष्ठत्वादिति ज्ञेयम् । अन्यथा सादृश्येन ।

### **वाक्यार्थरत्नमाला**

पूर्वग्रन्थमिति । वैशेषिकाधिकरणस्थमित्यर्थः । प्रत्यक्षपरत्वेनैव व्याख्यातुं शक्यमिति । गोत्वादिकं भिन्नतया दृष्टमिति नानुगतम् । अनुगतत्वे भिन्नतया दृष्टविरोध इति व्याख्यातुं शक्यमित्यर्थः । गोत्वरूपार्थेति । तद्रूपविशेषेत्यर्थः । समयपाद इतीति । वैशेषिकाधिकरण इति पूरणीयम् ।

