+++
title = "०९ ज्ञातो घट इति न ज्ञातताप्रत्यक्षम् अपितु ज्ञानं विषयः"

+++


## मयैतज्ज्ञातमिति तु साक्षिगं ज्ञानगोचरम्

**ज्ञातो घट इति न ज्ञातताप्रत्यक्षम् अपितु ज्ञानं विषयः**

**मयैतज्ज्ञातमिति तु साक्षिगं ज्ञानगोचरम्**

### **सुधा**

ननु ज्ञातो घटः प्रकटो घट इत्यर्थविणतया ज्ञातताप्रत्यक्षमीक्ष्यत इत्यत आह मयेति ।

## **अनुव्याख्यानम्**

***मयैतज्ज्ञातमिति तु साक्षिगं ज्ञानगोचरम् ॥***

***ज्ञानमेव ....... ...... .......***

ज्ञानमेव मयैतज्ज्ञातमिति ज्ञानगोचरम् । क्रिया हि कर्तृस्थैव यदा कर्तृप्राधान्येन व्यवह्रियते तदा कर्तृधर्मतया प्रतीयते । यथा देवदत्तो घटमिच्छति द्वेष्टीति । यदा तु कर्मप्राधान्येन तदा तद्धर्मतया । यथेष्टो द्विष्ट इति । यदा पुनः स्वप्राधान्येन तदा स्वतन्त्रैव । यथेच्छा द्वेष इति । एवमात्मगतमेव ज्ञानं विषयधर्मतयाऽवभासत इति किमनुपपन्नम् ।

ननु च ज्ञानं तावन्न प्रत्यक्षम् । तथा हि । न तावत्पूर्वभाविनो ज्ञानस्य ज्ञानं विषयः । तथा सति ज्ञास्यामीत्येव स्यान्न तु जानामीति । नाप्यागामिनः । तथात्वे ह्यज्ञासिषमित्येव स्यात् । न च सहभाविज्ञानान्तरमस्ति । ततो ज्ञाततालक्षणकार्येणैवानुमातव्यमिति कथं सा नाभ्युपगम्यत इत्यत उक्तं साक्षिगमिति । साक्षिणो नित्यत्वान्नोक्तदोषः । स च स्वप्रकाश इति । अनुपलम्भबाधिता च ज्ञाततेत्याह ततोऽन्येति ।

**अनुव्याख्यानम्**

***...... ततोऽन्या न प्रमितिर्नाम दृश्यते ।***

प्रथमज्ञाने हि शुद्ध एवार्थो ज्ञायते न ज्ञातताविशिष्टः । तदानीं तस्या अजातत्वात् । तामुत्पाद्य पुनस्तद्विशिष्टमर्थं विषयीकरोतीति पक्षे विरम्यव्यापारप्रसङ्गात् । न च प्रथमज्ञानविषयीकृतादधिकोऽर्थ उत्तरज्ञानेषु चकास्ति । ज्ञात इत्यत्र तु ज्ञानं विषय इत्युक्तमेवेति ।

### **वाक्यार्थचन्द्रिका**

ज्ञाततासद्भावे प्रत्यक्षं प्रमाणमाशङ्कते नन्विति । प्रत्यक्षमिति क्रियाविणम् । प्रत्यक्षेणैवानुभूयत इत्यर्थः । इन्द्रियव्यापारानन्तरभाविना ज्ञानेन घटादिलक्षणे विषये प्राकट्यादिपदवेदनीयो ज्ञातताख्यः कश्चिदतिशयो जन्यते । ततश्च ज्ञातो घट इति ज्ञाने विषयविणत्वेन ज्ञाततायाः स्फुरणात्प्रत्यक्षमेवात्र प्रमाणमित्यर्थः । ननु नीलमुत्पलमित्यादौ स्वप्रत्याय्यव्यवच्छेदसमानाधिकरणस्यैव निशिष्टज्ञानहेतुतया विणत्वदर्शनादिहात्मधर्मस्य ज्ञानस्य कथं विषयधर्मत्वेन प्रतीतिरित्यतो न सामानाधिकरण्यव्यवहारमात्रेण धर्माणां धर्मिनिष्ठत्वनियमः । अन्यसमवेतैरिच्छादिभिरपि घटादेः सामानाधिकरण्यव्यवहारदर्शनादिति भावेन तद्धर्मत्वप्रतीतिमुपपादयति क्रिया हीति ॥ आत्मगतमेवेति । अन्यथा विषयगतमिष्टतादिकमप्यङ्गीकर्तव्यं स्यात् । इष्टो घटो द्विष्टो घट इत्यादिप्रत्यक्षेण घटगतेष्टतादेरप्युक्तन्यायेन सिद्धेर्वक्तुं शक्यत्वादिति भावः । ज्ञानसिद्ध्यन्यथानुपपत्तिरेव ज्ञाततायां मानमित्यभिप्रेत्य तस्य प्रत्यक्षतानिरासपूर्वकमनुमेयतामुपपादयति नन्विति ॥

न च सहभावीति । सजातीयात्मविगुणानां युगपदुत्पत्त्यनङ्गीकारादिति भावः । सहभाविसाक्षिरूपज्ञानान्तरविषयत्वादन्यथोपपत्तिरित्यभिप्रेत्य तत्रोक्तदोषमुद्धरति साक्षिणो नित्यत्वादिति ॥ नोक्तेति । सहभाविज्ञानान्तरं नास्तीत्युक्तदोषो नेत्यर्थः । ननु साक्षिणोऽपि ज्ञाततालक्षणकार्यैकसमधिगम्यत्वेन कथं तदभावे तत्सिद्धिरित्यत आह स चेति । चैतन्यरूपत्वादिति भावः । ज्ञाततायाः प्रत्यक्षत्वं वदतः किं प्रथमज्ञाने ज्ञातता भासत इत्यभिमतं किंवा द्वितीयादिज्ञानेष्वथवा ज्ञातो घट इत्यादाविति विकल्पान्मनसि निधायाद्यं दूषयति ॥ प्रथमज्ञाने हीति । ननु च ज्ञानमादौ केवलमर्थं विषयीकृत्य तत्र ज्ञाततामुत्पाद्य पश्चात्तद्विशिष्टमर्थं विषयीकरोतीति ज्ञाततासद्भावे प्रथमज्ञानमेव मानमित्यत आह तामिति ॥ विरम्येति । न चोभयशक्तियुक्तस्यापि पुरुषस्यैकानन्तरमन्यकार्यस्येवोभयविषयीकरणशक्तियुक्तस्यापि प्रत्यक्षस्य विरम्यव्यापारः किन्न स्यादिति वाच्मय् । पुरुषस्य चेतनत्वात्तदिच्छाक्रमेण कार्यक्रमसम्भवेऽपि बुद्धेरचेतनत्वेन विरम्यव्यापारानुपपत्तेर्वक्ष्यमाणत्वादित्याशयात् । यद्वा क्षणभङ्गिन्या बुद्धेः प्रथमं वस्तुमात्रबोधकत्वमनन्तरं तत्र ज्ञाततोत्पादकत्वं पश्चात्तद्विशिष्टवस्तुबोधकत्वमिति व्यापारक्रमानुपपत्तेरित्यर्थः । न च क्षणमात्रवृत्तित्वं न क्षणिकत्वं ब्रूमो येन व्यापारक्रमो नोपपद्येत । किन्त्वाशुतरविनाशित्वमिति युज्यत एव व्यापारक्रम इति वाच्यम् । तत्पक्षेऽपि जन्मातिरिक्तव्यापाराभावेन जाताया बुद्धेर्व्यापारक्रमानुपपत्तेरित्यन्यत्र विस्तरः । न द्वितीय इत्याह न चेति ॥ उत्तरज्ञानेषु अयं घटोऽयं पट इत्येवरूपेषु । नान्त्य इत्याह ज्ञात इत्यत्रेति । मयैतज्ज्ञातमित्यादिना ज्ञानमेव ज्ञातो घट इत्यादिज्ञानविषयीभूतं न तु ज्ञाततेति पूर्वमुक्तमित्यर्थः ।

### **परिमल**

ज्ञानगोचरं ज्ञानविषय इत्यर्थः । गोचरशब्दस्य नित्यपुल्लिङ्गत्वेऽपि ‘त्रयी न श्रुतिगोचरे’त्यादिप्रयोगात्त्रिलिङ्गत्वमस्तीति साधुत्वं ध्येयमिति भावः ॥ आत्मगतमेवेति । पररीत्येयमुक्तिः । स्वस्वामिसम्बन्धाभिप्रायेण वा घनीतिवदियमुक्तिः ॥ न च सहभावीति । आत्मविगुणानां यौगपद्यायोगादिति भावः ॥ अनुमातव्यमिति । घटो ज्ञानविषयः ज्ञातताधारत्वादित्यनुमातव्यमित्यर्थः । साक्षिगमितीति । साक्षिविषयो ज्ञानमेवेत्यर्थः । नन्वेवं ज्ञानं ज्ञातमित्यत्रापि साक्षिगोचरज्ञानान्तरस्वीकारेऽनवस्थेत्यत आह स चेति । अनुपलम्भबाधिता चेत्युक्तं ज्ञाततागोचरज्ञानासम्भवेनोपपादयति प्रथमेति । अयं घट इति प्रथमज्ञानान्तरं पुनर्घटोऽयमिति ज्ञायमाने द्वितीयज्ञाने भासत इत्यत आह न चेति ।

### **यादुपत्यं**

न च सहभावीति । सजातीयात्मविगुणानां युगपदुत्पत्त्यनङ्गीकारादिति भावः ॥ नित्यत्वादिति । तथा च सहभाविज्ञानान्तरमेव साक्षिरूपं ज्ञानग्राहकं भविष्यतीति भावः । ननु साक्ष्यपि न तावद्बहिरिन्द्रियाणां विषय आन्तरत्वात् । नापि मनसस् तस्य साक्ष्यधीनप्रतीतिकत्वेनान्योन्याश्रयत्वप्रसङ्गात् । नापि साक्ष्यन्तरस्यानवस्थाप्रसङ्गात् । अतो व्यवसायगतज्ञाततयैव सोऽनुमेय इति साक्ष्यनुमापकतयैव ज्ञाततासिद्धिरित्यत आह स च स्वप्रकाश इति ।

### **श्रीनिवासतीर्थीया**

ज्ञानमेवेति । मयैतज्ज्ञातमिति ज्ञानगोचरं ज्ञानविषयकं ज्ञानमेव न ज्ञाततेत्यर्थः । ननु ज्ञानमेव यदि विषयतया प्रतीयते तदाऽहं जानामीति कर्तृभूतात्मनिष्ठत्वेन प्रतीतिः स्यान्न तु ज्ञात इति विषयसम्बन्धित्वेनेत्यत आह क्रिया हीति ॥ स्वप्राधान्येनेति । क्रियाप्राधान्येनेत्यर्थः ॥ विषयधर्मतयेति । कर्मप्राधान्येनेत्यर्थः । तथा च कर्मप्राधान्यविवक्षया विषयसम्बन्धित्वेन प्रतीतिर्युज्यत इति भावः । नन्वयं ज्ञानवान्ज्ञाततावत्त्वादित्यनुमानेनैव ज्ञानमनुमेयम् । तत्र ज्ञातताऽनङ्गीकारे ज्ञानानुमानं न स्यात् । न च ज्ञानस्यानुव्यवसायरूपज्ञानान्तरेणैव ग्राह्यत्वेन प्रत्यक्षत्वान्नानुमेयत्वम् । येन तदनुमापकतया ज्ञाततासिद्धिरिति वाच्यम् । ज्ञानस्य प्रत्यक्षत्वायोगादित्याशयेन तत्खण्डयति ननु चेति । ज्ञानस्य अनुव्यवसायरूपज्ञानस्य । ज्ञानम् उत्तरत्र जायमानम् ॥ नापीति । आगामिनो ज्ञानस्य पूर्वभाविज्ञानं विषय इत्यर्थः । नन्विदानीमेव जातं ज्ञानमिदानीन्तनज्ञानान्तरस्यैव विषय इत्यत आह न च सहभावीति । ग्राह्यज्ञानसमानकालीनमित्यर्थः । सजातीयात्मगुणानां यौगपद्याभावेन सहभाविज्ञानान्तरस्यैवाभावेन तद्ग्राह्यत्वं न सम्भवतीति भावः ॥ साक्षिगमिति । तथा च सहभाविज्ञानान्तरं साक्षिरूपमेवास्तीति तद्ग्राह्यत्वेन प्रत्यक्षत्वं युक्तं ज्ञानस्येति भावः । सजातीयात्मगुणयौगपद्याभावात्कथं ग्राह्यज्ञानसहभाविज्ञानान्तराङ्गीकार इत्यत आह साक्षिण इति । साक्षिरूपं ज्ञानमात्मस्वरूपत्वेन नित्यमित्यर्थः । ननु कथं न चकास्ति । ज्ञातो घट इत्यत्र प्रथमज्ञानविषयीकृतादर्थादधिकस्य भानात्तस्या एव ज्ञाततात्वादित्यत आह ज्ञात इत्यत्र त्विति ।

### **वाक्यार्थरत्नमाला**

अनुव्याख्याने मूले च ज्ञानगोचरमितीति । न तच्छब्दगोचरमित्यादिवट्टीकाकारोपपादित ....स्थल इवैतद्य्वाख्येयंमिति न नियतलिङ्गतानुपपत्तिदोषः । मूले न तावत्पूर्वभाविन इत्यादि । अयमत्रार्थः । अस्ति तावज्जानामीति प्रत्ययः । ज्ञानं च यदि पूर्वानुभवस्य विषयः । तर्हि तद्ज्ञानविषयकमुत्पद्यमानं पूर्वज्ञानं ज्ञास्यामीत्याकारकमेवेति न जानामीति प्रत्ययः । आगामिज्ञानविषयत्वेतु अज्ञासिषमित्येव तद्ज्ञानविषयकज्ञानाकारस्य सत्वेन जानामीतिज्ञानविषयकज्ञानानुपपत्तिः स्यात्ततो जानामीति प्रत्ययान्यथानुपपत्या ज्ञाततालिङ्गेन ज्ञानज्ञानमङ्गीकरणीयमिति । साक्षिणोऽपीति । ज्ञानत्वादिति शेषः । व्यापारक्रमानुपपत्तेरित्यन्यत्र विस्तर इति । न सामानाधिकरण्यव्यवहारमात्रेणेति । स्वप्रत्याय्यव्यवच्छेदेनेति शेषः । इच्छादिभिरित्यनन्तरं स्वप्रत्याय्यव्यावृत्येति शेषः । घटादाविति पाठः । घटादेर्व्यावृत्तिव्यवहारेति वा पाठः । न धर्मत्वव्यवहारमात्रेणेति पाठस्तु सुगमः । इच्छादिभिरित्यनन्तरं घटादेर्व्यावृत्तिव्यवहारेति पाठोपि ।

