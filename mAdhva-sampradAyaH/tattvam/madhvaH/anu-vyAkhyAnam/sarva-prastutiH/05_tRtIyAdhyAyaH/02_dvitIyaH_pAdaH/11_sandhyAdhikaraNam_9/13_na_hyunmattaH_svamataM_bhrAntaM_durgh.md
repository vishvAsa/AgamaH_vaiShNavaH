+++
title = "१३ न ह्युन्मत्तः स्वमतं भ्रान्तं दुर्घटमिति च मन्यते"

+++


## येन स्वमतहेयत्वं स्वयमङ्गीकृतं सदा

**न ह्युन्मत्तः स्वमतं भ्रान्तं दुर्घटमिति च मन्यते**

**येन स्वमतहेयत्वं स्वयमङ्गीकृतं सदा**

### **सुधा**

स्यादेतत् । विश्वस्य भ्रान्तत्वादिकमिवाभ्रान्तत्वादिकमपि मिथ्या किन्न स्यात् । न चैतदघटितं दुर्घटत्वस्य भूषणत्वादित्याशङ्कां परिहरन्मन्दमेतदस्मदीयं तन्मतहेयताव्युत्पादनमुपादानप्रसक्तेरभावादिति सोल्लुण्ठमाह येनेति ।

## **अनुव्याख्यानम्**

***येन स्वमतहेयत्वं स्वयमङ्गीकृतं सदा ॥***

***भ्रान्तित्वाद्दुर्घटत्वस्य भूषणत्वाच्च केवलम् ॥***

***उन्मत्तोऽपि कथं तस्य मतं स्वीकर्तुमिच्छति ॥***

भ्रान्तित्वाद् भ्रान्तिविषयत्वेनाङ्गीकृतत्वात् । दुर्घटत्वस्य भूषणत्वाद् भूषणत्वेनाङ्गीकृतत्वाच्च । केवलमुन्मत्तोऽपि साक्षादुन्मत्तोऽपि न पुनरुन्मत्तकबीजाद्यदनेनोन्मत्तः । न ह्युन्मत्तः स्वमतं भ्रान्तं दुर्घटं चेति स्वयमेव मन्यते । तर्हि कथं लोके प्रवृत्तमित्यत आह ईशेति ।

**अनुव्याख्यानम्**

***ईशशक्तेरचिन्त्यत्वान्महोन्मत्तैः प्रवर्तितम् ॥***

महोन्मत्तैरिति हेत्वन्तरम् ।

### **वाक्यार्थचन्द्रिका**

न चैतदघटितमिति । भ्रान्तत्वाभ्रान्तत्वयोर्बाध्यत्वाबाध्यत्वयोश्च परस्परविरुद्धतयैकस्याभावेऽन्यस्य सत्यत्वनियमेनोभयमिथ्यात्वमघटितमित्यर्थः । परमार्थसतो हि दुर्घटत्वं बाधकम् । नारेपितस्य प्रत्युत भूषणमेव । अन्यथाऽऽरोपितत्वानुपपत्तेरित्याशयेन परिहरति दुर्घटत्वस्येति । सोल्लुण्ठमिति । सोपहासमित्यर्थः । नन्वयमप्युन्मत्तकबीजाद्यदनेनैवोन्मत्तोऽस्तु किं साक्षादुन्मत्तत्वकल्पनयेत्यतस्तदुपपादयति न हीति । मूले ईशशक्तेरित्येतावतोक्तशङ्कापरिहारसिद्धेर्महोन्मत्तैरित्यस्यानर्थक्यमित्याशङ्क्य परिहरति महोन्मत्तैरिति ।

### **परिमल**

मन्दमिति । अनुचितमित्यर्थः । सामर्थ्यविषयक इत्युक्तं ने(समर्थदूषणविषयो ने)त्यर्थः । सोल्लुण्ठं सोपहासम् । विनोदसममित्यर्थः ।

### **यादुपत्यम्**



भूषणत्वादिति । केनापि प्रकारेण निर्वक्तुमशक्यत्वरूपानिर्वाच्यत्वस्यैव प्राप्तत्वादिति भावः ॥ सोल्लुण्ठमिति । सोपहासमित्यर्थः ।

### **श्रीनिवासतीर्थीया**

मिथ्या किं न स्यादिति । धर्मिण एवाभावादिति भावः ॥ न चेति । परस्परविरुद्धयोरिति न्यायविरोधादिति भावः ।

