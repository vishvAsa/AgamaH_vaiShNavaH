+++
title = "०५ सादृश्यात् शब्दशक्तिग्रहः"

+++


## किञ्चित्सादृश्यविज्ञानादखिलस्यापि वस्तुनः

**सादृश्यात् शब्दशक्तिग्रहः**

**किञ्चित्सादृश्यविज्ञानादखिलस्यापि वस्तुनः**

### **सुधा**

नन्वनुगतसामान्याभावे व्यक्तीनामानन्त्याद्य्वभिचाराच्च शब्दशक्तिग्रह एव न सङ्गच्छते । कुतस्तदन्यथाऽनुपपत्त्या साक्षिणोऽतीतादिगोचरत्वसिद्धिरित्यत आह किञ्चिदिति ।

## **अनुव्याख्यानम्**

***किञ्चित्सादृश्यविज्ञानादखिलस्यापि वस्तुनः ॥***

***शब्दशक्तिग्रहश्च स्यात् ....... .......***

तदेतद्वैशेषिकपरीक्षायां व्याख्यातप्रायम् । नन्वेवं सति गोशब्दस्य गवयेऽपि शक्तिं गृह्णीयात् । सादृश्यसद्भावादित्यत आह तत्तदिति ।

**अनुव्याख्यानम्**

***............ ...... तत्तत्सादृश्यमानतः ॥***

पूर्वेणान्वयः । न यत्किञ्चित्सादृश्यज्ञानं शब्दशक्तिग्रहणकारणम् । किन्त्वतिव्याप्तिविधुरम् । यथा गोशब्दे सास्नादिमत्त्वमेवमन्यत्रान्यदिति भावः । एतेन पूर्वः ‘किञ्चित्’शब्दो व्याख्यातो भवति ॥

### **वाक्यार्थचन्द्रिका**

आनन्त्याद्व्यभिचाराच्चेति । प्रतिव्यक्तिशक्तिग्रहे तत्रैव पुरुषायुषपर्यवसानं स्यादिति भावः ॥ व्यभिचाराच्चेति । एकस्यां व्यक्तौ शक्तिग्रहे शक्तिग्रहरहितव्यक्तिदर्शनेऽपि प्रतीतिप्रयोगादेर्दर्शनेन शक्तिग्रहस्य स्वकार्यं प्रति व्यभिचारश्चेत्यर्थः । व्यक्तिः शब्दार्थ इति पक्षे एकैकव्यक्तिरर्थश्चेद्व्यक्त्यन्तरे प्रयोगो न स्यात्सर्वाऽपि व्यक्तिः सर्वत्वाकारेणार्थश्चेदेकैकस्यां व्यक्तौ गोशब्दप्रयोगो न स्यात् । अतः सर्वासु व्यक्तिषु प्रत्येकं शक्तिग्रहो वाच्यः । स च न सम्भवति । आनन्त्यात् । गोशब्देन सास्नावानसावभिधीयते इत्युपदेशाद्वाच्यवाचकभावग्रहे चाभिधानक्रियायां कर्मकरणभावेनान्वितयोः सास्नावदर्थगोशब्दयोः पार्ष्टिकः सम्बन्धो भवन्नरुणैकहायनीति न्यायेन नियतसम्बन्ध एव भवेदिति गोशब्दस्य व्यक्त्यन्तरेऽपि प्रयोगे व्यभिचारेण प्रथमगृहीतस्य नियमस्य बाधप्रसङ्गान्न व्यक्तिषु शब्दशक्तिग्रह इति भावः । ननु च सादृश्यमेव नास्ति मानाभावात् । किञ्च सादृश्यमप्यनुगतं चेत्किं सामान्येनापराद्धम् । व्यावृत्तत्वे च कथं सार्वत्रिकव्युत्पत्त्यङ्गत्वमित्याशङ्क्य, ‘न सादृश्यं शब्दशक्तिविषयतया प्रवृत्तिनिमित्ततया वाऽभ्युपगम्यते किन्नाम लिङ्गतया । यथा हि गन्धवत्त्वं न पृथिवीशब्दवाच्यम् । नापि तत्पदप्रवृत्तिनिमित्तं किन्तु पृथिवीत्ववत्या व्यक्तेः पृथिवीशब्दवाच्यत्वे लिङ्गमेव । तथा ते ते व्यावृत्ताकरा एव तैस्तैर्व्यावृत्तैर्द्रव्यगुणकर्मसामान्यादिभिर्निमित्तैस्तत्तच्छब्दवाच्याः। सादृश्यं तु व्यावृत्तमपि तदवबोधे लिङ्गतयोपयुज्यत’ इत्येतत्प्रमेयम् । ‘व्युत्पत्तिरपि हि सादृश्येनैव गम्यते । शक्तिः सादृश्यगा यतः । तादृशोऽयं च तच्छब्द इति ज्ञापयति स्फुटम्,’ इत्यनुव्याख्यानव्यावसरे‘ऽयमत्र समुदायार्थ’ इत्यादिना निपुणतरं व्युत्पादितं तत एव प्रतिपत्तव्यमित्याशयवानाह तदेतदिति ॥ व्याख्यातप्रायमिति ॥ व्युत्पादितप्रायमित्यर्थः । पूर्वेणेति । ‘शब्दशक्तिग्रहश्च स्यादि’ति पूर्वेणेत्यर्थः । ननु ‘किञ्चित्सादृश्यविज्ञानादि’ति यत्किञ्चित्सादृश्यं शक्तिग्रहोपयोगितया पूर्वमुक्तम् । इदानीं त्वतिव्याप्तिविधुरं सादृश्यं तथोच्यत इति कथं न पूर्वोत्तरविरोध इत्यतोऽतिव्याप्तिविधुरसादृश्यपरतया पूर्वं किञ्चिच्छब्दव्याख्यानपरत्वादस्य ग्रन्थस्य न पूर्वात्तरविरोध इत्याशयेनाह एतेनेति ॥

### **परिमल**

आनन्त्यादिति । प्रतिव्यक्तिग्रहे तत्रैव पुरुषायुषपर्यवसानं स्यादिति भावः ॥ व्यभिचाराच्चेति । एकस्यां व्यक्तौ शक्तिग्रहे शक्तिग्रहरहितव्यक्तिदर्शनेऽपि प्रतीतिप्रयोगादेर्भावेन शक्तिग्रहस्य स्वकार्यं प्रति व्यभिचाराच्चेत्यर्थः ॥ (व्याख्यातप्रायमेतदिति) तदेतद्व्याख्यातप्रायमिति । ‘इति व्युत्पत्तिरपि हि सादृश्येनैव गम्यत’ इत्यादिव्याख्यानेनेति भावः ॥ साक्षिणोऽतीतादिविषयकत्वोक्तिः ॥

### **यादुपत्यम्**

आनन्त्याद्व्यभिचाराच्चेति । अत्र व्यभिचारपदेनानियमप्रसङ्गो लक्ष्यते । ततश्चायमर्थः । वृद्धव्यवहारोपदेशादिना हि व्युत्पत्तिर्भवति । न च प्रतिपिण्डं व्यवहारादिकमस्ति तेषामानन्त्यात् । अथ विनैवैकेन निमित्तेनोपदेशाद्यभावेऽपि यदि गोपिण्डान्तरे गोशब्दसङ्गतिं गृह्णीयात्तदाऽश्वपिण्डेऽपि किन्न गृह्णीयादविशेषादित्यनियमप्रसङ्ग इति ॥ व्याख्यातप्रायमिति । ‘शक्तिः सादृश्यगा यत’ इत्येतद्व्याख्यानेनैवेति शेषः । तथा चानियमप्रसङ्गभञ्जकं सादृश्यमेवास्मन्मते शक्तिग्रहे निमित्तमस्तीति भावः ॥ सास्नादिमत्त्वमिति । सन्निहितगोवृत्तिसास्नादिमत्त्वसदृशसास्नादिमत्त्वमित्यर्थः ।

### **श्रीनिवासतीर्थीया**

एतेनेति । तथा चातिव्याप्तिविधुरसादृश्यमेव पूर्वं किञ्चिच्छब्देन विवक्षितमिति भावः ।

### **वाक्यार्थरत्नमाला**

......द्यनुसारेणाह । व्यक्तिः शब्दार्थ इति पक्ष इत्यादिना । एतच्च ..... व्याख्यावसरे प्रागेव व्याख्यातम् । व्युत्पत्तिरपिहीत्याद्यनुव्याख्यानादिकं वैशेषिकपरीक्षास्थं मनसि निधायाह । ननु च सादृश्यमेवेत्यादिनेत्याशयवानित्यंतेन । पूर्वं किञ्चिछब्देति । पूर्वत्र विद्यमानकिञ्चिछब्देत्यर्थः ।

