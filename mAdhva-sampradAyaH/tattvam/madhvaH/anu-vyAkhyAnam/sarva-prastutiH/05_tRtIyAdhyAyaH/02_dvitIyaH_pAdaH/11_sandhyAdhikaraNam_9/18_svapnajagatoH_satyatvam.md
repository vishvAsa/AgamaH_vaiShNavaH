+++
title = "१८ स्वप्नजगतोः सत्यत्वम्"

+++


## क्वचित्स्पष्टा अपि स्युष्टे

**स्वप्नजगतोः सत्यत्वम्**

**क्वचित्स्पष्टा अपि स्युष्टे**

### **सुधा**

ननु (च) स्वाप्नकामिनीसम्भोगादेश्चरमधातुविसर्गादिबाह्यार्थक्रियाकारितादर्शनाद्भागासिद्धिरित्यत आह क्वचिदिति ।

## **अनुव्याख्यानम्**

***क्वचित्स्पष्टा अपि स्युष्टे ........***

ते स्वाप्ना विषयाः क्वचित्स्पष्टा अपि स्युरेव । तथाऽपि तदतिरिक्तपक्षीकरणेनादोष इति भावः। एवं तर्हि तस्यांशस्य वासनामयत्वं न स्यादित्यत आह वासनेति ।

***.......... वासना मानसी च सा ॥ ३२१ ॥***

सा च मानसी वासना सिद्धा । अस्पष्टताभावेऽप्यस्थूलत्वस्य सत्त्वादिति भावः । अत एव सौत्रो हेतुर्द्वेधा व्याख्यातः । तदनेन देशकालनिमित्तसम्पत्तिः स्वप्ने नास्तीति यदुक्तं तद्वासनामयोक्त्या निरस्तम् । अत एव सृष्टिश्रुतेर्भाक्तत्ववर्णनमपास्तम् । प्राज्ञस्य निर्मातृत्वं च न वृथा त्याज्यम् । स्वयं विहृत्येत्याद्यपीश्वरविषयमन्यत्र व्याख्यातम् । स्वप्ननिर्माणे शुभाशुभयोगापत्तिरिति चासङ्गतम् । व्याप्त्यभावात् । जीवस्य ब्रह्मभावोपदेश इति च सार्वज्ञादेः पारमार्थिकत्वसमर्थनादयुक्तम् । वियदादिप्रपञ्चस्य मिथ्यात्वकथनं च तत्सत्यत्वोपपादनान्निरस्तम् ॥ ३२१ ॥

### **वाक्यार्थचन्द्रिका**

तर्हि भागासिद्धिः स्यादित्यत आह तथापीति ॥ (द्वेधेति । ‘बाह्यवन्न ते स्थूला भवन्तीति’ ग्रन्थेन बाह्यार्थक्रियाकारित्वाभावात्संवृतदेशेऽनर्हत्वाभावादित्येवंरूपेणानभिव्यक्तस्वरूपत्वादिति द्वेधा व्याख्यात इत्यर्थः । ननु स्वाप्नकामिनीसम्भोगादेर्वासनामयत्वसाधकमस्थूलत्वमुत्सूत्रितमिति चेत्तत्राह अत एवेति । उत्सूत्रत्वपरिहाराय द्वेधेति । यद्बाह्यवन्न ते स्थूला भवन्ति । तथा तासां स्पष्टता नेति द्वेधेत्यर्थः) ॥ सृष्टिश्रुतेर्भाक्तत्ववर्णनमिति । सुप्तो हि स्वप्नदर्शननिमित्तसुकृतदुष्कृतकर्तृत्वाद् रथादीनां कर्तोच्यते इत्येवं भाक्तत्ववर्णनमित्यर्थः । ननु श्रुत्यन्तरे ‘स्वयं विहृत्य स्वयं निर्माय स्वेन भासा स्वेन ज्योतिषे’ति जीवव्यापारश्रवणादेव प्राज्ञस्य निर्मातृत्वपरित्याग इति न तन्निर्मितत्वमित्यत आह स्वयं विहृत्येति । अन्यत्र बृहदारण्यकभाष्ये ॥ स्वप्ननिर्माण इति । ‘प्राज्ञस्य स्वप्ननिर्मातृत्वे तस्य स्वाप्नपदार्थसूचितशुभाशभयोगप्रसङ्गः । न हि प्राज्ञस्य शुभाशुभयोगोऽवकल्पते’ इति यदुक्तं तदसङ्गतमित्यर्थः ॥ व्याप्त्यभावादिति । यो यस्य कर्ता स तत्कृतशुभाशुभयुक्त इति व्याप्तौ विष्टिगृहीतपुरुषेषु व्यभिचारादित्यर्थः । ‘जीवस्य तदेव शुक्लमिति वाक्यशेषे जीवाभावं व्यावर्त्य ब्रह्मभाव उपदिश्यते तत्त्वमसीत्यादिवदिति न ब्रह्मप्रकरणविरोध’ इत्युक्तं दूषयति जीवस्येति ॥ पारमार्थिकत्वसमर्थनादिति । ‘मिथ्याधर्मविधातुश्च वेदस्यैवाप्रमाणते’त्यादिनेति शेषः । ‘वियदादिप्रपञ्चोऽप्यसत्य एवेत्युक्तमारम्भणाधिकरणे’ इत्युक्तं दूषयति वियदादीति ॥ तत्सत्यत्वोपपादनादिति । जिज्ञासासूत्रादाविति शेषः ॥ ३२१ ॥

### **परिमल**

भागासिद्धिरिति । अनभिव्यक्तस्वरूपत्वादिति सौत्रहेतोरिति भावः । स्युष्ट इत्यत्र षत्वादिनिर्वाहस्तु ‘अन्यापेक्षा यदि स्युष्ट’ इत्यत्र दर्शित इति भावः ॥ द्वेधेति । ‘बाह्यवन्न ते स्थूला भवन्ती’ति ग्रन्थेन बाह्यार्थक्रियाकारित्वाभावात्, संवृते देशेऽवकाशानर्हत्वाभावादित्येवंरूपेणानभिव्यक्तस्वरूपत्वादिति हेतुर्द्वेधा व्याख्यात इत्यर्थः ॥ इति यदुक्तमिति । अपव्याख्यानानुवादप्रस्तावे उक्तम् इत्यर्थः ॥ अन्यत्रेति । बृहद्भाष्ये षष्ठाध्याय इति भावः । अपव्याख्यानुवादावसरे ‘अपरस्त्वेतदर्थमेव सूचकश्चेति सूत्रं व्याख्यातवानि’त्यनूदितं निराह स्वप्नर्मिणेत्यादिना । प्राज्ञस्य स्वप्ननिर्मातृत्वे तस्य स्वप्नसूचितशुभाशुभयोगः स्यादित्यापादनमसङ्गतम् । लोके पुष्पवर्षरुधिरवर्षनिर्मातृषु देवेषु तदभावादिति भावः ॥ पारमार्थिकत्वसमर्थनादिति । पृथगुपदेशादित्यधिकरणानुव्याख्यान इति भावः ॥ तत्सत्यत्वेति । अत्रैव प्रकरणे पूर्वत्र च ग्रन्थेषु सत्यत्वोपपादनादित्यर्थः ॥ ३२१ ॥

### **यादुपत्यम्**

अन्यत्रेति । बृहदारण्यकभाष्य इत्यर्थः । ‘अपरस्त्वेतदर्थमेव सूचकश्चेति सूत्रं व्याख्यातवानि’त्यादिनोक्तं तात्पर्यतोऽनूद्य दूषयति स्वाप्ननिर्माण इति । ‘प्राज्ञस्य स्वाप्ननिर्मातृत्वे तस्य स्वाप्नपदार्थसूचितशुभाशुभयोगप्रसङ्गः । न हि प्राज्ञस्य शुभाशुभयोगोऽवकल्प्यत’ इति यदुक्तं तदसङ्गतमित्यर्थः ॥ व्याप्त्यभावादिति । मृदङ्गबोम्बारवादिनिर्मातृषु तत्सूचितशुभाशुभयोगाभावस्य सत्त्वेन यो यन्निर्माता स तत्सूचितशुभाशुभयोगवानिति व्याप्त्यभावादित्यर्थः ॥ ३२१ ॥

### **श्रीनिवासतीर्थीया**

भागासिद्धिरिति । स्वाप्नाः पदार्था वासनोपादानकाः कार्त्स्न्येनानभिव्यक्तस्वरूपत्वात् । बार्ह्यार्थक्रियाकारित्वाभावात् । अस्पष्टत्वादिति यावत् । तथा चास्य हेतोः स्वाप्नपदार्थैकदेशेस्वाप्नकामिनीसम्भोगादावसिद्धिरित्यर्थः ॥ तथाऽपीति । तथा च कार्त्स्न्येनानाभिव्यक्तस्वरूपत्वादित्यस्यास्पष्टत्वं यदाऽर्थस्तदा कामिनीसम्भोगादिव्यतिरिक्तस्वाप्नपदार्थः पक्षीक्रियत इत्यर्थः । तस्यांशस्य स्वाप्नकामिनीसम्भोगादिरूपस्य । ननु तस्य वासनामयत्वादिसाधकहेत्वभाव इति चेत्तत्राह अस्पष्टतेति । ननु स्वाप्नकामिनीसम्भोगादेर्वासनामयत्वसाधकमस्थूलत्वमुत्सूत्रितमिति चेत्तत्राह अत एवेति । उत्सूत्रितत्वपरिहाराय द्वेधेति । यद्बाह्यवन्न ते स्थूला भवन्ति । तथा तासां स्पष्टता नेति द्वेधेत्यर्थः ॥ भाक्तत्ववर्णनमिति । सुप्तो हीत्यादिनेति शेषः ॥ ३२१ ॥

### **वाक्यार्थरत्नमाला**

ननु च स्वाप्नकामिनीसम्भोगादेरित्यादि । एतन्मूले स्वाप्नकामिन्यादीनामर्थक्रियाकारित्वे शङ्कितस्वाप्नविषयाः क्वचित्स्पष्टा अपि स्युरेवेति स्वाप्नार्थानामेवार्थक्रियाकारित्वं स्पष्टमुक्तम् । तदेतदनुसन्धानाभावेनैवैवमन्यदप्यूहनीयमित्येतज्जिज्ञासाधिकरणीयमूलव्याख्यानावसरे चरमस्वाप्नकामिनीज्ञानस्यैव चरमधातूत्सर्गसाधकत्वमित्यन्यथाख्यातावुक्तमिति तन्नादरणीयम् । अन्वयव्यतिरेकाभ्यां स्वाप्नकामिन्यादिज्ञानमेवार्थक्रियाकारीत्युपपत्तेरिति न्यायामृतं त्वङ्गीकारवादत्वेनोपपद्यते । अत एव स्वप्नस्य च मन्मते सत्यत्वादिति पूर्ववाक्ये स्वप्नसत्यत्वं स्वमतत्वेनोक्तमिति न तत्परस्य साधकमित्यादि वाक्यर्थविनोदे द्रष्टव्यम् । बृहदारण्यकभाष्य इति । षष्टेऽध्याये ज्योतिर्ब्राह्मणे इति शेषः । स यत्र प्रस्वपित्यस्य लोकस्य सर्वावतो मात्रमुपादाय स्वयं विहृत्य स्वयं निर्माय स्वेन भासा स्वेन ज्योतिषा प्रस्वपित्यत्रायं पुरुषः स्वयं ज्योतिर्भवतीत्यत्र प्रकरणे प्रस्वपितीति स्वाप्नकर्तृत्वलिङ्गबलाज्जीव एव प्रतिपाद्योऽवम्यत इति आत्मैवास्य ज्योतिर्भवतीत्यादिकं कथं विष्णुपरत्वेन व्याख्यायत इत्याशङ्कापरिहाराय

स्वापयत्येनमिति स स्वपितीत्युच्यते हरिः ।

आनन्दपापलोकादेर्दर्शनं स्वप्नसुप्तयोः ।

अपि विष्णोः सदैवास्ति न जीवस्य कथंचन ।

अत्रायं भगवान्विष्णुर्जीवस्य स्वयमेवतु ।

ज्योतिर्वितो भूयान्नैवान्यज्ज्योतिरत्र यत् ।

नहि जीवः स्वयं द्रष्टुं सुप्तः शक्नोति हि ध्रुवम् ।

अतः स नैव जीवोयं सर्वं पश्यति सूक्ष्मदृक् ।

स्वप्नेऽन्तरिक्षे स्वर्गेवा न रथाद्याः पुरा स्थिताः ।

तदैव तत्कर्मयोग्यान्निर्मिमीते हरिः स्वयम् । इत्यादिमहामीमांसायां

जीवपक्षे प्रसिद्धत्वात्कतम आत्मेति प्रश्नो नयुक्तः । न च जीवः समानः सन्नुभौ लोकौ सञ्चरति सुखदुःखविवत्वात् । इत्यादिना तस्माद्भगवानेवात्रोच्यते सर्वकर्तृत्वेनेत्यन्तग्रन्थेन स्वयं विहृत्येत्यादिकम् ईश्वरविषयतया बृहदारण्यकभाष्ये व्याख्यातमित्यर्थ इत्यन्यत्रेत्येतद्बृहदारण्यकभाष्य इति व्याकुर्वतष्टीकाकारस्याभिप्रेतोऽर्थ इति न कश्चित्क्षुद्रोपद्रवः । उक्तभाष्यपर्यालोचनया स यत्र स्वपित्यतः प्राक्तस्मिन्संध्ये स्थाने तिष्ठन्नित्यादिनोक्तस्य पृथिवीस्वर्गरूपस्थानद्वयपापानन्दानां दर्शनस्य स्वयं विहृत्येत्याद्युत्तरवाक्योक्तस्य स्वातन्त्र्येण दृष्ट्रत्वरूपस्वयंज्योतिष्ट्वस्य च जीवेऽसम्भवात्पूर्वखण्डे उक्तस्य समानः सन्नुभौ लोकावनुसञ्चरतीत्युक्तसमानत्वस्य सुखदुःखविवति जीवेऽसम्भवान् न जीवोऽत्र स्वपितीत्यादिनोच्यते । किं तु भगवत एव सूक्ष्मदृत्क्वेनानन्दपापलोकादिद्रष्टृत्वसम्भवात्समानत्वात्कृत्वाविवाहं तु कुरुप्रवीरा इत्यादौ विवाहशब्दोक्तपाणिग्रहणं कारयित्वेत्यादिरूपेणान्तर्णीतणिच् त्वेनोपपत्तिवत्स्वापयतीत्यादिरूपेणान्तर्णीतणिचमाश्रित्य स्वपिति ज्ञायमान इत्यादिनोक्तधर्मवत्वस्यापि सम्भवाद्भगवानेवात्रोच्यत इत्यादिकं गम्यत इति द्रष्टव्यम् । तदेतद्बहु वक्तव्यं भवतीति टीकाकृता विशिष्य न व्याख्यातम् । व्याप्त्यभावादितीति । प्रतीकमुपादेयम् ।

**॥ इति सन्ध्या(स्वप्ना)धिकरणम् ॥**

