+++
title = "०२ एकस्यैव वस्तुनः विशेषबलेन विशेषसामान्यरूपता"

+++


## व्यावृत्तं यच्च सामान्यं तदेव स्याद्वितः

**एकस्यैव वस्तुनः विशेषबलेन विशेषसामान्यरूपता**

**व्यावृत्तं यच्च सामान्यं तदेव स्याद्वितः**

### **सुधा**

नन्विदं पूर्वोक्तविरुद्धमुच्यते । यावता प्राक् स्वरूपादिकं निस्सामान्यमेवेति प्रसाध्येदानीं सर्वमपि विसामान्यरूपमिष्यत इत्युच्यत इत्यत आह व्यावृत्तमिति ।

## **अनुव्याख्यानम्**

***व्यावृत्तं यच्च सामान्यं तदेव स्याद्वितः ॥***

***न चैकधर्मता तेन पदार्थानां परस्परम् ॥***

यदेव व्यावृत्तं स्वरूपं तदेव विबलेन सामान्यं च स्याद्यतस्तेन कारणेन पदार्थानां परस्परमेकधर्मता नास्तीति । एतदुक्तं भवति । यत्प्राक् स्वरूपभेदादौ सामान्यं नास्तीत्युक्तं तत्पदार्थस्वरूपाणां परस्परमनुगतैकधर्मता नास्तीत्यभिप्रायेण । तदभावेऽपि व्यावृत्तस्वरूपाभिन्नस्य प्रतिनियतस्य सामान्याकारस्याभ्युपगमे विसामान्यरूपं सर्वमपीष्यत इत्युक्तमिति न पूर्वोत्तरविरोधः । न चैतदयुक्तम् । एकस्यैव वस्तुनो विबलेन व्यावृत्तानुवृत्तबुद्धिजनकत्वेन विसामान्यरूपतोपपत्ते(त्ति)रिति ।

### **वाक्यार्थचन्द्रिका**

कथमनेन प्रागुद्भावितविरोधपरिहार इत्यतस्तं दर्शयन्नेव मूले विपदप्रयोजनमप्याह । एतदुक्तं भवतीति ॥ व्यावृत्तानुवृत्तेति । सादृश्यानवच्छिन्नत्वतदवच्छिन्नत्वाभ्यामिति शेषः ।

### **परिमल**

विबलेन सामान्यं चेति । द्रव्यत्वप्रमेयत्वघटत्वादिसामान्योपेतमित्यर्थः । धर्मधर्मिणोरभेदात्कथमेतदित्यतो विशेषबलेनेत्युक्तम् ।

