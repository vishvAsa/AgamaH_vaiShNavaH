+++
title = "१६ प्रज्ञावासनयोर्मन उपादानम्"

+++


## प्रज्ञात्मकं मनो येन मनोरूपाश्च वासनाः

**प्रज्ञावासनयोर्मन उपादानम्**

**प्रज्ञात्मकं मनो येन मनोरूपाश्च वासनाः**

### **सुधा**

अथ प्रज्ञाया वासनायाश्च कः सम्बन्धो येन लक्षणा स्यादित्यत आह प्रज्ञात्मकमिति ।

## **अनुव्याख्यानम्**

***प्रज्ञात्मकं मनो येन मनोरूपाश्च वासनाः ।***

येन कारणेन मनः प्रज्ञात्मकं प्रज्ञोपादानं, वासनाश्च मनोरूपा मनउपादानकास् तेनैतयोरेककारणत्वलक्षणसम्बन्धेन लक्षणोपपद्यत इति शेषः । प्रज्ञावासनयोर्मन उपादानमित्येतत्कुत इत्यत आह धीरिति ।

**अनुव्याख्यानम्**

***धीर्भीरिति मनस्त्वेवेत्याह च श्रुतिरञ्जसा ॥***

श्रुतावितिशब्द आद्यर्थः । तेन वासनाया अपि मनोविकारत्वं लभ्यते । इति त्विति सम्बन्धः । इति श्रुतिश्चशब्दादन्या चाह प्रज्ञादेर्मनोविकारत्वम् । अञ्जसा स्पष्टम् एतेनात्मकार्यत्वं वदन्तो निरस्ता भवन्ति । बाह्यार्थज्ञानस्य तदानीमभावादसतश्चोपादानत्वानुपपत्तेर् मुख्यार्थत्यागः । यदि च वासनामात्रमिति मुख्य एव प्रयोगः क्रियेत तदेश्वरप्रज्ञा न सङ्गृहीता स्यात्पृथगुभयग्रहणे च गौरवं स्यात् । अतो मुख्यामुख्यविवक्षयोभयस्य लाघवेन ग्रहणाय मायामात्रमित्युक्तम् । अत एव मायैव मायामात्रमिति न व्याख्यातम् । सन्ध्यस्य निमित्तकारणभूतयेश्वरप्रज्ञया तादात्म्याभावात् ।

### **वाक्यार्थचन्द्रिका**

नन्वस्यां श्रुतौ वासनां प्रति मनस उपादानत्वाकथनात्तदुदाहरणं प्रकृतासङ्गतमित्यत आह इतिशब्द आद्यर्थ इति ॥ एतेनेति । श्रुत्या वासनादीनां मनःकार्यत्वस्य सिद्धत्वेन तद्विरोधान्न वासनादीनामात्मकार्यत्वमिति भावः । लक्षणाबीजभूतमुख्यार्थानुपपत्तेः स्पष्टत्वान्मूले तदनुक्तिरित्यभिप्रेत्य तामाह बाह्यार्थेति । (मायापदस्य वासनालक्षकत्वं कुतः । मुख्यार्थः प्रज्ञैवास्त्वित्यत आह बाह्यार्थेति । ननु प्रज्ञाशब्देन वासनां लक्षयित्वा तस्या उपादानत्वं किमर्थमुच्यते । प्रज्ञाशब्दमुख्यार्थभूतबाह्यार्थज्ञानस्यैवोपादानत्वं किन्न स्यादिति चेत् । न । स्वप्नावस्थायां बाह्यपदार्थविषयकज्ञानस्यैवाभावादित्याह बाह्यार्थज्ञानस्येति ।) ननु लक्षणाभ्युपगमे प्रयोजनाभावात्स्वायत्तन्यायविरोध इत्यत आह यदि चेति । गौरवं स्यादिति । ततश्चाल्पाक्षरत्वरूपसूत्रलक्षणहानिः । श्रुत्याऽर्थाद्वा ज्ञायमानस्यार्थस्यानुक्तेरेव तत्त्वेनाभिप्रेतत्वादिति भावः ॥ अत एवेति । मुख्यामुख्यविवक्षया लाघवेनोभयलाभाय मायाशब्दस्य प्रयुक्तत्वादेवेत्यर्थः । जैववासनामात्राभिप्रायकत्वे तूपादानभूतजीवप्रज्ञया तस्याभेदेऽपि निमित्तभूतेश्वरप्रज्ञया तदभावात् । तथाऽव्याख्यानमुपपद्यते इति भावः ।

### **परिमल**

ननु धियः श्रुतावुपादानादस्तु तस्या एव मनउपादानत्वं न वासनायास् तस्याः श्रुतावनुपादानादित्यत आह श्रुताविति ॥ इतिशब्द इति । ‘इत्येतत्सर्वं मन एवे’त्यत्रत्य इति भावः ॥ एतेनेति । मनःकार्यत्वकथनेन ॥ वदन्त इति । तार्किका इत्यर्थः । मायापदस्य वासनालक्षकत्वं कुतः । मुख्यार्थः प्रज्ञैवास्त्वित्यत आह बाह्यार्थेति । सूत्रकृतोऽनौचित्यमाशङ्क्य समाधत्ते यदि चेत्यादिना ॥ पृथगुभयेति । प्रज्ञावासनामात्रमित्युभयग्रहण इत्यर्थः ।

### **यादुपत्यम्**

एतेनेति । श्रुतिविरोधेन प्रज्ञादेरात्मकार्यत्वं वदन्तो वैशेषिकादयो निरस्ता भवन्तीत्यर्थः ॥ क्रियेतेति । सूत्रकृतेति शेषः ।

### **श्रीनिवासतीर्थीया**

एककारणकत्वेति । एकोपादानकत्वेत्यर्थः । तेन आद्यर्थकेन श्रौतेतिशब्देन । इति त्वित्यस्यापि श्रुतिरित्यनेन सम्बन्ध इत्याह इति तु श्रुतिरिति ॥ अन्या चेति । सा च ‘मनोगतांस्तु संस्कारानि’ति भाष्योदाहृता द्रष्टव्या । ननु प्रज्ञाशब्देन वासनां लक्षयित्वा तस्या उपादानत्वं किमर्थमुच्यते । प्रज्ञाशब्दमुख्यार्थभूतबाह्यार्थज्ञानस्यैवोपादानत्वं किं न स्यादिति चेन् न । स्वप्नावस्थायां बाह्यपदार्थविषयकज्ञानस्यैवाभावादित्याह बाह्यार्थज्ञानस्येति ॥ उभयस्य ईश्वरप्रज्ञाजीववासनारूपोभयस्य । युगपद्वृत्तिद्वयं तु गङ्गायां मीनधोषावित्यत्रेवाविरुद्धमिति द्रष्टव्यम् ॥ अत एवेति । उभयग्रहणार्थमेव । यदि जीववासनैव गृहीता विवक्षिता स्यात्तर्हि केवलं मायैव मायामात्रं सन्ध्यमिति व्याख्यायेत । स्वाप्नार्थस्य मायाशब्दोक्तवासनात्मकत्वसम्भवेन दोषाभावात् । अत ईश्वरप्रज्ञासङ्ग्रहायैवं न व्याख्यातम् । ननु मायाशब्देनेश्वरप्रज्ञां गृहीत्वा सन्ध्यं मायामात्रमीश्वरप्रज्ञैवेति तदात्मकत्वेनापि व्याख्यानसम्भवादित्यत आह सन्ध्यस्येति ।

### **वाक्यार्थरत्नमाला**

धीर्भीरिति श्रौतेतिशब्दस्याद्यर्थकत्वेन धीर्भीर्वासनाश्चेत्येतत्सर्वं मन एवेति श्रुत्यर्थलाभ इत्याशयेनाह । इत्यत आह इतिशब्द आद्यर्थ इतीति । नन्वितिशब्दस्याद्यर्थत्वपक्षेऽस्य प्रमाणतयोपन्याससम्भवेऽपि तस्य तदर्थत्वमेव कुत इति चेन्न । अत्र चशब्देन स्पष्टार्थश्रुत्यन्तराभिधानात्तद्बलादाद्यर्थकत्वकल्पनोपपत्तेः । तदेतदभिप्रेत्य मूले चशब्दादन्याचेति । न चेतिशब्दस्याद्यर्थत्वं कुत्राप्यदृष्टम् इति प्रकृत्यधिकरणीयटीकाविरोध इति वाच्यम् । तस्याः पूर्वपक्षिमतानुसारित्वात् । अत एवादृश्यत्वाधिकरणीयदृष्टहानिरदृष्टस्य कल्पनेत्येवेत्येतदनुव्याख्यानमूले इतिशब्द आद्यर्थ इत्युक्तस्थले इतीत्यस्य निरर्थतेति प्रकृत्यधिकरणभाष्यमूले क्वचिदाद्यर्थ इति गणनम् । तदुभयस्थले च टीकाकृता शिष्टं व्याकृतमिति ज्ञेयम् । अञ्जसेत्यत्र ओजःसहोंभस्तमसस्तृतीयाया इत्येतत्सूत्रीयांजस उपसङ्ख्यानमित्यनेन तृतीयाया अलुगिति द्रष्टव्यम् । शक्तीस्ताः प्रेरयत्यंज इति सेश्वरसङ्ख्याधिकरणीयानुव्याख्यानमूलटीकाप्रपञ्चेऽधिकविचारो ज्ञेयः । अञ्जसेति तत्वशीघ्रार्थयोरव्ययमिति रमादावुक्तम् । तत्वेनेति । अल्पाक्षरत्वरूपत्वेनेत्यर्थः । जैववासनामात्रेति । यद्यत्र जैववासनामात्राभिप्रायकत्वं स्यात् तदा मायैव मायामात्रमिति व्याख्यानं कर्तं युक्तं भवेदित्यर्थः । तस्याभेदेऽपीति । स्वाप्नार्थस्याभेदेपीत्यर्थः ।

