+++
title = "११ नात्मनो मिथ्यात्वम् आरोपितस्यैव मिथ्यात्वम्"

+++


## क्वचिदात्मा च स्यादेव भ्रमगोचरः

**नात्मनो मिथ्यात्वम् आरोपितस्यैव मिथ्यात्वम्**

**क्वचिदात्मा च स्यादेव भ्रमगोचरः**

### **सुधा**

तद्विवृणोति क्वचिदिति ।

## **अनुव्याख्यानम्**

***..... .... क्वचिदात्मा च स्यादेव भ्रमगोचरः ॥***

***एतावता न मिथ्याऽसौ स्वप्ने जागरिते तथा ॥***

क्षणिकोऽहमित्यादि भ्रमगोचरः । उपलक्षणं चैतत् । न क्षणिकोऽहं स्थिर एवेति बाधगोचरश्चेत्यपि द्रष्टव्यम् । स्वप्ने जागरिते तथेति । तत्रोपलब्धाः पदार्था अपि न मिथ्येत्यर्थः । उभयपक्षीकारेणानुमानेऽप्यात्मनि व्यभिचारोऽपरिहार्य इति ।

ननु क्षणिकत्वादिना प्रतिपन्न आत्माऽपि मिथ्येति कथं तत्र व्यभिचार इति चेत् । किं क्षणिकत्वादेरारोपितस्य मिथ्यात्वादेवमुच्यते उतात्मस्वरूपस्यैव । द्वितीये त्वपसिद्धान्तः स्फुट एव । आद्यमाशङ्क्य दूषयति यदीति ।

**अनुव्याख्यानम्**

***यद्यात्मन्यन्यथा दृश्यं भ्रान्तमत्रापि तद्भवेत् ॥***

एवं तर्ह्यारोपिताकारस्य मिथ्यात्वं साध्यमित्युक्तं स्यात् । तथा च सिद्धसाधनत्वं जाग्रत्स्वप्नावगतार्थेष्वारोपिताकाराणां मिथ्यात्वस्यास्माभिरप्यङ्गीकृतत्वात् । आरोप्यतया निषेध्यतया वा भ्रान्तिबाधविषयत्वं हेतुरित्याद्यपक्षे दोषमाह अबाधितेति ।

**अनुव्याख्यानम्**

***अबाधितानुवृत्तेस्तु स्वाप्नादेर्भ्रान्तता कुतः ॥***

जाग्रत्त्वादे रजतत्वादेश्च बाधादुत्तरमप्यबाधितत्वेन गजादेः शुक्त्यादेश्चानुवृत्तेः स्वप्नादेरुक्तविधा भ्रान्तता बाध्यता च कुतः । तथा च स्वरूपासिद्धिः । यथा खलु बाधोत्तरकालमप्यनुवर्तमान आत्मा नारोप्यो नापि बाध्यः । तथा स्वप्नजागरावपि । तयोरप्यद्राक्षमेवाहं गजमित्याद्यनुवृत्तेरिति ।

अनुकूलप्रमाणाभावात्प्रतिकूलप्रमाणभावाच्च भ्रान्तिविषयत्वादिहेतुना जाग्रत्स्वप्नयोर्मिथ्यात्वानुमानमनुपपन्नमित्याह न चेति ।

**अनुव्याख्यानम्**

***न च काचित्प्रमा विश्वभ्रान्तत्वे सर्वमेव च ॥***

***अभ्रान्तत्वे प्रमाणं तु कथं तद्भ्रान्तता भवेत् ॥***

विश्वमित्युभयविधं विवक्षितम् । भ्रान्तत्वे मिथ्यात्वे । यद्वा भ्रान्तिविषयत्वादिहेतुद्वयस्यासिद्धिं प्रकारान्तरेण साधयितुमिदं वाक्यम् । भ्रान्तत्व इति बाध्यत्वस्याप्युपलक्षणम् । यतस्तस्मादित्युपस्कर्तव्यम् । तद्भ्रान्तता तस्य द्विविधस्यापि विश्वस्य भ्रान्तिविषयता ।

### **वाक्यार्थचन्द्रिका**

क्वचिदात्मा चेत्यत्र ग्रन्थे भ्रमविषयत्वस्यात्मन्यनैकान्त्योक्तवपि बाधविषयत्वस्य तदनुक्तेर्नात्मनि हेतुद्वयसत्त्वप्रतिपादनपरपूर्वग्रन्थविवरणरूपत्वमस्येत्यत आह उपलक्षणं चैतदिति । जाग्रदेव चात्मवदित्यादिना किं पूर्वानुमानस्य दूषणमुक्तं भवतीत्यतस्तदाह उभयेति । स्वाप्नगजादेर्जाग्रद्दृष्टशुक्त्यादेश्च पक्षीकारेणेत्यर्थः ॥ स्फुट एवेति । ततश्च न मूले तददूषणप्रयुक्तन्यूनतेति भावः । अत्रापिति मूलेन किमाद्यपक्षे दूषणमुक्तं भवतीत्यतस्तन्निष्कृष्य दर्शयन्नेव फलितदोषोपदर्शनपूर्वकं तदुपपादकतया मूलं योजयति एवं तर्हीत्यादिना । ननु गजादेः शुक्त्यादेश्च बाधोत्तरकालमनुवृत्तिरेवासिद्धा । अस्तु वा सा तथाऽप्यनुवृत्तस्यापि तस्यारोप्यतया निषेध्यतया च भ्रान्तिबाधविषयत्वमेव भविष्यतीति कथमसिद्धिरित्यत एवं तर्हि बाधोत्तरकालमात्मनोऽपि नानुवृत्तिः स्यात् । अनुवृत्तावप्यारोप्यतया निषेध्यतया वा भ्रान्तिबाधविषयत्वमेवेति नानैकान्त्यपरिहारोऽपीत्याशयेनाह यथा खल्विति । ‘स्वप्नादेर्भ्रान्तता कुत’ इति भ्रमविषयत्वादेरसिद्धिकथनात्तेन पौनरुक्त्य मुत्तरग्रन्थस्याशङ्क्य परिहरति अनुकूलेति ॥ उभयविधमिति । स्वप्नोपलब्धं रथादि, जाग्रद्दृष्टं शुक्त्यादि चोभयविधमित्यर्थः । भ्रान्तत्व इत्यस्य मिथ्यात्व इत्यर्थकत्वं ‘भ्रान्तता कुतः’ । ‘किञ्च भ्रान्तत्ववादी’त्यादिपूर्वोत्तरग्रन्थसन्दर्भविरुद्धम् । सन्दर्भेण भ्रमविषयत्वार्थकताया एव लाभादिति पूर्वत्रापरितोषात्पक्षान्तरमाह यद्वेति । तर्हि पूर्वेण पौनरुक्त्यमित्यत आह प्रकारान्तरेणेति । ननु चात्र भ्रान्तिविषयत्वस्य प्रकारान्तरेणासिद्धिवर्णनेऽपि बाध्यत्वस्य तदवर्णनात्कथं हेतुद्वयस्यापि प्रकारान्तरेणा सिद्धिसाधकत्वेनास्यावतार इत्यतोऽत्र ग्रन्थे बाध्यत्वस्याप्युपलक्षणतयाऽभिप्रेतत्वान्नानुपपत्तिरित्याह बाध्यत्वस्याप्युपलक्षणमिति ।

### **परिमल**

‘स्वप्ने जागरिते तथे’त्युक्तेस्तात्पर्यमाह उभयपक्षीकारेणेति । स्वाप्नमात्रपक्षीकारे जागरितशुक्त्यादौ भ्रान्तिविषयत्वादिहेतोर्व्यभिचार उक्तः । स्वाप्नजागरितोभयपदार्थपक्षीकारेणोक्तहेतुना मिथ्यात्वसाधने तु न व्यभिचार इति शङ्कनिरासाय ‘एतावता न मिथ्याऽसावि’त्युक्तिरिति भावः ।

### **यादुपत्यम्**

फलितमाह उभयपक्षीकारेणेति । स्वाप्नगजादेर्जाग्रद्दृष्टशुक्त्यादेश्च पक्षीकारेणेत्यर्थः ।

### **श्रीनिवासतीर्थीया**

किमनेनोक्तानुमाने दूषणमुक्तमित्यत आह उभयेति । उक्तविधाऽऽरोप्यतया निषेध्यतया च भ्रान्तिविषयरूपा । उभयविधं स्वाप्नं जाग्रत्सम्बन्धिशुक्त्यादि चेत्यर्थः । भ्रान्तिविषयत्वादीत्यत्रादिपदेन बाधविषयत्वं ग्राह्यम् ।

### **वाक्यार्थरत्नमाला**

बाधोत्तरकालमात्मनोपीति पाठः ।

