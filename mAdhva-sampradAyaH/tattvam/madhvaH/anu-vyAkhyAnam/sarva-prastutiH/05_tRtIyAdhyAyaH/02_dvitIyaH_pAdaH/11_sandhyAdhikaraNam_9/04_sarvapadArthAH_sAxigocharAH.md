+++
title = "०४ सर्वपदार्थाः साक्षिगोचराः"

+++


## तत्सादृश्यस्य दर्शनात्

**सर्वपदार्थाः साक्षिगोचराः**

**तत्सादृश्यस्य दर्शनात्**

### **सुधा**

अथवा यथान्यासमेवास्तु सम्बन्धः । प्राभाकरा मन्यन्ते । रूपादयोऽपि धर्मा अनुवृत्ता एव न तु प्रतिव्यक्ति भिद्यन्ते । अतः साध्यविकलतेति । तन्निरासाय भेददृष्ट्यैवेत्युक्तम् । अन्यथा भेदादित्येवावक्ष्यत् । शौक्ल्यादेर्व्यावृत्तत्वेऽनुवृत्तप्रत्ययो विरुद्ध्येतेत्यत आह तदिति ।

## **अनुव्याख्यानम्**

***........ ..... तत्सादृश्यस्य दर्शनात् ॥***

शौक्ल्यमिदं शौक्ल्यमिदमिति प्रतीतौ हिमशौक्ल्यसादृश्यमेव हिमांशुशौक्ल्ये प्रतीयते न तु तेनैक्यमित्यतो न विरोधः । मा भूदनुगतं सामान्यं ततः किं प्रकृत इत्यत आह अत इति ।

**अनुव्याख्यानम्**

***अतः सर्वे पादार्थाश्च सामान्यात्साक्षिगोचराः ॥***

अनुगतसामान्याभावेनातीतानागतवर्तमानव्यक्तीनामेव वाच्यत्वादगृहीतशक्तीनां च पदानामबोधकत्वात् शक्तिग्रहणस्य च पदार्थज्ञानेन विनाऽसम्भवाद्वितो ज्ञाने सार्वज्ञ्यापत्तेरित्यर्थः ॥ सर्व इति । वर्तमानातीतानागताः । अस्त्वतीतादिज्ञानापेक्षा शक्तिग्रहस्य । तच्च साक्षिणेति कुत इत्यत आह सर्वमिति ।

**अनुव्याख्यानम्**

***सर्वमित्येव विज्ञानं सर्वेषां कथमन्यथा ॥***

एवशब्दो विशेषाकारव्यवच्छेदार्थः । प्रमाणान्तराभावादिति भावः । अनुमानेनातीतादिसर्वसामान्यज्ञानं भविष्यतीत्यस्य चेदमुत्तरम् । अतीतानागतवर्तमानं सर्वमपि लिङ्गमनेन साध्येन व्याप्तमिति ज्ञानापेक्षं खल्वनुमानम् । न चैतज्ज्ञानं साक्षिणा विना सम्भवतीति । यद्वा साक्षिणोऽतीतादिसर्वसामान्याकारगोचरत्वे प्रमाणान्तरमेवानेनोच्यते । अतीतादिकं सर्वं धूमादि तथाविधेनाग्न्यादिना व्याप्तमिति ज्ञानपूर्वकं खल्वनुमानम् । तथा च साक्षिणोऽतीतादिगोचरत्वाभावेऽन्यस्य तथाविधस्याभावादनुमानमात्रोच्छेदः स्यादिति ॥ किञ्चास्ति तावत्सर्वेषां सर्वशब्दशक्तिग्रहः । अन्यथा ‘सर्वं खल्विदं ब्रह्मे’ति व्यवहारविलोपप्रसङ्गात् । शक्तिग्रहश्चार्थग्रहापेक्ष इति सर्वेषां सामान्यतः सर्वमिति ज्ञानमङ्गीकार्यम् । साक्षिणश्चातीतादिसर्वगोचरत्वाभावे तन्न स्यादिति ।

### **वाक्यार्थचन्द्रिका**

ननु यथास्थितसम्बन्धाभ्युपगमे एवकारस्य वैयर्थ्यमित्यतस्तद्व्यावत्यां शङ्कां दर्शयति प्राभाकरा इति ॥ अनुवृत्ता एवेति । अनुगता एवेत्यर्थः । अयं गौरयं गौरित्यनुगताकरप्रत्ययबलाद्गोत्वादिसामान्यस्येव रूपादीनामपि घटो रूपी पटो रूपीत्याद्यनुगताकारप्रत्ययबलेनानुगतत्वसिद्धेरिति भावः । अतीतानागतार्थेष्वित्यादिनाऽतीतानागतयोरेव प्रकृतत्वात्तयोरेव सर्वशब्देनात्रग्रहणं न तु वर्तमानस्येति शङ्कापरिहाराय न केवलमतीतानागता अपि तु वर्तमानाश्चेत्येवं सर्वे साक्षिगोचरा इति सर्वशब्दोऽतीतानागतयोरिव वर्तमानस्यापि सङ्ग्राहक इति भावेन सर्वशब्दं व्याचष्टे सर्व इतीति । यद्वा प्रत्यक्षस्य वर्तमानमात्रग्राहकतायाः परेणाङ्गीकृतत्वात्सर्वशब्दस्य वर्तमानमात्रपरतया सङ्कोचशङ्कां वारयितुं न केवलं वर्तमाना एव साक्षिप्रत्यक्षगोचरा अपि त्वतीतानागता अपीत्येवं सर्वशब्दो वर्तमानस्येवातीतानागतयोरपि सङ्ग्राहक इत्याशयवान्सर्वशब्दं व्याचष्टे सर्व इतीति ॥ सर्वसामान्यज्ञानमिति । सर्वेषां सामान्याकारेण ज्ञानमित्यर्थः ॥ सर्वमपि लिङ्गमिति । अन्यथा सर्वोपसंहारेण व्याप्तिग्रहासम्भवादिति भावः ॥ न चैतज्ज्ञानं साक्षिणा विना सम्भवतीति । अत्र व्याप्त्यादिग्रहौपयिकव्यक्त्याद्युपस्थितौ सामान्यतः साक्षिज्ञानस्यापि सत्त्वाद्वा, लृडादिशब्दानामनागतादिषु शक्तिग्रहेऽनागताद्युपस्थित्यर्थं साक्षिज्ञानस्यावश्यकत्वाद्वा साक्ष्युक्तिर्न तु सर्वथा साक्षिज्ञानाभावे व्याप्त्याद्युपस्थितिरेव न भवतीति भावेन तदुक्तिः । ‘वर्तमानसन्निकृष्टमात्रग्राहिप्रत्यक्षं कथमतीताद्यास्पदां व्याप्तिं गृह्णीयादिति चेन्न । सहकारिसामार्थ्येन करणानां शक्त्यन्तराविर्भावस्य बहुलमुपलम्भादि’ति पद्धत्युक्तप्रकारेण साक्षिज्ञानाभावेऽपि चक्षुरादिनाऽपि सर्वव्यक्त्युपस्थितिसम्भवात् । तत्र च वर्तमानमात्रसन्निकृष्टग्राहीति सहकारिसामार्थ्येनेति चोक्तत्वेन चक्षुरादेरेवाभिमतत्वादित्यन्यत्र विस्तरः । तथाविधेन अतीतादिना । तथाविधस्य अतीतादिज्ञानजनकस्य ।

### **परिमल**

अत पदस्य चतुर्धाऽर्थमाह अनुगतसामान्याभावेनेत्यादि ॥ सर्वसामान्यज्ञानमिति । सर्ववस्तुविषयकसामान्याकारज्ञानमित्यर्थः ।

### **यादुपत्यं**

सर्वसामान्यज्ञानमिति । सर्वेषां सामान्याकारेण ज्ञानमित्यर्थः ॥ सर्वमपि लिङ्गमिति । अन्यथा सर्वोपसंहारेण व्याप्तिग्रहासम्भवादिति भावः ॥ न चैतज्ज्ञानमिति । सर्वत्वप्रकारकं लिङ्गविशेष्यकं ज्ञानमित्यर्थः । यदशाब्दं सर्वत्वेन ज्ञानं तत्साक्षिरूपमेवेति सिद्धान्तात् । सर्वशब्देन तज्ज्ञानं तु स्वार्थानुमानमूलव्याप्तिग्रहसमये नास्तीति भावः । नन्वेवं पद्धत्यादिविरोधः । तत्र वर्तमानसन्निकृष्टमात्रग्राहिप्रत्यक्षं कथमतीताद्यास्पदां व्याप्तिं गृह्णीयादि’त्याशङ्क्य ‘सहकारिसामर्थ्येन करणानां शक्त्यन्तराविर्भावस्य बहुलमुपलम्भादि’ति विप्रकृष्टधूमाद्यांशेऽपि बाह्यप्रत्यक्षविषयत्वस्यैवोक्तत्वात् । तर्कताण्डवे ‘विप्रकृष्टमपि धूमादिकं चक्षुरादिनैव परमते सामान्यप्रत्यासत्त्येवास्मन्मते सादृश्यरूपप्रत्यासत्त्या ज्ञातुं शक्यमि’ति पद्धत्युक्तपक्षस्य निपुणतरमुपपादितत्वाच्च । पद्धतावेव ‘किञ्च प्रतीतस्य धूमस्याग्निना सम्बन्धे स्वाभाविकतया निश्चिते यद्यन्यत्रापि धूमः स्यात्तर्हि तस्याप्येवमित्येवं व्याप्तिग्रहो भवती’ति विप्रकृष्टव्याप्यांशे सम्भावनारूपमेव ज्ञानं भवतीति पक्षान्तरस्याप्युक्तत्वाच्च । अतः कथमेतज्ज्ञानं साक्षिणा विना न सम्भवतीत्येतदुपपद्यत इति चेदुच्यते । द्विविधं हि विप्रकृष्टधूमादिज्ञानं सर्वत्वप्रकारकं धूमत्वादिप्रकारकं चेति । तत्र सर्वत्वेन विप्रकृष्टधूमादिज्ञानं साक्षिणा विना न सम्भवतीत्येद्ग्रन्थाशयः । धूमत्वादिना तज्ज्ञानं तु पद्धत्युक्तप्रकारद्वयेनेत्यङ्गीकारे न कोऽपि विरोधः। एवं चातीतादिकं सर्वधूमादीत्यग्निमफक्किकायां सर्वत्वांशे साक्षिरूपं ज्ञानं धूमत्वांशे मनोवृत्तिरूपमिति ज्ञानद्वयमेव विवक्षितमिति मन्तव्यम् ॥ अन्यस्य तथाविधस्याभावादिति । अत्रापि सर्वत्वेन रूपेणातीतादिज्ञानजनकस्यान्यस्याभावादित्यर्थः ।

### **वाक्यार्थरत्नमाला**

अतीतानागतयोरिति अतीतानामनागतानां चेत्येव कोटिद्वयस्यैवेत्यर्थः । वर्तमानस्येत्यत्रापि वर्तमानामित्यर्थः । अतीतानागता इत्यादिबहुवचनस्यैवोत्तरभागे तदुत्तरवाक्ये च प्रयोगादिति ज्ञेयम् । सर्वसाक्षिगोचरा इतीत्यतः परंसर्वशब्दोऽतीतानागतयोरिव वर्तमानस्यापि सङ्ग्राहक इति पाठः । तथातीतानागता अपीत्यतःपरमित्येवं सर्वशब्दो वर्तमानस्येवातीतानागतयोरपि सङ्ग्राहक इति पाठः । व्याप्त्यादिग्रहौपयिकेति पाठः । अभिमतत्वादित्यन्यत्रेति । अनुगतजात्यभावेऽपि शक्तिव्याप्त्यादिग्रहणसमर्थनपरतर्कताण्डव इत्यर्थः ।

