+++
title = "१७ प्रज्ञावासनयोः सम्बन्धः मनोद्वारक एव"

+++


## चिदचिन्मिश्रमेवैतन्मनो यावच्च संसृतिः

**प्रज्ञावासनयोः सम्बन्धः मनोद्वारक एव**

**चिदचिन्मिश्रमेवैतन्मनो यावच्च संसृतिः**

### **सुधा**

ननु प्रज्ञावासनयोरस्ति कार्यकारणभावः सम्बन्धः । स एव लक्षणाबीजमस्तु । किं द्वयोर्मनःकार्यत्ववर्णनेनेत्यत आह चिदिति ।

## **अनुव्याख्यानम्**

***चिदचिन्मिश्रमेवैतन्मनो यावच्च संसृतिः ।***

***तेनावस्था इमास्सर्वा जीवः पश्यति सर्वदा ॥***

न केवलं स्वप्नं किन्त्विमाः सांसारिकीः सर्वा अप्यवस्थास्तेन मनसैव सर्वदा जीवः पश्यति । अतः प्रधानत्वात्तद्द्वारक एव सम्बन्ध आदरणीयो नापरः । मनश्च केचन जडमेव मन्यन्ते । अपरे त्वचेतनमेवारोपितचैतन्यम् । तन्निरासेन स्वरूपं कथयति चिदचिन्मिश्रमेवेति ।

यदित्यध्याहार्यम् । केवलमचेतनस्य घटादिवदेवम्भावासम्भवाच्चैतन्यारोपस्य निराकृतत्वाच्चिदचिन्मिश्रमेवाङ्गीकार्यम् । भवन्ति चात्रागमाः । यदि मनसा सर्वावस्थाप्राप्तिस्तदा मोक्षेऽपि तस्य भावादवस्थास्स्युरित्यत उक्तं यावत्संसृतिस्तावदेव जीवस्योपकारापकारौ करोतीति । कात्स्न्येनानभिव्यक्तस्वरूपत्वादिति व्याख्याति मनोविकारा इति ।

**अनुव्याख्यानम्**

***मनोविकारा विषयाः स्वाप्ना यद्बाह्यवन्न ते ॥***

***स्थूला भवन्त्यतस्तेषां स्पष्टता न तथा क्वचित् ॥***

यद्यस्मात्स्वाप्ना विषया मनोजन्यवासनाविकारा अत एव हि ते बाह्यवत् स्थूला न भवन्ति संवृते देशेऽवकाशानर्हा न भवन्ति । तेषां तथा बाह्यवत्क्वचित्स्पष्टता बाह्यार्थक्रियाकारिता नास्ति । यद्वा यस्मात्ते बाह्यवत्स्थूला न भवन्ति तथा तेषां क्वचित्स्पष्टता नास्त्यतः स्वाप्ना विषया मनोविकारा इति योजना । यथा चैतत्तथोक्तं पुरस्तात् ।

### **वाक्यार्थचन्द्रिका**

सर्वावस्था इति । एतच्च ऋजुरूपजीवविशेषाभिप्रायेणोक्तम् । न तु जीवमात्राभिप्रायेण । जीवमात्रस्य सुषुप्तिप्रलयर्योर्मनोवृत्तिज्ञानासत्त्वादिति सम्प्रदायः । ‘सर्वेभ्यः कामेभ्य’ इत्यादाविवेहापि सर्वशब्दः सङ्कुचितवृत्तिः । ततश्च सुषुप्तिप्रलयव्यतिरिक्ता अवस्था एव सर्वावस्थात्वेनाभिमता इत्यर्थ इत्यप्याहुः ॥ एवम्भावासम्भवादिति । क्रियात्मकत्वं क्रियाकरणत्वं क्रियाकर्मभूतपादार्थोपादानवासनोपादानत्वं सर्वावस्थाप्रदर्शकत्वमित्येवंरूपस्य भावस्यान्यत्रादर्शनेनासम्भवादित्यर्थः ॥ निराकृतत्वादिति । जिज्ञासासूत्रे ‘कथं च भेदो देहादेरात्मनो न प्रतीयत’ इत्यादिनाऽस्मिन्नधिकरणे चेति शेषः । आगमा इति । ‘चिन्मात्राणीन्द्रियाण्याहुर्मुक्तानामन्यदैव तु । तान्येव जडयुक्तानि ह्यभिन्नानि स्वरूपत’ इत्याद्या इति शेषः । ननु सूत्रकृता कार्त्स्न्येनानभिव्यक्तस्वरूपत्वेन स्वाप्नार्थानां मनोविकारत्वस्य साधितत्वाद्भाष्यकारेणापि तथैव साधनं कर्तव्यम् । तत्कथं मनोविकारत्वेन कार्त्स्न्येनानभिव्यक्तस्वरूपत्वस्य साधनमित्यतोऽत्र भाष्ये न यथाश्रुत एव साध्यसाधन भावोऽभिमतः । किन्तु वन्हिमानेव धूमवानित्यादिवत्सूत्रानुसारेणैवेत्याशयेन व्याचष्टे यद्यस्मादिति । सूत्रभाष्ययोरैकार्थ्याय पक्षान्तरमाह यद्वेति ॥ पुरस्तादिति । ‘जाग्रद्वत्स्पष्टता न चे’त्यादिनेति शेषः ।

### **परिमल**

इदंशब्दप्रयोगतात्पर्यमाह सांसारिकीरिति ॥ केचनेति । तार्किकादयः ॥ अपरे त्विति । मायावादिप्रमुखाः । तेनेतिश्रवणादाह यदित्यद्याहार्यमिति ॥ एवंभावेति । ‘कामः सङ्कल्प आनन्द’ इत्यादिप्राक्तनश्रुत्युक्तकामाद्यात्मकत्वसर्वावस्थाप्रदर्शकत्वमित्येवंरूपभावस्यासम्भवादित्यर्थः ॥ निराकृतत्वादिति । कथं च भेदो देहादेरात्मनो न प्रतीयत’ इत्यादौ निराकृतत्वा(च्चेत्य)दित्यर्थः ॥ भवन्ति चात्रागमा इति । ‘चिन्मात्राणीन्द्रियाण्याहुर्मुक्तानामन्यदैव तु । तान्येव जडयुक्तानि ह्यभिन्नानि स्वरूपत’ इति द्वितीयस्कन्धतात्पर्यादौ तत्र तत्रोक्ता ध्येया इति भावः । यावत्संसृति मनसोऽवस्थाने युक्तिमाह तावदेवेति । ततः परं कृत्याभावान्नेति भावः । मनोविकारा इत्येतत्परंपरयेत्युपेत्य व्याचष्टे मनोजन्येति । अनुभवोत्पन्नेति योज्यम् । उद्देश्यविधेयव्यत्यासेन योजनान्तरमाह यद्वेति ॥ पुरस्तादिति । ‘वासनामात्रमूलत्वाज्जाग्रद्वत्स्पष्टता न चे’त्यादिग्रन्थव्याख्यावसर इति भावः ।

### **यादुपत्यं**

सर्वा अप्यवस्था इति । सुप्तिप्रलयव्यतिरिक्ता इति केचित् । ऋजुरूपजीवविशेषाभिप्रायेणेदमित्यन्ये । वस्तुतस्त्वत्रावस्थाशब्द उपकारापकारपरः । ततश्च तेन मनसा जीवः सर्वा अवस्थाः सर्वानुपकारापकारांश्च पश्यति प्राप्नोतीत्येवार्थः । अत एव वक्ष्यत्युपकारापकाराविति ॥ एवम्भावेति । सर्वावस्थाप्रदर्शकत्वासम्भवादित्यर्थः ॥ निराकृतत्वादिति । ‘कथं च भेदो देहादेरात्मनो न प्रतीयते इत्यत्रेति शेषः ॥ भवन्ति चात्रेति । ‘चिन्मात्राणीन्द्रियाण्याहुर्मुक्तानामन्यदैव तु । तान्येव जडयुक्तानि ह्यभिन्नानि स्वरूपत’ इत्यादय इति शेषः ॥ पुरस्तादिति । ‘वासनामात्रमूलत्वाज्जाग्रद्वत्स्पष्टता न चे’त्येतद्व्याख्यावसर इत्यर्थः ।

### **श्रीनिवासतीर्थीया**

एवंभावस्येति । सर्वावस्थाप्रवर्तकत्वादेरित्यर्थः ॥ अत एव हीति । वासनाविकात्वादेव हीत्यर्थः ॥ यद्वेति । यच्छब्दस्य मनोविकारा इत्यनेन सम्बन्धं कृत्वा वन्हिमत्त्वादेव धूमवत्त्वमित्यादाविव स्थूलत्वाभावस्पष्टत्वाभावयोर्मनोविकारित्वे हेतुत्वं लभ्यत इति पूर्वं व्याख्यातम् । इदानीं तु यस्माद्धूमवानतो वन्हिमानितिवद्यच्छब्दस्य स्थूलत्वाभावस्पष्टत्वाभावरूपहेतुभ्यामेव सम्बन्धं कृत्वा मनोविकारित्वमेव स्पष्टं साध्यमिति व्याख्यायत इति भेदः । प्रमेयं त्वेकमेवेति ज्ञातव्यम् । पुरस्तात् ‘वासनास्सर्ववस्तूनामि’त्यादिना ।

### **वाक्यार्थरत्नमाला**

मूले यदित्यध्याहार्यमिति । अध्याहाराभावे एतन्मन इत्युक्ते वासनोपादानमन एव चिदचिन्मिश्रमिति प्रतीयते । तथा च मनोवस्थाविस्यैव प्राप्त्या मनोमात्रं न प्राप्येतेत्यतो यदित्यध्याहारः कृतः । तथा च यन्मनोऽस्ति तदेतच्चिदचिन्मिश्रमिति मुक्तौ मनोमात्रस्य तत्वलाभ इति भावः । जिज्ञासासूत्र इति । आत्मानमात्मनोरितरेतरोध्यासनिराकरणादिनेति शेषः । यत्वन्यथाख्यातौ संप्रदायादिमतेऽन्य इत्यादिरूपेणारुचिं सूचयित्वा वस्तुतस्तु अत्रावस्थाशब्द उपकारापकारपरस्ततश्च तेन मनसा जीवः सर्वा अवस्थाः सर्वानुपकारानपकारांश्च पश्यति प्राप्नोतीत्यर्थः । अत एव वक्ष्यति । उपकारावितीति प्रतिपादितम् । तत्कुत इति वाच्यम् । न च सुप्तिप्रलययोर्मनस उपरतेस्तेन तदुभयावस्थागतपदार्थदर्शनायोगात्सर्वशब्दानुपपत्तिरित्यतो हेतोरिति वाच्यम् । जीव इति ब्रह्मादिसाधारण्येनोक्तौ सत्यां यत्र मनोवृत्तिलोपाभावस्तद्विषयत्वमादाय सर्वपदार्थोपपत्तेः । अन्यथा भवद्य्वाख्यानेऽप्युपकारापकारप्राप्तिरपि जीवस्यास्मदादेः सुप्त्यादिकाले नास्तीति सर्वदेत्यस्यायोगप्रसङ्गः । जीवशब्देन ब्रह्मणोऽपि प्राप्त्या मनसस्तदुपकारापकारप्रापकत्वाभावेन संकोचावश्यकत्वमेव । एतेन ब्रह्मणः स्वापाभावात्सर्वजीवविषयत्वानुपपत्तेरन्यथाव्याख्यानमित्यपि निरस्तम् । चतुर्मुखस्योपकारापकारप्राप्तेरप्ययोगात् । पश्यतीत्यस्यार्थपरित्यागापत्तेश्च उपकारापकारौ करोतीत्युत्तरवाक्ये संसारदशायामेव सुखदुःखदर्शनापादकावस्थाः करोतीत्यर्थाभिप्रायोणोपकारापकारौ करोतीत्युक्तत्वेन ता अवस्था जीवः पश्यतीत्यस्य यथास्थिततयैव प्राप्त्याऽर्थान्तरकरणे उत्तरग्रन्थस्यानुपष्टंभकत्वात् । क्रतुरूपेति संप्रदायमतमेवावलंब्य विशेषाभिप्रायेणेति गतेरेव वक्तव्यत्वाच्च । न च प्रलये विप्रतिपत्तिभातपरोवरत्वोक्तेस्तस्य मनोवृत्युपरमरूपसुप्त्ययोग इति वाच्यम् । तदनुपरमेणैव तदुपपत्तिः । विस्तरस्तु तत्वनिर्णयटीकास्थस्वापं प्रापयतीत्येतदुपपादनावसरे अस्माभिर्निरूपितः । युक्तानि ह्यभिन्नानीति पाठः । आगमार्थः शोध्यः । व्यक्तस्वरूपत्वेन स्वाप्नार्थानामिति पाठः । तत्कथं मनोविकारत्वेनेति । मनोविकारा विषयाः स्वाप्ना यदित्यन्तेन यद्यस्मान्मनो विकाराः स्वाप्ना विषयास्तस्मादित्यर्थलाभेन बाह्यवन्नत इत्याद्युक्तकार्त्स्येनानभिव्यक्तत्वं प्रति मनोविकारत्वस्य हेतुत्वमुक्तानुव्याख्यानेन लभ्यत इति भावः । वह्निमानेवेति । तत्र यो धूमवानसौ वह्निमानिति व्याप्तेः सद्भावेऽपि वह्निमानेव धूमावानित्यनेन धूमवति वह्न्यभावो नास्तीति प्रतिपादनमुखेन यो धूमवानित्यादिव्याप्तिरेवोक्ता भवति तद्वन्मनोविकारत्वादेव बाह्यविलक्षणा इति प्रतिपादनान्मनोविकारत्वाभावे कार्त्स्नेनानभिव्यक्तस्वरूपत्वस्याभावलाभाद् व्यभिचाराभावसिध्या कार्स्नेनानभिव्यक्तस्वरूपत्वेनैव मनोविकारत्वसाधनलाभः । अत एव मूल अत एवेत्येवकारान्तर्भावेन योजनमिति भावः । ऐक्यार्थ्यायेति । प्रागर्थत ऐक्यार्थम् । अत्र पक्षे मुख्यत एव तदिति भावः । पक्षान्तरमिति । यच्छब्दस्य मनोविकारत्वसम्बन्धरूपपूर्वपक्षाद्यस्माद्बाह्यवन्नत इत्येव बाह्यविलक्षणत्वादिना तस्य सम्बन्धरूपपक्षान्तरमित्यर्थः । क्वचित्स्पष्टा अपि स्युष्टे इत्यनुव्याख्याने स्पष्ट इत्येतदन्यापेक्षा यदिस्युष्ट इतिवत्सुषामादित्वेनोपपादनीयमिति भावेन मूलकृता नोपपादितम् ।

