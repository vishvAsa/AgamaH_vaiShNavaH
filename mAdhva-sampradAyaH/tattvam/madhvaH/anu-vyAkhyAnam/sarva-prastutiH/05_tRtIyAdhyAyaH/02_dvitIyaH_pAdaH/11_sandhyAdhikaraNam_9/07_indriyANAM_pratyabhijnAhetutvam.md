+++
title = "०७ इन्द्रियाणां प्रत्यभिज्ञाहेतुत्वम्"

+++


## न च सा स्मृतिमात्रार्धा

**इन्द्रियाणां प्रत्यभिज्ञाहेतुत्वम्**

**न च सा स्मृतिमात्रार्धा**

### **सुधा**

अथ मतम् । प्रत्यभिज्ञायां चत्वारः पक्षाः सम्भवन्ति । अनुभव एवेति वा स्मृतिरेवेति वा स्मृत्यनुभवरूपं ज्ञानद्वयमिति वैकमेव ज्ञानमंशे स्मृतिरंशेऽनुभव इति वेति । तत्र न तावदाद्यः । तथात्वे ह्ययमित्येव स्यान्न तु स इति । नापि द्वितीयः । तथा सति स इत्येव स्यान्न त्वयमिति । वक्ष्यमाणदोषश्च स्यात् । अत उत्तरं पक्षद्वयमेवाङ्गीकरणीयम् । तथा च स इत्यंशस्य स्मृतित्वान्न चाक्षुषादिप्रत्यक्षस्यातीतविषयत्वमित्यत आह न चेति ।

**अनुव्याख्यानम्**

***न च सा स्मृतिमात्रार्धा ........***

स्मृतिरेव (मात्रा) स्मृतिमात्रा स्मृतिमात्राऽर्धं यस्याः सा तथोक्ता स्मृत्यनुभवरूपैकदेशसमुदायरूपा तथा स्मृत्यनुभवात्मकैकज्ञानरूपा च नेत्यर्थः । कुतो नेत्यतः प्रथमप्रतिज्ञाया हेतुमाह तदिदंत्वेति ।

**अनुव्याख्यानम्**

***... .... ....... तदिदंत्वग्रहैकतः ।***

तत्त्वेदन्त्वग्रहयोरेकत्वानुभवात् । ग्रहग्रहणेनानुभवत्वं सूचयति । द्वितीयप्रतिज्ञायां हेतुमाह तदिदन्त्वेति । तत्त्वेदन्त्वग्रहस्यैकत्वान्निरंशत्वात् । एतदुक्तं भवति । प्रत्यभिज्ञा न स्मृतिरेवेति परेणाप्युक्तम् । नापि ज्ञानद्वयरूपा । तत्तावत एवेदन्तायां मानाभावप्रसङ्गेन क्षणभङ्गभङ्गासिद्धेः । न च स्मृत्यनुभवरूपमेकमेव ज्ञानम् । एकत्वे द्विरूपताविरोधात् । तस्मादनुभवरूपमेकमेव विज्ञानं संस्कारसचिवेन चक्षुरादिना जातत्वात्सोयमित्याकारं भवति । यथा खलु शुक्लहरितपीतादिरूपाणां चित्ररूपारम्भकत्वम् । यथा वा दोषसहकृतानामिन्द्रियाणां विपर्ययहेतुत्वम् । तथा संस्कारसचिवानामिन्द्रियाणां प्रत्यभिज्ञाहेतुत्वं भविष्यतीति को दोषः । न च संस्कारस्य स्वतन्त्रस्य ज्ञानहेतुत्वम् । स्मृतेर्मानसप्रत्यक्षजत्वाङ्गीकारादिति ।

‘तच्चेन्नोत्तरगोचरमि’त्यादिनोक्तमर्थमुपसंहरति अत इति ।

**अनुव्याख्यानम्**

***अतो न वर्तमानैकनियमः स्याद्ग्रहेऽक्षजे ॥***

वर्तमानैकनियमः वर्तमानमेकमेव विषयीकरोतीत्येवंरूपो नियमः ।

### **वाक्यार्थचन्द्रिका**

पक्षद्वयमसाधारणदूषणेन प्रदूष्य साधारणदूषणेनापि दूषयति वक्ष्यमाणेति । तथा सति तत्तावत एवेदन्तायां मानाभावात्क्षणभङ्गभङ्गासिद्धेरिति वक्ष्यमाणक्षणभङ्गभङ्गासिद्धिरूपेत्यर्थः । स्मृत्यनुभवरूपज्ञानद्वयमिति पक्षमाश्रित्य स्मृतिमात्रार्धेत्यस्य तात्पर्यमाह स्मृत्यनुभवेति । स्मृत्यनुभवरूपावेकदेशौ यस्य समुदायस्य तद्रूपेत्यर्थः । एकमेव ज्ञानमंशे स्मृतिरंशेऽनुभव इति पक्षमाश्रित्य तत्तात्पर्यमाह तथेति । ‘तदिदन्त्वग्रहैकत’ इति वाक्योक्तहेतुद्वयोपपादनपूर्वकं प्रतिज्ञाद्वयमुपपादयति एतदुक्तं भवतीति । ननु प्रत्यभिज्ञाया अनुभवत्वसिद्धयेऽनुभवत्वातिरिक्तपक्षमात्रस्य निराकार्यत्वेन स्मृतिमात्रत्वपक्षस्यापि निराकार्यत्वात्तमनिराकृत्य पक्षद्वयमात्रनिरासोऽनुपयुक्त इत्यतः स्मृतित्वपक्षस्य परेणैव दूषितत्वात्तमनिराकृत्यैव युक्तः पक्षद्वयमात्रनिरासो मूलकारीय इत्यभिप्रायेणाह न स्मृतिरेवेतीति । क्षणभङ्गपक्षो हि प्रत्यभिज्ञाबलेनैव निरसनीयः । उपायान्तराभावात् । स च प्रत्यभिज्ञाया एकज्ञानत्व एव सिद्ध्यति । तथा सत्येवैकस्य तदेतद्देशकालसम्बन्धलाभान्न तु ज्ञानद्वयत्वे । यस्तद्देशकालसम्बन्धवान्स एवैतद्देशकालसम्बन्धवानिति प्रत्यभिज्ञयाऽविषयीकरणेनैकस्य देशकालद्वयसम्बन्धालाभादिति भावः ।

एकत्व इति । न चैवं भ्रमस्याप्यंशभेदेन प्रमात्वाप्रमात्वे न स्यातामिति वाच्यम् । बाधोत्तरकालमनुवृत्त्यननुवृत्त्यन्यथाऽनुपपत्त्या तत्रोभयरूपत्वकल्पनोपपत्तावपि प्रकृते तादृशप्रमाणाभावेन तत्कल्पनाया अयोगात् । तथा हि । प्रत्यभिज्ञायास्तत्तांशे स्मृतित्वं न तावदनुभवबललब्धम् । तदनुपलम्भात् । नाप्यनुभवत्वे बाधकबललब्धम् । तदभावात् । न तावत्तत्तांशे करणानुपपत्तिर्बाधिका । चक्षुरादेरेव तत्सम्भवात् । नापि तदंशे सन्निकर्षाभावो बाधकः । संस्कारस्यैव तथात्वसम्भवात् । तथा च प्रत्यभिज्ञायाः स्मृतित्वसाधकत्वस्यानुभवत्वबाधकस्य चाभावान्नांशभेदेन स्मृतित्वानुभवत्वकल्पनोपपन्नेति भावः । एवं प्रसक्तप्रतिषेधं विधाय परिसिद्धमर्थमाह तस्मादिति ।

नन्वेवं घटोऽयमित्यनुभववत्प्रत्यभिज्ञाया अपि घटोऽयमित्याकारत्वापत्त्या सोऽयमित्याकारत्वं न स्यादित्यत आह संस्कारसचिवेनेति । ननु घटोऽयमित्याद्यनुभवजननसमर्थस्य चक्षुरादेः कथं संस्कारसाचिव्यमात्रेण सोऽयमित्यनुभवविपरीतप्रत्यभिज्ञाजनकत्वमित्यतो यथाऽवयवविनि नीलमात्रारम्भसमर्थस्यावयवगतनीलस्यावयवगतपीतादिरूपसहकारिसाचिव्यान्नीलानुत्पादकत्वं तद्विपरीतचित्ररूपारम्भकत्वं च न्यायमते । तथा संस्कारसाचिव्यादनुभवविपरीताकारप्रत्यभिज्ञाजनकत्वमप्युपपद्यत इत्याशयेनाह यथा खल्विति । ननु नानारूपसमाहार एव चित्रमिति नावयवगतनीलादेः पीतादिसहकारेण नीलपीतादिविपरीतचित्ररूपारम्भकत्वमित्यपरितोषाद्दृष्टान्तान्तरमाह यथा वेति । प्रमाजनन समर्थानामपीति शेषः । तथा च यथेन्द्रियाणां प्रमाजननसमर्थानामपि दोषसहकृतानां न तज्जनकत्वं तद्विपरीतविपर्ययजनकत्वं च तथा चक्षुरादेरनुभवजननसमर्थस्यापि संस्कारसहकारेणानुभवविपरीताकारसोऽयमित्याकारप्रत्यभिज्ञाजनकत्वमुपपन्नमित्यर्थः ।

ननु च प्रत्यभिज्ञायां संस्कारस्यैव स्वातन्त्र्येणैव तत्ताग्राहकत्वसम्भवान्न सहकारित्वं कल्पनीयम् । तथा च चक्षुषस्तत्ताग्राहकत्वाभावात्कथमतीतादिविषयत्वमित्यतो भवेदेतदेवं यदि स्वतन्त्रस्य संस्कारस्य यत्किञ्चिज्ज्ञानहेतुत्वमपि सिद्धं स्यान्न चैतदस्तीत्याह न च संस्कारस्येति ॥ स्वतन्त्रस्य कारणनिरपेक्षस्य । ननु स्मृतिं प्रत्येव तस्य स्वातन्त्र्येण हेतुत्वात्कथं तदभाव इत्यतो भवेदेतदेवं यदि स्मृतेः संस्कारमात्रजन्यत्वं स्यान्न चैतदस्तीत्याह स्मृतेरिति । ‘मानसप्रत्यक्षजन्यास्मृतिरि’त्यन्यत्र भगवत्पादोक्तेः स्मृतिं प्रत्यपि संस्कारस्येन्द्रियसहकारित्वान्न स्वातन्त्र्यमिति भावः । ननु च संस्कारसहकृतमनोजन्यत्वे प्रत्यभिज्ञायाः स्मृतित्वं त्ववर्जनीयमेव तादृशस्य स घट इत्यादेर्ज्ञानस्य स्मृतित्वदर्शनादिति चेन्न । संस्कारसहकृतेन्द्रियानधिष्ठितमनोजन्यत्वस्यैव तत्र तन्त्रत्वेन तदनधिष्ठितमनोजन्यतया स घट इत्यादेः स्मृतित्वेऽपि प्रत्यभिज्ञायाश्चक्षुराद्यधिष्ठितमनोजन्यत्वेन स्मृतित्वानापत्तेरित्याशयात् ।

### **परिमल**

वक्ष्यमाणदोषश्चेति । उत्तरवाक्यव्याख्याने वक्ष्यमाणक्षणभङ्गभङ्गासिद्धिरूपदोषश्चेत्यर्थः । एकत इति पदं भावप्रधानमित्युपेत्यार्थमाह एकत्वानुभवादिति ॥ ग्रहग्रहणेनेति । ग्रहपदोपादानेनेत्यर्थः ॥ चित्ररूपारम्भकत्वमिति । न्यायमते चित्ररूपस्य (भिन्नजा)विजातीयरू(पान्तरत्वा)पत्वाङ्गीकारादिति भावः । संस्कारस्य स्वत एव स्मृतिहेतुत्वात्कथम(स्यसा)न्यसाचिव्योक्तिरित्यत आह न च संस्कारस्येति ॥ स्मृतेर्मानसप्रत्यक्षजत्वेति । ‘मानसं तद्धि विज्ञानमि’ति युक्तिपादीयोद्ग्रन्था(न्तरा)नुव्याख्यानोक्तेरिति भावः ।

### **यादुपत्यम्**

इष्टापत्तिपरिहारायोभयत्र दोषान्तरमाह वक्ष्यमाण इति । तत्तावत एवेदन्तायां मानाभावप्रसङ्गेन क्षणभङ्गभङ्गासिद्धेरिति वक्ष्यमाणदोषश्चोभयत्रेष्टापत्तौ स्यादित्यर्थः । अथवा द्वितीयपक्ष एव दोषान्तरकथनायेदम् । तत्र ‘तदिदन्त्वग्रहैकत’ इत्यत्रेति शेषः । तथा च तदिदन्त्वज्ञानस्यानुभवरूपत्वं साक्षिसिद्धमित्युत्तरत्र कथनात्तद्विरोधाख्यदोषः स्यादित्यर्थः ॥ संस्कारसचिवेनेति । तथा च वर्तमानमात्रग्रहणस्वभावानामपीन्द्रियाणां सहकारिसामर्थ्याच्छक्त्यन्तराविर्भाव इति भावः । एतदेव सदृष्टान्तमुपपादयति यथा खल्वित्यादिना ॥ शुक्लहरितपीतादिरूपाणामिति । सजातीयरूपजननस्वभावानामपीति शेषः । इन्द्रियाणामित्यत्रापि यथार्थज्ञानजननस्वभावानामपीति पूरणीयम् । ननु प्रत्यभिज्ञायां तत्तांशो न चक्षुरादिना भासते किन्तु संस्कारबलादेव । चक्षुरादेश्चेदन्तांशज्ञानजनन एव सामर्थ्यम् । अतो न तस्य वर्तमानमात्रग्राहित्वनियमभङ्ग इत्यत आह न च संस्कारस्येति । स्वतन्त्रस्य इन्द्रियासहकारिणः । तथा चातीतांशेऽपीन्द्रियस्य प्रत्यभिज्ञाजनकत्वमावश्यकमिति भावः । ननु स्मृतावेव स्वातन्त्र्येण तस्य हेतुत्वमुपलब्धमित्यत आह स्मृतेरिति । तथा च तत्रापि न संस्कारः स्वतन्त्रो हेतुरिति भावः ।

### **श्रीनिवासतीर्थीया**

स्मृतिमात्रेत्यत्र मात्रशब्दः केवलार्थः ॥ समुदायेति । तथा च स्मृतिमात्रमेवार्धमेकदेशो यस्य स्मृत्यनुभवरूपसमुदायस्य तद्रूपप्रतीतिरित्यर्थः । तथा च ज्ञानद्वयमिति लभ्यते । तथेति । स्मृतिमात्रमेवार्धमंशो यस्याः प्रतीतेः सा तथा । तथा चैकस्याः प्रतीतेः केवला स्मृतिरेकोंऽशोऽपरस्त्वनुभवरूपः । तथा चैतदंशद्वयोपेतमेकं ज्ञानमिति लभ्यते । निरंशत्वाद् अखण्डत्वादित्यर्थः ॥ द्विरूपतेति । एकस्मिन्नेव ज्ञाने विरुद्धस्मृतित्वानुभवत्वरूपधर्मद्वयसमावेशस्य विरुद्धत्वादित्यर्थः ।

### **वाक्यार्थरत्नमाला**

तत्तावत एवेति पाठः । निरासो मूलकारीय इति पाठः । क्षणभङ्गपक्षोहीत्यतः प्राक् क्षणभङ्गभङ्गेतीति प्रतीकोपादानयुक्तः पाठः । कुतो ज्ञानद्वयत्वेन तल्लाभाभाव इत्यत आह । यतस्तद्देशोति । .....णाह । नचैवं भ्रमस्यापीत्यादिना भाव इत्यन्तम् । नीलमात्रारम्भेति । उपलक्षणं चैतत् । अवयवगतपीताद्येकैकमात्ररूपाणामप्यवयविनि सजातीयरूपान्तरोत्पादसमर्थानामपि नीलादिसहकारीत्याद्यपि द्रष्टव्यम् । नानारूपसमाहार एवेति । चित्ररूपमेकमेवेति पदार्थविद इति जिज्ञासाधिकरणीयमूलव्याख्यानटीकायां तत्प्रपञ्चेच विस्तृतमेतत् । इत्यपरितोषादिति पाठः । .....नुसारेणाह । ननु च संस्कारेत्याद्याशयादित्यन्तम् ।

