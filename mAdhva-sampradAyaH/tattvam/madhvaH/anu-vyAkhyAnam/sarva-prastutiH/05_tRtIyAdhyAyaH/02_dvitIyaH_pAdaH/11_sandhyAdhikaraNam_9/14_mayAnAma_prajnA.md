+++
title = "१४ मयानाम प्रज्ञा"

+++


## अतः प्रज्ञाऽत्र मायोक्ता जैवी

**मायामात्रमिति सूत्रव्याख्यानम् मयानाम प्रज्ञा**

**अतः प्रज्ञाऽत्र मायोक्ता जैवी**

### **सुधा**

सूत्रव्याख्यानमुपक्रम्यापव्याख्यानस्य हेयताव्युत्पादनमसङ्गतमित्यतः स्वव्याख्यानदार्ढ्यार्थमित्याशयवानुक्तं सूत्रार्थं विवृण्वन्मायाशब्दार्थं तावदाह अत इति ।

## **अनुव्याख्यानम्**

***अतः प्रज्ञाऽत्र मायोक्ता जैवी ......***

अत इति । अन्यथाव्याख्यानस्य दुष्टत्वात् ‘माया वयुनमभिख्ये’ति प्रज्ञानामसु पाठादिति भावः । मायायाः सन्ध्यकारणत्वं वक्ष्यते । तत्र जैवी प्रज्ञा कीदृशं कारणमित्यत आह उपादानमेवेति ।

**अनुव्याख्यानम्**

***... ......... .... उपादानमेव सा ॥***

सन्ध्यस्येति शेषः । न केवलं जैवीप्रज्ञाऽत्र माया । किन्त्वैश्वरी च । सा च सन्ध्यस्य निमित्तमेवेत्याह निमित्तमिति ।

**अनुव्याख्यानम्**

***निमित्तमैश्वरी मुख्या ....... .....***

प्रज्ञाशब्दश्चात्र लाक्षणिको वासनार्थ इति वक्ष्यते । तच्च व्याख्यानं नोभयसाधारणमित्याशयेनोक्तं मुख्येति । ईश्वरप्रज्ञा मुख्यैव जीवप्रज्ञा तु लाक्षणिकी ।

### **वाक्यार्थचन्द्रिका**

उक्तमिति । संस्कारैर्भगवानित्यादिनेति शेषः ॥ तावदिति । पदार्थज्ञानपूर्वकत्वाद्वाक्यार्थज्ञानस्येति भावः ॥ प्रज्ञानामस्विति । एकाक्षरनिघण्टाविति शेषः । ननु जैव्युपादानमिति जैव्या उपादानत्वमुच्यते तदयुक्तम् । तस्य कारणवित्वेन तत्सिद्ध्युत्तरकालमेव चिन्तनीयत्वेन कारणत्वासिद्धौ तत्कथनस्यासम्भवदुक्तिकत्वादित्यत आह मायाया इति ॥ वक्ष्यत इति । ‘निर्मितं त्रातमेव च, ताभ्यां सह पृथक् चैवे’त्यादिनाऽनुपदमेवेति शेषः । ऐश्वर्या मुख्यत्वोक्तेरानर्थक्यमाशङ्क्य तत्तात्पर्यमाह प्रज्ञाशब्दश्चेति ॥ वक्ष्यतीति । ‘प्रज्ञात्मकं मनो येने’त्यादिनेति शेषः ।

### **परिमल**

उत्तरवाक्यं सङ्गमयितुमाह मायाया इति ॥ वक्ष्यत इति । ‘निर्मितं त्रातमेव च ताभ्यामित्यत्रेति भावः । मुख्येत्युक्तेरुपयोगं वक्तुमाह प्रज्ञाशब्दश्चेति । ‘प्रज्ञात्मकं मनो येन मनोरूपाश्च वासना’ इत्यत्र वक्ष्यत इत्यर्थः ॥ तच्चेति । मायाशब्दस्य वासनेश्वरप्रज्ञोभयपरत्वव्याख्यानमित्यर्थः ।

### **यादुपत्यं**

वक्ष्यत इति । ‘निर्मितं त्रातमेव च ताभ्यामि’त्यत्रेति शेषः । मुख्येत्यस्य सार्थक्यं वक्तुमाह प्रज्ञाशब्दश्चेति । ‘प्रज्ञात्मकं मनो येने’त्यत्रेति शेषः । तच्च व्याख्यानमिति । मायाशब्दस्य प्रज्ञावासनोभयपरत्वेन व्याख्यानं नोभयत्र समानमित्याशयेनेत्यर्थः ।

### **श्रीनिवासतीर्थीया**

तच्चेति । लक्षणया व्याख्यानमित्यर्थः ॥ उभयेति । जीववासनेश्वरप्रज्ञेत्यर्थः ।

### **वाक्यार्थरत्नमाला**

मूले विवृण्वन्निति । विवरिष्यन्नित्यर्थः । वर्तमानसामीप्याल्लडादेशशत्रन्तप्रयोगः । उक्तार्थं मनसि निधायैव पदार्थज्ञानपूर्वकत्वादीत्यादि वक्ष्यति टीकाकार इति ज्ञेयम् । एकाक्षरनिघण्टाविति इति । .....कृते निघण्टाविति शेषः । तस्य कारणवित्वेनेति । उपादानत्वस्य कारणवित्वरूपत्वेनेत्यर्थः । तत्सिद्धीत्यत्र तच्छब्देन कारणवित्वपदोपस्थापितकारणत्वमात्रपरामर्शः । ऐश्वर्या इति । ईश्वरप्रज्ञाया इत्यर्थः । मुख्यत्वोक्तेरिति । ऐश्वरी मुख्येति मुख्यत्वोक्तेरित्यर्थः ।

