+++
title = "०६ मानसप्रत्यक्षमपि अतीतार्थगोचरम्"

+++


## प्रत्यक्षं मानसं चैव यदाऽतीतार्थगोचरम्

**मानसप्रत्यक्षमपि अतीतार्थगोचरम्**

**प्रत्यक्षं मानसं चैव यदाऽतीतार्थगोचरम्**

### **सुधा**

एवं साक्षिप्रत्यक्षस्य वर्तमानमात्रग्राहित्वमपाकृत्य मानसप्रत्यक्षस्यापि तदपाकरोति प्रत्यक्षमिति ।

## **अनुव्याख्यानम्**

***प्रत्यक्षं मानसं चैव यदाऽतीतार्थगोचरम् ॥***

मानसं प्रत्यक्षं चातीतार्थगाचरमेव यत्स्मृतिकारणमिति । यदेत्युत्तरवाक्ये सम्बध्यते । पूर्वानुभवानधिकविषयायाः स्मृतेः प्रामाण्यमेव दुर्लभं कुतो मानसप्रत्यक्षजत्वमित्यत आह (यदेति) तदेति ।

**अनुव्याख्यानम्**

***तदा स्मृतिप्रमाणत्वमतीतत्वविशेषितम् ॥***

यदा यस्माद् अतीतत्वविशेषितम् । अर्थं स्मृतिर्विषयीकरोतीति शेषः । तदा तस्मात्स्मृतिप्रमाणत्वं सिद्धम् । अतीतत्वविशेषितार्थविषयत्वेऽपि कथं स्मृतेः प्रमाणत्वमित्यत आह आधिक्यमिति ।

**अनुव्याख्यानम्**

***आधिक्यमनुभूतात्तु यदाऽतीतत्वमिष्यते ॥***

***मानता च कथं न स्यात्स्मृतेः ........***

यस्मात्स्मृतिविषयीकृतमतीतत्वं वर्तमानतयाऽनुभूतार्थादाधिक्यमिष्यते सर्वैस्तस्मात्स्मृतेर्मानता कथं न स्यात् । मानत्वे च मानसप्रत्यक्षजत्वं कथं न स्यादिति चार्थः । अपि चानधिगतार्थगन्तृत्वं प्रमाणलक्षणमङ्गीकृत्येदं स्मृतेरनुभवाधिकविषयत्वं व्युत्पादितम् । वस्तुतस्तु नेदं लक्षणम् । किन्तु यथार्थत्वमेव । तच्चास्ति स्मृतेरनुभवसिद्धम् । बाधकप्रत्यये हि सति तन्न भवेत् । न चासावत्रास्तीत्याह बाधश्चेति ।

**अनुव्याख्यानम्**

***...... .... ..... बाधश्च नात्र हि ।***

चाक्षुषादिप्रत्यक्षेऽपि न वर्तमानमात्रग्राहित्वनियम इति भावेनाह मानत्वमिति ।

**अनुव्याख्यानम्**

***मानत्वं प्रत्यभिज्ञाया अपि सर्वानुभूतिगम् ॥***

सर्वेऽपि हि परीक्षकास्तद्बलेनात्मादेः स्थायित्वं साधयन्ति । ततः किं प्रकृत इत्यत आह अतीतेति ।

**अनुव्याख्यानम्**

***अतीतवर्तमानत्वधर्मिणी सा च दृश्यते ॥***

अतीतत्ववर्तमानत्वधर्मविशिष्टार्थविषयेत्यर्थः । दृश्यते साक्षिणा । सोऽयमिति हि प्रत्यभिज्ञाकारोऽनुभूयते । सा च चक्षुरादिनैव जायत इति भावः ।

### **वाक्यार्थचन्द्रिका**

‘प्रत्यक्षं मानसं चे’त्यादेरुक्तार्थानुपपादकत्वात्प्रकृतासङ्गतिशङ्कापरिहाराय तामाह एवमिति । उत्तरवाक्ये ‘तदा स्मृतिप्रमाणत्वमि’त्युत्तरवाक्ये ॥ पूर्वानुभवेति । अनधिगतार्थावगतिरेव प्रमा तत्साधनमेव प्रमाणमित्यभ्युपगम्येयं शङ्केति द्रष्टव्यम् ॥ यदा यस्मादित्यादि । ‘यदा तदेति हेत्वर्थे कालार्थे चापि भण्यत’ इत्यन्यत्रोदाहृतप्रमाणबलेन कालार्थत्ववद्धेत्वर्थत्वमप्यनयोरिति भावः । प्रमाणत्वं प्रमात्वमित्यर्थः । ननु ‘बाधश्च नात्रे’त्युत्तरभाष्यखण्डवैयर्थ्यम् । न च याथार्थ्योपपादकबाधाभावकथनार्थत्वान्न तदिति वाच्यम् । यार्थार्थ्यव्युत्पादनस्यापि निष्प्रयोजनत्वेन तदर्थकबाधाभावस्याप्यवक्तव्यत्वात् । न च लक्षणसम्पत्त्या प्रामाण्योपपादनार्थत्वान्न तदानर्थक्यमिति वाच्यम् । ‘आधिक्यमनुभूतादि’ति पूर्वग्रन्थेनैव लक्षणसम्पत्त्या प्रामाण्यस्य समर्थितत्वात् । न च याथार्थ्यस्यैव प्रामाण्यलक्षणत्वेनानधिगतार्थावगतिसाधनत्वस्य तल्लक्षणत्वाभावान् न तत्सद्भावेऽपि लक्षणसम्पत्तिरिति वाच्यम् । तथा सति तद्व्युत्पादनवैयर्थ्यप्रसङ्गादित्यतोऽङ्गीकारवादत्वान्न पूर्वत्र तद्व्युत्पादनवैयर्थ्यं वस्तुस्थितिकथनार्थत्वाच्च न याथाथ्योपादनस्यापि तदित्यभिप्रेत्य पूर्वोत्तरग्रन्थयोस्तात्पर्यभेदं दर्शयति अपि चेति ॥ नेदमिति । तथा सति धारावाहिकज्ञानानामप्यप्रमात्वस्य तत्साधनानां चाप्रमाणत्वस्य प्रसङ्गादिति भावः ।

### **परिमल**

उत्तरवाक्य इति । अतीतत्वविशेषितमित्यत्रेत्यर्थः ॥ इति चार्थ इति । चशब्दार्थ इत्यर्थः । सर्वानुभूतिगतं व्यनक्ति सर्वेऽपीति ।

### **श्रीनिवासतीर्थीया**

उत्तरवाक्ये अतीतत्वविशेषितमित्यतःपूर्वमित्यर्थः ॥ आधिक्यमिति । स्वार्थे ष्यञ् सुखमेव सौख्यमितिवत् । अधिकमेवाधिक्यमित्यर्थः ।

### **वाक्यार्थरत्नमाला**

उक्तार्थेति । उक्तार्थानुपपादकत्वात् प्राप्ता याऽसङ्गतिशङ्का तत्परिहारायेत्यर्थः । तामाहेति । प्रकृतसङ्गतिमाहेत्यर्थः । याथार्थ्यं प्रामाण्यमिति पक्षेऽस्या सम्भवादाह । अनधिगतार्थेति ।

