+++
title = "११ वक्तृत्वाभावनुमानं न सत्प्रतिपक्षवत्"

+++


## यत्र व्याहतता नास्ति कोऽतिसङ्गोऽस्य साधने

**वक्तृत्वाभावनुमानं न सत्प्रतिपक्षवत्**

**यत्र व्याहतता नास्ति कोऽतिसङ्गोऽस्य साधने**

### **सुधा**

अथ मतम् । वन्ध्यासुतो वक्ता सुतत्वात्सम्मतवदिति सत्प्रतिपक्षमेतत्किन्न स्यात् । असदाश्रयताभयस्य भवतैव त्याजितत्वादिति । मैवम् । तदीयवक्तृताकार्यस्य कदाऽपि केनाप्यनुपलब्धत्वेन बाधितविषयतया दुर्बलस्याप्रतिपक्षत्वात् । न हि भवति तरक्षोः प्रतिपक्षो हरिणशावः । अवक्तृत्वमपि वचनेतरक्रियाकर्तृत्वमित्यतोऽचेतनत्वमपि बाधितविषयमिति चेन्न । वक्तृत्वाभावमात्रस्य साध्यत्वात् ।

### **वाक्यार्थचन्द्रिका**

वन्ध्यासुतो वक्ता सुतत्वादित्यादेरपि साधकत्वप्रसङ्गस्यैव बाधकत्वा‘द्बाधितविषयत्वादिदोषान्तराभावे केवलासदाश्रयस्यापि साधकत्वे बाधकाभावादि’त्ययुक्तमित्यभिप्रायेण शङ्कते अथ मतमिति । यद्वा दृश्यते चेत्याद्युक्तमसत् । सत्प्रतिपक्ष(ति)त्वेन तस्यासाधकत्वादिति शङ्कते अथेति । नञः पर्युदासार्थत्वमभिप्रेत्य साम्यमाशङ्कते अवक्तृत्वमपीति । ततश्च प्रतिपक्षत्वं नानुपपन्नमिति भावः । प्रसज्यप्रतिषेधार्थत्वमाश्रित्य परिहरति वक्तृत्वाभावमात्रस्येति । तथा च तस्य बाधितत्वेन दुर्बलत्वादप्रतिपक्षत्वमेवेति भावः ।

### **वाक्यार्थरत्नमाला**

बाधितविषयत्वादित्यारभ्य बाधकाभावादितीत्यनुवादः । अयुक्तत्वे हेतुकथनं बाधकत्वादित्यन्तेन । न हि भवति तरक्षोरिति मूलम् । न हि भवति तरक्षुः प्रतिपक्षो हरिणशावकस्य । किंतु समरकण्डुनिघ्नविषाणकोटिसमुल्लिखितगण्डशैलस्य विपिनमाहिषस्येति प्रतिपक्षविचारस्थलीयन्यायवाचस्पत्यनुसारेणोक्तविधो माहिषस्तु प्रतिपक्षो भवेत् । नचात्र तद्वत्समबलतास्तीति भावः । दुर्बलत्वादित्यतः पूर्वं पूर्वानुमानस्य प्रबलतया तदपेक्षया प्रतिपक्षानुमानस्येति पूरणीयम् ।

