+++
title = "०९ अभावाश्रयत्वासदाश्रयत्वयोर्नदोषत्वम्"

+++


## दोषो व्याहतिरेवास्ति नृश्रङ्गास्तित्वसाधने

**अभावाश्रयत्वासदाश्रयत्वयोर्नदोषत्वम्**

**दोषो व्याहतिरेवास्ति नृश्रङ्गास्तित्वसाधने**

### **सुधा**

तत्र भाववदभावस्यापि प्रमाणिकत्वं सधर्मकत्वं च प्रागेव साधितम् । असदाश्रयस्य तु कुतो दुष्टत्वमिति वाच्यम् । किन्नरविषाणमस्ति विषाणत्वादित्यादेरपि साधनत्वप्रसङ्गात् । उतासतो निर्धर्मकत्वेन साध्यधर्माश्रयत्वानुपपत्त्या बाधितविषयत्वेन । अथ साधनधर्माश्रयत्वानुपपत्त्या स्वरूपासिद्धत्वेन । यद्वाऽसतः सकलव्यवहाराभाजनत्वेन । यदि वाऽप्रामाणिकस्य प्रमाणाङ्गताऽसम्भवेन । अथवाऽसदाश्रयस्य व्याप्त्यनुपपत्त्येति । आद्यं निराकरोति दोष इति ।

## **अनुव्याख्यानम्**

***दोषो व्याहतिरेवास्ति नृ**श्र**ङ्गास्तित्वसाधने ॥***

व्याहतिः प्रमाणविरोधः । श्रङ्गशब्दो हि महतः शिरस्संयुक्तस्य रूपवतोऽवयवविस्य वाचकोऽभिप्रेतः स्यात् । अतीन्द्रियस्य वा कस्यचित् ।आद्ये प्रत्यक्षेण तस्य नास्तिताऽवधारणात् । प्रमाणबाधितत्वेनैव विषाणत्वस्यासाधनत्वान्नातिप्रसङ्गः । द्वितीये त्विष्टापादनमिति ।

### **वाक्यार्थचन्द्रिका**

नन्वसदाश्रयत्वस्येवाभावाश्रयत्वस्याप्यदोषताया अवश्यं साधनीयाया उत्तरत्रासाधनान्न प्रतिज्ञावाक्यस्यासदाश्रयत्वाभावाश्रयत्वयोरदोषत्वविषयतया तात्पर्यवर्णनं युक्तमित्याशङ्कां तदसाधननिमित्तकथनेन परिहरति तत्रेति ॥ प्रागेवेति । असदधिकरणवैशेषिकाधिकरणयोरित्यर्थः। उपलक्षणं चैतत् । अत्यन्ताभावप्रतियोगिनस्तुच्छत्वेऽपि तस्यातुच्छत्वाद् अभावत्वाप्रामाणिकप्रतियोगित्वादिधर्माश्रयत्वान्नात्यन्ताभावस्य निर्धर्मिकत्वमप्रामाणिकत्वस्य प्रामाणिकात्यन्ताभावप्रतियोगित्वरूपत्वेन प्रतियोग्यप्रामाणिकत्वस्य तदत्यन्ताभावप्रामाणिकत्वसाधकतया हेतोर्विरुद्धत्वं चेत्यपि द्रष्टव्यम् ॥ किमिति । तददोषत्व इति शेषः ॥ अथ साधनेति । अत्रापि निर्धर्मकत्वेनेति प्रागुक्त एव हेतुरनुसन्धेयः ॥ सकलेति । विधिनिषेधरूपसकलेत्यर्थः । तच्च प्रतीत्यविषयत्वहेतुसिद्धमिति भावः । व्याप्त्यनुपपत्येति । निरधिकरणयोर्धर्मयोर्नियतसामानाधिकरण्यरूपव्याप्त्यनुपपत्त्येत्यर्थः । स्वव्याहतेरत्राप्रसङ्गेन व्याहतिशब्दस्य सामान्यपरत्वासम्भवात् ‘मानबाधे न तद्भवेदि’त्युत्तरग्रन्थानुरोधेन विपरतया तमनूद्य व्याचष्टे व्याहतिः प्रमाणविरोध इति । प्रत्यक्षप्रमाणबाध इत्यर्थः । ननु श्रङ्गशब्दस्यातीन्द्रियवस्तुवाचकत्वाभ्युपगमेन प्रतियोग्ययोग्यतया तदभावस्याप्रत्यक्षत्वात्कथमत्र प्रत्यक्षबाध इत्यतोऽत्र श्रङ्गशब्दस्य प्रसिद्धावयववाचकत्वपक्ष एवैतद्दोषाभिधानान्नानुपपत्तिरित्यभिप्रेत्य सम्भावितविकल्पप्रदर्शनपूर्वकं द्वितीयपक्षं बहिरेव प्रदूष्य प्रथमपक्षनिरासपरतया ग्रन्थं योजयति श्रङ्गशब्दो हीत्यादिना ।

### **परिमल**

किमभावस्य स्वरूपमेव नेत्युच्यते उत धर्मो नेति न द्वयमपीत्याह अभावस्यापीति ॥ प्रागेवेति । ‘अभावस्य च भावोऽपि धर्मोऽथापि हि धर्मिण’ इति ‘प्रथमप्रतिपत्तिषु निषेधविधिरूपत्वं भावाभावत्वमत्र ही’ति युक्तिपादीयचतुर्थाधिकरणे । तथा वैशेषिकाधिकरणे अभावस्य च धर्माः स्युर्भावास्तेषां च तेऽखिला’ इति ‘तथापि प्रथमं बुद्धेर्यो निषेधस्य गोचरः । सोऽभावो विधिबुद्धेस्तु गोचरः प्रथमं पर’ इति च सधर्मकत्वं प्रामाणिकत्वं चोक्तमित्यर्थः ॥ इष्टापादनमिति । गुरुत्वादेरतीन्द्रियधर्मस्य सत्वादिति भावः ।

### **यादुपत्यम्**

अभावाश्रयस्य दोषत्वं किमभावस्याप्रामाणिकत्वेनोत तस्य निर्धर्मकत्वेनेति विकल्पं मनसि निधायाह तत्र भाववदिति ॥ प्रागेवेति । ‘तथाऽपि प्रथमं बुद्धेर्यो निषेधस्य गोचरः । सोऽभावो विधिबुद्धेस्तु गोचरः प्रथमं पर’ इत्यादौ अभावस्य प्रामाणिकत्वम् ‘अभावस्य च धर्माः स्युर्भावा’ इत्यादौ तस्य सधर्मकत्वं च साधितमित्यर्थः ।

### **वाक्यार्थरत्नमाला**

उपलक्षणं चैतदिति । असदाद्यधिकरणीयप्रामाणिकत्वादिसाधनमित्यर्थः । प्रागेव साधितमिति मूलम् । अतो नाभावाश्रयत्वस्यादूषणत्वमुपपाद्यत इति शेषः । असदाश्रयत्वस्य त्विति मूलम् । असदाश्रयत्वस्य कुतो दूषणत्वमित्यर्थः । किंतु नृविषाणमित्यत्रापेक्षितं पूरयति । तददोषत्व इति इति । बहिरेव प्रदूष्येति । प्रदूषयिष्यन्नित्यर्थः ।

