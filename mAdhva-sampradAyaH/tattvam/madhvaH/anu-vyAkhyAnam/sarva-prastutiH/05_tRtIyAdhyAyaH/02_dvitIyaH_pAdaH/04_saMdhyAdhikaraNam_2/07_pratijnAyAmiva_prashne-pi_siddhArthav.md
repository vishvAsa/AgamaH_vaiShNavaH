+++
title = "०७ प्रतिज्ञायामिव प्रश्नेऽपि सिद्धार्थविषयत्वं दोष एव"

+++


## तदन्यस्य सिद्धतैव हि साधिका

**प्रतिज्ञायामिव प्रश्नेऽपि सिद्धार्थविषयत्वं दोष एव**

**तदन्यस्य सिद्धतैव हि साधिका**

### **सुधा**

ननु परं प्रति साधनाय पक्षवचनं प्रतिज्ञा । न च सिद्धं साधनमर्हति । अतः प्रतिज्ञात्वव्याघातात् । प्रतिवादिसिद्धार्थत्वं दूषणमेवेति । एवं तर्हि ज्ञीप्सापूर्वकं वाक्यं प्रश्नः । न च ज्ञाते ज्ञीप्सा सम्भवति । अतः प्रश्नत्वव्याघातात्स्वसिद्धार्थविषयत्वं कथं न दूषणमिति । अथ किमर्थं प्रतिज्ञायामित्युच्यत इत्यत आह तदन्यस्येति ।

## **अनुव्याख्यानम्**

***...... तदन्यस्य सिद्धतैव हि साधिका ॥***

व्यापकधर्मस्य साध्यधर्मिणा सम्बन्धस्तदपर्यवसानलभ्यश्चार्थः प्रतिज्ञा(ता)र्थः । तदन्यस्य हेत्वाद्यर्थस्य सिद्धतैव हि साध्यसाधिका भवति । असिद्धस्य लिङ्गादेः साध्यसाधकत्वेऽतिप्रसङ्गात् । अतः प्रतिज्ञायामित्युक्तम् । प्रतिज्ञातार्थव्यतिरिक्तस्योत्तरवाक्यार्थस्य सिद्धतैव साधिकेत्यनेन तदसिद्धेर्दूषणत्वं लब्धम् । सा चानेकप्रकारा । तथा हि । साध्यधर्मिणोऽसिद्धिराश्रयासिद्धिः । यथा नृ(शश)श्रङ्गमस्ति श्रङ्गत्वाद्गोश्रङ्गवदिति । साध्यधर्मासिद्धिरप्रसिद्धविणताऽपरसंज्ञा । यथा शुक्तिरजतादिकं सदसद्विलक्षणं बाध्यत्वादिति । लिङ्गासिद्धिः । यथा विमतमचेतनं सदसद्विलक्षणत्वादिति । लिङ्गस्य पक्षधर्मताऽसिद्धिः । यथा शब्दो नित्यश्चाक्षुषत्वादिति । व्यधिकरणासिद्धिः । यथा शब्दोऽनित्यो घटस्य कृतकत्वादिति । व्याप्त्यसिद्धिः । यथा यत्सत्तत्क्षणिकं यथा प्रदीपः; संश्च प्रपञ्च इति । एवं विणासिद्ध्यादयोऽपि द्रष्टव्याः ।

### **वाक्यार्थचन्द्रिका**

न च ज्ञात इति । न च लोकानुग्रहादिरूपप्रयोजनवशात्सिद्धेऽपि सिषाधयिषावज्ज्ञातेऽपि ज्ञीप्सा स्यादिति वाच्यम् । प्रयोजनाभावे तदसम्भवस्याभिप्रेतत्वात् । न चात्राप्यनिर्वचनीयत्वस्थापनस्यैव प्रयोजनत्वात्तदभावोऽसिद्धः । भेदेनैव तदुपपत्त्या तत्स्थापनासम्भवादित्याशयात् । तदपर्यवसानेति । तदनुपपत्तिरित्यर्थः । न केवलं व्यापकधर्मस्य साध्यधर्मिणा सम्बन्धः प्रतिज्ञार्थः किन्तु स यावता विना न पर्यवस्यति स सर्वोऽपीत्यर्थः । तादृशश्चार्थः क्षित्यादेः सकर्तृकत्वानुमाने ज्ञाननित्यत्वादिकमेवेति बोध्यम् । नन्वाश्रयव्याश्रयासिद्धी इत्याद्युत्तरग्रन्थोऽनर्थकः । न चाश्रयासिद्ध्यादीनां दूषणत्वप्रतिषेधार्थत्वान्न तस्यानर्थक्यमिति वाच्यम् । तद्दूषणतायाः प्रागप्रसक्ततया तत्प्रतिषेधकत्वासम्भवात् । न चाश्रयासिद्ध्यादेर्विशिष्य दोषत्वाप्रसक्तावप्यस्त्येव सामान्यतः प्रसक्तिः । प्रतिज्ञातार्थव्यतिरिक्तपरिहारवाक्यार्थासिद्धेर्दोषतायाः प्रस्तुतत्वादाश्रयासिद्ध्यादेरपि तद्रूपत्वादिति वाच्यम् । तद्दोषताया अपि प्रागनुक्तत्वादसिद्ध्या सामान्यतोऽपि तत्प्रसक्तेरयोगात् । तद्दोषत्वस्योक्तिं विना कथञ्चित्सिद्धावप्याश्रयासिद्ध्यादिव्यतिरिक्तपरिहारवाक्यार्थासिद्धेरभावेन तदसिद्धेर्निर्विषयत्वप्रसङ्गश्चेत्यतो ऽत्रोक्तिं विनाऽपि तत्सामर्थ्येनैव प्रतिज्ञार्थव्यतिरिक्तपरिहारवाक्यार्थासिद्धेर्दूषणत्वलाभादस्त्येवाश्रयासिद्ध्यादेर्दूषणत्वप्रसक्तिः ।
तदसिद्धेश्चानेकविधत्वादपवादविषयाश्रयासिद्ध्याद्यतिरिक्तासिद्ध्यादिविषयत्वेन सविषयत्वोपपत्तेर्न निर्विषयत्वप्रसङ्गश्चेत्यभिप्रेत्य युक्तिपादव्युत्पादितस्य न्यायस्य प्रसङ्गेनोपपादनार्थं तदसिद्धेरुक्तिं विनाऽपि दूषणत्वलाभमनेकप्रकारत्वं चोपदर्शयन्नेवाश्रयासिद्ध्यादेः प्रसक्तदूषणत्वापवादकतयोत्तरग्रन्थं सङ्गमयति प्रतिज्ञार्थव्यतिरिक्तस्येति । विणासिद्ध्यादय इत्यत्रादिपदेन विशेष्यासिद्धिभागासिद्ध्योः परिग्रहः । तत्र शब्दो नित्यश्चाक्षुषत्वे सति सामान्यवत्त्वदिति विणासिद्धिः । सामान्यवत्वे सति चाक्षुषत्वादिति विशेष्यासिद्धिः । प्रयत्नान्तरीयकत्वादिति भागासिद्धिरिति द्रष्टव्यम् ।

### **परिमल**

दूषकताबीजं वाचयित्वा प्रकृतेऽपि सममित्याह नन्वित्यादिना ॥ ज्ञीप्सेति । ज्ञातुमिच्छा ज्ञीप्सा तत्पूर्वकमित्यर्थः । यत्तु पुराणादौ लोकानुग्रहार्थं महात्मनां प्रश्नः सोऽपि परकीयसन्देहज्ञीप्साद्याहरणेनेति भावः । प्रतिज्ञापदेन तदर्थो ग्राह्य इत्याह व्यापकेति । तदपर्यवसानेति । स च यावता विना न पर्यवस्यति स तावान्प्रतिज्ञार्थ इत्यर्थः । उत्तरमूलग्रन्थं सङ्गमयितुं पूर्वोक्तं निष्कृष्यानुवदन् लब्धमर्थमाह प्रतिज्ञार्थेत्यादिना ॥ एवं विणासिध्यादयोऽपीति । एते च प्रमाणलक्षणटीकायां व्यक्ताः । शब्दो नित्यश्चाक्षुषत्वे सति कृतकत्वादित्यादयः ।

### **यादुपत्यं**

न च ज्ञाते ज्ञीप्सेति । लोकानुग्रहादिरूपप्रयोजनाभाव इति ; । तेन प्रयोजनावशात्सिद्धे सिषाधयिषावज्ज्ञातेऽपि ज्ञीप्सा किन्न स्यादिति शङ्काऽनवकाश इति ध्येयम् । न चात्रानिर्वाच्यत्वस्थापनं प्रयोजनमस्तीति वाच्यम् । भेदेनैवोपत्त्या तत्स्थापनासम्भवादित्याशयात् ॥ तदपर्यवसानेति । तदनुपपत्तिलभ्य इत्यर्थः । स यावता विना न पर्यवस्यति स सर्वोऽपि प्रतिज्ञार्थ इति यावत् । तदसिद्धेर्दूषणत्वमिति । अनेन तद्व्युत्पादनस्योपयोगं लेशतो दर्शयिष्याम इति यदुक्तं तद्दर्शितमिति ज्ञातव्यम् ॥

### **श्रीनिवासतीर्थीया**

दूषणमेव वादिनः । साध्यधर्मिणा पक्षेण । एवमुत्तरत्र ॥ तदिति । तत्साध्यं यावता विना च पर्यवस्यति तावान्सर्वोऽप्यर्थस्तदपर्यवसानलभ्योऽर्थ उच्यते । हेतोः पक्षधर्मताबललभ्यार्थ इति यावत् । यथा क्षित्यादिकं सकर्तृकमित्यत्र सार्वज्ञ्यम् ।

### **वाक्यार्थरत्नमाला**

न च लोकानुग्रहादीति । कोयमाप्त इति वयमुपास्मह इत्यैतरेयभाष्ये लोकानुग्रहार्थं विज्ञानार्थं च प्रश्न इत्युक्तेः, किं च विदिततत्वोऽपि यदा परपरीक्षाद्यर्थं प्रमाणं पृच्छतीत्यसिद्धसाधने दोषः क इत्युत्तरभाष्यमूले उक्तेः प्रश्नदोषा इत्येतत्सम्बन्धिमूलटीकास्थतात चरणोक्तपक्षानुवादे विदिततत्वेन पुरुषेण परपरीक्षाद्यर्थमिति चोक्तेरादिपदेन विणज्ञानपरपरीक्षयोर्ग्रहणम् ॥ प्रतिज्ञार्थेति । प्रतिज्ञार्थव्यतिरिक्तस्य परिहारवाक्यार्थस्येति योज्यम् । आश्रयासिध्यादेरपि तद्रूपत्वादिति वाच्यमिति मूलकोशानुसारी पाठः । कथञ्चिदिति । सामर्थ्येनेत्यर्थः । तदसिद्धेरिति । परिहारवाक्यार्थासिद्धेरित्यर्थः । तदसिद्धेनिर्विषयत्वप्रसङ्गश्चेति दूषणत्वेन प्राप्तासिद्धेर्निर्विषयत्वं नाम कस्मिंश्चिदपि दोषे पर्यवसानाभावः । आश्रयासिध्यादिरूपासिद्धेर्दूषणत्वाभावाद् रूपान्तरस्य चासिद्धावभावाद् असिद्धिर्दूषणमिति वचनं निर्विषयमिति यावदिति योज्यम् । असिद्धिर्दूषणमित्यत्रत्यासिद्धिपदं निर्विषयत्वमिति वा । सविषयत्वोपपत्तेरित्युत्तरत्रापि उक्तरीत्या असिद्धिशब्दस्य सविषयत्वोपपत्तेरिति योजना ज्ञातव्या । प्रयत्नानन्तरीयकत्वादिति । स्वन्यायैः साधनं कार्यमित्युत्तरभाष्यमूलेऽव्यञ्जकप्रयत्नानन्तरोपलब्धेरिति विणात्तदनुसारेणात्र विशेषणं ज्ञेयम् ।

