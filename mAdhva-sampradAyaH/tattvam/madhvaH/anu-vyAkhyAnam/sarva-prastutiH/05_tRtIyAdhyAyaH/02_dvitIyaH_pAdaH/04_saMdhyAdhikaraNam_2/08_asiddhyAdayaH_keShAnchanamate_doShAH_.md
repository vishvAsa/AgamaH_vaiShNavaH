+++
title = "०८ असिद्ध्यादयः केषाञ्चनमते दोषाः, न चते वस्तुतो दोषाः"

+++


## आश्रयव्याश्रयासिद्धी साध्यासिद्धिश्च दूषणम्

**असिद्ध्यादयः केषाञ्चनमते दोषाः, न चते वस्तुतो दोषाः**

**आश्रयव्याश्रयासिद्धी साध्यासिद्धिश्च दूषणम्**

### **सुधा**

तत्र सर्वासामप्यसिद्धीनां दूषणत्वे प्राप्तेऽपवादमाह आश्रयेति ।

## **अनुव्याख्यानम्**

***आश्रयव्याश्रयासिद्धी साध्यासिद्धिश्च दूषणम् ॥***

***केषाञ्चित् ...... ....... .......***

आश्रयासिद्धिर्व्यधिकरणासिद्धिः साध्यासिद्धिश्च यद्यपि केषाञ्चिन्नैय्यायिकादीनां मते दूषणम् । तथाऽपि तत्त्वतो न च ते दोषाः । आश्रयासिद्धिरनेकप्रकारा । असदाश्रयत्वमभावाश्रयत्वमप्रतीताश्रयत्वं पक्षीकृताकारेणासत्वं सिद्धसाध(कत्वं)नत्वं चेति तत्राद्ययोर्द्वयोरदोषत्वं प्रतिजानीते न चेति ।

**अनुव्याख्यानम्**

***........ न च ते दोषा व्याप्तौ सत्यां कथञ्चन ।***

अप्रतीताश्रयत्वादेर्दोषत्वस्य सिद्धत्वात् । अत एवोक्तमन्यत्र ‘असदाश्रयस्ये’त्यादि । ‘न चात्यन्ताभावोऽपी’ति । एवमुत्तरत्रापि ज्ञातव्यम् । आश्रयासिद्धिशब्देन दृष्टान्तस्याश्रयहीनताऽपि सङ्ग्राह्या । कुतस्ते न दोषा इति चेत् । किं व्याप्त्यादिभङ्गहेतुत्वेन दोषत्वमुत सत्येव व्याप्त्यादौ प्रकारान्तरेण । नाद्यः । आश्रयासिद्ध्यादावपि व्याप्त्यादेः सत्त्वात् । द्वितीये त्विदमुपतिष्ठते । व्याप्तौ सत्यां कथञ्चन केनापि प्रकारेण न दोषा इति । व्याप्तिग्रहणमबाधितविषयत्वाद्युपलक्षणम् । वस्तुतो व्याप्तावेव तस्योपयोगान्न पृथगुक्तम् । अस्यैवार्थस्य प्रपञ्चार्थमुत्तरः प्रबन्धः ।

### **वाक्यार्थचन्द्रिका**

मूले केषाञ्चिदित्यस्य वैयर्थ्यमाशङ्क्य दोषाणामदोषत्वप्रतिज्ञाया व्याहतत्वशङ्कापरिहारार्थत्वात्तस्य न तदिति भावेन तत्पदोपादानेन सूचितं व्याहतिपरिहारं दर्शयंस्तद्वाक्यं योजयति आश्रयेत्यादिना । आश्रयासिद्धिशब्दस्याश्रयासिद्धिमात्रपरत्वप्रतीतिनिरासाय विपरतया तं व्यवस्थापयितुं तस्या नेकप्रकारतां तावद्दर्शयति आश्रयासिद्धिरनेकप्रकारेत्यादिना । असिद्धाश्रयत्वमित्यर्थः ॥ असदाश्रयत्वमिति । यथा वन्ध्यासुतो न वक्ताऽचेतनत्वादित्यादि ॥ अभावाश्रयत्वमिति । अत्यन्ताभावाश्रयत्वमित्यर्थः । तस्य निर्धर्मिकत्वादप्रामणिकप्रतियोगिकत्वेनाप्रामाणिकत्वाच्चेति भावः ॥ अप्रतीताश्रयत्वमिति । यथेदानीमिहाकाशे परमाणुः कदाचिद्द्रव्यारम्भकः परमाणुत्वादित्यादि ॥ पक्षीकृताकारेणेति । यथा स्वर्णमयोऽद्रिरग्निमानित्यादि । तत्र विशेष्यस्य सत्त्वेऽपि विणाभावेन पक्षीकृतविशिष्टाकारस्यासत्त्वदिति भावः । सिद्धसाधकत्वं चेति । यथाऽनित्यो घटः कार्यत्वात्पटवदित्यादि । तत्र साध्यस्य निश्चितत्वेन सन्देहगर्भितपक्षत्वाभावेन पक्षरूपाश्रयाभावादिति भावः । नन्वाश्रयासिद्धिमात्रपरत्वाश्रयणेन तन्मात्रस्यादोषत्वप्रतिज्ञैवेयमिति किन्न व्याख्यायत इत्यत आश्रयाप्रतीतौ हेतोः पक्षधर्मताज्ञानासम्भवेनाज्ञानासिद्धतया, पक्षीकृताकारेणासति साध्ये पक्षतावच्छेदकधर्मसामानाधिकरण्यस्य बाधितत्वेन, सिद्धसाधकत्वस्य चासङ्गतत्वेन, दूषणताया अन्यत्र सिद्धत्वान्न तथा व्याख्यानं युक्तमित्याशयेनाह अप्रतीताश्रयत्वादेरिति । असदाश्रयत्वाभावाश्रयत्वयोरदूषणत्वे मानलक्षणसम्मतिमाह अत एवेति । अत्र चाद्येन वाक्येनासदाश्रयत्वरूपाश्रयासिद्धेरदोषत्वं द्वितीयेन चाभावाश्रयत्वरूपायास्तस्या अदोषत्वमुक्तमित्यर्थः । उक्तन्यायमन्यत्राप्यतिदिशति एवमिति । आश्रयशून्यत्वं न दृष्टान्तदोष इत्युत्तरत्रापित्यर्थः । आश्रयशून्यत्वं न दृष्टान्तदोष इत्युक्तिरप्यसदाश्रयत्वा भावाश्रयत्वरूपतद्विस्यादोषत्वाभिप्रायेणैव न त्वप्रतीताश्रयत्वादिसाधारणाश्रयशून्यत्वस्योदोषत्वाभिप्रायेण । अप्रतीताश्रयत्वादेर्दोषत्वस्य स्थितत्वादिति भावः ।

नन्वाश्रयशून्यत्वं न दृष्टान्तदोष इत्युक्तिरेव नास्ति तत्कथं तस्या असदाश्रयत्वादिविविषयकत्वातिदेश इत्यतोऽत्र वाक्ये आश्रयासिद्धिशब्देन दृष्टान्तस्याश्रयशून्यताया अपि सङ्गृहीतत्वेनैतदुक्तेरेव तदुक्तित्वाद्युक्त एव विविषयकत्वातिदेश इत्याशयेनाह आश्रयासिद्धिशब्देनेति । यद्यपि सिद्धे सत्यारम्भस्य नियमार्थत्वात्साध्यसाधनवैकल्यं दृष्टान्तस्येत्युक्तेरेवाश्रयशून्यत्वस्य दृष्टान्तदोषत्व एव पर्यवसितत्वेन पर्यवसितोक्तिमादाय विविषयकत्वातिदेशनिर्वाहसम्भवादाश्रयासिद्धिशब्देनाश्रयशून्यतायाः सङ्ग्रहकथनमनर्थकमित्याभाति । तथाऽप्यत्रत्यं तददोषत्वव्युत्पादनप्रकारं तत्र सूचयितुं तत्कथनमित्यवधेयम् । दृष्टान्तस्येत्यतःपरं तद्दोषतया परैरङ्गीकृतेति शेषः । तथाऽपि व्याप्तौ सत्यामित्यादिकमनर्थकमित्याशङ्क्योक्तप्रतिज्ञायां हेतुकथनार्थत्वात्तस्य न तदिति भावेन हेतुकथनपरतयोत्तरग्रन्थं सङ्गमयितुं तदाकाङ्क्षामुत्थापयति कुत इति । ननु चाश्रयासिद्ध्यादीनां व्याप्त्यादिभङ्गहेतुत्वेनापि दोषत्वस्य परेण वक्तुं शक्यत्वात्कथमनेन तेषामदोषत्वसिद्धिरित्यतोऽत्र विकल्पं, बहिरेवाद्यपक्षदूषणं चाभिप्रेत्य द्वितीयपक्षमात्रनिरासायोत्तरग्रन्थप्रवृत्तेर्नानुपपत्तिरित्यभिप्रेत्य सम्भावितं विकल्पमाद्यपक्षदूषणं च बहिरेव दर्शयन्द्वितीयपक्षनिरासपरतयोत्तरग्रन्थं योजयति किं व्याप्त्यादिभङ्गहेतुत्वेनेत्यादिना ॥ व्याप्त्यादेः सत्त्वादिति । वक्ष्यमाणरीत्येति शेषः । नन्वनेन ग्रन्थेन व्यभिचारासङ्गीर्णोदाहरणाभावादाश्रयासिद्ध्यादेरदोषत्वमित्यायातम् । तच्च न सम्भवति । नृृङ्गं वन्हिमद्धूमवत्त्वादित्यादेरेव व्यभिचारासङ्गीर्णतदुदाहरणस्य सत्त्वादित्यतो भवेदेतदेवं यद्यत्र ग्रन्थे व्यभिचारासङ्कीर्णोदाहरणाभाव एव तेषामदोषत्वे नियामकत्वेनाभिमतः स्यान्न चैवं किन्नाम दोषान्तरासङ्कीर्णोदाहरणाभाव एव तत्त्वेनाभिमत इति भावेन व्याप्तिपदं दोषान्तराभावसङ्ग्राहकतया व्याचष्टे व्याप्तिग्रहणमिति । अबाधितविषयत्वादेरप्यत्राभिप्रेतत्वे व्याप्तेरिव तस्य स्वशब्देनैव ग्राह्यत्वादुपलक्षणतया व्याप्तिशब्देन तद्ग्रहणे किन्निमित्तमित्यत आह वस्तुतो व्याप्तावेवेति । अबाधितत्वाद्यभावे पक्ष एव व्यभिचारेण व्याप्तेरसम्भवादिति भावः । एतच्च पक्षतायाः सन्देहघटितत्वाभावमभिप्रेत्योक्तम् । सन्देहघटितत्वे तु पक्षताया बाधायां व्यभिचारवदपक्षधर्मत्वस्यापि प्राप्त्याऽबाधितविषयत्वेन व्याप्तेरिव पक्षधर्मत्वस्याप्युपपादनाद् व्याप्तावेवोपयोग इत्यवधारणस्यासामञ्जस्यप्रसङ्गादिति ध्येयम् । आश्रयव्याश्रयासिद्धी इत्यादिनैवाश्रयासिद्ध्यादेरदोषत्वस्योक्तत्वात्तत्कथनपरस्य दोषो व्याहतिरेवेत्याद्युत्तरग्रन्थस्यानर्थक्यमाशङ्क्य परिहरति अस्यैवेति । प्रपञ्चनं च तद्दोषत्वे परोत्प्रेक्षिततत्तत्प्रकारविनिरासेनेति द्रष्टव्यम् ।

### **परिमल**

पक्षीकृताकारेणेति । यथा काञ्चनमयोद्रिर् अग्निमानित्येवमादिर्ध्येयः ॥ दोषत्वस्य सिद्धत्वादिति । धर्मिण अप्रतीतौ तत्र साध्यादिसम्बन्धबोधनायोगात् । पक्षीकृताकारासत्वे तत्सामानाधिककरण्येन साध्यसम्बन्धबोधस्यानुमानफलस्यासिद्धेः । सिद्धसाधनत्वस्यानाकांक्षितत्वेनासङ्गतत्वाद् दोषत्वं तेषामिति भावः ॥ अन्यत्रेति । प्रमाणलक्षणे । असदाश्रयस्य साधकत्वं नेत्यपि व्याप्तिं विना कथं निवार्यत इत्युक्तमित्यर्थः । ‘न चात्यन्ताभावोऽपि सर्वधर्मरहित’ इति चोक्तमित्यर्थः ॥ एवमुत्तरत्रापीति । व्यासिद्धोऽपि द्विविधः । अव्याप्यो व्याप्यश्चेति । तत्राद्यस्य दोषत्वेऽपि अन्त्यस्येयमदोषत्वप्रतिज्ञा । तथा साध्यासिद्धिरपि न सर्वाप्यदुष्टा किन्तु व्याप्तिमत्येव न त्वन्येत्येवं ज्ञातव्यमित्यर्थः। यद्वा व्याप्त्यादेः सत्वादित्युत्तरवाक्ये तत एवोक्तमन्यत्र ‘असत्यपि व्याप्तिरस्त्येव प्रयोजिका चे’त्युपष्टम्भकं ज्ञेयमित्यर्थः ॥ दृष्टान्तस्याश्रयहीनतेति । व्याप्तिग्रहस्थलरूपाश्रयहीनता ग्राह्येत्यर्थः ॥ व्याप्तावेवेति । बाधितत्वे सिद्धे पक्षीयहेतोस्साध्याभावसम्बन्धज्ञानेन व्याप्त्यसिद्धेरिति भावः ॥ अस्यैवार्थस्येति । ‘व्याप्तौ सत्यां कथञ्चन न दोषा’ इत्युक्तार्थस्येत्यर्थः ।

### **यादुपत्यम्**

पक्षीकृताकारेणेति । विशेष्यसत्त्वेऽपि विणस्यासत्त्वेन विशिष्टस्य पक्षीकृताकारस्यासत्त्वमित्यर्थः । यथा सुवर्णमयोऽद्रिरग्निमान्धूमवत्त्वादित्यादौ सुवर्णमयत्वादिविणासिद्ध्याऽऽश्रयासिद्धिः । यथाऽह गङ्गेशः । ‘आश्रयविणासिद्ध्या चाश्रयासिद्धिरसङ्कीर्णा । व्योमकमलमिति तु निश्चितानन्वयत्वेनापार्थकमि’ति ॥ दोषत्वस्य सिद्धत्वादिति । आश्रयाप्रतीतौ हेतोः पक्षधर्मत्वज्ञानासम्भवेनासिद्धतया, पक्षीकृताकारेणासति साध्ये पक्षतावच्छेदकसामानाधिकरण्यस्य ज्ञातुमशक्यत्वाद्बाधितत्वेन, सिद्धसाधकत्वस्य चासङ्गत्वेन, दोषत्वस्य सिद्धत्वादित्यर्थः ॥ अन्यत्रेति । प्रमाणलक्षण इत्यर्थः । तत्र ह्याद्यवाक्येनासदाश्रयासिद्धेर्द्वितीयवाक्येनाभावाश्रयत्वरूपाश्रयासिद्धेरदोषत्वमुपपादितमिति भावः । एवमुत्तरत्रापिति । अत्र प्रतिज्ञावाक्य इवोत्तरत्रोपपादकवाक्येऽपि आश्रयासिद्धिशब्दोऽसदाश्रयत्वाभावाश्रयत्वमात्रपर इति ज्ञातव्यमिति नार्थः । उत्तरत्राश्रयासिद्धिशब्दाभावेनातिदेशासम्भवात् । किन्तु यथा प्रतिज्ञावाक्यव्याख्याने प्रमाणलक्षणवाक्यसम्मतिरस्त्येवमुत्तरत्रापि करिष्यमाणे ‘व्याप्तौ सत्यां कथञ्चने’त्याद्युपपादकवाक्यव्याख्यानेऽपि ‘व्याप्तिरेव प्रयोजिका । असत्यपि व्याप्तिरस्त्येव । अतिप्रसङ्गाभावात् । अतिप्रसङ्गेन हि दोषादोषत्वे कल्प्ये’ इति प्रमाणलक्षणवाक्यसम्मतिरस्तीति ज्ञातव्यमित्यर्थः । यद्वा यथा प्रमाणलक्षणे इदमुक्तम् एवमुत्तरत्रापि ‘दोषो व्याहतिरेवास्ती’त्याद्युत्तरवाक्येऽपि वक्ष्यतीत्यर्थः । नृृङ्गास्तित्वसाधन इति वक्ष्यमाणत्वात् तथा च प्रतिज्ञावाक्यमपि तद्बलादुक्ताभिप्रायकमिति भावः ॥ दृष्टान्तस्येति । अत्र दृष्टान्तशब्देन तदर्थैकदेशरूपं व्याप्तिग्रहणं लक्ष्यते । तेनात्र दृष्टान्तधर्मिणआश्रयहीनताप्राप्त्याऽप्रसङ्गतिरिति शङ्काऽनवकाशः ॥ वस्तुतो व्याप्तावेवेति । अबाधितत्वाभावे पक्ष एव व्यभिचारेण व्याप्तेरसम्भवादिति भावः ।

### **श्रीनिवासतीर्थीया**

प्रतिजानीते आश्रयव्याश्रयेति मूलेनेति शेषः । इतरत्रयाणं का गतिरित्यत आह अप्रतीतेति ॥ एवमिति । यत्राश्रयासिद्ध्यादेरदोषत्वव्यवहारः सः, एतदुभयविषयको यत्र तद्दोषत्वव्यवहारः स एतदुभयव्यतिरिक्ताप्रतीताश्रयत्वादिविषयः प्रतिपत्तव्य इत्यर्थ इत्याहुः ।

### **वाक्यार्थरत्नमाला**

असदाश्रयत्वमित्यादिधर्म्यन्तर्भावानुसारेण व्याख्याति । असिद्धाश्रयत्वमित्यर्थ इति । अज्ञानासिद्धतयेति । अप्रतीताश्रयत्वस्येति शेषः । बाधितत्वेनेति । अत्र पक्षीकृताकारेणासत्वस्य बाध्यतयेति शेषः । अप्रतीताश्रयत्वस्येत्यादि षष्ट्यंतानां दूषणताया इत्युत्तरेण सम्बन्धः। साध्यसाधनवैकल्यम् इत्युत्तरानुव्याख्यानव्याख्यानमूलानुसारेणार्थिकसिद्धिमाश्रित्य शङ्कते । यद्यपि सिद्ध इति । इत्युक्तेरेवेति । इत्युत्तरदृष्टान्तदोषनिरूपणपरानुव्याख्यानोक्तेरेवेत्यर्थः । परैरङ्गीकृतेति पाठः । न तदितीति । अनर्थकपदेनोपस्थापितानर्थक्यं तदित्यनेन परामृश्यत इति न दोषः । विकल्पमिति । अभिपे्रत्येत्युत्तरेण सम्बन्धः । वक्ष्यमाणरीत्येति । व्याप्त्यनुपपत्यादिपक्षनिराकरणरीत्येत्यर्थः । दोषान्तरासङ्कीर्णेति ।

व्यभिचारातिरिक्तदोषान्तरेणाप्यसङ्कीर्णेत्यर्थः । अत एव वक्ष्यति । अबाधितविषयत्वादेरप्यत्राभिप्रेतत्व इति । अबाधितत्वाद्यभावे पक्ष एवेति पाठः । एतच्चेति । व्याप्तावेवाबाधितविषयत्वस्योपयोग इत्येतदित्यर्थः । सन्देहघटितत्वेत्वित्यत्र पक्षतायाः सन्देहेति सम्बन्धः । बाधायां बाधेसति । पक्षस्यैव विपक्षत्वात्तत्र व्यभिचार इत्यर्थः ।

