+++
title = "०६ सिद्धार्थताया अदोषत्वे अतिप्रसङ्गः"

+++


## परिहारेऽपि सिद्धत्वं दूषणं प्रतिवादिनः

**सिद्धार्थताया अदोषत्वे अतिप्रसङ्गः**

**परिहारेऽपि सिद्धत्वं दूषणं प्रतिवादिनः**

### **सुधा**

एवं सिद्धार्थविषयत्वं प्रश्नस्य दूषणमुद्भाव्यं चेत्युपपाद्य तद्दूषणत्वानभ्युपगमेऽतिप्रसङ्गं सूचयितुमाह परिहारेऽपीति ।

## **अनुव्याख्यानम्**

***परिहारेऽपि सिद्धत्वं दूषणं प्रतिवादिनः ॥***

***प्रतिज्ञायां ......... ......... .........***

न केवलं सिद्धविषयत्वं प्रश्नदूषणं किन्नाम परिहारेऽप्युत्तरेऽप्यर्थस्य सिद्धत्वं दूषणम् । इयांस्तु विशेषः । प्रश्ने तु पृच्छ्यमानार्थस्य प्रष्टुः सिद्धत्वं दूषणम् । प्रतियोगिनस्तु सिद्धत्वं न्याय्यमेव । अन्यथा प्रश्नानुपपत्तेः । उत्तरेतु तदर्थस्य प्रतिवादिनः सिद्धत्वं दूषणम् । वादिनस्तुसिद्धत्वं न्याय्यम् । अन्यथा प्रतिपादकत्वानुपपत्तेरिति । तत्किमुत्तरवाक्यार्थस्य सर्वस्यापि प्रतिवादि सिद्धत्वं दूषणम् । नेति ब्रमः । किन्तु प्रतिज्ञार्थस्यैव, परिहारेऽपि प्रतिज्ञायामर्थस्य प्रतिवादिनः सिद्धत्वं दूषणमिति सम्बन्धः । इदमुक्तं भवति । यदि स्वसिद्धा(र्थे प्र)र्थप्रश्नकरणं न दूषणं स्यात् । तदा प्रतिवादिसिद्धार्थप्रतिज्ञाऽपि न दूषणं स्यादविशेषात् ।

### **वाक्यार्थचन्द्रिका**

ननु सिद्धार्थताया दूषणत्वस्य पूर्वमुक्तस्यैव परिहारेऽपीत्यादिनाऽभिधानात्पौनरुक्त्यम् । न च पूर्वं प्रश्ने सिद्धार्थत्वस्य दूषणत्वमुक्तपत्र पुनः परिहार इत्यपौनरुक्त्यमिति वाच्यम् । प्रश्ने सिद्धार्थत्वस्य दूषणत्वोक्तिमात्रेण सिद्धार्थत्वेन प्रश्नखण्डननिर्वाहसिद्धौ परिहारे तद्दूषणत्वव्युत्पादनस्य प्रकृतानुपयुक्तत्वादित्यत उक्तस्य सिद्धार्थतायाः प्रश्नदूषणत्वस्य तदनभ्युपगमेऽतिप्रसङ्गसूचनेन प्रतिबन्द्या समर्थनार्थत्वान्न तद्वैयर्थ्यमित्यभिप्रेत्य तत्परतयोत्तरग्रन्थं सङ्गमयति एवमिति । ननु सिद्धार्थत्वस्य प्रश्नदूषणत्वाभावे परिहारेऽपि दूषणत्वं न स्यादित्यापादनमयुक्तम् । प्रतिपादकत्वानुरोधेन वादिनः सिद्धार्थत्वस्य भूषणतया दूषणत्वाभावेनेष्टापादनत्वात् । प्रश्नेऽपि सिद्धार्थत्वं दूषणमिति विपर्ययपर्यवसाने बाधश्च । प्रश्नेऽपि परिहर्तुः सिद्धार्थताया दूषणत्वाभावस्य प्रमाणसिद्धत्वादित्यतो नैतावदेवात्रापादनशरीरमभिमतम् । किन्नाम प्रश्ने सिद्धार्थत्वस्य प्रश्नदूषणत्वाभावे परिहारे सिद्धार्थत्वस्य प्रतिवादिदूषणत्वं न स्यादित्येवेति नोक्तदोष इति भावेन प्रतिवादिन इत्यस्य प्रयोजनमाह इयांस्त्विति ॥ प्रतियोगिन इति । प्रतिवक्तुरित्यर्थः ॥ तत्किमिति । तथा सति हेत्वाद्यर्तस्यापि सिद्धतायां दूषणत्वापातादिति भावः । ननु दृष्टान्ताभावेनापाद्यापादकयोर्व्याप्तिवैकल्यात्तर्काभासोऽयमित्याशङ्क्य विव्याप्त्यभावेऽप्यविलक्षणसामान्यव्याप्तिसद्भावान्नोक्तदोष इत्याशयेनापादनप्रकारप्रदर्शनपूर्वकं तामाह इदमुक्तं भवतीति ।

### **परिमल**

प्रतियोगिनस्त्विति । प्रश्नपरिहारकर्तुरित्यर्थः ॥ प्रतिवादिन इति । प्रष्टुरित्यर्थः ॥ प्रतिपादकत्वेति । प्रतिवक्तृत्वानुपपत्तेरित्यर्थः ।

### **यादुपत्यम्**

प्रतियोगिन इति । प्रतिवक्तुरित्यर्थः ॥

### **श्रीनिवासतीर्थीया**

पृच्छ्यमानार्थस्य सिद्धत्वमित्यन्वयः । प्रष्टुः प्रश्नकर्तुः । प्रतिवादिनो दूषण मित्यन्वयः । प्रतियोगिनो वादिनः । प्रष्टव्यार्थस्य सिद्धत्वमेव न्यायम् । प्रतिवादिना पृच्छ्यमानार्थनिश्चयो वादिनोऽपेक्षित इत्यर्थः ॥ कुतः प्रतिवादिप्रष्ट्व्यार्थनिश्चयो वादिनोऽपेक्षित इत्यत आह अन्यथेति । वादिनः प्रतिवादिप्रष्ट्व्यार्थज्ञानाभावे तं प्रति वादिनं प्रति ॥ प्रश्नेति । प्रतिवादिना क्रियमाणेत्यर्थः । तदर्थस्य उत्तरवचनार्थस्य प्रतिवादिनः सिद्धत्वं वादिनो दूषणमित्यर्थः । प्रतिवादिसिद्धार्थप्रयोगो वादिना न कार्य इति भावः । वादिनस्तु सिद्धत्वमित्यत्र तदर्थस्येति वर्तते । कुत इत्यत आह अन्यथेति । वादिनो यदि स्वप्रयुज्यमानोत्तरवाक्यार्थः सिद्धो न स्यात्तदा प्रतिवादिनं प्रति कथं प्रतिपादकः स्यादित्यर्थः । प्रतिवादिसिद्धत्वं दूषणमिति । प्रतिवादिसिद्धार्थाप्रयोगो वादिनो दूषणमित्यर्थः । एतदर्थप्रतिपादनाय मूलं योजयति परिहारेऽपीति । उत्तरवाक्येऽपीत्यर्थः । दूषणं वादिनः । अनेन कथमतिप्रसङ्गः सूचित इत्यत आह इदमुक्तं भवतीति । न दूषणं स्याद् वादिनः । अविशेषात् सिद्धार्थाविषयकत्वाविशेषात् ।

### **वाक्यार्थरत्नमाला**

प्रतिवादिदूषणत्वमिति । उत्तरदातृदूषणत्वमित्यर्थः । प्रतिपादकत्वानुरोधेनेति । प्रतिवादिपृष्टार्थप्रतिपादकत्वानुरोधेनेत्यर्थः ।

