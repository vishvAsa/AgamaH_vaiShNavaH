+++
title = "०३ यावत्तत्वनिर्णयविरोधि तावन्निग्रहस्थानम्"

+++


## तत्त्वनिर्णयवैलोम्यं स्याद्वादेऽपि हि निग्रहः

**यावत्तत्वनिर्णयविरोधि तावन्निग्रहस्थानम्**

**तत्त्वनिर्णयवैलोम्यं स्याद्वादेऽपि हि निग्रहः**

### **सुधा**

ततः किमित्यत आह तत्त्वेति ।

## **अनुव्याख्यानम्**

***तत्त्वनिर्णयवैलोम्यं स्याद्वादेऽपि हि निग्रहः ।***

न केवलं जल्पवितण्डयोरेव निग्रहस्थानसद्भावः किन्तु वादेऽपि । निगृह्यतेऽनेनेति निग्रहो निग्रहस्थानं स्यादेव । अयं तु विशेषः । न जल्पवितण्डयोरिव समस्तम् । अपि तु यावत्तत्त्वनिर्णयविरोधि तावदेव । सिद्धप्रश्नादिकं च तत्त्वनिर्णयविरोधीत्युक्तं, तत्कुतो वादे न निग्रहस्थानमिति । यो हि यदर्थं प्रवर्तते स तद्विरुद्धमाचरन्कथं नापराधी स्यादिति हिशब्दार्थः । निग्रहनिमित्तनिष्कर्षार्थं वैलोम्यमिति भावप्रत्ययः ।

### **वाक्यार्थचन्द्रिका**

तत्त्वनिर्णयवैलोम्यस्य जल्पवितण्डयोरदूषणत्वेन न केवलं तत्त्वनिर्णयवैलोम्यं जल्पवितण्डयोर्निग्रहस्थानं किन्नाम वादेऽपि तन्निग्रहस्थानमित्येकवाक्यतया योजयितुमशक्यत्वा ‘तत्त्वनिर्णयवैलोम्यमि’त्येको योगः, ‘स्याद्वादेऽपि निग्रह इत्यपर’ इति वाक्यभेदमाश्रित्यात्रोक्तशङ्कापरिहारकतया ‘स्याद्वादेऽपी’ति वाक्यं योजयति न केवलमिति । अपसिद्धान्तादेरभिमानखण्डनरूपनिग्रहत्वाभावेन निग्रहपदस्य तत्परत्वानुपपत्तेर्निग्रहस्थानपरतया तद्य्वाचष्टे निगृह्यतेऽनेनेति । तर्हि तावतैवोक्तशङ्कापरिहारत्तात्त्वनिर्णयेत्याद्यवाक्यवैयर्थ्यमित्यतोऽत्र प्राप्तातिप्रसङ्गपरिहारायोक्तविवरणरूपत्वान्न तदित्याशयेन तथा तद्योजयति अयं त्विति । अस्तु तर्हि तत्त्वनिर्णयविरोधिनो निग्रहहेतुत्वं सिद्धार्थत्वादेस्तु किमायातमित्यत आह सिद्धेति ॥ उक्तमिति । ‘न हि सिद्धेऽप्यर्थे सन्दिहान इत्यादिनेति शेषः । ननु तत्त्वनिर्णयविरोधि वादे निग्रहस्थानमित्येव वक्तव्यम् । तत्किं वैलोम्यमिति भावप्रत्ययेनेत्यतोऽपसिद्धान्तादेर्वादे निग्रहस्थानतायां नापसिद्धान्तत्वादिकं निमित्तं येनातिप्रसङ्गः किन्तु तत्त्वनिर्णयविरोधित्वमेव । अतो नातिप्रसङ्ग इत्यतो वादोद्भाव्यनिग्रहस्थानतावच्छेदकानुगतधर्मनिरूपणार्थं भावप्रत्ययापादानम् । अन्यथेन्द्रः पुरन्दर इतिवत्स्यादित्याशयेनाह निग्रहेति ।

### **परिमल**

निग्रहनिमित्तनिष्कर्षार्थमिति । अन्यतरपराजयहेतुताक्रोडीकारकधर्मस्य तत्त्वनिर्णयविरोधित्वरूपस्य प्रदर्शनार्थमित्यर्थः ।

### **यादुपत्यं**

निग्रहनिमित्तनिष्कर्षार्थमिति । वादोद्भाव्यनिग्रहस्थानतावच्छेदकनिरूपणार्थमित्यर्थः । तथा च यावति तत्त्वनिर्णयवैलोम्यं तावन्निग्रहो वादेऽपि स्यादिति मूलं योजनीयमिति भावः।

### **श्रीनिवासतीर्थीया**

निगृह्यते पराजीयते ॥ इत्युक्तमिति । ‘न हि सिद्धेऽप्यर्थे सन्दिहानः शतेनापी’त्यादिनेति शेषः ॥ यो हीति । तथा च तत्त्वनिर्णयाय प्रयतमानस्तद्विरुद्धप्रश्नादिकरणे स्यादेवापराधीत्यर्थः ।

### **वाक्यार्थरत्नमाला**

भावत्वं विधिरूपत्वमिति विद्यैवतु निर्धारणादित्येतत्सूत्रीयानुव्याख्यान व्याख्यानरूपमूलानुसारेणाह । अन्यथेन्द्रः पुरंदर इतिवदिति । तृतीयाध्याये अव्याकृतब्राह्मणब्रहद्भाष्ये–

वाली गाधी विकुक्षिश्च पार्थ इन्द्रः पुरंदरः ।

सुदर्शनश्च भरतः प्रद्युम्नः स्कन्द एव च ।

सनत्कुमारः कामश्चेत्येक एव व्यवस्थितिः ।

इति पर्याया उदाहृता इतिवत्स्यात् । इतिवत्पर्यायपदोपादानमात्रं स्यादित्यर्थः । यत्प्रागुक्तमिति । भावप्रत्ययेन विग्रहनिमित्तनिष्कर्षे कृते तथात्वस्य सूचनादिति भावः ।

