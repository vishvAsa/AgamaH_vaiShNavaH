+++
title = "१० असदाश्रयत्वे बाधितविषयत्वमेव दोषत्वम्"

+++


## यत्र व्याहतता नास्ति कोऽतिसङ्गोऽस्य साधने

**असदाश्रयत्वे बाधितविषयत्वमेव दोषत्वम्**

**यत्र व्याहतता नास्ति कोऽतिसङ्गोऽस्य साधने**

### **सुधा**

स्यादेतत् । श्रङ्गत्वं तावदसाधनमित्यविवादम् । अस्ति च तत्र बाधितविषयत्वमसदाश्रयत्वं च । तत्र बाधितविषयत्वमेव तदीयासाधनत्वे प्रयोजकं नासदाश्रयत्वमिति कुतो नियम्यत इत्यत आह यत्रेति ।

## **अनुव्याख्यानम्**

***यत्र व्याहतता नास्ति कोऽतिसङ्गोऽस्य साधने ।***

यस्मिन्साध्ये व्याहतता प्रमाणबाधो नास्ति । अस्य साधनेऽसदाश्रयेणापि हेतुना क्रियमाणे कोऽतिप्रसङ्गः । न कोऽपि दोषः । व्याहततेत्युपलक्षणम् । व्यभिचारादिकं चेत्यपि द्रष्टव्यम् ।

एतदुक्तं भवति । अस्ति तावद्भाधितविषयत्वस्य दूषणत्वे कृशानुशैत्यादिसाधनं कृतकत्वादिकं दोषान्तरासङ्कीर्णमुदाहरणम् । तेन तस्य दूषणत्वं निश्चिनुमः । न चासदाश्रयत्वस्य दोषत्वे बाधितविषयत्वाद्यसङ्कीर्णमुदाहरणमस्ति । येन तस्य दोषत्वं प्रतीमः । बाधितविषयत्वादिदोषान्तराभावे केवलासदाश्रयस्य हेतुत्वे बाधकाभावात् । दृश्यते च तथाविधस्य हेतुत्वम् । यथा वन्ध्यासुतो न वक्ताऽचेतनत्वात्पाषाणवदिति । अतो बाधितविषयत्वेनैव श्रङ्गत्वमसाधनं नासदाश्रयत्वेनेति निश्चीयते ।

### **वाक्यार्थचन्द्रिका**

ननु ‘यत्र व्याहतता नास्ती’त्युत्तरवाक्यमनर्थकम् । न च प्रमाणबाधाभावेऽसदाश्रयस्यापि हेतोः साधकत्वे बाधकाभावप्रतिपादनार्थत्वान्न तदिति वाच्यम् । तत्प्रतिपादनस्याप्यनर्थकत्वादित्याशङ्क्य पूर्ववाक्योक्तस्य श्रङ्गत्वहेतौ प्रमाणव्याहतेः प्रयोजकत्वस्य तत्र नियामकत्वोक्त्या तदप्रयोजकताशङ्कानिरासेन समर्थनार्थत्वात्तस्य नानर्थक्यमिति भावेन नियामकोपदर्शकतयोत्तरग्रन्थं योजयितुं प्रसञ्जक प्रदर्शनपूर्वकं तदप्रयोजकत्वशङ्कामुत्थापयति स्यादेतदिति ॥ कुतो नियम्यत इति । नियामकाभावान्नैवं निश्चेतुं शक्यम् । अन्यथा तदीयासाधकतायामसदाश्रयत्वमेव प्रयोजकं न तु बाधितविषयत्वमिति विपरीतनियमस्यापि प्रसङ्गादिति भावः । ननु बाधितविषयत्वमेव श्रङ्गत्वस्यासाधनत्वे प्रयोजकं नासदाश्रयत्वमिति कुतो नियम्यत इति शङ्काया नानेन वाक्येन परिहारोऽत्र नियामकस्यानुक्तेरित्यतस्तदभिप्रायमाह एतदुक्तं भवतीति ॥ अत इति । बाधितविषयत्वस्यान्यत्र दूषणत्वेन निश्चितताया असदाश्रयत्वस्य तत्त्वेनानिश्चिततायाश्चात इत्यनेन परामर्शः ।

### **श्रीनिवासतीर्थीया**

तथाविधस्येति । बाधितविषयत्वाद्यसङ्कीर्णस्य केवलासदाश्रयस्येत्यर्थः । तदुदाहरति यथेति ॥

### **वाक्यार्थरत्नमाला**

प्रयोजकत्वस्येति । समर्थनार्थत्वादित्युत्तरेण सम्बन्धः । तदुपपादनं तत्र नियामकेति ।

