+++
title = "१२ अभावस्य नाश्रयापेक्षता"

+++


## यत्र व्याहतता नास्ति कोऽतिसङ्गोऽस्य साधने

**अभावस्य नाश्रयापेक्षता**

**यत्र व्याहतता नास्ति कोऽतिसङ्गोऽस्य साधने**

### **सुधा**

नन्वभावोऽप्यसति कथं, तस्य धर्माभावादिति चेन्न । धर्माणामनेकविधत्वात् । केचिद्धि धर्मिसमवेता भवन्ति । यथा रूपादयः । केचिदन्यसमवेता अप्यन्यमुपरञ्जयन्ति । यथा ज्ञानादयो घटादीनाम् । केचिदाश्रयसमवायमपि नापेक्षन्ते केवलं केनचिन्निरूप्यन्ते । यथाऽभावः । न च वाच्यमभावोऽपि सद्य्भां निरूपणीय इति । प्रागभावाद्यनिरूपणप्रसङ्गात् । घटादेः कदाचित् सत्त्वान्नैवमिति चेन्न तस्य निरूपणसमयेऽनुपयोगात् । प्रतीत्या निरूपकत्वमिति चेत् । समं प्रकृतेऽपि । शब्दाभासादिना वन्ध्यासुतस्यापि प्रतीतिसम्भवात् ।

### **वाक्यार्थचन्द्रिका**

ननु भाववदभावस्यापि सद्धर्मत्वदर्शनेनासतो भावधर्मं प्रतीवाभावधर्मं प्रत्यप्यनाश्रयत्वसिद्ध्या वन्ध्यासुते वक्तृत्वाभावोऽपि वक्तृत्ववद्बाधित एवेति तुल्यबलत्वाद्युक्तः प्रतिपक्ष इति भावेन शङ्कते नन्वभावोऽपीति ॥ धर्मिसमवेता इति । धर्म्याश्रिता इत्यर्थः ॥ अन्यसमवेता इति । अन्याश्रिता इत्यर्थः । अन्यमुपरञ्जयन्ति । अन्यस्योपरञ्जकाः (व्यावर्तकाः) । उपरञ्जकत्वं च स्वोपरक्तबुद्धिजनकत्वं ज्ञेयम् । तानुदाहरति यथेति ॥ आश्रयसमवायम् आश्रयसत्त्वमपि नापेक्षन्तेऽनाश्रिता एवेत्यर्थः । केवलम् आश्रयसत्त्वं विना । केनचिद् अधिकरणेनेत्यर्थः । तानेवोदाहरति यथाऽभाव इति । सत्त्वाभावादय इत्यर्थः । तथा च वन्ध्यासुतस्यासत्त्वेऽपि निरूपकत्वात्तत्र सत्त्वाभाववद्वक्तृत्वाभावस्याप्युपपत्तेर्न बाध इति भावः ॥ सद्भ्यामिति । अधिकरणप्रतियोगिभ्यामित्यर्थः । तथा चाभावस्य सत्प्रतियेगिनिरूप्यत्ववत्सदधिकरणनिरूप्यत्वस्यापि नियमादसतो वन्ध्यासुतस्य न वक्तृत्वाभावनिरूपकत्वमिति भावः । असत्त्वाद्वन्ध्यासुतस्य न वक्तृत्वाभावनिरूपकत्वमिति वदतः कोऽभिप्रायः । किन्निरूपणदशायां सत्त्वस्य निरूपकत्वे प्रयोजनकत्वाद्वन्ध्यासुतस्य चात्यन्तासतस्तदभावान्न तन्निरूपकत्वमिति किंवा कदाचिदपि सत्त्वस्य निरूपकत्वप्रयोजकत्वादत्यन्तासतो वन्ध्यासुतस्य तदभावान्न निरूपकत्वमिति विकल्पद्वयं मनसि निधायाद्यं दूषयति प्रागभावादीति । तद्दशायां घटादेरसत्त्वेन निरूपकत्वासम्भवादित्यर्थः । द्वितीयमाशङ्कते घटादेरिति । प्रागभावादिदशायां घटादेरसत्त्वेऽपि कदाचित्सत्त्वात्तन्निरूपकत्वसम्भवेऽपि वन्ध्यासुतस्य न वक्तृत्वाभावनिरूपकत्वं तस्य कदाऽप्यसत्वादिति भावः । तत्किं यदाकदाचित्सतः कारणत्वं पूर्वक्षणे सतो वा । नाद्योऽतिप्रसङ्गादित्यभिप्रेत्य द्वितीयं दूषयति तस्येति । ननु घटादेस्तत्प्रागभावादिप्रतियोगित्वं न घटरूपादिवत्तत्तद्वस्तुहेतुकृतम् । नापि पाकजरूपादिवद्बुद्धिहेतुभिन्नागन्तुकस्वहेतुकृतमभ्युपगच्छामो येन रूपादिवद्धर्मिसत्तासापेक्षं स्यात् । किन्तु बुद्धिहेतुकृतमेव । तथा च तादृशज्ञानसामग्य्रासादितायां प्रागभावादिगोचरतत्प्रतियोगिकत्वप्रतीतौ प्रतियोगित्वेनोल्लिखितत्वमेव प्रतियोगित्वमिति न तस्य धर्मिसापेक्षत्वमित्याशङ्कते प्रतीत्यानिरूपकत्वमिति चेदिति । तर्ह्यधिकरणत्वमपि वन्ध्यासुतस्य न वस्तुहेतुकितं किन्तु बुद्धिहेतुकृतमेव । तथा च तादृशज्ञानसामग्य्रासादितायां वक्तृत्वाभावगोचरवन्ध्यासुताधिकरणकत्वप्रतीतावधिकरणत्वेनोल्लिख्यमानत्वमेवाधिकरणत्वमिति तस्य धर्मिसत्तासापेक्षत्वाभावान्न तत्र तदभावो बाधित इति दुर्बलत्वान्न प्रतिपक्षत्वमित्याशयेन परिहरति समं प्रकृतेऽपीति । ननु प्रतीत्यगोचरत्वादसतो वन्ध्यासुतस्य न वक्तृत्वाभावगोचरतदधिकरणकत्वप्रतीतावधिकरणत्वेनोल्लिखितत्वमपीत्यत आह शब्देति ।

### **परिमल**

नन्वभावोऽपीति कृतप्रश्नस्य धर्मस्वभाव एव तादृश इति परिहारं विवक्षुर्धर्माणां स्वभावं विवेचयति धर्माणामनेकविधत्वादिति ॥ अन्यसमवेता अपीति । आत्मनि मनसि वेत्यर्थः । उपरञ्जयन्तीति । विषयतास्वरूपसम्बन्धयुक्ता भवन्तीत्यर्थः ॥ सद्य्भामिति । विद्यमानाभ्यामधिकरणप्रतियोगिभ्यामित्यर्थः ॥

### **श्रीनिवासतीर्थीया**

अभावोऽपीति । वक्तृत्वाभावरूपं साध्यमित्यर्थः । तस्यासतो बन्ध्यासुतस्य । उपरञ्जयति व्यावर्तयति ॥ यथाभाव इति । तथा च प्रकृतेऽभावरूपमवक्तृत्वमाश्रयभूतवन्ध्यासुते स्वसमवायं नापेक्षते । किन्नाम वन्ध्यासुतरूपाधिकरणेन निरूप्यते तत्रास्तीति ज्ञायत इत्यर्थः । सद्भ्याम् अधिकरणप्रतियोगिभ्याम् । तथा चाधिकरणस्य वन्ध्यासुतस्यैवासत्त्वेन तत्र वक्तृत्वाभावनिरूपणं न सम्भवतीत्यर्थः ॥ प्रागभावेति । घटप्रागभावदशायां प्रतियोगिनी घटस्याभावात्प्रागभावनिरूपणं न स्यादित्यर्थः । तस्य कदाचिदुत्तरकाले सत्त्वस्य ॥ अनुपयोगादिति । न हि कदाचित्सत्त्वमिदानीं प्रतीतेरुपकारीत्यर्थः । प्रतीत्या कदाचित्सतोऽपि घटरूपप्रतियोगिन इत्यर्थः । निरूपकत्वं प्रगाभावं प्रति । बन्ध्यासुतस्याप्यधिकरणभूतस्येति शेषः । सम्भवात् तथा वक्तृत्वाभावनिरूपकत्वं युक्तम् । वक्तृत्वाभावो वन्ध्यासुते ज्ञातुं शक्यत इति यावदिति भावः ।

### **वाक्यार्थरत्नमाला**

समवेतशब्देन समवायसम्बन्धेनाश्रितत्वप्रतीतेस्तस्य च स्वमते समवायाभावेनायोगादाह । आश्रिता इत्यादि । समवेता युयुत्सव इत्यादिस्थले प्रयोगस्य दृष्टत्वादिति भावः । प्रयोजकत्वाद्वन्ध्येति पाठः । असद्विलक्षणज्ञप्त्या इति जिज्ञासाधिकरणीयानुव्याख्यानस्थलीय नन्वसतः कथं भाति भास्यत इत्यादि मूलव्याख्यानरूपबुद्धिहेतुकृतम् । न तु घटत्वादिवदित्यादि टीकानुसारेणाशङ्कते । ननु घटादेस्तत्प्रागभावेत्यादिना । धर्मिसापेक्षत्वं तत्सत्तासापेक्षत्वमित्यर्थः । तर्हीत्यादिग्रन्थेतु वस्तुहेतुकृतमित्यादौ घटरूपादिवदित्यादि प्रागुक्तमनुषंजनीयम् । बुद्धिहेतुकृतम् । बुद्धेर्हेतुना कृतम् । वस्तुनोऽभावेपि करणसामर्थ्यात्प्रतियोगित्वविषयिणी बुद्धिर्जायत इति यावत् । रजताभावेऽपि तदुल्लेखिबुद्धिवद् भगवत्पादोक्तमिति असदाश्रयस्येति वाक्येनेति शेषः ।

