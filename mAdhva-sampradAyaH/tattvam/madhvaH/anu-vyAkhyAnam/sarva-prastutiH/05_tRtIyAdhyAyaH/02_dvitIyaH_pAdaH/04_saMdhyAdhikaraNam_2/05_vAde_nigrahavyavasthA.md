+++
title = "०५ वादे निग्रहव्यवस्था"

+++


## उद्भावनीयमेव स्यान्न कथावसितिर्भवेत्

**वादे निग्रहव्यवस्था**

**उद्भावनीयमेव स्यान्न कथावसितिर्भवेत्**

### **सुधा**

एतदुक्तं भवति । वादे(ऽपि) किञ्चिदसम्भावितमेव । यथा विक्षेपादि । तस्याज्ञानसङ्गूहनाद्यर्थत्वात् । तत्त्वनिर्णिनीषोश्च तत्रानर्थित्वात् । किञ्चित्सम्भावितमप्यनुद्भाव्यम् । यथाऽननुभाषणादि । तस्योभयाभिलषिततत्त्वनिर्णयाविरोधित्वेन तदुद्भावनस्य व्यर्थत्वात् । किञ्चिदुद्भाव्यमात्रं यथा प्रतिज्ञाविरोधादिकं प्रकृतम् । तस्य तत्त्वनिर्णयविरोधित्वेन तदुद्भावनस्य त्याजनेन तत्त्वनिर्णयाङ्गत्वात् । वादावसानं त्वन्यतरस्य साधनदूषणयोः स्थितयोरन्य(तर)स्मिंश्च निस्साधनदूषणे सति भवति । स एव हि तत्त्वनिर्णय इति । जल्पवितण्डयोस्तु सर्वमपि निग्रहस्थानं सम्भावितं चोद्भाव्यं च । उद्भावितं च कथां चावसाययति । तयोर्विजयार्थत्वात् । सर्वस्य विजयसाधनत्वात् । अतो न कश्चिद्दोष इति ।

### **वाक्यार्थचन्द्रिका**

ननु कुतो वादे तत्त्वनिर्णयवैलोम्यस्यैवोद्भाव्यत्वं कुतश्च कथावसित्यकारणत्वं कुतश्चैवं सति वादकथावसानमवसानकारणान्तरानिरूपणादित्यतस्तत्त्वनिर्णयवैलोम्यं वादे उद्भावनीयमेवेत्युक्त्या सूचितं तत्त्वनिर्णयवैलोम्येतरस्य कस्यचिदसम्भावितत्वं सम्भवतोऽपि कस्यचिदनुद्भाव्यत्वं च तत्र तत्र हेतूक्त्योपपादयन्नेव तत्त्वनिर्णयवैलोम्यस्याप्युद्भाव्यमात्रत्वं तत्र हेतुकथनेनोपपादयन्नेवैवं ‘तत्त्वनिर्णयपर्यन्तं वादे सुबहवोऽपि हि । घटेयुश्चिरकालं चे’ति कथालक्षणीयाचार्योक्तिं मनसि निधाय तत्पर्यवसानकारणनिरूपणेनैवोदयनाद्युक्तवादनिग्रहस्थानचातुर्विध्य निरासं च सूचयन्नेव स्वाभिमतं वादनिग्रहस्थानानेकविधत्वं दर्शयन्नेव वाक्यतात्पर्यमाह इदमुक्तं भवतीति ।

प्रतिज्ञाहानिः प्रतिज्ञासंन्यासो निरर्थकमर्थान्तरमविज्ञातार्थमपार्थकमिति षट्कमेवासम्भावितमित्याहोदयनः । तदसत् । विक्षेपस्याज्ञानसङ्गूहनार्थत्वेनासम्भावितेष्वेव परिगणनीयत्वादिति भावेन स्वयं विक्षेपादित्वेनैव तदुदाहरति किञ्चिदसम्भावितमेव यथा विक्षेपादीति । आदिपदेन परोक्तस्य प्रतिज्ञाहान्यादिषट्कस्य परिग्रहः । असम्भावितत्वे हेतुमाह तस्येति । विक्षेपादिसप्तकस्येत्यर्थः । विक्षेपप्रतिज्ञाहानिसन्न्यासार्थान्तराणां चतुर्णां स्वाज्ञानसङ्गूहनार्थत्वेऽपि निरर्थकाविज्ञातार्थापार्थकानां पराज्ञानप्रकाशनार्थत्वादादिपदेनोपादानम् । तथा च स्वाशक्तिसङ्गूहनपराशक्तिप्रकाशनार्थत्वाद्विक्षेपादेर्न वादे तत्सम्भवतीति भावः । अस्तु स्वाशक्तिसङ्गूहनाद्यर्थत्वं सप्तकस्य तथाऽपि कुतो वादेऽसम्भावितत्व मज्ञानसङ्गूहनार्थत्वमेव तत्सम्भवादित्यत आह तत्त्वेति । तत्रानर्थित्वात् स्वाशक्तिसङ्गूहनपराशक्तिप्रकाशनानपेक्षत्वादित्यर्थः । न च परोक्तदोषभयेनासम्भवन्तावपि प्रतिज्ञाहानिसन्न्यासावनुक्तत्वभ्रमात्प्रमादाद्वा सम्भवत एव । तथा वाचकत्वभ्रमान्निरर्थकत्वमुपयुक्तत्वभ्रमादर्थान्तरं स्पष्टार्थत्वभ्रमादविज्ञातार्थं पूर्वोत्तरान्वयभ्रमादपार्थकं च सम्भवतीति कथमसम्भावितमेवेत्यवधारणमिति वाच्यम् । प्रतिज्ञाविरोधादिवद्बुद्धिपूर्वं सम्भवस्याभिप्रेतत्वादबुद्धिपूर्वं सम्भवतश्चोद्भाव्यमात्रत्वरूपतृतीयकोटावेव निवेशोपपत्तेः । ननु च समीचीनमेव साधनं त्वयोपन्यस्तं मया च तत्रासदेव दूषणं दत्तम् । तद्भयात्किमर्थं त्वं साधनं त्यजसि अपलपसि वेत्येवं सद्विषययोः प्रतिज्ञाहानिसन्न्यासयोरुद्भावनीयत्वाद्वादे कथं हान्यादेरसम्भावितत्वकोटौ निवेश प्रतिज्ञाविरोधादिवत्तृतीयकोटावेव निवेशस्योचितत्वादिति चेत् । सत्यम् । निग्रहस्थानत्वसाक्षाद्य्वाप्यधर्मावच्छेदेनानुद्भाव्यत्वादेरभिधानात्सद्विषयप्रतिज्ञाहानित्वस्य च निग्रहस्थानत्वव्याप्यप्रतिज्ञाहानित्वव्याप्यत्वेन तत्साक्षाद्य्वाप्यत्वाभावाददोष इत्याशयात् ।

प्रतिज्ञान्तरं हेत्वन्तरमज्ञानमप्रतिभा विक्षेपो मतानुज्ञा पर्यनुयोज्योपेक्षणमिति सप्तकं सम्भवदप्यनुद्भाव्यमित्याहोदयनः । तदसत् । विक्षेपस्याज्ञानसङ्गूहनार्थस्य वादेऽसम्भवस्योपपादितत्वेनापरिगणनीयस्य परिगणनादननुभाषणे यत्तदित्याद्यनुवादादित्रयस्य न्यूनादन्यूनतयोद्भाव्यमात्रकोटिनिविष्टत्वेऽप्यन्यथाऽनुवादस्य च प्रकृतानुपयोगित्वेनार्थान्तरतुल्यतया सम्भावितपक्ष एव निक्षेपेऽपि तूष्णीम्भावस्याज्ञानादितुल्यतयासम्भविनोऽनुद्भाव्यकोटिनिविष्टितत्वेन तथा परिगणनीयस्यापरिगणनाच्चेति भावेनाह किञ्चित्सम्भावितमप्यनुद्भाव्यं यथाऽननुभाषणादीति । अत्रादिपदेन विक्षेपव्यतिरिक्तानां प्रतिज्ञान्तरादीनां षण्णां सङ्ग्रहः । सम्भवतोऽप्यनुद्भाव्यत्वे हेतुमाह तस्येति । अननुभाषणादेरित्यर्थः ॥ तत्त्वनिर्णयाविरोधित्वेनेति । तेषां पुरुषवचनदोषत्वेन तत्त्वनिर्णयापरिपन्थित्वादिति भावः । ननु साधनविशेषाधीनसाध्यविसिद्धये प्रतिज्ञान्तरहेत्वन्तरे अवश्योद्भाव्ये । अन्यथा तत्त्वधीव्याघातादिति चेन्न । साधनविशेषाधीनसाध्यविनिर्णयोद्देश्यकविचारेतरतत्त्वविचारे तदनुद्भाव्यत्वस्य विवक्षितत्वात् । न चैवमपि मतानुज्ञोद्भावनमस्तु । प्रसङ्गाभासात्मकत्वेनासाधकताभ्रमजनकतया तस्यास्तत्वधीव्याघातकत्वादिति वाच्यम् । मतानुज्ञायाः प्रसङ्गाभासात्मकत्वाभावेन तत्त्वनिर्णयापरि पन्थित्वादित्याशयात् । ननु तथाऽपि पर्यनुयोज्योपेक्षणमुद्भाव्यमेव । न चैवं स्वकौपीनविवरणापत्तिः । वादकथायां तस्यादोषत्वादिति चेन्न । तस्य प्राश्निकोद्भाव्यत्वेनैव सामयिकत्वात् ।

किञ्चिदुद्भाव्यमात्रमिति । उद्भाव्यमपि न कथाऽवसानिकमित्यर्थः ॥ यथा प्रतिज्ञाविरोधादिकमिति । अत्रादिपदेनाप्राप्तकालं न्यूनमधिकं पुनरुक्तमननुभाषणमपसिद्धान्त इति परोक्तस्य षट्कस्य सङ्ग्रहः । यत्त्वत्राननुभाषणस्य तत्त्वनिर्णयाविरोधितयाऽनुद्भाव्यनिग्रहनिविष्टस्य नोद्भाव्यमात्रकोटिनिविष्टत्वमिति पञ्चकस्यैवादिपदेन सङ्ग्रहो न तूदयनरीत्या षट्कस्येति प्राचां व्युत्पादनम् । तदसत् । तथा सत्यन्यथाऽनुवादस्यार्थान्तरतुल्यत्वेनाननुभाषणस्यासम्भावितपक्षनिक्षिप्तस्य सम्भावितानुद्भाव्यकोटिनिविष्टत्वाभावप्रसङ्गेन तथा परिगणनरूपपूर्वग्रन्थविरोधापातात् । यदि च तूष्णीम्भावरूपस्य तस्याज्ञानादितुल्यतयाऽसम्भावितानुद्भाव्यकोटिनिविष्टत्वाभिप्रायकत्वान्न पूर्वग्रन्थविरोध इति मन्यसे तर्हि उक्तरूपस्य तस्य सम्भावितानुद्भाव्यकोटिनिविष्टत्वेऽपि यत्तदित्याद्यनुवादादिरूपस्य तस्य न्यूनादन्यूनतयोद्भाव्यमात्रकोटिनिवेशोपपत्तेः किमिति तत्परित्यागः । अथैकदेशस्योद्भाव्यमात्रकोटिनिविष्टत्वेऽपि न सर्वस्य तदस्तीति तत्परित्यागस्तर्हि तदेकदेशस्य तूष्णीम्भावस्य सम्भावितानुद्भाव्यकोटिनिविष्टत्वेऽपि सर्वस्य तदभावात्तथापरिगणनानुपपत्तिरेव । असम्भावितकोटावुपलक्षणत्वेनाननुभाषणमभिप्रेतमेवेति न कश्चित्क्षुद्रोपद्रव इत्यास्तां तावत् ॥ तस्येति । प्रतिज्ञाविरोधादेरित्यर्थः ॥ तत्त्वनर्णयविरोधित्वेनेति । प्रतिज्ञाविरोधादीनां फलोपहिततत्त्वनिर्णयसामग्रीप्रतिबन्धकन् न परम्परया तत्त्वनिर्णयप्रतिबन्धकत्वादित्यर्थः । अयमाशयः । आकाङ्क्षायोग्यतासन्निधिमत्तया प्रतिसहितं प्रमाणाप्रतिहतं च वाक्यं खलु तत्त्वनिर्णयाङ्गं नान्यत् । तत्र प्रतिज्ञाविरोधे योग्यताविरोधः । अप्राप्तकाले त्वाकाङ्क्षाविरहः । न्यूने त्वाकाङ्क्षितासमभिव्याहारेण सन्निधिविरहविशेषः । अधिकपुनरुक्तयोरनाकाङ्क्षितासत्तिः । तयोश्च ग्राह्याभावोपस्थापनेनाविशिष्टवाक्यप्रतिसन्धानाविघटकत्वेऽप्यनाकाङ्क्षितासत्या तत्प्रयोजनानुसन्धानेन व्यग्रः प्रतिपत्ता नानुसन्धातुर्महति वाक्यमाकाङ्क्षादिमत्तयेति व्यासङ्गजननेन प्रतिबन्धकत्वमेव । अननुभाषणे चोक्ताप्रतिसन्धानम् । अपसिद्धान्ते तु सम्मुग्धप्रमाणबाधोत्क्रान्तिर्भवति । एतादृशं च वाक्यं न तत्वनिर्णयाङ्गम् । ननु यत्र हेत्ववयवेनैव न्यूनत्वं हेत्वन्तरस्य चापरिस्फूर्तिस्तदा तत्त्वनिर्णायकाभावात्तत्वधीव्याघात इत्यवश्यं कथावसानमिति कथमुद्भाव्यमात्रत्वमस्येति चेत् । सत्यम् । हेत्ववयवन्यूनत्वं कथावसानिकं न्यूनान्तरं तु न तथेत्यभिप्रायेणेदमिति भावः । वस्तुतस्तु न हेतुमात्रं तत्त्वनिर्णायकं किन्तु व्याप्तिपक्षधर्मताविशिष्टतया बोधितम् । तथा च यत्रोदाहरणावयवादिनोपनयावयवादिना वा न्यूनता तत्राप्यवश्यं हेत्वन्तरन्यूनवत्कथावसानमिति ध्येयम् । नन्वधिकेन शाब्दधीर्यदि न प्रतिबद्ध्यते तर्हि तदुद्भावनमनर्थकम् । अथ सा प्रतिबद्ध्यते तर्हि कथाविच्छेदः स्यादेवेति कथं तस्योद्भाव्यमात्रत्वमिति चेन्न । हेतुद्वयस्य व्याप्तिपक्षधर्मतासाचिव्यचिन्ताव्यग्रस्य प्रतिपत्तुरेको हेतुस्तत्त्वनिर्णयाय पर्याप्त इत्यधिकं न शाब्दज्ञानाङ्गमिति ज्ञापनार्थं तदुद्भाव्यान्यतरहेतुं त्याजयित्वा कथायाः प्रवर्तनीयत्वे तदुद्भावनस्यावश्यकत्वात्कथानवसायिकत्वाच्चोद्भाव्यमात्रत्वसम्भवादिति । व्यभिचाराद्यनुद्भावने हि न व्यभिचारादिमता हेतुना तत्त्वनिर्णयो भवति । भवति च तत्त्वनिर्णयस्य साक्षाद्विरुद्धा विपरीतप्रतिपत्तिः । अतो हेत्वाभासोद्भावनेन साधनस्य भङ्गे सति साधनान्तरोपादाने कथान्तरारम्भेण पूर्वोपक्रान्तकथानिवृत्तिरावश्यकी । तथा निरनुयोज्यानुयोगाद्यनुद्भावने छलाद्यसद्दूषणदूषितेन साधनेन तत्त्वनिर्णयायोगात्तदुद्भावनेनासद्दूषणभङ्गे सति दूषणान्तरोपादाने पूर्वोपक्रान्तकथानिवृत्तिरावश्यकी ।

हेत्वाभासो निरनुयोज्यानुयोगश्चेति द्वयं कथावसानकारणमित्याहोदयनः । तदसत् । पूर्वोपक्रान्तकथानिवृत्तेरेवाशक्यत्वात् । तथा हि । किं पूर्वोपक्रान्ता कथा तत्त्वनिर्णयमुत्पाद्य निवृत्ताऽनुत्पाद्यैव वा । नाद्यः । व्यभिचाराद्युद्भावितदोषभिया हेत्वाभासं परित्यज्य पुनस्तत्कालोपस्थितसद्धेतूपादाने तत्प्रतिरुद्धेन वा निरनुयोज्यानुयोगदूषितं छलादिकमपहाय तत्कालोपस्थितसद्दूषणोपन्यासे तद्दूषितेन वा, साधनेन तत्त्वनिर्णयायोगात् । नान्त्यः । अन्यतरपराजयेऽपि तत्त्वनिर्णयोद्देश्यकाया अनुत्पादिततत्त्वनिर्णयायाः षण्ढसम्भोगसमानाया वादकथात्वायोगात् । न ह्यनुत्पादितजयपराजयव्यवस्था कथा जल्पो वा वितण्डा वा भवति । अन्यथा तत्त्वधीसामग्रीविरोधकस्यावश्योद्भाव्यतयोक्तस्य प्रतिज्ञाविरोधादिसप्तकस्यापि कथावसायित्वप्रसङ्गाज्जल्पवितण्डयोरिव वादेऽपि हेत्वाभासनिरनुयोज्यानुयोगयोरिव पराजयहेतुत्वात् । अथ न पराजयहेतुत्वेऽपि विरोधादीनामुद्भावनेनान्यतरजयमात्रेणावसानं वादस्य तत्त्वनिर्णयार्थत्वात् तत्त्वनिर्णयसामग्रीविघटकत्वाद्विरोधादीनामुद्भाव्यं त्याजयित्वा अन्यथाभिधानं स्वयमेव सम्पाद्य च सम्यगभिधानं तत्त्वनिर्णयाय वादकथा प्रवर्तनीयेति चेत् । हन्तैवं हेत्वाभासनिरनुयोज्यानुयोगाभ्यामुद्भाविताभ्यां पराजितस्यापि तस्यैव तदैव साधनान्तरस्य दूषणान्तरस्य वा स्फुरणे सन्देहावस्कन्दनेन तत्त्वनिर्णयासम्भवात्सुतरां तत्त्वनिर्णयाय कथा प्रवर्तनीयेति कथं कथाविच्छेदः । न हि तत्वनिर्णयानुत्पादाविशेषेऽपि विरोधाद्युद्भावनेन न वादावसानं हेत्वाभासाद्युद्भावनेन च तदवसानमिति विनिगन्तुं शक्यमित्याशयवान्स्वमते वादावसानमुपपादयति वादावसानं त्विति । आत्यन्तिकसाधनदूषणनिवृत्तावेव वादावसानमिति भावः ।

जल्पवितण्डयोस्त्विति । इहोद्भावनकालभेदेन त्रिविधानि निग्रहस्थानान्यनुक्तग्राह्याणि उच्यमानग्राह्याण्युक्तग्राह्याणि चेति । तत्राननुभाषणमज्ञानमप्रतिभेति त्रीण्यनुक्तग्राह्याणि । अर्थान्तरं निरर्थकमपार्थकमप्राप्तकालमिति चत्वार्युच्यमानग्राह्याणि । शेषाणि त्रयोदशोक्तग्राह्याणि । तान्यपि द्विविधानि । आभासव्यतिरिक्तानि हेत्वाभासाश्चेति विंशतिरेव । प्रतिज्ञान्तरहेत्वन्तरयोरनिग्रहस्थानत्वस्यान्यत्र समर्थितत्वात् । तत्रानुक्तग्राह्यत्रिकस्य प्रथमकक्ष्यायामसम्भावितत्वेऽप्युत्तरकक्ष्यासु सम्भावितत्वादुच्यमानग्राह्यचतुष्कस्य च प्रथमकक्ष्यायामपि सम्भावितत्वादुक्तग्राह्येष्वपि प्रतिज्ञाहानिः प्रतिज्ञासन्न्यासो मतानुज्ञेति त्रिकस्य प्रथमद्वितीयकक्ष्ययोरसम्भावितत्वेऽपि तृतीयकक्ष्यायां सम्भावितत्वान् निरनुयोज्यानुयोगस्य च प्रथमकक्ष्यायामसम्भावितत्वेऽपि द्वितीयादिकक्ष्यासु सम्भावितत्वादवशिष्टस्य च प्रतिज्ञाविरोधोऽविज्ञातार्थं न्यूनसाधकं पुनरुक्तं विक्षेपोऽपसिद्धान्तो हेत्वाभासा इत्यष्टकस्य प्रथमकक्ष्यासु सम्भावितत्वात्सर्वमपि निग्रहस्थानं जल्पवितण्डयोः कक्ष्याभेदेन सम्भावितमेवेत्यर्थः ॥

उद्भाव्यं चेति । सर्वमित्यनुवर्तते । अनुक्तग्राह्यत्रिकस्य प्रथमकक्ष्यायामसम्भावितत्वेन द्वितीयकक्ष्यायामनुद्भाव्यत्वेऽपि द्वितीयादिकक्ष्यायां सम्भावितस्य तृतीयादिकक्ष्यायामुद्भाव्यत्वमुच्यमानग्राह्यचतुष्कस्य तु प्रथमकक्ष्यायामपि सम्भावितस्य द्वितीयादिकक्ष्यासूद्भाव्यत्वमुक्तग्राह्येष्वपि प्रतिज्ञाहानिः सन्न्यासो मतानुज्ञेति त्रिकस्य तृतीयादिकक्ष्यापतितस्य चतुर्थ्यादिकक्ष्यासूद्भाव्यत्वं निरनुयोज्यानुयोगस्य द्वितीयादिकक्ष्यापतितस्य तृतीयादिकक्ष्यासूद्भाव्यत्वमवशिष्टस्य प्रतिज्ञाविरोधादिसप्तकस्य हेत्वाभासानां च प्रथमादिकक्ष्यासु सम्भावितत्वेन द्वितीयादिकक्ष्यासूद्भाव्यत्वमिति कक्ष्यादिभेदेनैव सर्वमपि निग्रहस्थानमुद्भाव्यमित्यर्थः ॥ अतो न कश्चिद्दोष इति । तत्त्वनिर्णयार्थताव्याघातो जल्पादितोऽव्यावृत्तिस्तद्वदेव सर्वनिग्रहस्थानसद्भावप्रसङ्गश्चेत्येवं कश्चिदपि नेत्यर्थः ।

### **परिमल**

विक्षेपादीति । विक्षेपार्थान्तराविज्ञातार्थप्रतिज्ञाहानिप्रतिज्ञासन्न्यासनिरर्थकापार्थकरूपसप्तकमित्यर्थः ॥ अननुभाषणादीति । अननुभाषणप्रतिज्ञान्तरहेत्वन्तराज्ञानाप्रतिभामतानुज्ञापर्यनुयोज्योपेक्षणमितिसप्तकमित्यर्थः ॥ उद्भाव्यमात्रमिति । न तु कथावसितिहेतुरिति मात्रपदार्थः ॥ प्रतिज्ञाविरोधादिकमिति । प्रतिज्ञाविरोधार्थान्तरपुनरुक्तिन्यूनाधिकापसिद्धान्तादिकमित्यर्थः ॥ प्रकृतमिति । सिद्धार्थत्वमित्यर्थः ॥ प्रतिज्ञा(हानि)विरोधासङ्गत्यादेः प्रतिज्ञाविरोधार्थान्तरादेर् भेदाभावादित्थमुक्तम् । केन तर्हि विवादावसितिरित्यत आह वादावसानं त्विति ॥ अन्यतरस्येति । वादिप्रतिवादिनोर्मध्य इति योज्यम् ॥

### **यादुपत्यं**

यथा विक्षेपादीति । अत्रादिपदेनार्थान्तरमविज्ञातार्थं प्रतिज्ञाहानिः प्रतिज्ञासन्न्यासोनिरर्थकमपार्थकं चेति षण्णां ग्रहणम् । अनेनार्थान्तरादिषट्कमेव वादे सम्भवतीति यत्परेणोक्तं तदपि निरस्तमिति ज्ञातव्यम् । विक्षेपस्याप्यज्ञानसङ्गूहनार्थत्वेन तत्रासम्भावितत्वात् सङ्गूहनाद्यर्थत्वादित्यत्रादिपदेन पराज्ञानप्रकाशनार्थत्वस्य ग्रहणम् । यथाऽननुभाषणादीत्यत्रादिपदेन प्रतिज्ञान्तरं हेत्वन्तरमज्ञानमप्रतिभामतानुज्ञा पर्यनुयोज्योपेक्षणमिति षट्कं ग्राह्यम् । एतेन प्रतिज्ञान्तरादिषु विक्षेपावापेनाननुभाषणोद्वापेन सप्तकं वादे सम्भावितमपि नोद्भाव्यमिति परोक्तं निराकृतमिति ज्ञातव्यम् । अज्ञानसङ्गूहनार्थे विक्षेपेऽत्रासम्भावितत्वस्योक्तत्वात् । अननुभाषणेऽपि अप्रतिभादिवदत्र सम्भावितत्वस्य सद्भावाच्च ॥ उद्भाव्यमात्रमिति । न कथावसितिकारणमिति शेषः । प्रतिज्ञाविरोधादिकमित्यत्रादिपदेनाप्राप्तकालं न्यूनमधिकं पुनरुक्तमपसिद्धान्त इत्येतेषां ग्रहणम् । अत्र परेणाननुभाषणमपि परिगणितम् । तत्तुच्छम् । तत्त्वनिर्णयाविरोधिनस्तस्यानुद्भाव्यनिग्रहत्वस्योक्तत्वात् । यद्यपि स्वव्याहत्यादिकमेव प्रकृतं न प्रतिज्ञाविरोधादिकम् । तथाऽपि प्रतिज्ञाविरोधे सति स्वव्याहतिरप्राप्तकालेऽसङ्गतिः पुनरुक्तौ सिद्धार्थताऽऽधिक्ये वैफल्यं भवत्येवेत्यभेदाभिप्रायेणैवमुक्तमिति ज्ञातव्यम् ।

### **श्रीनिवासतीर्थीया**

तत्रेति । अज्ञानसङ्गूहनादावित्यर्थः ॥ अविरोधित्वेनेति । अप्रतिबन्धकत्वेनेत्यर्थः । ‘ज्ञातेऽपि वादिवाक्यार्थे प्राश्निकैस्तत्र चेत्युनः । योऽनुद्भाव्य स्वमज्ञानं तस्यैवाननुभाषणमि’ति तल्लक्षणम् । यदि वादी स्वकीयमज्ञानं सङ्गूह्य यदपि यत्तदित्याद्यनुवादमात्रं करोति तदा तद्रूपमननुभाषणं तत्त्वनिर्णयविरोधिप्रतिबन्धकं न भवति ॥ अन्यतरस्येति । वादिप्रतिवादिनोर्मध्येऽन्यतरस्येत्यर्थः ॥ सर्वस्य चेति । निग्रहस्थानस्येत्यर्थः ।

### **वाक्यार्थरत्नमाला**

वैलोम्यस्यैवोद्भाव्यत्वमिति । वैलोम्यस्योद्भाव्यत्वं तदितरस्यानुद्भाव्यत्वं च कुत इत्यर्थः । कुतः कस्मान्नियामकादित्यर्थः । कुतश्चेति । उद्भावितस्यापि कथावसित्यकारणत्वे किन्नियामकमित्यर्थः । एवं सतीति । वैलोम्यस्यावसित्यकारणत्वे अवसानकारणान्तरानिरूपणाद् वादकथावसानं कुतः केन कारणेन भवेदित्यर्थः । वादकथावसाने कश्चन कारणविशेषो वाच्यः स तु क इति यावदिति विवेको ज्ञेयः । मनसि निधाय यन्निरूपणमिति योजना । निरूपणेनेत्यस्य सूचयन्नेवेत्यनेन सम्बन्धः । चातुर्विध्येति । वादे चतुर्धा निग्रहस्थानगतिरित्यादिना कथालक्षणटीकोपदर्शितरीत्येति शेषः । अनेकविधत्वं त्रिविधत्वमित्यर्थः । विक्षेपादीत्यादिपदसङ्ग्राह्याभिधानं यथा प्रतिज्ञाहानिरित्यादि । कथालक्षणटीकायां तट्टीकायां च स्पष्टम् । एवमुत्तरत्रापि । अस्तु वा स्वशक्तिसंगूहनाद्यर्थत्वमिति पाठः । तात्पर्यपरिशुध्याद्यनुसारेणाशङ्क्य समाधत्ते । न च परोक्तेत्यादिना इत्याशयादित्यन्तेन । अननुभाषण इत्यादि । पञ्चरूपकाननुभाषणमध्य इत्यर्थः । त्रयस्येति । यत्तदित्याद्यनुवादो दूष्यैकदेशानुवादः केवलं दूषणोक्तिरित्येतेषां त्रयाणामित्यर्थः । न्यूनादन्यूनतया न्यूनलक्षणाक्रान्ततया तद्रूपत्वेनेत्यर्थः । अननुभाषणं मध्ये तूष्णीं भावस्यैव अनुद्भाव्यकोटौ निवेश इत्यतोऽत्र तूष्णींभावरूपाननुभाषणपर एवात्राननुभाषणशब्द इत्याशयोऽपि तूष्णीं भावस्येत्यत्र द्रष्टव्यः । लक्षणटीकायामन्यथानुवादस्य तृतीयत्वेनोक्तेस् त्रयस्येति वचोनुपपन्नमित्यप्यसत् । पद्धत्यनुसारेणास्य प्रवृत्तेः । तत्राद्यं त्रयं न्यूनमिति स्पष्टमभिधानादिति ध्येयम् । लक्षणेपि तथैव पाठ इत्यप्याहुः । तूष्णींभावस्याज्ञानादितुल्यतयेत्यनन्तरं सम्भावितोनुद्भाव्येति पाठः । सम्भविनोनुद्भाव्येति वा । असम्भविन इति तु लेखकप्रमादजम् ।

निबन्धाद्यनुसारेणाह । ननु साधनविशेषेत्यादि । अन्यथाख्यातिमूलं मतं निराकरोति । यत्त्वत्रेति । यदिच तूष्णींभावस्य अज्ञानादितुल्यतयेत्यनन्तरमपि सम्भावितेत्येवपाठः नञनुप्रवेशोऽधिको लेखकप्रमादात् । तथा परिगणनेति । अनुद्भाव्यकोटावननुभाषणपरिगणनानुपपत्तिरित्यर्थः । ननु तर्हि अन्यथानुवादरूपाननुभाषणस्यासम्भावितकोटौ निवेशात्तस्यापरिगणनानुपपत्तिरित्यत आह । असम्भावितेति । कोटौ त्विति तुशब्दो योज्यः । तुशब्दघटितपाठस्तु स्वरस एव । निबन्धाद्यनुसारेण व्याख्याति । प्रतिज्ञाविरोधादीनां फलोपहितेति । रोट्यपि उक्तानुसारेणास्ति । अयमाशय इत्यस्योद्भाव्यत्वमात्रत्वसम्भवाद् इतीत्यत्रेतिशब्देन सम्बन्धः । एवं निर्णयपर्यन्तं वादे सुबहवोऽपि हीत्येत्कथालक्षणवाक्यव्याख्यानावसरे न वादिप्रतिवादिनोरन्यतरपराजयमात्रेण वादावसानम् । तत्वनिर्णयार्थत्वाद्वादस्य । एकपराजयमात्रेणेत्यादिवाक्यटीकायां स्वयमुपपादितप्रमेयमाह । व्यभिचाराद्यनुद्भावने हीत्यादिना ॥ एतच्च ..... जल्पे यावत्पराजय इति कथालक्षणव्याख्यानव्याख्यायामुपपादितं प्रमेयमाहुः । इहोद्भावनकालेत्यादिना । एतच्चोच्यमानग्राह्यनिग्रहाप्राप्तौ आभासबहिरुक्तनिग्रहालाभेन तद्वचनार्थमवगम्य दूषयित्वा प्रतिवादी स्वपक्षे स्थापनां प्रयुञ्जीतेत्यादि निबन्धोक्तयाद्यनुसारेणेति बोध्यम् । रोट्यप्यनुगुणतया शोध्यमस्ति । अत्र वाक्यगतपदाक्षराधिक्यन्यूनते शोध्ये स्तः । निरनुयोज्यानुयोगयोरिवेत्यत्र अपिपदम् आवश्यकमिति प्रतीयते ।

