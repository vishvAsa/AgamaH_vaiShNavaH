+++
title = "०४ निग्रहो न कथावसितिः"

+++


## उद्भावनीयमेव स्यान्न कथावसितिर्भवेत्

**निग्रहो न कथावसितिः**

**उद्भावनीयमेव स्यान्न कथावसितिर्भवेत्**

### **सुधा**

नन्वेवं तर्हि वादस्य तत्त्वनिर्णयार्थत्वं व्याह(न्येत)न्यते । तथा च विजयार्थत्वेन जल्पादितो व्यावृत्तिश्च न स्यात् । तद्वदेव सर्वनिग्रहस्थानसद्भावेऽपि स्यादित्यतआह उद्भावनीयमेवेति ।

## **अनुव्याख्यानम्**

***उद्भावनीयमेव स्यान्न कथावसितिर्भवेत् ॥***

***विजीगीषुकथायां तु कथावसितिकारणम् ॥***

तत्त्वनिर्णयवैलोम्यं वाद इत्यनुवर्तते। अवसीयतेऽनेनेत्यवसितिः । विजगीषुकथायां जल्पवितण्डालक्षणायाम् । कथावसितिकारणं सर्वमपि निग्रहस्थानमिति शेषः ।

### **वाक्यार्थचन्द्रिका**

एवं तर्हीति । वादेऽपि निग्रहस्थानसद्भाव इत्यर्थः ॥ व्याहन्येतेति । वादिप्रतिवादिनोरन्यतरस्मिन्प्रतिज्ञाहान्यादिना निगृहीतेऽप्यन्यतरपक्षनिर्णयासिद्धिरिति भावः । न केवलं वादे निग्रहस्थानाभ्युपगमे तस्य तत्त्वनिर्णयार्थत्वव्याहतिरेव दोषः किन्तु विजयार्थत्वप्रसङ्गश्चेत्यभिप्रेत्य तत्रापीष्टापत्तिं वदन्तं प्रत्यनिष्टान्तरमाह तथा चेति । फलभेदाभावादिति भावः । जल्पदितोऽव्यावृत्तिरिष्टैवेति वदन्तं प्रत्यनिष्टान्तरमाह तद्वदेवेति । तथा च ‘यावत्तत्वनिर्णयविरोधि तावदेव निग्रहस्थानं न समस्तमि’ति यत्प्रागुक्तं तद्भग्नमिति भावः ।

### **परिमल**

अवसीयते अनेनेति । तथा च तत्त्वनिर्णयवैलोम्यं यत् तत् कथावसितिकारणं चेत्यर्थः । भावप्रत्ययस्यान्यार्थत्वेन प्रयुक्तत्वाद्विलोमेत्यस्य विरोधीत्यर्थः ।

### **यादुपत्यं**

विजयार्थत्वेनेति । विजयार्थत्वप्रसङ्गेनेत्यर्थः ॥ तत्त्वनिर्णयवैलोम्यमिति अत्रापि यत्र तत्त्वनिर्णयवैलोम्यं तन्निग्रहस्थानं वादे उद्भावनीयमेव स्यादिति मूलयोजना द्रष्टव्या ।

### **श्रीनिवासतीर्थीया**

एवं तर्हि वादेऽपि यदि निग्रहस्थानं स्यादित्यर्थः । व्याहन्यत इत्यनन्तरं जल्पदिवद्विजयार्थत्वं च स्यादिति शेषः ॥ अनुवर्तत इति । तथा च वादे तत्त्वनिर्णयवैलोम्यं तत्त्वनिर्णयविरोधिभूतं निग्रहस्थाननुद्भावनीयमेव न कयावसितिकारणं भवतीति मूलयोजना ।

