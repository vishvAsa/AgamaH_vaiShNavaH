+++
title = "१४ न्यायाः सर्वे प्रत्यक्षागममूलाः, अमूला न्यायाभासाः"

+++


## प्रत्यक्षागममूलास्तु न्यायास्सर्वे भवन्ति हि

**न्यायाः सर्वे प्रत्यक्षागममूलाः, अमूला न्यायाभासाः**

**प्रत्यक्षागममूलास्तु न्यायास्सर्वे भवन्ति हि**

### **सुधा**

प्रमाण(बाधे)विरोधेन श्रङ्गत्वहेतुराभास इत्युक्तम् । अथ प्रमाणविरोधस्यापि कुतो दूषणत्वम् । व्याप्त्याद्यङ्गसाकल्ये साध्यसिद्धेरावश्यकत्वात् । तदभावे तत एवाभासत्वम् । किं प्रमाणबाधेनेत्यत आह प्रत्यक्षेति ।

## **अनुव्याख्यानम्**

***प्रत्यक्षागममूलास्तु न्यायास्सर्वे भवन्ति हि ॥***

***न्यायाभासा अमूलास्स्युः ...... ......***

तुशब्दोऽवधारणे हिशब्दः प्रसिद्धौ । यस्मादित्यर्थे च । यद्यपि निषेधकहेतोर्निषेधात्मनोऽप्रामाणिकमप्याश्रयो दृष्टान्तधर्मी च क्वचिद्भवतीत्युक्तम् । तथाऽपि विधायकानां विधिरूपाणां चाश्रयेणावश्यं प्रत्यक्षागमगृहीतेन भाव्यम् । क्वचिन्निषेधकस्य निषेधात्मनश्च निषेधे साध्ये क्वचित् प्रतियोगिना प्रत्यक्षादिगृहीतेन भवितव्यम् । लिङ्गं च न स्वरूपेण साध्यप्रमितिमुपजनयितुमलम् । किन्तु प्रत्यक्षागमाभ्यां निश्चितस्वरूपव्याप्तिकम् । इत्येवमनेकधा सर्वेऽपि न्यायाः प्रत्यक्षागममूला एव भवन्तीति तावत्प्रसिद्धम् ।

यत एवं, तस्मादमूलाः स्वमूलभूतप्रत्यक्षागमविरुद्धा न्यायाभासा एव स्युः । यथा (खलु) नैशत्यादिसम्पन्नोऽपि परशुरविषये गगनादौ न छिदां जनयति एवमनुमानान्यप्युपजीव्यत्वादिना प्रबलाभ्यां प्रत्यक्षागमाभ्यां बाधितत्वेनाविषये न प्रमामुपजनयितुमलमित्याभासभूतान्येवेति ।

### **वाक्यार्थचन्द्रिका**

ननु प्रत्यक्षेत्याद्युत्तरभाष्यमनर्थकम् । न च प्रत्यक्षागममूलानामेव न्यायत्वादुपजीव्यप्रत्यक्षागमविरुद्धानां न्यायाभासत्वप्रतिपादनार्थत्वान्नानर्थक्यं तस्येति वाच्यम् । तत्प्रतिपादनस्याप्यनर्थकत्वादित्यतः प्रागुक्तस्य प्रमाणविरोधेन श्रङ्गत्वहेतोरसाधकत्वस्य पृथक् तद्दूषणत्वव्युत्पादनेन समर्थनार्थत्वान्न तदानर्थक्यमित्यभिप्रेत्य तद्दूषणत्वव्युत्पादकतयोत्तरग्रन्थं योजयितुं सङ्गतिप्रदर्शनपूर्वकं तस्यादूषणत्वाशङ्कामुत्थापयति प्रमाणविरोधेनेति । तथा च दोषान्तरासङ्कीर्णोदाहरणाभावादसदाश्रयत्वस्यादोषत्वे तत एव बाधस्याप्यदोषत्वप्रसक्त्या तद्दोषत्ववादिनासङ्कीर्णोदाहरणाभावेऽपि तद्दोषताया वक्तव्यत्वात्तद्वदेवासदाश्रयत्वमपि दोष एवेत्याशयः । प्रत्यक्षादिमूलानामेव न्यायत्वमित्यस्यार्थस्य मूलाल्लाभसिद्ध्यर्थं तुशब्दमवधारणार्थतया व्याचष्टे तुशब्द इति । पूर्ववाक्यार्थस्योत्तरवाक्यार्थं प्रति हेतुत्वसिद्ध्यर्थं हिशब्दं तदर्थतयाऽपि व्याचष्टे यस्यादित्यर्थे चेति । ननु वन्ध्यासुतो न वक्ताऽचेतनत्वान्नृश्रङ्गवदित्यादावाश्रयस्य दृष्टान्तधर्मिणश्चाप्रामाणिकत्वेन प्रत्यक्षादिगृहीताश्रयादिमत्त्व रूपस्य तन्मूलत्वस्याभावान्न सर्वन्यायानां प्रत्यक्षागममूलत्वं सम्भवतीति सर्वशब्दानुपपत्तिरित्याशयेन शङ्कते यद्यपीति ॥ निषेधकहेतोर् निषेधसाधकहेतोरित्यर्थः । निषेधात्मनो निषेधरूपस्येत्यर्थः (स्वयं वन्ध्यासुतो न वक्ताऽचेतनत्वादित्यादिहेतोरित्यर्थः) ॥ उक्तमिति । यद्यपि ‘यत्र व्याहतता ने’त्यादिनाऽप्रामाणिकस्य पक्षत्वमेवोक्तं न तु दृष्टान्तधर्मित्वमपि तथाऽपि तदुक्तौ समानन्यायतया तदप्युक्तप्रायमेवेत्यभिप्रेत्योक्तमित्युक्तमित्यवधेयम् । न सर्वन्यायानां प्रत्यक्षादिगृहीताश्रयादिमत्वमेव तन्मूलकत्वमत्राभिप्रेतं येनोक्तदोषः स्यात् । किन्नाम क्वचित्तद्गृहीताश्रयादिमत्वं क्वचिच्च प्रकारान्तरेणैवेति नानाप्रकारमेवेत्यतो नानुपपत्तिरित्यभिप्रेत्य प्रत्यक्षादिगृहीताश्रयादिमत्वेन तन्मूलकतां तावदुपपादयति तथापीति । विधायकानां विधिसाधकानाम् । तत्किं पर्वतोऽग्निमान् धूमवत्त्वान्महानसवदित्यादिन्यायानामेवोक्तरूपं प्रत्यक्षादिमूलत्वमित्यतो वन्ध्यासुतो न वक्ताऽचेनत्वान्नृश्रङ्गवदित्यादेर्निषेधकहेतोस्तादृशप्रत्यक्षादिमूलत्वासम्भवेऽपि यत्र निषेधकहेतोः प्रामाणिक एवाश्रयो यथा घटो न वक्ताऽचेतनत्वाद्वन्ध्यासुतवदिति । यत्र वा दृष्टान्तधर्मी प्रामाणिको यथा वन्ध्यासुतो न वक्ताऽचेतनत्वाद्घटवदिति । तत्राश्रयदृष्टान्तधर्मिणोः प्रत्यक्षादिगृहीतत्वादुक्तरूपमपि तन्मूलकमस्त्येवेत्याह क्वचिदिति । क्वचिन्निषेधकस्य निषेधात्मनश्चेत्येतावदेव भिन्नं वाक्यम् । आश्रयेण दृष्टान्तधर्मिणा च प्रत्यक्षागमगृहीतेन भाव्यमिति पूर्वानुवृत्त्या नैराकाङ्क्ष्यसम्भवादित्यवधेयम् । अस्त्वेवं निषेधकहेतोरुदाहृतस्थले प्रत्यक्षादिगृहीताश्रयादिमत्वात्तन्मूलत्वं तथाऽपि यत्राप्रामाणिक एवाश्रयो दृष्टान्तधर्मी च तत्र निषेधकहेतोः कथं प्रत्यक्षादिमूलत्वमित्यतस्तत्र प्रकारान्तरेण तन्मूलतां दर्शयति निषेधे साध्य इति । क्वचिन्निषेधरूपेण हेतुनेति शेषः । यद्यप्यतिप्रसङ्गान्न प्रतियोगिग्राहकत्वेनोपजीव्यत्वस्य बाधकत्वे तन्त्रत्वमस्ति तथाऽप्यङ्गीकृत्य तस्य तत्र प्रयोजकत्वमेतदुक्तमित्यवधेयम् । यद्वैतदनुशयादेव तत्र प्रकारान्तरेण तन्मूलकतामुपपादयति लिङ्गं चेति । यद्यप्येतद्विधिसाधकहेतावपि तुल्यं तथाऽपि तत्र प्रकारान्तरेणैव तन्मूलकत्वसिद्धेस्तत्र सतोऽप्यस्याविवक्षया निषेधहेतावसाधारण्येनोक्तिरित्यवधेयम् । यद्वाऽसाधारण्येन विधायकानां (विधिरूपसाध्यसाधकानां) निषेधकानां च न्यायानां प्रत्यक्षादिमूलकतामुपदर्श्य विधिनिषेधसाधारण्येनापि तामुपदर्शयति लिङ्गं चेति ॥

अलमिति । तथा सति पर्वतवृत्तिधूमेन गेहान्तर्वर्तिपुरुषस्यापि वन्ह्यनुमितिप्रसक्तेरिति भावः ॥ किन्त्विति । यद्यपि लिङ्गस्य प्रत्यक्षादिना निश्चितस्वरूपत्वोक्तिमात्रेणैवोक्तातिप्रसङ्गपरिहारः सिध्यति । तथाऽपि नारिकेलद्वीपवासिनो धूमदर्शनेन वन्हिप्रमोत्पत्तिप्रसङ्गपरिहाराय निश्चितव्याप्तिकत्वकीर्तनमित्यवधेयम् । तुशब्दस्यावदारणार्थत्वादाह एवेति । हिशब्दस्य प्रसिद्धार्थत्वादाह प्रसद्धमिति । यस्मादित्यर्थकत्वस्यापि स्वीकारादाह यत एवमिति । प्रमाणविरुद्धत्वस्य दुष्टत्वप्रयोजकत्वलाभाय ‘न्यायाभासा अमूलाः स्युरि’त्येतदुद्देश्यविधेयभावव्यत्यासेन योजयति अमूला इत्यादि । तथाऽपि प्रमाणबाधो यत्र दोषस्तत्र व्याप्त्याद्यङ्गसाकल्यमस्ति न वेति प्राग्विकल्पितपक्षयोः कस्य स्वीकारः कथं च तत्रोक्तदोषपरिहार इत्यतः सत्त्वपक्षमङ्गीकृत्य तत्रोक्तं दोषं परिहरति यथेति ।

### **परिमल**

निषेधकेति । निषेधसाधकस्य स्वयं निषेधरूपस्य हेतोरित्यर्थः । दृष्टान्तधर्मी च क्वचिदिति । वन्ध्यासुतो नीरूपो ऽलीकत्वाच्छशशृङ्गवदित्यादाविति भावः । सर्वपदार्थस्वारस्यार्थमाह क्वचिन्निषेधकस्येति । वन्ध्यासुतो न वक्तेत्यादौ वक्तृत्वादिना प्रतियोगिनेत्यर्थः । अमूला इत्यत्र नञ्विरुद्धार्थ इत्युपेत्य व्याचष्टे अमूला इति ।

### **यादुपत्यं**

निषेधकहेतोरिति । निषेधसाधकस्य स्वयमपि निषेधरूपस्य हेतोरित्यर्थः । वन्ध्यासुतो न वक्ताऽचेतनत्वादित्यादिहेतोरिति यावत् ॥ दृष्टान्तधर्मी चेति । घटो न वक्ताऽचेतनत्वाद्वन्ध्यासुतवदित्यत्रेत्यर्थः । ततश्चाद्यानुमाने पक्षरूपाश्रयग्राहकतया द्वितीयानुमाने दृष्टान्तरूपाश्रयग्राहकतया प्रत्यक्षादिकं यद्यपि नोपजीव्यमिति भावः ॥ क्वचिन्निषेधकस्येति । क्वचिदेव निषेधसाधकस्येत्यर्थः । सार्वत्रिकनिषेधसाधने तत्प्रतियोगिनोऽप्रामाणिकतया प्रत्यक्षादिना क्वचिद् ग्रहणासम्भवादिति भावः । अत्रापि वन्ध्यासुतो न वक्ताऽचेतनत्वादित्यादिकमेवोदाहरणम् । वन्ध्यासुतसम्बन्धितया निषेध्ययोर्वक्तृत्वचेतनत्वयोरस्मदादौ प्रत्यक्षादिना ग्रहणात् । इदं च पररीत्यैवोक्तम् । अस्मन्मते तु यदस्मदादौ प्रत्यक्षादिगृहीतं वक्तृत्वादिकं तत्प्रामाणिकत्वान्न निषेधप्रतियोगि यच्च वन्ध्यासुतसम्बन्धि निषेधप्रतियोगि न तत्प्रत्यक्षादिगृहीतमिति न प्रत्यक्षादेः प्रतियोगिग्राहकतयोपजीव्यत्वस्येदमुदाहरणं सम्भवतीति ज्ञातव्यम् । तन्तवः पटप्रागभाववन्तस्तत्सामग्रीप्रागभाववत्त्वादित्यादिकमस्मद्रीत्योदाहरणमत्र ज्ञातव्यम् ।

### **श्रीनिवासतीर्थीया**

तदभावे व्याप्त्याद्यङ्गसाकल्याभावे । तत एव व्याप्त्याद्यङ्गवैकल्यादेव ॥ इत्युक्तमिति । तथा च तत्राश्रयग्रहणं प्रत्यक्षागमाभ्यां न सम्भवतीति भावः ॥ विधायकानां विधिरूपसाध्यसाधकानाम् । प्रत्यक्षागमरूपप्रमाणबाधितस्याविषयवृत्तित्वेन स्वातन्त्र्येणैव दोषत्वमित्यत्र दृष्टान्तमाह यथा खल्विति ।

### **वाक्यार्थरत्नमाला**

पृथक् तद्दूषणत्वेति । प्रमाणविरोधदूषणत्वेत्यर्थः । असाधकत्वस्य समर्थनार्थत्वादिति सम्बन्धः । एतच्छङ्कामूलं दर्शयति । तथाचेति । तत एव बाधस्यापीति पाठः । वन्ध्यासुतवदितीति । इति यत्र प्रामाणिक एवाश्रय इति सम्बन्धः । एवं द्वितीयेतिशब्दस्यापि इति यत्र दृष्टान्तधर्माप्रामाणिक इति सम्बन्धः । तत्राश्रयेति । तदुभयत्रेत्यर्थः । भिन्नवाक्यत्वेऽपूर्णत्वमित्याशङ्कापरिहारायाह । आश्रयेणेत्यादि । साधनानुक्तेः पूर्वत्रेव क्वचिदित्यस्याप्यनुक्तेः शेषं पूरयति । क्वचिन्निषेधेति । अतिप्रसङ्गादिति । नेदं रजतमिति ज्ञानं प्रति निषेध्यग्राहकेदंरजतमिति ज्ञानस्यापि उपजीव्यतया बाधकत्वप्रसङ्गादित्यर्थः । सत्वपक्षमिति । अङ्गसाकल्यसत्वपक्षमित्यर्थः ।

