+++
title = "१५ व्याप्तिभङ्गहेतुतया बाधस्य दूषणत्वम्"

+++


## अदृष्टे व्यभिचारे तु साधकं तदिति स्फुटम्

**व्याप्तिभङ्गहेतुतया बाधस्य दूषणत्वम्**

**अदृष्टे व्यभिचारे तु साधकं तदिति स्फुटम्**

### **सुधा**

एवं व्याप्तिभङ्गाद्यनपेक्षमेवाविषयवृत्तित्वेन बाधितस्य दुष्टत्वमुपपादितम् । प्रकारान्तरमप्याह अदृष्ट इति ।

## **अनुव्याख्यानम्**

***अदृष्टे व्यभिचारे तु साधकं तदिति स्फुटम् ॥***

***ज्ञायते साक्षिणैवाद्धा ........ ......***

तुशब्दोऽवधारणे । तल्लिङ्गं धूमादिकं दहनादिसाध्यव्यभिचारेऽद्धा सर्वथाऽप्यदृष्ट एव सति तस्य साधकं न तु व्यभिचारदर्शन इति तावत्साक्षिणैव स्फुटं ज्ञायते ।

### **वाक्यार्थचन्द्रिका**

ओत्यस्य स्फुटमित्यनेनापौनरुक्त्यायार्थभेदमाह ओति ॥ साक्षिणैवेति । यद्यपि प्रमाकरणत्वरूपसाधकत्वलक्षणतत्प्रामाण्यस्य तदीयज्ञानसाधनत्वग्राहकान्वयव्यतिरेकरूपानुमानगम्यत्वेन साक्षिसिद्धत्वाभावस्यान्यत्र स्थितत्वान्न साक्षिज्ञेयत्वमिति तथोक्तिरनुपपन्नेत्याभाति तथापि लिङ्गे व्यभिचारादिदोषाभावे निश्चिते तज्जन्यानुमितेः प्रामाण्यं साक्षिणा ज्ञायत इत्यत्र तात्पर्याददोषः ।

### **यादुपत्यं**

साक्षिणैवेति । लिङ्गे व्यभिचारादिदोषाभावनिश्चये तज्जन्यानुमितेः प्रामाण्यं साक्षिणैव ज्ञायत इत्यर्थः । एवमदृष्टव्यभिचारस्येत्युत्तरवाक्यस्यापि व्यभिचारादिदोषाभाववत्तया निश्चितलिङ्गजन्यानुमितिप्रामाण्यं साक्षिसिद्धमित्यत्रैव तात्पर्यं न तु यथाश्रुतार्थे । साधकत्वरूपप्रमाकरणत्वलक्षणप्रामाण्यस्यान्वयव्यतिरेकरूपानुमानगम्यतया साक्षिसिद्धत्वाभावस्य पद्धत्यादावुक्तत्वात् । अत एव तस्मादनुमानस्यापीत्यग्रेतनमनुमानपदं भावसाधनमिति ज्ञातव्यम् ।

### **श्रीनिवासतीर्थीया**

व्याप्तिभङ्गाद्यनपेक्षमेवेति । व्याप्तिभङ्गहेतुत्वं विना स्वातन्त्र्येणैवेत्यर्थः ।

### **वाक्यार्थरत्नमाला**

अन्यत्रेति । यथार्थज्ञानजनकत्वस्यानुमानवेद्यत्वादित्यादिजिज्ञासाधिकरणीयमूले प्रामाण्यवादीयपद्धतितत्वनिर्णयटीकयोश्चेत्यर्थः ।

