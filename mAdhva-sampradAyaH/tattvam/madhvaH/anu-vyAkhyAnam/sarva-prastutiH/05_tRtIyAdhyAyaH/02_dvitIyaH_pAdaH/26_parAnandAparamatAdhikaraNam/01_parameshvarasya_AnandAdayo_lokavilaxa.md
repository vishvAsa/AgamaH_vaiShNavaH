+++
title = "०१ परमेश्वरस्य आनन्दादयो लोकविलक्षणाः"

+++


## ॐ परमतः सेतून्मानसम्बन्धभेदव्यपदेशेभ्यः ॐ

**॥ अथ परानन्दा(परमता)धिकरणम् ॥**

**परमेश्वरस्य आनन्दादयो लोकविलक्षणाः**

**ॐ परमतः सेतून्मानसम्बन्धभेदव्यपदेशेभ्यः ॐ**

### ***सुधा***

ॐ परमतः सेतून्मानसम्बन्धभेदव्यपदेशेभ्यः ॐ ॥ परमेश्वरस्यानन्दादयो गुणाः किं लौकिकानन्दादिसलक्षणाः किंवा तद्विलक्षणाः । आद्ये न तत्र बहुमानः सम्भवति । न द्वितीयः । प्रकारप्रमाणाभावात् । विमता लौकिकसलक्षणा आनन्दादिशब्दवाच्यत्वादिति बाधकसद्भावाच्च । अन्यथा तत्रानन्दादिशब्दप्रवृर्त्तिन स्यात् । व्युत्पत्त्यभावात् । अतीन्द्रियत्वेन तत्रोपदेशाद्युपायाद्यभावे सादृश्यानुमानस्यैवानुसरणीयत्वात् । तस्य चासिद्धत्वात् ॥ ततश्च वेदवेद्यत्वं न स्यादित्यस्य समाधानार्थमिदमारभ्यते । तत्राशङ्कितसकलदोषपरिहारो न स्फुटः प्रतीयत इत्यतो व्याचष्टे ते चेति ।

## **अनुव्याख्यानम्**

***ॐ परमतः सेतून्मानसम्बन्धभेदव्यपदेशेभ्यः ॐ ॥***

***....... ....... ते चाखिलविलक्षणाः ।***

ते गुणा न केवलं गुणिनाऽभिन्नाः किन्नामाखिलेभ्यो लौकिकानन्दादिभ्यो विलक्षणाश्च । कथं विलक्षणा इत्यत आह सर्व इति ।

**अनुव्याख्यानम्**

***सर्वे सर्वगुणात्मानः सर्वकर्तार एव तु ।***

आनन्दोऽपि ज्ञानात्मको ज्ञानमप्यानन्दात्मकमित्यादि । न ह्येवमन्तःकरणपरिणामभेदाः सुखादयः । सर्वकर्तारो जगत्सृष्ट्यादिकर्तारश्च । एवशब्देनोपचारं वारयति । अन्योन्यमभेदे शब्दानां पर्यायत्वमनेकत्वाभावश्च स्यादित्यत आह तथापीति ।

**अनुव्याख्यानम्**

***तथाऽपि सविशेषाश्च ...... .....***

परस्पराभेदेऽपि । ततो नोक्तदोष इति शेषः । अनेन वैलक्षण्यप्रकारो दर्शितः । प्रमाणं च वक्ष्यते । तथा चाद्यं सूत्रद्वयं व्याख्यातं भवति ।

### ***वाक्यार्थचन्द्रिका***

ॐ परमतः सेतून्मानसम्बन्धभेदव्यपदेशेभ्यः ॐ ॥ प्रकारेति । वैलक्षण्यनिरूपकप्रकारस्य तन्निर्णायकप्रमाणस्य चाभावादित्यर्थः । न केवलं वैलक्षण्यनिर्णायकप्रमाणाभाव इत्येव किन्तु बाधकमप्यस्तीत्याह विमता इति । अप्रयोजकत्वमाशङ्क्य परिहरति अन्यथेति । लौकिकानन्दादिवैलक्षण्य इत्यर्थः । तथा चानन्दादिशब्दवाच्यत्वरूपहेतूच्छित्तिरेव बादकत्वान्नाप्रयोजकत्वमिति भावः । तत्कथमित्यतो न तावदव्युत्पन्नस्यैव शब्दस्यवाचकत्वमतिप्रसङ्गात् । किन्तु वाच्यवाचकभावरूपसङ्गतिज्ञानरूपव्युत्पत्तिसापेक्षस्यैव । न च प्रकृते साऽस्ति येन वाचकत्वं स्यादित्याशयेनाह व्युत्पत्त्यभावादिति । अस्तु भगवदानन्दादावानन्दादिशब्दानां व्युत्पत्तिरपीत्यतः सा किमयं गौरित्यादिवदयमानन्द इत्याद्युपदेशादिनाऽभिमता किंवाऽयं गोशब्दवाच्यो गोसदृशत्वादितिवद् विमता आनन्दादिशब्दवाच्या आनन्दादिसदृशत्वादित्यनुमानादिति विकल्पद्वयं मनुसि निधायाद्यासम्भवे हेतुं वदन्द्वितीयोऽङ्गीकार्य इत्याह अतीन्द्रियत्वेनेति । अस्तु तर्ह्यनुमानेनैव व्युत्पत्तिरिति द्वितीय इत्यत आह तस्य चेति ॥ वेदेति । आनन्दं ब्रह्मण इत्यादिवेदेत्यर्थः । न ह्यगृहीतसङ्गतिकः शब्दो बोधक इति भावः । ननु च लौकिकानन्दादेरप्येवम्भावान्नैतावन्मात्रेण तद्वैलक्षण्यसिद्धेरित्यत आह न हीति । तेषामयावद्द्रव्यभावितयाऽन्तःकरणेन भिन्नाभिन्नत्वान्न परस्परमत्यन्ताभिन्नत्वं युक्तमिति भावेन हेतुगर्भं विणमाह अन्तःकरणपरि(णाम)णतिभेदा इति ॥ उपचारमिति । सर्वकर्तृभगवत्सम्बन्धित्वादेव गुणेषु सर्वकर्तृत्वोक्तिर्न तु गुणानां वस्तुतः सर्वकर्तृत्वादिति तदुक्तेरैपचारिकत्वं वारयितुमेवकार इत्यर्थः ॥ पर्यायत्वमिति । एकार्थवादित्वादिति भावः । अनेकत्वाभावश्चेति । एकैकेन ज्ञानादिनाऽत्यन्ताभिन्नत्वेनानन्दादीनामप्येकत्वादिति भावः । उपलक्षणं चैतत् । अनेकाभिन्नत्वाज्ज्ञानादेः स्वस्मिन्नेकत्वाभावप्रसङ्गाच्चेत्यपि द्रष्टव्यम् । नोक्तदोष इति । पर्यायत्वमनेकत्वाभावप्रसङ्ग इत्युक्तदोषो नेत्यर्थः ॥ प्रमाणमिति । भगवद्गुणानां लौकिकानन्दादि वैलक्षण्यप्रतिपादकं ‘पूर्णोऽनियन्ता चे’त्यादिश्रुतिरूपं प्रमाणमनुपदमेव वक्ष्यत इत्यर्थः ।

### ***परिमल ***

परमतः । मूलं सङ्गमयितुं सूत्रप्रसक्तिमाह परमेश्वरस्येति । हेत्वंशव्यावर्त्यमाह प्रकारेति । वैलक्षण्यबीजयोः प्रकारप्रमाणयोरभावादित्यर्थः । बुद्ध्यर्थः पादवदिति सूत्रव्यावर्त्यमाह विमता इति । देवदत्तसुखादिवदिति दृष्टान्तयोगादिति भावः ॥ वक्ष्यत इति । ‘पूर्णोऽनियन्ता च’ इत्यत्रेति भावः ॥ तथा चेति । प्रकारप्रमाणयोर्निरूपणे सतीत्यर्थः ।

### ***यादुपत्यम्***

ॐ परमतः सेतून्मानसम्बन्धभेदव्यपदेशेभ्यः ॐ ॥ प्रकारप्रमाणेति । येन प्रकारेण येन प्रमाणेन च विलक्षणः स प्रकारस्तत्प्रमाणं च नास्तीत्यर्थः ॥ वक्ष्यत इति । ‘तेषां वैलक्षण्यं श्रुतौ श्रुतमि’त्यत्रेति शेषः ।

### ***श्रीनिवासतीर्थीया***

ॐ परमतः सेतून्मानसम्बन्धभेदव्यपदेशेभ्यः ॐ ॥ अन्यथा लोकविलक्षणत्वे । व्युत्पत्तीति । सम्बन्धिमानाभावादिति भावः ॥ तस्य चेति । विमतो भगवदानन्द आनन्दशब्दवाच्यः प्रसिद्धजीवानन्दसदृशत्वाद् व्यतिरेकेण घटवदित्येवं व्युत्पत्त्यर्थमनुसरणीयेऽनुमाने हेतुरसिद्ध इत्यर्थः । ततश्चेति । एवं केनापि प्रकारेण व्युत्पत्त्यसम्भवे ॥ वेदेति । आनन्दं ब्रह्मण इत्यादिवेदेत्यर्थः । न ह्यगृहीतसङ्गतिकः शब्दो बोधक इति भावः ॥ न केवलमिति । अहिकुण्डलाधिकरणोक्तरीत्येति शेषः । कथमिति । केनापि प्रकारेणेत्यर्थः ॥ आहेति । लौकिकानन्दादिवैलक्षण्यप्रकारमाहेत्यर्थः ।

### ***वाक्यार्थरत्नमाला***

ॐ परमतः सेतून्मानसम्बन्धभेदव्यपदेशेभ्यः ॥ टीकायामुक्तसूत्रोपादानानन्तरं प्रकारेति । वैलक्ष्यण्येनेति पाठः । अन्तःकरणपरिणामेत्यस्यार्थानुवादेनान्तःकरणपरिणतिभेदा इत्यनुवादः । एवकारव्यावर्त्यमाह । न तु गुणानामिति । सर्वकर्तृत्वोक्तिरिति सम्बन्धः । इति तदुक्तेरिति । इत्यादिरूपेण सर्वकर्तृत्वाद्युक्तेरित्यर्थः ।

