+++
title = "०२ आनन्दादीनां विलक्षणत्वे वासुदेवश्रुतिः प्रमाणम्"

+++


## ॐ बुद्ध्यर्थः पादवत् ॐ

**आनन्दादीनां विलक्षणत्वे वासुदेवश्रुतिः प्रमाणम्**

**ॐ बुद्ध्यर्थः पादवत् ॐ**

### ***सुधा***

बाधकपरिहारार्थं सूत्रम् ॐ बुद्ध्यर्थः पादवत् ॐ इति ॥ तद्व्याचष्टे विद्वदिति ।

## **अनुव्याख्यानम्**

***ॐ बुद्ध्यर्थः पादवत् ॐ ॥***

***........ विद्वद्व्युत्पत्तितोऽपि च ॥***

***तैस्तैश्शब्दैश्च भण्यन्ते ...... ......***

अपि च तथाऽपि तैस्तैः शब्दैश्च भण्यन्ते । कथं विद्वद्व्युत्पत्तितः । विद्वांसो हि साक्षात्कृतभगवद्गुणाः पूर्वैर्विद्वद्भिर्व्युत्पादयितुं शक्यन्ते । अविदुषां कथं व्युत्पत्तिः । भवितव्यं हि तया । अन्यथा विद्वत्त्वस्यैवानुपपत्तेरित्यत आह युज्यते चेति ।

**अनुव्याख्यानम्**

***....... ..... युज्यते चोपदेशतः ॥***

विद्वदुपदेशतोऽविदुषामपि व्युत्पर्त्तियुज्यते । अतीन्द्रिये कथमुपदेश इत्यत आह अन्येति ।

**अनुव्याख्यानम्**

***अन्यानन्दादिसादृश्यम् .........***

लौकिकानन्दादिसादृश्यं भगवदानन्दादेर्विद्यते । ततश्च येऽस्मदानन्दसदृशो भगवद्गुणः स आनन्दादिशब्दवाच्य इत्यादिरुपदेशो घटते । तर्हि पूर्वोत्तरविरोधः स्यात् । प्राक् ‘ते चाखिलविलक्षणा’ इत्युक्त्वेदानीमन्यानन्दादिसादृश्याभ्युपगमादित्यत आह आनुकूल्यादीति ।

**अनुव्याख्यानम्**

***............ आनुकूल्यादि नापरम् ॥***

आनुकूल्यं निरुपाधिप्रियत्वमानन्दस्य । बोधात्मकत्वं ज्ञानस्येत्यादि । अपरमल्पत्वास्थिरत्वादि । आनुकूल्यादेः प्रवृत्तिनिमित्तस्य सत्त्वात्तदाश्रयेण व्युत्पत्तेरपि सम्भवादानन्दादिशब्दप्रवृत्त्युपपत्तावनुमानमप्रयोजकमित्युक्तं भवति । ननु विलक्षणेष्वानन्दादिषु विलक्षणा एव शब्दाः कुतो न प्रयुज्यन्ते । तथा सति तत्र बुद्धिप्रवेशाभावप्रसङ्गात् । अल्पत्वादिसादृश्यं कुतो नेत्यत आह पूर्णत्वादीति ।

**अनुव्याख्यानम्**

***पूर्णत्वादिमहत्तेषां वैलक्षण्यं श्रुतौ श्रुतम् ॥***

तां श्रुतिं पठति पूर्ण इति ।

**अनुव्याख्यानम्**

***पूर्णोऽनियन्ता च सुस्वादुतम एकलः ॥***

***गुणोरुसमुदायोऽयं वासुदेवः सुनिष्कलः ॥***

***वासुदेवश्रुतिश्चैषा गुणान्वक्ति हरेः परान् ॥ ३२१६ ॥***

पूर्णः पूर्णगुणः । सुस्वादुतमः शोभनानन्दतमः । एकल एकाकी परानपेक्षः । सुनिष्कलः सर्वथा विभक्तांशविकलः । हरेर्गुणान्परान्विलक्षणान्वक्तीति ।

### ***वाक्यार्थचन्द्रिका***

ॐ बुद्ध्यर्थः पादवत् ॐ ॥ समुच्चायकत्वासम्भवादपि चेत्येतद्व्याचष्टे तथाऽपीति । अनेन यद्यपि लोकविलक्षणास्तथाऽपीति मूलयोजना सूचिता भवति । व्युत्पत्त्यभावात्कथं तत्तच्छब्दवाच्यत्वमिति पृच्छति कथमिति । किं विदुषां व्युत्पत्त्यनुपपत्तिरभिमतोताविदुषामिति विकल्प द्वयं मनसि निद्यायाद्यपक्षोत्तरत्वेन मूलं योजयति विद्वद्य्वुत्पत्तित इति । अतीन्द्रियत्वेनोपदेशादेरसम्भवात्सादृश्यानुमानस्य चासिद्धत्वात्कथं विदुषामपि व्युत्पत्तिरित्यतस्तात्पर्यमाह विद्वांसो हीति । तथा च वाच्यार्थभूतानन्दादिसाक्षात्कारात्तान्प्रत्ययमानन्द इत्याद्युपदेशेनैव व्युत्पत्तिरित्युक्तं भवति । द्वितीयपक्षोत्तरतयाऽपि मूलं योजयितुं तमुत्थापयति अविदुषामिति । तेषां वाच्यार्थसाक्षात्काराभावेन तान्प्रत्युपदेशादेरसम्भवादिति भावः । माऽस्तु तेषां व्युत्पत्तिरित्यत उक्तं भवितव्यं चेति ॥ विद्वदुपदेशत इति । अयमानन्द इत्यादेरुपदेशत इत्यर्थः ॥ अस्मदानन्दसदृश इति । अस्मदानन्दादिसदृश इत्यर्थः । अत एवानन्दादिशब्दवाच्य इत्युत्तरत्रादिपदमिति ज्ञेयम् । तथा चाविदुषः प्रत्ययमानन्दादिरित्युपदेशासम्भवेऽप्येवंविधोपदेशसम्भवादुपदेशेनैव व्युत्पत्त्युपपत्तिरिति भावः ।

निरुपाधिप्रियत्वमिति । जन्येच्छाजन्यं जन्येच्छाविषयभावत्वमित्यर्थः । विद्वद्व्युत्पत्तितोऽपि चेति समुदायार्थमाह आनुकूल्यादेरिति ॥ अप्रयोजकमिति । विमता लौकिकानन्दादिसलक्षणा इत्यत्र हि न निरुपाध्यनुकूलवेदनीयत्वादिना सालक्षण्यसाधनं तस्य बहुमानाविरोधित्वेन ममाप्यभिमततया तत्साधने सिद्धसाधनत्वप्रसङ्गात् । किन्त्वल्पत्वास्थिरत्वादिसालक्षण्यसादनमेव । तच्चोक्तरीत्याऽप्रयोजकमिति भावः । एवं सूत्राभिप्रेतं बाधकपरिहारमुपपाद्य सूत्रमुत्थापयति नन्विति । वैलक्षण्येप्यानन्दादीनामन्यथा तत्प्रयत्नोपायाभावान्निरुपाध्यनुकूलवेद्यत्वादिज्ञापनार्थमानन्दादिपदस्यैव प्रयोग इत्याशयेनाह तथा सतीति । अनेन बुद्ध्यर्थ इत्यंशतात्पर्यमुक्तं भवति । ननु पूर्णोऽनियन्ता चेत्यत्र भगवतः पूर्णत्वमुच्यते । न तु तद्गुणानामानन्दादीनां तत्कथमस्याः श्रुतेः ‘पूर्णत्वादि महत्तेषां वैलक्षण्यं श्रुतौ श्रुतमि’त्यानन्दादिभगवद्गुणनिष्ठपूर्णत्वादिप्रतिपादकश्रुतित्वकथनमित्यत आह पूर्णगुण इति । रमादीनामपि सत्त्वेनैकाकित्वस्य बाधितत्वादाह परानपेक्ष इति । मत्स्याद्यनेककलत्वेन निष्कलत्वस्य बाधितत्त्वादाह सर्वथेति ।

### ***परिमल ***

अपि चेत्यनुवादः । तथापीति व्याख्या ॥ अनुमानमिति । सादृश्यानुमानस्यैवानुसरणीयत्वादित्यनेन ‘ईशानन्दादय आनन्दादिशब्दवाच्या अस्मदानन्दसदृशत्वाद् देवदत्तानन्दवदि’ति यदनुमानमुक्तं तदित्यर्थः । विमता इत्यनुमानं तु सिद्धसाधनतयैव परास्तम् । निरुपाधिप्रियत्वादिसादृश्यस्य स्वीकारादिति भावः । विमता लौकिकविलक्षणा इत्यनुमानमित्यर्थः । गुणानामेव प्रस्तुतत्वात्तदनुगुणतया पूर्णपदं व्याचष्टे पूर्णः पूर्णगुण इति ।

### ***यादुपत्यं***

साक्षात्कृतभगवद्गुणा इति । तथा च वाच्यार्थदर्शनादुपदेशेनैव व्युत्पत्त्युपपत्तिरिति भावः । एवं सूत्राभिप्रेतं बाधकपरिहारमुपपाद्येदानीं सूत्रमुत्थापयति नन्विति ॥ बुद्धिप्रवेशाभावेति । अनेन बुद्ध्यर्थ इत्यंशतात्पर्यमुक्तमिति ज्ञातव्यम् । पूर्वं ‘पूर्णत्वादि महत्तेषामि’ति पूर्णत्वस्य गुणनिष्ठतयोक्तत्वादाह पूर्णः पूर्णगुण इति । रमादीनां सत्त्वादेकाकित्वं बाधितमत आह परानपेक्ष इति ।

### ***श्रीनिवासतीर्थीया***

अनुमानमिति । विमता लौकिकसलक्षणा आनन्दादिशब्दवाच्यत्वादिति बाधकत्वेनाशङ्कितमनुमनामित्यर्थः ॥ कुतो न प्रयुज्यत इति । तथा च जीवानन्दादिसाधारणानन्दादिशब्दप्रयोगः कुत इत्यर्थः । उत्तरमाह तथा सतीति । तथा च विलक्षणशब्दप्रयोगा न भवतीत्यर्थः ।

### ***वाक्यार्थरत्नमाला***

अपि चेत्येतदिति । इत्येतन्निपातसमुदायं तथापीत्यर्थकतया व्याख्यातीत्यर्थः । इच्छाविषयोहि प्रियमित्युच्यते । आनुकूल्यं चेच्छाविषयत्वमात्रं चेत्साधनादावतिप्रसक्तम् इत्यतो विविवक्षया व्याचष्टे । निरुपाधीति मूलम् । तथाचोक्तमूलान्निरुपाधिकेच्छाविषयत्वमित्युक्तं भवति । अत्र चोपाधिर्नाम प्रयोजकः स चोपस्थितत्वलाघवात्प्रियशब्दमर्पितेच्छेत्यापर्यवस्यति । निरश्च तत्सम्बन्धादिच्छाऽप्रयुक्तेच्छाविषयत्वमक्षरार्थतया लब्धम् । तच्च कार्यमात्रजनकभगवदिच्छाप्रयुक्तत्वादस्मदिच्छाया अस्मदादिसुखेन सम्भवतीत्यतो विविवक्षया पदार्थचन्द्रिकानुसारेण व्याचष्टे जन्येच्छाजन्येति । अत्र भावत्वमात्रं दुःखे गतमिति न तस्य दुःखशब्दप्रवृत्तिनिमित्तता सम्भवति । विषयत्वविशेषितमपि द्वेषविषयतया तत्र गतमेव इच्छापदोपादानेऽपि भगवदिच्छाविषयताया दुःखेऽपि सत्वान्न दुःखवारणसम्भव इत्यतो जन्यत्वेनेच्छा विशेषिता । जन्येच्छाविषयत्वमपि श्रीरामपूजोपकरणे गतमतो जन्येच्छापीच्छाजन्येतीच्छया जन्या नेति विशेषिता । श्रीकृष्णपूजोपकरणेच्छा तु पूजाजन्य सुखविशेषेजन्यैवेति तदजन्यत्वाभावान्न तत्र प्रसङ्गः । तथापि भगवदिच्छायाः कार्यमात्रजनकत्वेन तदिच्छाजन्यत्वस्यैवास्मत्सुखेच्छायां सत्वादसम्भवादविणमित्यतो जनकीभूतेच्छापि जन्यत्वेन विशेषिताभावपदपरित्यागे च दुःखाभावे गतमित्यतस्तत्पदमिति ज्ञातव्यम् । वैलक्षण्येऽपीति । आनन्दादीनां वैलक्षण्येऽपीति सम्बन्धः । अन्यथा प्रकारान्तरेण ।

