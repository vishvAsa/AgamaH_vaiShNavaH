+++
title = "१२ शक्तिग्रहः पदार्थग्रहमपेक्षते"

+++


## यदि शक्तिग्रहोऽन्यत्र कथं स स्यात्तदग्रहे

**शक्तिग्रहः पदार्थग्रहमपेक्षते**

**यदि शक्तिग्रहोऽन्यत्र कथं स स्यात्तदग्रहे**

### **सुधा**

अस्त्वतीतानागतार्थेष्वपि पदानां शक्तिग्रहः । ततः किमित्यत आह यदीति ।

## **अनुव्याख्यानम्**

***यदि शक्तिग्रहोऽन्यत्र कथं स स्यात्तदग्रहे ॥***

वर्तमानादन्यत्रातीतानागतयोरपि पदशक्तिग्रहो यद्यङ्गीकृतस्तदा सो ऽतीतानागतार्थेषु पदशक्तिग्रहस्तदग्रहेऽतीतानागतार्थाग्रहे कथं स्यात् । न कथञ्चित् । निर्विषयायाः शक्तेर्ज्ञातुमशक्यत्वात् । अतोऽतीतानागतार्थज्ञानमप्यङ्गीकार्यम् ।

अयमत्र समुदायार्थः । वाक्यं तावत्पदार्थसंसर्गविलक्षणं वाक्यार्थमेव बोधयति न पदार्थमात्रम् । तच्चापेक्षते पदानां पदार्थेषु वाचकत्वशक्तिग्रहम् । शक्तिग्रहश्च पदार्थग्रहम् । पदार्थग्रहश्च प्रमाणान्तरायत्तो न पदवाक्यजन्यः । इतरेतराश्रयादिदोषप्रसङ्गात् । यत्र चातीतानागतार्थसंसर्गो वाक्यार्थस्तत्रातीतानागतार्थग्रहणमावश्यकम् । शुकवामदेवादयो मुक्ता अभूवन्नहं च मुक्तो भविष्यामीत्यादिकं च तथा । तस्माल्लुङ्लृडाद्यन्तपदवाच्यानामतीतानागतकालतत्सम्बन्धिपदार्थानां च ग्रहणमागमेनोक्तार्थप्रतिपत्तिमभिलषताऽपि परेणैष्टव्यम् । न च तत्साक्षिणा विना भवतीति कथमतीतानागतार्थग्राहिणस्तस्य वर्तमानमात्रविषयत्वमिति ।

### **वाक्यार्थचन्द्रिका**

अभिप्रायेति । अतो न तेनास्य पुनरुक्तिरिति भावः । विक्षिप्य वर्णितं बुद्ध्यारोहाय सङ्कलय्याह अयमत्र समुदायार्थ इति ॥ न पदार्थमात्रमिति । तेषां मानान्तरसिद्धत्वेन तत्प्रतिपादकत्वे वाक्यस्य वैयर्थ्यापातादिति भावः ॥ इतरेतराश्रयादीति । शक्तिग्रहे सति तद्रूपसहकारिसम्पत्त्या शब्दात्पदार्थज्ञानं, सति च तस्मिन्सम्बन्धिज्ञानाधीनशक्तिग्रह इति पदार्थज्ञानशक्तिज्ञानयोः परस्परसापेक्षत्वेनेतरेतराश्रयः स्यादित्यादिदोषप्रसङ्गादित्यर्थः ॥ तथेति । अतीतानागतार्थसंसर्गप्रतिपादकमित्यर्थः ॥ उक्तार्थेति । अतीतानागतकालसम्बन्धितया मोक्षप्रतिपत्तिमित्यर्थः । न च तत्साक्षिणा विना भवतीति । ननु च वर्तमानतादशायां तत्तत्कालानां साक्षिणाऽनुभूतत्वात्तदुपनीतकालेष्वतीतत्वस्य मनसैव विषयीकरणमुपपद्यते । संस्कारसामर्थ्येनातीततत्ताविषयकत्वस्य प्रत्यभिज्ञादौ दर्शनात् । ततश्च न साक्षिणोऽतीतग्राहकत्वम् । यद्वाऽतीतत्वेन कालविस्यैव स्मरणे स्मृतेनातीतकालत्वेन सादृश्यावच्छिन्नेन स्वसम्बन्धिकालमात्रभानमपि सम्भावितम् । पुरोवर्तिनि पदार्थेऽनुभूतेन गोत्वेन सादृश्यावच्छिन्नेन स्वसम्बन्धिगोमात्रप्रतीतौ तत्र शक्तिग्रहस्य सिद्धान्तिनाऽप्यङ्गीकारात् । तत्कथमतीतादेर्ज्ञानं साक्षिणा विना न भवतीत्युच्यत इति चेन्न । स घट इत्यादावतीतत्वस्येव कालेऽप्यतीतत्वस्य मनसैव भानं तावन्न युक्तम् । वैषम्यात् । तथा हि । अतीतत्वस्य प्रागननुभूतत्वेऽपि स घट इति स्मरणजनकानुभवेऽविषयत्वात्तज्जन्यस्मरणे कथं तस्य विषयतेत्याशङ्कायां संस्कारसामर्थ्यात्तदनुभवाविषयस्यापि तत्र भानमुपपद्यते । अत एव न संस्कारसामर्थ्याश्रयणवैयर्थ्यम् । नैवमत्र । अतीतत्वस्य सर्वथाऽननुभूतत्वेन स्मरणस्यैवासम्भवात् । अस्तु वा स्मरणं तथाऽपि कालविशेषेऽतीतत्वस्मरणेन तत्र शक्तिग्रहसम्भवेऽप्यतीतकालमात्रे शक्तिग्रहोऽनुपपन्न एव । तदर्थं च तत्तत्कालानुभवजन्यसंस्कारसहकृतमनसा तत्तत्कालविषयकैकस्मरणाभ्युपगमेऽनन्तस्मरणाभ्युपगमे कल्पनागौरवम् । एवमङ्गीकुर्वताऽपि साक्षिणैव तत्तत्कालानुभवाभ्युपगमेन तस्या वश्यमङ्गीकार्यत्वात्तमङ्गीकृत्याप्यनेकसंस्काराणां तदुद्बोधकानां च कल्पनीयत्वात् । गोत्वस्य च चक्षुस्सन्निकृष्टत्वेन सकलव्यक्तिभाननियामकत्वसम्भवेऽपि कालातीतत्वस्य मनस्सन्निकृष्टत्वाभावान्न सर्वोपस्थापकत्वं संस्कारस्य । कालमात्रविषयकतया कालातीतत्वविषयकत्वाभावेन तत्सन्निकर्षत्वासम्भवात् । संस्कारो ह्यतीतत्वभाने सहकारित्वेनैवाभ्युपगम्यते न सन्निकर्षत्वेनेति न द्वितीयः प्रकारः । एवमङ्गीकुर्वताऽतीतत्वस्य प्रकारान्तरेण भानोपपादनेऽप्यनागतत्वभानस्योक्तरीत्याऽसम्भवेन तद्ग्राहक तायाः साक्षिण्यवश्याङ्गीकार्यत्वात्तन्न्यायेनातीतत्वस्यापि ग्रहणसम्भवेनोक्तकुसृष्टिकल्पनानवकाशादित्यन्यत्र विस्तरः ।

### **श्रीनिवासतीर्थीया**

इतरेति । पदादिना पदार्थबोधे जाते सम्बन्धिज्ञानस्य जातत्वेन तत्र वाचकत्वरूपशक्तिग्रहः । शक्तिग्रहे सति पदपदार्थबोधकत्वमित्यन्योन्याश्रय इत्यर्थः । तथा अतीतानागतार्थसंसर्गबोधकत्वम् ।

### **वाक्यार्थरत्नमाला**

निर्विषयाया इति मूले अविदितविषयाया इति प्राचीनमूलानुसारेणेत्यर्थस् तट्टीकानुसारेण च तदर्थोज्ञेयः । केवलाः पदार्था एवेति पदार्थमात्रमिति व्याख्यानमभिप्रेत्योक्तं तेषां मानान्तरेति । सम्बन्धिज्ञानाधीनः शक्तिग्रह इति पाठः । इतरेतराश्रयादीत्यादिपदं मूलस्थम् । तेन चक्रपरिग्रह इति मूलकोशेस्ति । तद्युक्त एवात्र पाठः । मनसैव विषयीकरणमिति पाठः । कल्पनानवकाशादित्यन्यत्रेति । ...... विस्तर इति । प्रथनेवावशब्द इत्युक्तेः । शब्दविस्तरस्यात्र सत्वात् स्तृञो घञ् भाव इति भावः । अद्वैतिरीत्येत्यर्थः ।

