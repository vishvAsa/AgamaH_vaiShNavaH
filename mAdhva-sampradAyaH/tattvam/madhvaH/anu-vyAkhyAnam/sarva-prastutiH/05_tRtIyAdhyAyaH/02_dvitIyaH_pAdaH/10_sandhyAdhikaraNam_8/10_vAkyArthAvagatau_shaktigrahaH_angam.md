+++
title = "१० वाक्यार्थावगतौ शक्तिग्रहो ऽङ्गम्"

+++


## अतीतानागतार्थेषु जाते शक्तिग्रहेऽखिलम्

**वाक्यार्थावगतौ शक्तिग्रहो ऽङ्गम्**

***अतीतानागतार्थेषु जाते शक्तिग्रहेऽखिलम्***

### **सुधा**

अस्तु पदानां शक्तिग्रहाय पदार्थज्ञानमावश्यकम् । अथ शक्तिग्रह एव किमर्थ इत्यत आह अतीतेति ।

## **अनुव्याख्यानम्**

***अतीतानागतार्थेषु जाते शक्तिग्रहेऽखिलम् ॥***

***विशेषं ज्ञापयेद्वाक्यं न तदज्ञातशक्तिके ॥***

अत्रातीतानागतग्रहणं प्रकृतापेक्षम् । अखिलमपि वाक्यं पदानां पदार्थेषु वाचकत्वशक्तिग्रहे जात एवान्वयविशेषं गमयेत् । न तु तद्वाक्यं पदार्थेषु पदसमूहेऽज्ञातशक्तिके सति विशेषं गमयेदित्यन्वयव्यतिरेकाभ्यां, वाक्यस्य वाक्यार्थावगतौ कर्तव्यायां, शक्तिग्रहोऽङ्गमिति ज्ञायतेऽतोऽसावर्थनीयः । प्रकृतवाक्यानां चातीतानागतार्थसंसर्गबोधकत्वादतीतानागतार्थेषु लुङ्लृडाद्यन्तपदानां शक्तिर्ज्ञातव्येत्यर्थः ।

### **वाक्यार्थचन्द्रिका**

प्रकृतापेक्षमिति । ‘शुकवामदेवादयो ज्ञानेन मुक्ता अभूवन्नि’त्यादिप्रकृतवाक्यापेक्षमेवातीतादिग्रहणम् । न त्वन्वयव्यतिरेकशरीरान्तर्गतमित्यर्थः । किन्तर्हि तत्रान्तर्गतमित्यतः सामान्यमेवेत्यभिप्रेत्य तत्प्रवेशेनान्वयव्यतिरेकौ दर्शयति अखिलमपीति ॥ असाविति । शक्तिग्रह इत्यर्थः । कुतस्तर्ह्यतीतार्थेषु शक्तेर्ज्ञातव्यत्वसिद्धिर्येनातीतादिज्ञानस्यावश्यकता सिध्येदित्यतः प्रकृतापेक्षमित्युक्तमेव विशदयति प्रकृतवाक्यानां चेति ।

### **परिमल**

पदार्थेष्वित्येव वाच्ये अतीतेत्याद्युक्तिः कुत इत्यत आह अत्रातीतेति । शुकादयो मुक्ता अभूवन् अहमपि मुक्तो भविष्यामीत्याद्यवगतिरागमादेव भविष्यतीत्यतीतादिकालीनमुक्तिबोधकागमस्य ‘आगमोऽपी’ति पूर्वपक्षेऽत्रप्रकृतत्वात्तदपेक्षमित्यर्थः । यद्वा प्रत्यक्षस्यातीतविषयकत्वसमर्थनस्य ‘तच्चेन्नोत्तरगोचरमि’त्यत्र प्रकृतत्वात्तदपेक्षमित्यर्थः । तदित्यनुवादः वाक्यमिति व्याख्या । अतीतानागतार्थेष्वित्यस्य विवक्षितार्थानुवादः पदार्थेष्विति । पदसमूह इति शेषोक्तिः ॥ प्रकृतवाक्यानां चेति । शुकादयो मुक्ता अभूवन्मादृशोन्यः ज्ञानेन मुक्तो भविष्यतीत्यतीतादिकालीनमुक्तिपरभागवताद्यागमवाक्यानामित्यर्थः ।

### **यादुपत्यम्**

प्रकृतापेक्षमित्युक्तं विशदयति प्रकृतवाक्यानां चेति ।

### **श्रीनिवासतीर्थीया**

प्रकृतेति । शुकवामदेवादयो मुक्ता अभूवन्नित्यादिवाक्यानाम् ।

