+++
title = "१५ स्वरूपत्वसामान्यं कैरपि नाङ्गीकृतम्"

+++


## न स्वरूपत्वसामान्यं केनाप्यङ्गीकृतं क्वचित्

**स्वरूपत्वसामान्यं कैरपि नाङ्गीकृतम्**

**न स्वरूपत्वसामान्यं केनाप्यङ्गीकृतं क्वचित्**

### **सुधा**

ननु सर्वसामान्यानां वस्तुस्वरूपाबहिर्भावात्सामान्यवर्जितं वस्तुस्वरूपमिति कथमित्यत आह नेति ।

## **अनुव्याख्यानम्**

***न स्वरूपत्वसामान्यं केनाप्यङ्गीकृतं क्वचित् ॥***

सत्यं सन्ति स्वरूपे सामान्यानि । न च तानि स्वरूपशब्दवाच्यानि । न हि सास्नादिमति पिण्डे वर्तमानं पशुत्वं गोशब्दवाच्यम् । किन्तु गोत्वमेव । तदत्रापि स्वरूपशब्दस्य वाच्यं सामान्यमभ्युपगच्छता स्वरूपत्वमेवाङ्गीकार्यम् । तच्च नास्ति । केनापि परीक्षकेण, क्वचिदप्यनङ्गीकृतत्वात् ।

### **वाक्यार्थचन्द्रिका**

सर्वसामान्यानामिति । सर्वशब्दोऽनेकार्थः । तथा च द्रव्यत्वपृथिवीत्वाद्यनेकसामान्यानां घटादिवस्तुस्वरूपाश्रितत्वादिति भावः । ननु यदि स्वरूपेऽपि सामान्यानि सन्ति तर्हि तान्येव स्वरूपशब्दवाच्यान्यपि सन्त्वित्यतः स्वरूपशब्दात्तत्प्रकारकबोधाद्वा तेषां तद्वाच्यत्वमुच्यते किंवा स्वरूपे वर्तमानतामात्रेणेति विकल्पं मनसि निधायाद्यं निराकरोति न चेति । गोशब्दाद्गोत्वप्रकारकबोधवत्स्वरूपशब्दात्तत्प्रकारकबोधाभावान्न तेषां वाच्यतेत्यर्थः । द्वितीयं प्रत्याह न हीति । स्वरूपे वर्तमानतामात्रेण सामान्यानां स्वरूपशब्दवाच्यत्वे सास्नादिमति पिण्डे वर्तमानस्य पशुत्वादेरपि गोशब्दवाच्यता स्यादित्यर्थः ।

### **परिमल**

सर्वसामान्यानां वस्तुस्वरूपाबहिर्भावादिति । द्रव्यत्वघटत्वपटत्वादिजातीनां घटपटादिवस्तुस्वरूपगतत्वादिति भावः ॥

### **यादुपत्यं**

वस्तुस्वरूपाबहिर्भावादिति । सत्ताद्रव्यत्वपृथिवीत्वादिसामान्यानां घटादिवस्तुस्वरूपाश्रितत्वादित्यर्थः ।

