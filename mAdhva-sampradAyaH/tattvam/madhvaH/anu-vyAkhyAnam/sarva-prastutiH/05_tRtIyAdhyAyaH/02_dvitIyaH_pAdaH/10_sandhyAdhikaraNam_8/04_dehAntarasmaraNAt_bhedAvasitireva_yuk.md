+++
title = "०४ देहान्तरस्मरणाद् भेदावसितिरेव युक्ता"

+++


## यदा देहान्तरज्ञानं देहैक्यावसितिः कुतः

**देहान्तरस्मरणाद् भेदावसितिरेव युक्ता**

**यदा देहान्तरज्ञानं देहैक्यावसितिः कुतः**

### **सुधा**

तथाऽपि किं प्रकृत इत्यत आह यदेति ।

## **अनुव्याख्यानम्**

***यदा देहान्तरज्ञानं देहैक्यावसितिः कुतः ॥***

यदैवमेतद्देहवर्तिनो मम न केवलमयमेव देहः किन्तु तत्प्रागन्योऽप्यभूदिति देहान्तरस्मरणं प्रमितम् । तदैतद्देहेन स्वस्यैक्या(ध्य)वसायः कुतः स्यात् । किन्त्वनेकमणिष्वनुस्यूतं सूत्रमिवानेकदेहानुस्यूतमात्मानं पश्यतः स्वस्य ततोऽत्यन्तभेदावसितिरेव युक्ता । तथा च कार्ष्ण्यादीनामसंसर्गज्ञानमपि सुस्थमेव । परेण देहाद्यारोपनिबन्धनत्वाभ्युपगमात्तदारोपस्य । अहंप्रत्ययस्तु नारोप इति प्रागेवोक्तम् । अतो मम देह इति प्रत्ययो नान्यथयितव्यः कृष्णोऽहमित्यादिश्चोपचारोऽङ्गीकरणीय इति ।

### **वाक्यार्थचन्द्रिका**

नन्वस्त्वेवं विरोधिनो देहात्मभेदावभासस्य विद्यमानत्वात्तत्तादात्म्यानवभासस्तथाऽपि कृष्णोऽहमित्यादिरूपातद्धर्माणामात्मनि प्रतीतिरस्त्येवेति सैवोदाहरणमित्यत आह तथा चेति । देहात्मभेदप्रतीतौ सिद्धायामित्यर्थः । असंसर्गज्ञानं संसर्गारोपाभाव इत्यर्थः ॥

ननु विरोधित्वात्तस्मिन्सति तत्तादात्म्यारोपाभाव एव स्याद्धर्मसंसर्गारोपाभावस्तु कुत इत्यतो‘ऽन्यो न्यस्मिन्नन्योन्यात्मकतामन्योन्यधर्माश्चाध्यस्ये’ति वदता परेण संसर्गारोपस्य तत्तादात्म्यारोपनिमित्तकत्वाभ्युपगमान्निमित्तभूततत्तादात्म्यारोपस्य भेदज्ञाने सत्यभावसिद्धौ निमित्तापाये नैमित्तिकस्याप्यपाय इति न्यायाद्युक्त एव धर्मसंसर्गारोपाभावोऽपीत्याह परेणेति । ननु चिदचित्संवलनात्मकाहमर्थविषयकत्वादहमिति प्रतीतिरेव तत्तादात्म्यारोप इति कथं तदभाव इत्यतः प्रमाणाभावेनात्मातिरिक्तचिचित्संवलनात्मकाहमर्थस्यैवाभावेन तद्विषयकत्वानुपपत्त्या शुद्धात्ममात्रविषयत्वादहमिति प्रत्ययो नारोप इत्यहमितिप्रत्ययस्यात्मविषयकत्वादित्यादिना जिज्ञासासूत्र एवोक्तत्वान्नाहमितिप्रत्ययस्यारोपत्वमित्याह अहंप्रत्ययस्त्विति । अत इति । अहमितिप्रत्ययस्य देहाद्यात्मारोपत्वाभावादित्यर्थः ॥ नान्यथयितव्य इति । मम स्वरूपमितिवदौपचारिकत्वेन वा प्रासादस्य स्तम्भ इत्यादिवत्सङ्घातापेक्षया देहमात्रे सम्बन्धप्रतीतिरूपत्वेन वा न नेय इत्यर्थः ॥ कृष्णोऽहमित्यादिश्चेति । देहात्मैक्याध्यासाभावेन तदधीनस्य कृष्णोऽहमिति धर्मसंसर्गारोपस्याप्यसिद्ध्या तन्मूलकत्वासम्भवादिति भावः ।

### **परिमल**

देहाद्यारोपेति । देहेन्द्रियाद्यैक्यारोपनिबन्धनत्वाभ्युपगमाद्धर्मसंसर्गारोपस्येत्यर्थः । यदुक्त‘महमिति प्रतीतेरेव तत्प्रतीतित्वाद् इदमनिदं रूपवस्तुगर्भो ह्यहङ्कार’ इत्यादि तत्राह अहंप्रत्ययस्त्विति ॥ प्रागेवेति । अध्यासभाष्यनिरासपरयोः ‘इत्युक्तेर्बन्धमिथ्यात्वमि’त्यनुव्याख्यानसुधयोः ‘मिथ्यात्वं यदि दुःखादेरि’त्येतद्व्याख्यावसरे च जिज्ञासाधिकरण एवोक्तमित्यर्थः ॥

### **यादुपत्यं**

देहाद्यारोपेति । देहात्मैक्यारोपनिबन्धनत्वाभ्युपगमादित्यर्थः । देहात्मैक्यारोपश्चोक्त रीत्या न सम्भवतीति धर्मसंसर्गारोपोऽप्यनुपपन्न इति भावः ॥ प्रागेवेति । जिज्ञासाधिकरण एवेत्यर्थः । उपचारो लभ्यत इत्यत्रोपचारपदममुख्यवृत्तिपरं न गौणीमात्रपरम् । सम्बन्धे वेत्यस्यानुपपन्नतापत्तेरित्यवधेयम् ॥

### **वाक्यार्थरत्नमाला**

परेण देहाधारोपेत्युत्तरवाक्यानुसारेण व्याचष्टे । असंसर्गज्ञानमिति । अहमिति प्रत्ययस्यात्मेति । अहंकारस्थं कर्तृत्वादिकं तदुपरागादात्मनि चकास्तीत्येतत्परोक्तं निराकर्तुमहंप्रत्ययस्यात्मविषयत्वादित्युक्तं जिज्ञासाधिकरणे । आदिपदेन ननु तथा सतीत्यादिनोक्तम् । पञ्चपादिकाद्युक्तबाधपरिहारपरग्रन्थसङ्ग्रहः । नान्यथयितव्य इतीति प्रतीकोपादानम् ।

