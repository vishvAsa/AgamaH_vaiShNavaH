+++
title = "०३ मृगादीनां मानुषादीनामपि पूर्वदेहस्मरणमस्ति"

+++


## अस्मृतौ पूर्वदेहस्य विज्ञानं तत्कथं भवेत्

**मृगादीनां मानुषादीनामपि पूर्वदेहस्मरणमस्ति**

**अस्मृतौ पूर्वदेहस्य विज्ञानं तत्कथं भवेत्**

### **सुधा**

ततः किमित्यत आह अस्मृताविति ।

## **अनुव्याख्यानम्**

***अस्मृतौ पूर्वदेहस्य विज्ञानं तत्कथं भवेत् ।***

तद्विज्ञानं भयादिकारणमेतदिति विज्ञानम् । पूर्वदेहास्मरणे तद्विज्ञानं (कुतो) कथं न भवेदित्यत आह अन्वयेति ।

**अनुव्याख्यानम्**

***अन्वयव्यतिरेकादेरनुसन्धानविस्मृतौ ।***

आदिपदेन दृष्टान्तधर्मिणोर्ग्रहणम् । यद्वाऽऽदिग्रहणेनोपदेशो गृह्यते । अन्वयव्यतिरेकादेर्विस्मृताविति सम्बन्धः । न केवलमेतावत् । किन्तु तथा चायमित्यनुसन्धानस्य च विस्मृतौ सत्यां विज्ञानं तत्कथं भवेदिति सम्बन्धः ।

एतदुक्तं भवति । अस्ति तावन्मृगादीनां स्तनपानादौ प्रवृत्तिः शङ्कुकण्डूयनादितो निवृत्तिश्च । ततोऽनुमीयते विद्येते तत्र तेषां रागद्वेषाविति । रागद्वेषयोरेव प्रवृत्तिकारणत्वेनास्मदादौ निर्णीतत्वात् । रागद्वेषाभ्यां चेष्टानिष्टसाधनत्वज्ञानम् । तस्यैव रागादिकारणतया निश्चितत्वात् । न च तज्ज्ञानं प्रत्यक्षसाध्यम् । कार्यकारणभावस्यातीन्द्रियत्वात् । किन्त्वनुमानोपदेशसाध्यमेव । न च मृगादीनामुपदेशः सम्भवति । अनधिकारात् । तस्मात्प्राग्भवीयोपदेश इति वाच्यम् । न चास्मृतोऽसौ तत्कारणमिति तत्स्मृतिसद्भावोऽङ्गीकार्यः । यद्वाऽनुमानम् । न च तत्, यद्यत्स्तनपानं तदिष्टसाधनं, यदिष्टसाधनं न भवति तत्स्तनपानं न भवति, यथाऽमुकम्, स्तनपानं चेदमित्यन्वयादिस्मरणेन विना भवति । न चाननुभूते स्मृतिरुत्पद्यते । न चास्मिञ्जन्मन्यन्वयाद्यनुभवोऽस्ति । जातमात्राणामुदाहृतत्वात् । अतो जन्मान्तरानुभूतान्वयादिस्मरणमेष्टव्यम् ।

प्राग्भवीयस्योपदेशस्यान्वयादेश्च स्मरणे पूर्वदेहस्मरणमप्यङ्गीकर्तव्यम् । समानयोगक्षेमत्वात् । न चेद्देहान्तरस्मरणं मृगादीनां तदा तदविशिष्टान्वयादिस्मरणमपि न स्यात् । तदभावे चानुमानाद्यभावेनेष्टानिष्टकारणताज्ञानं नोत्पद्येत । तदनुत्पादे च रागाद्यनुत्पादात्प्रवृत्त्याद्यनुत्पत्तिरापद्यते । कारणाभावे कार्याभावस्य सुलभत्वात् । अदृष्टवशात्प्रवृत्त्यादीति चेन्न । दृष्टातिक्रमदोषात् ।

एतावांस्त्वदृष्टस्योपयोगो यज्जन्मान्तरानुभूतं सर्वमस्मरन्नेतावत्स्मरति । यादृच्छिकं प्रवृत्त्यादि भवत्विति चेन्न । अनन्तानां तदनुपपत्तेः । अत एव मृगा इत्यादिबहुवचनम् । अस्तु जातिस्वभावोऽयम् । न । भिन्नजातीयानामप्युपलम्भात् । अत एव मृगा गाव इत्याद्युक्तम् । दृष्टातिक्रमदोषश्चापरिहार्यः ।

तस्मादस्ति मृगादीनां पूर्वदेहस्मरणम् । तथैव मानुषादीनामपीति सिद्धमिति ।

### **वाक्यार्थचन्द्रिका**

दृष्टान्तधर्मिण इति । अन्वयदृष्टान्तधर्मिणो व्यतिरेकदृष्टान्तधर्मिणश्चेत्यर्थः । यद्वेति । अत्र पक्षेऽन्वयव्यतिरेकग्रहणेनैव तद्दृष्टान्तधर्मिणोऽपि लाभ इति ज्ञेयम् ॥ विस्मृताविति सम्बन्ध इति । यद्यपि विस्मृतावित्यस्यानुसन्धानपदेन समस्तत्वान्नान्वयव्यतिरेकादेरित्यनेनान्वययोग्यता तथाऽपि बुद्ध्या विवेकमाश्रित्येदं सम्बन्धकथनमिति ध्येयम् ।

नन्वस्मृतौ पूर्वदेहस्येत्यादिवाक्येन पूर्वानुभूतदेहस्मरणाभावेऽन्वयादेरप्यस्मरणापत्त्या मृगादीनामिष्टानिष्टसाधनताज्ञानं न स्यादित्यापादनं कृतम् । तत्र न तावज्जन्मान्तरानुभूतदेहस्मरणाभावेन जन्मान्तरानुभूतान्वयव्यतिरेकाद्यस्मरणस्यापादनं युज्यते । यत्र जन्मान्तरानुभूतदेहस्यास्मरणं तत्र जन्मान्तरानुभूतान्वयादेरस्मरणमिति व्याप्त्यसिद्ध्या तद्रूपविकलत्वात् । नापि तेनैव तज्जन्मान्तरानुभूतान्वयाद्यस्मरणस्य । तदभावयोः प्रयोज्यप्रयोजकभावासिद्ध्या अकारणाभावेनाकार्यभावापादनतयाऽप्रयोजकत्वात् । एवमन्वयाद्यस्मरणेनापीशनिष्टसाधनताज्ञानाभावापादनमशक्यम् । अन्वयादिस्मरणेष्टानिष्टसाधनताज्ञानयोर्बाधितत्वेन साक्षात्कार्यकारणभावस्य, मध्ये प्रयोजकान्तरस्यादर्शनेन परम्परयाऽपि तस्यासम्भवेन प्रयोज्यप्रयोजकभावासिद्ध्या तदभावेन तदभावापादनस्याप्रयोजकत्वात् । परबुद्धेः परं प्रत्यप्रत्यक्षतया प्रत्यक्षेण, तदनुमापकलिङ्गाभावेनानुमानेनापि मृगादीनामिष्टानिष्टसाधनताज्ञानसिद्ध्यसम्भवेन तदभावस्येष्टतया तदापादनस्येष्टापादनत्वाच्च । तत्कथमित्यतोऽस्य ग्रन्थस्य न देहस्मरणाभावेनोक्तप्रनाड्येष्टसाधनताज्ञानाभावमात्रापादने तात्पर्यं किन्तु तद्द्वारा स्तनपानादावप्रवृत्त्यादावपीत्यतो न काचिदनुपपत्तिरित्यभिप्रेत्यात्र ग्रन्थेऽभिप्रेतामापादनक्रमपरम्परां सर्वत्र प्रयोज्यप्रयोजकभावस्य समर्थनेन व्युत्पादयितुं प्रवृत्त्याद्यभावस्य तावदनिष्टतामुपदर्शयति एतदुक्तं भवतीति ॥ अस्ति तावदिति । प्रमितस्यापन्हवायोगादिति भावः ॥ अतीन्द्रियत्वादिति । परमते कालाकाशादिरूपानेकातीन्द्रियार्थघटितमूर्तिकत्वात् । स्वमते चान्वयव्यतिरेकसमधिगम्यनित्यातीन्द्रियशक्तिरूपत्वात्कारणत्वमतीन्द्रियमिति भावः । उपदेश इत्यतःपरं तत्कारणमिति शेषः । तथा च मृगादीनामुपदेश इष्टानिष्टसाधनत्वज्ञानकारणं सम्भवतीत्यर्थः । प्राग्भवीयोपदेश इत्यतः परमपि तत्कारणमिति शेषः । ततश्च प्राग्भवीयोपदेशस्तज्ज्ञानकारणमिति वाच्यमित्यर्थः ।

यद्वेति । अनुमानं तज्ज्ञानसाधनतया वाच्यमित्यर्थः । भवतु तर्ह्यनुमानेनैव मृगादीनामिष्टानिष्टसाधनत्वज्ञानमित्यतो भवेदेतदेवं यद्यनुमानमेव तान्प्रति प्रवर्तेत । न च तत्तान्प्रति प्रवर्तते । क्लृप्ततत्सामग्रीविरहादित्याह न च तदिति । अस्तु तर्हि उक्तविधान्वयादिस्मरणेनैव तेषामिष्टानिष्टसाधनत्वानुमितिरपीत्यतो भवेदेवं कथञ्चिद्यद्यन्वयादिस्मृतिरेव तेषामुत्पद्येत । न च सोत्पत्तुमर्हति । तत्कारणभूतान्वयाद्यनुभूतिविरहादित्याह न चेति । नन्वस्तु तर्हि तेषामन्वयाद्यनुभवोऽपीति न तत्स्मरणानुपपत्तिरित्यतः किं तेषां मृगादिजन्मन्यन्वयाद्यनुभवोऽभ्युपगम्यते किंवा पूर्वजन्मनीति विकल्पं मनसि निधायाद्यं निषेधति न चास्मिन्निति । तत्र हेतुमाह जातेति । अस्तु तर्हि द्वितीय इत्यतस्तमङ्गीकारोति अत इति ।

अस्त्वेवं मृगादीनां प्राग्भवीयोपदेशस्यान्वयानुभवादेश्च स्मरणं तथाऽपि न देहान्तरस्मरणसिद्धिरित्यतस्तामुपपादयति प्राग्भवीयस्येति ॥ समानयोगक्षेमत्वादिति । पूर्वदेहस्यैतज्जन्मन्यननुभववदुपदेशान्वयानुभवादेरप्येतज्जन्मन्यननुभवस्य, उपदेशादेर्जन्मान्तरेऽनुभववत्पूर्वदेहस्यापि जन्मान्तरेऽनु भवस्य, सत्त्वेनोपदेशादेर्देहस्य चाविशेषेऽपि कस्यचिज्जन्मान्तरानुभूतस्य स्मरणं कस्यचिन्नेत्यत्र नियाकाभावादित्यर्थः । एवमापादनोपयुक्तं प्रयोज्यप्रयोजकभावमुपपाद्यापादनक्रममाह न च तद्देहान्तरेति । आपादनाङ्गभूतामविलक्षणां व्याप्तिं सूचयितुमुक्तं तदविशिष्टेति । केचित्तु नियमेन तदवच्छेदेन गृहीतोऽन्वयादिस्तदविशिष्टान्वयादिस्तस्य स्मरणमित्यर्थः । यो नियमेन यदवच्छेदेन गृहीतस्तस्य तदस्मरणे स्मरणाभावनियमाद्देहावच्छेदेन चान्वयादेर्गृहीततया तदस्मरणेऽन्वयादेरपि स्मरणं न स्यादिति भाव इत्याहुः । अत्रेष्टापत्तिमाशङ्क्य परिहरति तदभावे चेत्यादि । अप्रयोजकत्वमाशङ्क्य परिहरति कारणेति । मूले मृगा इत्यादिबहुवचनस्य मृगा गाव इत्यादिविजातीयग्रहणस्य च वैयर्थ्यमाशङ्क्य प्रवृत्त्यादेः कल्पकत्वप्रयोजकत्वस्यान्यथाऽनुपपन्नत्वसूचनार्थत्वान्न वैयर्थ्यमित्यभिप्रेत्य तदुपपादकतया तद्योजयितुं प्रवृत्त्यादेरन्यथोपपत्तिमाशङ्कते अदृष्टेति ॥ दृष्टातिक्रमेति । रागद्वेषादेरेव प्रवृत्त्यादिकारणत्वेनास्मदादिषु दृष्टत्वाददृष्टजन्यत्वे प्रवृत्त्यादेस्तदतिक्रम इति भावः । एवं प्रसङ्गमुपपाद्य विपर्ययपर्यवसानलब्धमर्थमाह तस्मादिति । उक्तं देहान्तरस्मरणोपपादनप्रकारं प्रकृतेऽप्यतिदिशति तथैवेति । उक्तन्यायस्याविशेषादिति भावः ।

### **परिमल**

दृष्टान्तधर्मिण इति । अन्वयव्यतिरेकिग्रहस्थलस्येत्यर्थः ॥ उपदेश इति । इदं भयकारणमित्याद्युपदेश इत्यर्थः । योग्यताबलात्समस्तेनापि विस्मृतिपदेनान्वय इत्याह विस्मृताविति सम्बन्ध इति । यद्वा ‘सान्न महतः संयोगस्ये’ति व्याकरणसूत्रे सान्तपदमिवानुसन्धानपदमविभक्तिकं लुप्तषष्ठीकं विभिन्नं पदमित्युपेत्योक्तं विस्मृताविति सम्बन्ध इति अनुसन्धानस्य चेति च ॥ अनुमानोपदेशसाध्यमिति । अनुमानोपदेशान्यतरसाध्यमित्यर्थः ॥ यद्वाऽनुमानमिति । अस्य न मृगादीनां सम्भवतीत्यनेनान्वयः ॥ पूर्वपूर्वहेतुत्वाभावादिति भावेन तद्धेतून् व्यतिरेकमुखेनोपपादयति न च तदित्यादिना ॥ समानयोगक्षेमत्वादिति । तद्देहावच्छेदेनैवोपदेशस्यान्वयव्यतिरेकयोश्च गृहीतत्वादिति भावः ॥ दृष्टातिक्रमदोषादिति । इष्टोपायताज्ञानस्यैव प्रवृत्त्यादिहेतुतया सर्वसाक्षिसिद्धत्वेन तत्परित्यागदोषापातादित्यर्थः ॥

### **यादुपत्यं**

विस्मृताविति सम्बन्ध इति । अनेन मूलेऽनुन्धानेत्यविभक्तिको निर्देशः । विस्मृताविति पृथक् पदम् । बुद्ध्या विवेको वेति सूचितमिति ज्ञातव्यम् ॥ अतीन्द्रियत्वादिति । कारणत्वस्य परमते कालघटितत्वात् । अस्मन्मते च सहजशक्तिरूपत्वादतीन्द्रियत्वमिति ज्ञातव्यम् । यद्वाऽनुमानमित्यस्य न च मृगादीनां सम्भवतीत्यनेन सम्बन्धः । कुत इत्यत आह न च तदिति । अत्र यत इत्यध्याहार्यम् । तस्य वक्ष्यमाणेनात इत्यनेन सम्बन्धः ॥ समानयोगक्षेमत्वादिति । प्राग्भवीयोपदेशाद्यनुभवकाले पूर्वदेहस्याप्यनुभूतत्वेन पूर्वदेहाननुभवे उपदेशादेरप्यनुभवासम्भवेन च पूर्वदेहस्योपदेशादिसमानयोगक्षेमत्वादित्यर्थः । कुत एतदिति चेदुच्यते । देहस्य श्रोतृविणतयोपदेशसम्बन्धित्वात्तदनुभवेऽनुभव आवश्यकः । देहावच्छिन्नस्यैव चेतनस्य श्रोतृत्वात् । न हि श्रोतारं विनोपदेशमात्रमनुभूयत इति सम्भवति । अयं मह्यमित्थमुपदिशतीति ह्युपदेशानुभवः । एवं पूर्वदेहस्यान्वयव्याप्तिप्रविष्टसामानाधिकरण्यघटकाधिकरणावच्छेदकत्वात्तदनुभवेऽनुभवोऽवश्यं वाच्यः । स्वकर्तृकस्तनपानरूपाधिकरणावच्छेदेन हि पूर्वजन्मन्यन्वयव्याप्त्यनुभवः । न चासौ कर्तृविणतयाऽधिकरणावच्छेदकदेहाननुभवो युक्तः । अत एवं पूर्वदेहस्योपदेशादिसमानयोगक्षेमत्वादुपदेशादिस्मरणे तत्स्मरण मप्यावश्यकमिति ॥ दृष्टातिक्रमेति । इष्टसाधनताज्ञानस्यैव प्रवृत्त्यादिहेतुतया दृष्टत्वादिति भावः ।

### **वाक्यार्थरत्नमाला**

तद्रूपविकलत्वादिति । व्याप्तिलक्षणं यदापादनस्य रूपम् अङ्गं तद्विकलत्वादित्यर्थः । अन्वयाद्यस्मरणस्येति । आपादनं युज्यत इत्यनुवर्तते । बाधितत्वेनेति । साक्षात्कार्यकारणभावस्य बाधितत्वेनासम्भवेनेति योजना । तस्येति । कार्यकारणभावस्येत्यर्थः । प्रत्यक्षेणेति । इष्टानिष्टसाधनताज्ञानसिध्यसम्भवेनेत्यनेन सम्बन्धः । नित्यातीन्द्रियेति । स्वातन्त्र्यशक्तिविज्ञानेति । द्वितीयतत्वनिर्णयटीकायां कार्योत्पत्याद्यनुकूलोऽतीन्द्रियः कारणगतधर्मविशेषः शक्तिरिति व्याख्यानात् । अन्यत्रापि । ....क्तेरिति भावः । क्लप्ततत्सामग्रीति । क्लप्ता या अनुमानसामग्रीत्यर्थः । अनुभवस्येति । सत्वेनेत्युत्तरेण सम्बन्धः । अन्यथोपपत्तिमाशङ्कते । अदृष्टेत्यादिनेति पाठः स्वरसः ।

