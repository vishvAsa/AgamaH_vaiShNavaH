+++
title = "१३ शक्तिग्रहाय नातीतादिग्रहापेक्षेति मीमांसकमतम्"

+++


## सामान्यं दृष्टमेवासावन्यत्र गमयेद्यदि

**शक्तिग्रहाय नातीतादिग्रहापेक्षेति मीमांसकमतम्**

**सामान्यं दृष्टमेवासावन्यत्र गमयेद्यदि**

### **सुधा**

मीमांसकमतानुसारेण शङ्कते सामान्यमिति ।

## **अनुव्याख्यानम्**

***सामान्यं दृष्टमेवासावन्यत्र गमयेद्यदि ॥***

असाविति प्रकृतवाक्यैकदेशस्य शब्दस्य परामर्शः । सकलमपि वस्तु सामान्यविशेषात्मकम् । तत्र सामान्याकार एव शब्दवाच्यो विस्तु लक्ष्य एवेति तावन्निष्टङ्कितम् । सामान्यं चातीतानागतविशेषेष्वेकमेव । तच्च वर्तमानं चक्षुरादिना दृष्टं शब्दशक्तिविषयतया अवगतमेव, अन्यत्र कालान्तरेऽपि, शब्दो बोधयति । तत्र किमतीतानागतार्थज्ञानेन । विशेषाणां हि शब्दवाच्यत्वे तेषामतीतादिरूपत्वात् शक्तिग्रहणायातीतादिज्ञानमपेक्षितं स्यात् । न च लुङ्लृडादिशक्तिग्रहणायातीतानागतादिकालग्रहणमपरिहार्यमिति वाच्यम् । तत्रापि कालत्वजातेरेव वाच्यत्वात् । न हि वैशेषिकादिवन्मीमांसकानां निस्सामान्यं किमप्यस्ति । अतो न शक्तिग्रहायातीतादिग्रहापेक्षेति ।

### **वाक्यार्थचन्द्रिका**

सामान्यस्य शब्दवाच्यताया विस्य लक्ष्यतायाश्च सिद्धान्तविरुद्धत्वान्न तद्रीत्यैतच्छङ्का युक्तेत्यत आह मीमांसकेति ॥ असाविति प्रकृतवाक्यस्यैकदेश इति । पदसमूहरूपतया वाक्यस्य वाचकत्वसम्भवेन नपुंसकस्य पुल्लिङ्गेन परामर्शासम्भवेन चासावित्यस्य प्रकृतवाक्यपरामर्शकत्वानुपपत्तेस्तदेकदेशशब्दस्यैवासाविति परामर्श इति भावः ॥ सामान्यविशेषात्मकमिति । सामान्याश्रयव्यक्तिरूपमित्यर्थः । एवमग्रेऽपि विपदं व्यक्तिपरं बोध्यम् ॥ निष्टङ्कितमिति । आकृत्यधिकरण इति शेषः ॥ चक्षुरादिना दृष्टमिति । कालस्य तन्मते षडिन्द्रियवेद्यत्वाद्युक्तं चक्षुरादिना तद्दर्शनमिति भावः ॥ कालत्वजातेरेवेति । न चैवं लङाद्याख्यातानां पर्यायत्वं स्यादिति वाच्यम् । परं प्रति तस्येष्टत्वात् ॥ मीमांसकानामिति । यद्यपि जातेराकृतिव्यङ्ग्यत्वादाकृतिशून्यं गुणादिकं निस्सामान्यमिति प्राभाकरैरङ्गीकृतत्वान्न निस्सामान्यवस्तुनिषेधो युक्तः । तथाऽपि भट्टमतमेतदुपन्यस्तमित्यविरोधः ।

### **परिमल**

वाक्यमिति प्रकृतत्वात्कथमसावित्युक्तिरित्यत आह प्रकृतेति । पुल्लिङ्गनिर्वाहायाह शब्दस्य परामर्श इति । पदस्येत्युक्तावसाविति पुल्लिङ्गायोगादिति भावः । सामान्यविशेषात्मकमिति । अनुगताननुगतरूपमित्यर्थः । अनुगतजात्याधारतयानुगतं व्यक्तयात्मनाऽननुगतमिति भावः ॥ निष्टङ्कितं निर्णीतम् । पूर्वतन्त्रीयाद्याध्यायतृतीयपादीयाऽऽकृत्यधिकरण इति भावः ।

### **यादुपत्यं**

शब्दस्येति । पदरूपशब्दस्येत्यर्थः । तस्यैव पदसमुदायात्मकवाक्यैकदेशत्वात् । सामान्यविशेषात्मकमिति । सामान्याश्रयव्यक्तिरूपमित्यर्थः । एवमग्रेऽपि विपदं व्यक्तिपरम् । निष्टङ्कितमिति । अस्मच्छास्त्रे निर्धारितमित्यर्थः ॥ मीमांसकानामिति । तदेकदेशिनां भाट्टानामित्यर्थः। तेन प्राभाकरैर्जातेराकृतिव्यङ्ग्यत्वादाकृतिशून्यं गुणादिकं निःसामान्यमित्यङ्गीकृतत्वात्कथमेतदिति शङ्काऽनवकाशः ।

### **श्रीनिवासतीर्थीया**

प्रकृतेति । शुकवामदेवादयो मुक्ता अभूवन्नित्यादिवाक्यैकदेशभूताभूदित्यादिलुडाद्यन्तशब्दस्येत्यर्थः । तथाचे असौ शब्दो, दृष्टं वर्तमानं चक्षुरादिना सम्बद्धं, सामान्यमेव गमयेत् तत्र शक्तिसद्भावात्तदेव बोधयति न व्यक्तिविशेषं तत्र शक्त्यभावादिति मूलार्थो द्रष्टव्यः । नन्वेकव्यक्तिकत्वान्न कालत्वजातिरित्यत आह न हीति ।

### **वाक्यार्थरत्नमाला**

आकृत्यधिकरण इति इति । स्मृतिपादस्थप्रयोगो चोदनाभावादर्थैकत्त्वमविभागादित्येवंरूपाकृत्यधिकरणशरीरं जिज्ञासाधिकरणटीकाव्याख्यानावसरे सविवरमस्माभिर्दर्शितं तत एव प्रतिपत्तव्यम् ।

