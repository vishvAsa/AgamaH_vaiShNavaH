+++
title = "०२ जातमात्रामृगा भयाभयकारणानि जानते"

+++


## कथं च भेदो देहादेरात्मनो न प्रतीयते

**जातमात्रामृगा भयाभयकारणानि जानते**

**कथं च भेदो देहादेरात्मनो न प्रतीयते**

### **सुधा**

प्रत्यक्षजा चेयं प्रतीतिरिति कथं प्रत्यक्षसिद्धस्य नानुमानादिना बाध इत्यत आह कथं चेति ।

## **अनुव्याख्यानम्**

***कथं च भेदो देहादेरात्मनो न प्रतीयते ।***

भेदशब्देनासंसर्गोऽपि गृह्यते । देहादिशब्देन सङ्घातस्तद्धर्माश्च । यदा देहादेरिति पञ्चमी तदाऽऽत्मन इति षष्ठी । यदा चात्मन इति पञ्चमी तदा देहादेरिति षष्ठी । अन्योन्यारोपस्य परेणोक्तत्वात् । देहादिसङ्घातस्यात्मनश्चान्योन्यं भेदस्तद्धर्माणां च परस्परमसंसर्गः प्रतीयत एवेत्यर्थः । तत्कथमित्यत आह जातमात्रा इति ।

**अनुव्याख्यानम्**

***जातमात्रा मृगा गावो हस्तिनः पक्षिणो खषाः ॥***

***भयाभयस्वभोगादौ कारणानि विजानते ।***

जाता एव न तु व्यापारान्तरं कृतवन्तः । भुज्यत इति भोगः सुखम् । आदिपदेन दुःखम् । सिंहव्याघ्रादीनि भयकारणानि, मात्रादीन्यभयकारणानि, स्तनपानादीनि सुखकारणानि, शङ्क्वादिना नयनान्तःकण्डूयनादीनि दुःखकारणानीति विजानते । अत एव सिंहादिध्वनिमात्रेण पलायन्ते, मात्रादीनि चोपसर्पन्ति, स्तनपानाद्यर्थं प्रवर्तन्ते, वर्जयन्ति शङ्कुकण्डूयनादीनि ।

### **वाक्यार्थचन्द्रिका**

प्रत्यक्षजा चेयमिति । लिङ्गाद्यनपेक्षया जायमानत्वादिति भावः । नन्वत्र भेदप्रतीतिरस्तीत्येवोच्यते न त्वसंसर्गप्रतीतिरपि तत्कथमनेनारोपद्वयनिराससिद्धिरित्यतोऽत्र भेदशब्दस्यासंसर्गोपलक्षकताया देहादिशब्दस्य च तद्धर्मोपलक्षकताया आश्रयणेन तस्य भेदादिमात्रपरत्वाभावाद्युक्तमुभयविधारोपनिवर्तकत्वमस्य वाक्यस्येत्यभिप्रेत्य भेदादिपदमसंसर्गाद्युपलक्षकतया व्याचष्टे भेदशब्देनेत्यादि । देहादेरात्मन इति षष्ठीपञ्चम्योरुक्तव्यवस्थायां नियामकमाह अन्योन्येति । अन्योन्यस्मिन् अन्योन्यतादात्म्यारोपस्योक्तत्वादित्यर्थः । श्रुत्युपलक्षणाभ्यां लब्धमर्थमाह देहादीति । भोगशब्दस्य सामयिकप्रसिद्धार्थस्य स्वसमवेतसुखदुःखान्यतरसाक्षात्कारस्य भावार्थस्याभ्यवहारस्य च वक्ष्यमाणरीत्या प्रकृतेऽयोगात्कर्मसाधनतामाश्रित्य सुखपरतया तं व्याचष्टे भुज्यत इति । न चैवं सुखस्येव दुःखस्यापि भुज्यमानत्वेन कर्मसाधनभोगशब्देनैव लाभसम्भवात्तत्सङ्ग्राहकादिपदवैयर्थ्यमिति वाच्यम् । स्वपदसमभिव्याहृतभोगपदेन स्वतः स्वारस्येन भुज्यमानत्वप्राप्त्या सुखस्यैव च तथारूपतया तेन दुःखलाभासम्भवेन तद्ग्राहकादिपदानर्थक्यासम्भवादिति भावः । भयादिकारणतया सिंहादिज्ञानं तेषामस्तीत्यत्र किं विनिगमकमित्यत आह अत एवेति । भयादिकारणात्वेन तज्ज्ञानवत्त्वादेवेत्यर्थः ।

### **परिमल**

तद्धर्माश्चेति ॥ गृह्यन्त इत्यनुषञ्जनीयम् । पदद्वयस्यापि पाक्षिकविभक्तिद्वयान्तत्वेन योजनायां हेतुमाह अन्योन्येति ।

### **वाक्यार्थरत्नमाला**

सा च लिङ्गाद्यनपेक्षयैव जायमानेति प्राचीनमूलोक्तहेतुमाह । लिङ्गादीति । असंसर्गोपलक्षकताया आश्रयणेनेति सम्बन्धः । भेदादिमात्रेति । भेददेहादिमात्रेत्यर्थः । भावार्थस्येति । असामयिकस्याभिप्रेतार्थस्येत्यर्थः । स्वशब्दव्याख्यानं स्वत इति । तदपि दुःखव्यावर्तकं यथास्यात्तथाव्याचष्टे । स्वारस्येनेति । कर्मणि निष्पन्नभोगशब्दार्थानुवादो भुज्यमानत्वेति । तद्ग्राहकादिपदानर्थक्यासम्भवादितीति पाठः ।

