+++
title = "०७ प्रत्यक्षस्य आगमादेश्च विषयैक्याद् विरोधो दुष्परिहरः"

+++


## न हि प्रत्यक्षगानपि

**प्रत्यक्षस्य आगमादेश्च विषयैक्याद् विरोधो दुष्परिहरः**

**न हि प्रत्यक्षगानपि**

### **सुधा**

भवत्वागमादितः प्रत्यक्षं प्रबलं मा वा भूत् । तद्विरोधस्त्वागमादेर्नास्ति । भिन्नविषयत्वात् । तथा हि । आगमादिकं खल्वागामिनं विश्वस्य बाधं प्रतिपादयति न तु अधुनातनम् । स एव च मिथ्यादिपदेन वेदनीयः । तस्य च प्रत्यक्षविरोधस्तदा स्यात् । यद्यागामिनमपि विश्वस्य बाधं प्रत्यक्षं प्रतिक्षिपेत् । न चैवम् । तस्य वर्तमानमात्रग्राहित्वेन आगामिबाधाभावग्रहणे सामर्थ्याभावात् । यथोक्तम् । ‘सम्बद्धं वर्तमानं च गृह्यते चक्षुरादिना’ इति । इदानीन्तनबाधाभावग्रहणेऽपि न विरोधः । न च भिन्नविषययोर्विरोधोऽस्ति । तथा सतीदानीन्तनघटाभावग्राहिणा प्रत्यक्षेण भविष्यति घट इत्यागमादेर्विरोधः स्यादिति ।

उच्यते । अस्ति तावत् प्रत्यक्षं वर्तमानकालीनं बाधाभावमावेदयतीति परस्यापि सम्प्रतिपत्तिः । आगमश्च नेह नानाऽस्तीत्यादिरूपो वर्तमानमेव विश्वस्य बाधं प्रतिपादयतीति कथं न प्रत्यक्षविरुद्धः । अस्तु वाऽऽगामिबाधबोधकत्वमागमादेस्तथाऽपि बाधो नाम त्रैकालिकसत्तानिषेधः । स च वर्तमानकालीनसत्ताग्राहिणा प्रत्यक्षेण विरुद्ध्यत एवेति तत्प्रतिपादकस्यागमादेः कथं न प्रत्यक्षविरोधः ।

एतेनास्मत्प्रत्यक्षमस्मन्निष्ठमेव बाधं प्रतिक्षेप्तुं क्षमते न पुरुषान्तरगतमिति निरस्तम् । घटादिसत्तानिषेधरूपस्य बाधस्य तत्सत्ताग्राहिणा प्रत्यक्षेण विरोधावश्यम्भावात् ।

### **वाक्यार्थचन्द्रिका**

नन्वौष्ण्यानौष्ण्यग्राहकप्रत्यक्षानुमानयोरिव सत्यत्वमिथ्यात्वप्रमाणयोरपि समानविषयत्वमेवेति कथं भिन्नविषयतेत्यतस्तामुपपादयति तथा हीति । ननु यद्यागमादेरागामि विश्वबाधप्रतिपादकतया नाधुनातनबाधप्रतिपादकत्वं कथं तर्हि तस्य विश्वमिथ्यात्वबोधकत्वमित्यतो विमतं मिथ्येति प्रतिज्ञावाक्यस्थमिथ्यापदेन नेह नानाऽस्तीत्याद्यागमस्थनास्तीतिपदेन चागामिविश्वबाधस्यैव प्रतिपाद्यतयाऽभिमतत्वेनाधुनातनबाधस्य तत्त्वेनानभिमतत्वाद्युक्तमेवाधुनातनबाधाप्रतिपादकस्यापि मिथ्यात्वबोधकत्वमित्याशयेनाह स एव चेति । अस्त्वेवं तथाऽपि सत्यत्वग्राहकस्य प्रत्यक्षस्य कथमागमादिना न विरोध इत्यतः किमत्रागामिबाधाभावग्राहकतया प्रत्यक्षस्यागामिबाधग्राहकागमादिना विरोधोऽभिमतः किंवेदानीन्तनबाधाभावग्राहकतयेति विकल्पं मनसि निधायाद्यं दूषयति तस्य चेति । आगामिविश्वबाधप्रतिपादकागमस्य चेत्यर्थः । कुतो न प्रत्यक्षस्यागामिविश्वबाधाभावग्राहकत्वं येनाविरोधित्वं स्यादित्यत आह तस्येति । भवेदेवं यदि प्रत्यक्षस्य वर्तमानमात्रग्राहित्वं सिद्धं स्यात्तदेव कुत इत्यत आह यथोक्तमिति । अस्तु तर्हि वर्तमानबाधाभावग्राहकतयैव प्रत्यक्षस्य तद्विरोधित्वमिति द्वितीय इत्यतो वर्तमानमात्रग्राहकस्य प्रत्यक्षस्य (न तद्वाक्यस्य) वर्तमानबाधाभावग्राहकत्वेन वर्तमानबाधग्राहकप्रमाणविरोधित्वसम्भवेऽप्यागामिबाधाभावाग्राहकत्वेन न तद्बाधप्रतिपादकागमादिविरोधित्वं भिन्नविषयत्वादित्याह इदानीन्तनेति । अस्तु भिन्नविषयत्वं तथाऽपि कुतो न तद्विरोध इत्यप्रयोजकत्वमित्याशङ्क्य तत्परिहारप्रतिज्ञापूर्वकं विपक्षे बाधकमाह न चेत्यादिना ।

वर्तमानमेवेति । नास्तीति वर्तमानार्थकलट्प्रयोगादिति भावः ॥ कथं न प्रत्यक्षविरुद्ध इति । समानविषयत्वादिति भावः । नास्तीत्यस्य लडन्तप्रतिरूपकाव्ययत्वेन लडन्तत्वाभावान्न तदनुरोधेन वर्तमानबाधप्रतिपादकत्वमागमस्येति समानविषयत्वाभावान्न विरोध इत्यत आह अस्तु वेति । नन्वेवमिदानीन्तनबाधाभावग्राहकस्य प्रत्यक्षस्य नागामिबाधग्राहकागमादिना विरोधः स्याद्भिन्नविषयत्वादित्यतो भवेदेवं कथञ्चिद्यद्यागामिबाधो नामागामिनि काले सत्तानिषेधोऽभिमतः स्यात् । न चैवम् । तथा सत्यनित्ये प्रपञ्चे आगामिनि काले सत्तायाः परेणाप्यनङ्गीकृतत्वेन तेन सह विवादाभावप्रसङ्गात् । किन्त्वन्य एवेत्यभिप्रेत्य तमाह बाधो नामेति ॥ स चेति । त्रैकालिकसत्तानिषेध इत्यर्थः ॥ वर्तमानेति । प्रतिपन्नोपाधाविति शेषः ॥ विरुद्ध्यत एवेति । प्रतिपन्नोपाधौ वर्तमानकालीनसत्त्वग्रहिणा प्रत्यक्षेण तत्र त्रैकालिकसत्त्वात्यन्ताभावग्राहकमागमादिकं विरुद्ध्यत एव । वर्तमानसत्त्वस्य स्वात्यन्ताभावाभावरूपत्वेन तद्ग्राहकस्य प्रत्यक्षस्यागमादिग्राह्याभावावगाहित्वादसत्त्वस्य सत्तासामान्य निषेधरूपत्वेन तद्विशेषाणामेव तदभावरूपत्वाद्विग्राहकं प्रत्यक्षं ग्राह्याभावग्राहकमेवेत्यर्थः । अयमाशयः । असत्त्वप्रतिषेधो हि असत्त्वप्रतियोगिभूततत्सत्त्वरूप एव । सामान्याभावस्य यत्किञ्चित्प्रतियोगिसत्त्वविरोधित्वेन तत्तद्विशेषाणामेव सामान्याभावं प्रति प्रतियोगितया विरोधित्वमवश्यं वाच्यम् । प्रतियोगित्वं च स्वाभावविरहात्मकत्वमेवेति कथं न तत्तद्विशेषाणामेव सामान्याभावाभावत्वम् । तस्य रूपद्वयं सामान्याभावाभावत्वं तत्तद्विशेषित्वं च । तत्र प्रकृते प्रत्यक्षस्य वर्तमानमात्रग्राहित्वेन कालत्रयवृत्तिसत्त्वनिषेधरूपासत्त्वाभावत्वेन तदभावविषयत्वासम्भवेऽपि वर्तमानकालीनबाधाभावरूपत्वेन रूपेण तद्ग्राहकत्वमुपपन्नमेवेति तद्बाधो दुष्परिहार इति ॥ घटादीति । क्वचिदपि कदाचिदपि घटादेः सत्ता नास्तीत्येवमात्यन्तिकसत्ताप्रतिषेधरूपस्येत्यर्थः । तत्सत्तादिग्राहिणेत्यत्र क्वचित्कदाचिदिति शेषः ॥ विरोधेति । उक्तरीत्या ग्राह्याभावावगाहित्वादिति भावः ।

### **परिमल**

सम्बद्धमिति । सन्निकृष्टमित्यर्थः ॥ वर्तमानमेवेति । नास्तीति वर्तमानार्थकलट्प्रयोगश्रवणादिति भावः ॥ त्रैकालिकसत्तानिषेध इति । त्रिकालवर्ती यः सत्तानिषेधः स इत्यर्थः ॥ विरुध्यत एवेति । त्रिकालस्थस्य सत्तानिषेधस्य विरहो हि कालत्रये सत्त्वं घटादिनिष्टम् एककाले सत्वं च भवति । तथाचैककालसत्वग्राहिणा (प्रत्यक्षेण) कालत्रयवर्तिनः सत्वनिषेधस्य बोधक आगमादिर् विरुध्यत एव नात्र सन्देह इत्यर्थः । अत एवाह ‘घटादिसत्तानिषेधस्य बाधस्ये’ति ।

### **यादुपत्यम्**

आगामिनमिति । बाधस्य त्रैकालिकप्रतिषेधरूपत्वादिति भावः ॥ अधुनातनमिति । अधुनातनमेवेत्यर्थः ॥ स एव चेति । प्रतिषेधप्राधान्यविवक्षायामिति शेषः । अन्यथा तु प्रतिषेधप्रतियोग्येव मिथ्यादिपदवेदनीय इति ध्येयम् । न विरोध इत्यत्र भिन्नविषयत्वादिति हेतुरनुवर्तनीयः ॥ वर्तमानमेव विश्वस्य बाधमिति । नास्तीति लट्प्रयोगादिति भावः । विरुद्ध्यत एवेतीति । प्रतिपन्नोपाधौ वर्तमानकाले प्रतियोगिग्राहकेण प्रत्यक्षेण तत्र तदा तदत्यन्ताभावग्राहकं विरुद्ध्यत एव । प्रतियोगिनोऽत्यन्ताभावारूपत्वेन तद्ग्राहकप्रत्यक्षस्य ग्राह्याभावावगाहित्वादित्यर्थः । अत्र वदन्ति । नात्र साक्षाद्विरोधः । वर्तमानकालसत्त्वस्य त्रैकालिकसत्ताप्रतिषेधविरहव्याप्यत्वेऽपि तद्विरहरूपत्वाभावात् । न हि विणाभावो विशिष्टाभावरूपः किन्तु तद्व्याप्यः । न चैवं तदभावव्याप्यत्वेनैव विरोधित्वमत्र विवक्षितमिति वाच्यम् । तथात्वेऽनुमानबाधस्यैव प्राप्त्या प्रत्यक्षबाधाभिधानानुपपत्तेरिति । अत्र ब्रूमः । नात्र कालत्रयस्य सत्ताप्रतिषेधविणत्वं विवक्षितं किन्तूपलक्षणत्वमेव । तथा च कालत्रये यः सत्ताप्रतिषेधस्तदत्यन्ताभाव इति यावत् । तद्विरहरूपत्वं कादाचित्कस्यापि प्रतियोगिनोऽस्त्येव । कथमन्यथा कादाचित्कस्य घटादेस्त्रैकालिकप्रतिषेधरूपस्यात्यन्ताभावविरहरूपत्वमिति । अत एवाहुः । ‘स्वकाले ह्यस्तितां गृह्णन्साक्षात्कारस्त्रिकालगम् । प्रतिषेधं निरुन्धानो गृह्णात्येवात्यबाध्यतामि’ति । एवमनङ्गीकारे औष्ण्यग्राहिप्रत्यक्षस्यापि वर्तमानमात्रग्राहित्वेनानुमानसाध्यत्रैकालिकतत्प्रतिषेधविरहानवगाहित्वप्राप्त्या बाधोच्छेद एव स्यादिति । केचित्तु घटादौ स्वकाले सत्त्वसंसर्गे प्रत्यक्षेण गृहीते तदधिकरणे तत्काले तदत्यन्ताभावसम्बन्धाभावस्य ग्रहो भवति । प्रतियोग्यधिकरणसंसर्गाभावस्यैवाधिकरणेऽत्यन्ताभावसम्बन्धरूपतयाऽधिकरणे प्रतियोगिसंसर्गस्यात्यन्ताभावसम्बन्धाभावरूपत्वादिति वदन्ति । तच्चिन्त्यम् । एवमपि प्रत्यक्षस्य ग्राह्यसम्बन्धाभावावगाहित्वमेव प्राप्तं न ग्राह्याभावावगाहित्वम् । अततस्तद्बाधाभिधानमनुपपन्नमेवेति ॥ घटादिसत्ताप्रतिषेधरूपस्येति । कुत्रापि कदाऽपि घटादेः सत्ता नास्तीत्येवमात्यन्तिकसत्ताप्रतिषेधरूपस्येत्यर्थः । तत्सत्ताग्राहिणेत्यत्र कुत्रचित् कदाचिदिति शेषः ॥ विरोधावश्यम्भावादिति । ग्राह्याभावावगाहित्वादिति भावः ।

### **श्रीनिवासतीर्थीया**

स कालत्रयबाधः । एतेनेत्युक्तं विशदयति घटादीति ॥ अवश्यमिति । पुरुषान्तरगतसत्तानिषेधरूपस्य बाधस्य सत्ताग्राहिप्रत्यक्षं परकीयमपि बाधकं भविष्यत्येवेति भावः ।

### **वाक्यार्थरत्नमाला**

यथोक्तम् । सम्बद्धं वर्तमानं चेति मूलम् । इदं च ...... तु सारेणाह । लडन्तप्रतिरूपकाव्ययत्वेनेति । पञ्चमलकारोपलक्षणं चेदम् । इत्यत इति । इत्यस्वरसादित्यर्थः । प्रत्यक्षस्य पारमार्थिकसत्वग्राहकत्वसमर्थनन्यायामृतानुसारेणाह । यद्यागामिबाधो नामेत्यादि । त्रैकालिकसत्वाभावरूपबाधावगाह्यागमविरोधिप्रत्यक्षं तदा भवेत् । यदि तादृशबाधाभावरूपत्रिकालसत्वं विषयीकुर्यात् । तदैव ग्राह्याभावावगाहनात् । न च प्रत्यक्षं तथेति कथं विरोध इत्यत आह । प्रतिपन्नोपाधौ वर्तमानेत्यादिना । स्वात्यन्ताभावाभावेति त्रिकालनिषेधमध्यगतवर्तमानसत्वात्यन्ताभावाभावेत्यर्थः । फलितमाह । असत्वस्य सतेति । यत्किञ्चित्प्रतियोगीति । यः कश्चन प्रतियोगिभूतो यस्सत्वविस्तद्विरोधित्वेनेत्यर्थः । ननु प्रत्यक्षगृहीतसत्वस्य सामान्याभावान्तर्गतवितास्तु । तथापि त्रिकालासत्वाभावरूपबाधाभावत्वेन ग्रहणं नास्तीति कथं विरोध इत्यत आह । तस्य च रूपद्वयमिति । एतत्सर्वं .....नुसारेण ।

ग्राह्याभावावगाहित्वमेव विरोधे प्रयोजकमित्युपपादनेन शङ्कान्तरमपि निरस्तमित्याह । मूले एतेनास्मत्प्रत्यक्षमिति । सामानाधिकरण्याभावशङ्कितुर्युक्तिस् तदप्रयोजकमिति सिद्धान्तिन इति ज्ञेयम् । अत एवाह । क्वचिदपीत्यादि । तत्सत्तादिग्राहिणो यत्रेत्येवमादिपदगर्भः पाठः ।

