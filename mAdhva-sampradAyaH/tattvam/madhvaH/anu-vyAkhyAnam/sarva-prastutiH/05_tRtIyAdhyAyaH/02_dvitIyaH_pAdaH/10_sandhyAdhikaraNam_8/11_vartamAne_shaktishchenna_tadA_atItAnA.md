+++
title = "११ वर्तमाने शक्तिश्चेन्न तदा अतीतानागतप्रतिपत्तिः"

+++


## शक्तिश्चेद्वर्तमाने स्यान्नातीतानागतं वदेत्

**वर्तमाने शक्तिश्चेन्न तदा अतीतानागतप्रतिपत्तिः**

**शक्तिश्चेद्वर्तमाने स्यान्नातीतानागतं वदेत्**

### **सुधा**

अस्तु शक्तिग्रहावश्यम्भावः किन्तु वर्तमानेष्वेवार्थेषु नातीतानागतेष्वनुपयोगादित्यत आह शक्तिश्चेदिति ।

## **अनुव्याख्यानम्**

***शक्तिश्चेद्वर्तमाने स्यान्नातीतानागतं वदेत् ।***

यदि वर्तमान एवार्थे पदानां शक्तिर्गृहीता स्यात्तदा वाक्यम् अतीतानागतम् अतीतानागतार्थसंसर्गं न वदेन् न प्रतिपादयेत् । सहकारिविरहात् । सर्वो द्वन्द्वो विभाषयैकवद्भवतीत्येकवद्भावः । अतीतानागतार्थेष्वित्युक्तस्याभिप्रायकथनमेतत् ।

### **वाक्यार्थचन्द्रिका**

अतीतानागतार्थेष्वित्यस्य प्रकृतवाक्यानां चेत्यादिनोक्तमभिप्रायमजानानः शङ्कते अस्तु शक्तिग्रहेति ॥ सहकारीति । शक्तिग्रहरूपसहकारिविरहादित्यर्थः । नन्वतीतं चानागतं चेतीतरेतरयोगद्वन्द्वे अतीतानागते इति द्विवचनेन भाव्यम् । अतीतानागतमित्येकवचनं तु कथमित्यत आह सर्व इति । नन्वेवं वाचकत्वं श्रीःस्त्रजमिति समाहारद्वन्द्वेऽपि द्विवचनप्रसङ्गः । तथेतरेतरद्वन्द्वेऽपि पक्षे एकवचनप्रसङ्गश्चेति चेत् । उच्यते । न सर्वो द्वन्द्व इत्यनेन समाहारद्वन्द्वे इतरेतरद्वन्द्वो वाऽपूर्वतया विभाषयैकवत्क्रियते किन्तर्हि न्यायसिद्धोऽर्थोऽनूद्यते । तथा हि । ‘चार्थे द्वन्द्व’ इति चार्थे द्वन्द्वः क्रियते । चार्थश्चेतरेतरयोगः । स एव यदोद्रिक्तावयवभेदो भवति तदाऽवयवभेदानुगमाद्द्विवचनबहुवचने सिद्धे एव । यदा तिरोहितावयवभेदविवक्षा । संहतिप्राधान्यमिति यावत् । तदा समाहार इति संहतिप्रधानत्वादेकवचनं भवति । तदेवं चार्थ एव सर्वो द्वन्द्वो विभाषयैकवद्भवतीति परिभाषारूपेण पठ्यते । ननु चार्थः समुच्चयः । नेतरेतरयोगः । चशब्दप्रयोगे समुच्चयस्य प्रतीतेरिति चेत् । सत्यम् । किन्तु तत्प्रभेद एवेतरेतरयोगो न समुच्चयादन्यः । तथा हि । समुच्चय एव यगुपदर्थाभिधायिनां परस्परापेक्षाणां भवति तदा द्वन्द्वः क्रियते । तावतैवेतरेतरयोगश्चार्थ इत्युच्यते । न चैवं द्वन्द्वश्च प्राणितूर्येति सूत्रमनर्थकं स्यात् । तेन हि समाहारद्वन्द्वे एकवद्भावो विधेयः । तत्र सामाहारद्वन्द्वैकत्वादेवैकवचनसिद्धेरिति वाच्यम् । प्राण्यङ्गादीनां समाहारद्वन्द्व एव यथा स्यादितरेतरयोगो मा भूदिति सूत्रस्य सप्रयोजनत्वात् । ननु तर्हि किमर्थं समाहार एकत्वं क्रियते । इतरेतरयोग एव एकवद्भावः क्रियताम् । एवं समाहारग्रहणं यत्नप्रतिपाद्यं न भवति । कार्यं च विधिमुखेनैव प्रवर्तत इति चेत् । उच्यते । इतरेतरयोगे एकवद्भावे सति अस्थित्वमित्यत्र समाहारद्वन्द्वलक्षणे द्वन्द्वाच्चुदषहान्तात्समाहार इति न स्यात् । नन्वेवमपि पूर्वोक्तप्रकारेण समाहार एवैकवचनं भवति । समाहारश्चैक एव । एवञ्चैकवदिति वतिर्नोपपद्यते । तर्ह्येक एवैकवदित्युच्यत इति चेत् । उच्यते । बुद्ध्याऽनेकत्वमध्यारोप्य भविष्यति । उक्तं च । बुद्धिर्हि भगवती अभेदेऽपि भेदं जनयति । यथा राहोश्शिर इति । तथाऽप्यद्वन्द्व एकत्वाविधानात्सर्वो द्वन्द्व इत्यघटना स्यादिति चेत् । उच्यते । सर्वो द्वन्द्व इति कोऽर्थः । इतरेतरयोगसमाहारात्मक इत्यर्थः । न चैवमपि वृक्षमृगादिसूत्रमनर्थकम् अनयैव परिभाषया बाभ्रव्यशालङ्कायनं बाभ्रव्यशालङ्कायना इत्येतद्वत् प्लक्षन्यग्रोधं प्लक्षन्यग्रोधावित्येवमादीनां सिद्धत्वादिति वाच्यम् । सिद्धे परिभाषयैकत्वे वृक्षादीनां सजातीयैरेव द्वन्द्वो यथा स्यान्न विजातीयैरिति व्यतिकरनिरासार्थं विभाषयैकवत्त्वविधानमित्यन्यत्र विस्तरः ।

### **परिमल**

इत्युक्तस्याभिप्रायकथनमेतदिति । तादृशागमवाक्यस्य ‘आगमोऽपि ही’ति प्रकृतत्वात्तदपेक्षयाऽतीतानागतग्रहणमिति योऽभिप्राय उक्तस् तत्कथनमेतत् । वर्तमाने चेद् व्युत्पत्तिर् मुक्ता अभूवन् मुक्तो भविष्यतीत्यादिलुङ्प्रत्ययाद्यन्तशब्दोपेतागमवाक्यं तमर्थं न बोधयेदित्येवंरूपेण प्रकृतापेक्षवाभिप्रायो व्यक्तीकृत इत्यर्थः ।

### **यादुपत्यम्**

अतीतानागतार्थेष्वित्यस्य प्रकृतवाक्यानां चेत्यादिना प्रदर्शितमभिप्रायामबुद्ध्वा यथाश्रुते शङ्कते अस्तु शक्तिग्रहेति ॥ अभिप्रायेति । प्रकृतापेक्षमित्युक्ताभिप्रायकथनमेतदित्यर्थः । एवं चात्र वक्ष्यमाण एव तदभिप्रायः पूर्वमस्माभिः स्पष्टतायै प्रकृतवाक्यानां चेत्यादिना प्रदर्शितः । अतो न पौनरुक्त्यमिति भावः ॥

### **श्रीनिवासतीर्थीया**

अतीतानागते इति स्यादत आह सर्व इति ।

वाक्यार्थरत्नमाला

अतीतानागते इति द्विवचनेनेति पाठः । विधानमित्यन्यत्र विस्तर इति । परिभाषाविवरण इत्यर्थः । तिष्यपुनर्वस्वोर्नक्षत्रेति सूत्रीयभाष्यादावुक्तेयं परिभाषेति ध्येयम् । इदं परिभाषाविवरणस्थमुपपादनं शोध्यमस्ति ।

