+++
title = "०९ अविदितविषयायाः शक्तेः कथं शक्तिग्रहः"

+++


## आगमोऽपि हि सामान्ये सिद्धे प्रत्यक्षतः पुनः

**अविदितविषयायाः शक्तेः कथं शक्तिग्रहः**

**आगमोऽपि हि सामान्ये सिद्धे प्रत्यक्षतः पुनः**

### **सुधा**

शुकवामदेवादयो ज्ञानेन मुक्ता अभूवन्नहमपि मुक्तो भविष्यामीत्याद्यवगतिर् आगमादेव भविष्यतीति किमत्र साक्षिणोऽतीतानागतार्थगोचरत्वेनेत्यत आह आगमोऽपीति ।

## **अनुव्याख्यानम्**

***आगमोऽपि हि सामान्ये सिद्धे प्रत्यक्षतः पुनः ।***

***विशेषं गमयेदेव ...... .......***

एषा खल्वागमस्य स्थितिः । यत्सामान्येऽन्वयसामान्यवति पदार्थसमूहे, प्रत्यक्षतः प्रमाणान्तरेण, सिद्धे सति, पुनः पश्चाद्विमन्वयविवन्तं तमेव पदार्थसमूहं, गमयेदित्येव न पुनः पदार्थानपि गमयेदिति । नद्यास्तीरे पञ्चफलानि सन्तीत्यादौ तथा दर्शनादिति हिशब्दार्थः । किं प्राक् पदार्थसिद्ध्येत्यत आह कथमिति ।

**अनुव्याख्यानम्**

***..... ........ कथं शक्तिग्रहोऽन्यथा ॥***

यदि पदार्थाः प्राङ् न सिद्धास्तर्हि पदानां तेषु वाचकत्वशक्तिग्रहणं न स्यात् । अविदितविषयायाः शक्तेर्गृहीतुमशक्यत्वात् । न हि काष्ठमजानन्कुठारस्य तच्छेदनशक्तिं ज्ञातुं शक्नोति ।

### **वाक्यार्थचन्द्रिका**

अतीतकालसम्बन्धितया मोक्षावगतिमुदाहरति शुकेति । उत्तरकालसम्बन्धितयाऽपि तदवगतिमुदाहरति अहमपीति ॥ अन्वयसामान्यवतीति । सामान्यतो योग्येतरान्वयवतीत्यर्थः ॥ न पुनः पदार्थानपीति । येनातीतानागतकालसिद्धिरागमात्स्यादिति भावः ॥ अविदितविषयाया इति । न विदितो विषयो वाच्यं यस्या इति विग्रहः । शक्तेः ससम्बन्धिकपदार्थतया सम्बन्धितावच्छेदकप्रकारकसम्बन्धिज्ञानाधीनत्वेनातीतानागतरूपसम्बन्ध्यनवगमे ज्ञातुमशक्यत्वादिति भावः ।

### **परिमल**

मूलपदानामर्थमाह यत्सामान्यमित्यादिना । ‘यन्न दुःखेन सम्भिन्नं न च ग्रस्तमनन्तरम् । अभिलाषोपनीतं च तत्सुखं स्वःपदास्पदमि’ति वाक्यार्थलभ्यः स्वर्गपदार्थो भवति । अतः प्रत्यक्षपदं प्रमाणमात्रपरमित्युपेत्याह प्रमाणान्तरेणेति । एवशब्दान्वयं प्रदर्श्य तद्व्यावर्त्यमाह गमयेदित्येव न पुनः पदार्थानपीति । प्रागनवगतान् पदार्थानपीत्यर्थः ।

### **यादुपत्यम्**

अन्वयसामान्यवतीति । सामान्येन योग्येतरान्वयवतीत्यर्थः । न पुनः पदार्थानपीति येन कालादिरूपपदार्थसिद्धिरागमात्स्यादिति भावः ।

### **श्रीनिवासतीर्थीया**

अविदितविषयाया अविदितपदार्थधर्मिकायाः सम्बन्धिज्ञानाभावे सम्बन्धज्ञानाभाव इत्यत्र दृष्टान्तमाह न हीति ॥ न हि काष्ठमिति । काष्ठस्थानीयाः पदार्थाः । कुठारस्थानीयानि पदानि । तच्छेदशक्तिस्थानीया वाचकत्वशक्तिरिति ज्ञेयम् । एवं पदार्थज्ञानाभावे तद्वाचकत्वशक्तिरपि न ज्ञातुं शक्यत इति भावः । अत्र धर्मितया सम्बन्धित्वं तत्र कर्मितया सम्बन्धित्वमिति वैषम्यमिति भावः ।

