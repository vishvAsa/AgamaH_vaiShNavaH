+++
title = "०६ स्वभावतः प्राबल्यं प्रत्यक्षस्य"

+++


## न हि प्रत्यक्षगानपि

**स्वभावतः प्राबल्यं प्रत्यक्षस्य**

**न हि प्रत्यक्षगानपि**

### **सुधा**

ननु ज्ञानमेव व्यवहारकारणं तच्चेदस्ति कथं तर्हि व्यवहारेष्वपाटवमित्यत आह न हीति ।

## **अनुव्याख्यानम्**

***...... .... न हि प्रत्यक्षगानपि ।***

***अर्थान्यथानुभवतः प्रतिपादयितुं क्षमाः ।***

***लोकाः ....... ..........***

यथानुभवतो ऽनुभवानुसारेण प्रतिपादयितुं व्यवहर्तुम् । यमलयोरत्यन्तविवेकं पश्यन्तोपि मात्रादयः कथमेतौ विविक्ताववगन्तव्याविति पृष्टा एवमिति स्वप्रत्यक्षानुभवानुसारेण न परान्प्रतिपादयितुं क्षमन्त इत्याद्यनुभवसिद्धम् । का नामात्र कथन्ता । अथ तत्रात्यन्तसादृश्यं प्रतिबन्धकं तर्ह्यत्राप्यङ्गारवन्हिवदात्मनो देहे व्याप्तत्वं प्रतिबन्धकमुक्तमेव । शुक्तिरजतादिप्रत्यक्षाणामनुमानादिना बाधो नास्तीत्यन्यत्रोपपादितमित्याशयवान् ‘क्व च प्रत्यक्षतः प्राप्तम्’ इत्यादिनोक्तमुपसंहरति ततो हीति ।

**अनुव्याख्यानम्**

***....... ततो हि प्रत्यक्षसिद्धं नान्येन केनचित् ।***

***शक्यं वारयितुं क्वापि ....... ......***

क्वचित्प्रतीतेरेवाभावात्क्वचित्प्रतीतिसद्भावेऽपि प्रत्यक्षजत्वाभावात्क्वचित्प्रत्यक्षप्रतीतिभावेऽपि यथार्थत्वात्क्वचिदयथार्थत्वेऽपि प्रबलप्रत्यक्षेणैव बाधादित्यर्थः । अत एव क्वापीत्युक्तम् । अन्येनेति । अनुपजीव्येनागमादिनेत्यर्थः । तदेवं स्वभावतः प्रबलेन प्रत्यक्षेण विरुद्धावनुमानागमावाभासावेवेति ।

### **वाक्यार्थचन्द्रिका**

अन्यत्रोपपादितमिति । ‘शुक्त्यादे रजतत्वादिप्रतीतिरपी’त्यादिना ग्रन्तेन तत्त्वनिर्णयादावित्यर्थः ॥ इत्याशयवानिति । ततश्चात्र मूले तदनुपपादनं न न्यूनत्वापादकमिति भावः । प्रतीत्यभावप्रत्यक्षप्रतीत्यभावयोरेव पूर्वं प्रकृततया तयोरेव तच्छब्देन परामर्शेऽनुमानादिबाध्यत्वेन पराभिमतप्रत्यक्षमात्रे तयोरभावेन भागासिद्धिः स्यादित्यतस्तच्छब्दस्य बुद्धिस्थपरामर्शकत्वं मनसि निधाय व्याचष्टे क्वचित्प्रतीतेरेवाभावादित्यादिना । अमरपामरसाधारण्येन देहात्मभेदप्रतीतेरेव सत्त्वेन तदैक्यप्रतीतेरेवाभावान्न तस्यानुमानादिबाध्यत्वेनोदाहरणत्वमित्यर्थः ॥ क्वचिदिति । नास्तिकादीनां देहात्मैक्यप्रतीतिसत्त्वेऽपि तस्यानुमानाभासजन्यत्वेन प्रत्यक्षजन्यत्वाभावान्नोक्तोदाहरणत्वमित्यर्थः ॥ क्वचिदिति । वस्त्रं कर्दमेनेवाऽऽत्मनि देहोपाधिना कृतस्य कार्ष्ण्यस्य सत्त्वेन तत्प्रत्यक्षप्रतीतिसत्त्वेऽपि तस्या याथार्थ्येनाबाध्यत्वान्नोक्तोदाहरणत्वमित्यर्थः ॥ क्वचिदिति । इदं रजतमित्यादिप्रत्यक्षप्रतीतेरयथार्थत्वेऽपि तस्याः प्रबलप्रत्यक्षेणैव बाधितत्वान्नोक्तोदाहरणत्वमिति भावः। हेतुचतुष्टयस्याप्यत्राभिमतत्वे किन्नियामकमित्यत आह अत एवेति । अन्यथा हेतुद्वयमात्रपरतायां तस्य क्वाचित्कत्वेनासार्वत्रिकतया भागासिद्धिप्रसङ्गादिति भावः । रामकृष्णादिदोषग्राहिप्रत्यक्षस्यागमादिना बाधितत्वाभ्युपगमात्कथं नान्येनेत्युच्यत इत्यतो व्याचष्टे अन्येनेति अनुपजीव्येनागमादिनेत्यर्थ इति ।

### **परिमल**

अन्यत्रेति । ‘न हि दृष्टेर्बलवत्किञ्चित्प्रमाणमि’त्यादिना तत्वोद्योते । ‘न च प्रत्यक्षदृष्टस्य बलवत्प्रत्यक्षमागमं विना अनुमानादिनैव बाधो दृष्ट’ इत्यादिना तत्त्वनिर्णये चेत्यर्थः । तत इत्यस्यार्थचतुष्टयमाह क्वचित्प्रतीतेरेवेति । देहात्मैक्यकृष्णवस्त्रादिविषय इत्यर्थः । क्वचित्प्रतीति(सद्भावे)भावेऽपीति । प्रागुक्तदिशा चार्वाकस्य देहात्मविषये । यथार्थत्वादिति । ‘स्वतः शुक्लत्ववत्कार्ष्ण्यमि’त्युक्तदिशा जिज्ञासानयोक्तदिशा कृष्णोहमिति प्रतीतेर्यथार्थत्वादित्यर्थः ॥ अयथार्थत्वेऽपीति । इदं रजतमित्यादिप्रतीतेरिति भावः । ‘क्वचित्प्रत्यक्षतः प्राप्तमि’त्यादिनोपपादितं प्रत्यक्षप्राबल्यस्योपयोगं दर्शयति तदेवमिति । ईशतज्ज्ञानवेदाक्षजानुमे’त्याद्यवतारिकायां शङ्कितावद्वैतानुमानागमावित्यर्थः ॥ प्रत्यक्षस्य स्वतः प्राबल्योक्तिः ॥

### **यादुपत्यम्**

अन्यत्रेति । तत्त्वनिर्णयादावित्यर्थः ॥ प्रतीतेरेवाभावादिति । देहात्मत्वादावित्यर्थः । प्रत्यक्षजत्वाभावादिति । नास्तिकानां देहामत्वप्रतीतावित्यर्थः ॥ यथार्थत्वादिति । अहमितिप्रत्यय इत्यर्थः ॥ क्वचिदयथार्थत्वेऽपीति । शुक्तिरजतादिप्रत्यक्ष इत्यर्थः ।

### **श्रीनिवासतीर्थीया**

उपपादितमिति । ‘राजगौरवेण राजभृत्येनामात्य इवानुमानादिमूलप्रत्यक्षेणैव बाध’ इति तत्त्वनिर्णयादावुक्तमित्यर्थः ।

### **वाक्यार्थरत्नमाला**

तत्वनिर्णयादावित्यर्थ इति । आदिपदेन दृष्टस्य वस्तुनो बलवद्दृष्टिं विना नान्यद्बाधकमित्यादि तत्वोद्योतपरिग्रहः । उक्तं च तट्टीकायां न च वक्तव्यं शुक्तिरजतादिकमित्यादि । तत्रापि बलवद्विरोधिदृष्ट्यैव बाधाङ्गीकारादिच । इदंचरजतमित्यादि प्रत्यक्षेति पाठः ।

