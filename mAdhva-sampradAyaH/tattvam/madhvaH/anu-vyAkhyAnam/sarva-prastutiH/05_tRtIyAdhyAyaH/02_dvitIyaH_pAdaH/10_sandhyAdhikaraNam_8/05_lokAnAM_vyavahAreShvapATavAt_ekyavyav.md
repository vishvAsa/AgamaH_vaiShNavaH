+++
title = "०५ लोकानां व्यवहारेष्वपाटवाद् एक्यव्यवहारः"

+++


## व्याप्तत्वादात्मनो देहे व्यवहारेष्वपाटवात्

**लोकानां व्यवहारेष्वपाटवाद् एक्यव्यवहारः**

**व्याप्तत्वादात्मनो देहे व्यवहारेष्वपाटवात्**

### **सुधा**

स्यादेतत् । न मुख्यार्थानुपपत्तिमात्रादुपचारो लभ्यते । किन्तु सादृश्ये सम्बन्धे वा प्रयोजने च सति । न चात्र सादृश्यादिकमस्ति । तत्कथमयमुपचारः । किञ्च मृगादीनां पामराणां मनुष्याणां च यदि देहात्मभेदज्ञानं स्यात्तर्हि ‘नैषां ममाहमिति धीः श्वसृगालभक्ष्य’ इत्यादयः पुराणादिव्यवहाराः कथं सङ्गच्छन्ते । कथं च देहात्मविवेकार्थानामुपदेशानामानर्थक्यं न स्यात् । देहानुकूलप्रतिकूलार्थयो रागद्वेषौ च देहात्मभेदज्ञाने सति न स्याताम् । ततश्च संसारानुपपत्तिरित्यत आह व्याप्तत्वादिति ।

## **अनुव्याख्यानम्**

***व्याप्तत्वादात्मनो देहे व्यवहारेष्वपाटवात् ।***

***भेदज्ञानेऽपि चाङ्गारवन्हिवत्स्वाविविक्तवत् ।***

***भवन्ति व्यवहाराश्च ....... ........***

भेदज्ञानेऽपि चेति चशब्दो व्यवहारेष्वपाटवाच्चेति सम्बध्यते ॥ अङ्गारवन्हिवदिति । अङ्गारव्याप्तवन्हाविवेत्यर्थः । स्वाविविक्तवत् स्वाभिन्ने स्वसंसृष्टे च यथा तथेत्यर्थः । व्यवहाराश्चेति चशब्दोऽनुक्तसमुच्चयार्थः । आत्मनो (देहे) व्याप्तत्वात्स्वाविविक्तवद्व्यवहारा भवन्ति इत्यनेनैकदेशत्वलक्षणं सादृश्यं सम्बन्धोऽप्यभिहितः । भेदज्ञानेऽप्यभिन्नवद्व्यवहारे किं प्रयोजनमित्यस्योत्तरं भेदज्ञानेऽपि लोकानां व्यवहारेष्वपाटवात्स्वाविविक्तवद्व्यवहारा भवन्तीति । न प्रयोजनमुद्दिश्य लोकास्तथा व्यवहरन्ति । किन्तु विविक्तव्यवहारेषु पाटवाभावादेवेति । अपाटवे हेतुर्व्याप्तत्वादात्मनो देह इति । रूढत्वाच्चैतेषां व्यवहाराणां न प्रयोजनापेक्षेत्याशयेन युक्तम् अङ्गारवह्निवदिति । भेदज्ञानेऽप्यात्मनो देहव्याप्तत्वादङ्गारवन्हिवल्लोकानां व्यवहारेषु अपाटवादत्यन्तविविक्तवेदनेष्वसामर्थ्यात्पुराणादिव्यवहाराश्च स्वाविविक्तवद्भवन्ति । विशदविवेकाभावविवक्षयैव ते व्यवहारा इत्याशयः । अत एव विवेकार्थानामुपदेशानां च सार्थक्यमुपपद्यते । विशदो हि विवेकः पुरुषार्थाय कल्पते न त्वौत्पत्तिकः । आत्मनो देहे व्याप्तत्वादत्यन्तं प्रेमास्पदत्वाद्रागादयो युज्यन्त एवेति ।

### **वाक्यार्थचन्द्रिका**

उपचारो लभ्यत इति । अत्रोपचारपदममुख्यवृत्तिमात्रपरं न गौणीपरम् । अतो न सम्बन्धे वेत्युत्तरग्रन्थासङ्गतिरिति ध्येयम् ॥ सादृश्य इति ।

‘मुख्यार्थबाधे तद्योगे रूढितोऽथ प्रयोजनात् ।

अन्यार्थो लभ्यते यत्सा लक्षणाऽऽरोपिता क्रिय’

इत्यभियुक्तवचनादिति भावः । ‘नैषां ममाहमिति धीः श्वसृगालभक्ष्ये’ देहेऽहमिति तादात्म्यबुद्धिर्येषां नास्ति त एव भगवत्स्वरूपं विन्दन्ति । येषामस्ति ते न विन्दन्तीत्युक्त्या पामराणां देहादावहमिति धीस्तीति लभ्यते । तेषामपि देहात्मभेदज्ञानाङ्गीकारे पुराणादिव्यवहारो बाध्येतेत्यर्थः । अपिशब्देनैव प्रकृतार्थसिद्धेश्चशब्दानर्थक्यमित्यत आह चशब्द इति । धर्मितादात्म्यव्यवहारधर्मसंसर्गव्यवहारयोरुभयोरपि सङ्ग्रहायाह स्वाभिन्ने स्वसंसृष्टे वेति ॥ चशब्दोऽनुक्तेति । देहात्मविवेकार्थोपदेशादिरूपानुक्तेत्यर्थः । कथमनेन मूलेनाशङ्कानिवृत्तिरित्यतोंऽशभेदेनेति भावेन तत्तदाशङ्कानिवर्तकांशभेदप्रदर्शनपूर्वकं तामुपपादयति आत्मन इत्यादिना ॥ सम्बन्धोऽपीति । यद्यप्येकदेशत्वलक्षणसादृश्यकथनमात्रेण प्रकृतव्यवहाराणां गौणत्वनिर्वाहाद्देहात्मनोः सम्बन्धाभिधानमनर्थकम् । तथापि सादृश्यवत्सम्बन्धस्यापि सत्त्वेन व्यवहाराणां गौण्येव लक्षणयाऽप्युपपत्तिरिति सूचयितुं तदभिधानमिति ध्येयम् ।

ननु भेदज्ञानेऽपीत्यादिमूलेऽभिन्नवद्व्यवहारस्य प्रयोजनानुक्तेः किं प्रयोजनमित्युक्तशङ्कायाः कथमनेन परिहार इत्यतस्तदनुक्तावप्यत्र मूले तदनपेक्षत्वसूचनाद्युक्तमस्य तच्छङ्कानिवर्तकत्वमित्यभिप्रेत्य तत्तात्पर्यमाह नेति ॥ अपाटवहेतुरिति । यद्यपि व्याप्तत्वादित्यस्यापाटवे हेतुत्वेन समुच्चयाभावेन चशब्दस्य व्यवहारेष्वपाटवादित्यनेन सम्बन्धो न युक्तः । तथाऽप्यपाटवे हेतुभूतस्याप्यस्य देहात्माविविक्तव्यवहारं प्रत्यपि परम्परया हेतुत्वस्यापि विद्यमानत्वाच्चशब्दसम्बन्धे युक्त इति भावः । प्रयोजनानपेक्षत्वस्य पूर्वेणैव सूचितत्वादङ्गारवन्हिवदित्यस्यानर्थक्यमित्याशङ्क्य हेत्वन्तरसमर्पकत्वान्न तदिति भावेन तत्परतया तद्योजयति रूढत्वाच्चेति । एवं वाक्ययोजनामुक्त्वा तत्तात्पर्यमाह विशदेति । देहात्मनोः सत्यपि भेददर्शनेऽङ्गुलीद्वयवत्स्पष्टभेददर्शनाभावात्तदपेक्षयेत्यर्थः । व्यवहाराश्चेति चशब्दसमुच्चितानुक्तमर्थमुपपादयन्नेव दर्शयति अत एवेत्यादिना । विशदविवेकाभावादेवेत्यर्थः । विवेकार्थानां विशदविवेकार्थानाम् । किं विशदविवेकेनापीत्यत आह विशदो हीति ॥ औत्पत्तिक इति । अनागन्तुको मम देह इत्यादिरूप इत्यर्थः । देहस्य परमप्रेमास्पदत्वे हेतुकथनमात्मनो देहे व्याप्तत्वादिति ॥ प्रमेति । पुत्रस्येव देहस्यापि प्रेमास्पदत्वात्पुत्रानुकूलादाविव देहानुकूलादावपि रागादिकमुपपद्यत इत्यर्थः ।

### **परिमल**

उपचारो लभ्यत इति । कृष्णोऽहमिति व्यवहार इति योज्यम् । उपचारशब्दस्य गौणार्थत्वं (लाक्षणिकार्थत्वं चो) लक्षणार्थकत्वं चोपेत्याह सादृश्ये सम्बन्धे वेति । ‘प्रयोगयुक्तसादृश्यं सम्बन्धो वाऽप्यमुख्यतः । वृत्तिहेतुरिति ज्ञेय’ इत्यानुमानिकपादीयानुव्याख्यानोक्तेरिति भावः ॥ अङ्गारव्याप्तवह्नाविवेति । अङ्गारपदेन दग्धदारुग्रहः ॥ विवेकार्थानामिति । देहत्मनोर्विवेकार्थानां

‘देहिनोऽस्मिन्यथा देहे कौमारं यौवनं जरा । तथा देहान्तरप्राप्तिर्धीरस्तत्र न मुह्यति’

इत्याद्युपदेशानामित्यर्थः । तदुक्तं गीताभाष्ये । ‘देहिनो भाव एतद्भवति तदेवासिद्धमिति चेन्न । देहिनोऽस्मिन् यथा कौमारादिशरीरभेदे देही तदीक्षितासिद्ध एवं देहान्तरप्राप्तावपि । ईक्षितृत्वादि’त्यादि ॥ औत्पत्तिक इति । स्वभावसिद्धो ‘जातमात्र’ इत्यादिना प्रदर्शित इत्यर्थः ।

### **यादुपत्यम्**

अङ्गारव्याप्तेति । अङ्गारशब्देनाग्न्यधिष्ठितं दग्धं काष्ठादि विवक्षितम् । चशब्देन समुच्चितमनुक्तमर्थं दर्शयति अत एवेत्यादिना युज्यन्त एवेत्यन्तेन । औत्पत्तिक इति । स्वभावसिद्धो मम देह इत्यादिरूप इत्यर्थः ।

### **श्रीनिवासतीर्थीया**

नैषां ममाहमिति धीरिति । श्वसृगालभक्ष्ये देहेऽहमिति तादात्म्यबुद्धिर्येषां नास्ति त एव भगवत्स्वरूपं विदन्ति । येषामस्ति ते न विदन्तीत्युक्त्या पामराणां देहादावहमिति धीरस्ती लभ्यते । तेषामपि देहात्मभेदज्ञानाङ्गीकारे पुराणादिव्यवहारो बाध्येतेत्यर्थः । उपदेशानां तं स्वाच्छरीरादित्यादीनाम् ॥ विशदेति । तथा च देहे येषामहमिति धीर्नास्ति स्फुटतरं विवेकज्ञानमस्तीत्यर्थः । त एव जानन्तीत्युक्त्या पामराणां स्फुटतरं विवेकज्ञानं नास्तीति लभ्यत इति तदभिप्रायं पुराणवचनमिति द्रष्टव्यम् । चशब्दोऽनुक्तसमुच्चयार्थ इत्युक्तं तदाह अत एवेत्यादिना ।

### **वाक्यार्थरत्नमाला**

अमुख्यवृत्तीति । लक्षणागौणीसाधारणामुख्यवृत्तिपरमित्यर्थः । सम्बन्धे वेत्युत्तरेति । लक्षणायामेव सम्बन्धस्यावश्यकत्वेऽपि गौण्यां तदसम्भवादिति भावः । अत एव उदाहरिष्यमाणकाव्यप्रकाशवाक्यस्थतद्योग इत्यस्य योगश्च सम्बन्धरूपः सादृश्यरूपश्च अत एव भेदाविमौच सादृश्यात्सम्बन्धान्तरतस्तथेत्यादिना गौण्यामावश्यकं यत्सादृश्यं तदतिरिक्तो यो लक्षणायामावश्यकः शक्यसम्बन्धश्च तदुभयपरत्वेनैवानुमानिकपादीयटीकायां व्याख्यानं कृतम् । एतेन सादृश्यस्यापि सम्बन्धत्वात् सम्बन्धे वेति साधारण्येन मूलकारीयवचनायोग इति परास्तम् । परग्रन्थे सम्बन्धान्तरत इत्येतद्वचनानुसारेण शक्यार्थसम्बन्धस्य सम्बन्धपदेनैवाभिधानादिति द्रष्टव्यम् । अभियुक्तवचनादिति । द्वितीयोल्लासस्थकाव्यसूत्रकारीयवचनादित्यर्थः। एतद्य्वाख्यानं तु सारबोधिन्यादि तट्टीकानुसारेणात्र इत्यर्थे यदित्यव्ययमित्यादिनानुमानिकपादीयमूलोदाहृतैतद्वाक्यस्य टीकाकृता व्याख्या तत्वाद्य्वाख्यानवदेव द्रष्टव्यम् । प्रकृतार्थसिद्धेरिति पाठः । गौणत्वनिर्वाहादिति पाठः ।

