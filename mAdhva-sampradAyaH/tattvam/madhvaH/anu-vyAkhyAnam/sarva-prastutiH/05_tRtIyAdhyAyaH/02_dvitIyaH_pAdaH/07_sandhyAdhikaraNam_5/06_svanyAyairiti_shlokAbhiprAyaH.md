+++
title = "०६ स्वन्यायैरिति श्लोकाभिप्रायः"

+++


## स्वन्यायैः साधनं कार्यं परन्यायैस्तु दूषणम्

**स्वन्यायैरिति श्लोकाभिप्रायः**

**स्वन्यायैः साधनं कार्यं परन्यायैस्तु दूषणम्**

### **सुधा**

एतदुक्तं भवति । द्विविधं हि कार्यं कथकस्य, स्वपक्षसाधनं परपक्षदूषणं चेति । तत्र साधनं स्वपरसम्मतैरेव न्यायैः कार्यं नान्यतरमात्रसिद्धैः । यथा पर्वतोऽग्निमान्धूमवत्त्वाद्यो यो धूमवानसावग्निमान्यथा महानस इति । क्वचित्पुनः साधनं स्वमात्रसिद्धैरेव न्यायैः क्रियते । तत्र च परेणान्यतरासिद्ध्यादावुदाहृते तं प्रति तत्साधनं क्रियते । यथा शब्दोऽनित्यः कार्यत्वात् । कार्यश्चासावव्यञ्जकप्रयत्नानन्तरोपलब्धेरित्यादि । सर्वथा साधनमुभयसिद्धन्यायसाध्यम् । दूषणं तु द्विविधम् । इदमित्थं न भवतीति वाऽनिष्टोपदर्शनेन वा । तत्राद्यमुभयसिद्धन्यायैरेव कार्यम् । यथा शब्दो न द्रव्यं श्रोत्रग्राह्यत्वात्सामान्यवदिति । क्वचित्पुनः स्वमात्रसिद्धैर्न्यायैः साधनमिव दूषणमपि कृत्वा परं प्रति तत्साधनं क्रियते । यथा तत्रैव प्रयोगे कालेनानैकान्त्यौद्भावने तस्यातीन्द्रियत्वसाधनमित्यादि । सर्वथाद्यं दूषणमुभयसिद्धन्यायसम्पाद्यमेव । द्वितीयं तु परसिद्धैरेव न्यायैः कार्यम् । यथा यदि पर्वतो निरग्निकस्तदा निर्धूमः स्यादिति । अत्र ह्यापादकस्य परसिद्धत्वमेव भाव्यं न स्वसिद्धत्वम् । तदतिरिक्ताङ्गानां तु स्वसिद्धिः सती असती वा न विवक्षिता परसिद्धिरेवोपयुज्यते । तदेव च तर्क इति व्यवह्रियते । तेन तत्राश्रयासिद्ध्यन्यतरासिद्धी भूषणे एव न दूषणे ।

### **वाक्यार्थचन्द्रिका**

ननु साधनदूषणयोः स्वपरसम्प्रतिपन्नन्यायसाध्यत्वं स्वपरमात्रसम्प्रतिपन्नन्यायसाध्यत्वं च विरुद्धं कथमङ्गीक्रियत इत्यतः साधने दूषणे चावान्तरभेदात्तदुपपत्तिरित्याशयेनाह एतदुक्तं भवतीति । (व्यञ्जकप्रयत्नानन्तरमुपलभ्यमानेष्वीश्वरादिषु व्यभिचारवारणाय अव्यञ्जकेति) ॥ उद्भावन इति । इदानीं शब्द इति प्रतीतिमनुरुध्य कालस्य षडिन्द्रियवेद्यत्वमङ्गीकृत्योद्भावने सतीति योज्यम् ॥ तदतिरिक्ताङ्गानामिति । व्याप्त्यादीनामित्यर्थः । नन्वेवं दूषणानुमानविशेषेऽसिद्ध्यादेरदूषणत्वप्राप्तावपि तर्के किमायातमित्यत आह तदेव चेति । अनिष्टोपदर्शनेन यद्दूषणं तदेवेत्यर्थः ॥ आश्रयासिद्धीति । यद्यत्र घटोऽभविष्यदित्यादितर्कवि एवेदं न तु सर्वत्रेति द्रष्टव्यम् ।

### **परिमल**

द्विविधं हि कार्यं कथकस्येति । वैतण्डिकव्यतिरिक्तकथकभिप्रायमेतत् । व्यञ्जकप्रयत्नान्तमुपलभ्यमानवस्तुन्यव्यभिचाराय अव्यञ्जकप्रयत्नान्तरमुपलब्धेरित्युक्तम् । उद्भावन इति । इदानीं शब्द इत्यादिप्रतीतिमनुरुध्य कालस्य षडिन्द्रियवेद्यत्वमङ्गीकृत्योद्भावने कृते सतीति योज्यम् ॥ तस्यातीन्द्रियत्वसाधनमिति । शब्दद्रव्यत्ववादिना तस्या(पी)प्यतीन्द्रियत्वोक्तौ श्रोत्रादीन्द्रियवेद्यत्वसाधनमित्यर्थः । एवं हि स्वमात्रसिद्धेत्यादिपूर्ववाक्यं समञ्जसं ध्येयम् ॥ तदतिरिक्तशङ्गानांत्विति । व्याप्तितर्काप्रतिहत्यादीनामित्यर्थः ।

### **यादुपत्यम्**

अव्यञ्जकेति । व्यञ्जकप्रयत्नानन्तरमुपलम्यमानेष्वीश्वरादिषु (वर्णेषु) व्यभिचारवारणायेदमिति मन्तव्यम् ॥ एतदतिरिक्ताङ्गानामिति । व्याप्त्यादीनामित्यर्थः ॥ आश्रयासिद्धीति । यद्यत्र घटोऽभविष्यदित्यादितर्कवि एवेदं न सर्वत्रेति द्रष्टव्यम् ।

### **श्रीनिवासतीर्थीया**

स्वन्यायैः साधनं कार्यमित्युक्तमुपपादयति तत्र साधनं स्वपरेति । स्वन्यायैर्दूषणं चेत्यत्र चशब्देन साधनं स्वमात्रसिद्धन्यायेनापि कार्यमित्युक्तं तदुपपादयति क्वचिदिति । अव्यञ्जकत्वं प्रयत्नस्य विणम् । दीपाद्यानयनरूपप्रयत्नानन्तरं दृश्यमाने घटत्वादौ कार्यत्वाभावेन व्यभिचारवारणायाव्यञ्जकेत्युक्तम् । तत्र स प्रयत्नो घटत्वादेर्व्यञ्जक एव नत्वव्यञ्जक इत्यर्थः ॥ उभयसिद्धेति । ‘स्वन्यायैः साधनं कार्यमि’ति साधनमुभयसिद्धन्यायेन कार्यमित्युक्तमेव । यदा तु स्वमात्रसिद्धन्यायेनापि साधनं कृत्वा परं प्रति तत्साधनं क्रियते तदा सोऽपि न्याय उभयसिद्ध एव जात इत्यर्थः । स्वन्यायैः साधनं कार्यमित्यत्रोपलक्षणया दूषणमप्युभयसिद्धन्यायेन कार्यमित्युक्तं तदुपपादयति तत्राद्यमिति । सामान्यवत् शब्दत्ववत् । ‘स्वन्यायैर्दूषणमि’ति दूषणं स्वमात्रसिद्धन्यायेनापि कार्यमित्युक्तं तदुपपादयति क्वचिदिति । प्रयोगे शब्दो न द्रव्यमित्यत्रैव ॥ कालेनेति । षडिन्द्रियवेद्यः काल इति पक्षे श्रोत्रग्राह्यत्वं तत्रास्त्येवेति ज्ञेयम् । आद्यम् इदमित्थं न भवतीत्येवंरूपम् ॥ उभयेति । स्वन्यायैः साधनमिति उपलक्षणया दूषणमुभयसिद्धन्यायेन कार्यमित्युक्तमेव । यदा स्वमात्रसिद्धन्यायेनापि दूषणं कृत्वा परं प्रति तत्साध्यते तदा सोऽपि न्याय उभयसिद्धो जात इत्यर्थः । परन्यायैस्तु दूषणमित्युक्तमुपपादयति द्वितीयमिति । अनिष्टोपदर्शनेन यद्दूषणं तदित्यर्थः ।

