+++
title = "०८ अपसिद्धान्तो न दोषः"

+++


## प्रसङ्गार्थतया प्रोक्ता न सिद्धान्तस्य दूषकाः

**अपसिद्धान्तो न दोषः**

**प्रसङ्गार्थतया प्रोक्ता न सिद्धान्तस्य दूषकाः**

### **सुधा**

माभूदाश्रयासिद्ध्यन्यतरासिद्ध्योरत्र दूषणत्वम् । तथापि बाधापसिद्धान्तसद्भावान्न तर्कस्यानुमानत्वमिति चेन् न । तयोरप्यसिद्धिवत्साधनदूषणवियोरेव दूषणत्वेन प्रसङ्गानुमाने तदभावादिति पूर्ववत्परिहारः सिद्ध एव । तथापि, साधनेऽप्यवान्तरभेदकल्पनया तर्हि बाधादेरदूषणत्वं कल्प्यतामित्यतिप्रसङ्गनिरासाय परिहारान्तरमाह प्रसङ्गेति ।

## **अनुव्याख्यानम्**

***प्रसङ्गार्थतया प्रोक्ता न सिद्धान्तस्य दूषकाः ॥***

प्रसङ्गो ऽपादनं, तदर्थतया तद्विषयतया प्रसञ्जनीयतयेति यावत् । प्रोक्ता निर्धूमत्वादयोऽर्थाः । न सिद्धान्तस्य दूषका इत्युपलक्षणम् । न बाधिता इत्यपि द्रष्टव्यम् ।

एतदुक्तं भवति । किमापाद्यतोपेतस्य निर्धूमत्वादेर्बाध्यत्वं तत्प्रोक्तौ चापसिद्धान्त उच्यते, उत केवलस्य । नाद्यः । यत आपादानं नाभाङ्गीकर्तव्यताज्ञापनम् । न पुनः सद्भावप्रतिपादनम् । न च तत्प्रमाणादिविरुद्धम् । यदि विषं भक्षयिष्यसि तर्हि मरिष्यसीति यथा । द्वितीये तु स्यादेव बाधादि । न च तदत्रोच्यते । तथा सति (तर्हि) स्यादिति न स्यादिति ।

असिद्धिरप्येवमेव परिहर्तव्या । तथा हि । किं यद्यलङ्कृतस्य निरग्निकत्वादेरसिद्धत्वमुच्यते । किंवा केवलस्य । प्रथमः । असिद्धेः । यदि निरग्निकः स्यादित्य(स्य हि य)पि यदि निरग्निकत्वेनाङ्गीक्रियेतेत्यर्थः । न चायमसिद्धः । तथा सति तर्कस्याप्यनुत्थानापत्तेः । अत एव भगवानाचार्यो ‘यदि विद्येत’ इत्येतत् ‘विद्यत इत्यङ्गीकारो भवेद्यदी’ति व्याख्यातवान् । न द्वितीयः । तस्यात्रानुपादानात् । तथात्वे (हि) यदीति न स्यादिति ।

### **वाक्यार्थचन्द्रिका**

अत्रेति । तर्क इत्यर्थः ॥ तदभावादिति । दूषणत्वाभावादित्यर्थः । नन्वेवमाश्रयासिद्धिर् अन्यतरासिद्धिबाधापसिद्धान्तपरिहारेण तर्कस्यानुमानताया व्यवस्थाप्रदर्शनपरेण स्वन्यायैरिति पूर्ववाक्येनैव प्रतिपादितत्वादपसिद्धान्ताद्यभावप्रतिपादकोत्तरवाक्यानर्थक्यमित्यतोऽङ्गीकृत्य बाधादिकं तददूषणत्वव्युत्पादनेन तर्कस्यानुमानत्वं पूर्वत्र समर्थितम् । उत्तरग्रन्ते तु बाधादिप्रसक्तेरेवाभावात्तस्यानुमानत्वमिति परिहारान्तरकथनान्न तस्यानर्थक्यमिति भवेन परिहारान्तरोक्तौ निमित्तोपदर्शनपूर्वकं तत्परतया ग्रन्थमवतारयति तथाऽपीति । प्रसङ्गशब्दस्य प्रसञ्जकपरतायां ‘न सिद्धान्तस्य दूषकाः’ इत्युत्तरग्रन्थस्याश्लिष्टत्वप्रसङ्गत्तदनुगुणतया प्रसङ्गशब्दं व्याचष्टे प्रसङ्ग आपादनमिति । अर्थशब्दस्य प्रयोजनाद्यर्थताभ्रान्तिनिरासाय विवक्षितमाह तदर्थतयेति ।

ननु यदि निर्वह्निः स्यात्तर्हि निर्धूमः स्यादित्यत्र निर्धूमत्वमापाद्यं निरग्निकत्वमात्रं चापादकं न त्वधिकं किञ्चित्तज्ज्ञापकाभावात् । तच्च बाधितमसिद्धं चेति कथं बाधाद्यप्रसक्तिरित्यत आह इदमुक्तं भवतीति । आपाद्यतोपेतस्येति । तर्हि स्यादितिशब्दद्वयार्थालङ्कृतस्येत्यर्थः ॥ न च तदिति । निर्धूमत्वाद्यङ्गीकारस्य प्रमाणादिविरुद्धत्वेऽपि पर्वतादौ तद्विषयत्वयोग्यतायास्तद्विरुद्धत्वाभावादित्यर्थः । स्यादिति न स्यादिति । उपलक्षणं चैतत् । तर्हीति न स्यादित्यपि द्रष्टव्यम् । इतीत्यस्येदमिति सम्बन्धः बाधापसिद्धान्तयोः परिहारस्य मूलाल्लाभेऽप्यन्यतरासिद्धिपरिहारालाभान्न्यूनतेत्याशङ्क्योक्तन्यायेनैव तत्परिहारस्याप्यत्र सूचितत्वान्न न्यूनतेत्यभिप्रेत्योक्तन्यायातिदेशेन स्वयमसिद्धिं परहिरति असिद्धिरपीति । यद्यलङ्कृतस्येति । यद्यर्थालङ्कृतस्येत्यर्थः । उपलक्षणं चैतत् । स्यादर्थालङ्कृतस्येत्यपि द्रष्टव्यम् । यदीति न स्यादित्युपलक्षणम् । स्यादिति न स्यादित्यपि द्रष्टव्यम् ।

### **परिमल**

अत्रेति । तर्के दूषणत्वं मा भूदित्यर्थः ॥ साधनदूषणवियोरिति । साधनं च दूषणविश्च तयोरित्यर्थः । पूर्वमनूद्य परिहारान्तरमिति भ्रमनिरासायाह इत्यतिप्रसङ्गनिरासाय परिहारान्तरमाहेति ॥ यद्यलङ्कृतस्येति । यदिशब्दोपेतस्येत्यर्थः ॥ इति व्याख्यातवानिति । माण्डूकभाष्य इति योज्यम् । विवृतमेतत्तर्कताण्डवे ।

### **यादुपत्यं**

न च तत्प्रमाणादिविरुद्धमिति । निर्धूमत्वाद्यङ्गीकारस्य प्रमाणादिविरुद्धत्वेऽपि पर्वतादौ तद्विषयत्वयोग्यतायास्तद्विरुद्धत्वाभावादित्यर्थः । एवं चात्र पर्वतो निरग्निकत्वेनाङ्गीकर्तव्यः निर्धूमत्वेनाङ्गीकृतत्वाद् ह्रदवदित्यनुमानमेव तर्क इति साधनानुमान इव तर्केऽप्यसिद्ध्यादिकं दोष एवेति न तर्कस्य साधनानुमानवैषम्यमिति भावः ।

### **श्रीनिवासतीर्थीया**

तयोर् बाधापसिद्धान्तयोः ॥ साधनेति । साधनं च, इदमित्थं न भवतीत्येवंरूपो दूषणविश्च, तयोरेवेत्यर्थः । प्रसङ्गानुमाने अनिष्टोपदर्शनरूपदूषणानुमाने ॥ साधनेऽपीति । दूषणं द्विविधम् । इदमित्थं न भवतीति वाऽनिष्टोपदर्शनेन वेति दूषणेऽवान्तरभेदं प्रकल्प्याद्यदूषणे बाधादेर्दोषत्वं द्वितीये त्वदोषत्वमिति यथा कल्प्यते तद्वत्साधनानुमानेऽप्यवान्तरभेदं प्रकल्प्य कस्मिंश्चित्साधनानुमाने बाधादिर्दोषः कस्मिंश्चिन्नेत्यवान्तरभेदं प्रकल्प्य बाधादेरदूषणत्वं कल्प्यतामित्यर्थः ॥ परिहारान्तरमाहेति । ‘तथाऽपि बाधापसिद्धान्तसद्भावान्न तर्कस्यानुमानत्वमि’ति शङ्काया इति शेषः । न सिद्धान्तस्य दूषका अपसिद्धान्तापादका नेत्यर्थः ॥ आपाद्यतोपेतस्येति । आपाद्यत्वोपयुक्ततर्हिलिङादिशब्दयुक्तस्येत्यर्थः ॥ सद्भावेति । येनापसिद्धान्तः स्यादित्यर्थः । तद् अङ्गीकर्तव्यताज्ञापनम् ॥ असिद्धेरिति । यद्यलङ्कृतस्य निरग्निकत्वादेरसिद्धत्वस्य असिद्धेर् अभावादित्यर्थः । तदुपपादयति यदीत्यादिना ॥ तथा सति तर्कस्यापीति । यदि निरग्निकत्वाङ्गीकारोऽसिद्धः स्यादित्यर्थः । धूमोऽस्तु वन्हिर्माऽस्त्वित्येवं निरग्निकत्वे परेणाङ्गीकृते सत्ययं तर्कः प्रवर्तते । यदि सोऽसिद्धः स्यात्तर्हि तर्कोत्थानं न स्यादित्यर्थः ।

