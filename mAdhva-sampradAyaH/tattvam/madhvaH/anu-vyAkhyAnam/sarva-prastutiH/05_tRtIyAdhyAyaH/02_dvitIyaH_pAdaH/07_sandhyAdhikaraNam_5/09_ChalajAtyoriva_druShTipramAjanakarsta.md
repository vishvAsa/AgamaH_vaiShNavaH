+++
title = "०९ छलजात्योरिव द्रुष्टिप्रमाजनकर्स्तकः"

+++


## छलं जातिरिति द्वेधा व्याहत्यन्तरमिष्यते

**छलजात्योरिव द्रुष्टिप्रमाजनकर्स्तकः**

**छलं जातिरिति द्वेधा व्याहत्यन्तरमिष्यते**

### **सुधा**

स्यादेतत् । द्विविधमेवानुमानं साधनं दूषणं च । तत्र तर्को न साधनमिति तावद्भवतामपि सम्मतम् । नापि दूषणम् । दुष्टिप्रमाजनकं हि दूषणं नाम । न च तर्कस्य तत्सम्भवति । परसिद्धेन हि न्यायेन परस्य तत्र दुष्टिर्ज्ञापनीया । न चासौ साधुः । तथात्वे हि परसिद्ध इत्येव न स्यात् । असाधुना च ज्ञाप्यमाना दुष्टिराभासभूतैवेति कथं तर्कोऽनुमानमित्यतश् छलजात्योर्दुष्टत्वमूलव्युत्पादनेनैवैतत्समानयोगक्षेममित्याशयवांस्तत्स्वरूपं निरूपयति छलमिति ।

## **अनुव्याख्यानम्**

***छलं जातिरिति द्वेधा व्याहत्यन्तरमिष्यते ॥***

व्याहत्यन्तरं व्याहतिप्रभेदः । इष्यते प्रामाणिकैः । यद्वा व्याहतिविरोधः । अन्यदसङ्गतं चेति व्याहत्यन्तरम् । छलमसङ्गतं जातिर्विरोध इत्यर्थः ।

### **वाक्यार्थचन्द्रिका**

ननु छलं जातिरित्युत्तरवाक्यमनर्थकम् । न चैतच्छलजातिस्वरूपनिर्णयार्थमिति वाच्यम् । तत्स्वरूपनिरूपणस्याप्यनर्थकत्वात् । न च छलादेर्दुष्टिमूलत्वव्युत्पादनाभिप्रायकत्वान्न तदिति वाच्यम् । तद्व्युत्पादनस्यापि प्रकृतासङ्गतत्वात् । न च तर्कस्य दुष्टिमूलत्वव्युत्पदनार्थत्वात्तस्य नासङ्गतिरिति वाच्यम् । तद्व्युत्पादनस्यापि प्रयोजनाप्रतिभासेनानर्थक्यात् । न च दूषणानुमानत्वसमर्थनार्थत्वान्न तदिति वाच्यं दूषणानुमानत्वेऽनुपपत्तेरप्रतिभासेन तत्समर्थनस्यानर्थक्यात् । सद्भावेऽपि साधनानुमानत्वस्यैव सम्भवात्तदसम्भवेऽपि वा विधान्तरस्यैव सम्भवादित्यतोऽनुमानत्वसमर्थनपरतयोत्तरग्रन्थं सङ्गमयितुं तस्य विधान्तरत्वसाधनानुमानत्वयोरनुपपत्तिं दर्शयन्नेव दूषणानुमानत्वानुपपत्तिशङ्कामुत्थापयति स्यादेतदित्यादिना ॥ न साधनमितीति ।यद्यप्यङ्गीकारस्यैवापादकत्वमिति प्रागुक्तपक्षे साधनत्वमपि तस्य सम्मतमेवेति न तन्निषेधो युक्तः । तथापि प्रागुक्तव्यवस्थापक्षमभ्युपगमस्य सम्बन्धत्वपक्षं चावलम्ब्यायं साधनानुमानत्वप्रतिषेध इत्याहुः । वस्तुतस्तु साधनानुमाने, असिद्ध्यादेरदोषताया, अभ्युपगमस्य सिद्धिताया इव चभ्युपगमायोग्याभ्युपगमस्य लिङ्गताया अपि तत्रादर्शनेन, साधनानुमानाद्वैषम्यात्, असाधनत्वोक्तिः पक्षत्रयसाधारण्येनैवेति ज्ञेयम् ॥ दुष्टीति । परपक्षासाधुत्वप्रमेत्यर्थः ॥ असाविति । न्याय इत्यर्थः । तथात्वे साधुत्वे । साधुत्वे सर्वसिद्धत्वस्यैव प्राप्त्या परसिद्धत्वायोगादिति भावः ॥ दुष्टत्वमूलेति । दुष्टिप्रमासाधनत्वे मूलव्युत्पादनेनेत्यर्थः । एतत् तर्कस्य दुष्टिप्रमासाधनत्वे मूलमित्यर्थः । अन्तरशब्दस्यानेकार्थत्वाद्विवक्षितमर्थमाह ॥ व्याहतिप्रभेद इति । अभिप्रेततर्के छलादेर्दुष्टत्वं न स्यादित्यापाद्यस्यानिष्टत्वसूचनाय छलजात्योर्व्याहतिप्रभेदत्वस्य प्रामाणिकताया आवश्यकत्वात्तल्लाभाय तदनुरूपं माह इष्यते प्रामाणिकैरिति । छलमसङ्गतमिति मानलक्षणीयाचार्योक्तिं मनसि निधाय पक्षान्तरमाह ॥ यद्वेति । अन्तरशब्दस्य व्याख्यानम् अन्यदिति । तत्किमित्यतः ृङ्गिग्राहकतया तद्दर्शयति ॥ असङ्गतं चेतीति । छलं व्याहतिर्जातिरसङ्गतमिति यथाक्रममन्वयभ्रमं वारयति ॥ जातिरिति ।

### **परिमल**

दुष्टिप्रमाजनकमिति । दोषयुक्तत्वप्रमाजनकमित्यर्थः ॥ दुष्टत्वमूलेति । दुष्टिप्रमाजनकत्वबीजव्युत्पादनेनेत्यर्थः । व्याहतिशब्दान्तरशब्दाभ्यां विरोधासङ्गती ग्राह्ये इत्याह यद्वेति । अन्तरशब्दस्यान्यपदार्थेऽपि प्रयोगादन्तरमित्यस्य प्रतिपदम् अन्यदिति । तस्यार्थोक्तिर् असङ्गतं चेति । व्याहतिश्चान्तरं च व्याहत्यन्तरं सत्येकवद्भाव इति भावः । यथायोगमन्वयो न यथाक्रममित्याह छलमसङ्गतमिति ।

### **यादुपत्यं**

दुष्टिप्रमेति । परपक्षासाधुत्वप्रमेत्यर्थः । परपक्षाभावप्रमेति यावत् ॥ दुष्टत्वमूलेति । दुष्टिप्रमासाधनत्वे मूलव्युत्पदनेनेत्यर्थः । अन्तरमित्यस्य व्याख्यानम् अन्यदिति । तद्दर्शयति असङ्गतं चेतीति ।

### **श्रीनिवासतीर्थीया**

तत्र तर्के । असौ परन्यायः । तथात्वे परन्यायस्य साधुत्वे । तथा च साधुत्वे स्वेनाप्यङ्गीकार्यत्वापत्त्योभयसिद्धत्वेन परसिद्धत्वं न स्यादित्यर्थः । असाधुना परन्यायेन ॥ कथमिति । दुष्टिप्रमितिसाधनत्वाभावादित्यर्थः । अन्तरशब्दार्थो ऽन्यदिति । तस्याप्यर्थो ऽसङ्गतं चेति । तद्विवेचयति छलमिति ।

### **वाक्यार्थरत्नमाला**

द्विविधमेवेत्यवधारणस्वारस्याय विधान्तरत्वस्यैवेत्यधिकाशङ्कासिद्धिताया इव चेति । अत्र सिद्धितायाश्चादर्शनवदित्यर्थादुत्तरत्र तत्रेत्यास्यार्थवत्वमिति ज्ञेयम् । साधनानुमानाद्वैषम्यादिति पाठः । अन्यादृशोलेखक प्रमादात् । सर्वसिद्धत्वस्यैव प्राप्त्येति पाठः ।

