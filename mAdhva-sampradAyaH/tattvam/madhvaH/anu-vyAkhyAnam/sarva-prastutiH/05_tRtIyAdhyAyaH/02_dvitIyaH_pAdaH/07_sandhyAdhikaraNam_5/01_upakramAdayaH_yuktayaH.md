+++
title = "०१ उपक्रमादयः युक्तयः"

+++


## प्रारम्भाद्याश्च युक्तयः

**उपक्रमादयः युक्तयः**

**प्रारम्भाद्याश्च युक्तयः**

### **सुधा**

तथाऽप्युपक्रमोपसंहारावभ्यासापूर्वताफलार्थवादाः प्रमाणानि सन्तीति कथं तत्त्रित्वनियम इत्यत आह प्रारम्भाद्याश्चेति ।

## **अनुव्याख्यानम्**

***........ प्रारम्भाद्याश्च युक्तयः ।***

युक्तयो ऽनुमानानि ॥ कुत इत्यत आह आगमेति ।

**अनुव्याख्यानम्**

***आगमार्थावसित्यर्था नियतव्याप्तयोऽखिलाः ।***

यतोऽखिलाः प्रारम्भाद्या नियतव्याप्तयो, यो यत्र प्रारभ्यते स तत्र प्रतिपाद्य इत्यादिरूपां व्याप्तिमपेक्षमाणा एवागमार्थावसित्यर्था भवन्त्यतो युक्तय एवेत्यर्थः । एतेनागमान्तर्भावोऽपि निरस्तः । उपक्रमाद्या आगमविषया एव न चार्थापत्त्युपमाभावा इति योगविभागः ।

### **वाक्यार्थचन्द्रिका**

अर्थापत्त्युपमाभावा अनुमानान्तर्गता, इतिवत्प्रारम्भाद्या अप्यनुमानान्तर्गता इति वक्तव्ये तथानुक्त्वा युक्तय इति शब्दान्तरप्रयोगादन्यत्रान्तर्भावोऽमीषां प्रतिपाद्यत इति भ्रान्तिपरिहाराय युक्तय इत्येतद्य्वाचष्टे युक्तयोऽनुमानानीति । ‘स तत्र प्रतिपाद्यत’ इत्यत्रापवादाभावे सतीति पूरणान्नातिप्रसङ्गः । निर्दोषशब्दत्वरूपागमलक्षणाक्रान्तत्वादेतेषामागम एवान्तर्भावः किन्न स्यादित्यत आह एतेनेति । व्याप्तिमपेक्ष्यैवार्थावसितिकारणत्वेनेत्यर्थः । न चैवमुपक्रमादिष्वागमलक्षणस्यातिव्याप्तिः स्यादिति वाच्यम् । विप्रतिपन्नार्थे तेषामनुमानत्वेऽपि स्वार्थे आगमत्वस्यापि सत्त्वेन लक्ष्यतया तदनवकाशात् । योगविभाग इति । अन्तर्भावव्युत्पादनपरे वाक्यभेद इत्यर्थः । अन्यथार्थापत्त्युपमाभावप्रारम्भाद्याश्च युक्तय इत्येव ब्रूयादिति भावः ।

### **परिमल**

यो यत्रेति । व्याप्तिवाक्ये अबाधे सति तत्र प्रतिपाद्य इति योज्यम् । ‘तेन ह्वयाम्यग्निं प्रथमं स्वस्तय इति सावित्रसूक्ते अग्निप्रारम्भेऽपि तस्याप्रतिपाद्यत्वाद् व्यभिचार इति न शङ्क्यम् ॥ एतेनेति । व्याप्तिसापेक्षत्वकथनेनेत्यर्थः ॥ योगविभाग इति । अन्तर्भावव्युत्पादनपरो वाक्यभेद इत्यर्थः । अन्यथा अर्थापत्युपमाऽभावाः प्रारम्भाद्याश्च युक्तय इत्येव ब्रूयादिति भावः ।

### **यादुपत्यं**

स तत्र प्रतिपाद्य इत्यत्रापवादाभाव इति विणीयम् । अतो न कश्चित्क्षुद्रोपद्रव इति ज्ञातव्यम् । निर्दोषशब्दत्वरूपागमलक्षणाक्रान्तत्वादेतेषामागम एवान्तर्भाव इति मतमतिदेशेन दूषयति एतेनेति । व्याप्तिमपेक्ष्यैवार्थावसितिकरणत्वेनेत्यर्थः । नन्वेवमुपक्रमादिष्वागमलक्षणमतिव्याप्तं स्यादिति चेन्न । विप्रतिपन्नार्थे तेषामनुमानत्वेऽपि स्वार्थे आगमत्वस्यापि सत्त्वेन लक्ष्यत्वमित्याशयात् ॥

### **श्रीनिवासतीर्थीया**

एतेन व्याप्त्यपेक्षयाऽर्थबोधकत्वकथनेन ।

