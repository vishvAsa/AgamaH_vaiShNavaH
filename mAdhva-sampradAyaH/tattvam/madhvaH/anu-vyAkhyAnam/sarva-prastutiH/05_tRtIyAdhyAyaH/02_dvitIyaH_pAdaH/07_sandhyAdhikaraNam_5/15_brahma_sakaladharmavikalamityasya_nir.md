+++
title = "१५ ब्रह्म सकलधर्मविकलमित्यस्य निराकरणम्"

+++


## यदि धर्मा न केचन ब्रह्मणो नैव जिज्ञास्यं

**ब्रह्म सकलधर्मविकलमित्यस्य निराकरणम्**

**यदि धर्मा न केचन ब्रह्मणो नैव जिज्ञास्यं**

### **सुधा**

स्यादेतत् । ब्रह्मणः प्रतियोगित्वाभावेऽनुयोगित्वं स्यात् । तथा च स्वप्नस्य ततो वैलक्षण्यं न स्यात् । तदभावे च सालक्षण्यापत्त्या ब्रह्मस्वप्नयोर्मिथ्यात्वादि प्रसज्येतेत्युक्तमयुक्तम् । सधर्मके हि वस्तुन्येकस्य धर्मस्याभावेन तद्विरुद्धस्य धर्मस्य भावो भावेन चाभावो(न्यस्य भावो) वक्तुं शक्यते । यथा परिमाणवत्त्वाद्द्रव्यस्य महत्त्वाभावेऽणुत्वस्य अणुत्वभावे वा महत्त्वाभावस्यापादनम् । यथा (वा) वक्तुर्मन्दवचनाभावे तीव्रवचनम् । तद्भावे वा तदभावः शक्यापादनः । ब्रह्म तु सकलधर्मविकलमिति कथं तत्रापादनं प्रतियोगित्वादेरिवायोगित्वादेरप्यभावात् । न हि परिमाणरहिते गुणादौ वक्तृत्वशून्ये काष्ठे चोक्तप्रसङ्गावकाशोऽस्ति । तथा स्वप्नेऽपि नोक्तप्रसङ्गावकाशः । स्वयमसत्यस्य वैलक्षण्यवदवैलक्षण्यस्याप्यभावात् । न हि भ्रान्तसर्पविसर्पणादयः सत्या भवेयुरित्याशङ्क्य ब्रह्मणो निर्धर्मकत्वं दूषयति यदीत्यादिना ईशतज्ज्ञानेत्यतः प्राक्तनेन प्रकरणेन ।

## **अनुव्याख्यानम्**

***........ यदि धर्मा न केचन ॥***

***ब्रह्मणो नैव जिज्ञास्यं ...... .....***

यदि ब्रह्मणः केऽपि धर्मा न स्युस्तर्हि तज्जिज्ञास्यं नैव स्यात् । भवति हि (च) जिज्ञास्यम् । अथातो ब्रह्मजिज्ञासेति वचनात् । अतो न तन्निर्धर्मकमिति ।

### **वाक्यार्थचन्द्रिका**

ब्रह्मणः प्रतियोगित्वाभाव इति । यद्यपि ‘मिथ्या चेत्प्रतियोगित्वं वैलक्षण्यं ततो न ही’त्यादिना ब्रह्मणः प्रतियोगित्वाभावे स्वप्नस्य ब्रह्मणः सकाशाद्वैलक्षण्यं न स्यादित्येव पूर्वमुक्तम् । न त्वनुयोगित्वापादनद्वारेति नैवमनुवादो युक्तः । तथाऽपि यथाश्रुतेऽप्रयोजकतापरिहारायानुयोगित्वापादनस्य मध्ये निवेशो दर्शितः । न चानुयोगित्वापादनेऽप्यप्रयोजकत्वमिति वाच्यम् । स्वप्ननिष्ठवैलक्षण्यप्रतियोगित्वानुयोगित्वयोः परस्परविरुद्धत्वेनान्यतरनिषेधस्यान्यतरविधिनान्तरीयकतया ब्रह्मणः प्रतियोगित्वाभावे अनुयोगित्वस्यावश्यकत्वेन तदप्रसङ्गात् ॥ तथा चेति । ब्रह्मणोऽनुयोगित्व इत्यर्थः । ततो ऽनुयोगिनो ब्रह्मणो ऽन्यथा वैलक्षण्यानुयोगिनः स्वप्नस्यापि स्वप्नवैलक्षण्यापातादिति भावः ॥ भावेन चाभाव इति । एकस्य धर्मस्य भावेन तद्विरुद्धधर्मस्याभाव इत्यर्थः ॥ उक्तप्रसङ्गेति । महत्त्वाभावेऽणुत्वं स्यान्मन्दवचनाभावे तीव्रवचनं स्यादित्युक्तप्रसङ्गेत्यर्थः ॥ नोक्तप्रसङ्गेति । ‘अनिर्वाच्यस्य सत्त्वं वे’त्युक्तप्रसङ्गावकाशो नेत्यर्थः । ननु परस्परविरुद्धयोरेकस्याभावेऽन्यस्य सत्त्वनियमात्कथं परस्परविरुद्धयोर्वैलक्षण्यावैलक्षण्ययोरेकत्राभावः स्यादित्यतोऽस्य नियमस्य यत्र धर्मी सत्यस्तत्रैव प्रवृत्तिसिद्ध्या प्रकृते च धर्मिणः स्वप्नस्यासत्त्वान्नात्रोक्तनियमप्रवृत्तिरिति भावेनोक्तं स्वयमसत्यस्येति । अत्रैवानुरूपं दृष्टान्तमाह न हीति ।

### **परिमल**

उत्तरमूलग्रन्थं सङ्गमयितुमाह स्यादेतदित्यादि । ‘मिथ्या चेत्प्रतियोगित्वं वैलक्षण्यं तत न ही’त्युक्तं प्रसङ्गं परिष्कृत्यानुवदति ब्रह्मण इति । स्वाप्ननिष्ठं वैलक्षण्यं प्रति ब्रह्म प्रतियोगि । स्वाप्नस्तु अनुयोगी । तत्र वैलक्षण्यं प्रति ब्रह्मणः प्रतियोगित्वाभावे स्वाप्नस्येवानुयोगित्वं स्यात् । प्रसक्तयोः प्रतियोगित्वानुयोगित्वयोरन्यतराभावेऽन्यतरावश्यंभावादिति भावः । अनुयोगित्वपर्यन्तोपादानं चानुयोगिनः स्वाप्नस्य स्वाप्नाद्वैलक्षण्यं यथा नास्ति तथेति व्याप्तिसूचनायेति भावेनाह तथा चेति । अनुयोगित्वे सतीत्यर्थः । स्वाप्नाद्यथा नास्ति तथा ततो ब्रह्मतो वैलक्षण्यं न स्यादित्यर्थः ।

### **यादुपत्यम्**

‘मिथ्या चेत्प्रतियोगित्वं वैलक्षण्यं ततो न ही’ति यथाश्रुतेऽप्रयोजकताशङ्कापरिहारायाह अनुयोगित्वमिति । अत्रानुयोगित्वमधिकरणत्वमेव विवक्षितम् । भासमानवैशिष्ट्यानुयोगित्वं देवदत्तादौ इत्यधिकरणेऽपि तत्पदप्रयोगात् । तथा च वैलक्षण्यप्रतियोगित्वानुयागित्वयोः परस्परविरुद्धत्वेनान्यतरनिषेधस्यान्यतर विधिनान्तरीयकत्वान्नाप्रयोजकतेति भावः ।

