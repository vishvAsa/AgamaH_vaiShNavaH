+++
title = "०३ शाकुनादयः न पृथक् प्रमाणानि"

+++


## वाक्यं प्रकरणं स्थानं समाख्या च तथाविधाः

**शाकुनादयः न पृथक् प्रमाणानि**

**वाक्यं प्रकरणं स्थानं समाख्या च तथाविधाः**

### **सुधा**

ननु तथाऽपि शाकुनलिप्यक्षरचेष्टासम्भवैतिह्यपरिशेषाः पृथक् प्रमाणानि सन्तीति चेत् (न) । शाकुनलिप्यक्षरचेष्टानामन्तर्भावस्य न विलक्षणाधिकरणे सूचितत्वात् । सम्भवैतिह्ययोरनुमानागमान्तर्भावस्य सर्ववादिसम्प्रतिपन्नत्वात् । परिस्य च ‘परिशेषो मिथःसिद्धिरि’त्यनेनैवानुमानत्वस्य स्थितत्वात् ।

### **वाक्यार्थचन्द्रिका**

शाकुनेत्यादौ शाकुनं च लिप्यक्षरं च चेष्टा चेत्यादिरूपेण द्वन्द्वः ॥ अन्तर्भावस्येति । अनुमानप्रत्यक्षयोरिति शेषः ॥ सूचितत्वादिति । शाकुनस्य ‘यथा द्रौणेरुलूकेने’त्यादिना अनुमाने लिप्यक्षरस्य ‘पिपीलिकालिपिश्चे’त्यादिना वर्णस्मृतिहेतुतया मानसप्रत्यक्षे, चेष्टायाश्च शाकुनसमानयोगक्षेमतया यथा द्रौणेरित्यादिनानुमानेऽन्तर्भावस्य सूचितत्वादिति भावः ।

### **परिमल**

लिप्यक्षरेत्येकं रेखारूपाक्षरेत्यर्थः ॥ चेष्टेति । करनेत्रादिचेष्टेत्यर्थः । न विलक्षणाधिकरण इति । ‘यथा द्रौणेरुलूकेन कृतमप्यास बोधकमि’त्यादाविति भावः ।

### **यादुपत्यम्**

अक्षरचेष्टेति । अक्षरत्वेन सङ्केतिता चेष्टेत्यर्थः ॥ विलक्षणाधिकरण इति । शाकुनस्य ‘यथा द्रौणेरुलूकेन कृतमप्यास बोधकमि’त्यत्रानुमानान्तर्भावस्य सूचितत्वात् । तत्र हि द्रौणिरेक एवाहं सर्वान्वैरिणो हनिष्यामि तत्सूचकशाकुनवत्त्वात् । यो यत्सूचकशाकुनवान्स तत्कार्यसिद्धिमान् यथा सम्प्रतिपन्न इत्यनुमाय प्रवृत्त इत्यवगम्यते । लिपेश्च वर्णस्मरणहेतुत्वेन मानसप्रत्यक्षान्तर्भावस्य ‘पिपीलिकालिपिश्चापि प्रमाणमविरोधत’ इत्यत्र सूचितत्वात् । अक्षरचेष्टाया अपि लिपिसमानयोगक्षेमतया तत्रैवान्तर्भाव इत्यस्यापि तेनैव ग्रन्थेन सूचितत्वादिति ॥

