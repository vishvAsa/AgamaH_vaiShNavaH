+++
title = "०५ इन्द्रियवद् लिङ्गदर्शनवच्च न तर्कः प्रमाणम्"

+++


## स्वन्यायैः साधनं कार्यं परन्यायैस्तु दूषणम्

**इन्द्रियवद् लिङ्गदर्शनवच्च न तर्कः प्रमाणं**

**स्वन्यायैः साधनं कार्यं परन्यायैस्तु दूषणम्**

### **सुधा**

सोऽयं प्रमारूपं वा प्रमाणं स्याल्लिङ्गदर्शनवदप्रमारूपं वेन्द्रियादिवत् । न तावदाद्यः । त(र्क)स्याहार्यरूपत्वात् । न तत्करणमपि प्रमाणम् । प्रमाफलत्वाभावात् । न द्वितीयः । आरोपितविषयत्वात् ॥ विपर्ययप्रामाण्योपगतौ तु तेनास्य नियामकः सम्बन्धो नास्ति । असम्बद्धस्य गमकत्वे चातिप्रसङ्गः ॥ अनुमानत्वे चास्यापादकं लिङ्गमापाद्यं साध्यमिति वक्तव्यम् । न च तद्युक्तम् । आपादकस्याहार्यत्वेनान्यतरासिद्धत्वात् । आपाद्यस्य चानिष्टत्वेन बाधितत्वात् । न ह्यसिद्धं लिङ्गं भवति । नापि बाधितं साध्यम् ॥ सति चाश्रयेऽनुमानं भवति । न (हि) च भूतले घटोऽस्ति यः साध्यसाधनयोराश्रयः स्यात् । व्यधिकरणता चापाद्यापादकयोर्बहुलमुपलभ्यते ॥ आपाद्यस्य साध्यत्वेऽपसिद्धान्तश्च स्यात् । धूमसद्भावस्य स्वयमभ्युपगतत्वात् । तस्माद्विपर्ययपरतन्त्रत्वादप्रमाणमेव प्रमाणानामनुग्राहकस्तर्क इति कुतोऽस्यानुमानेऽन्तर्भाव इत्यत आह स्वन्यायैरिति ।

## **अनुव्याख्यानम्**

***स्वन्यायैः साधनं कार्यं परन्यायैस्तु दूषणम् ॥***

***स्वन्यायैर्दूषणं च स्यात्साधितैः प्रतिवादिनः ॥***

न्यायशब्देन धर्मिलिङ्गव्याप्तिदृष्टान्ता उच्यन्ते । न केवलं परस्य किन्तु स्वस्यापि ये सिद्धा न्यायास्ते स्वन्यायाः । साधनमिति दूषणस्याप्युपलक्षणम् । परस्यैव सिद्धा न्यायाः परन्यायाः स्वस्यैव सिद्धा न्यायाः स्वन्यायाः । चशब्देन साधनं च प्रतिवादिनः प्रति ।

### **वाक्यार्थचन्द्रिका**

नन्वस्त्वेवं प्रमाणानुग्राहकत्वं तर्कस्य तदपि प्रमाणस्यैव सतस्तर्कस्य भविष्यति किन्तदप्रामाण्यकल्पनयेत्यतः प्राक् प्रतिज्ञातमप्रामाण्यमुपपादयितुं तावद्विकल्पयति सोऽयं तर्क इत्यादिना । यथा लिङ्गज्ञानं स्वयं प्रमारूपं सदेव प्रमितिकरणत्वात्प्रमाणं तथा तर्कोऽपि स्वयं प्रमारूपः सन्नेव प्रमितिकरणत्वात्प्रमाणमित्यभिप्रेतं किंवा यथा चक्षुरादिकं प्रमारूपमसदपि प्रमितिकरणत्वमात्रेण प्रमाणं तथा तर्कोऽपि प्रमारूपोऽसन्नपि प्रमितिकरणत्वमात्रेण प्रमाणमिति विकल्पाभिप्रायः ॥ तस्येति । निर्वन्हित्वाद्यापादकज्ञानस्येत्यर्थः । ततश्च न तस्य लिङ्गज्ञानवत्प्रमारूपत्वं सम्भवतीति भावः ॥ न तत्करणमपि प्रमाणमिति । तत्करणं प्रमितिकरणमिति कृत्वाऽपि प्रमाणमिति नेत्यर्थः । तत्र हेतुमाह प्रमाफलत्वाभावादिति । निर्धूमत्वज्ञानस्याप्रमात्वान्न प्रमितिकरणत्वमपि निर्वन्हित्वज्ञानस्यास्तीत्यर्थः । तर्कज्ञानत्यापाद्यापादकांशयोराहार्यरूपत्वान्न प्रमारूपत्वं नापि प्रमितिकरणत्वमिति समुदायार्थः । अस्तु तर्हीन्द्रियादिवदेवाप्रमारूप एव प्रमितिकरणत्वात्प्रमाणमिति द्वितीय इत्यत आह नेति । तत्र हेतुमाह आरोपितेति । निर्वन्हित्वज्ञानविषयस्य निर्धूमत्वस्यारोपितत्वेन तज्ज्ञानस्याप्रमात्वान्नेन्द्रियादिवन्निर्वन्हित्वज्ञानस्य प्रमितिकरणत्वमित्यर्थः ।

ननु नायमारोपः । आपाद्यापादकस्वरूपे तस्य तात्त्विकत्वात् । नापि तयोः संसर्गे तस्याप्यबाधनात् । न हि यदि निर्वन्हिरयं तदा निर्धूम इति धीः कदाऽपि बाध्या । तथात्वे वा तर्काभासादविप्रसङ्गात् । वितृष्णगृहे यद्यतिथिरागतः स्याद्भोजितः स्यादित्यत्रातिथिरायातिभोज्यते चेति न तत्र तर्कस्याहार्यारोपरूपत्वमिति । मैवम् । तर्को हि निर्वन्हिरयं निर्धूम इति निर्वन्हित्वादिना निर्धूमत्वस्य सामानाधिकरण्यमुल्लिखति । एतन्मूलकमभिधानमपि तत्सामानाधिकरण्यविषयकम् । न च तदस्ति वास्तवमिति कथं न तस्याहार्यारोपरूपत्वम् । अथ निर्वन्हिरयं निर्धूम इत्यतो विलक्षणविषयकस्तर्कोऽनुभूयते । यद्यर्थस्यादर्थयोरत्र विषयत्वादिति मतम् । तन्न । तथाऽपि तर्कस्यारोपिताव्यवस्थितसत्त्वोपाधिकसत्त्वविषयत्वेनानिश्चायकतया प्रमारूपत्वाभावात् । तथा च ‘संशयात्प्रच्युतो निर्णयं चाप्राप्तस्तर्क’ इत्याहुरन्यत्रोदयनाचार्याः । संशयो हि डोलायितानेककोटिकः । तर्कस्तु नियतां कोटिमवलम्बते । तर्के समीचीनज्ञानत्वव्यवहारस्तु तर्कप्रवृत्तिहेतुव्याप्त्यादिज्ञानस्य सम्यक्त्वात् । अत एव न तर्काभासादविप्रसङ्गः । सम्भावनात्मा च प्रसङ्गो न तर्कः । तस्यानिष्टप्रसञ्जनत्वादस्य तदभावादिति ध्येयम् ।

ननु न तर्कस्य निर्धूमत्वादौ प्रामाण्यमुच्यते येनारोपितविषयत्वेन तन्न स्यात्किन्तु स्वविषयव्याप्यविपर्यये । स्वं ‘यदि निर्वन्हिः स्यात्तर्हि निर्धूमोऽपि स्यादि’ति तर्कः । तद्विषयो निर्धूमत्वम् । तव्द्याप्यं निर्वन्हित्वं तद्विपर्ययो वन्हिमत्त्वम् । तच्च वास्तवमेवेति तत्प्रमितित्वात्तर्कस्य प्रमाण्यं युक्तमित्यत आह विपर्यय इति । स्वविषव्याप्यविपर्यय इत्यर्थः ॥ तेनेति । तेन वन्हिमत्त्वेन निर्धूमः स्यादिति तर्कस्य गमकतानियामकः सम्बन्धो नास्ति । अन्यस्यान्यगमकतायां सम्बन्धस्यैव नियामकत्वादित्यर्थः । असम्बद्धस्यैव तर्कस्य वन्हिगमकत्वं किन्न स्यादित्यत आह असम्बद्धस्येति । नन्वेवं न निर्धूमत्वविपर्ययस्य निर्वन्हित्वविपर्ययगमकत्वं स्यात् । धूमस्य वन्हिना सम्बन्धाभावादिति चेत् । न ब्रूमो वयं संयोगादिरेव सम्बन्ध इति किन्त्वतिप्रसङ्गभञ्जकप्रत्यासत्तिमात्रम् । तदिह धूमस्य वन्हिना संयोगाद्यभावेऽपि तद्व्याप्तिरूपसम्बन्धस्य सत्त्वाद्युक्तं तद्गमकत्वम् । न चैवं तर्कस्य वन्हिमत्त्वेन साक्षात्सम्बन्धाभावेऽप्येतत्तर्कानुग्राह्यप्रमाणविषयत्वाभिमताभावव्यापकीभूतधूमाभावविषयकत्वमेव नियामकः सम्बन्धो भविष्यति । साक्षात्सम्बन्धस्येव परम्परासम्बन्धस्यापि नियामकत्वात् । ततश्च न वह्निविषयत्वानुपपत्तिरिति वाच्यम् । तथा सत्यापाद्यविपर्ययपर्यवसानं विनाऽपि तर्कस्य सादकत्वप्रसक्त्या तद्वैयर्थ्यप्रसङ्गान् न च सहकारित्वात्तदप्यावश्यकमिति वाच्यम् । एवं तर्हि विपर्ययानुमानादेव साध्यानुमित्युपपत्तौ तर्कस्य प्रमाणत्वे मानाभावात्तदितिकर्तव्यतात्वमेव स्यादित्यन्यत्र विस्तरः ।

एवं प्रतिज्ञातं तर्कस्याप्रामाण्यमुपपाद्यानुमानत्वमपि निराकरोति अनुमानत्वे चेति ॥ वक्तव्यमिति । तदन्यस्यानिरूपणादिति भावः ॥ अनिष्टत्वेनेति । प्रामाणिकहानादिरूपत्वेनेत्यर्थः ॥ व्यधिकरणता चेति । यदि धात्वर्थो भाव्यः स्यात्तदा विधेरिष्टाभ्युपायत्वं न स्यात् । शास्त्रस्य तद्बोधकत्वं न स्यात् । उपदेष्टुराप्तत्वं न स्यात् । प्रेक्षावतां प्रवृत्तिश्च न स्यादित्यादितर्केष्वित्यर्थः ॥ तस्माद्विपर्ययपरतन्त्रत्वादिति । आरोपितव्याप्यसमुत्थत्वेनारोपत्वान्न तर्कः स्वविषये निर्धूमत्वे प्रमाणम् । नापि स्वविषयव्याप्यविपर्ययरूपेऽग्निमत्त्वे । तेन सहास्य नियामकसम्बन्धाभावात् । नियतसम्बन्धस्वविषयविपर्ययापेक्षितत्वे तु विपर्ययानुमानमूलभूतव्याप्तिनिश्चयोपजीवनेन पारतन्त्र्यान्न प्रमाणं तर्क इत्यर्थः । तर्हि क्वास्योपयोग इत्यतो निश्चयाय प्रवर्तमानानां प्रमाणानां तत्तन्विषयविवेकेनोक्तरीत्याऽनुग्राहकत्वात्तदितिकर्तव्यतात्वेन तर्कस्योपयोग इत्याशयेनाह प्रमाणानामनुग्राहक इति । केचित्त्वप्रमाणस्य तर्कस्य प्रमाणानुग्राहकत्वं केन प्रकारेणेत्यत उक्तं विपर्ययपरतन्त्रत्वादिति । विपर्ययपर्यवसानाधीनफलकत्वादित्यर्थः । ततश्च विपर्ययपर्यवसानद्वाराऽप्रमाणेनापि तेन पक्षे विपक्षजिज्ञासाविच्छेदरूपानुग्रहकरणाद्युक्तं तदनुग्राहकत्वमिति भाव इत्याहुः ।

न्यायशब्दस्य लिङ्गमात्रपरत्वे व्याप्त्यादीनां स्वसिद्धताया अलाभप्रसङ्गात्तल्लाभाय न्यायशब्दमपेक्षिताशेषार्थसमर्पकतया व्याचष्टे न्यायशब्देनेति । स्वन्यायैरित्यस्यात्र वाक्ये द्विःश्रवणात्पूर्वेणोत्तरस्योत्तरेण पूर्वस्य वा गतार्थतापरिहारायार्थभेदमाह केवलमित्यादिना । साधनस्येव दूषणस्यापि स्वपरसिद्धन्यायकर्तव्यतायाः सत्त्वान्न विशिष्य साधनग्रहणं युक्तमित्यतस्तदुपलक्षणतया व्याचष्टे साधनमितीति । स्वसिद्धैरित्यनेन स्वपरसिद्धन्यायैर्दूषणकर्तव्यताया उक्तत्वात्तदगतार्थत्वाय परसिद्धैरित्यस्यार्थमाह परस्यैवेति ।

### **परिमल**

तस्येति । आपादकज्ञानस्येत्यर्थः ॥ न तत्करणमिति । आपादकज्ञानकरणमित्यर्थः । प्रमाफलत्वेति ओरोपितविषयत्वादिति च बहुव्रीहिः । वह्न्यभावधूमाभावादेरस(त्य)त्वेनारोपिततया तद्विषयकत्वादापाद्यापादकयोः प्रसञ्जनाङ्गीकारयोरित्यर्थः । तथा च स्वार्थस्यारोपितत्वात् तद्विषये कथं प्रमाणं स्यादिति भावः । नन्वस्ति च धूमो ऽतोऽग्निमानित्यापादकविपरीतार्थे प्रमाणमस्त्वित्यत आह विपर्यय इति ॥ तेनास्येति । अन्यविषयकापादनेनास्य विपर्ययस्येत्यर्थः । ननु यद्यग्निर्न स्यादित्यादौ प्रतियोग्यनुयोगितासम्बन्धो नियामक इत्यत उक्तं नियामक इति । यदि धात्वर्थो भाव्यः स्यादित्यादौ तदभावेन तस्यानियामकत्वादिति भावः ॥ अतिप्रसङ्ग इति । धूमवत्त्वमपि शब्दानित्यत्वं गमयेदित्यर्थः। सिद्धान्त्यभिमतानुमानान्तर्भावे बाधकान्याह अनुमानवत्वे चेति ॥ बाधितत्वादिति । अविद्यमानस्यैवापाद्यत्वेन असतः साध्यत्वस्य बधितत्वादित्यर्थः ॥ बहुलमिति । यद्यूर्ध्वदेशे वृष्टिः स्यात् तर्ह्यधोदेशे नदीपूरः स्यात् । यदि सूर्योदयः स्यात्तर्हि कमलविकासः स्याद् यदि धात्वर्थो भाव्यः स्यादित्यादावुपलभ्येत इत्यर्थः । विपर्ययेति । विपर्ययपर्यवसानाधीनत्वादिति भावः । किमर्थं तर्हि शास्त्रे तर्कव्युत्पादनमित्यत आह प्रमाणानामनुग्राहक इति ।

### **यादुपत्यं**

तस्येति आपाद्यज्ञानस्येत्यर्थः । ननु नापाद्यज्ञानं प्रमाणतयोच्यते येनोक्तदोषः, किन्तु तत्करणमापादकज्ञानमेवेत्यत आह न तत्करणमपीति । नन्वापाद्यस्य धूमाभावादेर्ज्ञानं न स्वविषये प्रमाणं येनोक्तदोषः किन्तु स्वापादकविपर्यये । धूमाभावादिप्रसञ्जनेन वन्ह्यादिप्रमाया जायमानत्वात् । अतः साक्षादारोपितविषयत्वेऽप्यनारोपितवह्यादिविषयकप्रमाकरणत्वात् तत्प्रामाण्यमुपपद्यत इत्यत आह विपर्ययेति । एवं सामान्यतस्तर्कस्य प्रमाकरणत्वं निराकृत्य तस्यानुमानत्वमपि निराकरोति अनुमानत्वे चेति ॥ अनिष्टत्वेनेति । अप्रामाणिकादिरूपत्वेनेत्यर्थः ॥ व्यधिकरणता चेति । यदि धात्वर्थो भाव्यः स्यादित्याद्युक्ततर्केष्वित्यर्थः । विपर्ययपरतन्त्रत्वादिति । विपर्ययपर्यवसानाधीनफलकत्वादित्यर्थः । नन्वप्रमाणत्वे किमिति तदुपन्यासः कथायामित्यत आह प्रमाणानामनुग्राहक इति ।

### **वाक्यार्थरत्नमाला**

तर्कं प्रति यत्करणं तत्प्रामाण्यनिषेधार्थकत्वप्रतीतिवारणायाह । तत्करणमिति । अत्र मूले प्रमाफलत्वाभावादित्युक्तदूषणेनैव दुष्टत्वादित्येव द्वितीयपक्षदूषणे कार्ये आरोपितविषयत्वादिति प्रकारान्तरोक्तिः किं निमित्तमिति विचार्यम् । यद्यर्थस्यादर्थयोरिति । यद्यर्थश्च स्यादर्थश्च तयोरित्यर्थः । अन्यत्र विस्तर इति । ..... इत्यर्थः । नियतसम्बन्धेति । वह्निना नियतसम्बद्धो यः । स्वस्य निर्वह्नित्वस्य विषयीभूतं यन्निर्धूमत्वं तस्य विपर्ययो धूम इति यावत् । अनुमानेनेति योज्यम् । स्वन्यायैरित्यादिभाष्यगतन्यायशब्दव्युत्पत्तिस्तु प्रमाणन्यायसच्छिक्षेति जिज्ञासाधिकरणानुभाष्यमूलटीकाव्याख्याने अस्माभिरुपपादिता ज्ञेया । न केवलमित्यादिनेत्यादिपदेन स्वस्यैवेत्याद्युत्तरमूलपरिग्रहः । तस्यैव विवक्षितत्वादिति ज्ञेयम् । तल्लक्षणत्वाभावादिति पाठः ।

