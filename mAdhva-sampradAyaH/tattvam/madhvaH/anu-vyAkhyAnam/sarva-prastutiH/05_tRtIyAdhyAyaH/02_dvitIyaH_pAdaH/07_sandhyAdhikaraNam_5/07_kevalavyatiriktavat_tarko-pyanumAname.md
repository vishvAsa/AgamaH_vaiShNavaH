+++
title = "०७ केवलव्यतिरिक्तवत् तर्कोऽप्यनुमानमेव"

+++


## स्वन्यायैः साधनं कार्यं परन्यायैस्तु दूषणम्

**केवलव्यतिरिक्तवत् तर्कोऽप्यनुमानमेव**

**स्वन्यायैः साधनं कार्यं परन्यायैस्तु दूषणम्**

### **सुधा**

व्यधिकरणत्वं तु न क्वापि दूषणमित्युक्तम् । शक्यसम्पादनं च तर्केऽपि सामानाधिकरणत्वम् । अवश्यं चैतदेवेम् । अन्यथा केवलान्वयिधर्मस्य केवलव्यतिरेकिण्यभावात् तस्याननुमानत्वापत्तेः । सामान्यलक्षणसद्भावात्, विलक्षणाभावेऽपि न दोष इति चेत्समं प्रकृतेऽपि । व्याप्त्यपेक्षया गमकत्वस्य तर्केऽपि विद्यमानत्वात् । विद्यमान एवाश्रये विद्यमानस्यैवेत्यपि सामान्यलक्षणे निवेश्यत इति चेत् । तर्हि विपक्षाभावो वा सपक्षसद्भवोऽपि वा निवेश्यताम् । प्रयोजनाभावान्नेति चेन्न । प्रकृतेऽपि समत्वात् । तर्कनिरासः प्रयोजनमिति चेत्तत्रापि केवलव्यतिरेकिनिरासः प्रयोजनं भविष्यति । निर्निबन्धनोऽसाविति चेत् । समं प्रकृतेऽपि । साधनेऽप्यसिद्धस्यानुमानत्वं स्यादिति चेत्तहि विपक्षवतः सपक्षेऽसतोऽपि केवलान्वयित्वं स्यात् । तद्विलक्षण एव निक्षेप्यमिति चेत्समानमत्रापि । अत एव स्वन्यायैः साधनमित्यादिना व्यवस्था दर्शितेति ।

### **वाक्यार्थचन्द्रिका**

उक्तमिति । ‘न च ते दोषा व्याप्तै सत्यां कथञ्चने’त्यादिनेति शेषः ॥ शक्यसम्पादनं चेति । विधिर्यदि धात्वर्थभाव्यकः स्यात्तदिष्टसाधनरूपो न स्यात् । यदि विधिरिष्टसाधरूपो न स्यात्तर्हि तद्बोधकलिङादिशास्त्रबोध्यो न स्यात् । आप्तोपदेश्यो न स्यात् । प्रेक्षावत्प्रवृत्तिविषयो न स्यादित्यादिरूपेण सामानाधिकरण्यं शक्यसम्पादनं चेत्यर्थः ॥ अवश्यं चेति । सत्यप्यन्यतरासिद्ध्यादावेवमुक्तप्रकारेणैतत्तर्कस्यानुमानतया प्रामाण्यमवश्यं स्वीकर्तव्यमित्यर्थः ॥ अन्यथेति । साधनानुमानवद् अन्यतरासिद्ध्यादिशून्यत्वभावात्तस्यानुमानत्वाभावाङ्गीकार इत्यर्थः । केवलान्वयिधर्मस्यविपक्षशून्यत्वस्य । व्यतिरेकिणीति । तस्य विपक्षाद्व्यावृत्तत्त्वाद्विपक्षवत्वेन तच्चून्यत्वाभावादिति भावः । ननु विपक्षशून्यत्वं नानुमानसामान्यलक्षणं किन्तु तद्विकेवलान्वय्यनुमानस्यैव । ततश्च व्यतिरेकिणो विपक्षशून्यत्वरूपानुमानविकेवलान्वय्यनुमानलक्षणानाक्रान्तत्वेन केवलान्वय्यनुमानत्वासम्भवेऽपि व्याप्त्यपेक्षया गमकत्वरूपानुमानसामान्यलक्षणाक्रान्तत्वेनानुमानत्वसम्भवान्नानुमानत्वप्रसङ्ग इत्याशङ्कते सामान्यलक्षणेति । एवं तर्ह्यन्यतरासिद्ध्यादिशून्यत्वमपि नानुमानसामान्यलक्षणं किन्तु तद्विसाधनानुमानस्यैव । ततश्च तदनाक्रान्ततया तर्कस्य साधनानुमानत्वाभावप्राप्तावपि व्याप्त्यपेक्षया गमकत्वरूपानुमानसामान्यलक्षणाक्रान्तत्वादनुमानत्वोपपत्तेः कथमननुमानत्वमिति प्रतिबन्द्या समाधत्ते समं प्रकृतेऽपीति ।

सामान्यलक्षणे निवेश्यत इतीति । तथा च व्याप्त्यपेक्षया गमकत्वेऽपि तर्कस्य विद्यमान एव आश्रय इत्यादिविणविशिष्टानुमानसामान्यलक्षणानाक्रान्तत्वान्नानुमानत्वमिति भावः । एवं तर्हि विपक्षाभावादेरप्यनुमानसामान्यलक्षणे निवेशेन व्याप्त्यपेक्षया गमकत्वमात्रस्य तल्लक्षणत्वाभावाद्व्यतिरेकिणोऽपि सामान्यलक्षणानाक्रान्ततयाऽननुमानत्वमिति तुल्यमेवेति परिहरति तर्हीति । प्रयोजना भावेन विपक्षाभावादेः सामान्यलक्षणान्तर्भावासिद्धेर्ना व्यतिरेकिणः सामान्यलक्षणानाक्रान्ततयाऽननुमानत्वमित्याशयेन शङ्कते प्रयोजनेति । एवं तर्हि प्रयोजनाभावादेव विद्यमानाश्रयत्वादिविणानामपि सामान्यलक्षणान्तर्भावासिद्धेर्ने तर्कस्यापि सामान्यलक्षणानाक्रान्तत्वमिति कथमननुमानत्वमिति परिहरति प्रकृतेऽपीति । तर्कनिरासस्य प्रयोजनत्वेन प्रयोजनाभावासिद्ध्या ‘विद्यमान एवाश्रय’ इत्यदिविणानामनुमानसामान्यलक्षणान्तर्भावसिद्धेर्विशिष्टलक्षणानाक्रान्तत्वान्न तर्कस्यानुमानत्वमित्याशयेन शङ्कते तर्कनिरास इति । एवं तर्हि केवलव्यतिरेकिनिरासस्यैव तत्प्रयोजनत्वेन प्रयोजनाभावस्यासिद्ध्या विपक्षाभावादेरपि अनुमानसामान्यलक्षणान्तर्भावसिद्धेर्विशिष्टलक्षणानाक्रान्तत्वाद्व्यतिरेकिणोऽपि कथमनुमानत्वमित्याशयेन समाधत्ते तत्रापीति । व्यतिरेकिणोऽनुमानतायां बाधकाभावेन तन्निरासस्य प्रयोजनत्वासम्भवात्प्रयोजनाभावसिद्धेर्न विपक्षाभावादेरनुमानसामान्यलक्षणान्तर्भाव इति न तदानाक्रान्तत्वाद्व्यतिरेकिणोऽननुमानत्वमित्याशङ्कते निर्निबन्धन इति । एवं तर्हि तर्कस्याप्यनुमानत्वे बाधकाभावेन तन्निरासस्य प्रयोजनत्वानुपपत्त्या प्रयोजनाभावसिद्धेर्न विद्यमानाश्रयत्वादिविणानामप्यनुमानसामान्यलक्षणेऽन्तर्भाव इति कथं विशिष्टलक्षणानाक्रान्ततया तर्कस्याननुमानत्वमित्याशयेन समाधत्ते समं प्रकृतेऽपीति ।

तर्केऽसिद्ध्यादेरदूषणत्वे साधनेऽप्यदूषणत्वं स्यादित्यतिप्रसङ्गनिरासार्थत्वान्न तर्कनिरासो व्यर्थ इति तस्य प्रयोजनत्वोपपत्त्या विद्यमानाश्रयत्वादिविणानां सामान्यलक्षणे प्रवेशसिद्ध्या तदनाक्रान्तत्वान्न तर्कस्यानुमानत्वमित्याशयेन शङ्कते साधनेऽपीति । एवं तर्हि विपक्षवत्त्वस्य सपक्षेऽसत्त्वस्य च व्यतिरेकिण्यदूषणत्वे केवलान्वयिन्यपि तददूषणत्वप्राप्त्या विपक्षवतः सपक्षेऽसतोऽपि केवलान्वयित्वं स्यादित्यतिप्रसङ्गपरिहारार्थत्वान्न व्यतिरेकिनिरासो व्यर्थ इति तस्यैव प्रयोजनत्वोपपत्त्या विपक्षाभावादिविणानामपि सामान्यलक्षणान्तर्भावसिद्ध्या विशिष्टलक्षणानाक्रान्तत्वाद्व्यतिरेकिणोऽपि नानुमानत्वमित्याशयेन समाधत्ते तर्हीति । अविद्यमानविपक्षत्वस्य सामान्यलक्षणेऽनिवेशेऽपि केवलान्वय्यनुमानरूपानुमानविलक्षणे निवेशमात्रेण विपक्षवतः सपक्षेऽसतश्च व्यतिरेकिणः केवलान्वयित्वानापत्त्या अतिप्रसङ्गपरिहारार्थत्वाभावेन व्यतिरेकिनिरासस्य व्यर्थत्वात्प्रयोजनानुपपत्त्या विपक्षशून्यत्वादेः सामान्यलक्षणान्तर्भावानुपपत्त्या न तदनाक्रान्तत्वाद्व्यतिरेकिणोऽननुमानत्वमित्याशङ्कते तद्विलक्षण एवेति । एवं तर्ह्यसिद्ध्यादिशून्यत्वस्यानुमानसामान्यलक्षणेऽनिवेशेऽपि साधनानुमानरूपानुमानविशेषे तन्निवेशमात्रेणासिद्धस्य साधनत्वानापत्त्याऽतिप्रसङ्गपरिहारार्थत्वाभावेन तर्कनिरासस्य प्रयोजनत्वासम्भवेन निष्प्रयोजनतयाऽसिद्ध्यादिशून्यत्वस्य सामान्यलक्षणान्तर्भावानुपपत्तेर्न तदनाक्रान्ततया तर्कस्याननुमानत्वमिति तुल्यमेवेत्याशयेन समाधत्ते समानमत्रापीति । अत एवेति । असिद्ध्यादिशून्यत्वस्य साधनानुमानरूपानुमानविलक्षणे निवेशस्याभिप्रेतत्वादेवेत्यर्थः । इदं चापाद्यापादकयोर्लिङ्गसाध्यभावमङ्गीकृत्य केवलव्यतिरेकिप्रतिबन्द्याऽऽपादकासिद्ध्यादेरदोषत्वव्युत्पादनं न वास्तवं किन्तु प्रौढिवादेनैवेति द्रष्टव्यम् । इहैव टीकायां ‘अस्मिन्परिहारे सति पूर्वोक्तव्यवस्थाश्रयणेऽपि न कश्चिदतिप्रसङ्ग’ इत्यनुपदमेवोक्तत्वादिति बहवः । तत्र सार्वदैशिकचिरन्तनमूलकोशस्थपाठविरुद्धपाठकल्पनापत्तिर्दोष इति चिन्त्यम् ।

### **परिमल**

शक्यसम्पादनमिति । देशकालादिप्रवेशेनेति भावः । अनुमान(मर्यादा)वैलक्षण्यात्कथं तर्कस्यानुमानत्वमित्यत आह अवश्यं चैतदिति ॥ इत्यपि सामान्यलक्षणे निवेश्यमिति । तथाच नानुमानसामान्यलक्षणं तर्क इति भावः ॥ निवेश्यतामिति । अनुमानसामान्यलक्षण इति योज्यम् । तथाच केवलान्वयिनः केवलव्यतिरेकिणो वा नानुमानत्वं स्यादिति भावः ॥ प्रकृतेऽपीति । विद्यमान इत्यादिविणप्रक्षेपेऽपीति भावः ॥ समं प्रकृतेऽपीति । तर्कनिरासोऽपि निर्निबन्धन इत्यर्थः । अतिप्रसङ्गरूपनिबन्धनमाशङ्कते साधनेपीति । तद्विलक्षण एवेति । विपक्षवत्त्वं सपक्षसत्वम् अन्वयव्यतिरेकिलक्षणम् । विपक्षहीनत्वं केवलान्वयिलक्षणम् । व्याप्त्यपेक्षया गमकत्वरूपसामान्यलक्षणस्योभयत्र सत्वेऽपि विलक्षणस्य व्यवस्थितत्वान्न साङ्कर्यमिति भावः ॥ समानमत्रापीति । व्याप्त्यपेक्षया गमकत्वस्य साधनदूषणानुमानयोः समत्वेऽपि असिद्धं सत् साधकत्वरूपं (तर्करूप)दूषणानुमानलक्षणं न सिद्धं सत् साधकमिति साधकानुमानलक्षणमिति विलक्षण एव विणं प्रक्षेप्तव्यमित्येतत्समाधासमानमित्यर्थः ॥ अत एवेति । अतिप्रसङ्गनिरासार्थत्वादेव स्वन्यायैः स्वस्यापि सिद्धैः पक्षलिङ्गदिभिः साधनं कार्यं, परन्यायैः परमात्रसिद्धैर् लिङ्गादिभिस्तर्करूपदूषणानुमानं कार्यमिति व्यवस्था दर्शितेत्यर्थः ।

### **यादुपत्यं**

शक्यसम्पादनं चेति । यदि विधिर्धात्वर्थभाव्यकः स्यात्तदेष्टसाधनरूपो न स्यात् । यदि विधिरिष्टसाधनरूपो न स्यात्तर्हि तद्बोधकशास्त्रबोध्यो न स्यात् । यदि च शास्त्रं नेष्टसाधनबोधकं तदाऽनाप्तप्रणीतं स्यात् । यदि च शास्त्रमनाप्तप्रणीतं स्यात्तर्हि प्रेक्षावत्प्रवृत्तिविषयो न स्यादित्यादिरूपेण सामानाधिकरण्यं शक्यसम्पादनं चेत्यर्थः । केवलान्वयित्वम् अविद्यमानविपक्षत्वम् ॥ तद्विलक्षण एवेति । अविद्यमानविपक्षत्वं केवलान्वय्यनुमानविलक्षण एव निक्षेप्यं नानुमानसामान्यलक्षणेऽतो नान्वयव्यतिरेकिणस्तद्रूपत्वमित्यर्थः ॥ समानमत्रापीति । अन्यतरासिद्धत्वं तर्करूपानुमानविस्य यल्लक्षणमन्तरासिद्धत्वे सति दुष्टप्रमितिसाधनत्वरूपं तत्रैव निक्षेप्यं नानुमानसामान्यलक्षणेऽतो न साधनानुमानेऽपि तत्प्रसङ्ग इत्यर्थः ॥ अत एवेति । साधनेऽप्यसिद्धस्यानुमानत्वं स्यादित्युक्तातिप्रसङ्गपरिहारस्योक्तरीत्या सूचनार्थमेवेत्यर्थः ॥

### **श्रीनिवासतीर्थीया**

एतदेवं द्वितीये दूषणेऽन्यतरासिद्ध्यादेरदोषत्वमेव वाच्यमित्यर्थः ॥ अन्यथेति । साधने, आद्ये दूषणे चान्यतरासिद्ध्यादेर्दोषत्वाद्द्वितीये दूषणेऽपि चेद्दोषत्वमुच्यत इत्यर्थः ॥ केवलान्वयिधर्मस्येति । अविद्यमानविपक्षत्वस्य विद्यमानसपक्षत्वस्य वेत्यर्थः ॥ सामान्यलक्षणेति । व्याप्त्यपेक्षया गमकत्वरूपानुमानसामान्यलक्षणेत्यर्थः ॥ विद्यमान एवेति । तथा च विद्यमान एवाश्रये विद्यमानस्यैव हेतोर्व्याप्त्यपेक्षया गमकत्वमनुमानसामान्यलक्षणे विवक्षितम् । अस्ति चैतल्लक्षणं व्यतिरेकिणि । न तर्के । यद्यत्र घट इत्यत्राश्रयाभावात् । यद्यग्निर्न स्यात्तर्हि धूमोऽपि न स्यादित्यत्रान्यतरासिद्ध्या हेतोर्विद्यमानत्वादिति भावः । निवेश्यताम् अनुमानसामान्यलक्षणे ॥ समं प्रकृतेऽपीति । एवं चान्यतरासिद्ध्यादेस्तर्केऽदोषत्वमिति भावः । यदि तर्केऽन्यतरासिद्ध्यादेरदोषत्वं स्यात्तर्हि साधनानुमानेऽप्यदोषत्वं स्यादित्याशङ्कते साधनेऽपीति । विद्यमानविपक्षत्वे सत्यविद्यमानसपक्षत्वं व्यतिरेकिधर्मो दृष्टः । स धर्मः केवलान्वयिनोऽपि स्यात् । ननु विपक्षोपेतत्वमविद्यमानसपक्षत्वं च केवलव्यतिरेकिधर्म । स कथं केवलान्वयिनः स्याद् एकस्वभावस्यापरत्रायोगादित्याशङ्कते तदिति । तर्ह्यसिद्ध्यादेदूषणानुमान एवादोषत्वं स्वभाव इति स कथं साधनानुमाने स्यादित्याह सममिति । अत एव दूषणानुमानेऽसिद्ध्यादेर्न दोषत्वं किन्तु साधनानुमन एवेति सूचनायैव साधनमुभयसिद्धन्यायेन कार्यमित्युक्त्या साधनेऽसिद्धिर्दोष इति सूचितम् । परन्यायैस्तु दूषणमिति परस्यैव सिद्धैर्न्यायैदूषणं कार्यमित्युक्त्या स्वसिद्धिर्नापेक्षिता । परसिद्धिरेवापेक्षितेत्युक्तत्वेनान्यतरासिद्धिदूषणे न दोष इति सूचितमिति ध्येयम् । अत्र तर्के ।

