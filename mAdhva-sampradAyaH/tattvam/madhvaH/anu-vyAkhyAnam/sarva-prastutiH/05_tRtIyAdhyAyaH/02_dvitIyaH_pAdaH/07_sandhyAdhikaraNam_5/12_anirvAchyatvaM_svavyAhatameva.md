+++
title = "१२ अनिर्वाच्यत्वं स्वव्याहतमेव"

+++


## लक्षणं सदसतोरिति हि व्याहतं स्वतः

**अनिर्वाच्यत्वं स्वव्याहतमेव**

**विलक्षणं सदसतोरिति हि व्याहतं स्वतः**

### **सुधा**

न केवलं प्रमाणव्याहतेयं प्रतिज्ञाऽपि तर्हि स्वव्याहताऽपीत्याह विलक्षणमिति ।

## **अनुव्याख्यानम्**

***विलक्षणं सदसतोरिति हि व्याहतं स्वतः ।***

अनिर्वाच्यमिति न वाच्यताविरहः परस्याभिमतः स्वक्रियाविरोधापत्तेः । किन्तु सदसतोः सकाशाद्विलक्षणमिति प्रतिज्ञानं च स्वव्याहतम् । सन्न भवतीत्युक्तेऽसत्त्वमेव लब्धम् । पुनरसन्न भवतीत्यभिधाने कथं न स्वव्याहतिः । एवमसन्न भवतीत्यभिहिते सति सत्त्वमेवाभिहितम् । पुनः सन्न भवतीत्युक्तौ कुतो न स्वव्याहतिरिति हिशब्दार्थः । तृतीयप्रकाराङ्गीकारिणां न स्वव्याहतिरिति चेन्न । अस्यां प्रतिज्ञायां सिद्धायां तृतीयप्रकारसिद्धिस्तत्सिद्धौ च प्रतिज्ञासिद्धिरिति परस्पराश्रय दोषात् । सदादिप्रका(र)रैःदुर्निरूपतामात्रं प्रतिज्ञायते न पुनरसदादिप्रकारो विधीयतेऽतो न स्वव्याहतिरिति चेन्न । सदादिप्रकारप्रतिषेधोऽसदादिप्रकारविधिरित्येतयोरनर्थान्तरभावस्योक्तत्वात् । अन्यथैवं मम माता वन्ध्येत्यादावपि स्वव्याहतिः समाहिता स्यात् ।

### **वाक्यार्थचन्द्रिका**

दूषणान्तरपरत्वज्ञापकचशब्दादेरभावान्न तत्परत्वमस्येत्यतोऽपिशब्दाध्याहारं मनसि निधाय तत्परतया व्याचष्टे न केवलमिति । एवं न केवलमित्युत्तरग्रन्थस्यापि तात्पर्यं द्रष्टव्यम् ॥ स्वक्रियेति । (वाच्यताविरहस्यैव वाच्यत्वात्) मूकोऽहमिति वचनप्रतिपाद्यस्य वचननिषेधस्य मूकोऽहमिति वचनक्रियया विरोधवदनिर्वचनीयमिति वचनप्रतिपाद्यस्य निर्वचनविरहस्या निर्वचनीयमित्यादिनिरुक्तिक्रियया विरोधादिति भावः । सदसद्वैलक्षण्यमपि न सदसद्रूपयत्किञ्चिद्वस्तुविलक्षणत्वं परस्याभिमतम् । तस्य सदेकस्वभावे जगति तत्त्ववादिनाप्यङ्गीकारेण तत्साधने सिद्धसाधनताप्रसङ्गात् । किन्तु सद्वैलक्षण्यमसद्वैलक्षण्यं चेति धर्मद्धयं वा सद्विलक्षणत्वे सत्यसद्विलक्षणत्वरूपं विशिष्टमेव वा तत्त्वेनाभिसंहितं परस्येत्यभिप्रेत्य तदुभयविषयतया व्याहतत्वप्रतिज्ञां योजयति सन्ध्यमिति । मूले हिशब्दस्य वैयर्थ्यमाशङ्कय प्रतिज्ञातस्य स्वव्याहतत्वस्य मूलेऽनुपपादनप्रसक्तन्यूनताशङ्कापरिहारार्थत्वात्तस्य न वैयर्थ्यमित्यभिप्रेत्य तत्प्रकारसमर्पकतया हिशब्दं योजयति सन्न भवतीत्युक्त इति । असत्त्वमेव लब्धं सन्ध्यमसदित्येव लब्धमित्यर्थः । तत्प्रतिक्षेपरूपस्य तन्निष्ठासाधारणधर्मानधिकरणतायाः प्रसिद्धत्वादिति भावः । सन्न भवतीत्यस्यासदर्थकत्वोपपादनमात्रेण न व्याहत्युपपादनमित्यत आह पुनरिति ॥ सत्त्वमेवाभिहितमिति । सदित्येवाभिहितमित्यर्थः । अयमाशयः । असन्न भवतीति निषेधविशिष्टसन्निषेधस्य विणीभूतनिषेधविषयकत्वस्य लाघवमूलकसविणेहीति न्यायसिद्धत्वान्निषेधनिषेधरूपातिशयलाभाय च नञ्द्वयसार्थक्यसम्भवान्निषेधनिषेधे सत्त्वविधिरेव सिद्धो भवति । तथा चायं प्रयोगः । सत्, असन्न भवतीति वाक्यलभ्यम् । एकेन नञर्थेन विशिष्टतया तद्वाक्यप्रतिपाद्यत्वे सति नञर्थविशिष्टान्वयितद्वाक्यप्रतिपाद्यनञर्थान्तरवत्त्वात् । यद्वस्तुस्वरूपमेकेन नञर्थेन विशिष्टतया तद्वाक्यप्रतिपाद्यत्वे सति नञर्थविशिष्टान्वयितद्वाक्यप्रतिपाद्यनञर्थान्तरवत् तत्तल्लभ्यम् । यथा घटो न भवतीति वाक्यलभ्यो घटः । तत्र ह्यघट इति, नञर्थेन निषेधेन विशिष्टो घट एवोच्यते । तद्विषयश्च द्वितीयो निषेधो विणीभूतेन निषेदेनैव सम्बध्यते विशिष्टविषययोर्विधिनिषेधयोर्विणोपसङ्क्रामकत्वस्य ‘लोहितोष्णीषा ऋत्विजः प्रचरन्ति’ ‘न जीर्णमलवद्वासाः स्नातकः स्यादि’त्यादौ प्रसिद्धत्वात् । ततश्च निषेधनिषेधे घट एवोक्तो भवतीति । असन्न भवतीत्यस्य सदर्थकत्वोपपादनमात्रेण व्याहतेरनुपपादनादाह पुनरिति । तृतीयप्रकारेति । सदसद्विलक्षणत्वरूपतृतीयप्रकारेत्यर्थः ॥ अन्तथेति । मातेत्यस्य पुत्रवत्त्वाभावनिषेधे तात्पर्यम् । न तु पुत्रवत्त्वविधौ । अतो न पुत्रवत्त्वस्य वन्ध्येत्यनेन निषेधेऽपि स्वव्याहतिः । एवं मूकोऽहमित्यस्यापि वक्तृत्वनिरास एव तात्पर्यम् । न चैतद्वचनकर्तृत्व इति न तत्रापि व्याहतिरिति व्याहतिवार्तैवोच्छिद्येतेत्यर्थः ।

### **परिमल**

ननु परेण स्वप्नस्य मायामात्रमित्यनिर्वाच्यत्वमेव प्रतिज्ञातं न सदसद्वैलक्षण्यम् । अतो न स्वव्याहतेयं प्रतिज्ञेति चेत् । सत्यम् । अनिर्वाच्यशब्देन सदसद्वैलक्षण्यस्यैवाभिप्रेतत्वादिति भावेनाह अनिर्वाच्यमिति । स्वक्रियाविरोधापत्तेरित्यर्थः ॥ तृतीयेति । सत्त्वमेकःप्रकारः । असत्त्वमपरः । तदुभयवैलक्षण्यं तृतीयः प्रकार इत्युपेत्योक्तं तृतीयप्रकाराङ्गीकारिणामिति ॥ अनर्थान्तरभावस्योक्तत्वादिति । ‘अन्यत्सदसतोर्विश्वमिति च व्याहतेरुपेमेत्ये’तद्व्याख्यावसरे उक्तत्वादित्यर्थः ॥ अन्यथेति । तृतीयप्रकाराङ्गीकारेण समाधाने सति, वन्ध्यात्वप्रतिक्षेपरूपं न मातृत्वं नापि जनकस्त्रीप्रतिक्षेपरूपं वन्ध्यात्वं किन्तु तयोः प्रतिषेधस्तृतीयः प्रकार इत्युपेत्य व्याहतिः समाहिता स्यादित्यर्थः ।

### **श्रीनिवासतीर्थीया**

स्वक्रियेति । वाच्यताविरहस्यैव वाच्यत्वादित्यर्थः ॥ तत्सिद्धौ चेति । व्याहत्यभावादिति भावः ॥ अन्यथेति । सदादिप्रकारप्रतिषेध एव तात्पर्यं न त्वसदादिविधावित्यङ्गीकृत्य व्याहतिपरिहारे । मातृत्वम् अपुत्रत्वाभावः । तथा च मातेत्यस्यापुत्रत्वप्रतिषेध एव तात्पर्यं न तु पुत्रवत्वविधौ । अतः पुत्राभावार्थकवन्ध्येत्येनेन न विरोध इति तत्रापि वक्तुं सुवचत्वादिति भावः।

### **वाक्यार्थरत्नमाला**

तत्परतयेति । दूषणान्तरपरतयेत्यर्थः । तात्पर्यमिति । अपिशब्दाध्याहारेण दूषणान्तरपरतया योजनारूपमित्यर्थः । अनुपपादनप्रसक्तेति । तत्प्रयुक्तेत्यर्थः । वैलक्षण्यं सतश्चापि । अन्यत्सदसतोर्विश्वमिति च व्याहतेरमेति प्राचीनानुव्याख्यानव्याख्यानस्थलीय सत्वप्रतिक्षेपरूपत्वादसत्वस्येति मूलमभिप्रेत्याह । तत्प्रतिक्षेपरूपस्येति । सत्प्रतिक्षेपभूतान्योन्याभावरूपस्येत्यर्थः । धर्मिस्वरूपत्वाभिप्रायेणाभेदोक्तिः । कर्मनिर्णयतट्टीकाद्यनुसारेणाह । अयमाशय इत्यादिना । मूले अनर्थान्तरस्योक्तत्वादिति । अन्यत्सर्वमित्यादिनेति शेषः । मातेत्यस्येति । अत्र वन्ध्येत्यनेन निषेध्यपुत्रवत्वस्य मातेत्यनेनाविधानेन विरोधो नास्तीत्युक्तं भवति । व्याहतिरित्यनन्तरम् एवं वन्ध्येत्यस्य पुत्रनिषेधे तात्पर्यम् । न तु पुत्राभावविधावपि । अतो मातेत्यनेन पुत्राभावनिषेधेऽपि न स्वव्याहतिरिति पूरणीयम् । ततश्च सत्वासत्वप्रतिक्षेपवचनयोरिव माता वन्ध्याशब्दयोरपि न परस्परविधि निषेधार्पकता । विधेरेवाभावात् । अपि तु तन्निषेधमात्रे तात्पर्यमिति सत्वाभावासत्वाभावयोरिव पुत्रवत्वाभावाभावपुत्राभावयोरपि नैकत्र विरोध इति न स्वव्याघातादि स्यादित्यर्थः । स्वव्याघातोदाहरणमादिपदोपात्तमाह । एवं मूकोहमित्यस्यापीति ।

