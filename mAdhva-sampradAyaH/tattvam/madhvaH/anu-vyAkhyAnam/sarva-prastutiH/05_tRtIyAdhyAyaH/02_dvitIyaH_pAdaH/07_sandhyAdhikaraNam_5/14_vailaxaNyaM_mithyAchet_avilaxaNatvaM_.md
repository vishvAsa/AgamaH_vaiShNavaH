+++
title = "१४ वैलक्षण्यं मिथ्याचेद् अविलक्षणत्वं सत्यं स्यात्"

+++


## मिथ्या चेत्प्रतियोगित्वं वैलक्षण्यं ततो न हि

**प्रतियोगित्वं मिथ्याचेद् वैलक्षण्यमपि मिथ्यैव**

**मिथ्या चेत्प्रतियोगित्वं वैलक्षण्यं ततो न हि**

### **सुधा**

स्योदेतत् । ब्रह्मणः प्रतियोगित्वाद्यङ्गीकारेऽपि नापसिद्धान्तः । परमार्थतो हि ब्रह्म निर्धर्मकं ब्रूमः । प्रतियोगित्वादिकं चाङ्गीक्रियमाणं मिथ्यैव । न ह्यारोपितेन नीलिम्ना नभसो नीरूपत्वं व्याहन्यत इत्याशङ्क्याह मिथ्या चेदिति ।

## **अनुव्याख्यानम्**

***मिथ्या चेत्प्रतियोगित्वं वैलक्षण्यं ततो न हि ।*

प्रतियोगित्वमित्युपलक्षणम् । ब्रह्मणः प्रतियोगित्वादि यदि मिथ्या स्यात्तर्हि ततो ब्रह्मणः स्वाप्नप्रपञ्चस्य वैलक्षण्यमुक्तविधं न स्यात् । यस्य यदपेक्षया न प्रतियोगित्वं न ततस्तस्य वैलक्षण्यमपि । यथा तत एव घटात्तस्यैव घटस्येति व्याप्तिसूचनार्थो हिशब्दः । मिथ्याशब्दोऽनिर्वचनीयवचनो नासद्वचन इति तु प्रागनिर्वचनीयसिद्धेर्दुर्वचनम् ।

### **वाक्यार्थचन्द्रिका**

ननु च पारमार्थिकी सृष्टिरुत मायामयीति संशयोपादानादेस्तन्मिथ्यात्वमात्रविषयकत्वात् । तस्य चासत्त्वादिरूपस्यापि सम्भवात्कथं मायामात्रपदस्य सदसद्विलक्षणपरत्वमित्यत आह न हीति । अपसिद्धान्तग्रस्ततयाऽसत्त्वरूपत्वानुपपत्तेर्मायामात्रपदस्य सदसद्विलक्षणत्वरूपमिथ्यात्वपरत्वमेवेति भावः ॥ उपलक्षणमिति । लक्षणवत्त्वधर्मित्वयोरुपलक्षणमित्यर्थः ॥ उक्तविधमिति । तद्धर्मविपरीतधर्मवत्त्वतत्प्रतियोगिकान्योन्याभाववत्त्वतत्त्वानधिकरणत्वरूपमित्यर्थः । दृष्टान्ताभावेन व्याप्त्यभावात्तर्काभासोऽयमित्याशङ्क्य विव्याप्त्यभावेऽपि सामान्यव्याप्तिसत्त्वान्न तत्प्रसङ्ग इति भावेन हिशब्दर्थमाह यस्येत्यादिना । ननु प्रतियोगित्वं मिथ्येति नासत्त्वमभिमतम् । येनाविलक्षणत्वस्य सत्यत्वमापद्येत । किन्नामानिर्वचनीयमित्येव । तत्कथमुक्तप्रसङ्ग इत्यत आह मिथ्याशब्द इति ॥ प्रागनिर्वचनीयसिद्धेरिति । अन्यथान्योन्याश्रयप्रसक्तेरिति भावः ।

### **परिमल**

तत इत्यनुवादो ब्रह्मण इति व्याख्या ॥ उक्तविधमिति । तद्धर्मविपरीतधर्मवत्वादिरूपमित्यर्थः । ननु मिथ्या चेत्प्रतियोगित्वमित्यत्र मिथ्याशब्दस्यासत्त्वमर्थो न भवति किन्त्वनिर्वचनीयत्वम् । अतो नोक्तदोष इत्यत आह मिथ्याशब्दोऽनिर्वचनीयवचन इति ।

### **श्रीनिवासतीर्थीया**

उक्तविधं तत्प्रतियोगिकान्योन्याभावादिरूपम् । यस्य ब्रह्मणः । यदपेक्षया स्वाप्नप्रपञ्चापेक्षया । ततो ब्रह्मणः । तस्य स्वाप्नप्रपञ्चस्य ।

### **वाक्यार्थरत्नमाला**

तस्य चास्वरूपस्यापि सम्भवादित्येव पाठः । आदिपदं लेखकप्रमादात् । अत एव वक्ष्यति । असत्वरूपत्वानुपपत्तेरिति । केचित्तु उत्तरदूषणस्य पक्षान्तरदूषणोपलक्षणत्वमङ्गीकृत्यात्रादिपदमित्याहुः । अन्योन्याभावत्वतत्वानधिकरणत्वरूपमित्यर्थ इति मूलकोशस्थो युक्तश्च पाठः । रूपतत्वेति तु रूपपदस्य मध्ये निवेशोलेखकागतः ।

