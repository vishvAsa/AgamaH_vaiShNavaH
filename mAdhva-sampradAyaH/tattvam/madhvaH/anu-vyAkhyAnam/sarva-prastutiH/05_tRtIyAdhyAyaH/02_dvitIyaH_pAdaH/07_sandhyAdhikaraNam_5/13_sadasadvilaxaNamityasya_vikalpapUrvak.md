+++
title = "१३ सदसद्विलक्षणमित्यस्य विकल्पपूर्वकं दोषोद्भावनम्"

+++


## प्रतियोगित्वमप्यस्य ब्रह्मणोऽङ्गीकृतं भवेत्

**सदसद्विलक्षणमित्यस्य विकल्पपूर्वकं दोषोद्भावनम्**

**प्रतियोगित्वमप्यस्य ब्रह्मणोऽङ्गीकृतं भवेत्**

### **सुधा**

किञ्च सदसद्विलक्षणमित्यत्र सच्छदेन किमबाध्यमभिधीयते उत ब्रह्मस्वरूपम् । वैलक्षण्यमपि तद्धर्मविपरीतधर्म(व)त्त्वं वा तत्प्रतियोगिकान्योन्याभावो वा तत्त्वानधिकरणत्वं वा । सर्वेष्वपि दूषणान्याह प्रतियोगित्वमपीति ।

## **अनुव्याख्यानम्**

***प्रतियोगित्वमप्यस्य ब्रह्मणोऽङ्गीकृतं भवेत् ।***

अस्य स्वाप्नप्रपञ्चस्य । स्वाप्नप्रपञ्चं प्रतीति यावत् । अपिपदं दोषान्तरसमुच्चयार्थम् । अस्य निराकारतयाऽङ्गीकृतस्यापि ब्रह्मण इति वा । सदसद्विलक्षणं सन्ध्यमिति प्रतिजानतेति वाक्यशेषः ।

ततश्चायमर्थः । सच्छब्देनाबाध्यमङ्गीकृत्य वैलक्षण्यमपि तद्धर्मविपरीतधर्मत्वमङ्गीक्रियते चेत्तदाऽबाध्यस्यापि धर्मवत्त्वमङ्गीकृतं स्याता । अबाध्यं च न ब्रह्मणोऽन्यदस्तीति ब्रह्मैव सधर्मकमु(मित्यु)क्तं स्यात् । तथा चापसिद्धान्तः । एतेन सच्छब्दस्य ब्रह्मार्थो, वैलक्षण्यं च तद्धर्मविपर्यय इति पक्षोऽप्यपास्तः ।

अथाबाध्यं सत्, वैलक्षण्यं च तत्प्रतियोगिकोऽन्योन्याभाव इति मतम् । तदा ब्रह्मातिरिक्तस्याबाध्यस्याभावाद्ब्रह्मणः प्रपञ्चं प्रति प्रतियोगित्वलक्षणो धर्मः स्वीकृतो भवेत् । अनेन सच्छब्दो ब्रह्मार्थ इति (इत्यपि) प्रत्युक्तम् ।

अथ सच्छब्दोऽबाध्यार्थो, वैलक्षण्यं च तत्त्वानधिकरणत्वं तर्हि बाध्यमिति प्रतिज्ञार्थः स्यात् । कार्त्स्न्येनानभिव्यक्तत्वं च तदेवेति साध्यहेत्वोर्भेदो न भवेत् । अबाध्यस्य धर्मित्वं चाभ्युपेतं स्यात् । अन्यथा त्वप्रत्ययवैयर्थ्यात् । एतेन ब्रह्मपक्षोऽप्यपोढः ।

न च वाच्यं सकलमप्येतदयुक्तम् । यतोऽत्र मायामात्रत्वमेव प्रतिज्ञातं न तु सदसद्वैलक्षण्यमिति । मायामात्रपदस्य सदसद्वैलक्षण्यार्थतयैव परस्याभिमतत्वात् । तच्च ‘किं स्वप्ने पारमार्थिकी सृष्टिराहोस्विन्मायामयी’तिसंशयोपपादनेन ‘सन्ध्ये तथारूपैव सृष्टिरि’ति पूर्वपक्षोत्थापनेन ‘न परमार्थगन्धोऽप्यस्ती’ति सिद्धान्तोपक्रमेण चावगम्यते न ह्यसत्त्वं स्वीक्रियत इति ।

### **वाक्यार्थचन्द्रिका**

किञ्चेति । अत्र सर्ववादिसम्मत्या सदबाध्यमिति प्रथमस्य, वादिरीत्या च ब्रह्मस्वरूपमिति द्वितीयस्य कल्पस्य प्रसक्तिरिति मन्तव्यम् ॥ वैलक्षण्यमपीति । विशब्दस्य विपरीतार्थत्वमाश्रित्य प्रथमस्य, स्वशब्दानुसाराद्द्वितीयस्य, ऋद्धेरभावो व्यृद्धिरित्यत्रेव विशब्दस्याभावार्थत्वाभिप्रायेण तृतीयस्य च प्रसक्तिरिति द्रष्टव्यम् । ब्रह्मण इत्येतावतैव प्रकृतप्रसङ्गसिद्धेरस्येत्यस्य वैयर्थ्यमित्याशङ्क्य ब्रह्मप्रतियोगिकभेदाधिकरणस्य सन्ध्यस्य कथनार्थत्वान्न तदिति भावेन तत्परतयाऽस्येत्येतद्व्याचष्टे ॥ अस्य स्वाप्नप्रपञ्चस्येति । नन्वनेन स्वाप्नप्रपञ्चस्य भेदप्रतियोगित्वलाभान्नब्रह्मप्रतियोगिकभेदाधिकरणसमर्पकत्वमस्य सम्भवतीत्यतस्तत्तात्पर्यमाह स्वाप्नप्रपञ्चं प्रतीति यावदिति । स्वाप्नप्रपञ्चनिष्ठभेदं प्रतीति यावदित्यर्थः । तर्ह्यपिपदवैयर्थ्यमित्यत आह पिपदमिति । धर्मवत्त्वलक्षणवत्त्वरूपदोषान्तरोपलक्षणमित्यर्थः । ब्रह्मणः प्रतियोगित्वापादनमात्रेण चारितार्थ्यान्न धर्मिसमर्पणस्यावश्यकतेति पूर्वत्रापरितोषादस्यापि ब्रह्मण इत्यन्वमङ्गीकृत्यापेक्षितार्थसमर्पकतया तस्यार्थमाह ॥ अस्य निराकारतयेति । साकाङ्क्षताप्रयुक्तवाक्याभासतापरिहारायापेक्षितं माह ॥ सदसद्विलक्षणमिति ।

ननु सन्ध्यं सदसद्विलक्षणमिति प्रतिज्ञायां ब्रह्मणः सच्छब्दार्थत्वपक्षे तस्य प्रतियोगित्वप्राप्तावप्यबाध्यस्य तदर्थत्वे तस्यैव प्रतियोगित्वप्राप्त्या ब्रह्मणस्तदप्राप्तेः कथं तदापादनम् । अस्तु वा तत्रापि कथञ्चित्तत्प्राप्तिः । तथाऽपि न तदापादनं सम्भवति । तस्य प्रतियोगिताया इष्टत्वेनेष्टापादनत्वादित्यतस्तस्यानिष्टापादनत्वमपिशब्दोपलक्षितं देषान्तरं च दर्शयन्नेव सर्वपक्षदूषणसमर्पकतया वाक्यं योजयति ततश्चायमिति ॥ एतेनेति । सधर्मत्वप्रयुक्तापसिद्धान्तेनेत्यर्थः ॥ तद्धर्मविपर्यय इति । तद्धर्मविपरीतधर्मवत्त्वमित्यर्थः ॥ प्रपञ्चं प्रतीति । स्वाप्नप्रपञ्चनिष्ठभेदं प्रतीत्यर्थः ॥ अनेनेति । ब्रह्मणः प्रतियोगित्वप्रसङ्गेनेत्यर्थः । सच्छब्दो ब्रह्मार्थ इत्युपलक्षणम् । वैलक्षण्यं तत्प्रतियोगिकोऽन्योन्याभाव इत्यपि द्रष्टव्यम् ॥ तत्त्वानधिकरणत्वमिति । अबाध्यत्वानधिकरणत्वमित्यर्थः ॥ तदेवेति । देशकालनिमित्तसम्पत्तिरबाधश्च कार्त्स्न्यमिति व्याचक्षाणेनाबाधस्य कार्त्स्न्यान्तर्भावाभ्युपगमाद्बाध्यतायां हेतूकृतकार्त्स्न्येनानभिव्यक्तस्वरूपत्वसिद्धिरिति भावः ॥ धर्मित्वं चेति । अबाध्यत्वरूपधर्मं प्रतीति शेषः ॥ अन्यथेति । अबाध्यत्वं प्रति तस्य धर्मित्वाभाव इत्यर्थः ॥ त्वप्रत्ययेति । अबाध्यत्वेतित्वप्रत्यय इत्यर्थः ॥ एतेनेति । त्वप्रत्ययवैयर्थ्यान्यथाऽनुपपत्तिप्रयुक्तधर्मित्वापत्तिरूपतृतीयपक्षद्वितीयदूषणेनेत्यर्थः ॥ ब्रह्मपक्ष इति । सच्छब्दो ब्रह्मार्थ इति पक्ष इत्यर्थः । उपलक्षणमेतत् । वैलक्षण्यं च ब्रह्मत्वानधिकरणत्वमित्यपि द्रष्टव्यम् ।

### **परिमल**

दोषान्तरेति । प्रागुक्तव्याहतितोऽपसिद्धान्तादिरूपदोषान्तरेत्यर्थः । साध्यहेत्वोरिति । मायामात्रमिति सिद्धान्तसूत्रे सन्ध्यं मायामात्रं बाध्यमिति साध्यम् । कार्त्स्न्येनानभिव्यक्तस्वरूपत्वादिति हेतुः । देशकालसम्पत्तिरबाधः कार्त्स्न्यशब्दार्थः । तेन अनभिव्यक्तस्वरूपत्वात् तदधीनत्वादित्यत्रोक्तेर् उभयोर्भेदो न स्यादित्यर्थः ॥ ब्रह्मपक्षोऽपीति । सच्छब्दार्थो ब्रह्म वैलक्षण्यं च ब्रह्मत्वानधिकरणत्वम् इति पक्षोऽपीत्यर्थः । निर्धर्मकस्य ब्रह्मत्वरूपधर्माङ्गीकारप्रसक्तेरिति भावः । असत्त्वमेव सिद्धान्त्यभिमतमिति किं न स्यादित्यत आह न ह्यसत्त्वमिति । बाध्यत्वादिधर्मान्तरं स्वाप्नस्येति योज्यम् ।

### **यादुपत्यं**

तद्धर्मविपर्यय इति । तद्धर्मविपरीतधर्मवत्त्वमित्यर्थः ॥ तदेवेति । देशकालनिमित्तसम्पत्तिरबाधश्च कार्त्स्न्यं तेनाभिव्यक्तस्वरूपत्वाभावादिति परेण व्याख्यातत्वादिति भावः ॥ संशयोपपादनेनेत्यादि । मायामयशब्दस्य हि पारमार्थिकत्वरूपापरकोटिविरुद्धार्थकत्वं वाच्यम् । अन्यथा तस्य संशयकोटित्वस्यैवासम्भवात् । एवं च मायामयशब्दार्थे पारमार्थिकत्वरूपसत्त्वानधिकरणत्वं प्राप्तमित्यर्थः । एवं ‘तथारूपैव सृष्टिरि’ति पूर्वपक्षोत्थापने सिद्धान्ते मायामयशब्दस्य तद्विरुद्धार्थत्वमावश्यकं ‘न परमार्थगन्धोऽपी’ति सिद्धान्तोपक्रमे तु स्पष्टमेव पारमार्थिकत्वरूपसत्त्वानधिकरणत्वमवगम्यत इत्यर्थः । नन्वेतावता सत्त्वानधिकरणत्वरूपं सद्वैलक्षण्यमेव प्राप्तं नासद्वैलक्षण्यमित्यत आह न ह्यसत्त्वमिति ॥

### **श्रीनिवासतीर्थीया**

निराकारतया । निर्धर्मकतया ॥ एतेनेति । ब्रह्मणः सधर्मकत्वप्राप्त्याऽपसिद्धान्तप्रसङ्गेनेत्यर्थः । अनेन ब्रह्मणः प्रतियोगित्वप्राप्त्याऽपसिद्धान्तेन । ब्रह्मार्थ इत्यनन्तरं वैलक्षण्यं च तत्प्रतियोगिकान्योन्याभाव इति शेषः । धर्मित्वं धर्मवत्त्वम् । त्वप्रत्ययेति । ‘तस्य भावस्त्वतलावि’ति भावे त्वप्रत्ययस्मरणादित्यर्थः ॥ एतेनेति । ब्रह्मत्वानधिकरणमित्युक्ते निर्धर्मकस्यापि ब्रह्मणो धर्मित्वं धर्मवत्त्वमङ्गीकृतं स्यात् । अन्यथा त्वप्रत्ययवैयर्थ्यादित्यर्थः ॥ ब्रह्मपक्ष इति । सच्छदो ब्रह्मार्थस्तद्वैलक्षण्यं नाम तत्त्वानधिकरणत्वमिति पक्ष इत्यर्थः ।

### **वाक्यार्थरत्नमाला**

शब्दानुसारादिति । विलक्षणशब्दस्य घटाद्भिन्न इत्यत्रेव घटाद्विलक्षणः पट इत्यन्योन्याभावे व्युत्पन्नत्वादिति भावः । व्यृद्धिरित्यत्रेति । अव्ययं विभक्तीति सूत्रीयवृद्धिशब्देन इवेत्यर्थः । न च वृद्धिशब्दे विशब्दस्य अभावार्थत्वे अर्थाभाव इत्यनेनैव निर्मक्षिकमित्यादाविव दुर्यवनमित्यादावपि समाससिध्या वृद्धिग्रहणमनर्थकमापाद्यत इति वाच्यम् । अर्थाभाव इत्यनेन हि यो नोत्तरपदेन समस्यते तदर्थाभावस्योक्ततया निर्मक्षिकमित्यादौ तथात्वसद्भावेपि दुर्यवनमित्यादावुत्तरपदार्थयवनाभावस्य विवक्षाभावेन यवनस्थाया ऋद्धेरेव चाभावस्य विवक्षायाः सत्वेनार्थाभावस्याभावेन तेन गतार्थत्वशङ्कायोगादित्यवधेयम् । तत्तात्पर्यमिति । अस्येति कर्मणि षष्ठीति तत्तात्पर्यमित्यर्थः । अन्योन्याभावस्य धर्मिस्वरूपत्वाशयेन प्रपञ्चस्येत्युक्तिरिति सिद्धं कृत्वा प्रपञ्चं प्रतीतिव्याख्यानमिति मनसि निधाय तावताऽपि विवक्षितस्पष्टलाभाभावादाह । स्वप्नप्रपञ्चनिष्टभेदमिति माह । सदसद्विलक्षणमितीति पाठः । सन्ध्यमितीति । पाठे सन्ध्यं सदसद्विलक्षणमिति पक्षादिक्रमानुसारेण सम्बन्धमाश्रित्य सम्बध्यमित्यस्यैव प्रतीकतयोपादानमित्यप्याहुः । विकल्पानुसारितां दर्शयति । तद्धर्मविपरीतेति । त्वप्रत्यवैयर्थ इति । तस्य भावस्त्वतलाविति तदर्थत्वस्य विधानादिति भावः । उपलक्षणमेतदिति पाठः ।

