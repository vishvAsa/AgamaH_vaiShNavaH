+++
title = "०४ तर्कः प्रमाणनामनुग्राहकः"

+++


## वाक्यं प्रकरणं स्थानं समाख्या च तथाविधाः

**तर्कः प्रमाणनामनुग्राहकः**

**वाक्यं प्रकरणं स्थानं समाख्या च तथाविधाः**

### **सुधा**

ननु तथाऽपि जैनास्तर्कं पृथक् प्रमाणमाहुः । सत्यम् । मिथस्सिद्धिरित्यादिना साऽप्यनुमानन्तर्गत इति सूचितमेव ।

अत्राह तर्कः प्रमाणमेव न भवति । कुतोऽनुमानम् । तथा हि । अनिष्टप्रसञ्जनं तर्कः । अनिष्टं च द्विविधं (धा) प्रामाणिकपरित्यागोऽप्रामाणिकस्वीकारश्चेति । स पञ्चविधः । आत्माश्रयान्योन्याश्रयचक्रकानवस्थाप्रमाणबाधितार्थप्रसङ्गभेदात् । तत्र प्रसङ्गो नाम व्याप्याङ्गीकारेऽनिष्टव्यापकप्रसञ्जनम् ।

### **वाक्यार्थचन्द्रिका**

आहुरिति । ततश्चानुप्रमाणत्रैविध्यमनुपपन्नमिति भावः । तात्पर्यपरिशुद्धिकारमतमुत्थापयति अत्राहेति । प्रतिज्ञाते अप्रामाण्याननुमानत्वे उपपादयितुं प्रतिजानीते तथा हीति । अविज्ञाततत्त्वेऽर्थ इति तर्कसूत्रीयन्यायनिबन्धोक्तं तर्कलक्षणमाह अनिष्टेति । प्रसज्यतेऽनेनेति प्रसञ्जनं प्रसञ्जकमित्यर्थः । जलह्रदे निर्धूमत्वापादकव्यावृत्त्यर्थमनिष्टपदम् । लक्षणप्रविष्टमनिष्टं विभजते अनिष्टं चेति । तथा च प्रामाणिकपरित्यागाप्रामाणिकस्वीकारयोरन्यतरप्रसञ्जकस्तर्क इत्युक्तं भवति । तर्कविभागमाह स इति । पञ्चविधत्वमेव दर्शयति आत्माश्रयेति । अत्र टीकायामात्माश्रयान्योन्याश्रयचक्रकानवस्थाप्रमाणबाधितार्थप्रसङ्गभेदादित्येव पाठः साधुः । तथैव मूलकोशेषु न्यायनिबन्धादिषु पाठदर्शनात् । अनवस्थाप्रसङ्गभेदादिति क्वाचित्कः पाठः । तत्रापि प्रमाणबाधितार्थत्वस्यानुपलक्षणे प्रतिज्ञाततर्कपाञ्चविध्यानिर्वाहात्तस्य वा पद्धत्यनुसारेण केवलानिष्टस्य वा सङ्ग्राह्यत्वात् प्रतिज्ञाततर्कपाञ्चविध्यसिद्धेः, नात्माश्रयादिशब्दानां तत्प्रसङ्गोपलक्षणत्वं प्रसङ्गशब्दस्य च प्रसिद्धार्थत्यागेन केवलानिष्टपरत्वं वा कल्पनीयमिति ध्येयम् ॥

प्रसङ्गभेदादिति । प्रसञ्जकभेदादित्यर्थः । नन्वन्योन्याश्रयचक्रकयोरात्माश्रयासङ्कीर्णोदाहरणाभावाद् आत्माश्रयानवस्थाप्रमाणबाधितार्थप्रसङ्गभेदेन तत्त्रैविध्यमेवेति कथं पाञ्चविध्यमिति चेन्न । अपेक्ष्यापेक्षितत्वस्यान्योन्याश्रये स्वापेक्ष्यापेक्ष्यापेक्षितत्वस्य चक्रके उपाधित्वात् । आत्माश्रये च साक्षात्स्वापेक्षितत्वस्यैवोपाधितयोपाधिभेदात् । ‘यद्ययमेतज्जन्यजन्यः स्यादि’त्यादिमणिकण्ठोपदर्शितापादनप्रकारभेदाच्चान्योन्याश्रयचक्रकयोरात्माश्रयात्पृथक्त्वविवक्षया पाञ्चविध्यकथनमिति द्रष्टव्यम् । नन्वनिष्टप्रसङ्गस्तर्क इत्ययुक्तम् । तथा सति शब्दो यद्यनित्यः स्यात्तर्हि सावयवः स्यादित्यादेरप्यनिष्टापादनतया तर्कत्वप्रसङ्गादित्यतोऽत्र लक्षणवाक्यस्थास्यानिष्टप्रसङ्गशब्दस्य व्याप्याङ्गीकारेऽनिष्टव्यापकप्रसङ्गपरत्वेनानिष्टप्रसङ्गमात्रपरत्वाभावान्न दोष इति भवेन परिष्कृततल्लक्षणमाह तत्र प्रसङ्गो नामेति । अनिष्टस्य वन्ह्यभावव्यापकस्य धूमाभावादेः प्रसञ्जको व्याप्याङ्गीकारस्तर्क इत्यर्थः । अत्र व्यापकारोपहेतुर्व्याप्यारोपस्तर्क इत्युक्ते भ्रमरूपवन्ह्यनुमितिहेतौ बाष्पारोपितधूमेऽतिव्याप्तिः । तत्रैव प्रवृत्ते यद्यग्निर्न स्यात्तर्हि धूमोऽपि न स्यादिति तर्केऽव्याप्तिश्च । तत्र निरग्निकत्वनिर्धूमत्वयोः सत्त्वेन व्याप्यव्यापकयोरारोपस्याभावादिति तत्परिहारायारोपपदं विहायाङ्गीकार इत्युक्तमिति ध्येयम् ।

### **यादुपत्यम्**

अनिष्टप्रसञ्जनमिति । व्याप्तिमाश्रित्येति शेषः । ततश्च व्याप्याङ्गीकारेऽनिष्टव्यापकप्रसञ्जनं तर्क इति लक्षणार्थः । अतो नातिप्रसङ्गः । सस् तर्कः । आत्माश्रयादिशब्दास्तत् प्रसञ्जनोपलक्षकाः । प्रसङ्गशब्दश्च केवलानिष्टप्रसङ्गपरः । तत्र यत्किञ्चिदनिष्टप्रसङ्गस्य तर्कत्वाभावादाह प्रसङ्गो नामेति । यद्यप्यात्माश्रयादिप्रसङ्गोऽपि व्याप्याङ्गीकारे व्यापकप्रसङ्गरूप एव । आत्माश्रयादेरप्यनिष्टत्वात् । अन्यथोक्ततर्कसामान्यलक्षणस्य तत्राव्याप्तिप्रसङ्गात् । तथाऽपि गोबलीवर्दन्यायेन पृथगुक्तिः । कथमन्यथा व्याप्त्यभावनिबन्धनानामनैकान्तिकविरुद्धादीनां व्याप्यत्वासिद्धिपर्यवसानेऽपि तदपेक्षया पृथगाभासत्ववचनम् ।

### **वाक्यार्थरत्नमाला**

प्रमाणत्रैविध्येति । अत एव मूले दूषणानुमानेऽन्तर्भावात्प्रमाणत्रित्वं युक्तमिति उपसंहार इति भावः । तात्पर्यपरिशुद्धीति । अत्र तात्पर्यपदस्थाने तत्वपदं लेखकागतम् । अनिष्टप्रसङ्गस्तर्क इति लक्षणस्य वक्ष्यमाणस्थले तात्पर्यपरिशुद्धावुदयनोक्तत्वात् । एतदेवानुसन्धाय वरदराजीये उक्तम् । तर्कमधिकृत्य तात्पर्यपरिशुद्धिकारस्तस्य स्वरूपमनिष्टप्रसङ्ग इति । यद्यपि प्रमाणप्रमेयेति सूत्रीयभाष्ये तर्को न प्रमाणसंगृहीतः, नप्रमाणान्तरमित्यादिना तद्भाष्यव्याख्यानरूपोद्योतकरवार्तिके च तर्को न प्रमाणसंगृहीतः, न प्रमाणान्तरं परिछेदकत्वात् । प्रमाणपरिच्छेदकं न तर्क इत्यादिना तद्वार्तिकव्याख्यानरूपन्यायवाचस्पतौ च तर्को न प्रमाणसंगृहीतः प्रमाणपदेन हि चत्वारि प्रमाणानि सङ्गृहीतानि । नचैतेष्वन्यतमस्तर्क इत्यादिना च तर्कप्रामाण्यं निराकृतमिति न्यायभाष्यकारादिमतमुत्थापयतीति वक्तुमुचितम् । तथापि भाष्ये प्रतिज्ञामात्रतया तर्कप्रामाण्यनिराकरणस्यापूर्णत्वाद्वार्तिकादावपि पूर्वर्वापेक्षया किञ्चिद्विस्तरकरणेऽपि संपूर्णप्रतिपादनाभावात्तात्पर्यपरिशुद्धावेवच न्यायवाचस्पतिव्याख्यानव्याजेन विशिष्टार्थस्यैतदुक्तं भवति । तर्को हि प्रमारूपं प्रमाणं वा स्याल्लिङ्गदर्शनवदित्यादिना प्रतिपादनात्तर्को हि प्रमारूपं प्रमाणमित्याद्युत्तरमूलस्थशङ्काग्रन्थस्यतात्पर्यपरिशुद्धिस्थत्वाच्च तन्मतोत्थापनपरतयैवेतद्ग्रन्थप्रवृत्तिवर्णनमिति सन्तोष्ठव्यम् ।

तर्कसूत्रीयेति । तर्कलक्षणकथनपरसूत्रीयेत्यर्थः । न्यायनिबन्धोक्तमिति । न्यायनिबन्धापरनामकतात्पर्यपरिशुद्धावुदयनेनोक्तमित्यर्थः । एतच्च लक्षणप्रकरणे सूत्रमिति ज्ञेयम् । तत्सूत्रीयैतदुक्तं भवति । यस्मिन्विषये प्रमाणं प्रवर्तितुमुद्यतं तद्विपर्ययशङ्कायां न तावत्प्रवर्तते । न यावदनिष्ठापत्या विपर्ययाशङ्कापनीयते । तदपनय एवच स्वविषये प्रमाणसम्भव इत्यादिवाचस्पतिव्याख्यानरूपतेनायं सूत्रार्थः । प्रमाणविषयाभ्यनुज्ञाद्वारेण फलसिद्धौ व्याप्रीयमाण ऊहस्तर्क इतीत्यादितात्पर्यपरिशुद्धौ कारणफलस्वरूपनिरूपणावसरे स्वरूपमनिष्टप्रसङ्ग इति प्रतिपादनादिति ज्ञेयम् । अविज्ञाततत्त्व इत्येतत्सूत्रव्याख्यावाक्यार्थचन्द्रिकायां जिज्ञासाधिकरणे कृतम् । वाक्यार्थचन्द्रिकायामपि कृतम् । परंतूपयोगानुसारेण व्याख्यानं तत्र तत्र कृतम् । मूलोक्तप्रमेयलाभार्थं तत्सूत्रव्याख्यानान्तरानुसरणम् । प्रमेयतत्वबोधेतु न विज्ञातं वितो ज्ञातं तत्वं वास्तवं रूपं यस्यार्थस्येति विज्ञाननिषेधात्सामान्यज्ञानलाभेन धर्मिज्ञानं सांशायिकं लभ्यते । कारणं व्याप्यं तदुपपत्तिराहार्योरोपरूपा तत एव ऊहो विपर्ययेऽनिष्ठप्रसञ्जनरूपस्तर्क इत्यर्थः । तत्वज्ञानार्थमिति तत्वनिर्णयप्रयोजकत्वप्रदर्शनमित्युक्तम् । जिज्ञासाधिकरणयुक्तिपादादिगतटीकाव्याख्यानं विवेचनीयमस्ति । पदार्थचन्द्रिकानुसारेण व्याख्याति । प्रसज्यतेऽनेनेति । न्यायनिबन्धादिषु चेति । स्वरूपमनिष्टप्रसङ्ग इत्युक्तयनन्तरमेव सचात्माश्रयेतरेतराश्रयचक्रकानवस्थाप्रमाणबाधितार्थप्रसङ्गभेदेन पञ्चविध इति न्यायनिबन्धे उक्तेः । अन्यत्रापि तदनुसारेणोक्तिं मनसि कृत्वा निबन्धादिष्वित्युक्तम् । पाञ्चविध्यानिर्वाहात्तस्य वा पद्धत्याद्यनुसारेण केवलानिष्टस्य वा संग्राह्यत्वात्प्रतिज्ञाततर्कपाञ्चविध्यसिद्धेर्नात्माश्रयादिशब्दानां तत्प्रसङ्गोपलक्षणत्वम् । प्रसङ्गशब्दस्य च प्रसिद्धार्थत्यागेन केवलानिष्ठपरत्वं वा कल्पनीयमिति ध्येयमिति टीकापाठः । उक्तरीत्या पाञ्चविध्यप्रतिपादनपूर्वकमात्माश्रयादिशब्दानां तत्प्रसङ्गोपलक्षणत्वादिक्लेशाभाव इति प्रतिपादयता यदन्यथाख्यातौ पाञ्चविध्यलाभाय प्रसङ्गपदस्य पाञ्चविध्यसमर्पकतया व्याख्यानमात्माश्रयादिपदानां तत्प्रसङ्गोपलक्षणतया व्याख्यानं च कृतम् । तदपरामर्शमूलकमिति सूचयति । विस्तरस्तु वाक्यार्थविनोदे द्रष्टव्य इत्याशयः । टीकायां नन्वित्यादिग्रन्थे प्रसङ्गस्तु प्रसञ्जनाभिप्रायका इति ज्ञेयम् । एतत्प्रकरणं न्यायभाष्यादिकं मणिकण्ठतट्टीके पदार्थचन्द्रिका तट्टीकाद्यनुसारेण तत्र तत्रोपयुक्तांशस्वीकारेण व्याख्यातमस्ति ।

लक्षणवाक्यस्थस्येति । अनेन मूले तत्र प्रसङ्गोनामेत्यत्र तत्रेत्यस्य लक्षणवाक्य इत्यर्थ उक्तो भवति । अनिष्टप्रसङ्गशब्दस्येत्यादि वदता प्रसङ्गपदमनिष्ठप्रसङ्गपरमित्युक्तं भवतीति ज्ञेयम् । परिष्कृतमिति । शिवादित्यादिभिरिति शेषः । व्याप्याङ्गीकार इति मूले अत्र व्याप्याङ्गीकार इति करणांशाभिधानमनिष्टव्यापकप्रसञ्जनमिति फलांशकीर्तनमिति विवेकं सूचयन्व्याचष्टे । अनिष्टस्येत्यादि । पूर्वं परिशेषे मिथःसिध्यादिलक्षणव्याख्यानावसरे विवेकस्य कथनाच्छिष्यैरेव तदूह्यत्वमित्याशयेनात्र तत्कथनमिति ज्ञेयम् । प्रसञ्जनमित्येव मूले लक्षणम् । परं त्वर्थानुवादः प्रसङ्गपदमिति स्वीकारप्रसङ्गलक्षण प्रसङ्गपदप्रयोगः कथनमिति शोध्यमस्ति । पदार्थचन्द्रिकानुसारेण अनिष्टस्येत्यनूद्य धूमाभावादेरित्यन्तं व्याख्यानम् । अधिकविचारः जैनाधिकरणटीकायाम् । बाष्पारोपितधूम इति । बाष्पाधिकरणधूमविषयकारोप इत्यर्थः । तथाहि प्रत्यक्षमेव तावद्भूतले वर्तमानं तद्विणतया घटाभावेऽपि प्रवर्तमानं यद्यत्राभविष्यद्घटो भूतलमिवाद्रक्ष्यदित्यादि प्रथमसूत्रीय प्रत्यक्षानुमानागमानुग्राहकप्रदर्शनपरन्याय वाचस्पत्याद्यनुसारिमूलव्याख्यानं वर्धमानाद्यनुसारेण शोध्यमस्ति ।

