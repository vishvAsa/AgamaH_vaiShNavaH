+++
title = "१० अभिहितान्वयादिपक्षाणाम् अनुभूतिविरोधः"

+++


## तत्कल्पनागुरुत्वादिदोषेऽतोऽभिहितान्वयः

**अभिहितान्वयादिपक्षाणाम् अनुभूतिविरोधः**

**तत्कल्पनागुरुत्वादिदोषेऽतोऽभिहितान्वयः**

### **सुधा**

यद्यनन्वितमित्यादिनोक्तमर्थमुपसंहरति तदिति ।

## **अनुव्याख्यानम्**

***तत्कल्पनागुरुत्वादिदोषेऽतोऽभिहितान्वयः ।***

***अनुभूतिविरुद्धश्च त्याज्य एव मनीषिभिः ।***

तत् तस्मात् । तस्यैव विवरणं कल्पनेत्यादि । कल्पनागौरवं प्रथमसूत्रेण व्युत्पादितम् । अभिहितान्वय इत्युक्तसमस्तपक्षोपलक्षणम् । कथमनुभूतिविरोध इत्यत आह कर्तृशब्दे हीति ।

**अनुव्याख्यानम्**

***कर्तृशब्दे ह्यभिहिते धर्मसामान्यवेदनात् ।***

***विधर्ममन्विच्छन्किमित्येव हि पृच्छति ।***

कर्तृग्रहणं सम्बन्धिमात्रोपलक्षणम् । विधर्ममिति तज्ज्ञानम् । देवदत्तेनेति कर्तृवाचिनि शब्दे प्रयुक्ते श्रोता किमिति पृच्छतीति तावदविवादम् । स च पचनादिधर्मविज्ञानमन्विच्छन्नेव पृच्छति । विजिज्ञासा च धर्मसामान्यज्ञानादेव । न च तदा तस्य धर्मसामान्यज्ञानोपायोऽस्त्यन्यः पदात् । अतः पदेन धर्मसामान्यान्वितं वस्तु प्रतिपादितमिति ज्ञायते । किमिति प्रश्नो विजिज्ञासयेत्येतत्कुत इत्यत आह गुणेति ।

**अनुव्याख्यानम्**

***गुणक्रियादिधर्माणां विशेषे कथिते पुनः ।***

***निराकाङ्क्षो भवेद्यस्मात् .........***

निराकाङ्क्षो निवृत्तजिज्ञासः । तस्माद्विधर्ममन्विच्छन्किमित्येव हि पृच्छतीति सम्बन्धः ।

एतदुक्तं भवति । कर्त्रादिपदश्रवणानन्तरभावी किमित्यादिप्रश्नो जिज्ञासामूलः । प्रश्वत्वात्सम्मतवत् । सा च जिज्ञासा धर्मविविषया । तदुक्त्या निवर्तमानत्वात्सम्मतवत् । विजिज्ञासा च धर्मसामान्यज्ञानपूर्विका विजिज्ञासात्वात्सम्मतवत् । सामान्यज्ञानं चेदमेतत्पदजन्यं तदनन्तरभावित्वात्सम्मतवदिति । पदेन पदार्थमात्रेऽभिहिते अविनाभावबलेन धर्मसामान्यज्ञानमिति चेन्न । दृष्टपदपरित्यागेनादृष्टानुमानकल्पनानुपपत्तेरिति ।

एतेन विशेषान्विताभिधानपक्षोऽपि परास्तः ।

अभिहितान्वयादिपक्षाणां त्याज्यत्वे प्रकृते किमायातमित्यत आह शब्दा इति ।

**अनुव्याख्यानम्**

***....... ...... शब्दा अन्वितवाचकाः ॥***

सर्वेऽपि शब्दाः समान्येनान्वितास्वार्थवाचका इत्येष एव पक्षो ग्राह्य इत्यर्थः ।

### **वाक्यार्थचन्द्रिका**

प्रथमसूत्रेणेति । जिज्ञासासूत्रे ‘गौरवं कल्पनेऽन्यथे’त्यादिनेति शेषः । अन्विताभिधानातिरिक्तसमस्तपक्षाणामप्यनुपपन्नतायाः प्राक् सम्यक् समर्थितत्वादभिहितान्वयवादमात्रग्रहणानुपपत्तिमाशङ्क्याह अभिहितेति । ननु देवदत्तेनेति कर्तृवाचिशब्दप्रयोग इव ग्राममित्यादिकर्मवाचकशब्दप्रयोगेऽपि किमिति प्रश्नस्याविशिष्टत्वान्न कर्तुरेव ग्रहणं युक्तमित्यत आह कर्तृग्रहणमिति । प्रश्नस्य धर्मविशेषेच्छामूलकत्वासम्भवादाह तज्ज्ञानमिति । तज्ज्ञानोपलक्षणमित्यर्थः । करिष्यमाणानुमाने आश्रयासिद्धिपरिहारायाह अविवादमिति । कर्तृशब्द इत्यादिवाक्यसमुदायतात्पर्यमाह एतदुक्तं भवतीति ॥ प्रश्नत्वादिति । न च विदिततत्त्वेन पुरुषेण परपरीक्षार्थं क्रियमाणे प्रश्ने व्यभिचारस्तदन्यत्वेन हेतुविणस्यात्राभिमतत्वेन तदप्रसङ्गादिति भावः ॥ अविनाभावबलेनेति । यत्कारकं तत्क्रियान्वयि या क्रिया सा कारकान्वयिनीत्यविनाभावबलेनेत्यर्थः ॥ एतेनेति । (अनुभवविरोधेनेत्यर्थः) विधर्मज्ञानेच्छया किमिति प्रश्नानुपपत्त्येत्यर्थः । प्रथमत एव विशेषान्वयबोधने विस्य ज्ञातत्वेन तज्जिज्ञासाया असम्भवेन तन्मूलकप्रश्नानुपपत्तेरिति भावः ।

### **परिमल **

व्युत्पादितमिति । ‘गौरवं कल्पनेऽन्यथेत्ये’तद्व्याख्यावसर इति भावः । अविनाभावेति । क्रियाकारकान्वितेत्यादिव्याप्तिबलेनेत्यर्थः ॥ एतेनेति । कर्तृशब्द इत्यादिकथनेनेत्यर्थः ।

### **यादुपत्यं**

व्युत्पादितमिति । गौरवं कल्पनेऽन्यथेत्येतद्व्याख्यावसर इति शेषः ॥ धर्मविशेषेति । क्रियाविज्ञानमित्यर्थः । एवमग्नेऽपि धर्मपदं क्रियापरम् ॥ अविनाभावबलेनेति । यत्कारकं तत्क्रियान्वितमित्यविनाभावबलेनेत्यर्थः ॥ एतेनेति । कर्तृशब्दे ह्यभिहित इत्यादिनोपपादितानु भवविरोधेनेत्यर्थः । न हि प्रथमत एव विशेषान्वयबोधने तज्जिज्ञासामूलकः किमिति प्रश्नोऽनुभूयमानो युज्यत इति भावः ॥ ३२१५ ॥

### **श्रीनिवासतीर्थीया**

तस्यैव तस्मादित्यस्यैव ॥ सम्बन्धीति । ससम्बन्धिकपदार्थवाचिशब्देत्यर्थः । मूले गुणक्रियादिधर्माणां मध्ये कस्मिंश्चिद्विधर्मे कथित इत्यर्थः ॥ पदेनेति । या विजिज्ञासा सा धर्मसामान्यज्ञानपूर्विकेत्यविनाभावबलेनैव धर्मसामान्यज्ञानं भवति नत्वेतत्पदजन्यम् । तथा चान्त्यानुमानेऽप्रयोजकतेति भावः ॥ दृष्टपदेति । धर्मसामान्यज्ञानकारणत्वेन दृष्टं यत्पदरूपं कारणं तत्परित्यागेनेत्यर्थः ।

### **वाक्यार्थरत्नमाला**

कल्पनागौरवस्य प्रथमसूत्रेण व्युत्पादनाभावात्प्रथमसूत्रीयभाष्यपरं प्रथमसूत्रपदमित्याशयेन शेषं पूरयति । जिज्ञासासूत्र इति । प्रश्नदोषा हि चत्वार इत्याद्यनुभाष्यमूलव्याख्यानावसरे प्रागुक्तरीत्याह । न च विदितत्वेनेति । असिद्धसाधन इति स्वप्नाधिकरणानुभाष्यमूले किं च विदितत्वोऽपि यदा परपरीक्षार्थं तत्र प्रमाणं पृच्छतीत्युक्तिं हृदि कृत्वेयमाशङ्का ॥

