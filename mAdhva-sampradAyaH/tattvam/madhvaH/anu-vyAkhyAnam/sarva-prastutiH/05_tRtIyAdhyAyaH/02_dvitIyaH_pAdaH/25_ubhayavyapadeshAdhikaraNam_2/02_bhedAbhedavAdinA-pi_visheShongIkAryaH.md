+++
title = "०२ भेदाभेदवादिनाऽपि विशेषोङ्गीकार्यः"

+++


## अखण्डखण्डवादिभ्यां खण्डाखण्डेन चैव तत्

**भेदाभेदवादिनाऽपि विशेषोङ्गीकार्यः**

**अखण्डखण्डवादिभ्यां खण्डाखण्डेन चैव तत्**

### **सुधा**

इदानीं भेदाभेदवादिनं विमङ्गीकारयति अखण्डेति ।

## **अनुव्याख्यानम्**

***अखण्डखण्डवादिभ्यां खण्डाखण्डेन चैव तत् ॥***

***महादरेण शिरसि विशेषो धार्य एव हि ॥***

यस्मादेवमखण्डखण्डवादिभ्यां विशेषोऽङ्गीकार्यस्तत्तस्मादेव हि खण्डाखण्डेन खण्डाखण्डवादिना च विशेषोऽङ्गीकार्य एव । कुन्ताः प्रविशन्तीतिवदुपलक्षणया अर्शआदिभ्योऽजिति वा खण्डाखण्डेनेति साधु । तथा हि । धर्मधर्मिणोर्भेदाभेदाविति वदता तौ किं ताभ्यामत्यन्तं भिन्नावङ्गीक्रियेते उतात्यन्ताभिन्नावथ भिन्नाभिन्नौ । नाद्यः । भेदानवस्थापत्तेः । भेदस्य स्वरूपत्वे च विशेषानङ्गीकारे तदीयत्वाद्यनुपपत्तेः । भेदभेदयोरत्यन्तभिन्नयोः सम्बन्धाभावेन तदीयत्वानुपपत्तेश्च । न द्वितीयः । तदीयत्वाद्यनुपपत्तेरेव । भेदाभेदशब्दयोः पर्यायत्वापत्तेश्च । न तृतीयः । अनवस्थापत्तेः । क्वचिद्भेदाभेदयोरभेदे पूर्वदोषानुषङ्गात् । तस्माद्भेदाभेदवादिनाऽपि क्वचिद्विशेषोऽङ्गीकार्य इति ।

तदेवमुभयव्यपदेशान्यथाऽनुपपत्त्या भगवद्धर्माणां सविशेषोऽत्यन्ताभेद एवेति सिद्धम् ।

### **वाक्यार्थचन्द्रिका**

ननु चाखण्डवादिनेत्यादिवत्खण्डाखण्डवादिनेत्येव वक्तव्यम् । खण्डाखण्डेनेति तु कथमुच्यते । न च खण्डाखण्डशब्दस्य भेदाभेदपरत्वेन तत एव तल्लाभात्तथाऽनुक्तिर्न दोष इति वाच्यम् । भेदाभेदमात्रशक्ततया तस्य तद्वादिपरत्वासम्भवादित्यतो मुख्यवृत्त्या तत्परत्वासम्भवेऽपि कुन्ताः प्रविशन्तीत्यादौ लक्षणया कुन्तशब्दस्य तद्वत्पुरषपरत्ववत्खण्डाखण्डशब्दस्यापि लक्षणयैव तद्वादिपरत्वसम्भवाद्युक्तं तेन भेदाभेदवादिनो ग्रहणमित्याशयेनाह कुन्ताः प्रविशन्तीतिवदिति । न च स्वायत्तन्यायविरोधः । रूढलक्षणात्वेन प्रयोजनानपेक्षणात् । अत एव दृष्टान्तकथनं सङ्गच्छते । अन्यथोपलक्षणयेत्येवावक्ष्यदिति भावः । अस्मिन्पक्षे लक्षणाऽऽश्रयणीया भवतीत्यपरितोषान्मुख्यवृत्त्यैव खण्डाखण्डशब्दस्य तद्वादिपरतामुपदर्शयति अर्शआदिभ्योऽजिति वेति । खण्डाखण्डौ विद्येते अस्येति मत्वर्थीये अच्प्रत्यये यस्येति चेत्यकारलोपे निष्पन्नखण्डाखण्डशब्दस्य तद्वादिपरत्वं मुख्यवृत्त्यैवेत्यर्थः । न चार्श आदिगणेऽस्यापाठात्कथमत्र तेनाच् स्यादिति वाच्यम् । तस्याकृतिगणतया यत्रादन्तशब्देन तद्वतोऽभिधानं तस्य सर्वस्याप्यर्शआदित्वस्याकरे स्थितत्वादस्यापि तत्त्वोपपत्तेरित्याशयात् ।

भेदानवस्थेति । भेदाभेदयोर्धर्मधर्मिभ्यां यो भेदस्तस्यापि भेदिभ्यां भेद एवं तस्य तस्यापीत्यपर्यवसितभेदपरम्पराप्रसङ्गादित्यर्थः । न च भेदस्य भेदान्तरमित्येतावता नानवस्था, उत्पत्तिज्ञप्तिप्रतिबन्धकत्वाभावादिति वाच्यम् । विणप्रतीतिमन्तरेण विशिष्यप्रत्ययानुपपत्त्या ज्ञप्तिप्रतिबन्धकत्वादित्याशयात् । क्वचिद्भेदस्य भेदिस्वरूपत्वाभ्युपगमेनापर्यवसितपरम्पराया अप्रसङ्गान्नानवस्थेत्यत आह भेदस्य स्वरूपत्वे चेति । क्वचिद्भेदस्य भेदिस्वरूपत्वमेवेत्यर्थः ॥ तदीयत्वेति । भेदस्य भेदिस्वरूपत्वेन तदीयत्वनिर्वाहकभेदस्याभावान्न तेन तदीयत्वनिर्वाहः । नापि विशेषेण । तदनभ्युपगमात् । अभ्युपगमे वा सिद्धं नः समीहितमिति भावेनोक्तं विशेषानङ्गीकार इति ॥ अत्यन्तभिन्नयोरिति । धर्मधर्मिभ्यामिति शेषः ॥ सम्बन्धाभावेनेति । असम्बद्धयोरपि तद्भावे मेरुमन्दरयोरपि तद्भावप्रसक्तेरिति भावः । तदीयत्वेति । तन्निर्वाहकयोर्भेदवियोरभावादिति भावः । भेदाभेदशब्दयोरिति । यद्यपि भेदाभेदयोर्धर्मधर्मिभ्यामत्यन्ताभिन्नत्वात्तच्छब्दानामेवैकार्थवाचित्वात्पर्यायत्वमापादयितुं शक्यं न तु भेदाभेदशब्दयोर्भेदाभेदयोरभेदाभावेन तच्छब्दयोरेकार्थवाचित्वाभावात् । तथाऽपि धर्मधर्मिभ्यामत्यन्ताभिन्नत्वे भेदाभेदयोः परस्परमत्यन्ताभेदोऽवर्जनीयः । यद्यदत्यन्ताभिन्नात्यन्ताभिन्नं तत्तेनात्यन्ताभिन्नमिति नियमादिति भावेन युक्तमेव तच्छब्दयोरिदं पर्यायत्वापादनमिति द्रष्टव्यम् । यद्यप्यत्र धर्मधर्मिभेदाभेदशब्दानामेकार्थवाचित्वात्पर्यायत्वमप्यापादयितुं शक्यम् । तथाऽपि तच्छिष्यैरेव सुज्ञानमिति स्वयं नापादितमिति ध्येयम् अनवस्थेति । भेदाभेदयोर्धर्मधर्मिभ्यां यौ भेदाभेदौ तयोरपि भेदाभेदिभ्यां भेदाभेदावेवं तयोरपीत्युत्तरोत्तरापर्यवसितभेदाभेदपरम्पराप्रसङ्गादिति भावः । न चोत्पत्त्याद्यप्रतिबन्धकत्वाददूषणत्वम् । दत्तोत्तरत्वादित्याशयात् । ननु क्वचिद्भेदाभेदयोर्भेदाभेदिस्वरूपत्वाभ्युपगमेनापर्यवसितभेदाभेदपरम्पराया अभावान्नानवस्थेत्यत आह क्वचिदिति ॥ पूर्वदोषेति । तदीयतत्वानुपपत्त्यादिरूपेत्यर्थः ।

### **परिमल **

अखण्डखण्डवादिभ्यामिति । अखण्डवादीति हि मायावादी खण्डवादी तु गुणगुण्यादेर्भेदवादी ताभ्यामेवं सच्चिदादेरित्यादिना भेदो यदि विस्येत्यादिनोक्तप्रकारेण विशेषोऽङ्गी कार्य इत्यर्थः । खण्डाखण्डवादिना चेति । गुणगुण्यादेर्भेदाभेदवादिना चेत्यर्थः । ननु खण्डाखण्डेनेति पदं तद्वादिपरं कथमित्यत आह कुन्ता इति । कुन्तशब्द आयुधविवाचीति तेषां जडत्वेन स्वतःप्रवेशायोगेन कुन्तधारिण इति लक्षणयार्थ उच्यते । तद्वदित्यर्थः ॥ अर्श आदिभ्योऽजिति । अर्शःप्रभृति शब्देभ्यो मत्त्वर्थेऽच्प्रत्ययविधानादत्रापि खण्डाखण्डशब्दान् मत्वर्थे अकारप्रत्यये यस्येत्यन्त्यलोपे खण्डाखण्डवतेत्यर्थलाभात् । वक्तृवाक्यभावरूपसम्बन्धेन तद्वत्त्वात् । खण्डाखण्डवादिनेतिव्याख्यानेप्ययं शब्दः साधुरित्यर्थः । वादिद्वयाङ्गीकृतत्वं कथमेतद्वादिनाङ्गीकार्यत्वे हेतुरित्यतो व्यनक्ति तथा हीत्यादिना ॥ ताभ्यामिति । धर्मधर्मिभ्यामित्यर्थः ॥ तदीयत्वाद्यनुपपत्तेरिति । भेदस्य यत्स्वरूपत्वमुच्यते तदीयो भेद इति व्यवहारादिर्न स्यात् । आदिपदेन च भेदाभेदयोर्धर्मधर्मिभूतभेदाभेदिना च यो भेदस् तस्य तत्स्वरूपत्वे धर्मधर्मिणावेव स्तः न भेदाभेदाविति वा, भेदाभेदौ स्तो न धर्मधर्मिणाविति वा स्यात् । तच्छब्दयोः पर्यायत्वं स्यादिति प्रागुक्तदोषग्रहः । ताभ्यामत्यन्तं भिन्नाविति प्रागुक्तपक्षे दोषान्तरमाह भेदाभेदयोरिति । धर्मधर्मिभ्यामिति योज्यम् । एतत्सम्बन्धाभावेनेत्यत्रापि यजोनीयम् ॥ तदीयत्वाद्यनुपपत्तेरेवेति । धर्मधर्मिसम्बन्धित्वस्य भेदाभेदयोरनुपपत्तरित्यर्थः । आदिपदेनान्यतरपरिशेषादिग्रहः ॥ पर्यायत्वेति । भेदाभेदयोरेकवस्तुस्वरूपत्वे अन्योन्यमभेदस्यापि प्राप्तेरिति भावः ॥ पूर्वदोषानुषङ्गादिति । ‘अभिन्नश्चेत्पुरा न किमि’ति पूर्वोक्तदोषानुषङ्गादित्यर्थः । यद्वा भेदस्य स्वरूपत्व इत्यादिनोक्तो यो दोषस्तदीयत्वाद्यनुपपत्तिरूपस्तदनुषङ्गादित्यर्थः ॥ भेदाभेदवादिनोऽपि विशेषाङ्गीकारः ॥

### **यादुपत्यं**

कुन्ता इति । यथा कुन्तशब्देन तद्वन्तो लक्ष्यन्ते एवं भेदाभेदपरेण खण्डाखण्डशब्देन तद्वादी लक्ष्यतेऽत इदं वाक्यं साधु अबाधितार्थकमित्यर्थः ॥ अत्यन्ताभिन्नयोरिति । धर्मधर्मिभ्यामिति शेषः ॥

### **श्रीनिवासतीर्थीया**

अखण्डखण्डवादिभ्याम् अभेदभेदवादिभ्याम् । ननु खण्डाखण्डशब्दस्य भेदाभेदवाचित्वात्कथं तदङ्गीकारिपुरुषपरत्वमित्यतोऽत्र समाधानद्वयमाह कुन्ता इति । यथा भल्लवाचिकुन्तशब्दस्य तद्वत्पुरुषलक्षकत्वं तथा भेदाभेदवाचिखण्डाखण्डशब्दस्यापि तदङ्गीकारिपुरुषलक्षकत्वमित्यर्थः ॥ इति वेति । मत्वर्थियाच्प्रत्ययान्तो वेत्यर्थः । तौ भेदाभेदौ । ताभ्यां धर्मधर्मिभ्याम् । तौ ताभ्यामत्यन्तभिन्नाविति पक्षे दोषान्तरमाह भेदाभेदयोरिति ॥ सम्बन्धेति । धर्मधर्मिभ्यामित्यर्थः । न हि मेरुर्मन्दरीय इत्युच्यत इति भावः । अभेदे अङ्गीक्रियमाणे सति । अनवस्थापरिहारायेति शेषः ॥ पूर्वदोषेति । ‘अभिन्नश्चेत्पुरा न किमि’त्युक्तदोषेत्यर्थः । आदावेव भेदाभेदौ धर्मधर्मिभ्यामभिन्नाविति कुतो नाङ्गीक्रियत इति भावः ।

### **वाक्यार्थरत्नमाला**

यद्वत्परत्ववदिति पाठः । कुन्ता दीर्घावंशयष्टयः । विद्येते यस्येति । अत्रास्येति वक्तव्ये अन्यपदार्थत्वाविशेषाद्यस्येत्युक्तम् । अस्येति पाठस्तु स्वरस एव । तस्याकृतिगणतयेति । अत्र वाक्ये यत्राभिन्नशब्देन तद्वतोऽभिधानं तस्य सर्वस्येति पाठः । यत्राभिन्नशब्देन तद्वतोऽभिधानं तत्सर्वमिह द्रष्टव्यमिति काशिकानुवादरूपत्वात् । यत्रादन्तेति क्वाचित्कपाठेऽप्यच्प्रत्ययान्तस्यादन्तत्वनियमाददन्तत्वं स्वरूपसंकीर्तनम् । अभिन्नेत्येवार्थ इत्यप्याहुः ॥ विणप्रतीतिमन्तरेणेति । एतच्च धर्मधर्मिभेदवादिना विशेषाङ्गीकरणप्रस्तावे स्पष्टमिति ज्ञेयम् । दत्तोत्तरत्वादिति । अभिन्नश्चेत्पुरा न किमित्यादिव्याख्याने विणप्रतीत्यनुपपत्तिदत्तोत्तरत्वादित्यर्थः ।

