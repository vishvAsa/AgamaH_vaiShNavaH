+++
title = "०७ पदानाम् अन्विताभिधानसामर्थ्याद् वाक्यस्यान्वयबोधकत्वम्"

+++


## निराकाङ्क्षापदान्येव वाक्यमित्युच्यते बुधैः

**पदानाम् अन्विताभिधानसामर्थ्याद् वाक्यस्यान्वयबोधकत्वम्**

**निराकाङ्क्षापदान्येव वाक्यमित्युच्यते बुधैः**

सुधा

अस्तु तर्हि वाक्यस्यान्वयबोधकत्वमिति पक्ष इत्यत आह निराकाङ्क्षेति ।

## **अनुव्याख्यानम्**

***निराकाङ्क्षापदान्येव वाक्यमित्युच्यते बुधैः ॥***

पदानामन्विताभिधानसामर्थ्यमनङ्गीकुर्वता वाक्यस्यान्वयबोधकत्वमङ्गीकर्तुमशक्यम् । यतः पदान्येव वाक्यमिति बुधैरुच्यते । पदव्यतिरिक्तस्य वाक्यस्याभावादित्यर्थः । केचित्पदातिरिक्तमेव वाक्यं प्रतिपन्नास्तद्व्युदासाय बुधैरित्युक्तम् । तच्च निराकरिष्यते । गौरश्वः पुरुषो हस्तीत्यादिपदानां वाक्यत्वं मा भूदिति निराकाङ्क्षेत्युक्तम् । सन्निधानाभावे निराकाङ्क्षत्वमेव न निर्वहतीति निराकाङ्क्ष त्वेनैव सन्निधानस्य लब्धत्वान्न तत्पृथगुक्तम् । अग्निना सिञ्चेदित्यादौ योग्यताभावेऽप्यन्वयप्रतीतेः प्रकृतानुपयोगाद्योग्यताऽपि नोक्ता ।

### **वाक्यार्थचन्द्रिका**

निराकरिष्यत इति । तत्तदर्थाभिधानेनेत्येतद्व्याख्यानावसर इति शेषः ॥ निराकाङ्क्षेत्युक्तमिति । यद्यपि पूर्वपदसञ्जाताकाङ्क्षापूरकत्वरूपाकाङ्क्षाविरहाद्गौरश्वः पुरुषो हस्तीत्यादिपदादावपि निराकाङ्क्षत्वमस्त्येवेति न तेन तन्निरासः । तथापि स्वस्मिन्नेव परिपूर्णाकाङ्क्षत्वेनान्यत्र निराकाङ्क्षत्वस्यैवेह निराकाङ्क्षपदेन विवक्षितत्वात्तेषां च तदभावाद्युक्तस्तेन तन्निरास इति भावः ॥ न निर्वहतीति । प्रहरे प्रहरे उच्चारितेषु गामानयेत्यादिपदेष्वाकाङ्क्षापर्यवसानस्यादर्शनादिति भावः ॥ प्रकृतानुपयेगादिति । अन्वयप्रमायां तदुपयोगेऽपि तस्या इहाप्रकृतत्वात्प्रकृततत्प्रतीतौ (अन्वय प्रतीतौ) चानुपयोगादित्यर्थः । न चैवं पद्धत्याद्युक्तवाक्यलक्षणेऽपि सन्निधिपदं योग्यतापदं च न ग्राह्यं स्यादिति वाच्यम् । तदुक्तलक्षणप्रविष्टाया आकाङ्क्षायाः पर्यवसितत्वरूपत्वाभावेन सन्निधानाभावेऽपि तत्र विवक्षिताकाङ्क्षाया निर्वाहादाकाङ्क्षायाः सन्निधानस्यालाभात्सन्निधिपदस्य प्रमाणवाक्यस्यैव लक्ष्यत्वाभिप्रायेण योग्यतापदस्य चोपपन्नत्वादित्याशयात् ।

### **परिमल **

निराकरिष्यत सति । उत्तरवाक्य इति भावः ॥ निराकाङ्क्षेत्युक्तमिति । समभिव्याहृतपदानामन्योन्यमाकाङ्क्षावत्त्वेप्यन्यपदे साकाङ्क्षत्वराहित्यं निराकाङ्क्षत्वम् । तेन गौरश्व इति सङ्गच्छत इति ज्ञेयम् । उक्तं हि । ‘अर्थैकत्वादेकं वाक्यं साकांक्षं चेद्विभागे स्यादि’ति जैमिनिसूत्रे यत्पदोद्धारे साकांक्षं पदं भवति । तस्मिन् सन्निहिते सति निराकांक्षं तद्वाक्यमिति ॥ प्रकृतानुपयोगादिति । अन्वयबोधकत्वमात्रस्याधुना विचार्यमाणत्वेन प्रमापकत्वाविचारादिति भावः ।

### **यादुपत्यं**

निराकरिष्यत इति । अनुपदमेवेति शेषः । निराकाङ्क्षेत्युक्तमिति । अत्र निराकाङ्क्षत्वं नाम पर्यवसिताकाङ्क्षत्वमेवेति ज्ञातव्यम् ॥ न निर्वहतीति । प्रहरे प्रहरे उच्चारितेषु गामानयेत्यादिपदेष्वाकाङ्क्षापर्यवसानस्यादर्शनादिति भावः । पद्धत्याद्युक्तवाक्यलक्षणप्रविष्टाकाङ्क्षा तु न पर्यवसिता विवक्षिता किन्त्वन्यैवेति न तत्र सन्निधिपदं व्यर्थमित्यवगन्तव्यम् । प्रकृतानुपयोगादिति । वाक्येऽन्वयबोधकत्वमेवेदानीं विचार्यतया प्रकृतं न तत्प्रमापकत्वमपि येन तदर्थं योग्यतापेक्षा स्यादिति भावः । योग्यतान्तर्भावेन वाक्यलक्षणकथनं तु प्रमाणवाक्यस्यैव लक्ष्यत्वाभिप्रायेणेति मन्तव्यम् ।

### **श्रीनिवासतीर्थीया**

वाक्यं स्फोटाख्यम् ॥ न निर्वहतीति । प्रहरे प्रहरे उच्चार्यमाणेष्वाकाङ्क्षापूर्तिरूपं निराकाङ्क्षत्वमेव नास्तीत्यर्थः ।

### **वाक्यार्थरत्नमाला**

निराकाङ्क्षं नामाकाङ्क्षारहितमिति मन्दप्रतीतिपराकरणाय तद्विवक्षितार्थं दर्शयितुमापातप्रतिपन्नार्थमादायातिव्याप्त्युद्धाराभावमाशङ्कते । यद्यपि पूर्वपदेति । न तेन निरास इत्युपलक्षणम् । वाक्यत्वेनाभिमते घटमानयेत्यादावाकाङ्क्षावत्वस्य संमत्या लक्ष्ये निराकाङ्क्षत्वस्यासम्भवश्चेत्यपि ज्ञेयम् । विवक्षितत्वादिति । साकाङ्क्षत्वस्य वाक्यलक्षणतायाः सिद्धत्वेन गामानयेत्यादि साकाङ्क्षवाक्येषु निराकाङ्क्षत्वाभावेनासम्भबः स्याल्लक्षणेनेतरभेदासिध्या वाक्याभाससाधारणलक्षणप्रणयनवैय्यर्थ्यं च स्यादित्यतस् तदुभयपरिहारायापातप्रतीतार्थत्यागेनोक्तार्थान्तरविवक्षाया आवश्यकत्वादिति भावः । यथा ह्याकाङ्क्षाया वाक्यलक्षणत्वेऽपि केवलस्य पचतीत्यादेः किमित्याद्याकाङ्क्षावत्वेनानिवृत्ताकाङ्क्षतया साकाङ्क्षत्वमिति व्यवहारो वाक्यलक्षणभूतपूर्वपदसंजाताकाङ्क्षापूरकत्वाभावविवक्षया । तथा वाक्ये निराकाङ्क्षपदेनोक्तविधाकाङ्क्षापूरकत्वरूपाकाङ्क्षायां सत्यां किमित्याकाङ्क्षाया निवृत्तिरूपं निवृत्ताकाङ्क्षत्वमेव प्रतिपाद्यत इति निराकाङ्क्षत्वव्यवहारोऽपि स्वस्मिन्परिपूर्णाकाङ्क्षत्वविवक्षयैव । तथाभिप्रायेणैव साकाङ्क्षत्वस्य दोषत्वेन पचतीत्यादिमात्रस्य वा गौरश्व इत्यादेर्वा साकाङ्क्षत्वेन वाक्याभासत्वमित्यादिरूपोक्तिर्मण्यादिबहुग्रन्थेषु स्पष्टा । तदैतावतोऽर्थस्य प्रतिपादनायैव तस्मिन्नेव परिपूर्णाकाङ्क्षत्वेनेत्यनेन वाक्यलक्षणभूतमाकाङ्क्षावत्वं प्रतिपाद्याकाङ्क्षापूर्वाभावरूपसाकाङ्क्षत्वशब्दोक्तदोषाभावप्रतिपादनमन्यत्र निराकाङ्क्षत्वस्येति कृतम् । वक्ष्यति चाकाङ्क्षापर्यवसानस्यादर्शनादिति । तथा च जिज्ञासितार्थानभिदधति जिज्ञासां निवर्तयन्तीत्यादिमूले च स्पष्टयिष्यतीति ज्ञातव्यम् । तत्र विवक्षिताकाङ्क्षाया इति । यत्पदं यत्पदव्यतिरेकप्रयुक्तस्वार्थान्वयाननुभावकं तस्य तेनाकाङ्क्षतेति विवक्षिताया आकाङ्क्षाया इत्यर्थः । उक्तरूपाकाङ्क्षायाश्च सन्निधानाभावेऽपि निर्वाह एव । पर्यवसिताकाङ्क्षत्वरूपनिराकाङ्क्षत्वरूपत्वे हि सन्निधानलाभः स्यान्न चैवमिति भावः । सन्निधिपदस्येत्यस्योपपन्नत्वादित्युत्तरेण सम्बन्धः ।

------------------------------------------------------------------------

तत्तदर्थाभिधानेन स्यान्निराकाङ्क्षता च सा

**तत्तदर्थाभिधानेन स्यान्निराकाङ्क्षता च सा**

### **सुधा**

नन्वेवं वदता भवतैव पदव्यतिरिक्तं वाक्यमङ्गीकृतम् । यथा खलु तन्तूनां विक्रियाविशेषः पटो न तन्तुमात्रम् । तथा पदानां यो निराकाङ्क्षतालक्षणो विक्रियाविशेषः स वाक्यं, पदातिरिक्तमेवेत्यत आह तत्तदिति ।

## **अनुव्याख्यानम्**

***तत्तदर्थाभिधानेन स्यान्निराकाङ्क्षता च सा ॥***

न तन्तूनां पट इव पदानां निराकाङ्क्षता विक्रिया । येन पदातिरिक्तं वाक्यं स्यात् । किन्नाम श्रोतृपुरुषधर्म एव । जिज्ञासा खल्वाकाङ्क्षा । निराकाङ्क्षता च निवृत्तजिज्ञासत्वम् । सा च निराकाङ्क्षता पदैः स्यादिति पदानि निराकाङ्क्षाणीत्युच्यन्ते । निराकाङ्क्षताकारित्वं च न पदानां विक्रियाविशेषः । जिज्ञासितार्थाभिधानमात्रेण तद्धेतुत्वात् । तस्य च स्वभावत्वात् । तथा च जिज्ञासितार्थानभिदधति जिज्ञासां निवर्तयन्ति पदानि निराकाङ्क्षाणीत्युक्तं भवति ।

### **वाक्यार्थचन्द्रिका**

तस्य चेति । जिज्ञासितार्थाभिधानस्येत्यर्थः । तस्य पदशक्तिरूपत्वेन तदनागन्तुकधर्मत्वादिति भावः ।

### **परिमल **

तद्धेतुत्वादिति । निराकाङ्क्षताहेतुत्वादित्यर्थः ॥ तस्य चेति । अभिधानस्य चेत्यर्थः ।

### **यादुपत्यं**

तस्य चेति । अभिधानस्य च पदशक्तिरूपत्वेन तदनागन्तुकधर्मत्वादित्यर्थः ।

### **श्रीनिवासतीर्थीया**

एवं वदनेति । निराकाङ्क्षपदान्येवेति पदानां निराकाङ्क्षतालक्षणविक्रियाविस्य वाक्यत्वं वदतेत्यर्थः । विक्रियाविशेषो व्यतिषङ्गविरूपः । न तन्तुमात्रम् । व्यतिषङ्गविरहिततन्तूनां पटत्वाभावादिति भावः ॥ स वाक्यमिति । स वाक्यमित्युच्यते तच्च पदातिरिक्तमेवेति योज्यम् । पटो व्यतिषङ्गविरूप; । उच्यन्ते उपचर्यन्ते । एवं तर्हि निराकाङ्क्षपदानि पुरुषनिराकाङ्क्षताकारीणि पदानि वाक्यमित्युक्त्या पुरुषनिराकाङ्क्षताकारिताख्या विक्रिया वाक्यरूपा पदेष्वतिरिक्ता प्राप्तैवेत्यत आह निराकाङ्क्षत्वे(तैवे)ति । यदि पुरुषनिराकाङ्क्षताकारिता न पदनिष्टा विक्रिया कथं तर्हि पुरुषनिराकाङ्क्षताहेतुत्वं पदानामित्यत आह जिज्ञासितेति ॥ तद्धेतुत्वादिति । श्रोतुर्निराकाङ्क्षताहेतुत्वादित्यर्थः । ननु तर्हि जिज्ञासितार्थाभिधानमेव पदनिष्ठा विक्रिया सा च पदभिन्नैवेति तदाख्यं वाक्यं पदभिन्नमेवेत्यत आह तस्य चेति । अर्थाभिधायकत्वस्येत्यर्थः । तथा च नेदं विक्रियरूपमारं गन्तुकम् । येन पदाद्भिन्नं स्यादिति भावः । निराकाङ्क्षाणीत्युक्तं भवतीत्यत्र निराकाङ्क्षाणीत्यनन्ततान्येव वाक्यमित्युच्यन्त इति शेषः ।

### **वाक्यार्थरत्नमाला**

पदशक्तिरूपत्वेनेति । पदे विद्यमानो यः शक्तयाख्योऽनागन्तुको धर्मस्तद्रूपत्वेनेत्यर्थः ।

