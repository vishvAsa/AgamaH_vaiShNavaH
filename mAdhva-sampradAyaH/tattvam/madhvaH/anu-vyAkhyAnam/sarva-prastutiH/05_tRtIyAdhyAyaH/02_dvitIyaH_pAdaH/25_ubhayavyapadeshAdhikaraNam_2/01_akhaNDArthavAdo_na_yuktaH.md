+++
title = "०१ अखण्डार्थवादो न युक्तः"

+++


## असुखत्वानिवर्तनात्

**अखण्डार्थवादो न युक्तः**

**असुखत्वानिवर्तनात्**

### **सुधा**

मा भूदानन्दादिपदानामसुखत्वादिव्यावर्तकत्वम् । को दोष इत्यत आह असुखत्वेति ।

## **अनुव्याख्यानम्**

***........ ..... असुखत्वानिवर्तनात् ॥***

***असत्त्वाज्ञानतादेश्च स्यादसत्त्वादिकं तदा ॥***

असत्त्वाज्ञानतादेश्चानिवर्तनादिति सम्बन्धः । अयम्भावः । ब्रह्मणि तावदसत्त्वादिकं प्रसक्तम् । तद्व््य•वर्तनाय सत्यज्ञानादिवाक्यानां प्रवृत्तिः । तान्यपि चेन्न तद्व्यावर्तयन्ति तदा ब्रह्मणोऽसत्त्वादिकं तात्त्विकमेवेत्यापन्नमिति ॥ यद्वा यदि नैतादृशमित्यध्याहारेण विनैकमेव वाक्यं बुद्ध्या विविच्य तु योज्यमिति ।

### **वाक्यार्थचन्द्रिका**

तर्ह्यनेनैवोक्तार्थस्योपपादितत्वादसुखत्वेत्याद्युत्तरभाष्यानर्थक्यमित्याशङ्क्य प्रागुक्तप्रसङ्गस्येष्टापादनत्वशङ्कानिरासार्थत्वान्न तदिति भावेन तत्परतयोत्तरग्रन्थं योजयितुं प्रागुक्तप्रसङ्गे इष्टापादनत्वशङ्कामुत्थापयति मा भूदिति ॥ सम्बन्ध इति । यद्यप्यनिवर्तनादित्यसुखत्वपदेन समस्तं तथापि बुद्ध्या विवेकेनान्येनापि सम्बन्धनीयमिति भावः । मूलेऽसत्त्वाद्यनिवृत्तेरसत्त्वादिप्रसङ्गस्य च प्रयोज्यप्रयोजकभावाप्रतीतेस्तमाह अयं भाव इति । वाक्यभेदेन यदीत्यादिग्रन्थयोजनायामरुचिबीजमुपदर्शयन्नेवैकवाक्यतया योजनामाह यद्वेति । नन्वेवमसुखत्वानिवर्तनादित्यादिपञ्चम्यन्तानामनन्वयप्रसङ्गो दोषः । तेन विनैव यदि नैतादृशं ग्राह्यं तर्ह्यसत्त्वादिकं स्यादिति प्रसङ्गोक्तौ चाप्रयोजकत्वं स्यादसत्त्वादिकं तदेत्युक्तप्रमेयं प्रत्यापादकतया तदन्वयाङ्गीकारे चापादकासिद्धिर्दोषः । तत्कथमेक वाक्यतया योजनेत्यतोऽसिद्धस्यैव सिद्धवन्निर्देशान्यथाऽनुपपत्त्या पूर्ववाक्योक्तं प्रत्यापाद्यत्वेनोत्तरवाक्योक्तं प्रति चापादकत्वेनान्वयसम्भवान्नासङ्गतिरित्यभिप्रायेणाह बुद्ध्या विविच्य त्विति । (यद्येतादृशमसार्वज्ञादिराहित्यं सार्वज्ञ्यपदबोध्यमित्येतादृशं प्रमेयं न ग्राह्यं तदाऽसुखत्वनिवर्तनमसत्त्वाज्ञानतादेश्च निवर्तनमेतादृशं सुखादिपदबोध्यमिति प्रमेयमपि न ग्राह्यं स्यादित्येवमेतादृशमित्यस्यार्थ बुद्ध्या विविच्योक्ता । ततश्चासुखत्वाद्यनिवर्तनादसुखत्वादेरेव सदा सत्त्वं स्यादिति योज्यमित्यर्थः) ।

### **परिमल **

यदि नैतादृशमित्यादीति । एकमेव वाक्यं योज्यमित्यन्वयः । कथमित्यतस् तदेत्यादिप्रागुक्ताध्याहारेण विनैवेति बुद्ध्या विविच्येति । अनिवर्तनादिति समस्तपदस्यासत्त्वाज्ञानतादेश्चानिवर्तनादित्यप्यन्वयायेति भावः । यद्वा यदि नैतादृशं ग्राह्यं सार्वज्ञादिपदं ब्रह्मणि श्रूयमाणं नासार्वज्ञादिनिवृत्तिं बोधयतीत्येतादृशं प्रमेयं न ग्राह्यं तदा एतादृशम् आनन्दादिपदमसुखत्वादिव्यावृत्तिं बोधयतीत्येतादृशं प्रमेयमपि न ग्राह्यम् । तथा चासुखत्वानिवर्तनादित्यादि योज्यमित्यर्थः ।

### **यादुपत्यम्**

बुद्ध्या विविच्येति । यद्येतादृशमसर्वज्ञादिराहित्यं सार्वज्ञादिपदबोध्यमित्येतादृशं प्रमेयं न ग्राह्यं तदाऽसुखत्वनिवर्तनमसत्त्वाज्ञानतादेश्च निवर्तनमेतादृशं सुखादिपदबोध्यमिति प्रमेयमपि न ग्रह्यं स्यात् । ततश्चासुखाद्यनिवर्तनादसुखत्वादेरेव सदा सत्त्वं स्यादिति योज्यमित्यर्थः ।

### **श्रीनिवासतीर्थीया**

तदनन्तरमित्यनन्तरं नेह नानेति श्रुतिविरोधभीत्येति शेषः ॥ किं निवार्यत इति मूलस्य तथा च सत्यादिवाक्यं तत्त्वावेदकम्, एष सर्वेश्वर इत्यादिवाक्यं च मायाशबलपरमिति विभागो न युक्त इति भावो ज्ञेयः ।

### **वाक्यार्थरत्नमाला**

अरुचिबीजमिति । अध्याहाररूपमिति शेषः । तेन विनैवेति । अध्याहारेण विनैवेत्यर्थः ।

------------------------------------------------------------------------

अनृतादिविरोधित्वं यद्यस्याभ्युपगम्यते

**अनृतादिविरोधित्वं यद्यस्याभ्युपगम्यते**

### **सुधा**

शङ्कते अनृतादीति ।

## **अनुव्याख्यानम्**

***अनृतादिविरोधित्वं यद्यस्याभ्युपगम्यते ॥***

अस्य सत्यत्वादेः । अयमर्थः । सत्यादिपदानि तावदापाततः सत्यत्वादिविणानि समर्पयन्ति । तदनन्तरं तत्तद्विरोध्याकारनिवर्तकत्वेन पर्यवस्यन्ति । यथोक्तम् ‘प्रतिपद्य पदार्थं हि विरोधात्तद्विरोधिनः । पश्चादभावं जानाति वध्यघातकवत्पदादि’ति । सत्यत्वादिविशेषाणां चानृतत्वादिविरोधित्वं सुप्रसिद्धमिति कथं न तद्व्यावृत्तिरिति । सममेतत्प्रकृतेऽपीत्याह अनैश्वर्येति ।

**अनुव्याख्यानम्**

***अनैश्वर्यविरोधित्वमप्येवं किन्निवार्यते ॥***

***सर्वेश्वरादिपदसमर्पितस्यैश्वर्यादेरिति शेषः ।***

### **वाक्यार्थचन्द्रिका**

यदेतद्विरोधिनिवृत्त्यर्थमेव तत्तदाकारविधानं विरोधिनिवृत्तेश्चाशब्दत्वमुक्तं (तैत्तिरीयवार्तिके) तत्सुरेश्वराचार्यवचनसंवादेन द्रढयितुं तद्वाक्यमुदाहरति यथेति । सत्यज्ञानादिवाक्यव्याख्यानावसर इति शेषः ॥ प्रतिपद्येति । पदात्सत्यं ज्ञानमित्यादिशब्दात्पदार्थं सत्यत्वादिकं ब्रह्मणि प्रतिपद्य ज्ञात्वा तेन विरोधाद्धेतोस्तद्विरोधिनोऽनृतादेरभावं जानाति । तत्र निदर्शनं वध्येति । यथा खलु विस्त्रब्धाखुभूयिष्ठां भूमिं दृष्ट्वाऽर्थान्मार्जाराभावोऽवगम्यत इत्यर्थः । अत्र च मानान्तरादपोहस्तु न शाब्दस्तेन स स्मृत इत्युत्तरग्रन्थानुसारात्पदादित्यस्य पदार्थं प्रतिपद्येत्यनेनैव सम्बन्धः । न त्वभावं जानातीत्यनेनैवेति युक्त एव विरोधनिवृत्तेरार्थिकत्वे संवादतयास्य वाक्यस्योपन्यास इति ध्येयम् ।

### **परिमल **

सुरेश्वरवार्तिकं संवादयति यथोक्तमिति । पदात् सत्यज्ञानादिपदात् सत्यत्वादिपदार्थं ब्रह्मणि प्रतिपाद्य विज्ञाय पश्चात्तद्विरोधिनो ऽनृतत्वादेरभावं जानाति पुमान् कुतः विरोधात् सत्यत्वानृतत्वादेर् यथावध्यानां मूषकादीनां सङ्कुलं दृष्ट्वा तद्विरोधिनो मार्जारादेरभावं जानाति तथेत्यर्थः ॥ मायिनो विशेषाङ्गीकारः ॥

### **यादुपत्यं**

यथोक्तमिति । तैत्तिरीयकवार्तिके सुरेश्वरेणेति शेषः । पदात्सत्यादेः पदार्थं सत्यत्वादिकं ब्रह्मणि प्रतिपाद्य ज्ञात्वा तेन विरोधाद्धेतोस्तद्विरोधिनोऽनृतादेरभावं जानाति । तत्र निदर्शनं वध्यघातकवदिति । यथा खलु विश्रब्धाखुभूयिष्ठां भूमिं दृष्ट्वा मार्जाराभावोऽवगम्यत एवमिति तदीयश्लोकार्थः ।

### **वाक्यार्थरत्नमाला**

सुरेश्वराचार्यवचनेति .....ध्यायस्थवचनेनेत्यर्थः । सुरेश्वरवार्तिकं नाम सुरेश्वराचार्येणोषावा अश्वस्येति बृहदारण्यकतृतीयाध्यायमारभ्याष्टमाध्यायान्तोपनिषद्य्वाख्यानं वार्तिकरूपेण कृतमस्ति तदवधेयम् । तदानन्दगिरिलक्षणव्याख्यानानुसारेण व्याचष्टे । पदात्सत्यं ज्ञानमित्यादितिशब्दादित्यादि मानान्तरादिति । अपोहस्तु मानान्तरात्प्रतीयतेऽतः स न शाब्द इत्यर्थः । पदादित्यस्य पदार्थमित्यनेनैवेति पाठः ।

