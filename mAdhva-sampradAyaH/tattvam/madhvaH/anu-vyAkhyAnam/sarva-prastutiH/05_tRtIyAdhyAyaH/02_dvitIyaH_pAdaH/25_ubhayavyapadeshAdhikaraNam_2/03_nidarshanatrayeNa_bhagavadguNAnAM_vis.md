+++
title = "०३ निदर्शनत्रयेण भगवद्गुणानां विशेषः सिद्धः"

+++


## निदर्शनत्रयेणातो भगवानत्यभिन्नताम्

**निदर्शनत्रयेण भगवद्गुणानां विशेषः सिद्धः**

**निदर्शनत्रयेणातो भगवानत्यभिन्नताम्**

### **सुधा**

ननु नायं सूत्रकाराभिप्रायो भवितुमर्हति । तेनानेवंविधानामहिकुण्डलादीनां निदर्शनानामुपात्तत्वात् । ओरवयवानामन्योन्यसंयोगविशेषो ह्यहिकुण्डलमित्युच्यते । स तावदहिना नात्यन्ताभिन्नः । प्रकाशश्च द्रव्यान्तरं न सूर्याभिन्न इत्यतः प्रकाशाश्रयवद्वेति निदर्शनमपि नात्यन्ताभेदोपयुक्तम् । कालस्य पूर्वत्वं नाम प्रध्वस्तक्रियासम्बन्ध इति न पूर्ववद्वेत्यपि प्रकृतानुगुणमित्यत आह निदर्शनेति ।

## **अनुव्याख्यानम्**

***निदर्शनत्रयेणातो भगवानत्यभिन्नताम् ।***

***गुणानामादरेणाह ........ .......***

यत एवमर्थापत्त्या भगवद्गुणानां भगवता सविशेषोऽत्यन्ताभेदः सिद्धोऽत इत्यर्थः । अत्यभिन्नतां सविशेषाम् । निरवकाशप्रमाणानुसारेण निदर्शनत्रयमपि सविशेषाभेदोपयुक्तत्वेन सूत्रकारस्याभिमतं ज्ञातव्यमित्याशयः । तत्राहिकुण्डलं यद्यपि भेदाभेदवत्तथाऽपि मन्दानामभेदे बुद्धिमवतारयितुमुपात्तम् । यथा पृथिव्यामोषधयः सम्भवन्तीति यथा । प्रकाशब्देन च भास्वरं रूपं विवक्षितम् । तच्च यावद्द्रव्यभावित्वात्सूर्यमण्डलेनात्यन्ताभिन्नमेव । पूर्वत्वं च पूर्वकालसम्बन्ध इति सकललोकसिद्धमिति । नन्वेकेनैव निदर्शनेनालं किं त्रयेणेत्यत उक्तम् आदरेणेति ।

### **वाक्यार्थचन्द्रिका**

स तावदिति । अवयवानामन्योन्यं संयोगविस्यायावद्द्रव्यभावित्वेन भिन्नाभिन्नत्वादिति भावः द्रव्यान्तरमिति । रूपित्वात्सूर्यं विहायान्यत्र वृत्तेः क्रियावत्त्वाच्च तत्सिद्धेरिति भावः ॥ प्रध्वस्तेति । अतीततरणिपरिस्पन्दसम्बन्ध इत्यर्थः । सोऽप्ययावद्द्रव्यभावित्वात्कालेन भिन्नाभिन्न एवेति भावः । ननु वैषम्ये कथं दृष्टान्तदार्ष्टान्तिकभाव इत्यतो यथा पृथिव्यामोषधयः सम्भवन्तीति वाक्येऽक्षरपृथिव्योर्जगदत्यन्तभिन्नत्वतद्भिन्नाभिन्नत्वाभ्यां जगन्निमित्तत्वतदुपादानत्वाभ्यां वा वैषम्येऽपि भिन्नत्वमात्रेण वा कारणत्वमात्रेण वा साम्यादस्ति दृष्टान्तदार्ष्टान्तिकभावस्तथा ब्रह्माहिकुण्डलयोरत्यन्ताभिन्नत्वभिन्नाभिन्नत्वाभ्यां वैलक्षण्येऽप्यभिन्नत्वमात्रेण साम्याद्युक्त एव दृष्टान्तदार्ष्टान्तिकभाव इत्याशयेनाह यथा पृथिव्यामिति ॥ भास्वरं रूपमिति । अयं भावः । प्रकाशो न द्रव्यं मानाभावात् । न तावद्रूपित्वं तत्र मानम् (न्यायमतेऽपि) नीलघटसम्बद्धबालार्कप्रभादौ प्रतीयमानारुण्यादेः प्रकाशनिष्ठत्वाभवेन तेन घटादिरूपस्यैव प्रतीयमानत्वेन प्रकाशनिष्ठरूपप्रतिभासाभावेन तस्यासिद्धत्वात् । किञ्च गुणादिपञ्चकस्य निर्गुणताया वैशेषिकपरीक्षायां निरस्तत्वात् । गुणेषु च चतुर्विंशतित्वसङ्ख्यावत्समवायादावेकत्वसङ्क्यावद्रूपं स्पर्शात्पृथगिति पृथक्त्ववत्प्रकाशस्य भास्वररूपत्वेऽपि तत्र रूपस्य सम्भवेनाप्रयोजकत्वम् । नापि सूर्यं विहायान्यत्र वृत्तिः प्रमाणम् । व्यतिरेको गन्धवदित्यधिकरणे गुणस्यापि गन्धस्य द्रव्यं विहायान्यत्र वृत्तेरुक्तत्वात् । नापि क्रियावत्त्वेनालोकस्य द्रव्यत्वम् । दीपे गच्छति प्रभाया अपि गतिदर्शनादिति युक्तम् । घटे गच्छति तद्रूपस्यापि गतेरवश्यम्भावात् । अन्यथा श्येने चलत्यचलस्थाणोरिव रूपस्यापि तत्रैवावस्थित्यापातात् । तथाऽपि कुतस्तद्गुणत्वमिति चेत् । तदनुविधानेनेति ब्रूमः । न च छायायां व्यभिचारः । भित्यादावचलेऽपि छायायाः सूर्यप्रातिलोम्येन चलनात् । लोके माणिक्यप्रभादौ तद्गुणव्यवहाराच्च तत्सिद्धिः । तेजोबलैश्वर्यमहावबोधसद्वीर्यशक्यादिगुणैकराशिरिति स्मार्तगुणत्वव्यवहाराच्च तत्सिद्धिरित्यास्तां प्रपञ्चः। अस्तु भास्वररूपमेव प्रकाशस्तथापि तस्य कुतः सूर्यमण्डलेनात्यन्ताभेद इत्यत आह तच्चेति ॥ पूर्वकालसम्बन्ध इति । विणत्वविशेष्यत्वरूप इत्यर्थः । तथा च कालस्वरूपत्वात्कालेनात्यन्ताभेद एवेत्यर्थः । ननु ध्वस्तक्रियासम्बन्ध एव पूर्वत्वं किन्न स्याद्विनिगमकाभावादित्यतोऽस्य सकललौकिकानुभव सिद्धत्वात्पूर्वपक्षिणोत्प्रेक्षितस्य च तदभावान्न विनिगमकाभाव इत्याह इति सकललोकेति ।

### **परिमल **

निदर्शनानामिति । उभयव्यपदेशात्त्वहिकुण्डलवत्, प्रकाशाश्रयवद्वा तेजस्त्वात्, पूर्ववद्वा, इत्येवंभूतानामित्यर्थः ॥ प्रध्वस्तक्रियासम्बन्ध इति । इदानीन्तनध्वंसप्रतियोगी यस्तरणिपरिस्पन्दस् तेन सह तत्समवायि(भूततरणि)संयोगरूपसम्बन्ध इत्यर्थः ॥ अर्थापत्त्येति । उभयव्यपदेशान्यथानुपपत्तिरूपार्थापत्त्येत्यर्थः ॥ यथा पृथिव्यामोषधयस्सम्भवन्तीति यथेति । आथर्वणे हि अक्षरात्सम्भवतीह विश्वमिति हरेर्जगत्कर्तृत्वरूपकारणत्वे यथा पृथिव्यामित्युपादनकारणपृथिवी दृष्टान्तिता तथेत्यर्थः ॥ पूर्वकालसम्बन्ध इति । स च विशेषो भेदरूप एव तरणिपरिस्पन्दोपाधिकत्वं तु समयपादे निरस्तमिति भावः ॥

### **यादुपत्यम्**

प्रध्वस्तक्रियेति । प्रध्वस्ताऽतीता या तरणिक्रिया तत्सम्बन्ध इत्यर्थः । सोऽपि न कालेनात्यन्ताभिन्न इति भावः ॥ यथा पृथिव्यामोषधय इति । यथा यथा पृथिव्यामोषधयः सम्भवन्तीत्यत्रौषध्युपादानतया भिन्नाभिन्ना अपि पृथिवी विश्वं प्रति निमित्ततयात्यन्तभिन्नस्य भगवतो नियतपूर्वभावितया कारणत्वमात्रेण मन्दानां विश्वभेदे बुद्धिमवतारयितुमुपात्ता तथैवेत्यर्थः । इयांस्तु विशेषः । तत्र भेदे बुद्धिमवतारयितुं भिन्नाभिन्नं वस्तु निदर्शितम्, अत्र त्वभेद इति ।

### **श्रीनिवासतीर्थीया**

कालस्य पूर्वत्वं न प्रध्वस्तक्रियासम्बन्धो येन कालेनात्यन्ताभिन्नो न स्यात्किन्त्वित्यत आह पूर्वत्वं चेति ॥ सिद्धमेवेति । तथा च स्वस्मिन्पूर्वकाले सम्बन्धरूपं पूर्वत्वं यावद्द्रव्यभावित्वादत्यन्ताभिन्नमिति प्रसिद्धमित्यर्थः ।

### **वाक्यार्थरत्नमाला**

नन्वालोकस्य द्रष्टत्वात्कथं गुणत्वमुच्यत इत्याशङ्क्य तद्रव्यत्वे मानाभावादित्यादिना तन्निराकरणं गुणाद्वा लोकवदित्यधिकरणीयतत्वप्रकाशिकायां कृतम् । नीलघटादीत्यादिना किञ्चिच्चन्द्रिकायामुपपादितं च । तदुभयानुसारेण प्रकाशस्य गुणत्वं समर्थयते । अयं भावः प्रकाशो न द्रव्यमित्यादि । तेनेति । रूपावगाहिप्रत्ययेनेत्यर्थः । प्रतीयमानत्वे विषयीकृतत्वेनेत्यर्थः । सम्भवेनाप्रयोजकत्वादित्येव पाठः । अप्रयोजकत्वाच्चेति चशब्दो लेखकागतः । चेत्यनुवादेन किञ्चेति व्याख्यानाश्रयणान्न वैय्यर्थ्यं चशब्दस्येत्यप्याहुः । अक्षराधिकरणीय ‘‘किं चाकाशस्ये’’त्यादिव्यभिचारश्चेति मूलटीकोक्तरीत्या किं चेति निपातमाश्रित्य तस्य चेत्यनेन सम्बन्धेऽन्यच्चेत्यर्थलाभ इति वा । अन्यत्रवृत्तेरुक्तत्वादिति पाठः । चन्द्रिकाग्रन्थपाठानुसारेण वक्ष्यमाणत्वादिति पाठो लेखकागतः । स्मार्तगुणत्वव्यवहाराच्चेति पाठः । एतदनुसारेणैव शुद्धानन्दोरुसंविद्युतिबलबहुलौदार्येति तत्वप्रकाशिकायामानन्दादिसमकक्ष्यतया गुणत्वमुक्तमित्यपि चन्द्रिकोक्तं ज्ञेयम् । द्रव्यत्वे चालोकः कार्यमकार्यं वेत्यादि तत्वप्रकाशिकानुसारेणाधिकविचारकर्तव्यतां मनसि निधायाह । आस्तामिति । मूले पदैकेनाप्युत्तरेणेत्यत्रत्यापिपदं यद्यर्थकयदेत्यनेन सम्बध्यते इति भावेनोक्तं यद्यपीति । अत एवोत्तरत्रापिपदं तथापीति व्याख्यास्यतीति ज्ञेयम् ।

