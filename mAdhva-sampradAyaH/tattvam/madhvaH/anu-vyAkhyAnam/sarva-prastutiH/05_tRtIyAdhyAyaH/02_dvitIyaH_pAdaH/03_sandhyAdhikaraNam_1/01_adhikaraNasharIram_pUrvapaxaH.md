+++
title = "०१ अधिकरणशरीरम् – पूर्वपक्षः"

+++


## ॐ सन्ध्ये सृष्टिराह हि ॐ

**संध्याधिकरणम्**

**अधिकरणशरीरम् – पूर्वपक्षः**

**ॐ सन्ध्ये सृष्टिराह हि ॐ**

### **सुधा**

ॐ सन्ध्ये सृष्टिराह हि ॐ ॥ योनेः शरीरमित्येतदवसानैः सूत्रैर्जीवस्य जन्मावगतम् । जातस्य च स्वप्नाद्यवस्थासम्बन्धः प्रसिद्धः । तत्र स्वप्नावस्थाप्रवर्तकत्वलक्षणो महिमाभगवतोऽत्राधिकरणे निर्णीयते । तथा हि । स्वप्नो नामार्थज्ञानात्मकः । तत्र तावत्स्वाप्नार्थानां करितुरगादीनां परमेश्वरायत्तता नोपपद्यते । असत्यत्वात् । न तावदिमेऽनादिनित्याः । स्वप्नावस्थातः प्रागूर्ध्वं चोपलब्धिप्रसङ्गात् । न हि विद्यमाना अप्युपलब्धिसाधनेषु चक्षुरादिष्वनुपरतेषु नोपलभ्यन्ते, उपलभ्यन्ते चोपरतेष्विति सम्भवति । न चान्यत्र गताः । अन्यैरप्यनुपलम्भात् । मध्यमपरिमाणाश्चैते दृश्यन्ते । न च तथाविधमनादिनित्यं किमपि दृष्टम् । नाप्युत्पत्तिनाशवन्तः । तथात्वेऽपि प्रागूर्ध्वमुपलम्भप्रसक्तेः । न च वाच्यं विद्युदादिवत्तदैवोत्पत्तिर्विनाशश्चेति । इत्थम्भावे प्रमाणाभावात् । प्राङ्मृदादीनामूर्ध्वं कपालादीनां चोपलम्भापत्तेश्च । न चैतेषां (तात्कालिक)तत्कालीनजन्मन्युपादानं निमित्तं च पश्यामः । कर्ता च न तावज्जीवात्मा । द्रष्टुर्निर्व्यापारत्वात् । अपरस्य चादर्शनात् । नापीश्वरः । प्रमाणाभावात् । भ्रान्तित्वं चैतेषाम्, ‘स्वप्नमायासरूपे’ति ‘स्वप्नमनोरथो यथे’त्यादिश्रुतिस्मृतिभ्यामावेद्यते । शिष्टमपव्याख्यानानुवादे वक्ष्यामः । तदेवं न स्वाप्नानामर्थानामीश्वराधीनत्वम् । नापि तज्ज्ञानस्य । तस्यापि निमित्ताभावेनापरमार्थत्वात् । न तावच्चक्षुरादीनां त(त्र निमि)न्निमित्तत्वम् । तेषामुपरतत्वात् । नापि मनसः । रूपादिमत्यर्थे स्वातन्त्र्याभावात् । अत एव न साक्षिणः । इन्द्रियाप्रवृत्तौ लिङ्गशब्दयोरपि नावकाशः । अपरोक्षाकारं चेदमवभासते । अतोऽर्थज्ञानरूपा स्वप्नावस्था नेश्वराधीनेति प्राप्ते तत्प्रतिविधानायोपोद्धातमाह वासना इति ।

## **अनुव्याख्यानम्**

***ॐ सन्ध्ये सृष्टिराह हि ॐ ॥***

***ॐ निर्मातारं चैके पुत्रादयश्च ॐ ॥***

***ॐ मायामात्रं तु कार्त्स्न्येनानभिव्यक्तस्वरूपत्वात् ॐ ॥***

***वासनाः सर्ववस्तूनामनाद्यनुभवागताः ॥***

***सन्त्येवाजीवानामनादिमनसि स्थिताः ॥***

भावनाऽपरनामकाः संस्काराः । सर्वग्रहणप्रयोजनमुत्तरत्र भविष्यति । ननु भावनाख्यसंस्कारोऽनुभवजन्यः । न च सर्वजीवानां सर्ववस्त्वनुभवोऽस्ति । तत्कथमजीवानां सर्ववस्तुवासनाः सन्त्येवेत्यत उक्तम् अनादीति । अनाद्यनुभवप्रवाहोत्पन्नाः । वासनानामात्मसमवेतत्वं वैशेषिकादिभिरभ्युपगतम् । तन्निरासार्थमुक्तं मनसि स्थिता इति । जातावेकवचनम् । सादिनो मनसः कथमनादिवासनासम्बन्ध इत्यत उक्तम् अनादीति ।

### **वाक्यार्थचन्द्रिका**

ॐ सन्ध्ये सृष्टिराह हि ॐ ॥ ननु जीवस्य स्वप्नाद्यवस्थासम्बन्ध एव तावदसिद्ध इति न तस्य भगवदधीनत्वनिरूपणावसर इत्यतस्तत्सिद्धिमुपपादयति योनेरित्यादिना । जातस्येत्यतःपरं जीवस्येत्यनुवृत्तेर्न घटादौ व्यभिचार इति ध्येयम् । पूर्वपक्षाभिधानं प्रतिजानीते तथा हीति । स्वप्नस्यार्थज्ञानात्मकत्वं विनाऽर्थज्ञानयोरसत्यत्वेन भगवदनधीनत्वेन च स्वप्नस्यासत्यत्वभगवदनधीनत्वयोरसिद्धेस्तत्सिद्ध्यर्थं स्वप्नस्यार्थज्ञानात्मकतां तावदाह स्वप्नो नामेति ॥ तत्रेति । अर्थज्ञानात्मके स्वप्न इत्यर्थः । असत्यत्वमेव कुतस्तेषामित्यतः सत्यत्वे सम्भावितप्रकारयोरन्यतरस्याप्यसम्भवादेव तत्सिद्धिरित्यभिप्रेत्य तत्कथमित्यतः किं तेऽनादिनित्या उतोत्पत्तिविनाशवन्त इति विकल्पं मनसि निधायाद्यं पक्षं प्रतिक्षिपति न तावदिति । कुतो नेत्यतः किमत्र पक्षे तेऽतीन्द्रियाः किंवा इन्द्रिययोग्याः । नाद्यः । स्वप्नकालेऽप्यनुपलम्भप्रसङ्गात् । द्वितीयेऽपि किं यत्र प्रतीयन्ते तत्रैव सन्तीत्यभिमतं किंवाऽन्यत्र गता इति विकल्पं मनसि निधायाद्यं दूषयति स्वप्नावस्थात इति । अप्रयोजकत्वं परिहरति न हीति । द्वितीयमाशङ्क्य निषेधति न चान्यत्रेति । पक्षद्वयमनुमानविरोधेनापि दूषयति मध्यमेति । आद्यद्वितीयमाशङ्क्य निषेधति नापीति । तत्कुत इत्यतः किमत्र तदैवोत्पत्तिविनाशवन्त इत्यभिमतमुत नेति विकल्पद्वयं मनसि निधाय द्वितीयं दूषयति तथात्वेऽपीति । प्रागूर्ध्वमित्यत्र स्वप्नावस्थात इति शेषः । आद्यमाशङ्क्य निषेधति न चेति ।

इत्थम्भावे तदैवोत्पत्तिविनाशत्वे । अङ्गीकृत्यापि तदैवोत्पत्तिविनाशवत्त्वं किं ते प्रसिद्धमृदाद्युपादाननिमित्तकाः किंवा तद्विलक्षणोपादाननिमित्तका इति विकल्पद्वयं मनसि निधायाद्यं दूषयति प्राङ्मृदादीनामिति । द्वितीयं प्रमाणाभावेन दूषयति न चैषामिति । कर्त्रभावाच्च न तत्कालीनं जन्म सम्भवतीत्यभिप्रेत्य तत्कथमित्यतः स किं जीवात्मा ईश्वरात्मा वेति विकल्पद्वयं मनसि निधायाद्यं दूषयति कर्ता चेति । एषां तत्कालीने जन्मनीत्यनुवर्तते । कुतो नेत्यतः किमत्र स स्वात्मेत्यभिमतं परात्मा वेति विकल्पद्वयं मनसि निधायाद्यं दूषयति द्रष्टुरिति । व्यापारवतः कारणस्यैव करणत्वान्न निर्व्यापारस्य द्रष्टुः कर्तृत्वम् । अन्यथाऽतिप्रसङ्गादिति भावः । द्वितीयं दूषयति अपरस्य चेति । आद्ये द्वितीयं दूषयति नापीति । अस्त्वेवं स्वाप्नानां करितुरगादीनां सत्यत्वे सम्भावितप्रकारानुपपत्त्या सत्यत्वासम्भवः । तथाऽपि नासत्यत्वं प्रमाणाभावादित्यतः श्रुतिस्मृतिभ्यां तत्साधयति भ्रान्तित्वं चेति । भ्रान्तिकल्पितत्वं चेत्यर्थः । न केवलं तात्कालीने जन्मन्युपादाननिमित्तकर्तॄणामभावात्करितुरगादीनामसत्यत्वं किन्तूचितदेशकालसम्पत्त्यभावाच्चेत्याशयेनाह शिष्टमिति । कथं तन्निमित्ताभाव इत्यतस्तद्धि भवत्किमिन्द्रियं लिङ्गं शब्दो वा । आद्येऽपि प्राकृतमप्राकृतं वा । प्राकृतत्वेऽपि बाह्यमान्तरं वेति विकल्पान्मनसि निधाय क्रमेण दूषयति न तावदित्यादिना । उपरतत्वान् निर्व्यापारत्वादित्यर्थः । निर्व्यापारस्यापि कारणतायामतिप्रसङ्गादिति भावः ॥ अत एवेति । रूपादिमत्यर्थे तस्य स्वातन्त्र्याभावादेवेत्यर्थः ॥ इन्द्रियाप्रवृत्ताविति । प्रत्यक्षस्यानुमितिकारणपक्षसाध्यहेतुव्याप्त्यादिग्राहकतया शाब्दधीहेतुशब्दस्वरूपतद्धर्मयोग्यतादिग्राहकतया च लिङ्गशब्दौ प्रत्युपजीव्यत्वादिन्द्रियाप्रवृत्तावनुमितिशाब्दधीहेतुभूतलिङ्गशाब्दादिग्रहाभावादिति भावः । स्वाप्नपदार्थज्ञानस्यापरोक्षत्वाच्च न लिङ्गशब्दजन्यतेत्याशयेन तस्यापरोक्षाकारतां प्रमाणेनोपपादयति अपरोक्षेति ॥ तत्प्रतिविधानायेति । ‘संस्कारैर्भगवानेवे’त्यादिनेति शेषः ।

वासनाशब्दस्य भगवदिच्छार्थकत्वेऽपि तस्यापि निमित्तमात्रत्वेनोपादानत्वाभावेन तत्परत्वानुपपत्तेः संस्कारमात्रपरत्वेऽपि वेगादिपरत्वानुपपत्तेरुपादानीभूतभावनारूपसंस्कारमात्रपरतया तं व्याचष्टे भावनेति । उत्तरत्रेति । ‘अदृष्टे चाश्रुते भावे’ इत्युत्तरत्रेत्यर्थः । अनुभवस्यानादित्वाभावेनानादित्वस्य तद्विणताया बाधितत्वादाह अनाद्यनुभवप्रवाहोत्पन्न इति । मनोव्यक्तीनां बहुत्वेन मनसीत्येकवचनस्य व्यक्तिरूपार्थैक्यविवक्षाधीनत्वानुपपत्तेराह जाताविति । जातिरूपार्थैक्यविवक्षायामित्यर्थः । अनादिवासनेति । यद्यपि न वासनानामनादित्वमस्ति तथाप्यनुभवप्रवाहस्यानादित्वात्तज्जन्यवासनानामपि प्रवाहतोऽनादित्वमवर्जनीयमित्याशयेनैतदुक्तमिति ध्येयम् ।

### **परिमल**

ॐ सन्ध्ये सृष्टिराह हि । सङ्गत्यर्थं वृत्तानुवादपूर्वकं प्रतिपाद्यमाह एवमिति । एतदवसानैः सूत्रैरिति । ‘तदन्तरप्रतिपत्तावि’त्यादिसूत्रेष्वपि जन्मसूचना(देवमु)दिकमुक्तम् । कुतो ऽसत्यत्वं स्वाप्नानामित्यतः सत्यत्वे बाधकभावेन, श्रुतिस्मृतिभिश्चासत्यत्वं साधयति न तावदित्यादिना आवेद्यते इत्यन्तेन ॥ उपरतेष्विति । निर्व्यापारेष्वित्यर्थः । भ्रान्तित्वं शुक्तिरूप्यादेरिव भ्रान्तिसिद्धत्वमित्यर्थः ॥ ‘स्वप्नमायासरूपेति सृष्टिरन्यैर् विकल्पिते’ति माण्डूकश्रुतिः । ‘अविद्यमानोह्यवभाति हि द्वयो ध्यातुर्धिया स्वप्नमनोरथो यथे’ति भागवतस्मृतिः ॥ शिष्टमिति । रथादीनां स्वप्ने दृश्यमानानां संवृतदेशेऽवस्थानायोग इत्यादिबाधकं तु मायामात्रं त्विति सूत्रव्याख्यानानुवादप्रस्तावे वक्ष्याम इत्यर्थः ॥ इन्द्रियाप्रवृत्ताविति । तत्प्रवृत्तावेव हि पक्षादिग्रहण(स्य)शक्तिवि(यदादिप)षयपदार्थादिज्ञानस्य च सम्भवेन अनुमानादिप्रवृत्तिः सम्भवतीति भावः । इन्द्रियाविषयेऽपि क्वचिल्लिङ्गादिप्रवृत्तिसम्भवाद्दोषान्तरमाह अपरोक्षेति ॥ उत्तरत्रेति । ‘अदृष्टे चाश्रुते भावे न भाव उपजायते’ इत्यत्र स्वशिरश्छेदादेरुपलम्भोपपादनं सर्ववस्तूनामित्यत्र उक्तसर्वग्रहणप्रयोजनं भविष्यतीत्यर्थः ॥ अनादिवासनेति । वासानानामनादित्वं प्रवाहतो ज्ञेयम् । तज्जनकानुभवानामपि तथैवानादित्वात्तदात्मनोऽपि तत्समानमिति । तथा च तेनैव सिद्धतापत्त्या मनस्सिद्धिर्न स्यादिति भावः ॥

### **यादुपत्यम्**

ॐ सन्ध्ये सृष्टिराह हि ॐ ॥ ॐ निर्मातारं चैके पुत्रादयश्च ॐ ॥ ॐ मायामात्रं तु कार्त्स्न्येनानभिव्यक्तस्वरूपत्वात् ॐ ॥ स्वप्नो नामेति । स्वाप्नार्थो नामेत्यर्थः । असत्यत्वादित्यस्यानन्तरं सत्यत्वे चेति शेषः । ननु ‘न तत्र रथा न रथयोगा न पन्थानो भवन्त्यथरथान्रथयोगान्पथः सृजत’ इत्यादिश्रुत्या स्वप्नार्थानां सृष्टिस्तावदवगम्यते । ‘य एष सुप्तेषु जागर्ति कामं कामं पुरुषो निर्ममाण’ इत्यादिश्रुत्या प्राज्ञस्य तत्कर्तृत्वमप्यवगम्यते । तथा च कथमसत्यत्वं तेषामुच्यत इत्यत आह शिष्टमिति । सृष्टिप्रतिपादकश्रुतिरुक्तबाधकैर्भाक्ततया व्याख्येया । सुप्तो हि स्वप्नदर्शननिमित्तसुकृतदुष्कृतकर्तृत्वाद्रथादीनां कर्तोच्यते । निर्माणश्रुतिरप्येवं भाक्ता व्याख्येयेति । शिष्टम् अवशिष्टं पूर्वपक्ष्यभिप्रेतमपव्याख्यानानुवादसमये दर्शयिष्याम इत्यर्थः । तथा चापव्याख्यानकर्तैवात्र पूर्वपक्षीति भावः ॥ इन्द्रियाप्रवृत्ताविति । स्वाप्नार्थेष्विन्द्रियाप्रवृत्तौ सम्बन्धिग्रहणाभावेन व्याप्तिशक्तिरूपसम्बन्धयोर्ग्रहीतुमशक्यत्वादिति भावः । नन्वेवमतीन्द्रियं स्वर्गनरकादिकमप्रामाणिकं स्यात् । न च तस्य लिङ्गेन पक्षधर्मताबलाच्छब्देन च वाक्यार्थरूपतयाऽपूर्वस्यैव सिद्धिसम्भव इति वाच्यम् । प्रकृतेऽपि तथा वक्तुं शक्यत्वादित्यस्वरसादाह अपरोक्षाकारं चेति ॥ उत्तरत्रेति । अदृष्टे चाश्रुते भाव इत्यत्रेत्यर्थः ॥ अनादिवासनेति । अनुभवप्रवाहस्यानादिनित्यत्वात्तज्जन्यवासनानामपि प्रवाहतोऽनादित्वमिति भावः ।

### **श्रीनिवासतीर्थीया**

ॐ सन्ध्ये सृष्टिराह हि ॐ ॥ ॐ निर्मातारं चैके पुत्रादयश्च ॐ ॥ ॐ मायामात्रं तु कार्त्स्न्येनानभिव्यक्तस्वरूपत्वात् ॐ ॥ लिङ्गशब्दयोरिति । पक्षादिग्रहणायेन्द्रियस्यापेक्षितत्वात्तस्य चोपरतत्वात् । श्रोत्रस्य वाचश्चोपरतत्वेन शब्दस्याप्यनवकाशः । लिङ्गशब्दयोरनवकाशेहेत्वन्तरमाह अपरोक्षेति ॥ भविष्यतीति । ‘अदृष्टे चाश्रुते भावे न भाव उपजायते’ इत्यत्र भविष्यतीत्यर्थः ।

### **वाक्यार्थरत्नमाला**

सन्ध्येसृष्टिराहहि ॥ जातस्य चेति वाक्येहि यो जातः स स्वाप्नाद्यवस्थासम्बन्धवानिति प्रसिद्धमित्युक्तया यो योजातः स्वप्नाद्यवस्थावानिति व्याप्तिरुक्ता भवति । तत्र जाते घटादौ स्वप्नाद्यवस्थासम्बन्धाभावेन व्यभिचारान्न जातत्वमात्रं हेतुरित्याशयेनाह । जातस्येत्यतः परमिति । तथा च जातस्य जीवस्येत्युक्तया जीवत्वे सति जातत्वं हेतुव्याप्यम् । स्वापं प्रापयति श्रमापहृतय इत्येतदुपपादनानुसारेण देवानामप्यस्ति स्वापादीत्युक्तं भवति । अर्थ तद्ज्ञानयोरिति । स्वप्नावस्थायां प्रतीयमानकरितुरगादिरूपार्थ तद्ज्ञानयोरित्यर्थः । तत्सिध्यर्थम् इति तछब्देनार्थतद्ज्ञानयोरित्यादि भगवदधीनतयाऽर्थपरामर्शः । सम्भावितप्रकारयोरिति । अनुपदमेव वक्ष्यमाणयोरनादिनित्यत्वोत्पत्तिविनाशवत्वरूपयोरित्यर्थः । आद्यद्वितीयमिति । किं ते अनादिनित्या उतोत्पत्तिविनाशवन्त इत्याद्यविकल्पस्योत्पत्तिविनाशवन्त इति द्वितीयमित्यर्थः । उत नेतीति । उत प्रागेवोत्पन्ना इति वेत्यर्थः । द्वितीयमित्यतः प्राक्तावदिति पूरणीयम् । स किमिति । कर्त्रभावादित्यत्र बुध्या विवेकेन प्रकृतः कर्ता स इत्यनेनोच्यत इति न दोषः । तत्कालीनजन्मनीत्यनुवर्तत इति पाठः । तकारे दैर्घ्यं लेखकागतम् । न निर्व्यापारस्येति । कारकत्वस्यैवानुपपत्तौ तद्विकर्तृकत्वस्य सुतरामनुपपत्तिरिति भावः । आद्ये द्वितीयमिति । ईश्वरात्मेति द्वितीयमित्यर्थः । प्रमाणाभावादिति । परपक्षबाधकस्येव स्वपक्षसाधकस्यापि स्थापनाङ्गत्वादिति भावः । करितुरगादिरूपार्थेषु भ्रान्तित्वस्य तु मुख्यस्यायोगादाह । भ्रान्तिकल्पितत्वं चेत्यर्थ इति । उचितदेशकालेति । देशकालपदं निमित्तस्याप्युपलक्षणम् । उत्तरत्रोचितनिमित्तसंपत्यभावस्यापि प्रतिपादनात् । उचितसंपत्यभावादित्युपलक्षणम् । बाध्यत्वादेः सत्वादित्यपि द्रष्टव्यम् । मनसो बहिरस्वातन्त्र्यविचारष्टीकाकृताकृतोऽवधेयः । व्याप्त्यादिग्राहकतयेति । व्याप्त्यादिग्रहजनकेतयेत्यर्थः । अनुमितिकरणत्वं च ग्रहे अन्वेतीति विवक्षितार्थलाभः । यद्वा ज्ञातस्य पक्षादेरेव कारणत्ववादेनेदम् । अत एव लिङ्गशब्दजन्येति वक्ष्यतीति ज्ञेयम् । प्रमाणेनेति । अवभासत इति तदुक्तेरिति भावेनेदम् । भगवदिच्छार्थकत्वेऽपीति । प्रकृतिर्वासनेत्येवत वेच्छानन्त कथ्यत इति वचनादिति भावः । वेगादिपरत्वेति । वेगस्थितस्थापकयोरुपादानत्वासम्भवादिति भावः । भावनारूपेति । अनेन भावनापरनामकेत्येतन्मूलं विवृतं भवति । वक्ष्यति च मूल एव भावनाख्येति । बाधितत्वादाहेति । प्रवाहविवक्षयाऽनादित्वविणमित्याहेत्यर्थः । वक्ष्यति च अनुभवप्रवाहस्यानादित्वादिति ।

