+++
title = "०३ उपचयापेक्षया मनसो जन्मश्रुतिः"

+++


## सूक्ष्मत्वेन लये सच्च प्राकृतैरुपचीयते

**उपचयापेक्षया मनसो जन्मश्रुतिः**

**सूक्ष्मत्वेन लये सच्च प्राकृतैरुपचीयते**

### **सुधा**

‘एतस्माज्जायते प्राणो मनः सर्वेन्द्रियाणि चे’ति मनसो जन्मश्रवणात्कथमनादित्वमुच्यत इत्यत आह सूक्ष्मत्वेनेति ।

## **अनुव्याख्यानम्**

***सूक्ष्मत्वेन लये सच्च प्राकृतैरुपचीयते ॥***

***सृष्टिकाले यदा तन्न कुतः संसारसंस्थितिः ॥***

चशब्द एवार्थे । प्राकृतैर् अहङ्काराद्यैः । मन इति वर्तते । प्रलये सतोऽप्युपचयापेक्षया जन्मश्रुतिरिति भावः । कुत एषा कल्पना । मुख्यार्थे बाधकसद्भावादित्याह यदेति । यदि मनो मुख्यत एव जनिमत्स्यात्तदा प्रलये तन्न स्यात् । यदि च प्रलये तन्न स्यात्तदाऽऽत्मनः संसारावस्थानं न स्यात् । न च मा भूत्प्रलये संसारावस्थानमिति युक्तम् । मुक्तानां पुनः संसारानुपपत्त्या सृष्ट्यनुपपत्तिप्रसङ्गात् । अविद्याकामकर्माद्यधीनः संसार इति चेन्न । अविद्यादेरेव संसारत्वात्, ‘मनः परं कारणमामनन्ती’त्यादिस्मृतिविरोधाच्च । तथा च श्रुतिः । ‘नित्यं मनोऽनादित्वान्न ह्यमनाः पुमांस्तिष्ठती’ति । पुमान्संसारीत्यर्थः ।

### **वाक्यार्थचन्द्रिका**

‘वैकारिकान्मनो जज्ञे’ इति प्रमाणेन मनसो वैकारिकाहङ्कारकार्यत्वस्य ‘तेषां भूतैरुपचयः सृष्टिकाले विधीयते’ इति भूतकार्यत्वस्य च सिद्धेस्तदुभयपरतया प्राकृतपदं व्याचष्टे अहङ्काराद्यैरिति । वैकारिकाहङ्काराद्यैरित्यर्थः । आद्यपदेन भूतपरिग्रहः । ननु मनसोऽनादित्वाभावेऽपि न संसारावस्थानानुपपत्तिः । अविद्यादेः प्रलयेऽवस्थानेन तदधीनस्य संसारस्यापि तदाऽवस्थानसम्भवादित्याशङ्कते अविद्येति । मनसोऽनादित्वाभावे संसारावस्थानं न स्यादिति संसारावस्थानाभावप्रतियोगित्वेनाभिमतमविद्यादिकमेवेत्याशयेनाह अविद्यादेरेवेति । ततश्च मनसोऽभावेऽविद्यादेरेवावस्थानं न स्यादिति प्रसङ्गस्वरूपमुक्तं भवति ॥ मन इति । यद्यपि श्रुतिस्मृत्योः श्रुतेः प्राबल्यात्तस्या एवादावुदाहरणमुचितं तथाऽपि स्पष्टार्थत्वाच्छतिव्याख्यानरूपत्वाद्वा प्राबल्यमाश्रित्यादौ स्मृत्युदाहरणं कृतमिति ध्येयम् । श्रुतौ मनसः संसारकारणत्वाप्रतीतेः कथं तदुदाहरणमित्यतः प्रकृतोपयोगितया व्याचष्टे पुमान्संसारीत्यर्थ इति ।

परिमल

अहंकाराद्यैर् वैकारिकाहङ्कारांशपञ्चमहाभूतांशैरित्यर्थः । यावन्मुक्तिरित्युक्तार्थाविरोधायाह पुमान्संसारीत्यर्थ इति ॥

### **यादुपत्यम्**

अहङ्काराद्यैरिति । वैकारिकाहङ्काराद्यैरित्यर्थः । अत्राद्यपदेन भूतानां ग्रहणम् ।

### **श्रीनिवासतीर्थीया**

तदाऽऽत्मन इति । प्रलये इत्यर्थः । ननु कथमेतत् । मुक्तस्यैवात्मनः सत्त्वादित्यत आह पुमानिति ॥

### **वाक्यार्थरत्नमाला**

आत्मनः संसारावस्थानं न स्यादिति मूलम् । मनसः संसारकारणत्वेन तदभावे प्रलये संसारानुपपत्तिरिति भावः । प्रलये संसारो मास्त्विति शङ्कते । न चेति मूलम् । तर्हि प्रलये संसारनिवृत्तौ मुक्तत्वं स्यात् । न च मुक्तानां संसारोऽस्ति । मुक्तेरपुरुषार्थत्वापातात् । ततश्च पुनः संसारानुपपत्तिरित्याहुः । मुक्तानामिति मूलम् । संसारावस्थानाभावप्रतियोगित्वेनेति । प्रतियोगिनिरूपकत्वेनेत्यर्थः । तेन अविद्यादिकमित्यस्य नानुपपत्तिः । एतेन अविद्याद्यवस्थानस्य प्रतियोगित्वेऽपि अविद्यादेस्तदभावात्कथमेतदिति निरस्तम् । यद्वा अविद्यादिकमेवेत्यस्य अविद्याद्यवस्थानमेवेत्यर्थ परत्वान्न दोषः । वक्ष्यति च अविद्यादेरवस्थानं न स्यादिति ।

