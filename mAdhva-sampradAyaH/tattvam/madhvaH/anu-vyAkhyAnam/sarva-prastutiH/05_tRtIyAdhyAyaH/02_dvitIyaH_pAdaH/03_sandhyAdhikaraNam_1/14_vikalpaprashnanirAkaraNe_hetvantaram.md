+++
title = "१४ विकल्पप्रश्ननिराकरणे हेत्वन्तरम्"

+++


## भेदोऽभेदोऽथवा द्वन्द्वमिति प्रश्नो न युज्यते

**विकल्पप्रश्ननिराकरणे हेत्वन्तरम्**

**भेदोऽभेदोऽथवा द्वन्द्वमिति प्रश्नो न युज्यते**

### **सुधा**

ननु च भेदपक्षमेवाङ्गीकृत्य तत्रोक्तो दोषः शक्यत एव परिहर्तुम् । मनोयोनित्वेन सुखादिवत्पार्श्वस्थानुपलम्भसम्भवात् । तत्किमनेन प्रश्नखण्डनेन । सत्यम् । तथाऽपि प्रतिवादिस्खलितं नोपेक्षामर्हतीति शिष्यांञ्च्छिक्षयितुमेतत् । तथा च वक्ष्यति । युक्तिपादव्युत्पादितन्यायशेषं प्रसङ्गेन व्युत्पादयितुं च । इह च तद्य्वुत्पादनस्योपयोगं लेशतो दर्शयिष्यामः ।

### **वाक्यार्थचन्द्रिका**

किमत्र प्रश्नखण्डनस्य निष्प्रयोजनतयाऽकर्तव्यतायमेव तात्पर्यं किंवा तथा समाधानस्यापि कर्तव्यतायामिति विकल्पद्वयं मनसि निधायाद्यं निष्प्रयोजनत्वासिद्ध्या परिहरति तथाऽपीति । द्वितीयमिष्टापत्त्या परिहरति तथा चेति । मनोयोनित्वेन सुखादिवत्पार्श्वस्थानामनुपलम्भसम्भवात्स्वाप्नार्थानां द्रष्टुर्भेद इत्यपि । ‘मनोविकारा विषयाः स्वाप्ना यद्बह्यवन्न तु’ इत्यादिना वक्ष्यतीत्यर्थः । प्रश्नखण्डनस्य प्रयोजनान्तरमप्याह युक्तपादेति ॥ न्यायमिति । आश्रयसिद्ध्यादेरदूषणत्वं व्यर्थविणत्वादेरदूषणत्वं तर्कार्थापत्त्यादेरुपक्रमादेश्चानुमानत्वमित्येवं रूपमित्यर्थः । तदपि युक्तिपाद एव किमिति न व्युत्पादितमित्यत आह इह चेति ॥ दर्शयिष्याम इति । एवं संशोधितन्यायसदागमविरोधतः’ इत्यादिनेति शेषः ॥

### **परिमल**

तथा च वक्ष्यतीति । ‘तत्वनिर्णयवैलोम्यं स्याद्वादेऽपि हि निग्रहः । उद्भावनीयमेव स्यादि’त्यादौ प्रतिवादिस्खलितं व्याहत्यादिकं वादकथायामपि नोपेक्ष्यम् इत्येतत्प्रमेयं वक्ष्यतीत्यर्थः । तद्य्वाख्यानेन विवरिष्याम इति भावः ॥ दर्शयिष्याम इति । एवं संशोधितन्यायेत्यत्रेति भावः ।

### **यादुपत्यं**

तथा च वक्ष्यतीति । मनोविकारविषया इत्यादिना स्वाप्नानां विषयाणां मानोयोनित्वेन पार्श्वस्थोपलम्भादिरूपबाह्यार्थक्रियाऽभावमपि सामान्याकारेण वक्ष्यतीत्यर्थः ॥ न्यायमिति । आश्रयासिद्ध्यादीनामदूषणत्वं व्यर्थविणत्वादेर्दूषणत्वं तर्कार्थापत्त्यादेरुपक्रमादेश्चानुमानत्वमित्यादि शब्दार्थतयाऽत्र ज्ञातव्यम् ॥

### **श्रीनिवासतीर्थीया**

मनोयोनित्वेनेति । मनोनिष्ठवासनोपादानकत्वेनेत्यर्थः ।

### **वाक्यार्थरत्नमाला**

इत्यपीति । तदनेन तथेत्यनेन द्वितीयपक्षोपादानम् । चोप्यर्थ इत्युक्तं भवति । एवं संशोधितेति । इत्याद्यनुव्याख्यानव्याख्यानेत्यर्थः ।

