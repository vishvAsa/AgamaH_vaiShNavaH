+++
title = "१३ सिद्धविषयत्वात् प्रश्नोऽनुपपन्नः"

+++


## भेदोऽभेदोऽथवा द्वन्द्वमिति प्रश्नो न युज्यते

**सिद्धविषयत्वात् प्रश्नोऽनुपपन्नः**

**भेदोऽभेदोऽथवा द्वन्द्वमिति प्रश्नो न युज्यते**

### **सुधा**

अथ मतम् । भेदो हि कश्चित्परमार्थो दृष्टो यथा स्तम्भकुम्भयोः । कश्चि(च्चाप)दपरमार्थो यथा चन्द्रमसोः । दृश्यते चायं भेदस्ततो भवेदेव सन्देह इति । एतदपि न । तथा सति यथासंशयं विकल्पप्रश्नस्य कार्यत्वात् । स एवानया वाचोभङ्ग्या क्रियत इति चेन्न । प्रतीतिरपि हि न केवला संशयहेतुर्भवति । सर्वत्र (संशय)प्रसङ्गात् । तदनिवृत्तिप्रसङ्गाच्च । विप्रतीत्या हि तन्निवृत्तिरेष्टव्या । तत्रापि च सन्देहोऽवस्कन्दत एव । किन्तु विप्रतिपत्त्यादिकलुषिता । न चात्र तदस्तीत्युक्तम् । औत्सर्गिकं हि प्रतीतीनां याथार्थ्यम् । अन्यथात्वं त्वपवादात् । तदेवं सिद्धविषयत्वात्प्रश्न एवायमनुपपन्नः ।

### **वाक्यार्थचन्द्रिका**

नन्वखिलैर्भेदस्य दृष्टत्वादुक्तरीत्या तत्र सन्देहानुपपत्तावपि परमार्थत्वा परमार्थत्वरूपकोटिद्वयसहचरितप्रतीतिविषयत्वरूपसमानधर्मदर्शनाद्भेदे पारमार्थिकत्वापारमार्थिकत्वकोटिकः सन्देहः स्यादेवेत्याशङ्कते अथ मतमिति । एवं तर्हि भेदः किं परमार्थ उतापरमार्थ इति संशयानुसारेण तन्मूलकपरमार्थत्वापरमार्थत्वकोटिकप्रश्नस्यैव कर्तव्यत्वाद्भेदोऽभेदो वेत्यादिप्रश्नकरणमसङ्गतमित्याशयेनाह तथा सतीति ॥ स एवेति । स्वाप्नार्थानां द्रष्टुर्भिन्नत्वपक्षे भेदपारमार्थिकत्वस्याभेदे त्वपारमार्थिकत्वस्य भेदाभेदपक्षेऽपि विरुद्धत्वेनोभयोरपि पारमार्थिकत्वस्यापारमार्थिकत्वस्य चानुपपत्त्या कस्यचित्परमार्थत्वस्य कस्यचिदपरमार्थत्वस्य चावश्यं वाच्यत्वात्तत्रापि भेदस्य पारमार्थिकत्वपक्षे प्रथमपक्षाबहिर्भावस्याभेदस्य परमार्थत्वे च द्वितीयपक्षाबहिर्भावस्य प्रसङ्गाद्भेदादिविकल्पप्रश्नस्य भेदपारमार्थिकत्वापारमार्थिकत्व एव पर्यवसन्नत्वादिति भावः ।

अत्रापि किं संशयः प्रतीतिरूपसाधारणधर्मदर्शनमात्राद्भवति किंवा निर्णायकाभावसहकृतादिति विकल्पं मनसि निधायाद्यं दूषयति प्रतीतिरिति । विषयतासम्बन्धेन प्रतीतिरित्यर्थः । सर्वत्रेति । विदर्शनस्थलेऽपीत्यर्थः नन्वेवं सति प्रतीतिमात्रेण सन्देहः क्वापि न स्यादिति पृच्छति किन्त्विति । निर्णायकाभावसहकृतप्रतीतेरेव तद्धेतुत्वाभ्युपगमान्न तन्मात्रस्याहेतुत्वमनिष्टमित्याशयेन परिहरति विप्रतिपत्त्यादीति । अस्तु तर्हि तादृशप्रतीतिरेव सन्देहहेतुरिति द्वितीयः पक्षो निरवद्यत्वादित्यत आह न चेति ॥ उक्तमिति । भेदस्यैव दृष्टत्वादित्यनेनेति शेषः । ननु भेदस्य दृष्टत्वेऽपि परमार्थत्वरूपकोट्यनवधारणान्न निर्णायकाभावाभावसिद्धिरित्यतः प्रामाण्यस्वतस्त्वस्यैत्सर्गिकत्वेनासत्यपवादे भेदप्रतीतेः प्रमात्वनिश्चयेन तयैव भेदपरमार्थत्वसिद्ध्याऽन्यतरकोटिनिश्चयान्नानुपपत्तिरित्याशयेनाह औत्सर्गिकं हीतति ।

यद्वा ननु भेदस्य दृष्टत्वेऽपि तद्दर्शनयाथार्थ्यसंशये बाधकाभावात्तदाहितार्थसंशयो नानुपपन्न इति गूढाभिसन्धिराशङ्कते अथेति ॥ भेदो हि कश्चिदिति । भेददर्शनं किञ्चिद्यथार्थं दृष्टमित्यर्थः । कश्चिच्चेति । किञ्चिद्भेददर्शनमयथार्थं दृष्टमिति भावः ॥ दृश्यते चायमिति । इदं च भेददर्शनमित्यर्थः ॥ तत इति । यथार्थत्वायथार्थत्वरूपकोटिद्वयसहचरितभेददर्शनत्वरूपसाधारणधर्मदर्शनादित्यर्थः॥ एवमिति । भेददर्शनं यथार्थमयथार्थं वेत्येवमित्यर्थः । तथा सत्युक्तसंशयानुसारेण तन्मूलकप्रश्नस्यापि भेददर्शनं यथार्थमयथार्थं वेत्येवंरूपेण कर्तव्यत्वाद्भेदोऽभेदो वेत्यादितत्करणमसङ्गतमित्याशयेन यथाश्रुतं दूषयति तथा सतीति । भेददर्शनयाथार्थ्यायाथार्थ्यसंशयस्य तदाहितभेदादिरूपार्थसंशयपर्यवसन्नत्वेन स्वमात्रपर्यवसन्नत्वाभावान्न मूलोक्तभेदादिविकल्पप्रश्नासङ्गतिरिति पूर्ववादी स्वाशयमुद्घाटयति स एवेति ॥ प्रतीतिरिति । भेददर्शनत्वरूपसाधारणधर्मप्रतीतिरित्यर्थः ॥ सर्वत्रेति । प्रमात्वदर्शनस्थलेऽपीत्यर्थः ॥ विप्रतीत्येति । प्रमात्वप्रतीत्येत्यर्थः ॥ तत्रापीति । प्रमात्वरूपविप्रतीतौ सत्यामपीत्यर्थः । उक्तसन्देहकारणस्य तत्राप्यविकलत्वादिति भावः ॥ विप्रतिपत्त्यादीति । निर्णायकाभावसहकृता भेददर्शनत्वरूपसाधारणधर्मप्रतीतिरेव संशयहेतुरित्यर्थः । अस्तु तर्हि प्रकृतेऽप्येवमेवेत्यत आह न चेति । भेदस्य दृष्टत्वादित्यनेन निर्णायकाभावाभावस्योक्तत्वादिति भावः । ननु तेन भेददर्शनमात्रस्य सिद्धत्वलाभेऽपि तत्प्रमात्वालाभान्न निर्णायकाभावाभावसिद्धिरित्यतो ज्ञानप्रामाण्यस्वतस्त्वस्यौत्सर्गिकत्वात्प्रकृते चाखिलैर्भेदस्यैव दृष्टत्वेन तद्याथार्थ्यनिश्चयसिद्ध्या तत्प्रमात्वलाभात्तत्सिद्धिरित्याशयेनाह औत्सर्गिकं हीति । ततश्च भेददर्शने प्रामाण्याप्रामाण्यसंशयस्यैवासम्भवान्न तदाहितार्थसंशयमादायाप्युक्तविकल्पप्रश्नसमर्थनमिति भावः ।

### **परिमल**

यथासंशयं विकल्पप्रश्नस्य कार्यत्वादिति । दृश्यमानो यो भेदः किं परमार्थोऽथ नेत्येवं कार्यत्वादित्यर्थः ॥ स एवेति । अभेदरूपकोट्यन्तरोत्थापने सति भेदकोटेरस(त्य)त्वस्य सूचनात् । भेद इत्युक्त्या सत्त्वकोटेश्च सूचनादिति भावः ॥ वाचोभङ्ग्येति । वचनविन्यासेत्यर्थः । प्रतीतिरपीति । विरुद्धकोटिद्वयधीसहकृता वस्तुप्रतीतिरपीत्यर्थः ॥ केवलेति । विप्रतिपत्त्यपवादशङ्काद्यनास्कन्दितेत्यर्थः ॥ विप्रतीत्या हीति । प्रतीतेः संशयहेतुत्वे विधर्मप्रतीतेरपि प्रतीतित्वात् तत्रापि संशयः स्यादेवेति तया तन्निवृत्तिर्न स्यादिति भावः । विप्रतिपत्त्यादीत्यादिपदेनापवादशङ्कादिग्रहः । प्रतीतत्वरूपधर्ममात्रेण परमार्थत्वापरमार्थत्वकोटिकसन्देहः कुतो नेत्यतः प्रामाण्यस्वतस्त्वेन प्रतीतेर् ज्ञा(नै)तैकसत्वेन प्रमाणत्वेनोत्सर्गतो निर्णयादिति भावेनाह औत्सर्गिकमिति ।

### **यादुपत्यम्**



अवधारणकृत्यं दर्शयितुमाह अथेति । तथा च भेददर्शनं निर्णायकमेव न भवति, प्रत्युत साधारणधर्मतया सांशयिकमेवेति शङ्कितुरभिप्रायः ॥ यथासंशयमिति । भेदः किं परमार्थ उतापरमार्थ इति संशयानुसारेण परमार्थापरमार्थकोटिकस्यैव प्रश्नस्य कार्यत्वादित्यर्थः ॥ स एवेति । द्रष्टुभिन्न इति कल्पे भेदपारमार्थ्यस्याभिन्न इत्यादिकल्पे तदपारमार्थ्यस्य च लाभादिति भावः । विप्रतिपत्त्यादीत्यत्रादिपदेनापवादादिशङ्कासङ्ग्रहः ॥ न चात्रेति । अवधारणेनापवादादिशङ्काभावस्याप्युक्तत्वादिति भावः । अनेनावधारणकृत्यं दर्शितमिति ज्ञातव्यम् । अपवादाद्यभावे च भेददर्शनं निर्णायकमेव प्रतीतिस्वाभाव्यादित्याशयेनाह औत्सर्गिकमिति । याथार्थ्यम् अर्थसत्ताऽव्यभिचारित्वम् ॥ अन्यथात्वं चन्द्रभेदादिप्रतीतीनामिति शेषः ।

### **श्रीनिवासतीर्थीया**

यथासंशयमिति । भेददर्शनं प्रमाणं न वेति सन्देहानुसारेण भेदः परमार्थो न वेति प्रश्नः कार्यो न तु भेदोऽभेदोऽथवा द्वन्द्वमिति प्रश्न इत्यर्थः । भेददर्शनं प्रमाणं न वेति सन्देहानुसारेण भेदः परमार्थो न वेति प्रश्न एव भेदोऽभेदोऽथवेति वाचोभङ्ग्या क्रियत इत्याशङ्कते स एवेति । भेदो हि कश्चित्परमार्थो दृष्ट इत्यादिनोक्तभेददर्शनं प्रमाणं न वेति संशय एवादौ न युज्यत इत्याह प्रतीतिरपीति । विशेषो व्यावर्तकधर्मः । तत्रापि व्यावर्तकधर्मप्रतीतावपि । अवस्कन्दत एव प्रतीतित्वसाम्यादिति भावः । कलुषिता प्रतीतिरेव संशयहेतुरित्यन्वयः । तद् भेदप्रतीतेर्विप्रतिपत्त्यादिकलुषितत्वम् । इत्युक्तं ‘द्रष्टुः स्वप्नस्य दृष्टत्वाद्भेदस्यैवे’त्यनेनेत्यर्थः । नन्वेतद्भेददर्शनमप्रमाणं किं न स्यादित्यत आह औत्सर्गिकं हीति । प्रकृते चापवादकं भेददर्शनस्य नास्तीत्यर्थः ॥

### **वाक्यार्थरत्नमाला**

भेदपारपारमार्थिकत्वस्येति । अप्रसङ्गादित्युत्तरेणान्वयः । अभेदेत्विति । स्वाप्नार्थानां द्रष्टुः सकाशादिति वर्तते । अभेदे त्वित्यतः परमभेदपारमार्थ्यापत्येति शेषः । भेदस्येति बुध्याविवेकेनानुवर्तते । अभेदे त्वभेदपारमार्थिकत्वापत्या भेदापारमार्थिकत्वस्येति पाठस्तु सुगम एव । एतत्षष्ट्यंतस्यापि प्रसङ्गादित्युत्तरेण सम्बन्धः । प्रथमपक्षाबहिर्भावस्येत्यस्यापि तेनैव सम्बन्धः । अभेदस्येति । अत्रापि परमार्थत्वे च भेदस्यापरमार्थत्वापत्या द्वितीयेति पाठः । तदभावे तु भेदापरमार्थत्वापत्येति शेषः । एवमथमतमित्येतद्ग्रन्थमुक्तप्रकारेण व्याख्याय प्रकारान्तरेण व्याख्याति । यद्वा नन्विति । तत्रापीति सति सप्तमीत्याशयेन व्याख्याति । सत्यामपीत्यर्थ इति । यद्यपि प्रमात्वप्रतीतावपि सन्देहात्तत्रापि तन्निवृत्यर्थमन्यापेक्षायां तत्रापि सन्देहः स्यादित्यतिप्रसङ्गान्तरपरत्वेनेदं व्याख्यानं युक्तम् । तथापि तद्योजनाया स्पष्टत्वेन शिष्यैरेवोह्यत्वमिति भावेन स्थलान्तरीयातिप्रसङ्गापेक्षाया पूर्वसन्देहापादनमेवं गरीय इति भावेन तथा व्याख्यानमिति ध्येयम् । तत्राप्यविकलत्वादिति । तदपीत्यर्थः।

