+++
title = "०६ स्वशिरश्छेदादावपि संस्कारोऽस्त्येव"

+++


## अदृष्टे चाश्रुते भावे न भाव उपजायते

**स्वशिरश्छेदादावपि संस्कारोऽस्त्येव**

**अदृष्टे चाश्रुते भावे न भाव उपजायते**

### **सुधा**

जाग्रत्वप्रतीतिरेव भ्रान्तिरित्ययुक्तम् । अर्थानामपि केषाञ्चिदसत्वेन तत्प्रतीतेरपि भ्रान्तित्वात् । स्वप्नेऽपि स्वशिरश्च्छेदादयोऽपि प्रतीयन्ते । न च तदुत्पत्तावुपादानमस्ति । अननुभूतत्वेन संस्कारोदयायोगात् । अननुभूतेऽपि संस्कारोदयाभ्युपगमे ‘अदृष्टे चाश्रुते’ इत्यादिश्रुतिस्मृतिविरोधः स्यात् । कदाचिदननुभूतार्थस्मृतिरप्यापद्येत । ततो यद्यपि साक्षात्स्वशिरश्च्छेदादेर्बाधो नास्ति तथाऽपि कारणानुपपत्त्याऽसत्त्वमङ्गीकार्यमेवेत्यत आह अदृष्टे चेति ।

## **अनुव्याख्यानम्**

***अदृष्टे चाश्रुते भावे न भाव उपजायते ॥***

***अदृष्टादश्रुताद्भावान्न भाव उपजायते ॥***

***इति श्रुतिपुराणोक्तिरनादित्वात्त युज्यते ॥***

भावे पदार्थे । भावो वासना । पञ्चमी सप्तम्यर्थे । उक्तिरित्यतः परस्तुशब्दो बोद्धव्यः । अनादित्वात् संसारस्येति शेषः । संसारस्यानादित्वात्क्वचिज्जन्मनि स्वशिरश्च्छेदादेरप्यनुभवसम्भवेन संस्कारोपपत्तेः । सत्यत्वेऽपि श्रुतिपुराणोक्तिर्युज्यत एव, न तु विरुध्यते । विनाप्यनुभवेन संस्कारोदयाभ्युपगमे हि सा विरुध्येतेति । अत्राश्रुतग्रहणेनात्रापि जन्मनि श्रवणजनितसंस्कारः सम्भवतीति सूच्यते । यत्र तु श्रवणाद्यपि नास्ति तत्रानादित्वं निवेशितम् । अनेन यत्पूर्वं सर्वग्रहणं कृतं तदुपपत्तये वाऽनाद्यनुभवपरम्परोक्ता तस्य सर्वस्योपयोगः कथितो भवति ।

### **वाक्यार्थचन्द्रिका**

न बाधाभावतत्सद्भावौ स्वाप्नपदार्थसत्यत्वासत्यत्वप्रयोजकौ किन्तु सामग्रीसद्भावासद्भावावेव । ततश्च सोपादानत्वाज्जाग्रत्वस्य न तत्प्रतीतेर्भ्रान्तित्वं सम्भवतीति न तद्विषयत्वं श्रुत्यादेरित्याशयेन शङ्कते जाग्रत्त्वप्रतीतिरेवेति । अननुभूते भाव इवाभावेऽपि संस्कारानुदयस्य तुल्यत्वेन भावशब्दस्य विधिरूपप्रसिद्धार्थपरत्वानुपपत्तेर्भावाभावसाधारणपदार्थमात्रपरतया तं व्याचष्टे भावे पदार्थ इति । नन्वत्राननुभूते भावे भावानुत्पत्तिरुच्यते । न तु संस्कारस्येति कथमस्य विरोधितयोपन्यास इत्यतोऽत्र भावशब्दस्य वासनापरपर्यायसंस्कारपरत्वाद्युक्तोऽननुभूते संस्कारोदयाम्युपगमे विरोधितयाऽस्योपन्यास इत्यभिप्रायेण भावशब्दार्थमाह भावो वासनेति । श्रुतिपुराणयोरेकार्थतालाभायाह पञ्चमी सप्तम्यर्थ इति । श्रुतेरनादित्वकथनस्य प्रसक्तशङ्कापरिहाराक्षमत्वेन वैयर्थ्यादपेक्षितशेषं पूरयति अनादित्वात्संसारस्येति इति । कथमनेन शङ्कापरिहार इत्यत आह संसारस्येति । ननु श्रुतिस्मृतिविरोधेनाननुभूते संस्कारोदयो न युक्त इत्यनुपपन्नतया शङ्कितस्य संस्कारोदयस्यैवोपपन्नत्वं वर्णनीयं न तु श्रुतिस्मृत्योस्तदनुपपन्नत्वस्यानाशङ्कितत्वादित्यतस्तदुक्तेस्तात्पर्यमाह युज्यत एव न तु विरुध्यत इति । तर्ह्यनादित्वानुसरणमनर्थकम् । एतज्जन्मनि श्रवणादिजनितसंस्कारेणैव सर्वनिर्वाहादित्यत आह यत्र त्विति ॥ पूर्वमिति । ‘वासनाः सर्ववस्तूनामि’त्यत्रेत्यर्थः ।

### **परिमल**

यत्सर्वग्रहणमिति । सर्ववस्तूनामिति सर्वग्रहणमित्यर्थः ॥ उक्तेति । अनाद्यनुभवागता इत्यादिनोक्तेत्यर्थः ।

### **श्रीनिवासतीर्थीया**

नास्तीति । तथा च बाधाभावरूपहेतुना सत्वं युक्तमित्यर्थः ॥ श्रवणेति । त्वदीयं शिरश्छिन्नं भवत्विति कस्यचिद्वचनश्रवणेत्यर्थः । अनादित्वं संसारस्य ।

### **वाक्यार्थरत्नमाला**

ततो यद्यपीत्युत्तरग्रन्थे बाधाभावेऽपि असत्त्वं स्वशिरच्छेदादावङ्गीक्रियमाणं कारणानुपपत्यैवेति यत्र कारणसद्भावस्तत्र नासत्वमिति जाग्रत्वस्यापि सत्यत्वमेवाङ्गीकार्यमिति पर्यवसानाभिप्रायेण शङ्काशयमाह । नबाधाभावेत्यादिना । सत्यत्वासत्यत्वप्रयोजकाविति पाठः । भाव इवेति । विधिरूपार्थ इवेत्यर्थः । न तु संस्कारस्येति । बुध्या विवेकेनानुत्पत्तिरिति उच्यत इति चानुवर्तते । श्रुतिस्मृत्योरिति । उत्पन्नत्वं वर्णनीयमित्यनुवर्तने ।

