+++
title = "०७ शशविषणादिप्रतीतौ विविक्ततया अनुभूततत्वात् तत्संस्कार उपादानम्"

+++


## कदाचिद्दर्शनायोग्यं यत्तत्रापि विभागतः दृष्टं

**शशविषणादिप्रतीतौ विविक्ततया अनुभूततत्वात् तत्संस्कार उपादानम्**

**कदाचिद्दर्शनायोग्यं यत्तत्रापि विभागतः दृष्टं**

### **सुधा**

ननु (च) शशविषाणादिप्रतीतौ कथम् । न हि भावान्तरेऽपि तदनुभवः सम्भवति । यथापूर्वमिति सर्वकल्पानामेकविधत्वाश्रयणात् । मैवम् । शशविषाणादिप्रमाऽभावेऽपि शब्दादिना भ्रान्तिसम्भवेन संस्कारोपपत्तेः । येन तु शशविषाणादिकं भ्रान्त्याऽपि न प्रतिपन्नं तस्य कथम् । न हि (सर्वोऽपि)सर्वत्र भ्राम्यतीति नियमोऽस्ति । नापि स्वप्ने न तत्पश्यतीति नियन्तुं शक्यते । उच्यते । किमत्र शशादीनां विषाणादीनां चोपादानासम्भवेनासत्त्वमुच्यते । उत शशत्वादिविषाणित्वादिसामानाधिकरण्यादेः ।

आद्यं निराकरोति कदाचिदिति ।

## **अनुव्याख्यानम्**

***कदाचिद्दर्शनायोग्यं यत्तत्रापि विभागतः ॥***

***दृष्टं ........ ...... ..... ..........***

यत्स्वप्ने दृश्यत इति शेषः । विभागतः सामानाधिकरण्येन विना दृष्टं जागरे । यद्यपि शशत्वविषाणित्वादीनां सामानाधिकरण्यं शशविषाणादिसम्बन्धविशेषो वा जागरे नानुभूतस्तथाऽपि विविक्तं शशत्वादिकमनुभूतमेवेति तत्संस्कारसम्भवे(न) न शशादीनामसत्वं वाच्यमिति ।

द्वितीये सम्प्रतिपत्तिमुत्तरमाह समेति ।

**अनुव्याख्यानम्**

***..... समाधिकरणं दृश्यतेऽत्र स च भ्रमः ।***

भावप्रधानो निर्देशः । उपलक्षणं चैतत् ॥ दृश्यत इत्यत्र प्रकृत्यर्थं स इति परामृशति । यदित्यनुवर्तते । अत्र स्वप्ने न केवलं जाग्रत्त्वमिति चार्थः । यस्योपादानं सम्भवति बाधश्च नास्ति । तदेव हि प्रागेवशब्देन व्यवच्छिन्नमिति भावः ।

### **वाक्यार्थचन्द्रिका**

गूढाभिसन्धिः शङ्कते नन्विति । उत्तरवाद्यपि गूढाभिसन्धिरेव परिहरति मैवमिति । पूर्ववादी स्वाशयमुद्घाटयति येन त्विति । सामानाधिकरण्यादेरित्यत्रादिपदेन शशविषाणादिसम्बन्धविपरिग्रहः । ननु तर्हि समानाधिकरणत्वमिति वक्तव्यम् । समानाधिकरणमिति तु कथमित्यतोऽत्र समानाधिकरणपदस्य लक्षणया सामानाधिकरण्यार्थकत्वेन यथाश्रुतार्थत्वाभावान्नानुपपत्तिरित्याह भावेति ॥ उपलक्षणं चैतदिति । समानाधिकरणमित्येतच्छशविषाणादिसम्बन्धविस्योपलक्षणमित्यर्थः । समानाधिकरणत्वस्य भ्रमत्वाभावेन स इत्यस्य तत्परामर्शकत्वासम्भवादाह प्रकृत्यर्थमिति । (दृश्धात्वर्थभूतं प्रत्ययम्) दर्शनरूपमित्यर्थः । स इति यच्छब्दसापेक्षतच्छब्दश्रवणादाह यदितीति । सामानाधिकरण्यज्ञानस्यापि भ्रमत्वे ‘भ्रान्तिर्जाग्रत्वमेव ही’ति सावधारणापूर्वग्रन्थविरोध इत्यत आह यस्येति ॥ प्रागिति । भ्रान्तिर्जाग्रत्वमेवेत्यर्थः ।

### **परिमल**

उपलक्षणं चैतदिति । यस्योपादानं न सम्भवति बाधश्चास्ति तस्य सर्वस्योपलक्षणमित्यर्थः । कथं तर्हि भ्रान्तिर्जाग्रत्त्वमेवेति सावधारणमुक्तं प्रागित्यत आह यस्योपादानमित्यादि ।

### **यादुपत्यम्**

उपलक्षणं चैतदिति । शशविषाणादिसम्बन्धविस्येति शेषः ।

### **श्रीनिवासतीर्थीया**

ननु कस्मिन्श्चित्कल्पे शशविषाणोत्पत्तिसम्भवेनानुभवो युक्त इत्यत आह यथेति । यथापूर्वमकल्पयदिति श्रुत्येत्यर्थः । शङ्कते येनेति ॥ कथमिति । तथा च तत्संस्कारो न युक्त इति भावः । भ्रान्त्या तेन तज्ज्ञातमेवेति चेत्तत्राह न हीति । तथा च येन तद्भ्रान्त्याऽपि न ज्ञातं तस्य स्वप्ने शशविषाणप्रतीतौ कथमित्यर्थः । ननु येन भ्रान्त्या जाग्रदवस्थायां शशविषाणं न ज्ञातं स स्वप्ने तच्छशविषाणं न पश्यत्येवेति किमर्थं तत्संस्कारो वाच्य इति चेत्तत्राह नापीति । तथा च जाग्रति भ्रान्त्याऽज्ञातशशविषाणस्य पुंसः स्वप्ने तत्प्रतीतिसम्भवेन तत्र कथं संस्कार उपपादनीय इत्यर्थः ॥ शशादीनां विषाणादीनां चेति । विशकलितानामिति शेषः । सामानाधिकरण्यादेरुपादानासम्भवेनासत्त्वमुच्यत इत्यनुवर्तते । सम्बन्धविस्य समवायस्य । शशविषाणयोरवयव्यवयवरूपत्वात् । उपलक्षणं सम्बन्धविस्येत्यर्थः । प्रकृत्यर्थं दृश्धात्वर्थभूतं प्रत्ययम् । ननु यदि शशत्वविषाणित्वसामानाधिकरण्यस्य तत्सम्बन्धविस्य वा भ्रान्तित्वं तर्हि ‘भ्रान्तिर्जाग्रत्वमेव ही’ति जाग्रत्वमात्रस्यैव भ्रान्तित्वं न तु स्वाप्नार्थस्येति जाग्रत्त्वातिरिक्तार्थस्य सत्वोक्तिरयुक्ता स्यात्सामानाधिकरण्यादेरपि जाग्रत्वातिरिक्तत्वादतो विरोध इत्यत आह यस्येति ॥ तदेवेति । स्वाप्नगजादिकमेव न तु यस्योपादानं न सम्भवति बाधश्चास्ति सोऽर्थो व्यवच्छिन्न इत्यर्थः । तथा च प्रकृते सामानाधिकरण्यादेरप्युपादानाभावाद्बाधस्य च सत्वेन जाग्रत्वतुल्यत्वाद्युक्तं भ्रान्तित्वकथनमिति न विरोध इति भावः ।

### **वाक्यार्थरत्नमाला**

दर्शनरूपमित्यर्थ इति । अत्र यच्छब्दस्य वक्ष्यमाणरीत्या प्राप्तत्वात् समानाधिकरण्यं दृश्यते यत् सभ्रम इति योजनायां दर्शनकर्मपरित्यागेन दर्शनस्यैव स इत्यनेन परामर्शः। यद्दर्शनं स भ्रम इति । अत्र च स एव भ्रमः यद्दर्शनम् इति उद्देश्य विधेयभावाङ्गीकारान् न स इति पुल्लिङ्गानुपपत्तिरिति ध्येयम् । सावधारणपूर्वेति । अवधारणसहितपूर्वेत्यर्थः । स्वप्नो हवाऽयं चञ्चलत्वान्न स्वप्नो नहि विच्छेद एतदिति त्रयोदशगीताभाष्यटीकायामयं प्रपञ्चः स्वप्न इवोच्यते । चञ्चलत्वादनित्यत्वाद्विकारित्वाच्चेत्यादि । यद्यपि स्वप्नः सत्यस्तथाप्यङ्गीकारवादोऽयं मिथ्यार्थप्राचुर्याद्वेत्युक्तम् । तदनुगुणया योजना कार्याऽस्ति ।



