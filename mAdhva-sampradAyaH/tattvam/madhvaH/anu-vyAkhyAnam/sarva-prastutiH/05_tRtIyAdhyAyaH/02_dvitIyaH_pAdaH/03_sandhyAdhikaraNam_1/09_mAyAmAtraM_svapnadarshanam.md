+++
title = "०९ मायामात्रं स्वप्नदर्शनम्"

+++


## वासनामात्रमूलत्वाज्जाग्रद्वत्स्पष्टता न च

**मायामात्रं स्वप्नदर्शनम्**

**वासनामात्रमूलत्वाज्जाग्रद्वत्स्पष्टता न च**

### **सुधा**

अन्ये पुनरन्यथैतानि सूत्राणि व्याचक्षते ॥

तथा हि । ‘न तत्र रथा न रथयोगा न पन्थानो भवन्त्यथारथान्रथयोगान्पथः सृजत’ इत्यादि श्रूयते । तत्र संशयः । किं प्रबोध इव स्वप्नेऽपि पारमार्थिकी सृष्टिराहोस्विन्मायामयीति ॥

तत्र तावत्प्रतिपद्यन्ते । सन्ध्ये सृष्टिराह हि । प्रबोध (स्वाप्नस्थान) सम्प्रसाद(योः सं)स्थानयोः सन्धौ, भवतीति सन्ध्यं स्वाप्नस्थानम् । तत्र तथारूपैव सृष्टिः । कुतः । यतः प्रमाणभूता श्रुतिरेवमाह । ‘अथ रथान्रथयोगान्पथः सृजत’ इत्यादि ।

निर्मातारं चैके पुत्रादयश्च । अपि चैके शाखिनः सन्ध्ये कामानां निर्मातारमात्मानमामनन्ति । ‘य एष सुप्तेषु जागर्ति कामं कामं पुरुषो निर्मिमाण’ इति । पुत्रादयश्च तत्र कामा अभिप्रेयन्ते काम्यन्त इति, न पुनरिच्छाविशेषाः । ‘शतायुषः पुत्रपौत्रान्वृणीष्वे’ति प्रकृतेषु पुत्रादिषु ‘कामानां त्वा कामभाजं करोमी’ति कामशब्दस्य प्रयुक्तत्वात् ।

प्राज्ञं चैनं निर्मातारं प्रकरणवाक्यशेषाभ्यां प्रतीमः । ‘अन्यत्र धर्मादन्यत्राधर्मादि’त्यादेः प्राज्ञस्य हीदं प्रकरणम् । वाक्यशेषोऽपि ‘तदेव शुक्रं तद्ब्रह्मे’त्यादिः । प्राज्ञकर्तृका च सृष्टि(स्तथाभूता)र्यथारूपा समधिगता जागरिताश्रया तथा स्व(स्वा)प्नाश्रयाऽपि भवितुमर्हति ।

तस्मात्तथाभूतैव सन्ध्ये सृष्टिरिति । एवं प्राप्ते प्रत्याह मायामात्रं तु कार्त्स्न्येनानभिव्यक्तस्वरूपत्वात् । तुशब्दः पक्षं व्यावर्तयति । मायेत्यनादिरनिर्वाच्याऽविद्योच्यते । मायैव सन्ध्ये सृष्टिर्न परमार्थगन्धोऽप्यस्ति । कुतः । कार्त्स्न्येनानभिव्यक्तस्वरूपत्वात् । देशकालनिमित्तसम्पत्तिरबाधश्च कार्स्न्यं तेनाभिव्यक्तस्वरूपत्वाभावात् ।

तथा हि । न तावत्स्वप्ने रथादीनामुचितो देशः सम्भवति । न हि संवृते देहदेशे रथादयोऽवकाशं लभेरन् ॥ न च वाच्यं ‘बहिः कुलायादमृतश्चरित्वे’ति श्रुतेः स्थितिगतिप्रत्ययभेदाच्च बहिर्देहात्स्वप्नं पश्यतीति ॥ सुप्तस्य जन्तोर्योजनशतान्तरितं देशं क्षणमात्रेण पर्येतुं विपर्येतुं च ततः (सर्वतः) सामर्थ्या(भावा) सम्भवात् । क्वचिच्च प्रत्यागमनवर्जितः स्वप्नो भवति । कुरुष्वहमद्य शयानः स्वप्ने पाञ्चालानधिगतश्च प्रतिबुद्धश्चेति । देहाच्चेदपेयात्पाञ्चालेषु प्रतिबुध्येत । कुरुष्वेव तु प्रतिबुध्यते । येन चायं देहेन देशान्तरमश्रुवानो मन्यते तम् अस्याभ्याशस्थाः शयनदेश एव पश्यन्ति । यथाभूतानि चायं देशान्तराणि स्वप्ने पश्यति, न तानि तथाभूतान्येव भवन्ति । परिधावंश्चेत्पश्येज्जाग्रद्वद्भूतमर्थमाकलयेत् । दर्शयति च श्रुतिरन्तरेव स्वप्नं ‘स्वे शरीरे यथाकामं परिवर्तत’ इति । अतश्च श्रुत्युपपत्तिविरोधाद्बहिःश्रुतिरनुपकारित्वसाम्याद्गौणी व्याख्येया ॥ स्थितिगतिप्रत्ययभेदश्च भ्रान्तोऽभ्युपेयः ।

कालविसंवादोऽपि स्वप्ने भवति । रजन्यां सुप्तो हि वासरं भारते वर्षे मन्यते । तथा मुहूर्तमात्रमपि वर्षम् । निमित्तान्यपि (च) स्वप्ने न बुद्धये कर्मणे वोचि(चोचि)तानि विद्यन्ते । बाध्यन्ते चैते रथादयः स्वप्ने दृष्टाः प्रबोधे । स्वप्ने एव चैते सुलभबाधा भवन्ति । आद्यन्तयोर्व्यभिचारदर्शनात् । रथोऽयमिति हि कदाचित्स्वप्ने निर्धारितः क्षणेन मनुष्यः सम्पद्यते । मनुष्योऽयमिति निर्धारितः क्षणेन वृक्षः ।

स्पष्टं चाभावं रथादीनां स्वप्ने श्रावयति शास्त्रम् । ‘न तत्र रथा न रथयोगा न पन्थानो भवन्ती’त्यादि । तस्मान्मायामात्रं स्वप्नदर्शनम् ।

### **वाक्यार्थचन्द्रिका**

भेद इत्याद्युत्तरभाष्यस्य सूत्रार्थकथनरूपत्वाभावात्तदुपयुक्तार्थप्रतिपादकत्वाभावाच्चानर्थक्यमाशङ्क्य स्वकीयसूत्रव्याख्यानदार्ढ्याय तदपव्याख्याननिरासार्थत्वान्नानर्थक्यमित्यभिप्रेत्यापव्याख्याननिरासपरतयोत्तरग्रन्थं सङ्गमयितुं तदनुवदति अन्ये पुनरिति । आरम्भणाधिकरणे स्वप्नस्य मायामयत्वं सिद्धवत्कृत्य जाग्रदवस्थाया मायामयत्वं निरूपितम् । इदानीं तदेव स्वप्नस्य मायामयत्वं प्रकटयितुं तद्विषयं वाक्यमुदाहरति न तत्रेति । अत्र ‘स यत्र प्रस्वपिती’त्युपक्रम्येति पूरणीयं किं प्रबोध इवेति । अत्र च पारमार्थिकत्वमर्थक्रियासमर्थत्वमित्यभिप्रेत्यैव प्रबोध इवेत्युदाहरणम् । न तु वास्तवत्वमित्यभिप्रेत्य । तथा सत्यारम्भणाधिकरणे सर्वविकारमिथ्यात्वसमर्थनेन वास्तव्याः सृष्टेस्तत्राप्यसत्वे दृष्टान्तस्य साध्यवैकल्यापातात् । मायामयत्वं च प्रातीतिकसत्तामात्रोपेतत्वमित्यवधेयम् ।

पूर्वपक्षमाह तत्रेति । प्रतिज्ञां विवृण्वन्सन्ध्यपदार्थमाह ॥ प्रबोधेति । प्रबोधो जाग्रत् । सम्प्रसीदत्यत्रेति सम्प्रसादः सृप्तिः स्थानशब्दोऽवस्थावाचीति द्रष्टव्यम् । यद्यपि सन्ध्यं तृतीयं स्वप्नस्थानमिति वैदिकप्रयोगदर्शनादेव सन्ध्यशब्दस्य स्वप्नस्थानपरत्वं व्युत्पादयितुं शक्यत इत्युक्तविधयोगाश्रयणामनर्थकमित्याभाति । तथाऽपि वैदिकप्रयोगस्य प्रथमप्रयोगमूलकतया तदभावे तदसिद्ध्या तेन कथं तत्सिद्धिरित्याशङ्कायां यौगिकत्वात्सन्ध्यशब्दस्य न तदपेक्षत्वमिति दर्शयितुं योगवृत्त्याश्रयणं कृतमित्यवधेयम् । पदार्थमुक्त्वा प्रतिज्ञां पूरयति तत्रेति ॥ तथारूपैवेति । अर्थक्रियासमर्थैवेत्यर्थः । मानाभावात्स्वप्नसृष्टेर्न सत्यत्वमित्याशङ्कते कुत इति ॥ श्रुतिं प्रमाणयन्नुत्तरमाह यत इति । बाह्यरथाभावेऽपीत्यथशब्दार्थः ।

किञ्च विमता रथादयः सत्या निर्मितत्वाज्जाग्रन्निर्मितरथादिवदित्यनुमानमपि स्वप्नसृष्टेः सत्यत्वे प्रमाणमित्याह निर्मातारमिति । तद्य्वाकरोति अपि चेति । सुप्तेषु करणेषु निर्व्यापारेष्विति यावत् । कामशब्दस्य रूढ्येच्छावाचित्वात्कथं पुत्रादिपरत्वमित्यतो योगेन तदुपपादयति काम्यन्त इतीति । ननु च तस्य रूढ्येच्छापरत्वमेव किन्न स्यादित्यत आह नेति । तर्हि रूढिर्योगमपहरतीति न्यायविरोध इत्यतः प्रकरणविरोधान्नात्र रूढिराश्रयणीयेत्याह शतायुष इति । य एष इत्यादिश्रुतिप्रकरण इति शेषः । अन्यथा ‘कामं कामं पुरुषो निर्ममाण’ इत्येद्वाक्यगतकामशब्दस्य पुत्रार्थत्वासिद्धिप्रसङ्गात् । अत एव परभाष्ये तत्राप्युक्तमिति ज्ञेयम् ।

प्राज्ञकर्तृकत्वादपि सत्यैव स्वप्नसृष्टिः सम्प्रतिपन्नवदित्याह प्राज्ञं चेति । तद्विषयं प्रकरणमेव प्रकटयति अन्यत्रेति । तद्विषयं वाक्यमप्युदाहरति वाक्येति । आदिपदेन ‘तदेवामृतमुच्यते । तस्मिन्ल्लोकाश्रिताः सर्वे तदुनात्येति कश्चने’त्युत्तरवाक्यपरिग्रहः । दृष्टान्तस्य साध्यविकलतां परिहरति प्राज्ञेति । स्वयं विहृत्य स्वयं निर्मातीति जीवकर्तृकत्वश्रवणाद्धेत्वसिद्धिमाशङ्क्य जीवस्य प्राज्ञाभेदात्प्राज्ञ कर्तृकत्वमविरुद्धमित्यभिप्रेत्य दार्ष्टान्तिकमाह तथेति । केचित्तूपनयनिगमने दर्शयति तथेति । यतः स्वाप्नाश्रयाऽपि सृष्टिस्तथा प्राज्ञकर्तृकाऽतस्तथा सत्यरूपेत्यावृत्त्या योज्यमित्याहुः । बाध्यत्वेन मिथ्यात्वमाशङ्क्य जागरितसृष्टेः श्रुत्या बाध्यत्वेऽपि तत्त्वसाक्षात्कारात्प्रागनिवृत्तेः सत्यत्ववत्स्वप्नसृष्टेरपि सत्यतेत्याशयेनोपसंहरति तस्मादिति ।

पूर्वपक्षानुवादेन सिद्धान्तं सूत्रयति एवमिति । अक्षरव्याख्यानमारभते तुशब्द इति ॥ पक्षमिति । पूर्वपक्षमित्यर्थः । यदुक्तं सन्ध्ये सृष्टिः पारमार्थिकीति नैतदस्तीत्येवं पक्षं व्यावर्तयतीति यावत् । ननु स्वाप्नार्थानामाविद्यकत्वान्न मायोपादानकत्वम् । अन्यथा वियदादिवद्य्वावहारिकत्वप्रसङ्गादित्यत आह मायेत्यनादिरिति । उत्तरपक्षप्रतिज्ञापूर्वकं पूर्वपक्षप्रतिषेधं प्रतिजानीते मायैवेति । सूत्रे मायाशब्दोपादानं तु मायाऽविद्ययोरनतिभेदज्ञापनार्थम् । मात्रशब्देन सति मातरि बाध्यत्वं नाम भ्रान्तिसिद्धत्वं स्वप्नस्य जाग्रद्वैलक्षण्यमिति दर्शितम् । स्वाप्नसृष्टेः सत्यत्वश्रवणान्न तन्मिथ्यात्वप्रतिज्ञा युक्तेत्याशङ्कते कुत इति । परमार्थत्वव्यापकत्वेनावधारितस्य कार्त्स्न्यस्य स्वाप्नाद्य्वावृत्यातद्य्वाप्यस्य परमार्थत्वस्यापि व्यावृत्तिसिद्धेर्नानुपपत्तिरित्याशयेन सौत्रहेतुं व्यापारयति कार्त्स्न्येनेति । व्याप्यव्यापकभावस्फोरणायाभिमतं कार्त्स्न्यं व्याचष्टे देशेति ।

ननु स्वप्नेऽप्युक्तरूपकार्त्स्न्यसद्भावान्न व्यापकनिवृत्तिरित्यतो विवक्षितकार्त्स्न्याभावोपपादनं प्रतिजानीते तथा हीति । तत्कथमित्यत स्वप्ने योग्यदेशायोगं तावद्विवृणोति न तावदिति । यत्र स्वप्नो दृश्यते स एव रथादीनां योग्यो देशः स्यादित्याशङ्क्य स किं देहान्तर्बहिर्वेति विकल्प्याद्यं प्रत्याह न हीति । संवृत इति हेतुगर्भविणम् । द्वितीयमाशङ्क्य निषेधति न चेति । देहाद्बहिरेव स्वाप्नं पश्यतीत्यत्र श्रुतिं प्रमाणयति बहिरिति । तत्रैव युक्तिमप्याह स्थितीति । स्वाप्नार्थसम्बन्धिस्थितिगतिप्रत्ययस्य देहान्तास्थितपदार्थसम्बन्धिस्थितिगतिप्रत्ययापेक्षया भिन्नत्वादित्यर्थः । देहान्तःस्थितपदार्थानां संवृत एव देहदेशे स्थितिप्रतीतौ देहेन सहैव गतिप्रतीतावपि स्वाप्नार्थानामसंवृते देशे स्थितिप्रतीतेर्देहगत्यभावेऽपि गतिप्रतीतेश्च सत्त्वादिति भावः ।

कुतो नेत्यत आह सुप्तस्येति । तथा चान्तरेव स्वप्नं पश्यतीति वाच्यमिति भावः । बहिर्गतस्याऽऽगत्यनियमात्तत्रैव प्रबोधप्रसङ्गादपि न स्वप्नो बहिरित्याह क्वचिच्चेति । प्रत्यागमनवर्जितत्वं स्वप्नस्य कुत इत्यतः स्वप्नोत्थितस्य पार्श्वस्थान्प्रति तथा श्रावणमेव तत्र नियामकमित्याह कुरुष्विति । प्रतिबुद्धश्चेत्यत्र कुरष्वित्यनुवर्तते । इति पार्श्वस्थान् श्रावयतीति शेषः । उक्तमेवार्थं व्यतिरेकद्वारा स्फोरयति देहाच्चेदिति । स्वप्ने पाञ्चालान्प्रति गतत्वादिति भावः । इष्टापत्तिं परिहरति कुरुष्वेवेति । इतश्च न देहाद्बहिर्देशान्तरं गत्वा स्वप्नधीरित्याह येन चेति । न स्वप्नो देहाद्देशान्तरगतस्येत्यत्रैव हेत्वन्तरमाह यथेति । तदेव व्यतिरेकद्वारेण स्फोरयति परिधावंश्चेदिति । अयं प्रसङ्गार्थः । यदि जीवो देहाद्देशान्तरं गत्वा तत्पश्येत्तर्हि यद्यथाभूतमाकलयेत्तत्तथाभूतं स्याज्जाग्रद्दशायां देशान्तरं गत्वा यद्यत्तथाभूतं दृष्टं तस्य तथाभूतत्वदर्शनात् । न चेष्टापत्तिः । तस्य तथाभूतत्वाभावस्य पूर्वत्र व्युत्पादितत्वेन तदनवकाशात् । अतो न देहाद्देशान्तरं गत्वा तद्दर्शनमिति । केचित्तु प्रसङ्गान्तरं वक्तुं कर्तव्यप्रसङ्गस्यानिष्टतां तावदुपोद्धातेनाह यथेति । इदानीं प्रसङ्गमाह परिधावंश्चेति । वाक्यद्वयं व्याचष्टे । न केवलं स्वप्नोऽन्तरेणेत्युपपत्तिमात्रसिद्धोऽयमर्थः किन्तु श्रुतिसिद्धश्चेत्याह दर्शयति चेति ॥ स्वे शरीर इति । अत्र ‘स्वप्नायां चरतीत्युपक्रम्ये’त्यत्र पूरणाद्विवक्षितसिद्धिरिति ज्ञेयम् । कथं तर्हि बहिष्कुलायश्रुतिरित्यत आह अतश्चेति ॥ अनुपकारित्वसाम्यादिति । यो हि देहं परित्यज्य बहिर्गच्छति तस्य देहो यथा नोपकारी तथा स्वप्नावस्थायां देहे वसतोऽपि जन्तोर्देहो नोपकारीत्यनुपकारित्वसाम्यात्कुलायाद्देहाद्बहिरिव चरित्वेति गौणी व्याख्येयेत्यर्थः ।

यदप्युक्तं स्थितिगतिप्रत्ययभेदसामञ्जस्याय स्वप्नो बहिरेवेति तत्रोत्तरमाह स्थितीति । श्रुतियुक्तिभ्यामन्तरेव स्वप्नसिद्धेरिति भावः ।

योग्यदेशायोगं स्वप्नस्योक्त्वा तादृक्कालायोगं स्पष्टयति कालेति ॥ रजन्यामिति । भारते वर्षे या रजनी तस्यां सुप्तोऽपि वासरं भारते वर्षे मन्यत इति योजना । यद्यपि रजन्यां वासरस्याभावात्तत्र तद्दर्शनमेव कालविसंवादिस्वप्नदर्शनोदाहरणत्वेन वक्तुमुचितं तथाऽपि भारते वर्षे रजनीसमयेऽपि केतुमालादौ वर्षान्तरे वासरस्य सद्भावेन तत्र तद्दर्शनस्य कालविसंवादिस्वाप्नदर्शनोदाहरणत्वानुपपत्तेर्भारते वर्ष इत्युक्तम् । अयमाशयः । लक्षयोजनविस्तृतवर्तुलकारलवणार्णव परिवृतस्य लक्षयोजनविस्तृतस्य जम्बूद्वीपस्य मध्यभूतकमलकर्णिकाकृतेलावृताख्यमध्यमासीनस्य मेदोर्दक्षिणतो हरितकिम्पुरुषभारताख्यानि त्रीणि वर्षाणि, उत्तरतो रम्यकहिरण्मयोत्तरकुरुसंज्ञानि त्रीणि, पश्चिमतः केतुमालाख्यमेकं, पूर्वतो भद्राश्वसंज्ञकमेकम् । वसन्ति रमन्ति चैतेषु प्राणिन इति मर्यादापर्वतान्तरिताः प्राणिनिवासस्थानभूता भूप्रदेषा वर्षाण्युच्यन्ते । तेषु मेरुं प्रदक्षिणीकुर्वाणस्यादित्यस्य रश्मयो यदा यावत्पर्यन्तं प्राप्नुवन्ति तदा तावत्पर्यन्तं दिवसोऽन्यत्र रजनीति व्यवस्था । एवञ्च भारते वर्षे सूर्यास्तमयानन्तरं केतुमाले मेरुव्यवधानाभावात्सूर्यप्रकाशोऽस्तीति दिवसो भवति । अतो रजन्यां विदसो न विरुद्ध इति शङ्कानिवारणाय भारते वर्षे रजन्यां सुप्तस्य तत्रैव स्वाप्नं दिवसदर्शनमुदाहृतमिति । विधान्तरेणापि कालविसंवादमाह तथेति । मन्यत इत्यनुवर्तते । योग्यकालायोगमुक्त्वा तादृङ्निमित्तायोगमाह निमित्तान्यपीति । न रथादीनां बुद्वये ग्रहणाय निमित्तानि सन्ति तदुचितानां चक्षुरादीनां तदोपरतत्वात् । नापि तेषां जननाय । तदुचितानां दार्वादीनां तत्रासत्वात् । क्षणमात्रेण चास्य रथादिनिर्वर्तने सामर्थ्याभावाच्चेति भावः । अबाधासम्भवं विभजते बाध्यन्ते चेति । न केवलं प्रबोधे बाध्यत्वं किन्तु स्वप्नेऽपीत्याह स्वप्न एव चेति । आदावन्ते च व्यभिचारधीर्जागरेऽपि तुल्येत्याशङ्क्य विमाह रथोऽयमिति । न केवलमध्यक्षं स्वाप्नरथादीनां बाध्यत्वं किन्तु श्रुतमपीत्याह स्पष्टं चेति । योग्यदेशाद्यभावेन सिद्धमर्थमुपसंहरति तस्मादिति ।

### **परिमल**

अन्यमते हि सन्ध्य इत्यारभ्य देहयोगादित्यन्तषट्सूत्राण्येकाधिकरणम् । तत्र पूर्वपक्षसूत्रद्वयार्थं वक्तुमाह स्वप्नेऽपीति । न तत्र रथा इति श्रुतौ उपक्रमे स यत्र स्वपितीति श्रवणात्स्वप्न इत्युक्तम् । पूर्वपक्षसूत्रद्वयार्थमनुवदति तत्र तावदिति । प्रबोधसम्प्रसादयोर् जाग्रत्सुषुप्त्योरित्यर्थः । सन्धिशब्दाद्भावार्थे यत्प्रत्यय इत्युक्तं भवति । सिद्धान्तसूत्रद्वयार्थमनुवदति प्रत्याहेति । पक्षमिति । पूर्वसूत्रद्वयोक्तसत्यसृष्टिपक्षमित्यर्थः । मात्रपदार्थो मायैवेति । तद्य्वावर्त्यमाह न परमार्थेति ॥ तेनाभिव्यक्तेति । देशकालादिसम्पत्तियुक्ततया प्रतीतेरभावादित्यर्थः । संवृत इति ॥ अविरल इत्यर्थः ॥ बहिर्देशे पश्यतीत्यत्र युक्तिं चाह स्थितिगतिप्रत्ययभेदाच्चेति । देहस्थपदार्थसम्बन्धिभ्यः स्थितिगतिप्रत्ययेभ्यः स्वप्ने दृश्यमानपदार्थसम्बन्धिस्थितिगतिप्रत्ययानां भेदादित्यर्थः । देहस्थवस्तूनां देह एव स्थितिः । तेनैव सहगतिर् देहस्थतयैव प्रतीतिः । स्वप्नदृष्टानां तु विशालदेशे स्थितिर् गतिश्चोपलभ्यते । बहिष्ठतया प्रत्ययश्च अतो बहिरेव पश्यतीति शङ्कार्थः ॥ प्रतिबुद्धश्चेति । पाञ्चालेभ्यः प्रत्यागतिमपश्यन्नेव प्रतिबुध्यत इत्यर्थः ॥ अनुपकारित्वसाम्यादिति । देहार्न्निगतस्य देहो यथाऽनुपकारी तथा स्वप्नद्रष्टुः सन्नपि देहोऽनुपकारी बाह्यभोगाहेतुत्वादिति । तदभिप्राया ‘बहिः कुलायादि’ति श्रुतिर्व्याख्येयेत्यर्थः । वासरमिति । वासरशब्देनाहरुच्यते । भरतखण्डे रजनी चेदपि सूर्यं सञ्चरणदेशान्तरे अहर्भवत्येवेत्यत उक्तं भारत वर्ष इति ॥ न बुद्धये कर्मणे चेति । रथादीनां स्वाप्नार्थानां बुद्धये प्रतीत्यर्थं चक्षुरादिनिमित्तानि न सन्ति । तदा तेषामुपरतत्वात् । कर्मणे रथादिकृतौ उपादानकारणानि च न सन्तीत्यर्थः ॥ आद्यन्तयोरिति । प्रथमप्रतीतस्य चार्थस्यान्याकारत्वदर्शनात् प्रतीतेरप्यत एवार्थव्यभिचारदर्शनादित्यर्थः । आद्यस्य व्यभिचारेप्यन्त्यस्य स्थिरत्वमबाधश्च भ(विष्यती)वतीत्यतस् तस्यापि ग्रहणं कृतम् । तदेव व्यनक्ति रथोयमिति ।

### **यादुपत्यं**

तथा हीत्यनन्तरं स यत्र प्रस्वपितीत्युपक्रम्येति ग्राह्यम् ॥ आहोस्विन्मायामयीति । यद्यपि ब्रह्मणोऽन्यस्यानिर्वाच्यतया जाग्रत्स्वप्नगतयोरुभयोरपि सर्गयोर्मायामात्रत्वमेव । तथाऽपि यथा जाग्रत्सृष्टिर्ब्रह्मात्मभावसाक्षात्कारात्प्रागनुवर्तते ब्रह्मात्मभावसाक्षात्कारात्तु निवर्तते । एवं किं स्वप्नसृष्टिः, आहोस्वित्प्रतिदिनमेव निवर्तत इति विमर्शार्थो ज्ञातव्यः ॥ प्रबोधसम्प्रसादेत्यादि । प्रबोधो जागरणं सम्यक् प्रसीदत्यत्रेतिसम्प्रसादः सुप्तिः । स्थानशब्दार्थस्त्ववस्था ॥ तथारूपैवेति । ब्रह्मात्मभावसाक्षात्कारेतराबाध्यैवेत्यर्थः ॥ प्राज्ञकर्तृका च सृष्टिरिति । वियदादिसृष्टिरित्यर्थः । पक्षमिति । पूर्वपक्षमित्यर्थः । ननु प्रातिभासिकानां स्वाप्नार्थानामविद्योपादानकत्वात्कथं मायामात्रत्वमुच्यते । मायायाव्यावहारिकोपादानत्वादित्यत आह मायेत्यनादिरिति ॥ परमार्थेति । ब्रह्मात्मभावसाक्षात्कारेतराबाध्येत्यर्थः ॥ तेनाभिव्यक्तेति । उक्तकार्त्स्न्यविशिष्टतया प्रतीयमानत्वाभावादित्यर्थः । संवृते सङ्कुचिते ॥ स्थितिगतिप्रत्ययभेदादिति । स्वाप्नार्थसम्बन्धिस्थितिगतिप्रत्ययानां देहान्तःस्थितपदार्थसम्बन्धिस्थितिगतिप्रत्ययापेक्षया भिन्नत्वादित्यर्थः । देहान्तः स्थितपदार्थानां हि संवृत एव देहदेशे स्थितिर्देहेन सहैव गतिः प्रत्यक्तया प्रत्ययश्चानुभूयते । स्वाप्नार्थानां तु नैवम् । किन्त्वसंवृतेऽपि देशे स्थितिर्देहगत्यभावेऽपि गतिः पराक्त्वेन प्रत्ययश्चानुभूयत इति । इतश्च स्वप्नो न बहिरित्याह क्वचिच्चेति । प्रतिबुद्धश्चेतीत्यनन्तरं स्वप्नोत्थितवचनादिति शेषः ।

ननु जाग्रदवस्थायां जन्तोः क्षणमात्रेण योजनशतान्तरितदेशगमनागमनयोरसम्भवेऽपि स्वप्नावस्थायां परिधावतस्तस्य ते सम्भवत इति शङ्कायां बाधकं वक्तुं वस्तुस्थितिं तावदाह यथाभूतानि चेति । इदानीं बाधकमाह परिधावंश्चेदिति । कुरुषुः सुप्तः परिधावन्पाञ्चालान्प्राप्यैव यदि पश्येदित्यर्थः। जाग्रद्वद्भुतं जाग्रदवस्थायामिव स्थितम् । यथाऽस्ति तथा भूतमिति यावत् । अत्रेष्टापत्तिपरिहारय पूर्वं वस्तुस्थितिः कथितेति ज्ञातव्यम् ॥ अनुपकारित्वेति । यो हि देहं परित्यज्य बहिर्गच्छति तस्य यथा देहोऽनुपकारी तथा स्वप्नावस्थायां देहे वसतोऽपि जन्तोर्देहोऽनुपकारीत्यनुपकारित्वसाम्यात्कुलायाद्देहाद्बहिरिव चरित्वेति श्रुतिर्गौणी व्याख्येया । यो हि देहे वसन्नपि न तेन प्रयोजनं सम्पादयति स बहिरिव शरीराद्भवतीत्यर्थः । वासरशब्देन दिवोच्यते । नन्वस्माकं रजनी केतुमालादिखण्डान्तरस्थानां दिवा भवत्येवेत्यत आह भारते वर्ष इति ॥ न बुद्धय इत्यादि । न रथादीनां बुद्धये ग्रहणाय निमित्तानि सन्ति । तदुचितानां चक्षुरादीनां तदोपरतत्वात् । नापि तेषां कर्मणे जननाय तदुचितानां दार्वादीनां तत्राभावादित्यर्थः ॥ आद्यन्तयोरिति । पूर्वोत्तरज्ञानयोरुभयोरपि बाधदर्शनादित्यर्थः । एतदेव दर्शयति रथोऽयमित्यादिना ।

### **श्रीनिवासतीर्थीया**

पर्येतुं गन्तुम् । विपर्येतुम् आगन्तुम् ।

### **वाक्यार्थरत्नमाला**

प्रतिपादकत्वादभाष्यत्वमिति । प्रतिपादकत्वात्प्रात्पा या अभाष्यत्वशङ्का तामित्यर्थः । आनर्थक्यमाशङ्क्येति । आनर्थक्यमित्याशङ्केत्यर्थः । तेन आनर्थक्यमिति द्वितीयान्तस्य परिहरतीति क्रियान्तरसापेक्षतया तदनुक्तययोगादिति शङ्कानवकाशः । नानर्थक्यमिति । उत्तरभाष्यस्येत्यनुवर्तते । सूचकश्चेति सूत्रीयप्रतिपादितं हि तदनन्यत्वमारंभणशब्दादिभ्य इत्यत्र समस्तस्य प्रपञ्चस्य मायामात्रत्वमिति शाङ्करभाष्यानुसारेण यद्यपि ब्रह्मणोऽन्यस्यानिर्वाच्यतया जाग्रत्स्वप्नावस्थयोरुभयोरपि सर्गयोर्मायामात्रत्वमिति सन्ध्यसूत्रीयभामत्यनुसारेण तत्सूत्रीयारम्भणाधिकरणे समस्तभेदमिथ्यात्वोपपादनादजामित्वाय प्रपञ्च्यत इत्युक्तमिति कल्पतर्वनुसारेण चाधिकारप्रतिपाद्यमाह । आरम्भणाधिकरण इत्यादिना । प्रकटयति उदाहरति चेत्येवं वाक्यविभागेन व्याख्येयम् । स यत्र प्रस्वपितीत्युपक्रम्येति भाष्यानुसारेण शेषं पूरयति । अत्रेति । यद्यपि ब्रह्मणोऽन्यस्येत्यादि भामत्यनुसारेण सर्वविकारमिथ्यात्वस्याधस्तात्साधनादित्यादिकल्पतर्वनुसारेण चाह । अत्र पारमार्थिकत्वमिति । यद्यपि ब्रह्मात्मभावसाक्षात्कारनिवर्त्यत्वप्रतिदिननिवर्त्यत्वरूपेण जाग्रत्स्वप्नयोः पारमार्थिकत्वमायामयत्वे उपपादिते भामत्याम् । तथापि स्वप्नस्य व्यावहारिकसत्वमस्ति न वेति चिन्त्यत इति कल्पतर्वनुसारेण अर्थक्रियाकारित्वरूपं व्यावहारिकत्वं पारमार्थिकत्वशब्दार्थतयाभिहितम् । एवं मायामयत्वनिरुक्तिरपि निष्कृष्टाभिप्राया । तत्रेतीति प्रतीकोपादानपाठः । प्रतिज्ञामिति । सन्ध्ये सृष्टिरिति प्रतिज्ञामित्यर्थः । जाग्रत्सुषुप्तीति तत्वप्रकाशिकानुसारेण प्रबोध्यं प्रसादशब्दव्याख्यानम् । प्रबोधसंप्रसादयोरिति मूलम् । बृहदारण्यके षष्टध्याये षडाचार्यब्राह्मणे

यच्चक्षुषि स्थितं रूपं विष्णोश्चक्षुस्तदुच्यते ।

शब्दादेरप्यापरोक्षे तद्धेतुर्विश्वनामकम् ।

तद्गतस्य ततो विष्णोत्कण्ठस्थानागमो यदा ।

तदा स्वप्नो भवेज्जाग्रद्दर्शनेनैव जायते ।

इत्युक्तम् । तथा ज्योतिर्ब्राह्मणादावपि सुप्तस्थानादिगत्यादिप्रतिपादितम् । तथा आदिसामान्यमुत्तममिति मण्डूकोपनिषद्भाष्ये विश्वस्य तैजसाद्वा प्रज्ञाद्वोत्थानादादिमत्वमित्युक्तम् । तदनुसारेण प्रबोधसंप्रसादयोः सन्धित्वं स्वप्नस्यास्ति । तदभावो नाडीष्वित्यादिसूत्रीयभाष्यतत्वप्रकाशिकायां सुप्तिस्थानाद्विश्वं प्रति गमनकाले मार्गत्वेन स्वप्नस्थानमित्यादिकमुच्यते । कथंचिदुभयोः सन्धौ स्वप्नस्य भवत्वं तु तिष्टत्येव । तथा च स्वप्नानन्तरमेव प्रबोधे क्वचिदुक्तेऽपि नानुपपत्तिः । एवं जाग्रत्सुषुप्तिसन्धाविति तत्वप्रकाशिकाप्युपपाद्येति ज्ञेयम् । शाङ्करभाष्योक्तप्रथमार्थमाशङ्क्य निषेधति । यद्यपीति । प्रथमप्रयोगमूलकतयेति । अभिधानरूपप्रथमप्रयोगेत्यर्थः । तदभावे वैदिकप्रयोगस्य केवलस्य साधकत्वानङ्गीकारादिति भावः । पूरयतीति । तथारूपेति पूरणमत्र पारमार्थिकत्वाभावस्य आरम्भणाधिकरणे सिद्धत्वादाह । अर्थेति । अत्र टिप्पणे यत्र भाष्यभामत्यादावप्रतीयमानप्रमेयानुवादरूपं व्याख्यानादि तत्रानन्दगिरिरूपभाष्यव्याख्यानं मूलतया ध्येयम् । प्राज्ञकर्तृकत्वमात्रेण सत्यत्वानुमानस्य भामत्यादावभिधानेऽपि निर्मितत्वमात्रेण सत्यत्वसाधनाभिप्रायेण एतत्सूत्रप्रवृत्तेर्भाष्याल्लाभप्रतीतेस्तदनुसारेणानुमानान्तरपरत्वेन योजनां प्राज्ञं चैनं निर्मातारमाहुरिति भाष्योक्तानुमानस्य पृथक्त्वेन मूले कीर्तनरूपज्ञापकं च मनसि निधायानुमानान्तरं स्वयमाह । किञ्च विमता रथादयः सत्या निर्मितत्वादित्यादि । य एष इत्यादि पूरणे निमित्तमाह । अन्यथेति । अयमाशयः । पुत्रादयश्च तत्र कामा अभिप्रेयन्त इति तत्रेतिपदेन कामं काममिति वाक्य एव कामपदस्य पुत्राद्यर्थत्वमिति प्रतिपाद्य कामानामिति वाक्यगतकामपदस्य पुत्राद्यर्थत्वकथनं न सङ्गतम् । तावता कामं काममिति वाक्ये पुत्रार्थत्वाप्राप्तेरित्यतस्तत्सङ्गमयितुं पूरणं कार्यम् । तथा च प्रकरणानुसारेण कामं काममित्यत्र पुत्राद्यर्थतेति विवक्षितमिति । संप्रतिपन्नवदिति । वियदादिसर्गवद् इत्यर्थः । तद्विषयं वाक्यमपीति पाठः । भाष्योक्तोत्तरवाक्यमाह । आदिपदेनेति । जीवकर्तृकत्वेऽपि प्राज्ञाभेदेन जीवस्य प्राज्ञत्वादि भामत्यनुसारेणोक्तं प्राज्ञाभेदादिति ।

स्वप्नसृष्टेरपीति । न तत्र रथा इत्यादि श्रुतिबाध्यत्वेपि पुनःप्रबोधात् प्राक् बाध्यत्वाभावात्स्वप्नसृष्टेः सत्यत्वमित्यर्थः । अन्यथा बाध्यत्वाविशेषाज्जागरितसृष्टेरपि तत्प्रसङ्ग इति भावः । अत्र टिप्पणे मायेत्यनादिरित्येतदवताररूपं ननु स्वाप्नार्थानामित्यादिकं दर्शितमित्यन्तं व्याख्यानं चादौ पश्चान्मायैवेत्येतदवताररूपम् उत्तरेत्यादीत्यवधेयम् । वाक्यव्युत्क्रमो लेखकदोषात् । मातरीति । ज्ञातरीत्यर्थः । स्वाप्नसृष्टेः सत्यत्वश्रवणादिति । अथरथानित्यादि सत्यभूतस्वाप्नसृष्टिश्रवणादित्यर्थः । सत्यत्वसाधकानां बहुत्वस्य प्रागुपपादितत्वादिति भावः । अभिव्यक्तस्वरूपत्वाभावादिति मूलम् । न च स्मार्तमतद्धर्मेत्यत्रेवोपपादनं ज्ञेयम् । स्थितिगतिप्रत्ययभेदाच्चेत्येतदानन्दगिर्यनुसारेण व्याचष्टे । स्वाप्नार्थेति । मूले अभ्याशस्थाः पार्श्वस्थाः । अत एव पार्श्वस्था इति भाष्यम् ॥ तत्पक्षमाह । केचित्विति स यत्र स्वप्नायाचरतीत्युपक्रम्येति भाष्यानुसारेण शेषं पूरयति । यत्रेति । अत्र स यत्र स्वप्नायाचरतीत्युपक्रम्येत्यत्र पूरणादिति पाठः । बहिरिव कुलायादमृतश्चरित्वेति भाष्यव्याख्यानानन्दगिर्यनुसारेणाह । योहीति । अतो रजन्यां दिवसो न विरुद्ध इत्याशङ्कावारणायेत्यादि परिमलानुसारेण योजनां तद्य्वावर्त्यं चाह । भारते वर्ष इति । भारतखण्ड इत्यर्थः । परिमलानुसारेण विवेकमाह । अयमाशयः लक्षयोजनेत्यादिना । मध्यभूतं यत्कमलकर्णिकाकृतिमदिलावृताख्यं मध्यवर्षं तन्मध्ये विद्यमानस्येत्यर्थः । वर्षाणीत्यतः परं सन्तीति पूरणीयम् । एवमुत्तरत्रापि यथायोग्यं पूरणम् । यथासन्तीत्युत्तरत्र वर्षाणीत्यादावपि सम्बन्धनीयम् । एकवचनस्थले वचनव्यत्यासः कार्यः । एतेषु प्राणिनः सन्ति रमन्ति चेति सम्बन्धः । भुवस्थितस्थापनसंस्कारव्यावृत्तये तत्र तत्र स्थापिताः पर्वता मर्यादापर्वतानाम । अबाधासम्बवं विभजत इति । बाधसम्भवं बहुधा आहेत्यर्थः ।

