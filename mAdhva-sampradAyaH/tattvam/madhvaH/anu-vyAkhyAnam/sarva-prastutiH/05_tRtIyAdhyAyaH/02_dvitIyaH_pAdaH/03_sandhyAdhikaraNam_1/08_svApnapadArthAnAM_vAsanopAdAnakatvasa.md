+++
title = "०८ स्वाप्नपदार्थानां वासनोपादानकत्वसमर्थनम्"

+++


## वासनामात्रमूलत्वाज्जाग्रद्वत्स्पष्टता न च

**स्वाप्नपदार्थानां वासनोपादानकत्वसमर्थनम्**

**वासनामात्रमूलत्वाज्जाग्रद्वत्स्पष्टता न च**

### **सुधा**

भवेदेतत्सर्वं यदि स्वाप्नार्थानां वासनोपादानत्वादौ प्रमाणं स्यात् (भवेत्) । न चैतत्पश्याम इत्यत आह वासनेति ।

## **अनुव्याख्यानम्**

***वासनामात्रमूलत्वाज्जाग्रद्वत्स्पष्टता न च ॥***

वासनामात्रोपादानत्वादेव हि स्वाप्नार्थानां जागरोपलब्धानामिव स्पष्टता बाह्यार्थक्रियासामर्थ्यलक्षणा नास्ति । अन्यथा सा स्यादित्यर्थः ।

अयमभिसन्धिः । स्वाप्नास्तावद्घटादयो नासन्तो बाधाभावात् । नाप्यनादिनित्याः । पूर्वोत्तरमनुपलम्भात् । न (च) निरुपादानोत्पत्तिरुपपन्ना । ततोऽवश्यमुपादानेऽनुसरणीये । न तावद्बाह्य(त्ते बाह्य)मृदाद्युपादानाः । बाह्यार्थक्रियासामर्थ्यरहितत्वात् । विमतो घटो न बाह्यमृदाद्युपादानको बाह्यमृदाद्युपादानकार्यक्रियारहितत्वात् (पटवत्) इति प्रयोगात् । अन्यथा तत्प्रसङ्गात् । न चोपादानान्तरमस्ति । ततः परिशेषाद्वासनोपादानका एवेति । चशब्देन भगवत्कर्तृकत्वे तात्कालिकोत्पत्तिविनाशित्वे च परिम् ‘य एषु सुप्तेषु जागर्ति’ ‘एतस्माद्ध्येव पुत्रो जायते’ ‘न तत्र रथा’ इत्यादिश्रुतिं च प्रमाणं समुच्चिनोति ।

तदनेन प्रबन्धेन सन्ध्ये सृष्टिराह हि । निर्मातारं चैके पुत्रादयश्च । मायामात्रं तु कार्त्स्न्येनानभिव्यक्तस्वरूपत्वादिति त्रिसूत्री व्याख्याता भवति ।

### **वाक्यार्थचन्द्रिका**

वासनोपादानकत्वादावित्यत्रादिपदेन भगवत्कर्तृकत्वतात्कालिकोत्पत्तिविनाशवत्त्वपरिग्रहः । ननु ‘जाग्रद्वत्स्पष्टता न चे’त्यनेन बाह्यार्थक्रियासामर्थ्यरहितत्वोक्त्या बाह्यमृदाद्युपादानकत्वाभावसिद्धावपि न वासनामात्रोपादानकत्वसिद्धिरित्यतोऽत्र भाष्ये स्वाप्नाः पदार्था वासनोपादानकाः सोपादानकत्वे सति वासनेनानुपादानकत्वात्सम्मतवदिति परिस्यैव तत्साधकतयाऽभिप्रेतत्वात्तत्सिद्धिरित्यभिप्रेतपरिशेषानुमाने विणासिद्धिविशेष्यासिद्धी परिहरन्नेव फलितमाह अयमभिसन्धिरिति । पूर्वप्रयोगे व्यतिरेकव्याप्तिरनुसरणीया भवतीत्यतोऽन्वयव्याप्तिमूलकमनुमानान्तरं दर्शयति विमत इति । नन्वेतावता वासनोपदानकत्वस्य प्रामाणिकताया भाष्यात्सिद्धावपि तत्रादिपदोपात्तस्य भगवत्कर्तृकत्वादे प्रामाणिकताया भाष्यादसिद्धेर्न प्रागुक्ताशेषाक्षेपपरिहारकत्वमस्य भाष्यस्येत्यतोऽत्र चशब्दसूचितपरिशेषादिप्रमाणबलेन तत्सिद्धेरपि सम्भवान्नानुपपत्तिरित्यभिप्रेत्य चशब्दार्थमाह चशब्देनेति ॥ परिमिति । कर्तृरहितोत्पत्तेरयोगादवश्यं कर्तर्यनुसरणीये द्रष्टुर्निर्व्यापारत्वादन्यस्य चादर्शनाज्जीवात्मनः कर्तृत्वायोगादीश्वरस्यैव कर्तृत्वमुक्तरीत्याऽनादिनित्यत्वायोगादुत्पत्तिविनाशवत्त्वेषसिद्धे प्रागूर्ध्वं चानुपलम्भात्तदानीमेवोत्पत्तिविनाशवत्त्वमिति परिमित्यर्थः । ‘वासनाः सर्ववस्तूनामि’त्यादेरुत्सूत्रार्थप्रतिपादकत्वादभाष्यत्वशङ्कां परिहरति तदनेनेति ।

### **परिमल**

वासनोपादानकत्वे प्रमाणं पृच्छन्तं प्रति किमनेनोत्तरं लब्धमित्यत आह अयमभिसन्धिरिति ॥ तदनेनेति । ‘संस्कारैर्भगवानेवे’त्यादिना प्रबन्धेनेत्यर्थः । ततः प्राचीनस्य ‘वासनाः सर्वे’त्यादेरुपोद्घातत्वात् । यद्वा सोपोद्घातेन पूर्वेण सर्वग्रन्थेनेत्यर्थः ।

### **श्रीनिवासतीर्थीया**

‘तत्र तस्येवे’ति षष्ठ्यर्थे वतिमभिप्रेत्याह जागरोपलब्धानामिवेति ॥ अन्यथेति । वासनामात्रमूलकत्वाभावे बाह्यमृदाद्युपादानकत्वे च सति सा बाह्यार्थक्रिया स्यादित्यर्थः । अप्रयोजकतां परिहरति अन्यथेति । तथा च हेतूच्छित्तिरेव बाधिकेत्यर्थः ।

