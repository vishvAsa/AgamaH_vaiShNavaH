+++
title = "११ स्वप्नस्य अनिर्वचनीयत्वे न प्रमाणम्"

+++


## भेदोऽभेदोऽथवा द्वन्द्वमिति प्रश्नो न युज्यते

**स्वप्नस्य अनिर्वचनीयत्वे न प्रमाणम्**

**भेदोऽभेदोऽथवा द्वन्द्वमिति प्रश्नो न युज्यते**

### **सुधा**

तदिदमनुपपन्नं व्याख्यानम् । तथा हि । यत्तावत्स्वप्नसृष्टेः । पारमार्थिकत्वप्रतिपादकं सूत्रद्वयं पूर्वपक्षानुवादपरमिति तत्तदा प्रतीमो यदि मायामात्रमित्यनिर्वाच्यत्वप्रतिज्ञा स्यात् । न चैवम् । तत्प्रतिपादकप्रमाणाभावात् । ननूक्तं कार्त्स्त्येनानभिव्यक्तस्वरूपत्वादिति देशकालनिमित्तसम्पत्त्यबाधराहित्यं तथा भिन्नत्वादिना निरूपयितुमशक्यत्वं च । मैवम् । तस्यानुपपन्नत्वात् । तत्र यद्देशादिराहित्यमुपपादितम् । तत्सूत्रार्थस्पष्टीकरणेनैवाभासीभविष्यतीत्याशयवान् भेदादिविकल्पप्रश्नेन यद् दूषणमुक्तं तत्र प्रश्न एवासावनुपपन्नो दूरे दूषणाभिधानमित्याह भेद इति ।

## **अनुव्याख्यानम्**

***भेदोऽभेदोऽथवा द्वन्द्वमिति प्रश्नो न युज्यते ॥***

***द्रष्टुः स्वप्नस्य ...... ........ ..........***

द्रष्टुर्देवदत्तात्स्वप्नस्य स्वप्नोपलभ्यस्य रथादेः किं भेदोऽथाभेदो द्वन्द्वं भेदाभेदौ वेति विकल्प(ल्प्य) प्रश्नो न युज्यते ।

कुत इत्यत आह दृष्टत्वादिति ।

***... ...... दृष्टत्वाद्भेदस्यैवाखिलैर्जनैः ॥***

द्रष्टुः स्वप्नस्येत्यनुवर्तते । सन्देहमूलो हि विकल्पप्रश्नः । न च प्रकृते सन्देहः सम्भवति । स्वप्नतद्द्रष्टो्रर्भेदस्यैवाखिलैर्जनैर्दृष्टत्वेन विप्रतिपत्तेरभावात् ।

### **वाक्यार्थचन्द्रिका**

ननु पूर्ववादिनोक्तायाः स्वानभिमतायाः सूत्रद्वयस्य पूर्वपक्षानुवादपरतायास्तथा मायामात्रमित्यस्य स्वप्नसृष्टेरनिर्वाच्यताप्रतिज्ञापरतायास्तत्र प्रमाणपरतया परेणोक्तस्यापव्याख्यानद्वयरीत्या लब्धस्य कार्त्स्न्येनानभिव्यक्तस्वरूपत्वस्य चानिरासान्नपिव्याख्याननिरासपरत्वमस्य भाष्यस्येत्यतस्तत्र तत्रार्थे हेतुं कथयन्नेव भाष्यं योजयति तदिदमित्यादिना । मायामात्रमित्याद्युत्तरसूत्राणामिवाद्यद्वितीययोरपि सिद्धान्तसूत्रत्वेऽस्मद्रीत्या सम्भवति सति न सन्ध्ये सृष्टिरित्यादिपूर्वसूत्रद्वयस्य पूर्वपक्षत्वमुचितम् । यदि च तुशब्दयुक्तत्वात्तृतीयसूत्रस्य सिद्धान्तसूत्रत्वावधारणात्तत्पूर्वसूत्रद्वयस्य पूर्वपक्षत्वमिति मन्यते तर्हि ‘अभिमानिव्यपदेशस्तु विशेषानुगतिभ्याम्’ ‘असम्भवस्तु सतोऽनुपपत्तेरि’त्यादावपि तुशब्दश्रवणात्ततः पूर्वसूत्राणां पूर्वपक्षत्वं स्यात् । यद्यपि पूर्वमीमांसादौ पूर्वपक्षसूत्राणि सन्ति तथाऽपि तत्राद्याध्यायाद्यपाद एव पूर्वपक्षसूत्रसद्भावात् । इह च त्वन्मतेऽपि प्रथमाध्याये तदभावेनान्यत्रापि सूत्रकृतः पूर्वपक्षत्वसूचकजैमिन्यादिग्रहणाभावे व्याकरणकल्पसूत्रादाविव तदकरणशैलीनिश्चये सति किमित्यत्रान्यथाभावः कल्प्यते । अन्यथैकः पादः पूर्वः पक्षः पादान्तरं सिद्दान्त इत्यपि स्यादित्याशयेनोक्तं पूर्वपक्षानुवादपरमितीति ॥ स्पष्टीकरणेनैवेति । ‘मनोविकारविषयाः स्वाप्ना यद्बाह्यवन्नते । स्थूला भवन्त्यतस्तेषां स्पष्टता न तथा क्वचित् । क्वचित्स्पष्टा अपि स्युष्टे वासना मानसीत्यादिनैतदधिकरणान्त इति शेषः । मूले भेदावध्यनुक्तिप्रसक्त्या द्रष्टुरित्यस्य षष्ठ्यन्तत्वानुपपत्तिं मनसि निधायाह द्रष्टुर्देवदत्तादिति । भेदोऽभेदोऽथवेत्यादिप्रश्नस्य तन्मूलकदोषाणां चार्थमात्रनिष्ठत्वेन स्वप्नशब्दस्यार्थज्ञानात्मकोभयपरताया अत्राप्यनुपपत्तेरर्थमात्रपरतयां तं व्याचष्टे स्वप्नस्येति ॥ विकल्पप्रश्न इति । विरुद्धानेककोटिकप्रश्न इत्यर्थः ।

### **परिमल**

अनूदितं निराह तददमिति ।

### **यादुपत्यं**

ननु देवदत्त कियन्तस्तव तनयाः, गिरिदर्यां किमप्यद्राक्षमिति केनचिदुक्ते तत्किमित्यादिप्रश्नाः सन्देहाभावेऽपि दृश्यन्त इत्यत उक्तं विकल्पप्रश्न इति । विरुद्धनानाकोटिकप्रश्न इत्यर्थः । अस्तूक्तप्रश्ना आपातत एककोटिकतयाऽवभासमाना न सन्देहमूला इति । प्रकृतस्त्वनेककोट््यवलम्बी प्रश्नः सन्देहाभावे भवितुं न युक्तः । तादृशप्रश्नानां संशयाव्यभिचारादिति भावः । अत एव तत्त्वोद्योतटीकायां ‘अस्तु वाऽन्यत्र प्रश्नो यथातथानेककोट्यवलम्बी प्रकृतस्तावत्सन्देहमूल एवाङ्गीकार्य’ इत्युक्तम् । एतेन लोकानुग्रहाय योगिभिः कृतेषु ‘स्थितप्रज्ञस्य का भाषे’त्यादिप्रश्नेषु कथं सन्देहमूलकत्वम् । न च तत्र ज्ञीप्सापूर्वकत्वाभावात्प्रश्न एव न सम्भवतीति वाच्यम् । प्रयोजने सति सिद्धेऽपि सिषाधयिषावल्लोकानुग्रहाय ज्ञातेऽपि ज्ञीप्सायास्तत्र कल्पनादतो व्यभिचार इति निरस्तम् । विकल्परूपत्वाभावात् । न चैवमपि येगिकृतेषु ‘सत्त्वमाहो रजस्तम’ इत्यादिविकल्पप्रश्नेषु व्यभिचार इति वाच्यम् । तत्रापि संशयस्यावश्यं मूलतया कल्पनीयत्वात् । अन्यथा प्रश्नानां विरुद्धनानाकोटिकत्वासम्भवात् । व्यवहर्तव्यज्ञानसमानाकारो हि व्यवहारः । इयांस्तु विशेषः । योगिभिः क्रियमाणे विकल्पप्रश्ने मूलभूतः संशयो आहार्यः, अन्यैः क्रियमाणे त्वनाहार्य इति । प्रश्नो न युज्यत इत्येतत् प्रकारान्तरेण योजयति न च प्रकृत इति । तथा चात्र प्रश्नशब्देन तन्मूलभूतः संशयो लक्ष्यत इति भवः॥ अखिलैरित्यनेन लब्धमर्थं दर्शयति विप्रतिपत्तेरिति ।

### **वाक्यार्थरत्नमाला**

तथामायेति । अत्रापि पूर्ववादिनोक्ताया इत्यनुवर्तते । परताया इत्येतद्वयस्यानिरासादित्युत्तरेणान्वयः । तत्र तत्रार्थ इति । सूत्रद्वयस्य पूर्वपक्षानुवादपरतानिरासादिरूपार्थ इत्यर्थः । हेतुं कथयन् स्पष्टत्वाद्भाष्यकारोपेक्षितं स्वयमिति शेषः । तथा च पूर्वपक्षानुवादपरत्वानिर्वाच्यताप्रतिज्ञापरत्वनिरासे भाष्यकाराभिप्रेतं तेन स्पष्टत्वादुपेक्षितं हेतुं स्वयं कथयन् तथात्र तत्रार्थे देशादिसंपत्यभावरूपकार्त्स्न्येनानभिव्यक्तस्वरूपत्वस्यानिरासे हेतुं कथयन् सूत्रार्थस्पष्टीकरणेनैव निराकरिष्यमाणत्वरूपं भाष्याभिप्रेतं हेतुं कथयन्निति योजना । भाष्यं योजयतीति । भेदादिविकल्पानुपपत्तिरूपकार्त्स्न्येनानभिव्यक्तस्वरूपत्वनिराकरणपरतया भाष्यं योजयतीत्यर्थः । यद्वा तत्र तत्रेत्यस्य पूर्वपक्षानुवादपरताया अनिरासादिरूप इत्यर्थः । हेतुं कथयन्नित्यस्यानुवादपरताया अनिरासे प्रतिज्ञापरतायाश्चानिरासे भाष्यकारीयस्पष्टदूषणत्वादुपेक्षितत्वरूपं हेतुं स्वयं तन्निराकरणप्रदर्शनेन सूचयन्नित्यर्थः । देशादिसंपत्तिराहित्यरूपकार्त्स्नेनानभिव्यक्तस्वरूपत्वस्यानिरासेतु भाष्यकारेणोत्तरत्राभासीकरिष्यमाणत्वरूपहेतुं कथयन्नित्यर्थः । प्रागप्यपव्याख्यानद्वयरीत्येत्यत्राद्यस्यैव कार्त्स्नेनानभिव्यक्त स्वरूपत्वस्यानिरासो दूषणत्वेनाभिप्रेतः । द्वितीयस्य भाष्य एव निराकरणेन तदनिरासस्यानाशङ्कनीयत्वात् । अपव्याख्यानद्वयेत्युक्तिस्तूभयस्यापि निरासो न भाष्यलक्ष्य इत्यभिप्रायेति न दोषः । भाष्यं योजयतीत्येतत्तु पूर्ववदेव व्याख्येयमिति सर्वमवदातम् । पूर्वपक्षत्वमिति । पूर्वपक्षसूत्रत्वमित्यर्थः ॥ एवमुत्तरत्रापि । व्याकरणकल्पेति । व्याकरणसूत्रेत्येवं सूत्रपदं व्याकरणपदेनाप्यन्वेति । तदकरणशैली तत्स्वभावेत्यर्थः । पूर्वपक्षानुवादपरमितीति । अन्यथा पूर्वपक्षानुवाद इत्येवावक्ष्यदिति भावः । एतच्च व्युत्पादनं नविलक्षणत्वाधिकरणीय परापव्याख्याननिराकरणचन्द्रिकानुसारेणेति ज्ञेयम् ।



