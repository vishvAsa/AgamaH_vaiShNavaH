+++
title = "१२ न च भेदे विकल्पो युज्यते"

+++


## भेदोऽभेदोऽथवा द्वन्द्वमिति प्रश्नो न युज्यते

**न च भेदे विकल्पो युज्यते**

**भेदोऽभेदोऽथवा द्वन्द्वमिति प्रश्नो न युज्यते**

### **सुधा**

स्यादेतत् । मा भूद्विप्रतिपत्तिमूलोऽयं संशयः । समानधर्मजस्तु भविष्यति । किञ्चिद्वस्तु द्रष्टुर्भिन्नं भवति किञ्चिदभिन्नं किञ्चिद्भिन्नाभिन्नम् । वस्तु चेदमतो भिन्नमभिन्नं वेत्यादिसंशयो भवेदिति । मैवम् । संशयो हि किं समानधर्मदर्शनमात्राद्भावति । उत निर्णायकाभावसहकृतात् । नाद्यः । सर्वत्र सन्देहोत्पादप्रसङ्गात् । अस्ति हि सर्वत्र किञ्चित् साधर्म्यम् । तदनिवृत्तिप्रसङ्गाच्च । न हि समानो धर्मः कदाऽपि निवर्तते । द्वितीये तु कथमत्र सन्देहः । भेदस्यैवाखिलैर्जनैर्दृष्टत्वेन निर्णायकाभावस्यैवासिद्धेः ।

### **वाक्यार्थचन्द्रिका**

भेददर्शनेऽपि प्रश्नः कुतो न सम्भवतीत्यप्रयोजकत्वमाशङ्क्य परिहरति सन्देहमूलको हीति । देवदत्त कियन्तस्तव तनया इत्यज्ञानमूलकप्रश्नस्यापि सद्भावान्न तस्य सन्देहमूलकत्वनियम इत्यतोऽत्र प्रश्नपदस्य विरुद्धनानाकोट्यवलम्बिप्रश्नपरत्वेन प्रश्नमात्रपरत्वाभावादेक कोट्यवलम्बिप्रश्नानामज्ञानमूलकत्वेऽपि नानुपपत्तिरित्याशयेनाह विकल्पप्रश्न इति ।

यद्यपि देवदत्त कियन्तस्तव तनया इत्यादिप्रश्नानामपि तत्त्वोद्योतटीकोक्तरीत्या सन्देहमूलस्य स्थितत्वान्नाज्ञानमूलत्वमस्तीति न विकल्पपदव्यावर्त्यत्वं सम्भवति । तथाऽपि भेदोऽभेदोऽथवा द्वन्द्वमिति प्रश्नस्यानेककोट्यवलम्बित्वात्तादृशप्रश्नस्य सन्देहमूलत्वनियमाश्रयणमात्रेण प्रकृतनिर्वाहादेककोट्यवलम्बितया प्रतीयमानोदाहृतप्रश्नस्य सन्देहमूलत्वाभावेऽपि न काचिदस्माकं क्षतिः । तत्वोद्योतटीकायां सन्देहमूलकत्वव्युत्पादनं तु वस्तुस्थितिकथनमात्रमित्येककोट्यवलम्बिप्रश्नानामज्ञानमूलकत्वाभ्युपगमवादेनैवैतद्ग्रन्थप्रवृत्तेरदोषः । अत एव देवदत्त कियन्तस्तव तनया इत्यादे‘रस्तु वाऽन्यत्र यथातथे’त्यज्ञानमूलत्वमभ्युपगम्यानेककोट्यवलम्बिप्रकृतप्रश्नस्तावदि’त्यादिनाऽनेककोट्यवलम्बिप्रकृतप्रश्नाभिप्रायेण सन्देहमूलकत्वनियमकथनं टीकायामिति द्रष्टव्यम् ॥

ननु च लोकानुग्रहाय परपरीक्षाद्यर्थं विदिततत्त्वेन पुरुषेण कृतस्य प्रश्नस्य सन्देहमूलत्वाभावात्तत्र व्यभिचारः । न च ज्ञाते ज्ञीप्सादिविरहाद्विदिततत्त्वकृतप्रश्नस्य ज्ञीप्सापूर्वकवचनत्वाभावान्न प्रश्नत्वमिति वाच्यम् । सति प्रयोजने सिद्धेऽपि सिषाधयिषावज्ज्ञातेऽपि ज्ञीप्सायाः कल्प्यतया ज्ञीप्सापूर्वकवचनत्वरूपप्रश्नत्वाव्याघातादिति चेत् ॥ अत्र गुरवः ॥ विदिततत्त्वेन पुरुषेण कृतस्य प्रश्वस्यैककोट्यवलम्बित्वेऽपि टीकोक्तरीत्या सन्देहमूलत्वस्यैव सूपपादनत्वेनासन्देहमूलप्रश्नस्यैवाभावात् । भावेऽपि वाऽनेककोट्यवलम्बिप्रश्नस्यैव सन्देहमूलत्वनियमाश्रयणेनातादृग्रूपप्रश्नस्याप्यसन्देहमूलत्वेऽप्यक्षतेः । अनेककोट्यवलम्बित्वे च व्यवहारस्य व्यवहर्तव्यज्ञानसमानाकारत्वनियमस्थित्येककोट्यवलम्बिज्ञानेनानेककोट्यवलम्बिव्यवहारानुदयात् । अनेककोट्यबलम्बिज्ञानस्य मूलत्वेन कल्प्यतया सत्वेनाव्यभिचारात् । न चावगतवित्वान्न तस्य सन्देहः कल्पयितुं शक्यत इति वाच्यम् । सूत्रकृत इव तस्यापि परकीयसम्भावितसंशयस्य स्वस्मिन्नाहरणोपपत्या तन्मूलकत्वाविरोधादिति ॥ तातचरणास्तु । परेण स्वग्रन्थे स्वाप्नार्थानां द्रष्टुर्भेदोऽभेदो वेत्यादि विकल्प्य दूषणस्यैव कृतत्वाद्विकल्पो न युज्यत इत्येव वक्तव्यम् इति प्रश्नो न युज्यत इति तु कथम् । परेण प्रश्नस्याकरणादित्यतो विकल्पस्यापि प्रश्नवित्वान्नोक्तदोष इत्याशयेन विकल्पप्रश्न इत्युक्तमिति व्याचक्षते ।

अस्तु प्रश्नस्य सन्देहमूलत्वं तथाऽपि कुतो न युज्यत इत्यत आह न चेति । अनेन प्रश्नमूलभूतसन्देहस्य लक्षणया प्रश्नशब्दार्थत्वमङ्गीकृत्य ‘इति प्रश्नो न युज्यत’ इत्येतदुक्तरूपः सन्देहो न युज्यते इति प्रकारान्तरेण व्याख्यातं भवति । ननु चोक्तरूपः सन्देहोऽपि कुतो न सम्भवतीत्यतः किमयं विप्रतिपत्तिमूलोऽभिमतः किंवा साधारणधर्मदर्शनादिजन्य इति विकल्पद्वयं मनसि निधायाद्यपक्षदूषणपरतया दृष्टत्वादिति मूलं योजयति स्वप्नतद्द्रष्टोरिति ।

द्वितीयमुत्थापयति स्यादेतदिति । नन्वत्र स्वप्नद्रष्टोर्भेदस्य दृष्टत्वमुच्यते न तु साधारणधर्मदर्शनस्य संशयकारणत्वे बाधकं किञ्चिदस्तीति कथमनेन द्वितीयपक्षनिरासः । न च निर्णायकसद्भावव्युत्पादकस्यास्य तद्द्वारा निर्णायकाभावसहकृतसाधारणधर्मदर्शनादिरूपसंशयसामग्य्रभावव्युत्पादनपर्यन्तत्वाद्युक्तोऽनेन द्वितीयपक्षे निरास इति वाच्यम् । साधारणधर्मदर्शनमात्रस्यैव संशयकारणत्वाभ्युपगमेन तदयोगादित्यतोऽत्र पक्षे सम्भावितविकल्पद्वयप्रदर्शनपूर्वकमाद्यपक्षं बहिरेव प्रदृष्य द्वितीयपक्षदूषणपरतया मूलं योजयति संशयो हीत्यादिना ॥ सर्वत्रेति । विदर्शनस्थल इत्यर्थः । तत्सामग्य्रा आसर्वत्रिकत्वान्न सर्वत्र संशय इत्यत आह अस्ति हीति । इष्टापत्तिं मन्वानस्य दूषणान्तरमाह तदिति । ननु विदर्शनादेव तन्निवृत्तिर्भविष्यतीति नोक्तप्रसङ्ग इत्यतो विशेषादर्शनसहकृतसमानधर्मदर्शनस्य संशयकारणत्वपक्षे विदर्शनस्य सामग्रीविघटकत्वात्तन्निवर्तकत्वसम्भवेऽपि समानधर्मदर्शनमात्रस्य तत्सामग्रीत्वपक्षे तदविघटकत्वमित्याशयेनाह न हीति ॥ कदाऽपीति । विदर्शनकालेऽपीत्यर्थः ।

### **परिमल**

विकल्पप्रश्नेति । विविधकोटिविषयप्रश्न इत्यर्थः ।

### **यादुपत्यम्**

भेदस्य दृष्टत्वादित्यस्य कृत्यं वक्तुमाह स्यादेतदित्यादि ॥ भेदस्यैवेति । अनेन निर्णायकसद्भावकथनाय भेदस्य दृष्टत्वादित्ययमंश इत्युक्तं भवतीति ज्ञातव्यम् ।

### वाक्यार्थरत्नमाला

टीकायामितीति । तत्वोद्योतटीकायामित्यर्थः । सूपपादनत्वेनासन्देहेति पाठः । सूत्रकृत इवेति च । तत्वोद्योतटीकाव्याख्याने जानन्तोपि विशेषार्थज्ञानायेत्यादि प्रमाणानुसारेण समाधिकथनमस्ति । तत्सामग्य्रा इति । समानधर्मदर्शनरूपाया इत्यर्थः । सामग्रीविघटकत्वादिति । विशेषादर्शनरूपसामग्य्रेकदेशविघटकत्वादित्यर्थः ।

