+++
title = "०४ भगवानेव स्वाप्नसृष्टिकर्ता"

+++


## संस्कारैर्भगवानेव सृष्ट्वा नानाविधं जगत् स्वप्नकाले दर्शयति

**भगवानेव स्वाप्नसृष्टिकर्ता**

**संस्कारैर्भगवानेव सृष्ट्वा नानाविधं जगत् स्वप्नकाले दर्शयति**

### **सुधा**

किमतो यद्येवं सर्ववस्त्वनुभवाहितसंस्कारसद्भाव इत्यत आह संस्कारैरिति ।

अनुव्याख्यानम्

***संस्कारैर्भगवानेव सृष्ट्वा नानाविधं जगत् ॥***

***स्वप्नकाले दर्शयति ...... ............***

अत्र सृष्ट्वेत्यनेनानादिनित्यत्वपक्षदोषा अनभ्युपगमेनैव निरस्ताः । स्वप्नकाल एव सृष्ट्वेत्यनेन प्रागूर्ध्वं चोपलम्भप्रसङ्गो निराकृतः । सृष्टेः संहारोपलक्षणत्वात् । संस्कारैरित्युपादानकीर्तनम् । न च तेषां गुणत्वेनोपादानत्वानुपपत्तिः । मनोवृत्तित्वेन द्रव्यत्वात् । संस्काराणां चातीन्द्रियत्वेन त्र्यणुकजन्मविनाशयोरिव प्रागूर्ध्वं चानुपलम्भो न दोषाय । भगवानिति कर्तृनिर्देशः । तदैव सृष्टिसंहारकरणमसम्भावितमित्यतोऽशक्यकर्तृताशक्तिसूचनाय भगवानित्युक्तम् । एवं च सत्यदृष्टादिनिमित्तं प्रसिद्धमेव । न केवलमेवमर्थानां सत्यत्वसम्भवेन भगवदधीनत्वम्, अपि तु तज्ज्ञानस्यापीत्युक्तं दर्शयतीति । जीवायेति शेषः । दर्शनसाधनं च मन एवेति वक्ष्यति । दर्शनं चानुभवो विवक्षितः । तेन स्मरणमेवैतदिति मतं निरस्तं भवति ।

स्मरणत्वं खल्वस्य तच्चिह्नस्य तदित्युल्लेखस्य सद्भावाद्वा कल्प्यते । असन्निहित गोचरत्वाद्वा संस्कारप्रभवत्वाद्वा । नाद्यः । इदमित्युल्लेखेन तदभावात् । अत एव स्मृतिविपर्यासोऽयमिति चेन्न । स्मृतित्वस्यैवासिद्धेः । न द्वितीयः । विषयसान्निध्यस्योपपादितत्वात् । न तृतीयः । पदार्थजन्मनि संस्कारस्योपक्षीणत्वेनासिद्धेः । तस्माद्यथा मनोरथे ध्याने वा संस्कारयोनीनर्थान्मनसाऽनुभवत्येवं स्वप्नेऽपीति किमनुपपन्नम् । इयांस्तु विशेषः । मनोरथादौ प्रयत्नपूर्विका पदार्थसृष्टिः । स्वप्ने पुनरीश्व(रेच्छाधी)राधीनैवेति ।

### **वाक्यार्थचन्द्रिका**

ननु स्वप्नकाल एव सृष्ट्वेत्यनेन कथं प्रागूर्ध्वं चोपलम्भप्रसङ्गनिरासस्तत्काल एव सृष्ट्युक्त्या प्रागनुपलम्भसमर्थनेऽप्यत्र तत्काल एव विनाशानभिधानेनोर्ध्वमुपलम्भप्रसङ्गतादवस्थ्यमित्यतोऽत्र सृष्टिशब्दस्य संहारोपलक्षणत्वेन सृष्टिमात्रपरत्वाभावाद्युक्तस्तन्निरास इत्याशयेनाह सृष्टेरिति । यद्यपि गुणत्वमुपादानत्वसमाधिकरणं सत्तासाक्षाद्य्वाप्यजातित्वाद् द्रव्यत्ववत् । कर्मत्वस्य पक्षतुल्यत्वान्न व्यभिचार इत्यनुमानाद्गुणस्याप्युपादानत्वसिद्धेस्तत्वेऽपि संस्काराणां नोपादानत्वानुपपत्तिरिति शक्यते समाधातुम् । तथाप्यङ्गीकृत्य गुणस्योपादानत्वानुपपत्तिं वस्तुस्थितिमेवाह मनोवृत्तित्वेनेति । मनःपरिणामत्वेनेत्यर्थः । ननु मृदाद्युपादानकत्वे प्राङ्मृदादीनामूर्ध्वं च कपालादीनामिव संस्कारोपादनकत्वेऽपि प्रागूर्ध्वं च संस्काराणामुपलम्भः स्यादित्यतस्त्र्यणुकजन्मनः प्राक् तद्विनाशानन्तरं च तदुपादानभूतद्य्वणुकानामतीन्द्रियत्वेनानुपलम्भवत्संस्काराणामप्यतीन्द्रियत्वान्न प्रागूर्ध्वं च तदनुपलम्भो दोषायेत्याह संस्काराणां चेति । एवञ्च सति कर्त्रुपादानयोः सत्त्वे सति ॥ वक्ष्यतीति । ‘चिदचिन्मिश्रमेवैतन्मनो यावच्च संसृतिः । तेनावस्था इमाः सर्वा जीवः पश्यति सर्वदे’त्यादिनेति शेषः ॥

स्मरणत्वं खल्वित्यादि । अत्र स्वाप्नपदार्थज्ञानस्य स्मरणत्वमभ्युपगच्छता तद्य्वापकतया प्रसिद्धं यत्तत्तोल्लेखादित्रितयं तदन्यतमस्य प्रकृते सत्त्वादेव स्मरणत्वमित्यङ्गीकार्यम् । व्यापकाभावे व्याप्याभावनियमात् । प्रकृते च स्मरणत्वव्यापकस्य तत्तोल्लेखादेरभावान्न तद्य्वाप्यं स्मरणत्वं सम्भवतीत्यभिप्रेतम् । न तु तत्तोल्लेखादेः स्मरणत्वव्याप्यत्वाभिप्रायोऽयं ग्रन्थः प्रत्यभिज्ञायां व्यभिचारात् । न च तत्तामात्रोल्लेखित्वं हेतुः । तथा सत्यसन्निहितमात्रविषयत्वमेवोक्तदोषपरिहारायोक्तन्यायेन वाच्यं स्यात् । न च तत्सम्भवति । नीलपर्वतस्तदानीं वन्हिमांस्तदानीं धूमवत्त्वादित्यसन्निहितमात्रविषयकानुमानविशेषे व्यभिचारापरिहारादिति द्रष्टव्यम् ॥ अत एवेति । इदमित्युल्लेखेन तत्र तत्तानुल्लेखादेवेत्यर्थः ॥ स्मृतित्वस्यैवेति । तथा चान्योन्याश्रय इति भावः । स्मृतिविपर्यासो वैपरीत्येन स्मरणं जायत इत्यर्थः ॥ असिद्धेरिति । स्मृतित्वे सिद्धे तद्विपर्यासोऽयमिति कल्प्येतेति भावः । उपपादितत्वान् मनोवृत्तिसंस्कारोपादानकत्वोपपादनेनेति शेषः । (संस्कारैर्भगवानेवेत्यनेन) ॥ ननु तथाऽपि वासनोपादानकपदार्थानां मनसा स्वप्नावस्थायामनुभव इत्येतदसम्भावितं कथमङ्गीकार्यमित्यसम्भावनाशङ्कां परिहरन्नेवोक्तप्रमेयमुपसंहरति ॥ तस्माद्यथेति । नन्वेवं स्वप्नमनोरथयोर्भेदो न स्यात् संस्कारोपादानकपदार्थानां मनसाऽनुभवस्योभयत्राविशिष्टत्वादित्यत आह इयांस्त्विति ॥ प्रयत्नेति । पुरुषप्रयत्नेत्यर्थः ।

### **परिमल**

अनभ्युपगमेनेति । अनादित्वपक्षानभ्युपगमेनेत्यर्थः ॥ भगवानेवेत्येवशब्दस्य स्वप्नकाल इत्यत्रान्वयमुपेत्य तत्कृत्यमाह स्वप्नकाल एवेति । ऊर्ध्वं चेत्युक्तस्य मूलारूढत्वायाह सृष्टेः संहारोपलक्षणत्वादिति । सृष्ट्वेत्युक्तेः, सृष्ट्वा प्रदर्श्य संहरतीत्युपलक्षणत्वं ज्ञेयमित्यर्थः ॥ मनोवृत्तित्वेनेति । मनः परिणामत्वेनेत्यर्थः ॥ त्र्यणुकजन्मेति । त्र्यणुकस्य जन्मविनाशयोः सतोरपि त्र्यणुकोपादानस्य द्य्वणुकस्य यथाऽनुपलम्भस्तथेत्यर्थः ॥ इत्युक्तमिति । समग्रैश्वर्या(देस्तदर्थ)र्थत्वादिति भावः । वक्ष्यतीति । ‘‘चिदचिन्मिश्रमेवैतन्मनो यावच्च संसृतिः । तेनावस्था इमास्सर्वा जीवः पश्यति सर्वदे’त्याधिकरणांत्यभागे वक्ष्यतीत्यर्थः ॥ उपपादितत्वादिति । ‘संस्कारैर्भगवानेवे’त्यादिनेति भावः ॥ असिद्धेरिति । स्वप्नपदार्थदर्शनस्य संस्कारप्रभवत्वासिद्धेरित्यर्थः ।

### **यादुपत्यं**

सृष्टेरिति । इदं च ‘आर्थगतैव लक्षणा, शब्द आरोप्यते’ इति मतमाश्रित्योक्तम् । वस्तुतस्तु सृष्ट्वेत्यत्रत्यसृष्टिशब्दस्येत्यर्थः । न चैवं क्त्वाप्रत्ययात्संहारस्यापि दर्शनपूर्वकालीनत्वापत्तिः । सृष्टिगतस्य दर्शनपूर्वकालीनत्वस्य संहारे छत्रिन्यायेनोपपत्तेः ॥ मनोवृत्तित्वेनेति । मनः परिणामत्वेनेत्यर्थः ॥ त्र्यणुकजन्मेति । यथा त्र्यणुकजन्मनः प्राक् तद्विनाशानन्तरं च तदुपादानभूतद्य्वणुकानामतीन्द्रियत्वेनानुपलम्भस्तथेत्यर्थः ॥ वक्ष्यतीति । ‘चिदचिन्मिश्रमेवैतन्मनो यावच्च संसृतिः । तेनावस्था इमाः सर्वा जीवः पश्यति सर्वदे’त्यत्रेति शेषः ।

### **श्रीनिवासतीर्थीया**

प्रसङ्ग इति । नाप्युत्पत्तिविनाशवन्तः, तथात्वे प्रागूर्ध्वमुपलम्भप्रसक्तेरित्यनेनोक्तः । ननु कथमेतत् । स्वप्नकाल एव सृष्ट्वेत्यनेन स्वप्नावस्थातः प्रागुपलम्भप्रसङ्ग इत्येतद्दोषपरिहारेऽपि स्वप्नावस्थात ऊर्ध्वमुपलब्धिप्रसङ्ग इत्युक्तदोषपरिहारः कथमित्यत आह सृष्टेरिति । तथा च स्वप्नकाल एव सृष्ट्वा दर्शयति । दर्शयित्वा च तत्काल एव नाशयतीत्यपि ग्राह्यम् । तथा चोक्तदोषपरिहार इति भावः । संस्काराणां प्रात्यक्षिकार्थोपादानत्वे तेषामुपलम्भः कुतो नेत्यत आह संस्काराणां चेति ॥ दर्शयतीति । दर्शनं जनयतीत्यर्थः । तच्चिह्नस्य स्मरणादिचिह्नस्य ॥ अत एवेति । इदमित्युल्लेखेन स्मृतिचिह्नस्य तदित्युल्लेखस्याभावादेव । स्मृतिविपर्यासः विपरीतं स्मरणं वैपरीत्येन स्मरणं जायत इत्यर्थः ॥ असिद्धेरिति । स्मृतित्वे सिद्धे तद्विपर्यासोऽयमिति कल्प्येतेति भावः ॥ उपपादितत्वादिति । संस्कारैर्भगवानेवेत्यनेनान्तरेव स्वाप्नपदार्थानामुत्पत्तेरुक्तत्वाज्ज्ञानस्याप्यान्तरत्वेन विषयसान्निध्यादसन्निहितगोचरत्वमसिद्धमित्यर्थः । असिद्धेर् इदं स्मरणं संस्कारप्रभवत्वादित्यनुमान इत्यर्थः । तथा च प्रकृते संस्कारस्यान्यथासिद्धत्वान्न दर्शनजनकतेति भावः ।

### **वाक्यार्थरत्नमाला**

....... अनुसारेणाह । यद्यपि गुणत्वमित्यादिना । तत्वेऽपि । गुणत्वेऽपीत्यर्थः । एवं च सतीत्येतदनूद्य व्याचष्टे । एवं च सतीति । कुतोन व्याप्यत्वाभिप्राय इत्यतस्तत्तोल्लेखादेः स्मरणत्वव्याप्यत्वानुपपत्तेरित्यभिप्रेत्यव्यभिचारमाह । प्रत्यभिज्ञायामिति । तत्तोल्लेखादेः स्मरणत्त्वव्यभिचारादित्यर्थः । तत्तोल्लेखस्य विणान्तरयोगेन स्मरणत्वं व्यभिचाराभावमाशङ्कते । न च तत्तामात्रेति । तथा सति मास्तु तत्तोल्लेखस्य व्यभिचारः । असन्निहितगोचरत्वस्य तु व्यभिचारः स्यादेव । अतस्तत्परिहाराय तत्रापि विणान्तरयोगः कार्यः । स च स्थलान्तरे व्यभिचारस्यानुद्धाराद् व्यर्थ एवेत्याह । तथा सत्यसन्निहितेति । असन्निहितगोचरत्वस्य व्याप्यत्वलाभस्तु हेतुत्वार्थकासन्निहित गोचरत्वादिति पञ्चमीबलादेवेति तस्यापि व्यभिचाराद्यभिधानं युक्तमेव । एवं संस्कारप्रभावत्वस्यापि तच्चिह्नस्येत्यस्य बुध्या विवेकेनासन्निहितगोचरत्वसंस्कारप्रभवत्वविणताया अपि अभिप्रेतत्वाद् व्याप्यत्वलाभ इति वदन्ति । उक्तदोषः । प्रत्यभिज्ञायां व्यभिचाराख्यः । उक्तन्यायः । तत्तामात्रोलेखित्वमित्युक्तन्यायः । स्वप्नमनोरथयोरिति । मनोरथाद्योरिति योज्यम् । ध्यानेचेति पूर्वत्र मनोरथादावित्युत्तरत्र च मूले उक्तेरिति ज्ञेयम् । पुरुषप्रयत्नेति तत्वनिर्णयटीकानुसारेणाह । पुरुषेति ।

