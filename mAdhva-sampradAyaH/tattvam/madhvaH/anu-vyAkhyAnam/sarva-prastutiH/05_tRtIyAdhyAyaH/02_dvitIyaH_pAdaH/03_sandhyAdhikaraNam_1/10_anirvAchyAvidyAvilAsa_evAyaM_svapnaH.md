+++
title = "१० अनिर्वाच्याविद्याविलास एवायं स्वप्नः"

+++


## वासनामात्रमूलत्वाज्जाग्रद्वत्स्पष्टता न च

**अनिर्वाच्याविद्याविलास एवायं स्वप्नः**

**वासनामात्रमूलत्वाज्जाग्रद्वत्स्पष्टता न च**

### **सुधा**

अपर आह कार्त्स्न्येनानभिव्यक्तस्वरूपत्वाद् द्रष्टुर्भिन्नत्वादिना निर्वक्तुमशक्यत्वात् । तथा हि । स्वाप्नानां रथादीनां द्रष्टुर्भेदोऽभेदो भेदाभेदो वा । न तावद्भेदः । पार्श्वस्थानामपि तदुपलम्भप्रसङ्गात् । आन्तरत्वस्य चानुचितत्वात् । नाप्यभेदः । एकस्याविचित्रस्य विचित्रानेकात्मकताया विना भ्रान्तिमनुपपत्तेः । भेदप्रत्ययविरोधाच्च । न च भेदाभेदौ । व्याघातात् । अतोऽनिर्वाच्याविद्याविलास एवायमिति ।

सूचकश्च हि श्रुतेराचक्षते च तद्विदः । मायामात्रत्वात्तर्हि न कश्चित्स्वप्ने परमार्थगन्ध इति नेत्युच्यते । सूचकश्च हि स्वप्नो भवति भविष्यतोः साध्वसाधुनोः । कुतः । यदा कर्मस्वित्यादिश्रुतेः । आचक्षते च स्वप्नाध्यायविदः । तत्र भवतु सूच्यमानस्य सत्यत्वम् । सूचकस्य तु वैयर्थ्यमेवेति भावः ।

यदुक्तम् ‘आह ही’ति । तदेवं सति भाक्तं व्याख्येयम् । सुप्तौ हि स्वप्नदर्शननिमित्तसुकृतदुष्कृतकर्तृत्वाद्रथादीनां कर्तेत्युच्यते । निर्माणश्रुतिरप्येवं भाक्ता व्याख्येया ।

यदप्युक्तं प्राज्ञमेनं निर्मातारमामनन्तीति तदप्यसत् । श्रुत्यन्तरे ‘स्वयं विहृत्य स्वयं निर्माये’ति जीवव्यापारश्रवणात् ।

अपरस्त्वेतदर्थमेव सूचकश्चेति सूत्रं व्याख्यातवान् । शुभाशुभसूचको हि स्वप्नः । न हि प्राज्ञस्य शुभाशुभयोगोऽवकल्पत इति । जीवस्यैव तदेव शुक्लमिति वाक्यशेषे जीवभावं व्यावर्त्य ब्रह्मभाव उपदिश्यते तत्त्वमसीत्यादिवदिति न ब्रह्मप्रकरणं विरुद्ध्य(तो)ते । अस्तु वा स्वप्नेऽपि प्राज्ञव्यापारः। न (च) तावता वियदादिवत्स्वप्नस्य सत्यत्वम् । वैषम्यस्योक्तत्वात् । वियदादिप्रपञ्चोऽप्यसत्य एवेत्युपपादितं चारम्भणाधिकरणे । ब्रह्मात्मत्वदर्शनाद्वियदादिप्रपञ्चो बाध्यते । सन्ध्याश्रयस्तु प्रतिदिनमित्यतो वैशेषिकमिदं सन्ध्यस्य मायामात्रत्वमु(पपा)दितम् ।

पराभिध्यानात्तु तिरोहितं ततो ह्यस्य बन्धविपर्ययौ । नन्वग्नेरंशस्य विष्फुलिङ्गस्य यथा दहनप्रकाशनशक्ती भवतस्तथेश्वरांशस्य जीवस्यापि ज्ञानैश्वर्यशक्तिभ्यां भाव्यम् । ततश्च साङ्कल्पिकीसृष्टिः स्यादित्यस्येदमुत्तरम् । सत्यमस्त्येवेश्वरसाधर्म्यं जीवस्य किन्तु तिरोहितम् । तत्तु परमेश्वराभिध्यानादेवाविर्भवति । कुतः । ततो हीश्वराद्धेतोरस्य जीवस्य बन्धमोक्षौ भवतः । देहयोगाद्वासोऽपि । कस्माज्जीवस्य ज्ञानैश्वर्यतिरस्कारो भवति । विष्फुलिङ्गवदतिरस्कारो हि युक्त इत्यत्रेदमुत्तरम् । सोऽपि तिरस्कारो जीवस्य देहयोगात् । अविद्याप्रत्युपस्थापितनामरूपकृतदेहेन्द्रियमनोबुद्धिविषयवेदनाद्युपाधियोगात्तदविवेकभ्रमकृतो भवति । यथाऽरणियोगादग्नेः । किमनया कल्पनया । अन्य एवास्तु जीवः परमेश्वरादित्येतद्वाशब्देन व्यवच्छिनत्ति । मैवम् । तत्त्वमस्यादिश्रुतिविरोधादिति ।

### **वाक्यार्थचन्द्रिका**

आद्येऽपि किं ते देहाद्बहिः सन्तीत्यभिमतं किंवाऽन्तरिति विकल्पद्वयं मनसि निधायाद्यं दूषयति पार्श्वेति । द्वितीयं दूषयति । आन्तरत्वस्य चेति । संवृतत्वाद्देहदेशस्य तत्र रथादीनामवस्थानस्यासम्भवितत्वादिति भावः । एकस्यानेकेत्यविचित्रस्य विचित्रेति चाभेदाभावोपपादनमित्यवागन्तव्यम् ॥ यदा कर्मस्विति । ‘यदा कर्मसु काम्येषु स्त्रियं स्वप्नेऽभिपश्यति । समृद्धिं तत्र जानीयादिति’ श्रुतिप्रतीकोपादानम् । आदिपदेन ‘पुरुषं कृष्णं कृष्णदन्तं पश्यति स एनं हन्तीति’ श्रुतिपरिग्रहः ॥ आचक्षते चेति । कुञ्जरारोहणादीनि स्वप्नेऽधन्यानि स्वरारोहणादीनि स्वप्नेऽधन्यानीत्याचक्षत इत्यर्थः ॥ सूचकस्य तु वैतथ्यमेवेति । ननु यदि सूचकत्वं स्वप्नस्योपेयं तर्हि अर्थक्रियाकारित्वरूपसत्त्वयोगात्कल्पितजाग्रद्वद्ब्रह्मसाक्षात्कारादर्वाग्बाधः स्यात् । तत्कथं मिथ्यात्वमिति चेत् । उच्यते । अस्ति हि मिथ्याभूतस्त्रियाद्युपहितस्यापि स्वप्नदर्शनस्य व्यावहारिकत्वम् । अत एवाद्राक्षं स्वप्नमहमिति मिथ्यार्थोपहितं स्वप्नदर्शनमनुमन्यते । युक्त्या तु तस्य मिथ्यार्थोपहितत्वान्मिथ्यात्वमुच्यते । अर्थस्तु स्वाप्नो मिथ्या । न च व्यावहारिकमपि सत्त्वं तस्यास्तीति न कश्चिद्दोषः । भाक्तव्याख्यानमेवोपदर्शयति सुप्तौ हीति । स्वाप्नरथादिप्रतिभासनेन मोदत्रासदर्शनात्तद्धेतुभूतस्य स्वप्नदर्शनस्य निमित्तभूतयोः सुकृतदुष्कृतयोः कर्तृत्वादित्यर्थः । साक्षान्निमित्तत्वाभावेऽपि परम्परया निमित्तत्वाल्लाङ्गलं गवादीनुद्वयतीत्युक्तिवदिति भावः ॥ एवं भाक्तेति । मोदत्रासहेतुस्वाप्नपुत्रादिदर्शननिमित्तसुकृतदुष्कृतकर्तृत्वान्निर्मातोच्यते इत्येवमित्यर्थः ॥ श्रुत्यन्तरे इति । बृहदारण्यके ‘स्वयं विहृत्य स्वयं निर्माय स्वेन भासा स्वेन ज्योतिषा प्रस्वपिती’ति जीवव्यापारश्रवणात्कठवल्यामपि ‘य एष सुप्तेषु जागर्ती’ति प्रसिद्ध्यनुवादाज्जीवस्यैव कामनिमित्तत्वात्प्राज्ञकर्तृकत्वमसिद्धमिति भावः ।

एतदर्थमेवेति । प्राज्ञस्य निर्मातृत्वनिषेधार्थमेवेत्यर्थः । कथमनेन तन्निरास इत्यतस्तं दर्शयति शुभेति । नन्वेवं प्राज्ञकर्तृकत्वाभावे स्वप्नस्य वाक्यप्रकरणाभ्यां विरोधः स्यादित्यतस्तयोरुपपत्तिमाह जीवस्यैवेति । जीवभावं व्यावर्त्य जीवत्वमविवक्षया परित्यज्येत्यर्थः ।

जीवस्यैव कामादिनिर्मातृत्वेऽपि प्राज्ञाभेदात्तस्य प्राज्ञकर्तृकत्वमवर्जनीयमित्यतोऽभ्युपगम्यापि दूषयति अन्तु वेति ॥ वैषम्यस्येति । देशकालनिमित्ताबाधसम्पत्तिसद्भावरूपस्येत्यर्थः । देशादिसम्पत्तिसद्भावाद्वियदादेः सत्त्वेऽपि स्वाप्नार्थानां तदभावान्न सत्यतेति सोपाधिकत्वेनाभासत्वान्नोक्तानुमानेन सत्यत्वसिद्धिरिति भावः । अङ्गीकृत्य चेदमुक्तम् । वस्तुतस्तु न वियदादेरपि सत्यत्वमिति दृष्टान्तस्य साध्यवैकल्यान्न तद्दृष्टान्तेन स्वप्नस्य सत्यत्वसाधनं सम्भवतीत्याशयेनाह वियदादीति । नन्वेवं वियदादिप्रपञ्चासत्यत्वप्रतिपादकारम्भणाधिकरणेनैव गतार्थमेतदित्यत आह ब्रह्मत्मकत्व दर्शनादिति । वैशेषिकं वियदादिनिष्ठमायामात्रत्वं ब्रह्मात्मदर्शनाद्बाध्यत्वप्रयुक्तं स्वप्ननिष्ठं तु प्रतिदिनबाध्यत्वप्रयुक्तमिति विशेषोपेतमित्यर्थः । जीवस्य ज्ञानैश्वर्यशक्तिमत्त्वेऽपि किमायातमित्यत आह ततश्चेति ॥ साङ्कल्पिकी सृष्टिरिति । जीवादेरैश्वर्यवशात्स्वप्ने साङ्कल्पिकी रथादिसृष्टिर्भविष्यतीत्यर्थः । कथं तर्हि प्रात्यक्षिक एवेश्वरधर्मविपरीतधर्मवत्त्वोपलम्भ इति भावेन पृच्छति किन्त्विति । उत्तरमाह तिरोहितमिति ॥ अविद्यादिव्यवधानादिति शेषः ॥ अभिध्यानादेवेति । तत एवाविद्याद्यावरणनिवृत्तेरिति भावः । बन्धमोक्षाविति । ईश्वरस्वरूपाज्ञानाद्वन्धस्तत्स्वरूपपरिज्ञानाच्च मोक्ष इत्यर्थः ॥ नामरूपकृतेति । नामरूपात्मकपञ्चमहाभूतकृतेत्यर्थः ॥ अरणियोगादिति । यथा दहनप्रकाशनसमर्थस्याप्यग्नेररणियोगाद्दहनप्रकाशनशक्तेस्तिरस्कार इत्यर्थः ॥ किमनयेत्यादि । देहयोगाज्ज्ञानैश्वर्यशक्तितिरस्कारकल्पनया किं तिरस्कृतज्ञानैश्वर्यशक्तित्वादन्य एव जीव ईश्वरादस्त्विति योजना । व्यवच्छेदप्रकारमेव दर्शयति मैवं तत्त्वमस्यादीति । अन्य एव जीवः परमेश्वरादित्येवं मा । कुतस्तत्त्वमस्यादिश्रुतिविरोधादिति योजना । इतीत्यस्येति व्यवच्छिनत्तीति पूर्वेणान्वयः ।

### **परिमल**

प्रकारान्तरेण तदीयसूत्रांशार्थमनुवदति अपर आहेत्यादि ॥ श्रुतिरिति । ‘यदा कर्मसु काम्येषु स्त्रियं स्वप्नेऽभिपश्यति । समृद्धिं तत्र जानीयादि’ति । ‘कृष्णं कृष्णदन्तं पश्यति’ मर्कट एनमास्कन्दयती’त्यादिश्रुरेरित्यर्थः । पूर्वपक्षसूत्रोपात्तश्रुतिगतिमाह यदुक्तमित्यादिना ॥ भाक्तेति । गौण्या वृत्त्या व्याख्येयेत्यर्थः । ब्रह्मप्रकरणविरोध इत्यत आह जीवस्यैवेति । ब्रह्मभाव उपदिश्यत इत्यन्वयः ॥ वैषम्यस्येति । ब्रह्मज्ञानेतरबाध्यत्वनिमित्तहीनत्वादिरूपस्य प्राज्ञसृष्टवियदादिवैषम्यस्योक्तत्वादित्यर्थः ॥ आरम्भणेति । तदनन्यत्वमारम्भणशब्दादिभ्य इत्यधिकरण इत्यर्थः । तर्ह्येतदधिकरणं व्यर्थम् । स्वाप्नार्थस्यापि प्रपञ्चान्तःपातित्वात् । तेनैवाधिकरणेनासत्यत्वलाभादित्यत आह ब्रह्मात्मत्वेति । वैशेषिकं विस्वाप्नार्थसम्बन्धीत्यर्थः । साङ्कल्पिकीति । जीवसङ्कल्पमात्राधीनेत्यर्थः ॥ नामरूपकृतेति । त्रिवृद्भू(द्गततेजो)ततेजोबन्नकृतेत्यर्थः ॥ अरणियोगादग्नेरिति । यथाग्नेररणिसम्बन्धात्तिरोभावो मथनेनाभिव्यक्त्या ज्ञायते तथा तिरोभावोऽज्ञानादिशक्त्येत्यर्थः । इत्येतद्वाशब्देन व्यवच्छिनत्तीत्येतद्य्वनक्ति मैवमित्यादिना ।

### **यादुपत्यं**

नन्वेवं वाक्यविरोध इत्यत आह जीवस्यैवेति ॥ जीवभावं व्यावर्त्येति । जीवत्वमविवक्षया परित्यज्येत्यर्थः ॥ वैषम्यस्येति । उचितदेशकालादिसम्बन्धिभावाभावरूपस्येत्यर्थः । तथा च स्वाप्नोऽर्थः सत्यः प्राज्ञसृष्टत्वाद्वियदादिवदित्यनुमाने उचितदेशकालादिसम्पत्तिरुपाधिरिति भावः । दृष्टान्ते साध्यवैकल्यमप्याह वियदादिप्रपञ्च इति । ननु तर्हि तेनैवेदं गतार्थमधिकरणमित्यत आह ब्रह्मात्मत्वेति ॥ साङ्कल्पिकी सृष्टिरिति । जीवादेव स्वप्ने रथादिसृष्टिः साङ्कल्पिकी भविष्यतीत्यर्थः ॥ नामरूपकृतेति । नामरूपात्मकप्रपञ्चमहाभूतकृतेत्यर्थः । यथाऽरणियोगादग्नेरित्यत्र तिरस्कार इत्यनुवर्तते ।

### **श्रीनिवासतीर्थीया**

आन्तरत्वान्न र्पाश्वस्थैरुपलभ्यन्त इति चेत्तत्राह आन्तरत्वस्येति ॥ अनुचितत्वादिति । बाह्योपादानादिभिन्नोपादानादर्शनात्संवृते देशेऽवस्थानासम्भवाच्चेति भावः ॥ एतदर्थमेवेति । यदप्युक्तमिति शङ्कापरिहारार्थमेवेत्यर्थः ॥ प्राज्ञस्येति । स्वप्ननिर्मातुरित्यर्थः । वैशेषिकं वियदादिनिष्ठमायामात्रत्वं ब्रह्मात्मदर्शनाद्बाध्यत्वप्रयुक्तं स्वप्ननिष्ठं तु प्रतिदिनं बाध्यत्वप्रयुक्तमिति विशेषोपेतमित्यर्थः ।

### **वाक्यार्थरत्नमाला**

मूलेऽपर आहेति कार्स्नेनानभिव्यक्तस्वरूपव्याख्यानं वृत्तिकारान्तरस्य । भाष्योक्तश्रुत्यन्तरसङ्ग्रहायाह । आदिपदेनेति । भाष्योक्तयनुसारेणैव विवेकमाह । कुञ्जरेत्यादि । अत एव स्त्रीदर्शनेति भामतीवाक्यव्याख्यानरूपयदिसूचकत्वमित्यादिकल्पतरुग्रन्थानुसारेणाशङ्क्य समाधत्ते । ननु यदीति । यथा लाङ्गलं गवादीनुद्वहतीत्यादिभाष्यानुसारेणोपपादयति । स्वाप्नरथादीति । स्वयं विहृत्येत्यादि स्वयं पूर्वदेहं विहृत्य निश्चेष्टं कृत्वा स्वयं निर्माय पूर्वदेहं वासनामयं संपाद्य स्वेन भासा स्वकीयबुद्धिवृत्या स्वेन ज्योतिषा स्वरूपचैतन्येनेत्यर्थः । इहापि य एषु सुप्तेष्विति भाष्योक्तमन्यदाह । कठवल्यामपीति । रथादिसृष्टिर्भविष्यतीत्यर्थ इति पाठः । मैवमित्येतदेवं नेति सम्बन्धप्रदर्शनपूर्वकं प्रतिज्ञापरत्वेन व्याख्याति । अन्य एवेति ।

