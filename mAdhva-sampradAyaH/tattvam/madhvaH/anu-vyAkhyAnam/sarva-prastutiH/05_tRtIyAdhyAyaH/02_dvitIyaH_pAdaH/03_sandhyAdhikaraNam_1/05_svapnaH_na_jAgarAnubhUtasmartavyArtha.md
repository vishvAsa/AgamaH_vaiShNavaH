+++
title = "०५ स्वप्नः न जागरानुभूतस्मर्तव्यार्थः"

+++


## भ्रान्तिर्जाग्रत्वमेव हि

**स्वप्नः न जागरानुभूतस्मर्तव्यार्थः**

**भ्रान्तिर्जाग्रत्वमेव हि**

### **सुधा**

अपरे तु भवत्येवायमनुभवः । किन्तु जागरानुभूतस्मर्तव्यार्थ एवेति मन्यन्ते । तदप्यसत् । तथा हि । किमयमनुभवो यथार्थ उतायथार्थः । नाद्यः । बाह्यार्थानां देशकालविप्रकृष्टत्वेन तदनुपपत्तेः । द्वितीये वक्तव्यं किमयमगजे गजत्वोल्लेखीत्ययमयथार्थः, किंवा गज एवासन्निकृष्टे सन्निकृष्टत्वोल्लेखीत्ययथार्थः । आद्ये नायं गजः किन्तु गवय एवेति बाधोदयः स्यात् । द्वितीये नायं सन्निकृष्टः किन्नाम विप्रकृष्ट इति बाधो भवेत् । न चैतदस्ति । तस्मात्संस्कारप्रभवसन्निकृष्टसत्यार्थप्रमितिरेवेयमिति युक्तम् । कथं तर्हि श्रुतिस्मृतिषु स्वप्नप्रतीतेर्भ्रान्तित्वमुच्यत इत्यत आह भ्रान्तिरिति ।

## **अनुव्याख्यानम्**

***......... भ्रान्तिर्जाग्रत्वमेव हि ॥***

जाग्रत्त्वमिति तत्प्रतीतिमुपलक्षयति । एवेति पदार्थस्वरूपं व्यावर्तयति । जाग्रत्वं जागरानुभूतपदार्थैरेकत्वम् । स्वप्ने हि तात्कालिकतयाऽदृष्टचरानेव तनयादीन्दृष्टचरतयाऽनुसन्धत्ते । यद्वा जाग्रत्त्वं नाम गगनादीनां नित्यत्वादिकम् । घटादीनां मृदाद्युपादानकत्वं बाह्यार्थक्रियाक्षमत्वमित्यादि ग्राह्यम् । जाग्रत्त्वप्रतीतेर्भ्रान्तित्वात्तद्विषयं श्रुत्यादिकमिति भावः ।

स्यादेतत् । जाग्रत्त्वस्यापि संस्कारोऽस्त्येवेति सोपादानत्वसम्भवात्कथं तत्प्रतीतिर् भ्रान्तिरित्युच्यते । अन्यथाऽर्थप्रतीतिरपि भ्रान्तिः स्यादविशेषादिति । मैवम् । न हि वयं कारणसामग्रीसम्पादनसम्भवमात्रेणार्थानां सत्यतामातिष्ठामहे । किन्तु बाधाभावेनेति वक्ष्यामः । सामाग्न्यभावेनासत्यत्वं ब्रुवाणं प्रति तु तदसिद्धि(रा)रेवावेदिता । अस्ति च जाग्रत्ता(त्त्व)प्रतीतेर्बाधः । स्वाप्न एवायं न जागरानुभूत इत्याद्युदयात् । तदिदमुक्तं हिशब्देन ।

### **वाक्यार्थचन्द्रिका**

ननु दर्शनपदेनानुभवविवक्षया स्मरणमेवैतदिति मतनिराससिद्धावपि न वैशेषिकादिमतनिराससिद्धिः । तैस्तस्य मानसानुभवत्वस्वीकारादित्यभिप्रेत्य तन्मतमुत्थापयति अपरे त्विति । ननु स्वाप्नकरितुरगादिदर्शनस्य मानसानुभवत्वेऽस्मदिष्टसिद्धेः । पर्यवसितं विवादेनेति पृच्छति किन्त्विति । विप्रतिपत्तिविषयान्तरसद्भावान्न सिद्धान्तिमतप्रवेश इत्यभिप्रेत्य तमुपदर्शयति जागरेति । जागरावस्थायामनुभूता अत एव स्मरणयोग्या ये बाह्याः करितुरगादयस्तद्विषयक एवायं मानसोऽनुभवः । न संस्कारोपादानकतद्विषय इत्यस्त्येव विप्रतिपत्तिविषय इति भावः । दर्शयतीत्युक्तदर्शनस्य प्रमारूपानुभवरूपतया मूले इष्टत्वाद्युक्तोऽस्यापि मतस्य दर्शयतीत्यनेन निरास इत्यभिप्रेत्य दूषयति तदप्यसदिति । उभयत्रापीष्टापत्तिं परिहरति न चैतदस्तीति । ननु जाग्रत्पदार्थैक्यरूपस्य जाग्रत्वस्य भ्रान्तिविषयत्वेऽपि भ्रान्तित्वाभावान्न तद्भ्रान्तित्वोक्तिर्युक्तेत्यतोऽत्र जाग्रत्त्वपदस्य लक्षणया जाग्रत्त्वप्रतीतिपरत्वेन जाग्रत्पदार्थैक्यपरत्वाभावान्नानुपपत्तिरित्याह जाग्रत्त्वमितीति । तत्प्रतीतिमिति लक्षणाबीजशक्यसम्बन्धकथनम् । ननु शशत्वविषाणित्वसामानाधिकरण्यज्ञानस्य शशविषाणादिसम्बन्धविज्ञानस्य च भ्रमरूपतायाः ‘समानाधिकरणं दृश्यतेऽत्र च स भ्रमः’ इत्यादिना वक्ष्यमाणत्वात् । कथं भ्रान्तिर्जाग्रत्वमेवेत्यवधारणमित्यतोऽनभिमतव्यावृत्त्यर्थत्वादवधारणस्य नानुपपत्तिरित्यभिप्रेत्य तद्दर्शयति एवेतीति ।

नन्वत्र जागरावस्थाया मिथ्यात्वमुच्यते । जाग्रतो भावो जाग्रत्वमिति जाग्रत्वशब्दस्य जागरावस्थापरत्वात् । तच्चासङ्गतम् । तथा सति स्वाप्नानां पदार्थानां सत्यत्वे बाधकत्वेनोपन्यस्ततन्मिथ्यात्वोक्तेर्गत्यकथनप्रसङ्गादित्यतो लक्षणया जाग्रच्छब्दार्थकथनपूर्वकं त्वप्रत्ययार्थमाह जाग्रत्वं जागारानुभूतपदार्थैरेकत्वमिति । ननु च जागरानुभूतपदार्थैरेकत्वप्रतीतिरेव नास्ति । तत्कथं तस्या भ्रान्तित्वमुच्यत इत्यतस्तदसिद्धिं परिहरति स्वप्ने हीति । तात्कालिकत्वमदृष्टचरत्वे हेतुः । दृष्टचरतया जागरानुभूतपदार्थतया । एवं तादात्म्यारोपमभ्युपेत्य व्याख्यातम् । जागरानुभूतपदार्थगतधर्मारोपमाश्रिथ्यापि तद्य्वाचष्टे यद्वेति । सोपादानत्वमेवस्वप्नपदार्थानां सत्यतायां प्रयोजकतया सिद्धान्त्यभिमतमिति भ्रान्त्या शङ्कते स्यादेतदिति । उत्तरवादी स्वाशयमुद्घाटयति मैवमिति ॥ वक्ष्याम इति । ‘स्वाप्नानामपि चैतेषां न बाधो दृश्यते क्वचित्’ इत्यादिनैतदधिकरणान्त इति शेषः । तर्हि बाधाभावेनैव स्वाप्नपदार्थसत्यत्वसिद्धेस्तत्सामग्रीव्युत्पादनानर्थक्यमित्यतस्तस्यान्यथासिद्धिमुपपादयति सामग्रीति । स्यादेतदित्यादिनोक्तशङ्कापरिहारस्योद्भाष्यत्वं परिहरति तदिदमिति ।

### **परिमल**

जागरानुभूतेति । जाग्रदवस्थायामनुभूता ये पदार्थास् ते इदानीं स्मरणार्हा भवन्ति त(तए) एव स्वप्ने भान्ति न तु वासनोपादानका इत्याहुरित्यर्थः ॥ देशकालेति । काश्यां सुप्ते मधुरां पश्यति, हेमन्ते सुप्तो वसन्तं पश्यतीत्येवमादिरूपेण देशादिविप्रकृष्टत्वेनेत्यर्थः ॥ श्रुतिस्मृतिष्विति । स्वप्नमायासरूपेत्यादिप्रागुक्तास्विति भावः । पदार्थस्वरूपमित्यस्य पदार्थस्वरूपबुद्धिमित्यर्थो ज्ञेयः । जाग्रत्त्वमित्यस्य तत्प्रतीतिपर्यन्तत्वेनोक्तत्वात् । अदृष्टचरानिति विभागः । अननुभूतानित्यर्थः । तत्र हेतुस् तात्कालिकतयेति । तत्कालोत्पन्नत्वहेतुनेत्यर्थः । दृष्टचरतया जाग्रदवस्थानुभूततयेत्यर्थः । तादात्म्यारोपमाश्रित्योक्तं प्राक् । अधुना तु धर्मारोपमाश्रित्याह यद्वा जाग्रत्त्वमिति ॥ इति वक्ष्याम इति । ‘स्वाप्नानामपि चैतेषां न बाधो दृश्यते क्वचिदि’त्यत्रेति भावः ॥

### **यादुपत्यं**



किन्तु जागरानुभूतेति । जाग्रदवस्थायामनुभूता अत एव स्मरणयोग्या ये बाह्या गजादयस्तद्विषयक एवायमनुभवो न संस्कारप्रभवगजादिविषय इत्याहुरित्यर्थः ॥ पदार्थस्वरूपमिति । पदार्थस्वरूपप्रतीतिमित्यर्थः ॥ दृष्टचरतयेति । जागरानुभूतपदार्थतयेत्यर्थः । जागरानुभूतपदार्थगतधर्मारोपमाश्रित्याह यद्वा जाग्रत्त्वं नामेति ॥ वक्ष्याम इति । ‘स्वाप्नानामपि चैतेषां न बाधो दृश्यते क्वचिदि’त्यत्रेति शेषः ॥

### **श्रीनिवासतीर्थीया**

तदनुपपत्तेस् तद्विषयकानुभवस्य यथार्थत्वानुपपत्तेरित्यर्थः । संस्कारप्रभवत्वं सत्यार्थस्य विण बोध्यम् । जाग्रत्त्वस्यापीति । न केवलमर्थानामित्यर्थः ॥ अन्यथेति । सोपादानत्वसम्भवेऽपि तत्प्रतीतेर्भ्रान्तित्वोक्तावित्यर्थः ॥ अर्थेति । गजादिरूपार्थेत्यर्थः ॥ अविशेषादिति । जाग्रत्वस्य गजादिरूपार्थानां च सोपादानत्वाविशेषादित्यर्थः । जाग्रत्त्वस्य सोपादानत्वमसिद्धमेव । अभ्युपगम्यापि समाधत्ते न हीत्यादिना ॥ कारणेत्यादि । वासनादिरूपेत्यर्थः । ननु यदि बाधकाभावेनैवार्थानां सत्यतोच्यते तर्हि तदभाव एव वाच्यः । ‘वासनाः सर्ववस्तूनामि’त्यादिना तत्कारणं किमर्थं निरूपितम् । तेन ज्ञायते कारणसम्भवमात्रेणैवार्थानां सत्यताऽभिप्रेतेति । ततश्च जाग्रत्त्वस्यापि संस्कारोऽस्त्येवेति सोपादानत्वसम्भवेन सत्यतायाः सम्भवात् । भ्रान्तिर्जाग्रत्वमिति कथमुक्तमित्यत आह सामग्रीति । असत्वं स्वाप्नार्थस्य । तदसिद्धिः सामग्य्रभावस्यासिद्धिः । बाध इत्यनन्तरं नार्थप्रतीतेरिति शेषः । कुत इत्यत आह स्वाप्नेति ॥

### **वाक्यार्थरत्नमाला**

तद्विषयक एवेति । अनेन स्मर्तव्यार्थ इति सप्तम्यर्थो विषयत्वमित्युक्तं भवति । इष्टत्वादिति । अभिप्रेतत्वादित्यर्थः । अनभिमतव्यावृत्यर्थत्वादिति । नरंच नारायणमेवेत्यादाविवेति शेषः । जाग्रतोभावो जाग्रत्वमितीति । जाग्रतः पुरुषस्य भावो धर्मविशेषो ऽवस्थापि भवति । धर्मान्तरप्रसक्तावपि योग्यतया दण्डिनो भावतया दण्डस्येवावस्थाया एव प्राप्तिरिति भावः । लक्षणया जाग्रच्छब्दार्थ कथनपूर्वकमिति पाठः । जाग्रत्वेति लेखकप्रसादात् । स्वोपादानत्वमेव स्वाप्नेति पाठः । सोपादानत्वादिति वक्ष्यमाणत्वात् । मूले कारणसामग्रीसंपादनेति । कारणपौष्कल्पसंपादनेत्यर्थः । अत एव टीकाकृता युक्तिपादे मूलस्थं कारणसामग्रीपदमेव मेवव्याख्यातम् । साधुत्वं तु जिज्ञासाधिकरणीयसुधास्थैतत्प्रयोगव्युत्पादनप्रकारेण ज्ञेयम् । अस्माभिरपि तत्प्रकारेण पूर्वपादे व्युत्पादितं ज्ञेयम् । इत्यादिनैतदधिकरणान्त इति । इत्येतदादिर्यस्य तट्टीकाग्रन्थस्यादि रूपस्येति विग्रहाश्रयणेनात्र तद्भाष्यमूलमेव ग्राह्यम् । एवं तत्र तत्रोक्तम् ।





