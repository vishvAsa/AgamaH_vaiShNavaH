+++
title = "१० गृहीतव्याप्तिके अनुमाने न कोपि दोषः"

+++


## असिद्धसाधने दोषः को व्याप्तिर्यदि विद्यते

**गृहीतव्याप्तिके अनुमाने न कोपि दोषः**

**असिद्धसाधने दोषः को व्याप्तिर्यदि विद्यते**

### **सुधा**

द्वितीयं पराचष्टे असिद्धेति ।

## **अनुव्याख्यानम्**

***असिद्धसाधने दोषः को व्याप्तिर्यदि विद्यते ॥***

साध्याप्रसिद्ध्या यत्र पक्षधर्मत्वासिद्धिरुच्यते(हेतौ) तत्र व्याप्त्यादीतराङ्गसाकल्यमस्ति न वा । न चेत्तत एवानुमानं दुष्टं किं साध्यविणाप्रसिद्ध्या । यदि व्याप्त्यादिकं विद्यते तदाऽसिद्धसाधने को दोषः । न कोऽपि । अयमभिसन्धिः । हेतोर्हि पक्षधर्मत्वासिद्धिस्तदा स्यात् । यदि धर्मी वा हेतोस्तद्धर्मत्वं वा न स्यात् । सन्देहाभावेन पक्षत्वानुपपत्त्या पक्षधर्म(त्व)ताभावे तु स्वार्थानुमानविविलोपः स्यात् । यदा हि यो धूमवानसावग्निमानिति गृहीतव्याप्तिको गिरिशिखरे धूमं सहसैव पश्यन्व्याप्तिं स्मरति । तदोत्पद्यत एवास्यानुमितिः । न च तस्याग्निसन्देहोऽस्ति । यदा चाप्तवचनाद्विनिश्चितपर्वताग्निसम्बन्धः पर्वतं प्रत्यासीदन्धूममवलोकयति । तदाऽपि तस्य विना सन्देहेनाग्न्यनुमितिर्भवत्येव । न हि सामग्री बुद्धिमती । येन यन्मया कर्तव्यं तदन्येन कृतमिति पर्यालोच्योदासीत । नापि छिन्ने छिदाया इव परिच्छिन्ने परिच्छेदान्तरोत्पदोऽयुक्तः (वक्तुं न शक्यः) । नापि परार्थानुमाने सन्देहनियमः । विपर्यस्तस्यापि प्रतिवादित्वोपपत्तेः । अत एव सिद्धसाधकोऽसङ्गत एव नाश्रयासिद्ध इत्युक्तम् ।

किञ्च विदिततत्त्वोऽपि यदा परपरीक्षार्थं (द्यर्थे) तत्र प्रमाणं पृच्छति । तदा प्रयुक्तमनुमानममानं स्यात् । सन्देहाभावात् । तस्मात्सन्दिग्धसाध्यः पक्ष इत्याद्याः प्राचां वाचः सम्भावनाभिप्रायाः । परमार्थतस्त्वनुमितिविषय एव पक्षः । अतः सन्देहाभावे पक्षत्वानुपपत्त्यभावान्नाप्रसिद्धसाधने पक्षधर्मत्वासिद्धिरूपो दोष इति ।

### **वाक्यार्थचन्द्रिका**

ननु सन्देहाभावेन पक्षताऽनुपपत्त्या हेतोः पक्षधर्मताऽसिद्धिरेव तत्र दोषोऽस्तीति कथं ‘न कोऽपी’ति तदभावोक्तिरित्याशङ्क्य भवेदेतदेवं यदि सन्देहाभावस्य पक्षधर्मताऽसिद्धौ प्रयोजकत्वं स्यात् । न चैतदस्तीत्यभिप्रेत्य स्वयं पक्षधर्मताऽसिद्धेः प्रयोजकान्तरं तावदाह अयमिति । ननु धर्म्याद्यभाववत्सन्देहानुपपत्तिरपि तत्प्रयोजिका किन्न स्यादित्यतः किन्तस्याः स्वार्थपरार्थसाधारण्येनानुमानमात्रे पक्षधर्मताऽसिद्धिप्रयोजकत्वमभिमतं किंवा परार्थानुमान इति विकल्पं मनसि निधायाद्यं दूषयति सन्देहाभावेनेति । प्रायेण स्वार्थानुमानस्यापि सन्देहपूर्वकत्वान्न सन्देहानुपपत्त्या तत्र पक्षधर्मत्वासिद्धिरिति कथं तद्विलोपापादनमित्यत उक्तं विशेषेति । तमेव स्वार्थानुमानविमुदाहरति यदा हीति ॥ उत्पद्यत एवेति । सामग्य्राः कार्याव्यभिचारादिति भावः । तद्विशेषान्तरं चोदाहरति यदा चेति । ननु तत्रानुमितिसामग्रीसत्त्वेऽपि न तयाऽनुमितिर्भवति । प्रकारान्तरेण पर्वते वन्हेः सिद्धत्वेन तत्पर्यालोचनया तस्यास्तत्रोदासीनत्वादित्यतो भवेदेतदेवं यदि तस्या उक्तप्रकारा पर्यालोचनोपपन्ना स्यान्न च सोपपद्यतेऽचेतनत्वादित्याशयेनाह न हीति । ननु तत्रानुमितिसामग्य्रां छिन्ने छिदाया इव निश्चिते निश्चयोत्पादस्याशक्यत्वादेव न तत्रानुमितिरित्याशङ्क्य भवेदेवं यदि तत्र तदुत्पादस्याशक्यत्वं स्यान्न च तदस्ति । चैत्रेण ज्ञातेऽर्थे मैत्रस्य, चैत्रस्यैव कालान्तरे ज्ञानान्तरस्य, तदानीमपि प्रत्यक्षसिद्धे शाब्दज्ञानान्तरस्य, प्रत्यक्षधारावाहिकज्ञानान्तरस्य, शब्दलिङ्गाभ्यां निश्चितेऽप्यर्थे सामग्रीवशाच्छाब्दलैङ्गिकज्ञानान्तरस्य च दर्शनादित्याशयेनाह नापीति । अस्तु तर्हि द्वितीयो निरवद्यत्वादित्यत आह नापीति । तत्कुत इत्यतस्तथा सति परार्थानुमानविविलोपः स्यादित्याशयेनाह विपर्यस्तस्यापीति ॥ अत एवेति । सन्देहस्य पक्षतायामनुपयोगेन तदनुपपत्तेः पक्षधर्मत्वाभावसाधकत्वाभावादेवेत्यर्थः । उक्तमिति । प्रमाणलक्षण इति शेषः ।

प्रकारान्तरेणापि परार्थानुमानविविलोपमाह किञ्चेति ॥ तस्मादिति । उक्तरीत्या स्वार्थानुमानपरार्थानुमानमात्रे सन्देहनियमानुपपत्तेरित्यर्थः ॥ अनुमितिविषय एवेति । नन्वेवं सति परामर्शस्य पक्षधर्मताविषयकत्वं न स्यात् । अनुमितिविषयत्वरूपपक्षताया अनुमितिकालमात्रवृत्तितया ततः प्रागसत्त्वादिति चेन्न लिङ्गाभिमतस्य तत्र तदा तद्धीजननानुकूलसहकारिसम्पत्तिरूपानुमितिविषयत्वयोग्यताया एव विषयपदेनात्राभिमतत्वेनानुमितिविषयत्वमात्रस्यानभिमततया तस्यानुमितितः प्रागसत्त्वेऽप्यभिमतायास्ततः पूर्वमपि सत्त्वेन परामर्शस्य तद्विषयकत्वोपपत्तेः । ननु चोक्तसहकारिसम्पत्तिरूपतद्योग्यताया अपि परामर्शदशायामेव सत्त्वेन ततः पूर्वमसत्त्वात्कथं परामर्शस्य तद्विषयकत्वं स्यादिति चेत्काऽत्र कथन्ता । लिङ्गपरामर्शस्य तद्विषयकत्वं हि न स्वपूर्वकाले विद्यमाना या पक्षता तदाश्रये व्याप्यवत्त्वविषयकत्वं गौरवात् । किन्तु स्वकाले विद्यमाना या पक्षता तदाश्रये व्याप्यवत्त्वविषयकत्वम् । लिङ्गपरामर्शकाले च पक्षताऽस्त्येवेति काऽत्रानुपपत्तिः । यद्वा व्यापकवत्त्वेनानुमितिविषयत्वं पक्षत्वमित्यर्थः । व्यापकवत्त्वेनेति विणाच्च न व्यापकतावच्छेदकादावतिप्रसङ्गः । न चैवमनुमितिदशायामेव तद्विषयत्वरूपपक्षता स्यान्न तु परामर्शदशायामिति वाच्यम् । तद्दशायां पक्षताया असत्त्वेन बाधकाभावेनेष्टापादनत्वात् । न च पक्षताया अनुमित्यजनकत्वप्रसङ्गो बाधकः । तस्यास्तदजनकत्वस्यैव मन्मतत्वेन तदप्रसङ्गात् । नापि परामर्शस्य पक्षधर्मताविषयकत्वानुपपत्तिर्बाधिका न हि परामर्शस्य तद्विषयकत्वं नाम स्वकाले विद्यमाना या पक्षता तदाश्रये व्याप्यवत्त्वविषयकत्वम् । गौरवात् । किन्तु वस्तुगत्या विद्यमाना या पक्षता तदाश्रये व्याप्यवत्त्वविषयकत्वम् । ततश्च परामर्शकाले पक्षताया असत्त्वेऽपि स्वजन्यानुमितिकाले तत्सत्त्वादुपपन्नमेव परामर्शस्य स्वजन्यफलसमानकालीनपक्षताश्रये व्याप्यवत्त्वविषयकत्वमिति न तदनुपपत्तिः । विस्तरस्तु तर्कताण्डवे द्रष्टव्यः ।

### **परिमल**

द्वितीयमिति । उत साध्येति प्राग्विकल्पितद्वितीयपक्षमित्यर्थः । स्वार्थानुमानविविलोपः स्यादित्युक्तं व्यनक्ति यदा हीति ॥ अन्येन कृतमिति । आप्तवाक्यादिनेत्यर्थः । विपर्यस्तस्यापीति । विपरीतनिश्चयवतोऽपीत्यर्थः ॥ अत एवेति । सन्देहस्य पक्षतानुपयोगादेवेत्यर्थः ॥ इत्युक्तमिति । प्रमाणलक्षणे उक्तमित्यर्थः । ‘तत्रैवकारव्यावर्त्योक्तिर्नाश्रये’ति । न पक्षताऽसिद्ध्यन्तर्भाव’ इत्युक्तमित्यर्थः ॥ अनुमितिविषय एवेति । साध्यधर्मविशिष्टस्यैवानुमितिविषयत्वात् साध्यधर्मविशिष्टः पक्ष इत्यन्यत्राचार्योक्तलक्षणाविरोध इति भावः ।

### **यादुपत्यम्**

अत एवेति । सन्देहस्य पक्षतायामनुपयोगादेवेत्यर्थः ॥ उक्तमिति । युक्तिपाद इति शेषः ॥ अनुमितिविषय इति । अत्रानुमितेर्विषयो यस्येति बहुव्रीहिणाऽनुमितिविषयीभूतसाध्यधर्मविशिष्टः पक्ष इत्यर्थलाभात् ‘साध्यधर्मविशिष्टः पक्षः । यत्प्रतीतिर्लिङ्गेन जनयितव्या स साध्यधर्म’ इति मिथ्यात्वानुमानखण्डनटीकयैकवाक्यतेति ध्येयम् । अत्र च व्यापकत्वेनानुमितिविषयो यस्तद्वैशिष्ट्यं विवक्षितम् । अतो व्यापकतावच्छेदकानामप्यनुमितिविषयत्वेन तद्वैशिष्ट्यमादाय साध्यादौ नातिव्याप्तिरित्यवधेयम् । नन्वेवमनुमितिकाल एव पक्षता प्राप्ता न लिङ्गपरामर्शकाले । ततश्च लिङ्गपरामर्शः कथं पक्षधर्मताविषयकः स्यादिति चेन्न । लिङ्गपरामर्शस्य पक्षधर्मताविषयकत्वं नाम स्वजन्यानुमितिसमानकालीनपक्षताश्रये व्याप्यवत्त्वविषयकत्वमेवेति विवक्षितत्वात् । न चैवं पक्षताया अनुमितिजनकत्वानुपपत्तिः । मन्मते तस्यास्तदजनकत्वात् ।

### **श्रीनिवासतीर्थीया**

नन्वाप्तवचनात्पर्वतेऽग्निसम्बन्धस्य निश्चितत्वात्कथं पुनस्तत्रानुमानप्रवृत्तिः । प्रवृत्तौ वा ज्ञाते पुनः कथं तत्र ज्ञानान्तरोत्पाद इत्यत आह न हि सामग्रीति ॥ अत एव परार्थानुमाने सन्देहनियमाभावादेव । यस्याप्तवचनादिना साध्यनिश्चयोऽस्ति तं प्रत्यपि वाक्यप्रयोगे अनुमितिर्जायत इति सिद्धसाधकोऽनाकाङ्क्षिताभिधानरूपत्वाद् अस्मन्मतेऽसङ्गत एव न त्वाश्रयासिद्धता हेतोः । सिद्धधर्मस्य साधने ‘पक्षो हि संश्रयस्तस्य स च साध्यान्वितो यत’ इति परोक्तरीत्याऽऽश्रयासिद्ध इत्यर्थः । पक्षलक्षणे विषयपदं विशेष्यपरम् । अन्यथा साध्येऽतिव्याप्तेरिति ध्येयम् ।

### **वाक्यार्थरत्नमाला**

मैत्रस्येत्यस्य ज्ञानान्तरस्येति वक्ष्यमाणेनान्वयः । तस्य च दर्शनादिति वक्ष्यमाणेनान्वयः । एवमुत्तरभाष्यं तानामपि(?) । यद्यपि मैत्रस्यैकमेव ज्ञानम् । तथापि चैत्रज्ञानापेक्षयाऽन्तरत्वोक्तिः । क्वचिन्मैत्रस्य ज्ञानस्येति पाठश्चेन्न दोषः । तत्र च षष्टी व्यधिकरणता स्पष्टा । अनुमितिविषयतामात्रस्य अनभिप्रेततयेति पाठः । अतस्तस्या इति युक्तम् । विषयत्वस्येति पाठे वा उत्तरत्र वा तस्यानुमितित इति पाठः । अभिप्रेताया इति योग्यताया इति शेषः । नन्वेवं सति परामर्शस्येति । उपलक्षणं चैतत् । व्यापके व्यापकतावच्छेदकादौ चानुमितिविषयत्वसत्वाद् अतिव्याप्तिश्चेति द्रष्टव्यम् । विषयशब्देन चोक्तसहकारीत्यादितर्कताण्डवमनुसृत्य प्रागुक्तदोषं परिहरति । लिङ्गाभिमतस्येति । अनेन लिङ्गाभिमतस्य यत्र यदीयं प्रति यद्धीजननानुकूलसहकारिसंपत्तिस्तत्र तदा तं प्रति तत्साध्यं तद्विशिष्टश्च तदा तं प्रति पक्ष इति सूचनान्नव्यापकादौ प्रसङ्ग इत्यपि सूचितं भवति । तत्र पक्षे तदा साध्यस्य धीजननानुकूलसहकारिसंपत्तितया अनुमितिविषयत्वयोग्यता इति पदार्थः । एवं चोत्तरयोजनायां साध्यादिव्यावृत्तिप्रतिपादनेपि अत्र तदप्रतिपादनमिति चोद्यं निरस्तम् । स्वमते पक्षलक्षणीयतर्कताण्डवीयत्वज्ञापनायाह । विस्तरस्त्विति ।

