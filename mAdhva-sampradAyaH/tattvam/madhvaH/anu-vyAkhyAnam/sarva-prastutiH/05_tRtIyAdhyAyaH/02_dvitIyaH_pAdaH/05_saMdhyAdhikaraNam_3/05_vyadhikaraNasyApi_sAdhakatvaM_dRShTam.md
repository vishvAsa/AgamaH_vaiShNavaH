+++
title = "०५ व्यधिकरणस्यापि साधकत्वं दृष्टम्"

+++


## रोहिण्युदय आसन्नः कृत्तिकाऽभ्युदिता यतः

**व्यधिकरणस्यापि साधकत्वं दृष्टम्**

**रोहिण्युदय आसन्नः कृत्तिकाऽभ्युदिता यतः**

### **सुधा**

न केवलं व्याप्त्याद्यङ्गसाकल्ये व्यधिकरणत्वमात्रेण दुष्टत्वं न दृष्टम् । किन्तु दृष्टं च व्यधिकरणस्यापि व्याप्त्यादिसम्पत्तिमतः साधकत्वमित्याह रोहिणीति ।

## **अनुव्याख्यानम्**

***रोहिण्युदय आसन्नः कृत्तिकाऽभ्युदिता यतः ॥***

***इत्युक्ते साधनं नो किम् ..... ......***

नदीपूरदर्शनेनोत्तरदेशे वृष्ट्यनुमानं प्रत्यग्रशरावचक्रभ्रमदर्शनेन कुलालासत्त्यनुमानं चाशङ्क्य केन चिदुक्तं नोत्तरदेशोऽत्र पक्षः किन्नाम नदी । तद्धर्मेणैव पूरेण तद्धर्मस्यैव वृष्टिमदुत्तरदेशसम्बन्धस्य साध्यत्वम् । एवं शरावचक्रधर्माभ्यां प्रत्यग्रत्वभ्रमाभ्यां तद्धर्मस्यैव कुलालासत्तेरनुमानमिति । अत इदमुदाहरणान्तरमुदितम् । न हि त(थेहरो)त्रेवेह रोहिण्याः कृत्तिकाया वा द्वौ धर्मौ सम्पादयितुं शक्यौ ।

नन्विहापि कालं पक्षीकृत्य प्रयोक्तव्यम् ॥ विमतः कालो रोहिण्युदयासत्तिमान्कृत्तिकोदयवत्कालत्वादतीतकालवदिति । (मैवम्) एवं सति देशं कालं वाऽऽदाय सामानाधिकरण्यस्य सर्वत्र सत्त्वाद्य्वधिकरणासिद्ध एव न स्यादिति व्यर्थं तत्परिसङ्ख्यानम् । एवमप्रयोगे व्यधिकरणत्वं सावकाशमिति चेन्न । तथा सत्यसिद्धेरुक्तिदोषत्वाभावप्रसङ्गात् । न चोक्तिदोषत्वमपि । व्यधिकरणतयोक्तेरपि साध्यसिध्यङ्गत्वानुभवात् । एवमेव हि लौकिकानामुक्तयः । परीक्षका अपि हि ‘तत्प्रामाण्यमाप्तप्रामाण्यादि’त्यादि प्रयुञ्जते । तदिदमुक्तम् इति व्यधिकरणतया उक्तेऽप्येतद्वाक्यं, साधनं साध्यसिध्यङ्गं नो किं भवत्येवेति ।

### **वाक्यार्थचन्द्रिका**

ऊर्ध्वदेशो वृष्टिमानधोदेशे नदीपूरादित्यादिप्रसिद्धव्यधिकरणोदाहरणपरित्यागेन अप्रसिद्धतदुदाहरणेन प्रसक्तां भाष्यकाराणामचातुरीं तदुदाहणे प्रयोजनकथनेन परिहरति नदीपूरदर्शनेनेति । अधादेश इति शेषः ॥ प्रत्यग्रेति । प्रत्यग्रशरावश्च चक्रभ्रमश्च तयोर्दर्शनेनेत्यर्थः ॥ किन्नामेति । इयं नदी वृष्टिमदूर्ध्वदेशसंबद्धा पूरवधोदेशसम्बद्धत्वात्सम्मतवदित्यनुमानप्रकारोऽत्र बोध्यः ॥ तद्धर्मस्यैवेति । शरावचक्रधर्मस्यैवेत्यर्थः । शरावः कुलालासत्तिमान्प्रत्यग्रत्वाच् चक्रं कुलालासत्तिमभ्रमणवत्त्वादित्यनुमानप्रकारोऽत्र विवक्षितो न त्वयं देशः कुलालासत्तिमानिति । येन वैयधिकरण्यं स्यादिति भावः ॥ द्वै धर्माविति । साध्यसाधनभूताविति शेषः । ततश्च रोहिण्युदयासत्तेः कालगतत्वात्कृत्तिकोदयस्य च कृत्तिकागतत्वादत्र वैयधिकरण्यमपरिहार्यमेवेति भावः ।

नन्वत्र ‘रोहिण्युदय आसन्नः कृत्तिकाभ्युदिता यत इति साधनं नो किमि’त्येतावतैव व्याप्त्यादिमतो व्यधिकरणस्य साध्यसिद्ध्यङ्गतोपदर्शनेन तद्दूषणत्वसिद्धे’रित्युक्ते साधनं नो किमि’त्यित्र मूले उक्तपदानर्थक्यम् । न च व्यधिकरणतयोक्तेरपि साध्यसिद्ध्यङ्गत्वोपदर्शनार्थं तदिति वाच्यम् । तदुपदर्शनस्याप्यनर्थकत्वात् । न च व्यधिकरणत्वस्योक्तिदूषणत्वाभावप्रतिपादनार्थत्वान्न तदिति वाच्यम् । तत्प्रतिपादनस्यापि प्रयोजनाप्रतीतेः । न चोक्तिदोषत्वशङ्कापरिहारार्थं तदिति वाच्यम् । अर्थदोषत्वसम्भवे तत्परित्यागेनोक्तिदोषत्वशङ्काया एवानुदयेन तत्परिहारार्थत्वायोगात् । न चार्थस्य साध्यसिद्ध्यङ्गत्वोपपादनेन व्यधिकरणताया अर्थदोषत्वाभावस्य सिद्धान्तिनोपपादितत्वाद्युक्तः पूर्वपक्षिणस्तत्परित्यागेनोक्तिदोषत्वाङ्गीकार इति वाच्यम् । प्रयोगविपरिणामेन तस्य समानाधिकरणत्वसिद्ध्या व्यधिकरणोदाहरणत्वस्यैव पूर्वपक्षिणं प्रत्यसम्मतत्वेन भाष्यकारेण तदीयसाध्यसिद्ध्यङ्गत्वोपवर्णनेन व्यधिकरणतायास्तत्त्वेन परसम्प्रतिपन्नपद्मविकासाद्युदाहरणेष्वदोषत्वस्यालाभेन तत्परित्यागस्यैवायोगेनोक्तिदोषत्वशङ्काया एवानुत्थानात् । कथञ्चित्तदुदयेऽपि तस्याः स्पष्टदूषणत्वेन तत्परिहाराय तथोक्तेः साध्यसिद्ध्यङ्गत्वकथनपर्यन्तत्वस्य भाष्यकारीययत्नस्यानर्थक्याच्चेत्याशङ्क्य रोहिण्युदय आसन्नः कृत्तिकाया उदितत्वादिति व्यधिकरणस्य सिद्धान्तिनोपवर्णितायाः साध्यसिद्ध्यङ्गताया भञ्जकत्वेन पूर्वपक्ष्युपन्यस्तस्य प्रयोगविपरिणामेन समानाधिकरणत्वस्य समानन्यायतया व्यधिकरणतया परसम्प्रतिपन्नेषु पद्मविकासादिष्वपि सिद्धान्तिनोपवर्णयितुं शक्यत्वेन पूर्वपक्षिणं प्रति तद्दोषत्वपरिसङ्ख्यानवैयर्थ्यस्योद्भावयितुं शक्यत्वात्तत्परिहाराय युक्त एव पूर्वपक्षिण उक्तिदोषत्वाभ्युपगमो व्यधिकरणत्वस्य । यद्यपि तत्परिहारो वक्ष्यमाणरीत्या प्रकारान्तरेणापि सम्भवति । तथाऽपि वस्तुतत्त्वकथनाय साध्यसिद्ध्यङ्गत्वोपवर्णनेन तददोषत्वस्यावश्यवक्तव्यत्वान्न तदर्थकोक्तपदवैयर्थ्यमित्यभिप्रेत्य तत्परतयोक्तिपदसार्थक्यं वर्णयितुं सिद्धान्तिनोद्भाव्यस्य व्यधिकरणपरिसङ्ख्यानवैयर्थ्यप्रसङ्गस्योत्थापनाय प्रकृतोदाहरणस्य समानाधिकरणत्वशङ्कामुत्थापयति नन्विहापीति ॥

सर्वत्र सत्त्वादिति । व्यधिकरणतया परसम्प्रतिपन्नपद्मविकाससमुद्रवृद्धिघटगतकृतकत्वादिना सूर्यचन्द्रोदयशब्दानित्यत्वाद्यनुमानस्थलेऽपि अयं कालः सूर्योदयवान् पद्मविकासवत्कालत्वात् सम्मतवद् अयं कालश्चन्द्रोदयवान् समुद्रवृद्धिमत्कालत्वात्सम्मतवदित्यादिप्रकारेणेति शेषः ॥ उक्तिदोषत्वेनेति । तद्दोषत्व प्रसङ्गेनेत्यर्थः । यद्यप्यर्थदोषस्यापि तद्द्वारा वचनदोषत्वस्य व्यवस्थापितत्वत्वान्नोक्तिदोषत्वमनिष्टम् । तथाऽपि साक्षात्तद्दूषणत्वप्रसङ्गे तात्पर्यान्नानुपपत्तिरिति भावः ॥ अर्थेति । अत्रापि साक्षादर्थदोषत्वं न स्यादित्यत्र तात्पर्यम् । अतो वचनदोषस्यापि तद्द्वाराऽर्थदोषत्वसम्भवादप्रयोजकत्वान्न तदापादनं युक्तमिति शङ्काऽनवकाश इति ध्येयम् । अङ्गीकृत्यैव चोक्तिदोषत्वमसिद्धेरर्थदोषत्वाभावप्रसञ्जनं कृतम् । वस्तुतस्तु नोक्तिदोषत्वमपीत्याह न चेति । नापीत्यर्थः । तत्र हेतुमाह व्यधिकरणतयेति ॥ साध्येति । रोहिण्युदय आसन्नः कृत्तिकाया उदितत्वादित्युक्तावपि श्रोतृणामनुमित्युत्पत्तेरिति भावः । ननु च व्यधिकरणतयोक्तिरेवासिद्धेत्यतः किं लौकिकानां तथोक्तिर्नास्तीत्यभिमतं किं वा परीक्षकाणामिति विकल्पं मनसि निधायाद्यं प्रत्याचष्टे एवमेवेति । रोहिण्युदय आसन्नः कृत्तिकाया उदितत्वादित्येवमेवेत्यर्थः । द्वितीयं न्यायसूत्रकारीयव्यधिकरणप्रयोगोपदर्शनेन निराचष्टे परीक्षका अपीति । नन्वत्र भाष्ये तथोक्तेः साध्यसाधकत्वस्यानुक्तेः कथमनेनोक्तिदोषत्वनिरास इत्यत उक्तमर्थं मूलारूढं करोति तदिदमिति ।

### **परिमल**

नदी तद्धर्मेणैवेति । नदी पक्षः । वृष्टिमदुत्तरदेशसम्बद्धा पूरवत्वात्सम्मतवत् । शरावः कुलालासत्तिमान् प्रत्यग्रत्वात् । चक्रभ्रमः कुलालासत्तिमान् चक्रभ्रमत्वात्सम्मतवदित्यनुमानमित्यर्थः ॥ द्वौ धर्माविति । साध्यसाधनरूपावित्यर्थः ॥ सर्वत्र सत्त्वादिति । कालः शब्दानित्यत्ववान् घटीयकृतकत्ववत्त्वाद् इत्यादिरूपेण सत्त्वादित्यर्थः ॥ एवमेव हीति । ऊर्ध्वदेशो वृष्टिमान् अधोदेशे नदीपूरात् । रोहिण्युदय आसन्नः कृत्तिकाया उदितत्वादित्येवमेव हीत्यर्थः ॥ परीक्षका अपीति । तार्किकादय इत्यर्थः । तत्प्रामाण्यं वेदप्रामाण्यम् । आप्तस्येश्वरस्य प्रमाणत्वादिति गौतमसूत्रस्यार्थः । ‘आम्नायस्य क्रियार्थत्वादानर्थक्यमतदर्थानामि’ति जैमिनिसूत्रादिरादिपदार्थः ।

### **यादुपत्यम्**

प्रत्यग्रेति । प्रत्यग्रशरावश्च चक्रभ्रमश्च तयोर्दर्शनेनेत्यर्थः ॥ तद्धर्मस्यैवेति । तथा च शरावं चक्रं वा पक्षीकृत्य कुलालासत्तिमदित्येवानुमानमभिमतम् । न त्वयं देशः कुलालासत्तिमानिति । येन वैयधिकरण्यं स्यादिति भाव; ॥ द्वै धर्माविति । साध्यसाधनभूतावित्यर्थः । रोहिण्युदयासत्तेः कालगतत्वात्कृत्तिकाभ्युदयस्य च कृत्तिकागतत्वादिति भावः ॥ सर्वत्र सत्त्वादिति । घटीयकृतकत्वशब्दानित्यत्वयोः कालमादाय नदीपूरवृष्ट्योश्च स्थूलदेशमादाय सामानाधिकरण्यस्य सत्त्वादित्यर्थः ॥ एवमेव हीति । ‘रोहिण्युदय आसन्नः कृत्तिकाभ्युदिता यत’ इत्येवमेव हीत्यर्थः ।

### **श्रीनिवासतीर्थीया**

तद्धर्मेण नदीधर्मेण । तद्धर्मस्य नदीधर्मस्य । तथा च नदी वृष्टिमदूर्ध्वदेशसम्बद्धा पूरवदधोदेशसम्बन्धत्वादित्यनुमानं ज्ञेयम् । तद्धर्मस्य शरावादिधर्मस्य । कुलालासत्तेः कुलालासत्तिमद्देशसम्बन्धस्य । तथा च शरावं कुलालासत्तिमद्देशसम्बद्धं प्रत्यग्रत्वात् । चक्रं कुलालासत्तिमद्देशसम्बद्धं भ्रमवत्त्वादित्यनुमानं द्रष्टव्यम् । असिद्धेर् व्यधिकरणासिद्धेः । तर्हि उक्तिदोषत्वमेवास्तु । वचनद्वारा अर्थदोषोपपत्तेरित्यत आह न चेति ।

### **वाक्यार्थरत्नमाला**

प्रत्यग्रेति चक्रादेरपि विणमिति भ्रान्तिपरिहारायाह । प्रत्यग्रशरावश्चेति । प्रत्युत्पन्नः शरावः । तत्कालिकोत्पन्नशराव इति यावत् । संमतवदिति पाठः । तदीयसाध्यसिध्यङ्गत्वेति । कृत्तिकोदयादिस्थलविशेषीयेत्यर्थः । अलाभेन चेति स्वरसः पाठः । शब्दाभावेपि तदर्थगर्भ एवार्थः । तत्परित्यागस्यैवेति । तत्र तच्छब्देनार्थदोषत्वं परामृश्यते । स्पष्टदूषणत्वेनेति । स्पष्ठं दूषणं यस्या इति विग्रहः । इत्यादिप्रकारेणेति आदिपदेन पटगतकृतकत्वशब्दगतानित्यत्वयोः सामानाधिकरण्येन प्रयोगप्रकारो ध्येयः । प्रयोगप्रकारः शोध्योस्ति । .....व्यवस्थापितत्वादिति । विरोधोऽसङ्गतिश्चैव साक्षाद्युक्तेस्तु दूषणमित्येतद्युक्तिपादीयानुव्याख्यानव्याख्यानावसरे मूल एव व्यवस्थापितत्वादित्यर्थः । न्यायसूत्रकारीयेति । मन्त्रायुर्वेदवच्च तत्प्रामाण्यमाप्तप्रामाण्यादिति द्वितीयाध्यायप्रथमान्हिकस्थसूत्रगतव्यधिकरणप्रयोगेत्यर्थः ।

