+++
title = "०३ भोजनेष्टसाधनतानुमानं मानमेव"

+++


## अतो हि भोजनादीनामिष्टसाधनताऽनुमा

**भोजनेष्टसाधनतानुमानं मानमेव**

**अतो हि भोजनादीनामिष्टसाधनताऽनुमा**

### **सुधा**

कुत एतदित्यत आह अतो हीति ।

## **अनुव्याख्यानम्**

***अतो हि भोजनादीनामिष्टसाधनताऽनुमा ॥***

***मानं व्यवहृतौ नित्यं ...... ......***

एवशब्दोऽत्राध्याहार्यः । सोपाधिक(स्य)व्यभिचारस्याप्रामाण्यकारणत्वाभावादेव ह्यागामिभोजनादीनामिष्टसाधनतानुमानम् । यदि सोपाधिकोऽपि व्यभिचारोऽप्रामाण्यहेतुः । स्यात्तदा विमतं भोजनमिष्टसाधनं भोजनत्वात् ह्यस्तनभोजनवदित्यनुमानममानं प्रसज्येतेति । अप्रमाणमेव तदस्त्वित्यत आह व्यवहृताविति । कारणमिति शेषः । यदि व्यभिचारेणेदममानं स्यात्तदा प्रमेयत्वमिव व्यवहर्तृभिरमानतया निश्चीयेतापि । तथा च ततो भोजने प्रेक्षावतां प्रवृत्तिर्न स्यात् । ननु व्यभिचारिसाधनं सन्देहमावहति । सन्देहोऽपि भवति प्रवृत्तिहेतुरिति । सत्यम् । सन्देहः साशङ्कां प्रवृत्तिमुपजनयति न निरङ्कुशाम् । इयं तु निरङ्कुशा सर्वानुभवसिद्धेति । तदिदमुक्तं नित्यमिति । पूर्वेणैव सम्बन्धः ।

### **वाक्यार्थचन्द्रिका**

ननु सोपाधिकसाध्यव्यभिचारस्यासाधनत्वेऽतिप्रसङ्गकथनपरमुत्तरवाक्यमनर्थकमित्याशङ्क्याविप्रतिपादनेन प्रागभिप्रेतप्रतिबन्दीसमर्थनार्थत्वान्न तदिति भावेनाविसमर्थपरतयोत्तरग्रन्थं योजयितुं विशेषात् प्रतिबन्द्यनुपपत्तिशङ्कामुत्थापयति कुत इति । साध्यसाहित्यमात्रस्यानुमानप्रामाण्यप्रयोजकत्वे बाधकसद्भावान्निरुपाधिकसाहित्यस्यैव तत्प्रयोजकत्वेऽपि व्यभिचारमात्रस्यैवासाधनत्वप्रयोजकत्वे बाधकाभावान्न निरुपादिकसाहित्यप्रतिबन्द्या निरुपादिकव्यभिचारस्य तत्प्रयोजकत्वमित्यर्थः । नन्वत्र भोजनादीनामिष्टसाधनतानुमानस्य मानत्वमुच्यते । न तु सोपाधिकव्यभिचारस्यासाधनत्वप्रयोजकत्वे किञ्चिद्बाधकमिति । कथमनेनोक्तशङ्कापरिहार इत्यतोऽपेक्षितपूरणेन बाधकसमर्थनपरतया तद्योजयति एवशब्द इत्यादिना । तथाऽपि ‘व्यवहृतावि’त्यनुमानस्य व्यवहृतिकारणत्वप्रतिपादनमनर्थकमित्याशङ्क्यामानत्वस्यानिष्टत्वोपपादनेन तदापादनस्येष्टापादनतयाऽऽभासत्वशङ्कापरिहारार्थत्वान्न तदिति भावेन तच्छङ्कापरिहारतया तद्योजयति अप्रमाणमेवेति । नन्वत्र व्यवहृतिकारणत्वानुक्तेः कथमनेनानिष्टत्वसमर्पणमित्यतोऽपेक्षितपूरणेन तद्योजयति ॥ कारणमिति इति । नन्वमानत्वेऽपि तत्त्वेनानिश्चितत्वात्ततो भोजनादौ प्रवृत्तिसम्भवान्न प्रवृत्तिसम्भवान्न प्रवृत्तिकारणत्वेनानिष्टत्वसिद्धिरित्यतो नात्रामानत्वेन ततो भोजनादावप्रवृत्तिः साक्षादापाद्यते येनाप्रयोजकत्वं स्यात् । किन्नाम यदिदममानं स्यात्तदा तत्त्वेन प्रमेयत्वादिवन्निश्चीयेतेति तन्निश्चयापादनद्वारैवेति नाप्रयोजकत्वमित्याशयेन योजयति यदीति । तथाऽपि ‘नित्यमि’ति प्रवृत्तेर्निश्शङ्कत्वप्रतिपादनमनर्थक मित्याशङ्क्य सन्देहजन्यत्वनिरासेन प्रवृत्तेरन्यथोपपत्तिशङ्कापरिहारार्थत्वान्न तदिति भावेनान्यथोपपत्तिशङ्कानिरासपरतया तद्योजयितुं तां शङ्कामुत्थापयति नन्विति ॥ पूर्वेणेति । व्यवहृतौ कारणमित्यनेनेत्यर्थः ।

### **श्रीनिवासतीर्थीया**

ततो ऽनुमानत्वनिश्चयात् ।

### **वाक्यार्थरत्नमाला**

विशेषात्प्रतिबन्दीति । विमुद्भाष्येति ल्यब्लोपनिमित्ता पञ्चमी । बाधकसद्भावादिति । व्यभिचारिणो मित्रातनयत्वादेरपि साधकत्वप्रसङ्ग इति बाधकेत्यर्थः ।

