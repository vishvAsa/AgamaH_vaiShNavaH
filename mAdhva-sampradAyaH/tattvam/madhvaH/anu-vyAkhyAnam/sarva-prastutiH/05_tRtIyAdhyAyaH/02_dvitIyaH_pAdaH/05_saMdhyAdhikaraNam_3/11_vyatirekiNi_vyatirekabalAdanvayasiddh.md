+++
title = "११ व्यतिरेकिणि व्यतिरेकबलादन्वयसिद्धिः"

+++


## व्याप्तिश्च व्यतिरेकेण तत्र तैश्चावगम्यते

**व्यतिरेकिणि व्यतिरेकबलादन्वयसिद्धिः**

**व्याप्तिश्च व्यतिरेकेण तत्र तैश्चावगम्यते**

### **सुधा**

तृतीयं निराकरोति व्याप्तिश्चेति ।

## **अनुव्याख्यानम्**

***व्याप्तिश्च व्यतिरेकेण तत्र तैश्चावगम्यते ॥***

तत्र जीवच्छरीरजातं सात्मकं प्राणादिमत्त्वात्, भूरितरेभ्यो भिद्यते गन्धवत्त्वात्, ईश्वरः सर्वज्ञः सर्वकर्तृत्वादित्यादौ केवलव्यतिरेकिणि साधनसमूहे । तैर् अप्रसिद्धैरपि सात्मकत्वादिभिः साध्यैः । व्याप्तिश्चास्ति । न केवलं पक्षधर्मता । व्यतिरेकेण साध्याभावस्य साधनाभावव्याप्तत्वेन लिङ्गेनावगम्यते च सा ।

इदमुक्तं भवति । साध्यविणाप्रसिद्ध्या व्याप्तिप्रतीत्यभावं प्रसञ्जयतो व्याप्त्यभावः । तथा हि । केवलव्यतिरेक्यनुमानं प्रमाणं न वा । नेति पक्षे वक्ष्यामः । आद्ये तस्य व्याप्तिसद्भावो व्याप्त्यवगम(श्चावश्यमङ्गी)श्चाङ्गीकार्यः । अन्यथानुमानत्वव्याघातात् । न च केवलव्यतिरेकिणि साध्यं प्रसिद्धम् । पक्षे प्रसिद्धौ सिद्धसाधनत्वात् । अन्यत्र प्रसिद्धौ तत्र हेतोर्वृत्तौ केवलव्यतिरेकित्वानुपपत्तेः । अवृत्तावसाधारण्यप्रसङ्गात् । अतः (प्र)शिथिलमूलः प्रसङ्गः । व्यतिरेकिणः क्व व्याप्तिः केन चावगम्यत इति चेत् । पक्ष एव व्यतिरेकेणावगम्यत इति ब्रूमः । पक्षादिप्रविभागात् प्रागवगता तत्रैव विप्रतिपत्त्योपदर्शयितुमशक्या व्यतिरेकेणोपपाद्यत इति । तैरिति बहुवचनेनातिप्रसिद्धतां प्रसङ्गव्याप्तिभङ्गस्य सूचयति ।

### **वाक्यार्थचन्द्रिका**

इत्यादावित्यादिपदेन, शब्दः पृथिव्याद्यष्टद्रव्यातिरिक्तद्रव्याश्रितः पृथिव्याद्यष्टद्रव्यानाश्रितत्वे सति गुणत्वादित्यादेः सङ्ग्रहः ।

ननु व्याप्तिश्चेत्यादिग्रन्थेन व्यतिरेकिणि व्याप्तिस्तदवगमश्चास्तीति प्रतिपाद्यते । तदनर्थकम् । न च व्यतिरेकिणि व्यभिचारप्रदर्शनेन यत्राप्रसिद्धविणत्वं तत्र व्याप्त्यप्रतीतिरिति अप्रसिद्धविणत्वे व्याप्त्यप्रतीतिप्रसञ्जनमूलभूतव्याप्त्यभावोपपादनार्थत्वान्न तदिति वाच्यम् । व्याप्त्यभावस्य प्रागनुद्भावितत्वेनोक्तभाष्यस्य तदुपपादनाय व्यभिचारप्रदर्शनपरत्वासम्भवात् । तस्यापि वक्तव्यत्वाभिप्राये चावश्यवक्तव्यस्य तस्यानुक्त्या भाष्ये न्यूनत्वापातादित्याशङ्क्य स्पष्टत्वान्न तदनुक्तिर्भाष्ये न्यूनत्वापादिकेत्यभिप्रेत्य स्वयं व्याप्त्यभावमुद्भाव्य तदुपपादनाय व्याप्तिव्यभिचारोपदर्शनपरतया ग्रन्थं योजयितुमाह इदमुक्तं भवतीति । ननु व्यतिरेकिणोऽननुमानत्वादनुमानत्वेऽपि वा व्याप्तितदवगमयोरनावश्यकत्वाद् आवश्यकत्वे वा तत्राप्रसिद्धविणत्वस्यैवाभावान्न तत्र व्यभिचार इति न तत्प्रदर्शनपरत्वमस्य ग्रन्थस्येत्यतस्तदुपपादयितुं प्रतिजानीते तथा हीति ॥ वक्ष्याम इति । ‘परिशेषो मिथः सिद्धिश्चक्रकः स्वाश्रयादयः’ इत्यादिनेति शेषः ।

एवमापाद्याभावमुपपाद्य तत्रापादकसद्भावमुपपादयति न चेति । किमत्र साध्यप्रसिद्धिः पक्षेऽभिमता ततोऽन्यत्र वा । द्वितीयेऽपि तत्र हेतुरस्ति न वेति विकल्पान्मनसि निधाय क्रमेण दूषयति पक्ष इत्यादिना । केवलेति । सपक्षवृत्तित्वादिति भावः ॥ अवृत्ताविति । सति सपक्षे तत्राप्रवेशित्वादिति भावः । व्यतिरेकिणः किं पक्ष एव व्याप्तिरभिमता पक्षादन्यत्र वा । न तावद्द्वितीयः । पक्षादन्यस्य प्राणादिमतः सात्मकस्याभावेन तदयोगात् । आद्येऽपि तदवगमः किं प्रत्यक्षेणोतानुमानेन । नाद्यः । तथा सति सिद्धसाधनत्वाद्यापाताद् व्यतिरेकोपन्यासवैयर्थ्याच्च । नान्त्यः । तत्प्रतिबद्धलिङ्गाभावादिति भूढाभिसन्धिः शङ्कते व्यतिरेकिण इति । पक्ष एव व्याप्तिः प्रत्यक्षादिना च तदवगम इति गूढाभिसन्धिरेव परिहरति पक्ष एवेति । तत्कथमित्यतः किमत्र स्वार्थानुमितौ तदसम्भवोऽभिप्रेयत उत परार्थानुमितौ । नाद्यः । स्वशरीरे प्रत्यक्षेण परशरीरे चाप्तोपदेशादिनाऽवगतसात्मकत्वस्य पुंसो भूयोदर्शनादिरूपव्याप्तिधीसामग्रीसत्त्वाद् धूमाग्न्योरिव प्राणादिमत्त्वसात्मकत्वयोरप्यन्वयव्याप्तिग्रहस्य स्वार्थानुमितौ सम्भवात् । न च जीवच्छरीरमात्रस्य पक्षीकरणादन्वयदृष्टान्ताभावः । अभेदसाधकानुमान इवानुमित्सादिना पक्षस्यापि स्वशरीरस्य निश्चितसाध्यकतया दृष्टान्तत्वस्यापि सम्भवात् । न चैवं सिद्धसाधनम् । स्वार्थानुमाने तस्यदोषत्वात् । उद्देश्यायाः शरीरत्वावच्छेदेन साध्यप्रतीतेः प्रागसिद्धेश्च । न च पक्षस्य पक्षैकदेशस्य वा दृष्टान्तत्वे सत्सपक्षत्वेन व्यतिरेकित्वभङ्गप्रसङ्ग इति वाच्यम् । तस्य व्यतिरेकवादिनस्तवेव तदभाववादिनो ममानिष्टत्वाभावात् । न द्वितीयः । स्वेन गृहीतायाः स्वशरीरादौ व्याप्तेर्व्याप्तिग्रहणस्थलस्य विप्रतिपत्त्या प्रतिरुद्धत्वेन परं प्रति प्रदर्शयितुमशक्यत्वेऽपि जीवच्छरीरजातं सात्मकं प्राणादिमत्त्वाद्यत्कार्यवत्तत्कारणवद्यथाऽङ्कुरवती भूमिर्बीजगर्भेति वक्ष्यमाणरीत्या सामान्यव्याप्तिप्रदर्शनस्य वा प्राणादिमत्त्वं सात्मकत्वेन व्याप्तं तदभावव्यापकाभावप्रतियोगित्वात् । यद्यदभावव्यापकाभावप्रतियोगि तत्तेन व्याप्तं यथा धूमो वन्हिनेति व्यतिरेकव्याप्त्या विशिष्यान्वयव्याप्तिप्रसाधनस्य वा परार्थानुमितावपि सम्भवात् । अत एव न व्यतिरेकोपन्यासवैयर्थ्यमपीत्याशयेनाह पक्षादिप्रविभागादित्यादिना । इतीत्यस्येतीदमुक्तं भवतीति पूर्वेणान्वयः ।

### **परिमल**

तृतीयमिति । अथवेति प्राग्विकल्पितमित्यर्थः । तत्रेत्यनुवादेनार्थमाह इत्यादौ केवलव्यतिरेकिणि साधनसमूह इति । द्वितीयचशब्दान्वयमाह अवगम्यते चेति । सेति शेषोक्तिः । प्रसञ्जयत इति । साध्याप्रसिद्धौ तन्निरूपितव्याप्तिः साधनस्य न स्याद् व्याप्त्यवगमश्च न स्यादिति तर्करूपेणापादयत इत्यर्थः । वक्ष्याम इति । ‘परिशेषो मिथस्सिद्धिश्चक्रके’त्यत्र व्यतिरेकानुमानं प्रमाणमिति वक्ष्याम इत्यर्थः । प्रशिथिलमूल इति । अपगतव्याप्तिकः प्रागुक्तस्तर्करूपप्रसङ्ग इत्यर्थः । व्यतिरेकेणेति । साध्याभावस्य साधनाभावव्याप्तत्वेन लिङ्गेनेत्यर्थः ॥ प्रागवगतेति । घटादौ सात्मकत्वाभावप्राणादिमत्त्वाभावयो व्याप्तिबलेन वा आप्तोपदेशेन वा जीवच्छरीरे सात्मकत्वप्राणादिमत्त्वयोरवगता व्याप्तिर् यत प्राणादिमत्तत्सात्मकं यथा जीवच्छरीरमिति विप्रतिपन्नं परं प्रति नोपदर्शयितुं शक्येति प्राणादिमत्त्वं सात्मकत्वेन व्याप्तं सात्मकत्वाभावस्य प्राणादिमत्त्वाभावव्याप्तत्वाद्धूमानुमानवदित्युपपाद्यत इत्यर्थः । न च हेतुसाध्ययोर्वैयधिकरण्यम् । तददोषताया उपपादनात् । सामानाधिकरण्यस्य सुसम्पादत्वाच्चेति भावः ॥ प्रसङ्गव्याप्तिभङ्गस्येति । साध्याप्रसिद्धौ व्याप्तिर्न स्यात् तदवगमश्च न स्यादिति प्रसङ्गे या व्याप्तिस् तद्भङ्गस्येत्यर्थः ।

### **यादुपत्यं**

वक्ष्याम इति । ‘परिशेषो मिथः सिद्धिरि’त्यत्रेति शेषः ॥ प्रागवगतेति । स्वशरीरे प्रत्यक्षेणान्यत्र चोपदेशादिनाऽवगतसात्मकत्वेन पुंसा भूयोदर्शनादिना धूमाग्न्योरिव प्राणादिमत्त्वसात्मकत्वयोरपि जीवच्छरीरेष्ववगताऽपि व्याप्तिः सात्मकत्वे विप्रतिपन्नं परं प्रति नोपदर्शयितुं शक्येत्यर्थः ।

### **श्रीनिवासतीर्थीया**

अन्यथेति । व्याप्तेः सत्त्वस्य तदवगमस्य वाऽभावे ॥ अनुमानत्वेति । व्याप्तिप्रमितिसापेक्षं प्रमितेः साधनेऽनुमानमिति तल्लक्षणादित्यर्थः ।

### **वाक्यार्थरत्नमाला**

तदनुक्तिर्भाष्य इति पाठः । अभेदसाधकानुमान इवेति । अयमेतदभिन्नः। एतदसाधारणधर्मवत्वात् । एतद्वद् इत्यनुमान इवेत्यर्थः । पक्षस्यैव दृष्टान्तत्वमत्र स्पष्टम् ।

