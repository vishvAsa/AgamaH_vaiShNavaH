+++
title = "१५ अनुभवमार्गमतिक्रम्य किमेताभिः क्लिष्टकल्पनाभिः"

+++


## साधनं परमाण्वादेर्यद्यसिद्धस्य चेष्यते

**अनुभवभार्गमतिक्रम्य किमेताभिः क्लिष्टकल्पनाभिः**

**साधनं परमाण्वादेर्यद्यसिद्धस्य चेष्यते**

### **सुधा**

प्रतिज्ञावाक्यं चैवमविदितपदार्थकं न प्रसज्यत इत्यत आह साधनमिति ।

## **अनुव्याख्यानम्**

***साधनं परमाण्वादेर्यद्यसिद्धस्य चेष्यते ॥***

***यथानुभवमेवैतन्नाङ्गीकार्यं कुतस्तदा ।***

परमाणुकारणकतां कार्याणामभ्युपगच्छता वैशेषिकादिना परमाणुसद्भावः साध्यते । तथा प्रधानोपादानतां वदता साङ्ख्येन प्रधानसद्भावः । एवमन्यदपि समवायादिकं तदङ्गीकारिभिः समर्थ्यते । तत्र पृच्छामः । यः परमाण्वादिकमभ्युपैति तं प्रति तत्सद्भावः साध्यते, उत न सन्ति परमाणव इति तदभावमभ्युपगच्छन्तं प्रति । नाद्यः । सिद्धस्य साधनायोगात् । द्वितीये त्वबुद्ध्यारूढस्य परमाण्वादेः साधनाय कथं वादिनः प्रयत्नः कथं च तदभावं परो मन्येत । प्रतियोगिनोऽविदितत्वात् ।

अथ मन्यसे कणादाद्युपदेशेन, सामान्यतो दृष्टस्वार्थानुमानेन वा स्वयमवगतं परमाण्वादिकं वादिना शक्यत एव साधयितुम् । वादिवाक्येन च प्रतियोगिनः परमाण्वादेरवगमे तदभावा(नुम)भिमतिः प्रतिवादिनो युक्तैव । न हि प्रमाणेनैव प्रतियोगी ज्ञातव्य इति नियमोऽस्ति शशविषाणाद्यभावप्रतीत्यनुपपत्तिप्रसङ्गादिति ।

यद्येवमत्यन्ताप्रसिद्धस्यापि परमाण्वादेरनुभवमार्गमनतिक्रम्य साधनमिष्यते । तदैतद्य्वतिरेकिसाध्यसाधनमप्यनुभवानुसारेणैव कुतो नाङ्गीकार्यम् । तथा हि । प्रत्यक्षेणोपदेशेन वाऽसाधार(णध)णौ धर्मावेकत्रोपलब्धवतस्ततोऽन्यत्र सर्वत्रापि तदभावोपलम्भसम्भवे व्यतिरेकव्याप्तिग्रहस्तावद्वादिनः सुकर एव । प्रतिवादिनोऽपि वादिवाक्यावगतप्रतियोगिनस्तदभावावगमसम्भवात् । व्यतिरेकव्याप्तिग्रहः सम्भवत्येव । तथा च प्रागुक्तरीत्याऽन्वयसमर्थनेन अप्रसिद्धसाध्यसाधने सम्भवति किमेताभिः क्लिष्टकल्पनाभिः । एवञ्च न प्रतिज्ञावाक्यस्याविदितपदार्थकत्वप्रसङ्गः । वादिना तदर्थस्य व्युत्पादितत्वा(द्यत्वा)दिति ।

### **वाक्यार्थचन्द्रिका**

समवायादिकमित्यादिपदेन ज्ञततादिपरिग्रहः । कणादादीत्यादिपदेन साङ्ख्यादिपरिग्रहः ॥ सामान्यतो दृष्टेति । अणुपरिमाणतारतम्यं क्वचिद्विश्रान्तं परिमाणतारतम्यत्वात् परममहत्परिमाणतारतम्यवदिति । महदादिकं सुखदुःखमोहस्वभावाव्यक्तकं सुखदुःखमोहसमन्वितकार्यत्वात् । यद्यद्यद्रूपमनुगतं तत्तत्स्वभावाव्यक्तकं यथा मृद्धेमरूपमनुगतं घटमुकुटादि मृद्धेमपिण्डाव्यक्तकमिति । जात्यादिगोचरो विशिष्टव्यवहारः सम्बन्धनियतो भावमात्रविषयाबाधितविशिष्टव्यवहारत्वात्सघटं भूतलमिति व्यवहारवदिति । ज्ञानं स्वविषये किञ्चित्करोति क्रियात्वाद्गमनवदिति च सामान्यतोदृष्टस्वार्थानुमानेनेत्यर्थः । ननु वादिप्रतिवादिनोरन्योन्यमनाश्वासेनानाप्तवाक्यतयाऽप्रमाणत्वाद्वादिवाक्यस्य न तेन प्रतिवादिनः प्रतियोग्यवगमः सम्भवतीत्यत आह न हीति ॥ प्रागुक्तरीत्येति । पक्षादिप्रविभागात्प्रागवगताऽप्यन्वयव्याप्तिर्न व्यतिरेकिणि साक्षादुपदर्शयितुं शक्यते । अन्वयग्रहणस्थलस्य विप्रतिपत्त्या प्रतिरुद्धत्वादतः साध्यव्यतिरेकस्य साधनव्यतिरेकव्याप्तत्वलिङ्गेन सोपपादनीयेति प्रागुक्तरीत्येत्यर्थः ॥ किमेताभिः क्लिष्टकल्पनाभिरिति । इदं च परेण व्यातिरेकिणि सामान्येन व्याप्त्यादिके शङ्किते तं प्रति क्लिष्टकल्पनत्वोक्तिर्व्यतिरेकवादिनः परस्यान्वयव्याप्त्युक्तिर्व्यतिरेकित्वहान्यापादकत्वात्क्लिष्टेत्यभिप्रायेणैव न तु स्वमतेऽपि क्लिष्टेत्यभिप्रायेण । सिद्धान्तेऽपि सामान्यव्याप्त्यादेस्तत्र तत्र स्वीकारादित्यवधेयम् ।

### **परिमल**

प्रतियोगिधीरावश्यकेति प्रदर्शनाय तदभावाभ्युपगमनीयं दर्शयति न सन्ति परमाणव इतीति ॥ सामान्यतो दृष्टस्वार्थानुमानेनेति । व्द्यणुकं सोपादानकं कार्यद्रव्यत्वाद्घटवदिति सामान्यतो दृष्टानुमानेन व्द्यणुकाद्युत्पादानत्वेन परिसहकृतेनावगतं परमाणुप्रधानादिकमित्यर्थः ॥ असाधारणधर्माविति । सात्मकत्वप्राणादिमत्त्वादिरूपावित्यर्थः ॥ प्रागुक्तरीत्येति । ‘व्याप्तिश्च व्यतिरेकेण तत्र तैश्चावगमम्यत’ इति प्रागुक्तरीत्येत्यर्थः ।

### **यादुपत्यं**

समवायादिकमित्यत्रादिपदेन ज्ञाततादिपरिग्रहः ॥ सामान्यतो दृष्टेति । इतरबाधे विपर्यवसायिना सामान्यतः साध्यसाधकेनेत्यर्थः । अत्र च व्यापकतावच्छेदकावच्छिन्नस्य साध्यस्य प्रसिद्धिरस्त्येव । इतरबाधप्रतिसन्धानरूपसहकारिसामर्थ्यादभिलषितसाध्यविस्याप्रसिद्धस्यैव सिद्धिरित्याशयः । यथा व्द्यणुकं स्वापेक्षया स्वल्पपरिमाणद्रव्यारब्धं कार्यद्रव्यत्वात्पटवदिति व्द्यणुकारम्भकं सामान्यतः सिद्ध्यदन्यन्न सम्भवतीति परमाणुमादायैव सिध्यतीति वैशेषिकादयः । सुखदुःखमोहात्मकमादिकार्यं स्वसदृशकारणजन्यं कार्यत्वाद्घटवदित्यादिकार्यसदृशकारणं सामान्यतः सिद्ध्यदन्यन्न सम्भवतीति सत्त्वरजस्तमोरूपं प्रधानमादायैव सिध्यतीति साङ्ख्याः । इह गवि गोत्वमित्यादिप्रत्ययो विणसम्बन्धपूर्वको ऽबाधितेहप्रत्ययत्वादिह कुण्डे बदराणीति प्रत्ययवदिति सामान्यसिद्ध्येतरबाधसहकृतया समवायसिद्धिः । ज्ञानं स्वकर्मणि किञ्चित्करोति क्रियात्वाच्छिदिक्रियावदिति सामान्यतो दृष्टेन ज्ञाततासिद्धिरित्याद्यूह्यम् ॥ प्रागुक्तरीत्येति । अतः साध्यव्यतिरेकस्य साधनव्यतिरेकेण विपक्षे व्याप्तिं प्रदर्श्योपपादनीयेत्युक्तरीत्येत्यर्थः ।

### **श्रीनिवासतीर्थीया**

मन्येतेति । न सन्ति परमाणव इति तदभावमभ्युपगच्छन्तं प्रत्येव त्वया साधनात्तस्य प्रतिवादिनस्तदभावज्ञानं कथमित्यर्थः । धर्मौ प्राणादिमत्त्वसात्मकत्वरूपौ । एकत्र जीवच्छरीरे । अन्यत्र लोष्ठादौ ॥ सम्भवत्येवेति । ततश्च क्वचिद्दृष्टान्ते तत्प्रसिद्धिरनपेक्षितेत्यर्थः ।

### **वाक्यार्थरत्नमाला**

अणुपरिमाणतारतम्यमिति । एतच्च परमाणुसाधकं सामान्यतो दृष्टानुमानं द्रव्य किरणावल्युक्तम् । महदादिकं सुखदुःखे मोहेत्येतत्परमाणुसाधकं सामान्यतो दृष्टानुमानं तु व्यक्ताद्य्वक्तस्य निष्पत्तेः प्रत्यक्षप्रामाण्यादित्यादिगौतमसूत्रव्याख्यावसरे ...... उक्तम् । जात्यादिगोचरो विशिष्टव्यवहार इति समवायसाधकमपि ...... उक्तम् । ज्ञानं स्वविषय इत्येतद्ज्ञातता साधकं सम्भावितं ज्ञाततानिराकरणपरोत्तरमूले आशङ्क्य निराकरिष्यमाणं सर्वग्रन्थेषु पूर्वपक्षमर्यादया प्राप्तमिति विवेकः । अप्रमाणत्वाद्वादिवाक्यस्येति । वादिवाक्यस्यात्पवाक्यतया प्रमाणत्वाभावादित्यर्थः । इयंचेति । इयं च क्लिष्टकल्पनत्वोक्तिरिति सम्बन्धः । सामान्यव्याप्त्यादेरित्यादिपदेन कणाद्युपदेशपरिग्रहः । तत्र तत्रेति ।

