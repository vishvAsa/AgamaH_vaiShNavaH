+++
title = "०९ अप्रसिद्धविशेषणत्वमपि न दोषः"

+++


## अन्यत्सदसतोर्विश्वमिति च व्याहतेरमा

**अप्रसिद्धविशेषणत्वमपि न दोषः**

**अन्यत्सदसतोर्विश्वमिति च व्याहतेरमा**

### **सुधा**

तथा साध्यविणस्याप्रसिद्धावपि । तथा हि । साध्यविणाप्रसिद्धेः कुतो दूषणत्वम् । किं विश्वं सदसद्विलक्षणं बाध्यत्वादित्यादेरपि प्रामाण्यप्रसङ्गात् । उत साध्यविणाप्रसिद्धौ तत्सन्देहानुपपत्तौ पक्षत्वानुपपत्तेर्हेतोः पक्षधर्मत्वानुपपत्तिप्रसक्तेः । अथवा साध्यविणाप्रसिद्धौ तेन साधनस्य व्याप्तिप्रतीत्यनुपपत्तिप्रसङ्गात् । यद्वा प्रतिज्ञावाक्यस्याप्रतीतपदार्थकत्वेनाबोधकत्वापत्तेः । आद्यं दूषयति अन्यदिति ।

## **अनुव्याख्यानम्**

***अन्यत्सदसतोर्विश्वमिति च व्याहतेरमा ॥***

सन्न भवतीत्युक्तेऽसत्त्वमुक्तं भवेत् (स्यात्)सत्त्वप्रतिक्षेपरूपत्वादसत्त्वस्य । पुनरसन्न भवतीत्युक्ते स्ववचनव्याहतिः । एवमसन्न भवतीत्युक्तया द्वै नञौ प्रकृतमर्थं सातिशयं गमयत इति सत्त्वं लभ्यते । पुनः सन्न भवतीत्युक्ते स्वव्याहतिरेव । तदेवं विश्वं सदसतोः सकाशादन्यत् सदसच्च न भवतीत्येषा प्रतिज्ञा स्वव्याहतेरेव अमा(ऽप्रमा) साधनाङ्गं न भवति । न तु विणस्य सदसद्वैलक्षण्यलक्षणस्याप्रसिद्धत्वेन । कुतः । स्वव्याहतिर्हि मे माता वन्ध्येत्यादौ दूषणत्वेन सम्प्रतिपन्ना । स्ववचनस्वन्यायस्वक्रियास्वसिद्धान्तप्रमाणान्तराप्रतिहताया एवोक्तेः साधनदूषणाङ्गत्वात् । न हि स्वविषविमूर्छिता भुजङ्गी परं दशति । न च दोषान्तरासङ्कीर्णं साध्यविणासिद्धेरुदाहरणं पश्यामो येन दोषत्वं प्रतीमः । कस्यचिदसाधारणधर्मेण शशविषाणादिमत्त्वसाधनमपि प्रमाणं किन्न स्यादिति चेन्न । तत्रापि दृश्यानुपलम्भबाधस्य विद्यमानत्वात् । अतीन्द्रियसंसर्गसाधने न कोऽपि दोष इति चेन्न । ईश्वरादिसंसर्गेण सिद्धसाधनत्वात् । एवमन्यत्रापि सम्प्रतिपन्नाप्रामाण्ये दोषान्तरमन्वेषणीयम् । तदिदमुक्तं चशब्देन । अत एव व्याहतेरित्युपलक्षणम् ।

### **वाक्यार्थचन्द्रिका**

तथेति । साध्यरूपविणस्याप्रसिद्धावपि हेतुत्वं युक्तमित्यर्थः ॥ पक्षत्वानुपपत्तेरिति । सन्देहघटितत्वात्पक्षत्वस्य तदनुपपत्तावनुपपत्तिरिति भावः । असन्न भवतीत्युक्तावपि कुतः सत्त्वस्य लाभ इत्यतोऽसन्न भवतीत्युक्ते च द्वौ नञौ प्रकृतमर्थं सातिशयं गमयत’ इति सदेव भवतीति कर्मनिर्णयं मनसि निधाय तमुपपादयति द्वै नञाविति । अयमाशयः । असदिति हि नञर्थेन निषेधेन विशिष्टं सदुच्यते । तद्विषयश्च द्वितीयो निषेधो विणीभूतेन निषेधेनैव सम्बध्यते । विशिष्टविषययोर्विधिनिषेधयोर्लाघवेन विणोपसङ्क्रामकताया ‘लोहितोष्णीषा ऋत्विजः प्रचरन्ति । न जीर्णमलवद्वासाः स्नातकः स्यादि’त्यादौ प्रसिद्धत्वात् । क्वचिदेव सोमेन यजेत । अपरपक्षे श्राद्धं कुर्वीत । न हिंस्यात्सर्वभूतानीत्यादौ विशिष्टविषयकत्वस्यागतिक(का)गतित्वात् । ततश्चासन्न भवतीति विणीभूतनिषेधस्य निषेधात्सत्त्वविधिलाभः । न च यदि द्वौ नञौ प्रकृतमेवार्थं गमयतस्तदा तत्प्रयोगवैयर्थ्यं स्यादिति वाच्यम् । प्रतिषेधप्रतिषेधेनातिशयलाभार्थत्वात् । अत एव ‘द्वौ नञौ प्रकृतमर्थं सातिशयं गमयत’ इत्याहुरिति । मूले व्याहतिपदं स्वव्याहतिपरं चशब्दोऽवधारणार्थो भिन्नक्रम इत्यभिप्रेत्योक्तं स्वव्याहतेरेवेति । स्यवचनविरोधरूपस्वव्याहतेरेवेत्यर्थः ।

ननु स्ववचनविरोधाप्रसिद्धविणत्वयोरुभयोरपि सत्त्वात्तदीयसाधनानङ्गतायां व्याहतिरेव प्रयोजिका नाप्रसिद्धविणत्वमिति न नियन्तुं शक्यं विनिगमकाभावात् । अन्यथा वैपरीत्यस्यापि प्रसङ्गादित्याशयेनाक्षिपति कुत इति । असङ्कीर्णोदाहरणभावाभावयोरेव विनिगमकत्वाद्युक्तं नियमनमित्यभिप्रेत्य व्याहतेः साधनानङ्गतायाः क्लृप्ततां तावदाह स्वव्याहतिर्हीति । मे माता वन्ध्येत्यत्र विभक्तिप्रतिरूपकं म इत्यव्यवमभिप्रेतमिति न कश्चित्क्षुद्रोपद्रवः । मे माता वन्ध्येत्यादौ स्वव्याहतेर्दूषणत्वे विप्रतिपद्यमानं प्रति तदुपपादयति स्ववचनेति । अप्रसिद्धविणत्वस्य तदभावमुपपादयति न चेति । नन्वियं भूः शशृङ्गवती एतद्भूत्वादित्येतदेव तदुदाहरणमिति कथं तदभाव इति शङ्कते कस्यचिदिति । किमत्र योग्यृङ्गसाधनत्वमभिमतमयोग्यसाधकत्वं वेति विकल्पं मनसि निधायाद्यं योग्यानुपलम्भबाधेन दूषयति तत्रपीति । तथा च दोषान्तरेण दुष्टत्वान्नास्यासङ्कीर्णतदुदाहरणत्वमिति भावः । द्वितीयमाशङ्कते अतीन्द्रियेति । सिद्धसाधनादिति । तथा च सिद्धसाधनत्वरूपदोषेणैव दुष्टत्वान्न तादृशोदाहरणत्वमस्येति भावः । ननु च जीवच्छरीरं सात्मकं प्राणादिमत्वाच्छरीरत्वादित्यादिकमेव दोषान्तरासङ्कीर्णमप्रसिद्धविशेषोदाहरणमस्तीति कथं तदभाव इत्यतोऽत्र यद्दोषान्तररहितत्वेन सम्मतं प्राणादिमत्त्वं तस्य साधुत्वादप्रमाणत्वेन सम्मतस्य च शरीरत्वस्य व्यभिचारादिदोषान्तरसङ्कीर्णत्वान्न तदुदाहरणत्वमित्याशयेनाह एवमन्यत्रापीति । मूले चशब्दस्य यथाश्रुतसम्बन्धं समुच्चयार्थत्वं चाङ्गीकृत्येयं भूः शशृङ्गवतीत्याद्युदाहरणस्यापि मूलारूढतां दर्शयति तदिदमुक्तं चशब्देनेति । तर्हि तदुदाहरणे स्वव्याहतेरप्रसरात्स्वव्याहतेरेवेत्युत्तरमूलस्याश्लिष्टत्वप्रसङ्ग इत्यत आह अत एवेति । चशब्देनोदाहरणान्तरस्यापि मूले सङ्गृहीतत्वादेवेत्यर्थः ॥ उपलक्षणमिति । योग्यानुपलम्भबाधाद्युपलक्षणमित्यर्थः ।

### **परिमल**

साध्यविणस्येति । साध्यरूपविणस्येत्यर्थो ऽदोषत्वमिति योज्यम् । चतुर्धा विकल्पयति किं विश्वमित्यादिना । पञ्चम्यन्तचतुष्टयस्यापि साध्याप्रसिद्धेर्दूषणत्वमित्यनेनान्वयः । सदसतोरिति मूलपदं षष्ठीद्विवचनान्तमित्युपेत्याह सदसतोः सकाशादिति । तेन ‘अन्यारादितरर्ते दिक्शब्दाञ्चूत्तरपदाजाहियुक्त’ इति अन्यत्वप्रतियोगिनि पञ्चम्या भाव्यमिति न शङ्क्यम् । सकाशादित्यध्याहारात् । अप्रसिद्धिर्न दोषोऽत्र किन्तु व्याहतिरेवेत्यत्र किं नियामकमिति पृच्छति कुत इति । क्तृप्तत्वादित्याह स्वव्याहतिर्हीति । व्याहतिशब्दः पञ्चकपर इति भावेन दोषत्वं तस्या व्यनक्ति स्ववचनेति । पर्वतोऽग्निमाननग्निकश्चेति स्ववचनव्याहतोक्तिः । त्वं चोरः पुरषत्वादिति स्वन्यायव्याहतोक्तिः । आत्मनोऽपि चोरत्वप्राप्तेः । मूकोऽहमिति स्वक्रियाव्याहतिः ॥ कस्यचिदसाधारणधर्मेणेति । भूः शशृङ्गवती भूत्वादित्यादिकमित्यर्थः । श्रङ्गपदेन महत्त्ववद्रूपं विवक्षितमतीन्द्रियं किञ्चिद् आद्ये आह दृश्यानुपलम्भबाधस्येति । योग्यानुपलम्भबाधस्येत्यर्थः । द्वितीयं शङ्कते अतीन्द्रियेति ॥ सम्प्रतिपन्नाप्रामाण्य इति । भूरितरभिन्ना प्रमेयत्वात्, जीवच्छरीरजातं सात्मकं शरीरत्वादित्यादौ व्यभिचारादिदोषान्तरमित्यर्थः ॥

### **यादुपत्यं**

साध्यविणस्येति । साध्यरूपविणस्येत्यर्थः । एवमग्रे च ॥ स्ववचनस्वन्यायेत्यादि । अनेन मूले व्याहतिपदं स्ववचनस्वन्यायस्वक्रियास्वसिद्धान्तप्रमाणान्तरव्याहतिपरमिति दर्शितमिति ज्ञातव्यम् ॥ कस्यचिदसाधारणेति । भूः शशविषाणवती भूत्वादित्यादिकमपीत्यर्थः ॥ दृश्यानुपलम्भेति । योग्यानुपलम्भबाधपरस्येत्यर्थः ॥ एवमन्यत्रापीति । जीवच्छरीरं सात्मकं शरीरत्वादित्याद्यप्रसिद्धसाध्यके व्यभिचारादिकमेव दूषणमन्वेषणीयमित्यर्थः ॥ तदिदमुक्तमिति । भूः शशविषाणवती, जीवच्छरीरं सात्मकम्, इत्याद्युदाहरणं चशब्देनोक्तमित्यर्थः । नन्वत्र व्याहतेरित्युक्तदोषो न सम्भवतीत्यत आह अत एवेति । चशब्देनोदाहरणान्तरस्य गृहीतत्वादेवेत्यर्थः ॥

### **श्रीनिवासतीर्थीया**

साध्यविणस्येति । साध्यरूपविणस्येत्यर्थः ॥ दंशतीति । एवं च स्वव्याहत्यैव दुष्टमिदं न साध्यसाधकमिति भावः । कस्यचिद् भूम्यादेः शशविषाणादिमत्त्वेत्यन्वयः । असाधारणधर्मेण भूत्वेन । दृश्येति । दर्शनयोग्येत्यर्थः ॥ अतीन्द्रियेति । अतीन्द्रियस्येत्यर्थः । तथा च शशविषाणपदेन किञ्चिदतीन्द्रियं विवक्षितमिति तस्यातीन्द्रियतयाऽभावग्राहकयोग्यानुपलब्धिर्नास्तीत्यर्थः ।

### **वाक्यार्थरत्नमाला**

कर्मनिर्णयटीकां तट्टीकां च मनसि निधायोपपादयति । अयमाशय इति । वैलक्षण्यं सतश्चापि स्वयं सद्भेदवादिनः । असतश्चापि विश्वस्येति पूर्वत्र विलक्षणं सदसतोरिति च व्याहतं स्वत इति । भावस्य हि निषेधेतु नाभावस्य निषेधनमित्याद्युत्तरत्र च यद्य्वाहतिपरानुव्याख्यानं तन्मूले तदुपपादनटीकायां च तत्र तत्र प्रतिपादनानुसारेणात्र प्रयोगप्रकार उपपादनं च द्रष्टव्यमित्याशयेन निषेधनिषेधस्य नञर्थत्वमात्रव्युत्पादनमिह टीकायां कृतम् । अन्यत्रोपपादितत्वमात्रेणाकृतार्थत्वस्वभावोऽपि टीकाकारो विलक्षणं सदसतोरिति च व्याहतमित्युत्तरानुव्याख्यानव्याख्यानावसरे अल्पव्यवधानेनैव प्रयोगप्रकाराद्यधिकांशप्रतिपादनमस्तीति मन्वानो नात्र यत्नं कृतवानिति ज्ञेयम् । तदुपपादनं चोत्तरत्र करिष्यामः । अहिकुण्डलाधिकरणटीकायां नेयङुवङिति विधिरिति । ...... इति च विद्यैवेत्यधिकरणे नाशब्दमितीत्यधिकरणे कर्मनिर्णयरोट्यां विनञ्भ्यांनानाञौ न सहेति तत्सूत्रीयतत्वबोधिन्यां च उक्तं प्रमेयम् अनुकूलतया योज्यम् । सांख्याधिकरणे मे चैतन्यमितिवदिति मूलकारोक्तौ न चाभ्युपगमोऽप्रयोजनश्चेति युक्तम् । मे माता वन्ध्येतिवदित्यभ्युपगमेऽप्यर्थाभावादित्येतदधिकरणीयतत्वप्रकाशिकोक्तौ च पदात्परत्वाभावेन मयादेशायोग इति भट्टोज्युक्तं दोषमुद्धर्तुमाह । मे मातेति । यद्यपि स्थलान्तर इवात्र न शङ्कावकाशः । स्वव्याहतिर्हि मे मातेति पूर्वपदान्तरसद्भावात् । तथापि व्यवहारकाले मे मातेत्यादेः केवलस्य प्रयोगोऽवर्जनीय इति तत्राप्युपपत्तिं दर्शयितुमत्रविभक्तिप्रतिरूपकत्वाश्रयणेन समाधानम् । अत एव स्ववाक्ये मे माता वन्ध्येत्यत्रेति मे माता वन्ध्येत्यादाविति च प्रयुक्तमिति ज्ञेयम् । इदं चाङ्गीकृत्य । वस्तुतस्तु मयादेशानुपपत्तिं प्रतिपादयतः स्वव्याघातः । कुत्र मयादेशायोग इति तं प्रति वाच्यम् । मे मातेति पूर्वपदशून्यस्थल इति चेत् । तर्हि त्वया तथानिर्देशं दूषयता स्वयमपि तथा प्रयोगे स्वन्यायहतत्वम् । केवलमेमातेति प्रयोग इति चेत् । तत्र मयादेशो युज्यत एव । त्वदीयकेवलेति पदान्तरसद्भावात् । परवाक्ये नास्तीति चेन्न । तावता परानुवादे दोषाभाव इत्युक्तं स्यात् । तर्ह्यत्रापि परानुवादाङ्गीकारान्न दोषः । तथा आमन्त्रितं पूर्वमविद्यमानवदित्यष्ठमद्वितीयपादस्थसूत्रकाशिकायां मेशब्दस्य च निमित्तभावं न प्रतिबध्नातीत्युक्तम् । मे इति धारेरुत्तमर्ण इति चतुर्थीति तृजकाभ्यां कर्तरीति मञ्जरी । आमन्त्रितस्य चेति सूत्रीय स्वरमञ्जरीरमायामिमं मे गङ्ग इत्युदाहरणं प्रतीकतयोपादाय मेशब्दात्परत्वमाश्रित्य गङ्गेप्रभृतीनां त्रयाणामिति व्यवहारेण स्वव्याघाताच्च । शिष्ठं साङ्ख्याधिकरणेऽस्माभिः प्रपञ्चितं ज्ञेयम् । उक्तप्रकारा पर्यालोचनेति । उक्तप्रकारा प्रकारान्तरेण पर्वते वन्हेः सिद्धत्वान्मयातत्रोदासीनतया भाव्यमित्येवंप्रकारा या पर्यालोचनेत्यर्थः ।

