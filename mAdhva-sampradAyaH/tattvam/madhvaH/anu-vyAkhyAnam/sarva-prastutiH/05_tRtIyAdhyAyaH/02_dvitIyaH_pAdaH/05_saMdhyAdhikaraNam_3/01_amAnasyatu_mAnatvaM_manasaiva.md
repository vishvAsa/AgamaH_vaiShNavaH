+++
title = "०१ अमानस्यतु मानत्वं मनसैव"

+++


## अमानस्य तु मानत्वं मानसत्वाच्चलं भवेत्

**अमानस्यतु मानत्वं मनसैव**

**अमानस्य तु मानत्वं मानसत्वाच्चलं भवेत्**

### **सुधा**

यदि तर्हि प्रामाण्यं साक्षिवेद्यं साक्षिणः प्रागुपपादितो याथार्थ्यनियमो भज्येत । कदाचिदमानस्यापि हि मानत्वं गृह्यते । अन्यथा विपर्ययादविशङ्का प्रवृत्तिर्न स्यात् । तस्य चायथार्थत्वं बाधेनावेद्यते इत्यत आह अमानस्येति ।

## **अनुव्याख्यानम्**

***अमानस्य तु मानत्वं मानसत्वाच्चलं भवेत्*** ।

मानत्वं मानत्वग्रहणं चलं बाधितम् । अमानस्य तु यन्मानत्वं गृह्यते तन्मनसैव । न साक्षिणा । अतस्तस्य बाध्यत्वं न दोषमावहतीति ।

अत्रैषा प्रक्रिया । सर्वमपि ज्ञानं साक्षी गृह्णाति । यद्यस्य बाधो भविष्यति तदाऽप्रमाणं न चेत्प्रमाणमेवेति तत्प्रामाण्यमपि गृह्णाति । सति प्रयोजने प्रामाण्यादिजिज्ञासायां परीक्षामनुसृत्य प्रामाण्यमप्रामाण्यं वा व्यवस्थापयति । अलाभे तु परीक्षाया विशेषावधारणादुदास्ते ।

अस्यामवस्थायां रागादिकलुषितं मनः परीक्षाऽऽभाससहायं प्रामाण्यादिकमवधारयति । तच्च कदाचिद्बाध्यते कदाचिन्नेति । कुत एषा कल्पनेति चेत्साक्षिणो याथार्थ्यनियमस्यैवोपपादितत्वात् । वक्ष्यते चैतदिति ।

### **वाक्यार्थचन्द्रिका**

प्रागिति । पृथगधिकरणे ‘न दुःखानुभवः क्वापि मिथ्यानुभवतां व्रजेदित्यादिनोपपादित इत्यर्थः । तत्र हेतुमाह अमानस्यापीति । शुक्तिरजतादिज्ञानस्यापीत्यर्थः । ननु साक्षिणाऽमानस्य मानत्वं नैव गृह्यत इति कथं तस्य यार्थार्थ्यनियमभङ्ग इत्यत आह अन्यथेति । निश्शङ्कप्रवृत्तेः प्रामाण्यनिश्चयसाध्यत्वेन कारणीभूतप्रामाण्यनिश्चयाभावे तदयोगात्तादृशप्रवृत्त्यैवामानस्यापि मानत्वग्रहणसिद्धिरिति भावः । अस्त्वमानस्यापि मानत्वेन ग्रहणम् । तथाऽपि तस्य यथार्थत्वान्न साक्षणो याथार्थ्यनियमभङ्ग इत्यत आह तस्य चेति । मानत्वग्रहणस्येत्यर्थः । मानत्वस्य मानसताया बाधितत्वात्तत्पदं तत्र ग्रहणपरतया व्याचष्टे मानत्वमिति ॥ तस्येति । मानसस्य मानत्वग्रहणस्येत्यर्थः । दोषमिति । साक्षिणो याथार्थ्यनियमभङ्गरूपमित्यर्थः । साक्षिणा यदमानस्य मानत्वग्रहणं तद्बाध्यताया एव तद्याथार्थ्यनियमभञ्जकत्वेन मनसा यदमानस्य मानत्वग्रहणं तद्बाध्यतायास्तदभञ्जकत्वादिति भावः ।

नन्वमानस्य मानत्वं मनसैव गृह्यते न साक्षिणेति वदता तत्र भ्रमरूपं ज्ञानमपि मनसैव गृह्यते न साक्षिणेति तावन्न वक्तुं युक्तम् । ज्ञानमात्रस्य साक्षिवेद्यताया अन्यत्र स्थित्वेन भ्रमस्य साक्ष्यवेद्यत्वेऽपसिद्धान्तापातात् । नापि तत्र ज्ञानस्य साक्षिणा ग्रहणेऽपि प्रामाण्यं न गृह्यत इति वक्तुं युक्तम् । प्रामाण्यस्य स्वतस्त्वेन ज्ञानग्राहकस्य साक्षिणः प्रामाण्यग्रहणस्वभावत्वस्थित्या ज्ञानं गृहीत्वा तत्प्रामाण्याग्रहणे स्वभावहानिप्रसङ्गात् । ततश्च भ्रमस्थले ज्ञानवत्तत्प्रामाण्यस्यापि साक्षिणैव ग्राह्यत्वात्कथं प्रामाण्यावधारणस्य मानसत्वं कथञ्चैवं सति साक्षिणो याथार्थ्यनियम इत्यत आह अत्रेति ॥ सर्वमपीति । प्रमारूपमिव भ्रमरूपमपीत्यर्थः । तथा च नापसिद्धान्त इति भावः । नापि स्वभावहानिप्रसङ्गः । स हि तदा भवेद्यदि ज्ञानमेव साक्षिवेद्यं न तत्प्रामाण्यमिति स्यात् । न चैतदस्ति । ज्ञानवत्तत्प्रामाण्यस्यापि साक्षिवेद्यत्वाभ्युपगमात् । नापि याथार्थ्यनियमभङ्गः । ज्ञानं गृह्णता साक्षिणा प्रमाणमेवैतदिति प्रामाण्यग्रहणानभ्युपगमादिति भावेन ज्ञानग्राहकत्वप्रयुक्तं साक्षिणा प्रामाण्यग्रहणमभिनयेन दर्शयति यदीति । नन्वेवंविधया प्रामाण्यग्रहणस्य निष्कम्पप्रवृत्त्यहेतुत्वात्तद्धेतुभूतस्य चेदं ज्ञानं प्रमाणमेवेत्यवधारणस्याभावान्न निष्कम्पप्रवृत्तिः क्वापि स्यादित्यतो न साक्षिणा सर्वप्रामाण्यग्रहणमेवंरूपमेवाभिमतम् । किन्तु प्राथमिकप्रामाण्यग्रहणमेव । अनन्तरन्तु प्रमाणमेवैतदित्यपि प्रामाण्यग्रहणं साक्षिणाऽभ्युपगम्यते । ततश्च न निष्कम्पप्रवृत्त्यनुपपत्तिरपीत्यभिप्रेत्य कुतः पूर्वं सम्मुग्धप्रामाण्यग्रहणं पश्चाच्चोक्तविधमवधारणमित्यतस्तादृशावधारणसामग्य्राः कादाचित्कत्वान्न सर्वदा तथाऽवधारणमिति मनसि निधाय तत्सामग्रीप्रदर्शनपूर्वकं साक्षिणा प्रामाण्यावधारणमुपपादयति सति प्रयोजन इति ॥ प्रामाण्यादीति । प्रामाण्याप्रामाण्ययोरन्यतरजिज्ञासायामित्यर्थः ॥ परीक्षामनुसृत्येति । सजातीयविजातीयसंवादभावाभावलक्षणपरीक्षया दोषाभावं निश्चित्य प्रामाण्यं व्यवस्थापयति । दोषदर्शने त्वप्रामाणत्यं व्यवस्थापयतीति योजना ॥ उदास्त इति । न सम्मुग्धप्रामाण्यग्रहणानन्तरं प्रामाण्यमप्रामाण्यं वा व्यवस्थापयतीत्यर्थः ।

तर्हि तादृशस्थले प्रामाण्यावधारणाभावात्तत्साध्यनिष्कम्पप्रवृत्तिर्न स्यादित्यतस्तत्र साक्षिरूपप्रामाण्यावधारणाभावेऽपि मानसस्य तदवधारणस्य सद्भावान्न तदनुपपत्तिरित्यभिप्रेत्य मनसा तदवधारणमाह अस्यामवस्थायामिति । साक्षिणः प्रामाण्यावधारणादुदासीनतावस्थायामित्यर्थः । ननु यथार्थज्ञानजनकशक्तिमत्त्वात्कथं मनसाऽपि तत्र प्रामाण्यग्रहः स्यादित्यतः सहकारिणा सहजशक्तिप्रतिबन्धेन विपरीतशक्त्याधायकत्वस्य बहुलमुपलम्भात्तद्वशात्तदुपपत्तिरिति भावेनोक्तं रागादिदोषकलुषितमिति । अस्त्वेवं मनसाऽमानस्य प्रामाण्यग्रहणं तस्य मूलोक्तं चलत्वं तु कथमित्यतस्तदुपपादयति तच्चेति । इतिशब्दस्येत्येषा प्रक्रियेति पूर्वेणान्वयः ॥ कुत इति । कल्पकाभावान्नैषा कल्पना सम्भवतीत्यर्थः । किमत्र मानत्वावधारणस्य साक्षिरूपत्वसम्भवे तत्परित्यागेन मानसत्वकल्पनायां न निमित्तं किञ्चिदित्यभिप्रेतं किंवा ज्ञानग्राहकस्य साक्षिणः सम्मुग्धप्रामाण्यग्रहणपूर्वकं प्रामाण्यावधारकत्वकल्पनं कल्पकशून्यमिति विकल्पं मनसि निधायाद्यं निराचष्टे साक्षिण इति ॥ उपपादितत्वादिति । पृथगधिकरणे ‘न दुःखानुभवः क्वापी’त्यादिनेति शेषः । द्वितीयं प्रत्याह वक्ष्यते चैतदिति । ज्ञानपादे ‘अतो न सर्वमानानां प्रामाण्यं निश्चितं भवेत् । साक्षिणा निश्चितं यत्र तत्प्रामाण्यं स्वलक्षणमि’त्यत्र । ‘स्यादेवं यदीयं प्रक्रिया प्रमाणवती स्यात् । न च तदस्ती’त्युक्तप्रक्रियाया अप्रामाणिकत्वमाशङ्क्य ‘यदि साक्षी दोषाभावे प्रमाणमेतदिति प्रथमं सम्मुग्धं प्रामाण्मं गृहीत्वा पश्चात्प्रामाण्यादिजिज्ञासायां परीक्षया दोषाभावं निश्चित्य प्रमाणमेवेत्यवधारयतीत्येषा प्रक्रिया नाङ्गीक्रियेत तदाऽनभ्यस्तविषयाणां शब्दादिना जातानां सर्वेषामपि ज्ञानानां प्रथममेव प्रामाण्यमवधार्येत । न चैतदस्ति । तेन जानीमोऽस्तीयं प्रक्रिये’ति तत्कल्पकमपि वक्ष्यत इत्यर्थः ।

### **परिमल**

प्रागुपपादित इति । वियत्पादे पृथगुपदेशादित्यधिकरणे ‘न दुःखानुभवः क्वापि मिथ्यानुभवतां व्रजेदि’त्यादिना । ‘साक्षी निर्दोष एवैकः सदाङ्गीकार्य एव न’ इत्यन्तेन ग्रन्थेनोपपादित इत्यर्थः ॥ अन्यथेति । भ्रमप्रामाण्याग्रहण इत्यर्थः । प्रामाण्यज्ञानमेव प्रवृत्तिहेतुरिति भावः । विपर्ययाद् भ्रमज्ञानादित्यर्थः । ननु प्रामाण्यस्य मानसत्वे ज्ञानग्राहक साक्षिवेद्यत्वाभावात् स्वतस्त्वभङ्गः । साक्षिवेद्ये च कथं मनसः सामर्थ्यमित्यत आह अत्रैषा प्रक्रियेति । प्रामाण्यविषय इत्यर्थः ॥ कदाचिद्बाध्यते कदाचिन्नेतीति । मनसं चेत् तद्बाध्यते साक्षिसिद्धं चेन् न बाध्यत इत्यर्थः ॥ उपपादितत्वादिति । पृथुगुपदेशादित्यधिकरण इति’ भावः ॥ वक्ष्यते चैतदिति । ज्ञानपादे ‘यत्क्वचिद्य्वाभिचारि स्याद्दर्शनं मानसं हि तदि’त्यादिग्रन्थेन साक्षिसिद्धं न बाध्यते मनसं तु बाध्यत इत्येतत्प्रमेयं वक्ष्यत इत्यर्थः ।

### **यादुपत्यम्**

प्रागुपपादित इति । वियत्पादे ‘न दुःखानुभवः क्वापि मिथ्यानुभवतां व्रजेति’त्यादिना ग्रन्थेनोपपादित इत्यर्थः । ‘तन्मनसैव न साक्षिणे’त्येतदुपपादयितुमाह अत्रैषा प्रक्रियेति ॥ तत्प्रामाण्यमपीति । सम्मुग्धमिति शेषः । यथा चैतत्तथैवोपपादितं प्रथमाध्यायस्य चतुर्थपादे तत्रैवानुसन्धेयम् । चलमित्यस्याभिप्रायमाह कदाचिद्बाध्यते कदाचिन्नेतीति । ननु साक्षिणो याथार्थ्यनियमान्यथाऽनुपपत्त्याऽस्यामवस्थायामित्यादिनोक्तमेवावश्यं कल्पनीयमित्यायाति । न तत्पूर्वभागेनोक्तं प्रथमं सम्मुग्धप्रामाण्यग्रहणादिकमित्यत आह वक्ष्यते चैतदिति । ज्ञानपादे ‘अतो न सर्वमानानां प्रामाण्यं निश्चितं भवेत् । साक्षिणा निश्चितं यत्र तत्प्रामाण्यं स्वलक्षणमि’त्यत्र यदि साक्षी दोषाभावे प्रमाणमेतदिति प्रथमं सम्मुग्धं प्रामाण्यं गृहीत्वा पश्चाज्जिज्ञासायां सत्यां परीक्षया प्रमाणमेवेत्यवधारयतीत्येषा प्रक्रिया नाङ्गीक्रियेत तदाऽनभ्यस्तविषयाणां शब्दादिना जातानां प्रथममेव प्रामाण्यमवधार्येत न चैतदस्ति तेन जानीमोऽस्तीयं प्रक्रिये’ति तत्कल्पकमपि वक्ष्यत इत्यर्थः ।

### **श्रीनिवासतीर्थीया**

कदाचिन्नेति । असञ्जातबाधस्थल इत्यर्थः ।

### **वाक्यार्थरत्नमाला**

अनुमानस्यापीति क्वाचित्कपाठे अमानभूतशुक्तिरजतादिज्ञानस्येत्येवार्थ इत्याशयेन मानस्यापीति प्रतीकोपादानम् । रूपमित्यर्थ इति पाठः । साक्षिणा यदमानस्येति । अत्र साक्षिणा गृहीतस्य बाधाभावः । बाधवतश्च साक्षिणा ग्रहणं नास्तीत्यत्रैव तात्पर्यं न तु साक्षिणा क्वचिदमानस्य मानत्वं गृह्यते तत्तु न बाध्यत इत्यत्र । अत एव नन्वित्युत्तरग्रन्थे मनसैव गृह्यते न साक्षिणेत्युक्तमिति न कश्चिद्दोषः ।

