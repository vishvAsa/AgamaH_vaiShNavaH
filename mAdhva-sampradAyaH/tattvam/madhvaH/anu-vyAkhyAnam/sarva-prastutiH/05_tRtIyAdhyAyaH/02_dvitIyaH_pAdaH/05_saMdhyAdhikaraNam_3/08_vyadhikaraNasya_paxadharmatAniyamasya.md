+++
title = "०८ व्यधिकरणस्य पक्षधर्मतानियमस्य निर्निबन्धनत्वम्"

+++


## न ह्याज्ञैवात्र साधिका

**व्यधिकरणस्य पक्षधर्मतानियमस्य निर्निबन्धनत्वं**

**न ह्याज्ञैवात्र साधिका**

### **सुधा**

ननु व्यधिकरणस्य पक्षधर्मता नास्तीति चेन्मा भूत् । तन्नियमस्य निर्निबन्धनत्वात् । तथा सति साध्य(स्य) नियतदेशता कथं सिद्ध्येदिति चेद्य्वाप्तिस्वभावादिति ब्रूमः । यथा हि । यत्कृतकं तदनित्यमिति सामानाधिकरण्यमन्तर्भाव्य व्याप्तेः कृतकत्वं स्वाश्रय एवानित्यत्वं गमयति । तथा कृत्तिकोदयो व्यधिकरणयैव रोहिण्युदयासत्त्या व्याप्त इति तां तथैव गमयति । यथा च सामानाधिकरण्येऽप्यस्ति प्रदेशादिनियमस्तथा वैयधिकरण्येऽपीति को दोषः । तस्माद्यत्रेदं तत्रेदमितिवद्यदेदं तदेदमितिवद् यदेवं तदेवमितिवच्च यदीदं तर्हीदमिति व्याप्तिसम्भवात् । व्याप्त्यनुरोधेनैव हेतुसिद्धेरावश्यकतया पक्षधर्मतानावश्यकत्वाद्युक्तं व्यधिकरणस्यापि हेतुत्वमिति ।

### **वाक्यार्थचन्द्रिका**

तृतीयपक्षोत्तरत्वेनाप्येतदेव मूलं योजयितुं तमुत्थापयति नन्विति । व्याप्तत्वे साध्यस्य नियतदेशतासाधकव्याप्तिस्वभावत्वे । व्याश्रयत्वं विगताश्रयत्वमपक्षधर्मत्वमिति यावत् । कथमेव हि दूषणं न कथमपीति वाक्ययोजनामभिप्रेत्य दूषयति मा भूदिति ॥ तथा सतीति । हेतोरपक्षधर्मत्व इत्यर्थः । साध्यस्य नियतदेशतासिद्धेः पक्षधर्मतासाध्यत्वेन तदभावे तदयोगादिति भावः । साध्यस्य नियतदेशतासाधकव्याप्तिस्वभावमुपदर्शयन्नेव तेन देशनियमसिद्धिमुपपादयति यथा हीति । साध्यस्य देशनियमसाधकव्याप्तिप्रकारसूचनेन देशनियमसिद्धिमुपपाद्य तत्रैव प्रदेशनियमसाधकव्याप्तिप्रकारसूचनेन तन्नियमसिद्धिमुपपादयति यथा चेति । अयमर्थः । यथा सामानाधिकरण्येऽपि धूमेन तदधोभाग एव वन्हेस् तुलोन्नमनेन भागान्तर एवावनमनस्य, व्याप्यवृत्तिना द्रव्यत्वेनाव्याप्यवृत्तेः संयोगस्य अव्याप्यवृत्तिना संयोगेन व्याप्यवृत्तेर्द्रव्यत्वस्य च सिद्धिरिति पक्ष एव प्रदेशनियमः, समानकालत्वेऽपि, कादाचित्केन पतनेन स्थायिगुरुत्वस्य, स्थायिना शरीरत्वेन कादाचित्कनाशस्य च सिद्धिरिति कालनियमश्च परेण व्यप्तिस्वाभाव्यादुपपद्यते । तथा, तत्र यदा रसस्तत्र तदा रूपमिति समानदेशकालत्वेनेव, यत्र पाकजरूपं तत्र पाक इति समानदेशत्वमात्रेण, यदा कृत्तिकोदयस्तदा रोहिण्युदयासत्तिरिति समानकालत्वमात्रेणेव, च यदा यत्र नदीपूरस्तत्पूर्वकाले तदूर्ध्वदेशे वृष्टिरिति भिन्नदेशकालत्वेनैव व्याप्तिग्रहात्तत्स्वाभाव्यादेव वैयधिकरण्येऽपि प्रदेशादिनियमो मयाऽपि व्युत्पादयितुं शक्यत इति न काऽप्यनुपपत्तिरिति । ननु देशकालवैयधिकरण्ये कथं व्याप्तिग्रहः । यत्रेदं तत्रेदमिति वा यदेदं तदेदमिति वा देशतः कालतो वा सामानाधिकरण्येनैव व्याप्तेर्ग्राह्यत्वादित्याशङ्कामनुपपत्तिरूपव्याप्तिग्रहप्रकारोपदर्शनेन परिहरन्नुपसंहरति तस्मादिति ॥ यदेवं तदेवमिति । दैशिककालिकसामानाधिकरण्यग्रहणस्थलेऽपि यत्र यदेत्यादिरूपेण देशकालावनन्तर्भाव्य यत्साधनवत्तत्साध्यवदिति व्याप्तिग्रहवच्चेत्यर्थः ॥ व्याप्तिसम्भवादिति । अनुपपत्तिरूपव्याप्तिग्रहसम्भवादित्यर्थः ॥ व्याप्त्यनुरोधेनेति । व्याप्तिग्रहणप्रकारानुरोधेनेत्यर्थः ॥ हेतुसिद्धेरिति । समुचितदेशादाविति शेषः ।

### **परिमल**

पक्षधर्मताभावाद्वेति पक्षं शङ्कते नन्विति ॥ यत्रेदं तत्रेदमिति । कृतकत्वानित्यत्वादिरिदंशब्दार्थः ॥ यदेदमिति । विशिष्टमेघोन्नतिः सुवृष्ट्यादिरिदंशब्दार्थः । यदेवमिति । द्रव्यत्वगुणाश्रयत्वोपेतत्वादिरेवंशब्दार्थः ॥ यदीदमिति । कृत्तिकोदयरोहिण्युदयासत्यादिरिदंशब्दार्थः ॥ व्यधिकरणासिद्धेरदोषत्ववादः ॥

### **यादुपत्यं**

व्याप्तिस्वभावादिति । अत्रापि व्याप्तत्वे व्याप्तिस्वभावसत्त्वे व्याश्रयत्वं विगताश्रयत्वं हेतोरपक्षधर्मत्वमिति यावत् । कथं दूषणमिति मूलं तृतीयपक्षदूषणपरतया योजितमिति ध्येयम् । तेन द्वितीयतृतीयपक्षयोर्दूषणं न प्रकृतमिति शङ्का नेति ध्येयम् ।

### **श्रीनिवासतीर्थीया**

यदि रोहिण्युदयासत्त्या व्यधिकरणतयैव कृत्तिकोदयो व्याप्त इति व्यधिकरणस्थल एव रोहिण्युदयासत्तिं गमयति तर्हि व्यधिकरणत्वाविशेषाद्भूम्यादिस्थले कस्मान्न गमयति । अन्तरिक्षे प्रदेशवि एव कस्माद्गमयतीत्यत आह यथा चेति । धूमाग्न्योः सामानाधिकरण्यमन्तर्भाव्य व्याप्तेः सत्त्वेऽपि पर्वत एव यत्र कुत्रचित्प्रदेशेऽग्न्यर्थी न प्रवर्तते । किन्तु प्रदेशवि एव तद्वदित्यर्थः । हेतुसिद्धेरिति । हेतुना साध्यसिद्धेरित्यर्थः ।

### **वाक्यार्थरत्नमाला**

व्याप्तत्व इत्यनूद्य व्याचष्टे । व्याप्तत्वे साध्यस्येति । अत्र साधकव्याप्तिस्वभावसत्व इति पाठः । मूलकोशे तथैव सत्वात् । व्याप्तिस्वभावादेवेति मूलानुसारेण स्वभावहेतुता समर्पणाय तत्सत्वेतीति प्रतिपादनस्यावश्यकत्वाच्चेति ज्ञेयम् । स्वभावत्व इति तु लेखकागतः ।

