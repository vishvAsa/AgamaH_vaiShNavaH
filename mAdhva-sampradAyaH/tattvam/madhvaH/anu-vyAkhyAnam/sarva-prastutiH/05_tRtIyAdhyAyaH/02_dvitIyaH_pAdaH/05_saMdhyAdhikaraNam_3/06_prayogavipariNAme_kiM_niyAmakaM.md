+++
title = "०६ प्रयोगविपरिणामे किं नियामकम्"

+++


## न ह्याज्ञैवात्र साधिका

**प्रयोगविपरिणामे किं नियामकं**

**न ह्याज्ञैवात्र साधिका**

### **सुधा**

किञ्च कालादिकमादाय प्रयोगविपरिणामः कार्य इत्यत्र किं नैयायिकादिसमयो नियामकः, किंवा(त्र) प्रमाणमस्ति । आद्यं दूषयति न हीति ।

## **अनुव्याख्यानम्**

***....... न ह्याज्ञैवात्र साधिका ॥***

अत्र उपपत्ति(सिद्धेऽर्थे) साध्येऽर्थे । आज्ञैव समयमात्रम् । तथा सति सर्वं वाङ्मात्रेणैवोपदेष्टव्यम् । न पुनः क्वापि प्रमाणं वाच्यम् । विपरीताज्ञया सत्प्रतिपक्षता च स्यादिति हि शब्दार्थः । आज्ञा खलु प्रमाणान्तराविषये धर्मादौ भवति । सा चावगताप्तभावानाम् । नापि द्वितीयः । तदनुपलम्भात् ।

### **वाक्यार्थचन्द्रिका**

तथाऽपि न हीत्यादिभाष्यखण्डवैयर्थ्यमित्याशङ्क्य प्रयोगविपरिणामे दूषणान्तरकथनपरत्वान्न तदिति भावेन तत्परतया तं योजयति किञ्चेति ॥ समय इति । तदभिमतसाध्यसाधनसामानाधिकरण्यनियमप्रतिपादकमाज्ञारूपं वाक्यमित्यर्थः । नन्वाज्ञामात्रस्यापि क्वचित् साधकत्वात्कथं तस्य तन्निषेध इत्यतो मूलेऽत्रेत्युक्तम् । तदयुक्तम् । अविशेषेणान्यत्रेवात्रापि तन्मात्रस्य साधकत्वसम्भवादित्यतो यथेदं विसमर्पकं स्यात्तथा व्याचष्टे अत्रेत्यादि । नन्वत्राज्ञामात्रस्य साधकत्वं निषिध्यते । न तु समयस्येति कथमस्य मूलस्य, समयस्य साधकत्वनिरासकतया व्यापार इत्यतोऽत्राज्ञापदस्य समयपरत्वान्नानुपपत्तिरित्यभिप्रेत्य तत्परतया तव्द्याचष्टे आज्ञैवेति । तथाऽपि मूले हिशब्दोऽनर्थक इत्याशङ्क्य समयमात्रस्य साधकत्वे बाधककथनार्थत्वान्न तदिति भावेन तत्सूचितबाधकमुपदर्शयति तथा सतीति । क्व तर्ह्याज्ञायाः साधकत्वमित्यत आह आज्ञेति । तथा सति धर्मादेर्बाहुरूप्यप्रसङ्गः । तत्साधकसमयानां बहुविधत्वात् । न चैकस्य वस्तुनो बाहुविध्यं सम्भवतीत्यत आह सा चेति ।

### **परिमल**

अत्रेत्यनुवाद उपपत्तिसिद्धेऽर्थे इति व्याख्या । कथं तर्हि मन्वाद्याज्ञामात्रेण तदुक्तानुष्ठानमित्यत आह आज्ञा खल्विति ।

### **श्रीनिवासतीर्थीया**

धर्मादौ भवतीति । अयं चोपपत्तिसाध्योऽर्थ इति न प्रमाणान्तराविषय इति भावः । सा च आज्ञापि । तथा च त्वय्याप्तिरस्माकं न निश्चितेति त्वत्समयोऽप्रयोजक इत्यर्थः ।

### **वाक्यार्थरत्नमाला**

तदभिमतेति । तदभिमतं यत्साध्यसाधनयोः सामानाधिकरण्यमिति विग्रहः ।

