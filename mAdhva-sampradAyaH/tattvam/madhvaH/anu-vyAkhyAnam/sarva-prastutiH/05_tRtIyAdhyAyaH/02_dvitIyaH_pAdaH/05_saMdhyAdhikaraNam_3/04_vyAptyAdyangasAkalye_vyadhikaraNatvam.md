+++
title = "०४ व्याप्त्याद्यङ्गसाकल्ये व्यधिकरणत्वमात्रेण न दुष्टत्वम्"

+++


## व्याप्तत्वे व्याश्रयत्वं तु कथमेव हि दूषणम्

**व्याप्त्याद्यङ्गसाकल्ये व्यधिकरणत्वमात्रेण न दुष्टत्वम्**

**व्याप्तत्वे व्याश्रयत्वं तु कथमेव हि दूषणम्**

### **सुधा**

एवमसदाश्रयत्वस्य हेतुदूषणत्वं निराकृत्य व्यधिकरणत्वस्यापि तन्निराकुर्वाणो यदि व्यधिकरणोऽपि हेतुः स्यात्तदाऽऽत्मा(ऽनि)नित्यः काकस्य कार्ष्ण्यादित्ययमपि हेतुः स्यादित्यतिप्रसङ्गाद्वा व्यधिकरणत्वस्य हेतुदूषणत्वमङ्गीकर्तव्यं व्याप्त्यभावाद्वा पक्षधर्मताऽभावाद्वेति विकल्पं मनसि निधायाद्यं निराचष्टे व्याप्तत्व इति ।

## **अनुव्याख्यानम्**

***व्याप्तत्वे व्याश्रयत्वं तु कथमेव हि दूषणम् ।***

साधनस्य साध्येन व्याप्तत्वे सति तेन विभिन्नाश्रयत्वं कथमेव हि दूषणम् । न कथञ्चित् । इदमुक्तं भवति । काकस्य कार्ष्ण्यं व्याप्त्यभावादेव हि नित्यत्वासाधकं न पुनर्व्यधिकरणत्वात् । अतो नातिप्रसङ्गः । कुत एतत् । व्याप्त्याद्यङ्गसाकल्ये व्यधिकरणत्वमात्रेणासाधकत्वस्य क्वाप्यनुपलम्भात् । घटस्य कृतकत्वात् शब्दोऽनित्य इत्यादौ दृष्टमिति चेत् । घटस्येत्येतद्धेतुविणं न वा । आद्ये वैय्यर्थ्यम् । द्वितीये कथमसाधकत्वम् । (अथ) अनित्यत्वव्याप्तमपि कृतकत्वं घटवृत्ति न शब्देऽनित्यत्वं साधयतीति चेन्न । व्याप्त्यभावात् । तथा च वक्ष्यामः ।

### **वाक्यार्थचन्द्रिका**

ननु ‘व्याप्तत्वे व्याश्रयवं त्वि’त्युत्तरग्रन्तेन व्याप्त्याद्यङ्गसाकल्ये वैयधिकरण्यमात्रेणासाधकत्वस्य क्वाप्यनुपलम्भात्काकस्य कार्ष्ण्येऽव्याप्तवमेवासाधकत्वे प्रयोजकं न तु व्याश्रयत्वमित्युच्यते तदनर्थकम् । न च काकस्य कार्ष्ण्येऽव्याप्तत्वव्याश्रयत्वयोरुभयोरपि सद्भावे तदीयासाधनतायामव्याप्तत्वमेव प्रयोजकं न तु व्याश्रयत्वमिति कुतो नियम्यत इत्याशङ्कापरिहारार्थत्वात्तत्प्रयोजकत्वव्युत्पदनस्य नानर्थक्यमिति वाच्यम् । तथा सति व्यधिकरणत्वस्यादोषत्वे आत्मा नित्यः काकस्य कार्ष्ण्यादित्यस्यापि साधकत्वं स्यादित्यतिप्रसङ्गस्थलेऽव्याप्तत्वादेवासाधकत्वं न तु व्यधिकरणत्वादतो नातिप्रसङ्ग इति भाष्यकारीयोक्तिं विना तादृशशङ्काऽनुदयेन तदुत्थापनाय काकस्य कार्ष्ण्येऽव्याप्तत्वस्य तदसाधकत्वप्रयोजकत्वेन भाष्यकारैरेवावश्यवक्तव्यतया तदवचनाद्भाष्ये न्यूनत्वापातादित्यतोऽत्रोक्तरूपस्यातिप्रसङ्गपरिहारांशस्य स्पष्टतया शिष्यैरेव ज्ञातुं शक्यत्वान्न तदनुक्तिर्भाष्ये न्यूनत्वापादिकेत्यभिप्रेत्य स्वयं तदंशपूरणपूर्वकमुक्तामनियमशङ्कामुत्थाप्य तत्परिहाराय तनियामकसमर्पकतयोक्तभाष्यं योजयितुमाह इदमुक्तं भवतीति ॥ वैयर्थ्यमिति । (तथा च व्यर्थविणत्वेनैव दुष्टत्वं न न व्यधिकरणत्वेनेति भावः) कृतकत्वमात्रस्यानित्यत्वाव्यभिचारित्वादिति भावः । तथा च न विशिष्टे वक्ष्यमाणरीत्याव्याप्तिरिति हृदयम् ॥ कथमसाधकत्वमिति । व्याप्त्याद्यङ्गसाकल्याद्वैयधिकरण्याभावाच्चेति भावः ॥ घटवृत्तीति । वस्तुतो घटवृत्तीत्यर्थः । शब्देऽनित्यत्वं वस्तुतः शब्दवृत्ति यदनित्यत्वं तदित्यर्थः ॥ व्याप्त्यभावादिति । वस्तुतो घटगतस्य कृतकत्वस्य वस्तुतः शब्दगतं यदनित्यत्वं तेन व्यधिकरणतया व्याप्त्यभावादित्यर्थः । नन्वविनाभाव एव व्यप्तिर्न तु सम्बन्धविशेषः । तथा च व्याश्रययोः सम्बन्धविरूपव्याप्त्यसम्भवेऽप्यविनाभावरूपव्याप्तेरविकलत्वात्कथमत्र व्याप्त्यभाव इत्यतोऽविनाभावमात्रस्यैव व्याप्तित्वेऽपि कृतकत्वेऽनित्यत्वाविनाभावस्य यत्र कृतकत्वं तत्रानित्यत्वमिति सामानाधिकरण्यगर्भितत्वस्य ‘स्यादेव व्याप्तिस्तावदनुमानाङ्गमि’त्यादिना ग्रन्थेनानुपदमेव शङ्कासमाधानाभ्यां वक्ष्यमाणत्वान्न घटगतकृतकत्वस्य शब्दगतानित्यत्वेनाविनाभावोऽपि सम्भवतीत्याह तथा च वक्ष्याम इति ।

### **परिमल**

इत्यादौ दृष्टमिति । असाधकत्वमित्यनुषङ्गः । तथा च वक्ष्याम इति । घटगतकृतकत्वं शब्दनिष्ठनित्यत्वव्याप्यं नेत्येतन्न ह्याज्ञैवात्र साधिकेत्येतद्य्वाख्यानावसरे अविनाभावः क्वचिदेकाश्रयतामन्तर्भाव्य भवति । यथा कृतकत्वस्यानित्यत्वेनेति वक्ष्याम इत्यर्थः ।

### **यादुपत्यं**

ननु विभिन्नाश्रययोरपि धूमाग्न्योर्व्याप्तिसद्भावात्कथमत्र व्याप्त्यभाव इत्यत आह तथा च वक्ष्याम इति । कृतकत्वानित्यत्वयोरेकाश्रयतामन्तर्भाव्यैवाविनाभावो न धूमाग्न्योरिव भिन्नाश्रयताम् । धर्मस्वाभाव्याद् अत एवान्यगतेन तेन नान्यत्र नित्यतासिद्धरित्यनुपदमेव वक्ष्याम इत्यर्थः ।

### **श्रीनिवासतीर्थीया**

वैयर्थ्यमिति । तथा च व्यर्थविणत्वेनैव दुष्टत्वं न व्यधिकरणत्वेनेति भावः ।

### **वाक्यार्थरत्नमाला**

व्याप्तत्वे व्याश्रयत्वं त्विति ग्रन्थेनेति पाठः । उत्तरपदमधिकं लेखकागतम् । अत एव मूलकोशे व्याश्रयत्वं तु कथमेवहि दूषणमित्यनेनेत्येव पाठः । अतो व्याप्तत्व इत्याद्यवतारस्य सिद्धौ सत्यामुत्तरत्वानुपपत्तिरिति शङ्कानवकाशः । इति ग्रन्थेनेति । आद्यपक्षनिरासकत्वेनावतारितग्रन्थेनेत्यर्थः । अव्याप्तत्वमेव साधकत्वे प्रयोजकमिति पाठः । घटस्येति विणाभावपक्षे घटवृत्तित्वेन विणाभावादाह । वस्तुत इति । सत्यं कृतकत्वमनित्यत्वव्याप्तं न घटस्य कृतकत्वम् । विणवैय्यर्थ्येन व्याप्तेरभावात् । ततः कृतकत्वमात्रपर्यवसाने तस्य साधकत्वमस्त्येवेति । तथापि अनित्यत्वगमकताप्रयोजकरूपवत्कृतकत्वं यत्राश्रये तत्रैवानित्यत्वं गमययति । नत्वन्यत्र विद्यमानमन्यत्र तत्साधयति । तत्कस्य हेतोः । व्यधिकरणत्वातिरिक्तहेतुदोषाभावात् । वस्तुतो घटादिवृत्तित्वेन साध्यसाधनयोर्विवक्षणेपि हेतुशरीरे तेन विणानङ्गीकारात् । यथाहि प्रकाशनसमर्थमिन्द्रियादिकं न विषयाश्रयाश्रितमेव भूत्वा प्रकाशयति । किं तु भिन्नाश्रितमेव । नैवमन्यकृतकत्वं विद्यमानं सदन्यत्रानित्यत्त्वं गमयतीत्यतो भवत्येव व्यधिकरणत्वं दोष इत्याशयः । वस्तुतो घटगतस्येति । ननु घटस्य कृतकत्वादिति हेतुशरीराङ्गीकारे घटस्येति विणवैय्यर्थ्येन व्यर्थविणे व्याप्त्यभाव एवेति प्रतिपादनानन्तरमनित्यत्वव्याप्तमपीत्यनेन कृतकत्वमात्रहेतुताभिप्रायेणैवान्यगतत्वं वास्तवमाश्रित्यैकाश्रयतामात्रपरित्यागेन शङ्किते घटगतस्य कृतकत्वस्य शब्दानित्यत्वेन व्याप्त्यभावाभिधानं न सङ्गतम् । किञ्च धूमाग्न्यादेर्व्याप्तिग्रहणसत्वेऽपि पर्वतीयधूमतदीयाग्न्योर्व्याप्तेर्विशिष्य ग्रहणाभावेन विरूपेण साधनमात्रमुच्छिद्येत । तत्र पर्वतीयत्वादिना विरूपेण व्याप्तेरनावश्यकत्वाभिप्राये च प्रकृतेऽपि साधनसाध्ययोराश्रयविसम्बन्धितया व्याप्तिग्रहणमनावश्यकमेव । अत एवानित्यत्वव्याप्तमपीति व्याप्तिमङ्गीकृत्यैव वस्तुतो व्यगतत्वमात्रेण साधकत्वाभावेन समानाधिकरणत्वाभावो दोष इत्येव शङ्कितम् । विशिष्टहेतुत्वाभिप्राये घटस्य कृतकत्वादित्यनेन गतार्थत्वापाताच्च । तस्मादुक्तरीत्या व्याख्यानायोगादन्यगतकृतकत्वेनान्यगतानित्यत्वसाधनस्य व्याप्तिग्रहणप्रकाराननुसारित्वात् ।

कृतकत्वानित्यत्वयोः समानदेशतामन्तर्भाव्यैव व्याप्तिसद्भावेन घटवृत्तिना कृतकत्वेन शब्दे नित्यतासाधनस्य युक्तं तदननुसारित्वमित्येव व्याख्येयमिति । चेत्सत्यम् । वस्तुतो घटस्येत्यनेनापि उक्तार्थस्यैव प्रतिपादनात् । यदुक्तं घटस्येति विणानन्तर्भावेनाशङ्कितमिति तथैवेति वदामः । तर्हि घटगतस्येति किमर्थमिति चेन्न । भवदुक्तरीत्यैव कृतकत्वमन्यगतं शब्दगतानित्यत्वेन समानाश्रयं न भवतीति न तेन तत्साधनोपपत्तिरित्यभिप्रायेणैव घटगतस्येत्यादेरुक्तेः । अत एव वस्तुत इत्युभयत्राप्युक्तम् । कथं तर्हि व्यधिकरणतया व्याप्त्यभाव इत्युक्तिः । विरूपेण व्याप्तेरन्यत्रादृष्टत्वेनावश्यकत्वादित्युक्तमिति चेन्न । नेदं वियोर्व्याप्त्यभावाभिप्रायमपि तु कृतकत्वस्यानित्यत्वेन सामानाधिकरण्यमन्तर्भाव्यैव व्याप्तिसद्भावस्य वक्ष्यमाणतया व्यधिकरणत्वेऽन्यगतस्यान्यगतेन शुद्धकृतकत्वगतसमानाश्रयतामन्तर्भाव्य व्याप्तिर्याऽवगता तस्या एकीभावप्रतिपादनाभिप्रायम् । वस्तुत इत्यादिविणोपादानेनोक्तार्थस्यैव प्रतीतेः । यद्वा व्याप्त्यभावादित्यर्थ इत्यस्य व्याप्तिग्रहणप्रकाराननुसारित्वादित्यर्थः । तेनेत्यनन्तरं तत्साधनस्येति शेषः । कृतकत्वेनानागतेनान्यत्रानित्यत्वसाधनस्येत्यर्थः । व्यधिकरणतयेत्यत्र प्रकृतकृतकत्वानित्यत्वयोरन्यगतयोरित्यर्थकयोरिति शेषः । ततश्च घटगतं कृतकत्वं शब्दगतमनित्यत्वं न साधयतीत्यतो न व्यधिकरणत्वं दोष इति न वाच्यम् । तत्र समानाश्रयतामन्तर्भाव्यैव व्याप्तेर्गृहीतत्वेनान्यगतस्यान्यगतेनोक्तसम्बन्धविरूपव्याप्त्यनुपपत्तेः । अन्यगतत्वविवक्षणाभावेऽपि वस्तुतो घटे कृतकत्वं विद्यमानं सत् समानाश्रयतामन्तर्भाव्यैवानित्यत्वेन व्याप्तिमदपिशब्दे तन्न साधयितुमलम् । तत्साधनस्य समानाश्रयतामन्तर्भाव्य यत्सम्बन्धविरूपव्याप्तिग्रहणं तत्प्रकाराननुसारित्वादित्यर्थद्वयं फलतीति न कश्चिद्दोषः । उक्तार्थाक्षेपपरिहारपरतया नन्वविनाभाव इत्यादिग्रन्थस्तु स्पष्ट एवेति सूरयोविदां कुर्वन्तु । एवं व्याख्यानकरणेनैव व्याप्त्यभावादेव न साधयति । न तु व्यधिकरणत्वादिति शेषः पूरणीय इति सूचितं भवतीति । न साधयतीति चेद् व्याप्त्यभावादित्येतन्मूलवाक्ययोरन्वयानुपपत्तिरिति शङ्कानवकाशः । शब्दो नित्यः घटस्य कृतकत्वादित्यत्र तु शब्दस्य कृतकत्वं स्वीकृतं चेद्घटस्येत्यस्य वैय्यर्थ्याद् अस्वीकृत्य घटगतेनैव कृतकत्वेन शब्दनित्यत्वसाधनेतु यत्र कृतकत्वं तत्रानित्यत्वमिति व्याप्तेस्तत्र सामानाधिकरण्यगर्भितत्वेनान्यगतस्य तस्यान्यगतेनानित्यत्वेन व्याप्तेरेवाभावादिति व्यधिकरणासिद्धिदूषणत्वभङ्गस्थलीयतर्कताण्डवग्रन्थोऽपि टीकानुसारेण वस्तुत इत्यस्यान्तर्भावेनोक्तरीत्याच योज्यः ।

यद्यपि घटगतं कृतकत्वं शब्दगतानित्यत्वव्यधिकरणत्वान्न साधयतीति शङ्कायामस्तु कृतकत्वे अन्यत्रानित्यत्वसाधकत्वाभावो व्यधिकरणत्वात् । तयोः सामानाधिकरण्यमन्तर्भाव्यैव व्याप्तेः सद्भावेन व्यधिकरणयोर्गम्यगमकभावानुपपत्तेः । तथापि नान्येषां व्यधिकरणत्वेऽपि गम्यगमकभावानुपपत्तिः । यौ व्यधिकरणौ तयोः साध्यसाधनभावाभाव इति व्याप्तेरभावात् । कयोश्चिद्गम्यगमकभावस्यैकाश्रयत्वगर्भव्याप्त्यधीनतया तत्र तथात्वेऽपि भिन्नाश्रययोरपि व्याप्तिस्थले एकाश्रयतानन्तर्भावेनान्यगतस्याप्यन्यत्र साध्यसाधकत्वोपपत्या व्यधिकरणत्वस्य साध्यसाधनभावाभावव्यभिचारादित्येवं व्याप्त्यभावादित्येतद्य्वाख्याय भवेदेवं यद्यन्याश्रितस्याप्यन्यत्रसाध्यसाधकत्वं दृष्टं स्यान्नच तदस्तीत्यत आह । तथाचेति । धूमाग्न्यादौ भिन्नाश्रययोरपि साध्यसाधनभावो दृष्ट इत्येतदनुपदमेव वक्ष्याम इति तथा चेति वाक्यं व्याख्यातुं शक्यं तथापि व्याप्त्यभावपदं प्रकृतसाधनसाध्यव्याप्तिपरत्वे स्वरसम् अप्रकृतनियमाङ्कुरपरत्वे तु न स्वरसमित्याशयेन प्रकारान्तरेण व्याख्यानमिति सकलमवदातम् ।

व्याप्त्यभावात्तथाचेति वाक्यटीका विशोधिता ।

गुरुराजपदे स्मृत्वा धियः शुध्यै मुहुर्मुहुः ।

