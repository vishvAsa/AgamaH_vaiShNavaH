+++
title = "१३ देहात्मत्वप्रतीतिर् नेन्द्रियजा"

+++


## देहात्मत्वं यदि

**देहात्मत्वप्रतीतिर् नेन्द्रियजा**

**देहात्मत्वं यदि**

### **सुधा**

देहस्यात्मत्वं प्रत्यक्षप्राप्तमपि देहो नात्मा भूतत्वात्कार्यत्वाद्घटवदित्याद्यनुमानेन ‘तं स्वाच्छरीरात्प्रवृहेदि’त्यागमेन च बाधितं दृष्टम् । अन्यथा बाधकान्तराभावाद्देहात्मत्वस्य वास्तवतापातात् । तत्कथमेतदित्यत आह देहात्मत्वमिति ।

## **अनुव्याख्यानम्**

***देहात्मत्वं यदि ...... .....***

देहात्मत्वं प्रत्यक्षतः प्राप्तमनुमानागमबाधितं दृष्टमिति यदि ब्रूयात्तदा तन्नेति ब्रूम इत्यर्थः । न तदिति पूर्वेणोत्तरेण च सम्बध्यते । कुतो नेत्यत आह न तदिति ।

***......... ... न तत्प्राप्तं प्रत्यक्षतः क्वचित् ।***

देहात्मत्वं प्रत्यक्षप्राप्तमेव न भवति । अतः प्रत्यक्षप्राप्तस्यानुमानादिना बाध इत्यत्र नेदमुदाहरणम् । अयमभिसन्धिः । नास्त्येव देहात्मत्वप्रतीतिः । याऽनुमानादिना बाध्यते । येषां चास्ति नास्तिकादीनां तेषामपि नेन्द्रियजा । किन्त्वनुमानागमाभासजन्यैवेति ।

मा भूत्पण्डितरूपाणां देहात्मत्वप्रतीतिः । पामराणां त्वस्त्येव । सैवास्माकमुदाहरणं भविष्यतीत्यतः क्वचिदित्युक्तम् ।

### **वाक्यार्थचन्द्रिका**

भूतत्वादिति । बाह्येन्द्रियग्राह्यविगुणवत्त्वादित्यर्थः ॥ कार्यत्वादिति । अभूत्वाभावित्वादित्यर्थः ॥ तं स्वाच्छरीरादिति । तमात्मानं स्वात्स्वाधीनतया स्वस्य स्वभूताच्छरीरात्प्रवृहेत्पृथग्जानीयादित्यर्थः । न तत्प्राप्तं प्रत्यक्षत इत्युक्त्या तत्प्रतीतिमात्रमस्तीति लभ्यते । तच्चायुक्तम् । जातमात्रा इत्याद्यग्रिमग्रन्थे तदभावस्योपपादितत्वेन तद्विरोधापातादित्यत आह अयमभिसन्धिरिति ॥ नास्त्येवेति । पण्डितरूपाणामिति शेषः । येषां च नास्तिकादीनामस्ति देहात्मत्वप्रतीतिरस्तीति सम्बन्धः । किन्तर्हि साऽकरणिकैवेति पृच्छति किन्त्विति । परिहरति अनुमानाभासेति । चार्वाकादीनामनुमानाभासादिजन्येऽपि देहात्मभ्रमे धर्माद्यभावभ्रम इव प्रत्यक्षत्वाभिमानमात्रमिति भावः । इतीत्यस्येत्ययमभिसन्धिरिति सम्बन्धः ॥ पण्डितरूपाणामिति । प्रशस्ताः पण्डिताः पण्डितरूपा इति प्रशंसायां रूपप् ॥ अस्त्येवेति । देहात्मप्रतीतिरिति वर्तते । अन्यथा संसाराभावप्रसङ्गात् । देहात्मभ्रमाद्धिरागद्वेषादयस्ततः पुण्यपापप्रवृत्त्युत्पादस्तस्मादपूर्वदेहलाभस्तेन च दुःखप्राप्तिरित्यनया प्रनाड्या संसारस्य तन्मूलकत्वात् । अत एव ‘नैषां ममाहमिति धीः श्वसृगालभक्ष्य’ इत्यादिवचनान्युपपद्यन्त इति भावः ।

### **परिमल**

तं स्वाच्छरीरादिति । तमात्मानं जीवं स्वाच्छरीरात् प्रवृहेद् विवेकेन जानीयादित्यर्थः । एतच्च पररीत्या । अन्यथा ‘स्वाख्याच्छरीराज्जीवात्तु प्रवृहेद्विष्णुमव्ययमि’ति काठकभाष्यविरोधः ॥ अनुमानेति । देह एवात्मा तद्व्यतिरेकेणानुपलम्भादित्याद्यनुमानाभासेन तदीयपूर्वपूर्वाचार्यवाक्यरूपागमाभासेन च जन्यैवेत्यर्थः ॥ पण्डितरूपाणामिति । प्रशंसायां रूपम् । प्रशस्तपण्डितानामित्यर्थः ।

### **यादुपत्यं**

तं स्वाच्छरीरादिति । तमात्मानं स्वात्स्वाधीनतया स्वस्य स्वभूताच्छरीरात्प्रवृहेत् पृथग्जानीयादित्यर्थः ॥ इदं च पूर्वपक्षरीत्या व्याख्यातम् । सिद्धान्तरीत्या व्याख्यानं तद्भाष्यादवगन्तव्यम् ।

### **श्रीनिवासतीर्थीया**

नास्तिकानां चार्वाकाणाम् ॥

### **वाक्यार्थरत्नमाला**

भूतत्वस्य जातित्वाभावादाह । बाह्येन्द्रियेति । सकर्तृकत्वानुमानीयकार्यत्वहेतोः परोक्तयनुसारेणार्थमाह । भूतत्वेति । येषां चास्तिनास्तिकादीनामित्यत्रेवात्र प्रतीतिनिषेधस्य संबध्यनुक्ते न्यूनतेत्यतो माभूत्पण्डितेत्युत्तरमूलानुसारेण माह । पण्डितरूपाणामिति
इति । धर्माद्यभावभ्रम इवेति पाठः । प्रशंसायां रूपबिति । प्रशंसा स्तुतिः । प्रशंसाविशिष्टेऽर्थे वर्तमानात्प्रातिपदिकात् स्वार्थेरूपपप्रत्ययः स्यादिति सूत्रार्थः । वृषलरूप इत्याद्युदाहरणम् । देहात्मनोऽस्येकदेशस्थत्वादि सादृश्यमस्त्येवेति तत्वनिर्णयवाक्यावतारानुसारेणाह । देहात्मभ्रमादिति । वचनानीति । नैषामिति द्वितीयस्कन्धगतभागवतवाक्यस्य येषां स एव भगवान्दययेदनन्तः सर्वात्मनाश्रितपदो यदि निर्व्यलीकम् । तेवै विदंत्यतितरन्ति च देवमायामिति पूर्वपादत्रयमेलनेन यदि निर्व्यलीकं छद्मना विना सर्वात्मना सर्वेण प्रकारेणाश्रितपदो भगवान्येषां दययेद्दयां कुर्यात्तर्ह्येषां सृगालभक्ष्ये देहे ममाहमिति धीर्न भवति । ते देवमायां देवस्य महिमानं विदन्त्यतितरन्ति च संसारमिति गीताभाष्यटीकायां द्वितीये व्याख्यातमस्ति । अत्रापि स प्रकारो ज्ञेयः । भागवतटीकादौ तु येषां भगवानेव दयां करोति । ते देवमायां भगवतः स्वरूपशक्तिं जानन्ति । तथा संसारमतितरन्ति च । येषामित्युक्तानां व्यापारमाह । सर्वेति यदि तैर्निर्व्यलीकमनृतं यथा न स्यात्तथा सर्वात्मना आश्रितपदोभवति । यदि चैषां भगवदाश्रितानां श्वसृगा लभक्ष्ये मनुष्यदेहे ममाहमिति धीर् ममेदं कृष्णरूपम् अहं कृष्ण इति देहात्मैक्यभ्रमो नास्तीति व्यापारान्तरमुक्तमिति व्याख्यातम् । यद्यप्यत्र वाक्ये भगवदाश्रितानामेव ममाहमिति बुध्याभावमात्रे उक्तेपि तदन्येषां बुद्धिसद्भावो नोक्तः । तथापि तथाविधानां तदभावोक्तया विविधिर् निषेधं गमयतीति न्यायेन तदन्येषां देहात्मभ्रमसद्भावस्यार्थत उक्तिरस्तीत्यर्थात्प्रकृतोपयोगाभिप्रायेणैतद्वचनोदाहरणमिति न दोषः । तत्वनिर्णयटीकोदाहृतैतद्वचनस्य तट्टीकासु तथैवोपयोगवर्णनात् । संमतश्चार्थादुपयोगो मूलकृतः । विंशल्लक्षणतोनून इति तत्वनिर्णयव्याख्यानेऽर्थादत्र प्रकृतोपयोगो द्रष्टव्य इत्युक्तेरिति ज्ञेयम् ।

