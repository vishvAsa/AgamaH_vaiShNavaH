+++
title = "०५ प्रामाण्यस्य स्वतस्त्वमङ्गीकुर्वतः सत्यताकथं न सम्मता"

+++


## यदि स्वतस्त्वं प्रामाण्ये विश्वसत्ता कथं न ते

**प्रामाण्यस्य स्वतस्त्वमङ्गीकुर्वतः सत्यताकथं न सम्मता**

**यदि स्वतस्त्वं प्रामाण्ये विश्वसत्ता कथं न ते**

### **सुधा**

यदप्यद्वैतागमस्य प्राबल्योपपादनाय स्वतःप्रामाण्यमुक्तं तत्राह यदीति ।

## **अनुव्याख्यानम्**

***यदि स्वतस्त्वं प्रामाण्ये विश्वसत्ता कथं न ते ।***

स्वतस्त्वधर्मस्य प्रामाण्यं धर्मि, अधिकरणतया विवक्षितमिति सप्तम्युपपत्तिः । यद्यागमप्रामाण्यस्य स्वतस्त्वमुच्यते तदा प्रत्यक्षप्रामाण्यमपि स्वत एवेति ब्रूमः । सम्यङ्मिथ्याज्ञानसाधारण कारणमात्रजन्यत्वं वा सम्यङ्मिथ्याज्ञानसाधारणज्ञापकमात्रेज्ञेयत्वं वा प्रामाण्यस्य स्वतस्त्वम् । तदागमजन्यज्ञानवत्प्रत्यक्षजन्यस्याप्यविशिष्टमेव । तथा चागमप्रामाण्यस्य स्वतस्त्वमङ्गीकुर्वतो यथा तद्विषयसत्यता सम्मता तथा स्वतःप्रमाणप्रत्यक्षविषयविश्वसत्ता(त्यता)ऽपि कथं न ते सम्मतेति ।

### **वाक्यार्थचन्द्रिका**

ननु क्रियाश्रययोः कर्तृकर्मणोराधारस्यैवाधिकरणतयाऽतथाभूतस्य प्रामाण्यस्यानधिकरणत्वात्कथं प्रामाण्ये इति सप्तमीत्यतः क्रियाश्रययोः कर्तृकर्मणोराधारत्वाभावेऽपि प्रामाण्यस्याधिकरणत्वविवक्षया सप्तम्युपपत्तिरित्याह स्वतस्त्वेति । नन्वागमप्रामाण्यस्वतस्त्वस्य स्वसिद्धान्तत्वात्कथं तन्निराकरणमित्यतस्तन्निरासस्यात्र परोक्तिखण्डनार्थत्वेन वस्तुस्थितिकथनपरत्वाभावान्नापसिद्धान्त इत्याशयेन तल्लाभायापेक्षितं पूरयति उच्यत इति ।

### **परिमल**

प्रामाण्यं धर्मीति । प्रामाण्यरूपधर्मि अधिकरणतया विवक्षितमित्यर्थः । धर्मधर्मिणोराधेयाधिकरणाभावस्य प्रसिद्धत्वद्योतनाय धर्मधर्मिशब्दप्रयोगः । तथा चात्र ‘सप्तम्यधिकरणे चे’ति सप्तम्युपपत्तिरिति भावः । अन्यथा ‘षष्ठी ’ इति सम्बन्धार्थकषष्ठ्या भाव्यमिति भावः ।

### **यादुपत्यम्**

‘नन्वेकशतं षष्ठ्यर्थास्ते च स्वस्वामिभावादय’ इति वचनात्प्रामाण्यस्वतस्त्वयोर्धर्मधर्मिभावरूपसम्बन्धे ‘षष्ठी ’ इत्यनेन षष्ठ्या भाव्यम् अतः कथं प्रामाण्य इति सप्तमीत्यत आह स्वतस्त्वधर्मस्येति । ‘विवक्षातः कारकाणि भवन्ती’ति वचनादत्राधिकरणत्वविवक्षायामधिकरणत्वप्राप्त्या त्वस्याभावान्नोक्तसूत्रेण षष्ठीप्राप्तिरिति भावः ॥ यद्यागमप्रामाण्यस्येति । अत्राधिकरणस्याविवक्षितत्वादुक्तसूत्रेण षष्ठ्युपपत्तिरिति ध्येयम् । ‘उच्यत’ इति मूले शेषोक्तिः ॥ तेन क्रियाश्रययोः कर्तृकर्मणोराधारस्यैवाधिकरणत्वादत्र च क्रियाया अभावात्कथं प्रामाण्यस्याधिकरणत्वमिति शङ्काऽनवकाशः ।

### **वाक्यार्थरत्नमाला**

अधिकरणत्वविवक्षयेति । विवक्षातः कारकाणीभवन्तीत्युक्तेर् अनधिकरणस्याप्यधिकरणत्वविवक्षयेत्यर्थः ।

