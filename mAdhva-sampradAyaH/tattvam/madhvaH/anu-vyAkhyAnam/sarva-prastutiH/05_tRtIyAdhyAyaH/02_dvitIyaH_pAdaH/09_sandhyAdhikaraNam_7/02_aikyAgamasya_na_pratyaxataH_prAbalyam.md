+++
title = "०२ ऐक्यागमस्य न प्रत्यक्षतः प्राबल्यम्"

+++


## तात्कालिकं प्रमाणत्वमक्षजस्य यदा भवेत्

**ऐक्यागमस्य न प्रत्यक्षतः प्राबल्यम्**

**तात्कालिकं प्रमाणत्वमक्षजस्य यदा भवेत्**

### **सुधा**

अस्त्वेवं साक्षिप्रत्यक्षवेद्यं प्रत्यक्षागमप्रामाण्यम् । तथाप्युक्तरीत्या प्रबलेनागमेन विरोधे दुर्बलस्य प्रत्यक्षस्य कुतो न बाध इति चेत् । इत्थम् । स्यादयं प्रत्यक्षागमयोर्बाध्यबाधकभावः, यदि व्युत्पादिते दौर्बल्यप्राबल्ये युक्ते स्याताम् । न चोभयप्रामाण्यस्य साक्षिवेद्यत्वे ते युज्येते इत्याशयवान्प्रत्यक्षस्य तात्कालिकं प्रामाण्यमागमस्यात्यन्तिकमिति विभागं तावदपाकरोति तात्कालिकमिति ।

## **अनुव्याख्यानम्**

***तात्कालिकं प्रमाणत्वमक्षजस्य यदा भवेत् ॥***

***ऐक्यागमस्य किन्न स्यात् .......***

यदि साक्षिगृहीतमपि विश्वसत्यत्वग्राहिणोऽक्षजस्य प्रामाण्यं तात्कालिकमेव भवेत्तर्ह्यैक्यागमस्यापि प्रामाण्यं साक्षिगृहीतत्वाविशेषात्तात्कालिकं स्यादेवेति न विभागः सिध्यति ।

### **वाक्यार्थचन्द्रिका**

उक्तरीत्येति । आत्यन्तिकप्रमाणत्वस्वतः प्रमाणत्वाभ्यामित्यर्थः ॥ दुर्बलस्येति । अत्राप्युक्तरीत्येत्यनुवर्तते । तात्कालिकप्रमाणत्वेन चेति तदर्थः ॥ उभयप्रामाण्यस्येति । प्रत्यक्षागमरूपोभयनिष्ठतत्तत्प्रामाण्यस्येत्यर्थः ॥ तावदिति । ‘यदि स्वतस्त्वमि’त्यादिनोत्तरत्र करिष्यमाणाद्वैतागमप्राबल्योपपादकप्रामाण्यस्वतस्त्वनिरासापेक्षया तावच्छब्दः । ननु व्याप्तिविकलोऽयं तर्काभास इत्यतोऽविलक्षणसामान्यव्याप्तेः सत्त्वान्नैवमित्यभिप्रेत्य तामाह साक्षिगृहीतत्वाविशेषादिति ।

### **परिमल**

व्युत्पादिते दौर्बल्यप्राबल्ये इति । तात्कालिकप्रमाणत्वतदभावाभ्यां प्राग्व्युत्पादित इत्यर्थः ॥ ऐक्यागमस्यापीति । तज्जन्यज्ञानस्येत्यर्थः ।

### **श्रीनिवासतीर्थीया**

उभयेति । प्रत्यक्षागमेत्यर्थः ।

