+++
title = "१० मोक्षदशायां संसारित्वापत्तिः"

+++


## तथा काले

**मोक्षदशायां संसारित्वापत्तिः**

**तथा काले**

### **सुधा**

एवमेव मुक्तेरद्वितीयब्रह्मावस्थानरूपतानिरासाय कालेऽपि विकल्प्य दोषोऽभिधातव्य इत्याह तथा काल इति ।

## **अनुव्याख्यानम्**

***........ तथा काले .......***

ननु च मोक्षदशायां कालोऽस्ति न वेति विकल्प्य ‘अस्ति चेद्द्वैतापत्तिरि’ति दूषणं चास्तु । ‘अतोऽन्यथाऽमुक्तत्वमि’ति कथमतिदेश इत्यत आह कालाधीना हीति ।

**अनुव्याख्यानम्**

***....... ...... कालाधीना हि मुक्तता ।***

कालाधीना नियमेन कालाधिकरणा । यद्वस्तु तत्कालसम्बन्ध्येवेति व्याप्तेरिति हिशब्दार्थः ।

न केवलमनुमानसिद्धो मुक्तेः कालाधिकरणतानियमः किन्तु ‘तदा विद्वान्’ ‘दृष्ट्वैव तं मुच्यत’ इत्यागमसिद्धोऽपीत्याह काल एवेति ।

**अनुव्याख्यानम्**

***काल एवागमोऽप्याह मुक्तिं .......***

### **वाक्यार्थचन्द्रिका**

कथमिति । मुक्तिकालयोर्निमित्तनैमित्तिकभावस्यास्फुरणेन कालासत्त्वेन मुक्त्यसत्त्वानापत्त्या मुक्तत्वसम्भवादिति भावः । ननु घटस्य प्रागभावजन्यतया तदधीनत्ववन्मुक्तेरपि कालजन्यत्वमात्रेण तदधीनत्वसम्भवान्न मुक्त्यवस्थायामपि कालसत्त्वमावश्यकम् । अन्यथा प्रागभावाधीनत्वाद्घटस्य तत्कालेऽपि तत्सत्त्वापातादित्यतः प्रागभाववैलक्षण्यान्नैवमित्याह नियमेति । मूले हिशब्दवैयर्थ्यमाशङ्क्य मुक्तेः कालाधिकरणतानियमोपपादकप्रमाणसूचनार्थत्वात्तस्य न वैयर्थ्यमित्यभिप्रेत्य तत्समर्पकतया हिशब्दं व्याचष्टे यद्वस्त्विति ॥ अनुमानेति । मुक्तिर्नियमेन कालसम्बन्धिनी वस्तुत्वाद्घटवदित्यनुमानेनेत्यर्थः ॥ तदेत्यादि । अत्र पूर्ववाक्ये तदाशब्दात्कालावगतिः स्पष्टैव दृष्ट्वेत्यत्र क्त्वाश्रुत्या पूर्वकालावगतावपि पूर्वत्वादेरुत्तरकालसापेक्षत्वेन फलतस्तत्काललाभः । मुच्यत इति लटा वा तल्लाभ इति बोध्यम् ।

### **परिमल**

तदेति । ‘तदा विद्वान् पुण्यपापे विधूये’त्यादौ तदाशब्दाद् यावन्न विमो(क्षेअ)क्ष्ये अथ सम्पत्स्यत इत्यादावथादिशब्दात् सिद्ध इत्यर्थः ॥ दृष्ट्वैवेति । श्रुतौ दृष्ट्यनन्तरका(लतामुक्तेःस्प)ले मुक्तिः स्पष्टैव ॥

### **यादुपत्यं**

दृष्ट्वैवेति । अत्र क्त्वाप्रत्ययेन दर्शनानन्तरकालो मोक्षाधिकरणतया प्रतीयत इति भावः ।

### **श्रीनिवासतीर्थीया**

अतिदेशः ‘तथा काल’ इत्युक्तोऽतिदेशः ।

### **वाक्यार्थरत्नमाला**

तदा शब्दात्कालावगतिरिति सर्वैकान्यकिंयत्तदः काले देति सूत्रेण कालेऽभिधेये तच्छब्दाद्दाप्रत्ययविधानादिति भावः । तल्लाभ इति । उत्तरकाललाभ इत्यर्थः ।

