+++
title = "०८ मुक्तयवस्थायाः सत्यत्वे द्वैतापत्तिः"

+++


## अस्ति चेन्मुक्त्यवस्था च द्वैतापत्तिः

**मुक्तयवस्थायाः सत्यत्वे द्वैतापत्तिः**

**अस्ति चेन्मुक्त्यवस्था च द्वैतापत्तिः**

### **सुधा**

किञ्च मुक्तिः सती वाऽसती वा । पक्षद्वयेऽपि नोक्तलक्षणा मुक्तिः सिध्यति । कथमिति । आद्यं प्रत्याह अस्ति चेदिति ।

## **अनुव्याख्यानम्**

***अस्ति चेन्मुक्त्यवस्था च द्वैतापत्तिः .......***

आत्मस्वरूपमेव मुक्तिः । यथोक्तम् । ‘आत्मैवाज्ञानहानिरि’ति । ‘अविद्यास्तमयो मोक्ष’ इति च । तत्कथं द्वैतापत्तिरित्यतो मुक्त्यवस्थेत्युक्तम् । अवस्थैवैषाऽऽत्मनो न त्वात्मैव । तथात्वे हि प्रागेव सिद्धत्वात् प्रयत्नवैयर्थ्यम् । न चात्मा ज्ञानस्य साध्योऽनादित्वात् । अविद्याध्वंसविशिष्टो न प्राक्सिद्धो ज्ञानसाध्यश्चेति चेत्तत्किं स एव मुक्तिः । ओति चेत् । तर्हि विशिष्टस्य सत्त्वाभावेन सती मुक्तिरित्ययुक्तं स्यात् । किञ्च मुक्तिर्नाम धर्मः । स कथमात्मैव स्यादिति ।

### **वाक्यार्थचन्द्रिका**

अस्ति चेदित्यादेः पूर्वार्थोपपादकत्वाभावादसङ्गतिमाशङ्क्य तदभावेऽप्यत्राभिप्रेतदूषणान्तरोपपादकत्वेन तत्सङ्गतत्वान्नासङ्गतिरित्यभिप्रेत्याभिप्रेतं दोषान्तरं स्वयमुपदर्श्य तदुपपादकतयोत्तरग्रन्थं योजयति किञ्चेत्यादिना । मूले मुक्तिरित्येव वक्तव्यत्वादवस्थाग्रहणमनर्थकमित्याशङ्क्य तत्पक्षोद्भावितद्वैतापत्तिरूपदोषोपपादनार्थत्वात्तस्य न तदिति भावेन तदुपपादकतया तद्योजयितुं द्वैतापत्त्यनुपपत्तिशङ्कामुत्थापयति आत्मस्वरूपमेवेति । ननु मुक्तेरात्मस्वरूपताया एवासिद्धेः कथं तस्याः सत्यत्वेन द्वैतापत्तिरित्यत आह यथोक्तमिति । नन्वेतावताऽज्ञाननिवृत्तेरात्मस्वरूपत्वात्तस्याः सत्यत्वे द्वैतापत्त्यभावप्राप्तावपि तस्या मुक्तित्वाभावान्मुक्तेरात्मस्वरूपत्वासिध्या तत्सत्यत्वे द्वैतापत्तिः स्यादेवेत्यतोऽज्ञाननिवृत्तेर्मुक्तित्वं साधयति अविद्येति ॥ तथात्वे हीति । असिद्धसिद्धेरेव प्रयत्नप्रयोजनत्वान्न सिद्धसिद्ध्यर्थं प्रेक्षावत्प्रयत्नो युक्त इति मुमुक्षूणां श्रवणादौ प्रवृत्तिरयुक्ता स्यादिति भावः ॥ न चेति । नापीत्यर्थः प्रयोजनमननुसन्धाय मुमुक्षूणां प्रवृत्तावपि प्रागभावप्रतियोगिन एवोत्पादनापरपर्यायसाधनार्हतया, सिद्धस्य ब्रह्मणस्तदनर्हत्वान्न साध्यत्वमिति भावः । ननु नात्ममात्रं मुक्तिः किन्त्वज्ञानध्वंसविशिष्ट एव । तथा चाज्ञानध्वंसस्य शास्त्रप्रवृत्तेः प्राग(पि)सिद्धत्वात्तदुपरक्तात्मनोऽपि न शास्त्रप्रवृत्तेः प्राक् सिद्धिरिति न पूर्वोक्तदोषद्वयमिति शङ्कते अविद्येति । न केवलमुक्तदूषणोपपादकतयाऽवस्थापदस्य सप्रयोजनत्वं किन्तु दोषान्तरसूचकत्वादपीति भावेन तत्सूचितं दोषान्तरमुपदर्शयति किञ्चेति ॥ धर्म इति । आगन्तुको धर्म इत्यर्थः । तथा चागन्तुकधर्मरूपमुक्तेरात्ममात्रतायाम् आत्मनोऽप्यागन्तुकत्वापत्त्या मुक्तितः प्राक् तदभाववदात्मनोऽप्यभावः स्यादित्यर्थः ।

### **श्रीनिवासतीर्थीया**

मुक्तिर्नामेति । बन्धमोक्षरूपः सोपाधिको मुक्तिरूपो धर्मो निर्धर्मकात्मस्वरूपं नेत्यर्थः ।

### **वाक्यार्थरत्नमाला**

असङ्गतिमाशङ्क्येति । पूर्वेणेति शेषः । असङ्गतिरित्याशङ्क्येत्यर्थः । तदभावेऽपि । पूर्वेण सङ्गत्यभावेऽपीत्यर्थः । दोषान्तरं स्वयमुपदर्श्येति । अनेन पक्षद्वयेऽपि नोक्तलक्षणा सिध्यतीत्येतद्बहिरेव मूले दोषाभिधानमिति दर्शितम् । उपपादकतयेति । कथमितीति मूलम् । कथं पक्षद्वये उक्तलक्षणा मुक्तिर्न सिध्यतीत्यर्थः । इत्याशङ्कापरिहाराय आद्यं तावत्प्रत्याहेति मूलं योजनीयमिति सूचितं भवति । आत्मस्वरूपताया एवेति पाठः । अस्वरूपेति लेखकागतः । सत्यत्वेन द्वैतेति । सत्यत्वाङ्गीकारे द्वैतापत्तिः कथं नेत्यन्वयः । मुक्तेरात्मस्वरूपत्वेति । मुक्तित्वाभिमतस्यात्मस्वरूपत्वासिध्येत्यर्थः । तदुपरक्तात्मनोऽपीति पाठः । मुक्तितः प्राक्तदभाववदिति पाठः ।

