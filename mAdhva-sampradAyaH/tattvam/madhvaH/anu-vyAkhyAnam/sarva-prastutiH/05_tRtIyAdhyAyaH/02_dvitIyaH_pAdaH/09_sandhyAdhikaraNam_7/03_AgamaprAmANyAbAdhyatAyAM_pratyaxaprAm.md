+++
title = "०३ आगमप्रामाण्याबाध्यतायां प्रत्यक्षप्रामाण्यमबाध्यमेव"

+++


## ऐक्यवाक्यस्य मानत्वं यद्यबाध्यमितीष्यते

**आगमप्रामाण्याबाध्यतायां प्रत्यक्षप्रामाण्यमबाध्यमेव**

**ऐक्यवाक्यस्य मानत्वं यद्यबाध्यमितीष्यते**

### **सुधा**

ननु साक्षिणो विषयाव्यभिचारित्वात्तद्गृहीतमैक्यागमप्रमाण्यमबाध्यमेवेत्याशङ्क्याह ऐक्यवाक्यस्येति ।

## **अनुव्याख्यानम्**

***ऐक्यवाक्यस्य मानत्वं यद्यबाध्यमितीष्यते ॥***

***अक्षजस्यापि मानत्वं नाबाध्यं किमितीष्यते ॥***

साक्षिगृहीतत्वाविशेषादिति भावः । साक्षिगृहीतत्वाविशेषाद्विश्वसत्यताग्राहकप्रत्यक्षप्रमाण्यस्य बाध्यतायामैक्यागमप्रामाण्यमपि बाध्यं स्यात् । तदबाद्यत्वे वा प्रत्यक्षप्रामाण्यमप्यबाध्यमेवैष्टव्यमिति समुदायार्थः ।

### **वाक्यार्थचन्द्रिका**

अबाध्यमेवेति । ततश्च न विश्वसत्यत्वापत्तिरिति शङ्काभिप्रायः । प्रशिथिलमूलत्वात्तर्काभासोऽयमित्यतोऽविव्याप्तिसत्त्वान्न तथेत्याशयेन तामाह साक्षीति । समुदायार्थ इति । तात्कालिकमित्यादे‘र्नाबाध्यं किमितीष्यत’ इत्यन्तस्य ग्रन्थस्यार्थ इत्यर्थः ।

### **श्रीनिवासतीर्थीया**

बाध्यं स्यादित्यत्र हेतुः साक्षिगृहीतत्वाविशेषादिति ।

