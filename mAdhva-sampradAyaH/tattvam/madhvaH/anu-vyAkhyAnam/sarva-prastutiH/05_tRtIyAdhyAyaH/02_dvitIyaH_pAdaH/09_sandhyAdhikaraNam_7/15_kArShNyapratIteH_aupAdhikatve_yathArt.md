+++
title = "१५ कार्ष्ण्यप्रतीतेर् औपाधिकत्वे यथार्थत्वम्"

+++


## यद्युपाधिकृतं तदा

**कार्ष्ण्यप्रतीतेर् औपाधिकत्वे यथार्थत्वं**

**यद्युपाधिकृतं तदा**

### **सुधा**

भवतु वा वस्त्रे कथञ्चित्कार्ष्ण्यमौपाधिकं किन्तदुपन्यासेनाभ्यर्थ्यते । न चोक्तव्यभिचारपरिहारः । एकोदाहरणनिराकरणेऽपि मञ्चाः क्रोशन्तीत्यादेरनेकस्य व्यभिचारोदाहरणस्य सम्भवात् । अथ वस्त्रे कर्दमेनेवात्मनि देहोपाधिना कृतं कार्ष्ण्यमस्तीति प्रतीतिसम्भावना विवक्षिता तत्राह यदीति ।

## **अनुव्याख्यानम्**

***......... यद्युपाधिकृतं तदा ॥***

यदि वस्त्र इवात्मनि देहोपाधिकृतं कार्ष्ण्यमस्तीति तत्प्रतीतिः सम्भाव्यते तदा प्रत्यक्षप्रतीतस्यानुमानादिना बाध इत्यत्र नेदमुदाहरणमिति शेषः । कथमित्यत आह स्वत इति ।

**अनुव्याख्यानम्**

***स्वतः शुक्लत्ववत्कार्ष्ण्यं न ममेति प्रतीयते ॥***

अत्र दृष्टान्ते दार्ष्टान्तिके चैकदेशोत्कीर्तनेनान्यदप्युपलक्ष्यते । तथा चायमर्थः । वस्त्रे खलु कार्ष्ण्यं कर्दमोपाधिकृतं (औपाधिकं) प्रतीयमानमेवं प्रत्येतव्यम् । स्वतः शुक्लमेवेदं वस्त्रं न कृष्णम् । कार्ष्ण्यन्तूपाधिकृतमिति । तथाऽत्रापि स्वतो नीरूप एवाहम् । कार्ष्ण्यं तु न मम स्वभावः । किन्तु देहोपाधिकृतमिति प्रतीयत इत्यङ्गीकर्तव्यम् । तथा चास्याः प्रतीतेर्यथार्थत्वान्नानुमानादिना(तो) बाध इति ।

### **वाक्यार्थचन्द्रिका**

उक्तानुपपत्तिं मनसि निधायोक्तं कथञ्चिदिति । किमुक्तव्यभिचारपरिहारः किंवा तत्प्रतीतिसम्भावनेति विकल्पं मनसि निधायाद्यमनूद्य दूषयति न चोक्तेति । द्वितीयं शङ्कते अथेति ॥ एकदेशोत्कीर्तनेनेति । दृष्टान्ते स्वतः शुक्लत्वरूपैकदेशोत्कीर्तनेन कार्ष्ण्यस्यौपाधिकत्वरूपैकदेशान्तरं दार्ष्टान्तिके च कार्ष्ण्यस्यौपाधिकत्वरूपैकदेशोत्कीर्तनेन स्वतो नीरूपत्वरूपैकदेशान्तरमुपलक्ष्यत इत्यर्थः । ज्योतिषा यजेतेत्यादिलक्षितलक्षणास्थल इवात्राप्येकदेशवचनस्य साक्षादर्थ सम्बन्धाभावेन लक्षणायाः कर्तुमशक्यत्वादेतदेकदेशसम्बद्धैकदेशान्तरार्थस्यैव सम्बन्धतया वाच्यत्वाच्छब्दद्वारकार्थलक्षणैव विवक्षितेति ध्येयम् । दृष्टान्तदार्ष्टान्तिकयोरेकदेशोत्कीर्तनैकदेशान्तरोपलक्षणाभ्यां सिद्धमर्थं दर्शयन्नेव किमनेन प्रतीतिम्भावना विवक्षितेति द्वितीयपक्षस्य दूषणमुक्तं भवतीत्या शङ्कां परिहरति तथा चायमर्थ इति ।

### **परिमल**

न चोक्तव्यभिचारेति । कृष्णोऽहमिति व्यवहारस्तादृशप्रतीतिपूर्वकः व्यवहारत्वादित्यस्य कृष्णं वस्त्रमिति व्यवहारे यो व्यभिचारो मतस् तत्परिहारोऽभ्यर्थत इति न च वाच्यमित्यर्थः। तत्र रूपसत्वे प्रतीतेरवर्जनेन साध्यस्यापि तत्र सत्त्वादिति भावः ॥

### **श्रीनिवासतीर्थीया**

उक्तव्यभिचारेति । व्यवहारात्तथाविधाज्ञानानुमाने कृष्णोऽहमित्यत्र भवद्भिर्दत्तो व्यभिचार उपाधिकृतकार्ष्ण्यसद्भावोक्त्या परिह्रियत इत्यर्थः ॥ मञ्चा इति । क्रोशन्तीति व्यवहारमात्रमेव न ज्ञानमिति भावः ।

### **वाक्यार्थरत्नमाला**

किमभ्यर्थ्यते न किमपीत्याक्षेपे सति नचोक्तेत्याद्यनुसारेण विकल्पमुत्थापयति । किमुक्तेति । अभ्यर्थ्यत इति मूलोक्तेन सम्बन्धः सिद्ध इति नोक्तः । औपाधिकत्वरूपैकदेशोत्कीर्तनेनेति । किं तु देहोपाधिकृतमिति प्रतीयत इति मूलानुसारेणेदम् । प्रचुरान्नादिरेवातो ह्यन्नमन्नमयेत्यपीत्यानन्दमयाधिकरणानुव्याख्यानरूपतथाहि ज्योतिष्टोमाधिकारे वसन्ते वसन्ते ज्योतिषा यजेतेत्यादिमूलानुसारेणैकदेशोत्कीर्तनस्य समग्रशब्दलक्षकत्वं तथा शब्दद्वारेणैवार्थलक्षणा । न तु साक्षादर्थस्य लक्षणा इत्यादि सदृष्टान्तमुपपादयति ज्योतिषा यजेतेत्यादि लक्षितेति । एतच्चानन्दमयाधिकरणीयोक्तमूलव्याख्यानावरे टीकायां स्पष्टम् । संग्रहस्तु ज्योतिष्टोमाधिकारे वसन्ते वसन्ते ज्योतिषा यजेतेत्यत्र वसन्तकालगुणविधायकतया कर्मान्तरविधायकवाक्ये विद्यमानज्योतिःशब्देन ज्योतिष्टोमरूपार्थस्यैव लक्षणायाम् अथैष ज्योतिरित्यादाविव द्वितीयाध्यायद्वितीयपादीयसंज्ञाचोत्पत्तिसंयोगादित्यष्टमाधिकरणन्यायेन कर्मान्तरविधिपरत्वापत्या ज्योतिर्ज्योतिष्टोमशब्दयोर्निमित्ताभिधेयैक्यालाभप्रसङ्गेन तल्लाभाय ज्योतिःशब्देन ज्योतिष्टोमशब्दलक्षणानन्तरं तस्यैव ज्योतिष्टोमरूपार्थे लक्षणाऽङ्गीकृतेति ज्योतिःशब्दे लक्षितलक्षणेत्यर्थः । प्रकृते एकदेशवचनस्य एकदेशान्तरस्य योऽर्थस्तल्लक्षकत्व मेव किन्नस्यादित्यत आह । साक्षादिति । कार्ष्ण्योपाधिकत्वादिरूपो योऽर्थस् तेन स्वतः शुक्लत्वादिवचनस्य साक्षात्सम्बन्धाभावेन तदर्थलक्षणायाः कर्तुमशक्यत्वेनेत्यर्थः । तर्हि कथम् असम्बद्धस्य लक्षणेत्यतः परंपरासम्बन्धेन लक्षणोपपत्तिमाह । एकदेशेति । तदेकदेशेन सम्बद्धं यदेकदेशान्तरं तदर्थत्वस्येत्युक्तया लक्ष्यैकदेशस्य एकदेशत्वरूपः सम्बन्धोऽर्थस्य च तद्वारकः सम्बन्धः प्रतिपादितो भवति । शब्दद्वारकेति ।

