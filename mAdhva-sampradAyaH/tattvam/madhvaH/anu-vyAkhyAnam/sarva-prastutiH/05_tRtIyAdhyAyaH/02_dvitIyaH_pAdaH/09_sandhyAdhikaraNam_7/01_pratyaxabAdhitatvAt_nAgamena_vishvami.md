+++
title = "०१ प्रत्यक्षबाधितत्वान् नागमेन विश्वमिथ्यात्वसिद्धिः"

+++


## सत्यत्वमक्षजप्राप्तं यदि भ्रान्तमितीष्यते

**प्रत्यक्षबाधितत्वान् नागमेन विश्वमिथ्यात्वसिद्धिः**

**सत्यत्वमक्षजप्राप्तं यदि भ्रान्तमितीष्यते**

### **सुधा**

अस्तु तर्हि नेह नानाऽस्तीत्यादिरद्वैतपरो वेदादिरागमः सर्वस्यापि मिथ्यात्वे प्रमाणमिति चेन्न । तस्य विश्वसत्यत्वग्राहकप्रत्यक्षबाधितत्वेनातदर्थत्वात् । अथ मतम् । प्रत्यक्षं खलु तात्कालिकं प्रमाणं न पुनरात्यन्तिकम् । वेदस्तु न तथा । स्वतः प्रमाणं च । अतो बलवता वेदेन बाधितत्वात्प्रत्यक्षप्राप्तमपि विश्वसत्यत्वं भ्रान्तिसिद्धमित्येवाङ्गीकर्तुमुचितमित्यत आह सत्यत्वमिति ।

## **अनुव्याख्यानम्**

***सत्यत्वमक्षजप्राप्तं यदि भ्रान्तमितीष्यते ।***

सत्यत्वं विश्वस्येति शेषः । आगमबलमाश्रित्य । तन्नेति वाक्यशेषः । कुतो नेत्यत आह प्रामाण्यमिति ।

**अनुव्याख्यानम्**

***प्रामाण्यमागमस्यापि प्रत्यक्षादन्यतः कुतः ।***

कुतः सिद्धम् । न कुतोऽपि । न केवलं प्रत्यक्षस्य किन्त्वागमस्यापि प्रामाण्यं प्रत्यक्षेणैव सिद्धं न त्वन्येनेत्यर्थः । तत्कथमित्यत आह साक्षीति ।

**अनुव्याख्यानम्**

***साक्षिप्रत्यक्षतो ह्येव मानानां मानतेयते ।***

आद्यादिभ्य उपसङ्ग्यानात्तृतीयार्थे तसिः । मानानां सर्वेषामीयते प्रतीयते । हिशब्दः सर्वप्रमाणप्रामाण्यस्य साक्षिसिद्धत्वोपपादकप्रमाणसूचनार्थः । तद्विवृणोति साक्षिणा इति ।

**अनुव्याख्यानम्**

***साक्षिणः स्वप्रकाशत्वमनवस्था ततो न हि ।***

प्रमाणानां प्रामाण्यं हि न सत्तामात्रेण निश्शङ्कव्यवहारहेतुः । अपि तु प्रमितमेव । न च बाह्यप्रत्यक्षादिकमेव प्रामाण्यप्रमितिसाधनम् । तत्प्रामाण्यप्रमितेप्युक्तन्यायेनावश्यकत्वात् । न च तत्प्रामाण्यं स्वग्राह्यम् । अचैतन्यज्ञानस्य स्वप्रकाशत्वाभावात् । प्रत्यक्षाद्यन्तरान्वेषणे चानवस्था स्यात् । साक्षिवेद्यत्वे तु सर्वप्रमाणप्रामाण्यस्य न कश्चिद्दोषः । साक्षी हि चैतन्यरूपतया स्वप्रकाशः। प्रामाण्यं च ज्ञानग्राहकग्राह्यमिति स्वप्रामाण्यं स्वयमेव गृह्णातीति नानवस्थाऽऽपद्यते । अतः साक्षिवेद्यमेव सर्वप्रमाणप्रामाण्यमङ्गीकार्यमिति ।

### **वाक्यार्थचन्द्रिका**

पूर्वत्र गौडपादाद्यागमस्य सयुक्तिकमप्रामाण्यव्युत्पादनेन तद्विरोधस्याकिञ्चित्करतया तत्प्रयुक्तसत्यत्वग्राहिप्रत्यक्षाप्रामाण्यशङ्कानुदयेन तदुत्थापनपूर्वकतन्निरासपरोत्तरवाक्यवैयर्थ्यमित्याशङ्क्य नेदमुक्तरीत्या तत्परं किन्तु वेदादिविरोधप्रयुक्ततदप्रामाण्यशङ्कोत्थापनपूर्वकतन्निरासपरमेवेत्यभिप्रेत्य किं तेनापीत्यतो वेदादिर्वेति प्राग्विकल्पितद्वितीयपक्षदूषणोपपादनार्थत्वान्न तदिति भावेन बहिरेव द्वितीयपक्षोत्थापनपूर्वकं तद्दूषणं प्रदर्श्य तत्रानुपपत्तिशङ्कोत्थापनपूर्वकं तन्निरासपरतयोत्तरवाक्यं सङ्गमयति अस्तु तर्हीत्यादिना । उक्तशङ्कातन्निरासयोर्मूलारूढत्वलाभार्थमपेक्षितं पूरयति आगमेति । वेदाद्यागमबलमित्यर्थः । ननु ‘प्रतियोगे पञ्चम्यास्तसिरि’ति पञ्चम्यन्तादेव तसिविधानात्साक्षिप्रत्यक्षस्य च प्रामाण्यज्ञप्तिं प्रति कारणत्वेन कर्तृकरणयोस्तृतीयेति तृतीयान्ततया पञ्चम्यन्तत्वाभावात्कथं साक्षिप्रत्यक्षेणेति साक्षिप्रत्यक्षत इति तृतीयान्तात्तसिरित्यतस्तस्यादित उदात्तमर्धह्रस्वमित्येतन्मूलका‘दाद्यादिभ्य उपसङ्ख्यानमि’ति सूत्रीयोपसङ्ख्यानाद्युक्तस्तृतीयान्तादपि तसिरित्याह आद्यादिभ्य उपसङ्ख्यानादिति । (प्रथमाविभक्तिप्रभृतीनां परेषां तसेरुपसङ्ख्यानसङ्ग्रहः कार्यः) सप्तम्यादिविभक्त्यन्तेभ्य आदिमध्यपार्श्वपृष्ठादिशब्देभ्यस्तसिर्भवतीत्यर्थः । न च प्रत्यक्षशब्दस्याद्यादित्वाभावान्नोपसङ्ख्यानादपि तत्सिद्धिरिति वाच्यम् । तस्याकृतिगणत्वेन तत्सम्भवात् । अत एवोक्तं वृत्ता‘वाकृतिगणश्चायमि’ति । अत एव चैतदुपसङ्ख्यानविवरणे आदिमध्यपार्श्वपृष्ठादिभ्य इत्यादिपदोपादानमिति द्रष्टव्यम् । केचित्त्वाद्यादिभ्यः प्रथमादिसप्तविभक्तिभ्यस्तदन्तेभ्यः शब्देभ्य इति यावत् । ततश्च प्रथमादिसप्तविभक्त्यन्तेभ्यः शब्देभ्यस्तसेरुपसङ्ख्यानात् तृतीयान्तादपि साक्षिप्रत्यक्षशब्दाद्युक्तस्तसिरित्यर्थ इत्याहुः ॥ उपपादकप्रमाणेति । अन्यथा प्रामाण्यनिश्चयानुपपत्तिरूपवक्ष्यमाणप्रमाणेत्यर्थः ॥ तदिति । सर्वप्रमाणप्रामाण्यस्य साक्षिसिद्धत्वमित्यर्थः ।

नन्वर्थनिश्चयमात्रेणैव प्रवृत्त्युपपत्तेरर्थसन्देहेऽपि प्रवृत्तिदर्शनाच्च न प्रामाण्यनिश्चयोपेक्षित इति न तदन्यथानुपपत्त्या सर्वप्रमाणप्रामाण्यस्य साक्षिसिद्धत्वसिद्धिरित्यतः कृष्यादावर्थसन्देहात्प्रवृत्तावपि बहुवित्तव्ययायाससाध्ये पारत्रिकफलकयागादौ निष्कम्पप्रवृत्तेः प्रामाण्यनिश्चयमात्रसाध्यत्वेन तस्यावश्यकत्त्वादस्त्येव तदन्यथानुपपत्तिरित्याशयेन तस्यावश्यकतां तावदाह प्रमाणानामिति । यथा च नार्थनिश्चयस्य निष्कम्पप्रवृत्तिहेतुत्वं तथोक्तं वाक्यार्थचन्द्रिकायां गुरुचरणैरेव प्रामाण्यस्वतस्त्ववादे । न सत्तामात्रेणेत्युपलक्षणम् । नापि ज्ञाततामात्रेणेत्यपि द्रष्टव्यम् । एवं प्रामाण्यनिश्चयस्यावश्यकत्वमुपपाद्य तस्यान्यथानुपपत्तिमुपपादयितुं तदन्यथोपपत्तिमाशङ्कते न चेति । आदिपदेनानुमानपरिग्रहः ॥ तत्प्रामाण्येति । बाह्यप्रत्यक्षादिगतप्रमाण्येत्यर्थः । अप्रमितप्रमाणभावस्य बाह्यप्रत्यक्षादेः स्वसामग्य्रापादितप्रामाण्याप्रामाण्यशङ्काकलङ्कितत्वेन प्रामाण्यप्रमित्यजनकत्वेन तत्प्रमितिजनकत्वनिर्वाहार्थं साधनी भूतबाह्यप्रत्यक्षादिगतप्रामाण्यप्रमितिरावश्यकीति भावः । नन्वस्तु प्रमितप्रमाणभावस्यैव बाह्यप्रत्यक्षादेः प्रामाण्यप्रमाजनकत्वं किं तावताऽपीत्यतः किं तत्प्रामाण्यं स्वेनैव ग्राह्यमित्यभिमतं किंवा प्रत्यक्षाद्यन्तरेणेति विकल्पद्वयं मनसि निधायाद्यं दूषयितुमनुवदति न चेति ।

अन्तःकरणवृत्तिरूपज्ञानस्य जडत्वेनास्वप्रकाशत्वान्न स्वप्रामाण्यग्राहकत्वं तस्येत्याह अचैतन्यज्ञानस्येति । अन्तःकरणवृत्तिरूपज्ञानस्येत्यर्थः । अयं भावः । क्रिया हि कर्मकारकजन्येति तावदविवादं सर्ववादिनाम् । न च जन्यजनकयोरेकत्वमुचितम् । जन्यजनकभावस्यान्तर्भावितपूर्वापरभावित्वात् । त हि तदेव स्वात्मानं प्रति पूर्वमपरं चेति युज्यते । तत्कथं स्वकर्मकत्वं वृत्तिरूपज्ञानस्य स्यात् । किञ्चास्ति तावद्त्सन्निकृष्टकरणजन्यं यज्ज्ञानं तत्तद्विषयमि’ति जन्यज्ञाने व्यवस्था । न च वृत्तिरूपज्ञानं स्वसन्निकृष्टकरणजन्यं भवति । तत्कथं स्वविषयं स्यादिति न स्वविषयप्रकाशत्वं तस्य । किञ्च तस्य स्वप्रकाशत्वे तद्वदेव ग्राह्यप्रामाण्याश्रयज्ञानस्यापि स्वप्रकाशत्वसम्भवेन तेनैव तन्निष्ठप्रामाण्यस्यापि निश्चयसम्भवाद्बाह्यप्रत्यक्षादेः प्रामाण्यप्रमितिसाधनत्वकल्पनवैयर्थ्यमिति । द्वितीयं दूषयति प्रत्यक्षाद्यन्तरेति । एवं प्रकारान्तरेण सर्वप्रमाणप्रामाण्यनिश्चयासम्भवमुपपाद्य साक्षिणा तत्सम्भवमुपपादयति साक्षीति । न चैवं सर्वत्र साक्षिणा प्रामाण्यनिश्चयापत्त्या संशयानुपपत्तिर्दोषः । तन्निवृत्त्यै परीक्षापेक्षाऽभ्युपगमेऽपि च परीक्षाऽनवस्था स्यादिति वाच्यम् । साक्षिणः सुखादिनिश्चयरूपत्वेन तत्सिद्धे सुखादौ संशयानुदयेन संशयनिवर्तकपरीक्षायाः साक्षिसिद्धसुखाद्यवतारपर्यन्ततयाऽनवस्थासम्भवादत एवोक्तं न कश्चिदिति । संशयानुपपत्तिरूपो वा परीक्षानवस्थारूपो वा प्रामाण्यग्रहणे परीक्षापेक्षानङ्गीकारेण स्वतः प्रामाण्यभङ्गरूपो वेत्येवं यः कश्चिदित्यर्थः ।

ननु ग्राहकानवस्थात्रापि समानेति कथं न दोष इत्यतः साक्षिणः स्वप्रकाशत्वेन स्वस्यैव स्वप्रामाण्यग्राहकतया ग्राहकान्तरापेक्षायास्तत्रैव पर्यवसन्नत्वेन तदनवसरादित्यनवस्थापरिहारं वक्तुं वृत्तिज्ञानादावसम्भवि स्वप्रकाशत्वं कुतः साक्षिण इत्यतस्तेद्धेतूक्त्योपपादयति साक्षी हीति । उपलक्षणं चैतत् । नियतयाथार्थ्यश्चेत्यपि द्रष्टव्यम् । अन्यथा साक्षिणा स्वप्रामाण्ये गृहीतेऽपि प्रामाण्यग्राहकसाक्षिण्येव प्रामाण्यसन्देहाहितसाक्षिगृहीतस्वप्रामाण्यसन्देहस्यानिवारणादिति भावः । अस्तु स्वप्रकाश तया ज्ञानग्राहकत्वं साक्षिणः प्रामाण्यग्राहकत्वं तु कुतस्तस्य वाच्यम् । तथा चानवस्थैवेत्यत आह प्रामाण्यं चेति ।

### **परिमल**

फलितार्थमाह न केवलमित्यादिना ॥ आद्यादिभ्य इति । पञ्चमाध्यायचतुर्थपादे प्रतियोगे पञ्चम्यास्तसिरिति सूत्रवार्तिकमते आद्यादिभ्यः परेषां प्रथमाविभक्तिप्रभृतीनां तसेरुपसङ्ख्यानं सङ्ग्रहः कार्य इति । तथाच तृतीयार्थे तसिरिति भावः ॥ अचैतन्यज्ञानस्येति । चेतनानात्मकज्ञानस्येत्यर्थः ।

### **यादुपत्यम्**

आद्यादिभ्य इति । आद्यादिभ्यः शब्देभ्यः सप्तम्याद्यन्तात्तसिर्भवतीति वार्तिकार्थः। आदौ आदितो मध्यत इत्याद्युदाहरणम् । आकृतिगणश्चायमिति काशिकायामुक्तत्वात्प्रकृतोपयोग इति द्रष्टव्यम् ॥ अचैतन्यज्ञानस्येति । चेतनस्वरूपभिन्नज्ञानस्येत्यर्थः । चेतनज्ञानस्वरूपस्यैव स्वप्रकाशत्वे, मामहं जानामीति प्रत्यक्षरूपं वा सुप्तोत्थितस्यैतावन्तं कालं सुखमहमस्वाप्समिति परामर्शान्यथाऽनुपपत्त्यादिरूपं वा प्रमाणमस्ति । न तद्भिन्नज्ञानस्येति भावः । यद्यत्सन्निकृष्टकरणजन्यं तत्तद्विषयकमिति जन्यज्ञाने व्यवस्था । तथा चाचैतन्यरूपज्ञानस्य मनोवृत्तिरूपतया जन्यस्य स्वसन्निकृष्टकरणजन्यत्वाभावान्न स्वविषयकत्वरूपं स्वप्रकाशत्वं तस्येति भाव इत्यप्याहुः ॥ चैतन्यरूपतयेति । चेतनस्वरूपतयेत्यर्थः । तथा चोक्तप्रत्यक्षपरामर्शादिकं तस्य स्वप्रकाशत्वसाधकमस्तीति भावः ।

### **वाक्यार्थरत्नमाला**

सयुक्तिकमप्रामाण्येत्यत्र सयुक्तिकमिति क्रियाविणम् । करणत्वेनेत्यनन्तरं साक्षिप्रत्यक्षशब्दस्येति शेषः । तृतीयान्तात्तसिरिति भावेनान्येनेति मूलम् । आद्यादिभ्य उपसङ्ख्यनमिति । इदं तसिप्रत्यये आदिमध्यपार्श्वपृष्टादिभ्य उपसङ्ख्यानमित्यस्य सङ्ग्रहेण कथनम् । मूलस्थाद्यादिभ्य उपसङ्ख्यानस्य आदिमध्यपार्श्वपृष्टादिभ्य उपसङ्ख्यानमित्येतत्सङ्ग्रहरूपत्वेन । अत्रावचनं तु स्वयमेवान्यत्र गीताभाष्यटीकाव्याख्यायां तृतीये षष्टे चोक्तत्वात् । आहुरित्यस्वरससूचनम् । तद्वीजंतु तस्यादित इति सूत्रज्ञापकानुसारात् । आदिमध्यपृष्टपार्श्वादिभ्य इति आद्यादिभ्य उपसङ्ख्यानमित्येतन्मूलवाक्यानुसाराच्चादिमध्यरूपार्थान्तरस्यैव प्रतीत्या तद्विरोधापत्तेरिति । एवमेवान्यत इति । पूर्वत्राप्युपपाद्यमिति मूलटीकयोरुपपादनं कार्यमिति हृदयम् । .....नुसारेणाह । अयं भाव इति । अनवस्थासम्भवादिति । अनवस्थाया असम्भवादित्यर्थः ।

