+++
title = "०९ मुक्तेरसत्वे अमुक्तत्वापत्तिः"

+++


## अतोऽन्यथा

**मुक्तेरसत्वे अमुक्तत्वापत्तिः**

**अतोऽन्यथा**

### **सुधा**

द्वितीयं प्रत्याचष्टे अतोऽन्यथेति ॥

## **अनुव्याख्यानम्**

***...... ...... ...... अतोऽन्यथा ॥***

***अमुक्तत्वं ........ ....... .......***

सत्त्वपक्षात्पक्षान्तरे । यदि मुक्तिरसती स्यात्तदाऽऽत्मनोऽमुक्तत्वं स्यात् । विषाणासत्त्वे शशो ह्यविषाणी दृष्टः । तथा च कुत उक्तलक्षणत्वम् । अथ मतम् । न मुक्तिः सती नाप्यसती किन्त्वनिर्वचनीयेति । तदाऽप्यमुक्ततैव(दप्ययुक्तमेव) । संसारेऽप्यनिर्वचनीयेनैव हि द्वितीयेन सद्द्वितीयत्वम् । तदुत्तरमपि तच्चेत्स्यात्कथममुक्तत्वं न भवेत् । एतेन पञ्चमप्रकारताऽपि निरस्ता । अनिर्वचनीयताऽपरिहारात् । न हि चतुर्थप्रकारतावस्थितिरनिर्वचनीयत्वम् । तथा सति निर्वचनीयतापत्तेः । अनिर्वचनीयाविद्यानिवृत्तिः कथमनिर्वचनीया स्यादिति चेत् । घटप्रध्वंसो यथा तथेति जानीथाः । तदेतत्सङ्ग्रहायातोऽन्यथेत्युक्तम् । अन्यथाऽसती चेदित्यवक्ष्यत् ।

### **वाक्यार्थचन्द्रिका**

अनिर्वचनीयत्वादिपक्षदूषणसङ्ग्रहाय व्याचष्टे सत्त्वपक्षात्पक्षान्तर इति । न च पूर्वमपि सत्त्वासत्त्वरूपकोटिद्वयमात्रविषयविकल्पानुपपत्तिः । सत्त्वासत्त्वयोरेव प्रामाणिकत्वाभिप्रायेण तथा विकल्पस्य पराभ्युपगमानुसारेणात्रानिर्वचनीयत्वादिपक्षनिराकरणस्य चोपपन्नत्वात् । केचित्वसतीत्यनेन सद्भिन्नत्वोक्त्याऽसत्त्वस्येवानिर्वचनीयत्वस्यापि प्राग्विकल्पितत्वाद्युक्तं तत्सङ्ग्रहायेदं व्याख्यानमित्याहुः ॥ कथमिति । अन्यथा संसारावस्तायामपि मुक्तत्वप्रसङ्गादिति भावः ॥ एतेनेति । अमुक्तत्वप्रसङ्गेनेत्यर्थः ॥ पञ्चमेति । नाविद्यास्तमयलक्षणो मोक्ष आत्ममात्रतयाऽभ्युपगम्यते । येनोक्तदोषः स्यात्किन्त्वात्मान्य एव । न चैवं सत्त्वासत्त्वादिविकल्पदोषापत्तिः । सदसद्विलक्षणविलक्षणत्वरूपपञ्चमप्रकारताऽभ्युपगमात् । ‘न सन्नासन्न सदसन्नानिर्वाच्यश्च तत्क्षयः । यक्षानुरूपो बलिरित्याचार्याः प्रत्यपीपदन्नि’त्यभियुक्तवचनादिति भावः ।

एतेनेत्यतिदिष्टममुक्तत्वमुपपादयति । अनिर्वचनीयत्वापरिहारादिति । पञ्चमप्रकारत्वेऽप्यनिर्वचनीयतत्वं स्यादेवेत्यर्थः । ननु च सत्त्वेनासत्त्वेन सदसत्त्वेन वा निर्वक्तुर्मशक्यत्वरूपतयाऽनिर्वचनीयत्वस्य चतुर्थप्रकारत्वमात्रवृत्तित्वात्कथं पञ्चमप्रकारस्याप्यनिर्वचनीयत्वापादनमित्यत आह न हीति । तत्र हेतुमाह तथा सतीति । उक्तरूपानिर्वचनीयत्वस्य पञ्चमप्रकारेऽसत्त्वे, सत्त्वादिना निर्वचनीयत्वं स्यात् । तत्र चोक्तमेव दूषणमिति भावः । ननु लोके भावनिवृत्तेरभावत्वस्याभावनिवृत्तेर्भावत्वस्य च दर्शनेन प्रतियोगितन्निवृत्तिभावे तदभिमतयोरतुल्यरूपत्वस्य प्रयोजकत्वस्थित्या सदसद्विलक्षणतयाऽङ्गीकृतस्याज्ञानस्य या निवृत्तिस्तस्या अपि सदसद्विलक्षणत्वेऽविद्यातन्निवृत्त्योरुभयोरपि सदसद्विलक्षणत्वेन तुल्यरूपत्वप्रसङ्गेन प्रतियोगितन्निवृत्तिभावप्रयोजकस्यातुल्यरूपत्वस्याभावेन तत्प्रयोज्यस्य प्रतियोगितन्निवृत्तिभावस्याप्यनुपपत्तिप्रसङ्गान्नविद्यानिवृत्तेः सदसद्विलक्षणत्वमित्याशयेन शङ्कते ॥ अनिर्वचनीयेति । प्रतियोगितन्निवृत्तिभावे मात्रयाऽपि सालक्षण्याभवरूपं प्रतियोगिनिष्ठसर्वधर्मराहित्यं न प्रयोजकम् । तथा सति घटतद्ध्वंसयोरपि ज्ञेयत्वाभिधेयत्वानिर्वचनीयत्वादिना सालक्षण्यसद्भावेन प्रतियोगिनिष्ठसर्वधर्मराहित्यरूपातुल्यरूपत्वरूपप्रयोजकविरहप्रसक्त्य प्रतियागितन्निवृत्तिभावाभावप्रसङ्गात् । किन्तु केनचित्प्रकारेण वैलक्षण्यमात्रम् । तच्च घटतन्निवृत्त्योरिवाविद्यातन्निवृत्त्योरप्यस्त्येव निवृत्तिमत्त्वतद्राहित्याभ्यां वैलक्षण्यस्योभयत्रानुभूयमानत्वात् । ततश्चाविद्यातन्निवृत्त्योः सदसद्विलक्षणत्वाविशेषेऽप्युक्तरूपस्य प्रतियोगितन्निवृत्तिभावप्रयोजकरूपस्यावैकल्यान्न प्रतियोगितन्निवृत्तिभावानुपपत्तिरित्याशयेन समाधत्ते घटप्रध्वंसो यथेति । अनिर्वचनीयघटप्रध्वंसस्यानिर्वचनीयत्ववत्तदत्यन्ताभावस्यानिर्वचनीयत्वं न परस्य सम्प्रतिपन्नम् । तस्य घटमिथ्यात्वरूपत्वेन ब्रह्मस्वरूपतायाः परेणाङ्गीकृतत्वात् । अतस्तत्परित्यागेन ध्वंसमात्रोपादानमिह टीकायां कृतमित्यवधेयम् ।

### **परिमल**

कुत उक्तलक्षणत्वमिति । मोक्षस्येति योज्यम् । अनिर्वचनीयतापरिहारादित्युक्तं व्यनक्ति न हीत्यादिना ॥ एतत्सङ्ग्रहायेति । पञ्चमप्रकारतापक्षदूषणसङ्ग्रहायेत्यर्थः ।

### **यादुपत्यम्**

एतेनेत्युक्तं विवृणोति अनिर्वचनीयताऽपरिहारादिति । मुक्तेः पञ्चमप्रकारतायां सदसद्विलक्षणत्वरूपचतुर्थप्रकारेणापि निर्वक्तुमशक्यत्वरूपानिर्वचनीयताया अवश्यं वाच्यत्वादिति भावः ।

### **श्रीनिवासतीर्थीया**

एतेनेत्युक्तं विशदयति अनिर्वचनीयतेति । ननु सदसद्वैलक्षण्यरूपचतुर्थप्रकारव्यवस्थितेरेवानिर्वचनीयत्वेन पञ्चमप्रकारत्वे नानिर्वाच्यतापत्तिरित्यत आह न हीति ॥ कथमिति । प्रतियोगितदभावयोर्वैलक्षण्यस्यावश्यकत्वादित्यर्थः ॥ घटप्रध्वंस इति । तत्र प्रतियोगितदभावयोरुभयोरपि व्यावहारिकत्वेन समसत्ताकत्वादिति भावः ॥ सङ्ग्रहायेति । तथा च अतोऽन्यथा अनिर्वाच्यत्वाङ्गीकारे पञ्चमप्रकारत्वाङ्गीकारे चेति योजना द्रष्टव्या ।

### **वाक्यार्थरत्नमाला**

अभियुक्तेति । प्रमाणमालायामानन्दबोधोक्तेरित्यर्थः । चतुर्थप्रकारेति । सदसत्सदसदनिर्वाच्य इति निषिद्धप्रकारेषु अनिर्वाच्यरूपचतुर्थप्रकारेत्यर्थः । सर्वधर्मराहित्यरूपेति । सर्वधर्मराहित्यरूपं यदतुल्यरूपत्वं तद्रूपं यत्प्रयोजकं प्रतियोगि तन्निवृत्तिभावे प्रयोजकमित्यर्थः । उक्तरूपस्येति । निवृत्तिमत्वतद्राहित्यरूपस्येत्यर्थः । प्रयोजकरूपस्येति । प्रयोजकभूतं यद्रूपं धर्मस्तस्येत्यर्थः ।

