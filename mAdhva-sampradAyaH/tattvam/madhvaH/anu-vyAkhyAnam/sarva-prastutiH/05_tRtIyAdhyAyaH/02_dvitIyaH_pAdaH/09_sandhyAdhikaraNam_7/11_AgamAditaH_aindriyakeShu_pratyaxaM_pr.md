+++
title = "११ आगमादित ऐन्द्रियकेषु प्रत्यक्षं प्रबलम्"

+++


## क्व च प्रत्यक्षतः प्राप्तमनुमागमबाधितम्

**आगमादित ऐन्द्रियकेषु प्रत्यक्षं प्रबलम्**

**क्व च प्रत्यक्षतः प्राप्तमनुमागमबाधितम्**

### **सुधा**

तेदवमागमादितः प्रत्यक्षस्य दौर्बल्यं निराकुर्वता तन्मिषेण प्राबल्यं च व्युत्पादितम् । साक्षिप्रत्यक्षस्यागमादिप्रामाण्यग्राहकत्वेनोपजीव्यतायास्तदितरस्य साक्षिनिश्चितप्रमाण(प्रामाण्य)तायाश्च सूचितत्वात् । ततस्तद्विरुद्धस्यागमादेरेवाप्रामाण्यं युक्तमिति । न केवलमुपजीव्यत्वादिगुणेनान्यतः प्रबलं प्रत्यक्षम् । किन्तु स्वभावतोऽपीत्याशयवानाह क्व चेति ।

## **अनुव्याख्यानम्**

***क्व च प्रत्यक्षतः प्राप्तमनुमागमबाधितम् ।***

प्रत्यक्षतः प्राप्तमिति साक्षात्कारसिद्धम् । अनुमानागमशब्दौ लिङ्गवचनवचनौ । प्रामाण्यनिर्णयस्येदानीं क्रियमाणत्वात् । दृष्टमिति शेषः । यदि हि प्रत्यक्षप्राप्तं क्वचिदनुमानागमाभ्यां बाधित मुपलब्धवन्तः (स्मः)तदा प्रतीमोऽनुमानादितः प्रत्यक्षस्य दौर्बल्यम् । न च तथा । ईश्वरे दोषग्राहिप्रत्यक्षमागमादिबाधितं दृष्टमिति चेत् । सत्यम् । तत्रागमादेरुपजीव्यतया बाधकत्वमिति वक्ष्यामः । ‘प्राबल्यमागमस्यैव जात्या तेषु त्रिषु स्मृतमि’त्यस्य वैदिकार्थविषयत्वादत्र च पृथिव्यादिप्रपञ्चस्य प्रस्तुतत्वान्न विरोधः ।

### **वाक्यार्थचन्द्रिका**

क्व चे’त्युत्तरग्रन्थस्य वैयर्थ्यमाशङ्क्य प्रकारान्तरेण प्राबल्यसूचकत्वान्न तदिति भावेन तत्परतयोत्तरग्रन्थं योजयितुं तद्व्युत्पादनस्य पूर्वत्र केनचित्प्रकारेण तदनुक्तावनुपपत्तेः पूर्वग्रन्थेन सूचितं तत्प्राबल्यप्रकारं तावदुपदर्शयति तदेवमिति । किन्तद्व्युत्पादनेनेत्यतस्तत्फलमाह तत इति । साक्षात्कारसिद्धमिति । भ्रमप्रमासाधारणसाक्षात्कारमात्रसिद्धमित्यर्थः । न तु प्रत्यक्षप्रमाणप्राप्तमिति । एवमग्रेऽनुमानागमशब्दावपि लिङ्गवचनमात्रपरौ न प्रमाणभूतानुमानागमपराविति द्रष्टव्यम् । अत्रानुमानागमबाधितं नेत्युक्तेऽनुमानागमयोर्बाधकत्वं लभ्यते । तच्च बाधजनकत्वम् । बाधश्च ग्राह्याभावप्रमा । तज्जनकत्वं फलीभूतानुमितिशाब्दज्ञानयोर्न सम्भवति । तयोर्ग्राह्याभावप्रमारूपत्वात् । अतोऽत्रानुमानागमशब्दयोः फलपरत्वानुपपत्त्या करणपरत्वेऽपि साक्षात्कारस्यैव मुख्यतो बाध्यत्वात्करणस्य च तद्द्वारैव बाध्यत्वात्प्रत्यक्षशब्देन फलं गृहीतमिति ध्येयम् । प्रत्यक्षादिशब्दैर्भ्रमप्रमासाधारणसाक्षात्कारादिमात्रग्रहणे नियामकमाह प्रामाण्यनिर्णयस्येति ॥ इदानीं क्रियमाणत्वादिति । अन्यथाऽन्योन्याश्रयत्वादिति भावः ॥ आगमादिबाधितमिति । ‘निरनिष्टो निरवद्य’ इत्याद्यागमेनेश्वरो निर्दोषः स्वतन्त्रत्वाद्व्यतिरेकेण देवदत्तवदित्यादिपदगृहीतानुमानेन च बाधितं दृष्टमित्यर्थः ॥ उपजीव्य तयेति । न चैवमागमादेर्बाधकत्वं न स्यात् । उपजीव्यस्य ‘देवक्यां देवरूपिण्यां विष्णुस्सर्वगुहाशयः । आविरासीदि’त्याद्ययागमस्य, श्रीवत्सकौस्तुभादिरूपविष्णुत्वसाधकानुमानस्याविरोधित्वाद्विरोधिनश्चोदाहृतागमादेरनुपजीव्यत्वादिति वाच्यम् । नरशिरःकपालशुचित्वागमस्य तच्छुचित्वानुमानादुपजीव्यशुचित्वग्राहिशब्दसाजात्यमात्रेण प्राबल्यात्तद्बाधकत्ववन्निर्दोषत्वसाश्रकागमानुमानयोरपि सदोषत्वग्राहिप्रत्यक्षात्तदुपजीव्यविष्णुत्वग्राह्युदाहृतागमानुमानसाजात्यमात्रेण प्राबल्यात्प्रत्यक्षबाधकत्वसम्भवात् । यद्यपि निरनिष्ट इत्याद्यागमस्य स्वभावप्राबल्यमात्रेण दोषग्राहिप्रत्यक्षबाधकत्वसम्भवादुपजीव्यत्वानुसरणमनर्थकम् । तथाऽपि तस्य स्वभावप्राबल्यवदुपजीव्यत्वस्यापि सत्त्वात्तदनुसरणम् । उभयसद्भावेऽप्यस्यैव पुरस्कारस्त्वागमस्येवानुमानस्य स्वभावप्राबल्यानुपपत्त्योपजीव्यत्वस्यानुमानप्राबल्योपपादनायावश्यमनुसरणीयत्वादुभयोक्तौ गौरवप्रसङ्गभिया बहूपपादनसापेक्षत्वाद्वा कृतम् । अत एवोत्तरत्र प्रपञ्चेनोपजीव्यत्वस्योपपादनं करिष्यतीति द्रष्टव्यम् ॥ वक्ष्याम इति । चतुर्थे अवतारादिदृष्टौ स्यादागमस्योपजीव्यता । आगमेन हि विष्णुत्वं ज्ञात्वा दोषोऽत्र कल्प्यत’, इत्यादिनेति शेषः । ननु प्रत्यक्षस्य स्वभावप्राबल्यं ब्रह्मतर्कवचनविरुद्धम् । तत्रागमस्य स्वभावप्राबल्योक्तेरित्यतो विषयभेदप्रदर्शनेन तदविरोधमुपपादयति प्राबल्यमिति ॥ वैदिकार्थेति । असम्भवत्प्रत्यक्षादिप्रवृत्तिकेश्वरादृष्टादिरूपार्थेत्यर्थः ।

### **परिमल**

‘क्व च प्रत्यक्षत’ इति वाक्ये प्रत्यक्षानुमानागमशब्दा न प्रमाणभूतप्रत्यक्षादिपराः किं तु भ्रमसाधारणप्रत्यक्षादिपरा इत्याह साक्षात्कारसिद्धमित्यादि । कुत इत्यतो हेतुमाह प्रामाण्येति । बलाबलविचारणेनेदानीं प्रमाणनिर्णयस्य क्रियमाणत्वात् । प्रागेव प्रमाणतया निर्देशो न युक्त इति भावः ॥ वक्ष्याम इति । ‘अवतारादिदृष्टौ स्यादागमस्योपजीव्यते’त्यादिना ज्ञानपादे वक्ष्याम इत्यर्थः । नन्वेवमपि तत्वनिर्णयोक्तब्रह्मतर्कवाक्यविरोध इत्यताशङ्कां विषयभेदेन निराह प्रबल्यमिति ॥ त्रिष्विति । प्रत्यक्षादिषु ॥ वैदिकार्थेति । वेदैकसमधिगम्यार्थेत्यर्थः ।

### **यादुपत्यं**

साक्षात्कारसिद्धमिति । भ्रमप्रमासाधारणसाक्षात्कारमात्रसिद्धमित्यर्थो न तु प्रत्यक्ष प्रमाणप्राप्तमिति । एवमग्रेऽप्यनुमानागमशब्दौ लिङ्गवचनमात्रपरौ न प्रमाणभूतानुमानागमपरावित्यर्थः । वक्ष्याम इति । ज्ञानपादे ‘अवतारादिदृष्टौ स्यादागमस्योपजीव्यता । आगमेन हि विष्णुत्वं ज्ञात्वा दोषोऽत्र कल्प्यत’ इत्यत्रेति शेषः ॥ वैदिकार्थेति । ईश्वरादिरूपवेदैकगम्यार्थविषयत्वादित्यर्थः । तेन ‘अनुक्तं पञ्चभिर्वेदैर्न वस्त्वस्ति कुतश्चने’ति वचनात्पृथिव्यादिप्रपञ्चस्यापि वैदिकार्थत्वमेवेति शङ्काऽनवकाशः । नन्वेवमीश्वरे दोषग्राहिप्रत्यक्षस्य स्वभावत एव प्रबलेनागमेन बाधोपपत्तावुपजीव्यतया बाधकत्वोक्तिरयुक्तेति चेत् । सत्यम् । तत्र हि पूर्वपक्षिणा दोषग्राहिप्रत्यक्षस्येश्वयो न दोषवान् स्वातन्त्रत्वाद्व्यतिरेकेण देवदत्तवदित्यनुमानबाधितत्वमप्याशङ्कितम् आगमादीत्यादिशब्दप्रयोगात् । तत्परिहारेऽनुपानस्योपजीव्यतयैव बाधकत्वमित्यवश्यं वाच्यमिति तत्साहित्यादागमेऽपि तथैव बाधकत्वं लाघवायोक्तं न त्वागमे स्वाभावप्राबल्याभावेन येन विरोधः स्यादिति ।

### **श्रीनिवासतीर्थीया**

मिषेण व्याजेन । ननु प्रत्यक्षप्राबल्ये आगमप्राबल्यप्रतिपादकब्रह्मतर्कवचनविरोध इत्यत आह प्राबल्यमिति । प्रस्तुतत्वादिति । सार्वज्ञादेर्मिथ्यात्वोपपादनायेति शेषः ।

### **वाक्यार्थरत्नमाला**

नचात्यन्ताभावमादाय घटादावपि मोक्षसिध्या चेतनात्वविणवैय्यर्थ्यप्रसङ्गस्तदवस्थ इति वाच्यम् । ईश्वरस्य नित्यमुक्ततया तत्रोच्यमानसंसर्गाभावस्यात्यन्ताभावमादाय पर्यवसानसम्भवेपि मुक्तत्वेनाव्यवह्रीयमाणघटादौ बन्धध्वंसस्यैव जीववत्प्रसक्तया तमादायैव तदभावस्य वाच्यतया मोक्षाभावोपपत्तेः । यस्य यत्र प्रसक्तिस्तत्र तस्यैव निषेद्धव्यत्वेन ध्वंसरूपसंसर्गाभावमादाय व्यभिचारो घटादौ । ईश्वरेतु ध्वंसस्याप्रसङ्गादत्यन्ताभावमादायैव मोक्षसद्भावसिद्धिः । नहीश्वरो मुक्तत्वेन व्यवह्रीयत इति तद्बलात्कथं चिन्मुक्तत्वस्य तत्र निर्वाहावश्यकत्वावद्घटादिकं मुक्तव्यवहारविषयो येनात्यन्ताभावस्तत्र परिस्फुरेदिति न तत्र व्यभिचारः । अन्यथा बन्धात्यन्ताभावस्य घटादौ विद्यमानत्वाद् घटादावपि नित्यमुक्तत्वादिव्यवहारं को निवारयित । तस्मात्प्रयोगे सति निमित्तानुसरणम् । न तु निमित्तमस्तीति प्रयोग इत्याभियुक्तोक्तयनुसारेण घटादौ सतोपि निमित्तस्याविवक्षैवेति वाच्यम् । तथा च सतोप्यत्यन्ताभावस्य विवक्षायामस्फुरणाज्जीवसमकक्षतया ध्वंसस्यैव तत्र न स्फुरणात्तदभावे युक्तो मोक्षाभाव इत्यादिशोधनीयम् । मिथ्येति कृत्वैवेति । बन्धो मिथ्याभूतोऽत एवेत्यर्थः । बन्धवत्वापादनमित्यतः परं युक्तमिति शेषः । अपरापादनस्येति । अन्यथा गगनादौ श्यामत्वाद्यभावेन पीतत्वापादनापत्तेरिति भावः । शङ्काभिप्राय इत्यनन्तरं परिहारस्य त्विति पूरणीयम् । क्वचिन्नेति प्रतीकोपादानयुक्तः । तत्र नोक्तरीत्या पूरणमावश्यकम् । इत्यप्याहुरिति मूलकोशानुसारी पाठः । प्राबल्यसूचकत्वादिति । प्रत्यक्षस्येति शेषः । प्रकारान्तरेण प्राबल्यव्युत्पादनस्येत्यर्थः । प्राप्तमितीति । अर्थ इत्यनुवर्तते । प्रत्यक्षप्रमाणप्राप्तमित्यर्थ इति भाव इति स्वरसः पाठः । लिङ्गवचनमात्रेति । यद्यपि व्याप्यपर्यायलिङ्गशब्दस्य व्याप्तिबलेन गमकार्थत्वान्न भ्रमसाधारणता । तथापि निर्दोषोपपत्तिरनुमानमित्यत्रेवामुख्यार्थविवक्षया साधारणत्वमित्यभिप्रायो मूल इति टीकायामपि तथैव व्यवहृतमित्यदोषः । पराविति भाव इति द्रष्टव्यमिति स्वरसः पाठः । कथं तर्हि तत्वोद्योतटीकायां चन्द्रप्रादेशत्वादिविषयं त्वित्येतद्य्वाख्यानावसरेऽपटुप्रत्यक्षस्य प्रत्यक्षपदेन निर्देशानुपपत्तिमाशङ्क्य प्रत्यक्षमिव प्रत्यक्षमित्यर्थोपपत्तेरित्युक्तं प्राक्प्रमाणपरतया प्रत्यक्षादिपदस्याव्याख्यातत्वादिति चेन्न । मुख्यामुख्यसाधरण्येनैव तत्र प्रत्यक्षादिपदप्रयोगस्य ग्रन्थकृदभिमततया साधारणप्रयोगत्वाज्ञानेन शङ्कायाः साधारण्यप्रकटनेन तत्परिहारस्य चाभिप्रेतत्वेन दोषाभावात् । प्रत्यक्षशब्देनेवानुमानागमशब्दाभ्यामपि फलस्यैव पाताभ्यां (?) करणस्येव तेनापि करणस्यैव वा ग्रहणसम्भवे किमित्यर्धजरतीयमित्यत आह । अत्रानुमानेति । अन्योन्याश्रयादिति । प्रत्यक्षस्यप्रामाण्यमनुमानागमप्रामाण्याधीनम् । तदुभयप्रामाण्यं च प्रत्यक्षप्रामाण्याधीनमित्यन्योन्याश्रयो बोध्यः । ईश्वर इति । इदं च स्वतन्त्रत्वानुमान ..... स्थलीयमूलानुसारेण । प्रत्यक्षस्योपजीव्यत्वेन प्राबल्यस्थलीयन्यायामृतानुसारेणाह । नरशिरःकपालमित्यादि । उपजीव्यत्वस्यापि सत्वात्तदनुसरणमिति पाठः । तदनुसारेणेति तु लेखकागतः । बहूपपादनसापेक्षत्वाद्वाकृत इति पाठः । अस्यैवानुसरणं त्विति पूर्वत्रानुसरणपदयुक्तमूलकोशानुसारिपाठे कृतमिति यथास्थितमेव । तत्रागमस्येति । जात्येत्यस्योत्सर्गेणेति तत्वनिर्णयटीकायां व्याख्यातत्वाज्जातेरुत्सर्गविषयत्वादिति च तत्रोक्तेः स्वभावेनेत्यर्थ प्राप्तिरित्याशयः । इदं चास्माभि ....र्व्युत्पादितमिति ज्ञेयम् ।

असम्भवप्रत्यक्षादीति । न सम्भवति प्रत्यक्षादिप्रवृत्तिर्यस्मिन्निति तथोक्तम् ।

