+++
title = "१४ पामराणामपि न देहात्मत्वप्रणीतिः"

+++


## मम देह इति ह्येव न देहोऽहमिति प्रमा

**पामराणामपि न देहात्मत्वप्रणीतिः**

**मम देह इति ह्येव न देहोऽहमिति प्रमा**

### **सुधा**

तदुपपादयति ममेति ।

## **अनुव्याख्यानम्**

***मम देह इति ह्येव न देहोऽहमिति प्रमा ।***

सर्वस्यापि जन्तोर्मम देह इत्येव हि प्रमा प्रतीतिर्न तु कस्यापि देहोऽहमिति । यद्वा यस्मात्सर्वेषां मम देह इत्येव प्रमा सम्यक्प्रतीतिः स(र्व)दानुवर्तते तस्माद्देहोऽहमिति प्रतीतिर्नावकाशमासादयतीति ॥ देहात्मत्वप्रतीत्यभावेऽपि देहधर्माणां कार्ष्ण्यादीनामात्मनिष्ठत्वप्रतीतिस्तावदस्त्येव कृष्णोऽहमित्यादिव्यवहारसन्दर्शनात् । सा च लिङ्गाद्यनपेक्षैव जायमाना प्रत्यक्षजन्यैव । बाध्यते चानुमानादिनेति सैवोदाहरणं भविष्यतीत्यत आह उपचारश्चेति ।

**अनुव्याख्यानम्**

***उपचारश्च कृष्णोऽहमिति .........***

कृष्णोऽहमिति च प्रतीतिर्नास्तीत्यनुवर्तते । कथं तर्हि व्यवहारः । कृष्णोऽहमिति व्यवहारस्तूपचार एवेति योजना । अथ यो व्यवहारबलेन तथाविधां प्रतीतिमप्युनुमिनोति । तस्यानैकान्तिकत्वं स्यादित्याशयवानुक्तार्थे दृष्टान्तमाह कर्दमेति ।

**अनुव्याख्यानम्**

***....... ......... कर्दमलेपने ॥***

***वस्त्रस्य यद्वदेवं स्यात् ...... ......***

यथा वस्त्रस्य कर्दमलेपने सति कृष्णं वस्त्रमित्युपचारव्यवहारो भवत्येवं प्रकृतेऽपि स्याद् अयमभिसन्धिः । यो हि वस्त्रस्य शौक्ल्यं कर्दमलेपनं च सम्यगवगच्छति न तस्य वस्त्रे कार्ष्ण्यप्रतीतिरस्ति । व्यवहरति च कृष्णं वस्त्रमिति । अतः कृष्णोऽहमिति व्यवहारात्तथाविधज्ञानानुमानं तत्र व्यभिचरति । उपचारव्यवहारोऽसाविति चेत् । प्रकृतेऽपि तथा किन्न स्यादिति ।

### **वाक्यार्थचन्द्रिका**

मम देह इत्येव हि प्रमा न तु देहोऽहमिति प्रमेति योजनायां प्रमानिषेधात्तत्प्रतीतिमात्रमस्तीति प्राप्तम् । तच्चोत्तरग्रन्थविरुद्धमित्यतः प्रमापदं प्रतीतिमात्रपरतया व्याचष्टे सर्वस्येति ॥ प्रमा प्रतीतिरिति । यद्यप्येवकारव्यावर्त्त्यप्रदर्शके न देहोऽहमित्युत्तरवाक्य एव प्रमापदस्य प्रतीतिमात्रपरत्वाश्रयणमात्रेणोत्तरवाक्यविरोधपरिहारसिद्धिरित्यनर्थकं पूर्वत्रापि तस्य प्रतीतिमात्रपरत्वाश्रयणम् । तथाऽप्युत्तरत्र तस्य प्रतीतिमात्रपरत्वलाभायैव पूर्वत्र तदाश्रयणम् । असिति हि तस्मिस्तदलाभादिति द्रष्टव्यम् । प्रमापदस्य प्रतीतिमात्रपरत्वेऽस्वारस्यं मन्वानः प्रमापरत्वं पूर्वत्रैव च सम्बन्धं च तस्याश्रित्योत्तरत्र बुद्ध्या विवेकेन प्रतीतिसम्बन्धं प्रतीतिपदाध्याहारं वाऽऽश्रित्य योजयति यद्वेति ॥ अस्त्येवेति । सैवोदाहरणमित्युत्तरेण सम्बन्धः । कुतस्तादृशप्रतीतिसत्त्वमित्यतस्तत्कार्यव्यवहारादेवेत्यभिप्रेत्य तदसिद्धिं परिहरति कृष्णोऽहमित्यादीति । अस्त्वेवं प्रतीतिस्तथाऽपि न सोदाहरणम् । तस्याः प्रत्यक्षजत्वस्यानुमानादिबाध्यत्वस्य चादिसद्धेरित्यतस्तदुभयं क्रमेणोपपादयति सा चेति । लिङ्गादीत्यादिपदेन शब्दपरिग्रहः । व्याप्त्याद्यनुसन्धानविधुराणां जातिबधिराणां च तद्दर्शनादिति भावः । उदाहरणमित्यत्र प्रत्यक्षप्रतीतस्यानुमानादिना बाध इत्यत्रेति शेषः । ननूपचारस्य शब्दधर्मत्वात्तत्प्रतीतेश्चाशब्दत्वात्कथं तस्या उपचारत्ववर्णनमित्यतो नात्र प्रतीतेरुपचारत्वमुच्यते किन्तु व्यवहारस्यैवेत्यतो नानुपपत्तिरित्यभिप्रेत्यापेक्षितपूरणेन वाक्यं योजयति कृष्णोऽहमितीति ॥ व्यवहारबलेनेति । कृष्णोऽहमिति व्यवहारबलेनेत्यर्थः ॥ प्रतीतिकार्यस्य व्यवहारस्य प्रतीतिं विनाऽनुपपत्त्या तेन कृष्णोऽहमित्याकारप्रतीत्यनुमानमिति भावः ।

ननु कर्दमलिप्ते वस्त्रे कृष्णं वस्त्रमिति व्यवहारस्यापि तथाविधज्ञानपूर्वकत्वात्कथमनैकान्त्यमित्यत आह अयमभिसन्धिरिति ॥ न तस्येति । विरोधिदर्शनसद्भावादिति भावः । अनुपचरितव्यवहारत्वस्यैव हेतुत्वेन विवक्षितत्वात्कृष्णं वस्त्रमित्यादेश्च व्यवहारस्यातथात्वान्न व्यभिचार इति भावेन शङ्कते उपचारेति । मास्तु तर्हि व्यभिचारः पक्षेऽप्यनुपचरितव्यवहारत्वस्यासिद्धत्वादसिद्धिरवर्जनीयैवेति भावेन परिहरति प्रकृतेऽपीति ।

### **परिमल**

न देहोऽहमि’त्यत्रापि प्रमापदान्वयात्तत्र प्रमा नेत्युक्ते देहोऽहमिति भ्रान्तिरस्तीति प्राप्नोतीत्यतः प्रमापदानुवादेन तस्यार्थमाह प्रमा प्रतीतिरिति । प्रतीतिपदाध्याहारेण योजनान्तरमाह यद्वेति ।

### **श्रीनिवासतीर्थीया**

कथं तर्हीति । प्रतीत्यभाव इत्यर्थः ।

### **वाक्यार्थरत्नमाला**

व्याचष्ट इत्यनन्तरं प्रमाप्रतीतिरितीति प्रतीकोपादानपाठः । मध्ये सर्वस्येत्यधिकं लेखकागतम् । प्रमापरत्वमिति । तस्य प्रमापरत्वं पूर्वत्रैवच सम्बन्धं चाश्रित्येति सम्बन्धः ।

