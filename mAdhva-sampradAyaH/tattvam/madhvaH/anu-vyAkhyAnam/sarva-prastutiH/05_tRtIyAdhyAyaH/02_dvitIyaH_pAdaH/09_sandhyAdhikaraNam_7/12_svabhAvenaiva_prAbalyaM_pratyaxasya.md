+++
title = "१२ स्वभावेनैव प्राबल्यं प्रत्यक्षस्य"

+++


## क्व च प्रत्यक्षतः प्राप्तमनुमागमबाधितम्

**स्वभावेनैव प्राबल्यं प्रत्यक्षस्य**

**क्व च प्रत्यक्षतः प्राप्तमनुमागमबाधितम्**

### **सुधा**

दृष्टं च दहनशैत्यानुमानस्य, मम कर्णे प्रविश्य गजो गर्जतीत्यादिवाक्यस्य च प्रत्यक्षबदितत्वम् । तत्रापि प्रत्यक्षमुपजीव्यत्वाद्बाधकं न तु स्वभावेनेति चेत् । न । धर्मिव्यापकव्याप्यव्याप्तिग्राहकत्वाभावाद्दहनौष्ण्यादिग्राहिणः प्रत्यक्षस्य । अनौष्ण्यमुष्णताऽभावः । स च प्रतियोगिज्ञानाधीनज्ञानः प्रतियोगिभूतं चौष्ण्यं तेजस्येव प्रत्यक्षेण प्रत्येतव्यमिति तस्योपजीवयत्वमिति चेन्न । उक्तोत्तरत्वात् । अनुष्णतासाधने हीदमुपपा(दितम्)दनम् । केनचद्धेतुना शैत्यसाधने त्वस्यानवकाशः । यदा च समस्तस्यापि तेजसोऽनौष्ण्यं साध्यते तदा भवत्विदं व्युत्पादनम् । अग्निमात्रपक्षीकारे तु नेदमुपयुज्यते । सौरादौ तेजस्युष्णतां स्पर्शनेनोपलभ्य चक्षुषोपलब्धेऽग्नावनौष्ण्यसाधनस्य तु स्वभावप्रबलेनैव प्रत्यक्षेण बाध इत्येषा दिक् ।

### **वाक्यार्थचन्द्रिका**

ननु यथा प्रत्यक्षप्राप्तं न क्वचिदनुमानागमाभ्यां बाधितमुपलब्धमिति नानुमानादितः प्रत्यक्षस्य दौर्बल्यमिति भवतोच्यते तथाऽनुमानागमप्राप्तमपि न क्वचित्प्रत्यक्षेण बाधितमुपलब्धमिति न प्रत्यक्षादनुमानादेर्दौर्बल्यमिति मयाऽपि वक्तुं शक्यत एव । तत्कथं प्रत्यक्षेणाप्यनुमानागमयोर्बाधः स्यादित्यतो वैषम्यमुपपादयति दृष्टं चेति । दहनौष्ण्यग्राहिणः प्रत्यक्षस्यानौष्ण्यानुमानं प्रति किं धर्म्यादिग्राहकत्वेनोपजीवयत्वमभिमतं किंवाऽनौष्णप्रतियोग्युष्णत्वग्राहकत्वेनेति विकल्पं मनसि निधायाद्यं दूषयति धर्मीति । चक्षुरादिनैव तत्सिद्धेरिति भावः । द्वितीयमाशङ्कते अनौष्ण्यमिति ॥ उक्तोत्तरत्वादिति । उक्तप्रायोत्तरत्वादित्यर्थः । तदेव विशदयति अनुष्णतेति । अङ्गीकृत्य चैतदुक्तम् । वस्तुतस्त्वनुष्णतासाधनेऽपि नोक्तरीत्या प्रत्यक्षस्योपजीव्यत्वमित्याह यदा चेति ॥ अग्निमात्रेति । तत्रौष्ण्यग्राहिस्पार्शनप्रत्यक्षस्य नोपजीव्यत्वं सम्भवतीत्यर्थः । तत्कथमित्यतः किमत्रानौष्ण्य प्रतियोग्यौष्ण्यग्राहकत्वेन तदभिमतं धर्मिग्राहकत्वेनेति विकल्पं मनसि निधायाद्यं दूषयति सौरादाविति । द्वितीयं प्रत्याह चक्षुषेति ॥ स्वभावप्रबलेनैवेति । अन्यथा बाधकान्तराभावादनौष्ण्यस्य तात्त्विकत्वं स्यादिति भावः । यद्वोक्तरीत्योपजीव्यप्रत्यक्षेण बाधासम्भवाद्बाधकान्तरस्य चाभावात्तत्तात्त्विकत्वं स्यादिति भावः । नन्वौष्ण्यात्यन्ताभावामकमनौष्ण्यमौष्ण्यमिथ्यात्वरूपमेवेति तस्य तात्त्विकत्वमिष्टमेवेति न तदापादनं युक्तमित्यत आह दिगिति । तदर्थस्तु शैत्यस्यौष्ण्यात्यन्ताभावरूपत्वाभावेनौष्ण्यमिथ्यात्वरूपत्वाभावात्तत्तात्त्विकत्वमनिष्टमेवेति ।

### **परिमल**

स्वभावत एव प्रबलं सत् तत्र बाधकं न तूपजीव्यत्वेनेति भावेनाह दहनशैत्यानुमानस्येति ॥ धर्मीति । धर्म्यादिचतुर्षु अन्यतमस्याप्यग्राहकत्वादित्यर्थः । उक्तोत्तरत्वादित्युक्तं व्यनक्ति अनुष्णतासाधन इति । स्वभावप्राबल्येनैव तत्र बाध इत्येतत्प्रकारान्तरेणाह यदा चेति । एवं प्रत्यक्षस्यानुमानाद्यविषयरेखोपरेखादिविषयकत्वेनानुमानानिवर्तित (तदीयमोहानि) दिङ्मोहादिनिवर्तकत्वादिनापि प्राबल्यं प्रत्यक्षस्य ध्येयमिति भावेनाह एषा दिगिति । प्रपञ्चितमेतन्न्यायामृते प्रत्यक्षप्राबल्योक्तिप्रस्तावे ॥

### **यादुपत्यम्**

उक्तोत्तरत्वादिति । शैत्यानुमानस्येत्यनेनैवेति शेषः । तदेव दर्शयति अनुष्णतासाधन इति । समाधानान्तरमाह यदा चेति ।

### **श्रीनिवासतीर्थीया**

तत्रापि । दहनशैत्यानुमानेऽपि । स चौष्ण्याभावः ॥ तेजस्येवेति । पक्षीभूत एव तेजसीत्यर्थः ॥ उक्तोत्तरत्वादिति । ‘दृष्टं च दहनशैत्यानुमानस्ये’ति वचनेनेत्यर्थः । तदेवोपपादयति अनुष्णतेति । प्रत्यक्षेण स्पार्शनेन । इदमुपपादनम् अनौष्ण्यमुष्णताभाव इत्यादिना कृतम् । शैत्यसाधने त्विति । तस्य भावरूपत्वेन तत्रोक्तोपपादनायोगादिति भावः ॥ भवत्विति । पक्ष एव प्रतियोगिनो गृह्यमाणत्वादिति भावः ॥ अग्निमात्रेति । पिण्डितं तेजोवन्ह्यादीत्यर्थः॥ स्वभावेति । तत्रौष्णस्य सौरादितेजस्येव गृहीतत्वेन पक्षीभुते वन्हावग्रहणेन साध्यग्रहोपयुक्तत्वेनोपजीव्यता न सम्भवति । तत्र प्रत्यक्षविरोधस्तु दीयतेऽतः स्वभावप्राबल्यमेव वाच्यम् । तत्र प्रत्यक्षस्येति । यदि स्पार्शनप्रत्यक्षेणैव वन्ह्युपलब्धिस्तदौष्णस्य पक्षीभूतवन्हावेव गृहीतत्वेन प्रत्यक्षस्यैवोपजीव्यतया प्राबल्यं स्यादतस्तत्परिहाराय चक्षुषोपलब्धे इत्युक्तम् । नन्वथाऽपि प्रतियोगिज्ञानेन भाव्यं प्रतियोगिभूतौष्ण्यं वन्हादावेव प्रतिपत्तव्यमिति पुनरुपजीव्यविरोध एवेत्यतः सौरादीत्युक्तम् ।

### **वाक्यार्थरत्नमाला**

द्वितीयमाशङ्कत इति । अनौष्ण्याप्रतियोग्युष्ण्यत्वग्राहकत्वेन तदनौष्ण्यप्रत्यक्षस्यानुष्ण्त्वानुमानं प्रत्युपजीव्यत्वमिति द्वितीयमित्यर्थः । प्रत्येतव्यमिति तस्येति मूलम् । ततश्च दहनानौष्ण्यानुमानं प्रति तदौष्ण्यप्रत्यक्षस्य प्रतियोगिग्राहकतयोपजीव्यत्वात्प्रतियोगिन उष्ण्त्वस्य च पक्षीकृते तेजस्येव गृहीतत्वादेव तत्रानुष्ण्त्वानुमानमौष्ण्यप्रत्यक्षबाधितं चेत्यर्थः । उक्तं च न्यायामृतेऽग्नि शैत्यानुमितिसाम्येऽनोष्ण्यस्यौष्ण्यनिरूप्यत्वात्तस्य चाग्न्यादावेव ग्राह्यत्वात्तत्र तदभावानुमाबाधित ॥ मिथ्यात्वं तु न सत्यत्वाभावः । किं तु भावान्तरम् । अभावत्वेपि तत्प्रतियोगिसत्वं ब्रह्मणि प्रसिद्धमित्यादि । अनुष्णतेतीति । तदानीमेवानुष्णत्वप्रतियोग्युष्णत्वस्य पक्ष एव प्रत्यक्षेण ग्रहणाग्रणादुपजीव्येन प्रत्यक्षेऽनुष्णतासाधकानुमानस्य बाधो न तु स्वभावप्रबलेनेतीत्युपपादनस्य प्रसरादिति भावः। शैत्यसाधने त्विति मूलम् । शैत्यस्य भावान्तरत्वेनौष्ण्याभावरूपत्वाभावादिति भावः । एतदुक्तमिति । अनुष्णत्वसाधनस्योष्णताग्रहीतयोपजीव्येन प्रत्यक्षेण बाधे शङ्किते शैत्यानुमानं प्रत्युपजीव्यतया दुर्निरूपत्वेनानुपजीव्येनापि प्रत्यक्षेण शैत्यानुमानबाधः सिद्ध इत्येतदुक्तमित्यर्थः । उक्तरीत्येति । प्रतियोगिभूतस्योक्तत्वस्य पक्षीकृते तेजस्येव प्रत्यक्षेण प्रत्येतव्यमित्युक्तरीत्येत्यर्थः । स्पार्शनप्रत्यक्षस्येति । अग्निमात्रपक्षीकारेणानौष्ण्यसाधनानुमानबाधकत्वेनाभिप्रेतस्पार्शनप्रत्यक्षस्येत्यर्थः। चक्षुषेतीति । तथा च स्पार्शनप्रत्यक्षस्याग्नावेवोष्णताग्राहकत्वाभावेनोपजीव्यत्वाभावात्तेनोक्तानुमानबाधानुपपत्तिप्रसङ्ग इति भावः । स्वभावप्रबलेनैवेत्येवकाराभिप्रायमाह । अन्यथेति । बाधकान्तरेति । स्वभावप्रबलातिरिक्तोपजीव्यप्रत्यक्षबाधकाभावेनेत्यर्थः । प्रत्यक्षातिरिक्तमेव बाधकं स्यादित्याशङ्कानिरासाय प्रकारान्तरेणैवकाराभिप्रायमाह । यद्वेति । अत्र बाधकान्तरशब्देन स्वभावप्रबलोपजीव्यप्रत्यक्षाभ्यामतिरिक्तं बाधकमुच्यत इति भावत्युक्तशङ्कानिरास इति ज्ञेयम् । उक्तस्थलीय न्यायामृतानुसारेण दिक्पदव्यावृत्यामाशङ्कां तत्परिहाराय तदर्थं च दर्शयति । नन्वौष्ण्येत्यादिना ।

