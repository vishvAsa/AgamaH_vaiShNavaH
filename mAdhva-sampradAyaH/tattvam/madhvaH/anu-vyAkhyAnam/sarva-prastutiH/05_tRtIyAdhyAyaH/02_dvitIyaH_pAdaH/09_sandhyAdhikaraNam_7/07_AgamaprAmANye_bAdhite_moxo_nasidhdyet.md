+++
title = "०७ आगमप्रामाण्ये बाधिते मोक्षो नसिध्द्येत्"

+++


## मिथ्यात्वमानं मोक्षेऽपि मानं किन्नेति भण्यताम्

**आगमप्रामाण्ये बाधिते मोक्षो नसिध्द्येत्**

**मिथ्यात्वमानं मोक्षेऽपि मानं किन्नेति भण्यताम्**

### **सुधा**

अद्वितीयब्रह्मावस्थानलक्षणं मोक्षमभ्युपेत्य प्रत्यक्षप्रामाण्याबाध्यतावदागमप्रामाण्याबाध्यतायामपि तद्धानिः समानेत्युक्तम् । इदानीन्तु स एवानुपपन्न इत्याशयवान्पृच्छति मिथ्यात्वमानमिति ।

## **अनुव्याख्यानम्**

***मिथ्यात्वमानं मोक्षेऽपि मानं किन्नेति भण्यताम् ।***

विश्वमिथ्यात्वप्रतिपादकमानमागमोऽनुमानं वा मोक्षेऽपि मानमिति मोक्षसमयेऽप्यबाधितस्वरूपप्रामाण्यमित्यर्थः । नेति बाधितस्वरूपप्रामाण्यमित्यर्थः । किंशब्दः पूर्वेण परेण च सम्बध्यते । यद्वा काक्वैव मानमित्ययं प्रश्नो ज्ञातव्यः । इति पृष्टस्योत्तरं, भण्यताम् । आद्ये दोषमाह मानत्व इति ।

**अनुव्याख्यानम्**

***मानत्वतेऽद्वैतहानिः स्यात् ........***

अबाधितस्वरूपप्रामाण्यपक्षे तेनैव सद्द्वितीयत्वादद्वैतहानिः स्यादित्युक्तलक्षणो मोक्षो न सिध्येत् । द्वितीये दूषणमाह अमानत्वेऽपीति ।

**अनुव्याख्यानम्**

***.......... ..... अमानत्वेऽप्यमोक्षता ॥***

अमोक्षता विवक्षितावस्थाया इति शेषः । विश्वमिथ्यात्वमानस्य तत्प्रामाण्यस्य च बाध्यत्वपक्षेऽपि मोक्षो न सिध्यति । कथमित्यत आह विश्वस्येति ।

**अनुव्याख्यानम्**

***विश्वस्य पुनरापत्तिर्मिथ्यामानं यदा न मा ॥***

विश्वमिथ्यात्वमानं यदा न मा बाधितस्वरूपप्रामाण्यं स्यात्तदा विश्वस्य पुनरापत्तिः स्यात् । नास्तित्वप्रमाणबाधस्यास्तित्वाव्यभिचारात् । विश्वसद्भावे च कथमुक्तलक्षणो मोक्षः स्यादिति । आदौ तावत्प्रत्यक्षेण विश्वं प्राप्तम् । तदागमादिनाऽऽपाततोऽपनीतम् । आगमादेश्च बाधे पुनस्तदापतितमिति प्रतीत्यपेक्षया पुनःशब्दः । विश्वं तद्बाधकं चोभयमपि बाधितमिति चेन्न । उत्तरत्र दूषणात् ।

### **वाक्यार्थचन्द्रिका**

‘औतहानिसामान्यादि’त्यस्य ‘मिथ्यात्वमानं मोक्षेऽपि मानमि’त्यस्य च ग्रन्थस्य विरोधपरिहारायाह अद्वितीयब्रह्मेति ॥ पूर्वेण परेण चेति । किं मानमिति पूर्वेण किन्नेत्युत्तरेण च सम्बध्यत इत्यर्थः । किंशब्दस्य नेत्युत्तरेणैव सम्बन्धः । मानमित्यस्य प्रश्नत्वं च काववैव सिध्यतीत्यभिप्रेत्य पक्षान्तरमाह यद्वेति ॥ काक्वेति । ‘काकुः स्त्रियां विका(रो य)रेऽपि शोकमित्यादिभिर्ध्वनेरि’त्यभिधानाद्ध्वनिविकार एव काकुस्तयेत्यर्थः । यथा घटो न भवति किमित्युक्त्यैव भवति न वेति कोटिद्वयं लभ्यते । तथा मानं न किमित्येतावन्मात्रेणैव मानं भवति न वेति कोटिद्वयं लभ्यत इत्यभिप्राय इत्यन्ये । उक्तलक्षणो ऽद्वितीयब्रह्मावस्थानलक्षणः । अमोक्षतापादनस्यानिष्टापादनतालाभायापेक्षितं पूरयति विवक्षितावस्थाया इति । तात्पर्यमाह विश्वेति ॥ कथमितीति । उक्ततर्कस्याप्रयोजकत्वादिति भावः । विश्वसत्यत्वापादनद्वारा तदापादनस्यात्राभिप्रेतत्वेन साक्षादमोक्षतापादनस्यानभिप्रेतत्वान्नाप्रयोजकत्वमित्यभिप्रेत्य वाक्यं योजयन्नेवापादनक्रमं दर्शयति विश्वमिथ्यात्वमानमित्यादिना ॥ प्रतीत्यपेक्षयेति । न त्वर्थापेक्षयेत्यर्थः ॥ उत्तरत्रेति । चतुर्थस्य प्रथमे ‘एकस्यासत्यतायां हि’ ‘न स्वप्नेऽपि द्वयं मिथ्ये’त्यादिना विरुद्धयोर्द्वयोर्बाधितत्वस्य दूषणादित्यर्थः ।

### **परिमल**

काक्वेति । स्वरविस्य काकुरिति संज्ञा ॥ अबाधितस्वरूपप्रामाण्यपक्ष इति । अबाधितत्वं स्वरूपप्रामाण्ययोर्विणम् । कुतः पुनरापत्तिरित्यत आह नास्तित्वप्रमाणबाधस्येति । नास्तित्वप्रमाणस्य बाधकप्रमाणस्य बाधो ऽस्तित्वाविनाभूत इत्यर्थः ॥ अपनीतमिति । मिथ्यात्वमानेन बाधितमित्यर्थ इति भावः ॥ उभयमपि बाधितमिति । कतकरजोन्यायेनेति भावः ॥ उत्तरत्रेति । ‘किञ्च भ्रान्तत्ववादी स भ्रान्तत्वं स्वमतस्य च । अङ्गीकरोति नियतं तत्र सम्प्रतिपन्नता । वदिनोस्तेन चाभ्रान्तं विश्वमेव भविष्यति’ इत्येतद्व्याख्यावसरे बाधस्यापि बाधे जगदबाध्यं स्यादिति वक्ष्यमाणत्वादिति भावः ॥

### **यादुपत्यं**

काक्वेति । स्वरविशेषेणेत्यर्थः । उभयमपि बाधितमित्यत्र युगपदेवेति शेषः ॥ उत्तरत्रेति । ‘स्वाप्नानामपि चैतेषां न बाधो दृश्यते क्वचिदि’त्यत्रेति शेषः । तत्रापिपदेन बाह्यानामपि मानमातृप्रमेयाणां बाधदर्शनाभावस्योक्तत्वात् ।

### **श्रीनिवासतीर्थीया**

काक्वेति । मानशब्दगतस्वरविशेषेणेत्यर्थः । ‘काकुः स्त्रियां विकारो यः स्वरवर्णादिभिर्ध्वनेरि’त्यमरः । ततश्च किंशब्दो नापेक्षित इत्यर्थः । विवक्षितावस्थाया अद्वितीयब्रह्मावस्थायाः ॥ उक्तलक्षणेति । अद्वितीयब्रह्मावस्थानरूपा मुक्तिरित्यर्थः ॥

### **वाक्यार्थरत्नमाला**

काकुःस्त्रियामिति । .....पूर्वटीकोक्तरीत्या व्याख्येयम् । यथा पटोन भवतीत्यादिव्याख्यानम् । ......सारेण कृतम् । तत्पक्षेकिं शब्दप्राप्तमित्यरुचिः ।

