+++
title = "०७ इन्द्रार्जुनयोरनुसन्धानमात्रमस्त्येव"

+++


## अंशिनोऽसन्धानमत्यल्पस्यापि विद्यते

**इन्द्रार्जुनयोरनुसन्धानमात्रमस्त्येव**

**अंशिनोऽसन्धानमत्यल्पस्यापि विद्यते**

### ***सुधा***

नन्विन्द्रादीनामनुसन्धानसद्भावे कथमिन्द्रानभिमतं खाण्डववनदाहादिकमर्जुनः कृतवान् । कथं चेन्द्रोऽर्जुनानभिमतं दहनशमनादिकम् । न हि हस्तादावनुसन्धाने सतीदं दृष्टमित्यत आह अंशिन इति ।

## **अनुव्याख्यानम्**

***अंशिनोऽसन्धानमत्यल्पस्यापि विद्यते ॥***

***भुवि जातेन चांशेन सुखदुःखादि तद्गतम् ॥***

***अनुभूयते विस्तु कश्चिदीशकृता भवेत् ॥***

अत्यल्पस्याप्यंशिनोंऽशगताशेषानुसन्धानं विद्यत एव । तथाऽपि कश्चिद्विशेषोंऽशानभिमतकरणादिर् ईशकृतो भवेत् । अंशकीर्त्याद्यर्थमीश्वरप्रेरितेनांशिना क्रियत इत्यर्थः । अल्पस्यापीति स्वरूपसङ्कीर्तनम् । भुवि जातेनांशेन चांशिगतं सुखदुःखाद्येवानुभूयते न तु सर्वम् । सत्यप्यैक्ये कश्चित्सर्वाननुसन्धानरूपो विस्तु ईशकृतो भवेत् । भूम्याद्यपकृष्टदेशं गर्भवासाद्यवस्थां मानुषान्नोपभोगादिकं च निमित्तीकृत्येश्वरेण क्रियते । अतोंऽशस्यांश्यनभिमतकरणादिकं युज्यते । न ह्यशेषानुसन्धानमस्माभिश्चेतनैक्यादेर्व्यापकमुक्तम् । किन्त्वनुसन्धानमात्रमिति भावः ।

### ***वाक्यार्थचन्द्रिका***

अत्यल्पस्यापीति । ब्रह्मद्यपेक्षया स्वरूपेणातिनीचस्यापीत्यर्थः ॥ अंशिगतं सुखदुःखाद्येवेति । अंशिकृतप्रधानसाधनोपासनादिजन्यं सुखाद्येवेत्यर्थः ॥ न तु सर्वमिति । अंशिकृताल्पसाधनजन्यं सुखदुःखादि नानुसन्धीयत इत्यर्थः । यद्यप्यत्र सुखदुःखादीति सामान्यमेवोक्तं तथाऽपि ‘तत्साधनोत्तमस्यांशेन भुज्यमानत्वादि’ति न्यायविवरणानुसारेणेह टीकायामियं व्यवस्था सूचिता । भाष्यटीकायां तु ‘अल्पज्ञानानुसन्धानाभावेऽपि प्रधानसाधनोपासनाफलानुसन्धानादि’त्युक्तव्यवस्थोदाहृतन्यायविवरणानुसारेण स्पष्टमेवोक्तेति द्रष्टव्यम् । नन्वेवमिन्द्रार्जुनादीनां सत्यपि स्वाभाविकैक्ये परस्परगतासुखदुःखाद्यननुसन्धानेन तत्र व्यभिचारापत्त्या व्याप्यव्यापकभावो न स्यादित्यत आह न हीति ।

### ***परिमल ***

अत्यल्पस्यापीति । उत्क्रान्तिनयन्यायेनात्यन्ताणोरित्यर्थः ॥

### ***यादुपत्यम्***

अत्यल्पस्यापीति । ब्रह्माद्यपेक्षया स्वरूपेणातिनीचस्यापीत्यर्थः । अंशिगतं सुखदुःखाद्येवेति । अत्र सुखदुःखपदे सदसत्स्वरूपसुखदुःखमात्रपरे, न सर्वसुखदुःखपरे । ‘अल्पे ज्ञानादावनुसन्धानाभावेऽ’पीति तत्त्वप्रकाशिकाविरोधप्रसङ्गात् । ततश्चायमर्थः । अर्जुनादिभिः सद्भिरंशैरंशिगतं तत्कृतप्रधानसाधनोपासनादिनाऽभिव्यक्तं यत्स्वरूपसुखादिकं तदेवानुभूयते स्वरूपस्यैकत्वात् । तथा दुर्योधनादिभिरसद्भिरंशैरंशिगतं तत्कृतहरिद्वेषादिप्रधानसाधनाभिव्यक्तं यत्स्वरूपदुःखादिकं तदेवानुभूयते न तु तत्सर्वम् । तत्तदंशिकृताल्पसाधजन्यं बाह्यं सुखदुःखं ज्ञानादिकं वेति । यद्वा सुखदुःखपदे प्रधानसाधनफलभूतसुखदुःखमात्रपरे न सर्वसुखदुःखपरे, उदाहृततत्त्वप्रकाशिकाविरोधात् । ततश्चांशिगतं तत्कृतोपासनादिप्रधानसाधनफलभूतं यन्महासुखं यच्च तद्गतं तत्कृतप्रधानपापफलं महादुःखं तदेवांशेनानुभूयते न तु सर्वमल्पसाधनजन्यं सुखदुःखादिकमित्यर्थः ।

### ***श्रीनिवासतीर्थीया***

ननु चैतन्यैक्येऽशेषानुसन्धानस्य व्यापकतया सिद्धान्त्यभिप्रेतत्वेनेन्द्रार्जुनादौ तदभावाच्चैतन्यैक्यं स्यादित्यत आह न हीति । स्वानभिमतमित्यत्र स्वशब्देन जीवो ग्राह्यः।

### ***वाक्यार्थरत्नमाला***

अत्यल्पस्यापीत्यपिशब्दस् तथापीत्यर्थको आवर्तनीयः । विस्तु कश्चिदित्यादिकमाकृष्यते इति भावेन विशिष्टवाक्यार्थकथनं मूले तथापि कश्चिदित्यादि ।

स्वरूपकीर्तनमिति मूलम् । ब्रह्माद्युत्तमांशिनो नीचत्वप्रतिपादनस्य प्रयोजनाभावादिति भावः । साधनोत्तमस्य ह्युदाहरिष्यमाणन्यायविवणणानुसारितत्वप्रकाशिकानुसारेण सुखदुःखाद्येवेत्येतत्सङ्कोचेन व्याख्याति । अंशिकृतप्रधानेति । साधनोत्तमस्येत्यत्रोत्तमत्वं प्रधानत्वमित्याशयेन साधनेषूत्तमं साधनोत्तममिति विग्रहलब्धार्थकथनं प्रधानसाधनेति । अत्रेति । एतदधिकरणीयानुव्याख्यान इत्यर्थः । सामान्यमेवेति । नतूत्तमसाधनोपासनादिजन्यमित्युक्तमित्यवधारणार्थः । इति न्यायविवणेति । एक आत्मनः शरीरे भावादिति तृतीयपादीयसूत्रीयन्यायविवरणेत्यर्थः । अत्र साधनोत्तमस्यांशिकृतस्यांशिकृतस्यांशेन भुज्यमानत्वादिति न्यायविवणपाठः । प्रधानप्रमेयानुवादाय प्रवृत्तेरंशिकृतेति नोक्तमित्यप्याहुः । इयं व्यवस्थेति । उत्तमसाधनसाध्यमंशिगतमंशेनानुभूयते न तु सर्वमितीयं व्यवस्थेत्यर्थः । कुतस्तस्या अत्र सूचितत्वं व्याख्येयम् । सुखदुःखाद्यतिरिक्तमेव सर्वमित्यनेन व्यावर्त्य किं न स्यादित्यतस्तथा सत्युदाहृतन्यायविवरणानुसारितत्वप्रकाशिकाविरोधः स्यात् । न्यायविवरणादौ सर्वसुखादेरनुसन्धानाभावः प्रधानसाधनोपासनादिसाध्यसुखादेरेवानुसन्धानमित्यस्य प्रतिपादितत्वादित्याशयेनाह । भाष्यटीकायां त्विति । एक आत्मन इत्येतदधिकरणीयटीकायामित्यर्थः । ज्ञानादावनुसन्धानेति उपासनादीति च पाठः । अल्पज्ञानादावित्यादिपदेन सुखादेः फलपदेन च ज्ञानादेरभिप्रेतत्वाद्यथाश्रुतार्थत्वमङ्गीकृत्य ज्ञानादावनुसन्धानाभावः सुखादौ त्वनुसन्धानमिति तत्वप्रकाशिकाव्याख्यानायोग एवेति प्रकृतेऽपि सुखादावनुसन्धानम् । सर्वपदोक्तज्ञानादौ तन्निषेधोऽर्थ इति कल्पनामात्रं भ्रान्तिमूलमिति भावः ।

