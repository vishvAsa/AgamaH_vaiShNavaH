+++
title = "०४ किं नाम ईश्वरत्वम्"

+++


## अतोऽगुणोन्नद्धं निर्दोषं यावदेव हि

**किं नाम ईश्वरत्वम्**

**अतोऽगुणोन्नद्धं निर्दोषं यावदेव हि**

### ***सुधा***

यद्येवं न सकलचेतनसमुदायः परमात्मा तर्हि कियती सीमा परमात्मत्वस्येत्यत आह अत इति ।

## **अनुव्याख्यानम्**

***अतोऽगुणोन्नद्धं निर्दोषं यावदेव हि ।***

***तावदेवेश्वरो नाम .......... ......***

साधकस्यानुसन्धानस्य सर्वत्राभावाद्बाधकस्याभासत्वादेर्भावादिह तु तद्भावाभावाभ्यामित्यर्थः । अगुणोन्नद्धत्वं निर्दोषत्वं च प्रत्येकं निर्धारणहेतुत्वेनोक्तम् । स्वमते ब्रह्मण ईश्वरातिरिक्तस्याभावं सूचयितुं सर्वत्रेश्वर इत्याद्युक्तिः । इदं हि ब्रह्मणो लक्षणं श्रुत्यादिसिद्धमिति हिशब्दः । तावद्वस्त्वीश्वरो नामेत्युक्ते समुदायैक्यं प्रतीयते तन्निराकरोति तत्रेति ।

**अनुव्याख्यानम्**

***........ .... तत्र भेदोऽपि न क्वचित् ।***

क्वचिदिति । परस्परं परमात्मना चेत्यर्थः । एतेनैतदपि निरस्तम् ‘ईशरूपेष्विवोदिते’ति यदुक्तं पूर्वपक्षिणा । तत्कुत इत्यत आह नेहेति ।

**अनुव्याख्यानम्**

***नेह नानाऽस्ति किमपि हरयोऽयमयं हि सः ।***

***इत्यादिश्रुतिमानेन ........ ........***

अनेन ‘नेह नानाऽस्ति किञ्चने’ति श्रुतिमुपादत्ते । हरय इति ‘अयं वै हरय ‘‘इत्यादिकाम् । अयं हि स इति ‘अयमेव स योऽयमात्मे’त्यादिकाम् । पूर्वेणैवान्वयः । एतासां श्रुतीनामभेदपरत्वान्न विवक्षितार्थे मानत्वमित्याशङ्कानिरासाय मानेनेत्युक्तम् । आद्यश्रुतावीश्वररूपेषु भेदनिराकरणस्य स्पष्टत्वात्तृतीयायामेवशब्दस्य श्रवणात्तदनुसारेण द्वितीयायामपि वैशब्दस्यैवार्थत्वोपपत्तेरेताः श्रुतयो विवक्षितार्थे मानतामापद्यन्त इति भावः ।

### ***वाक्यार्थचन्द्रिका***

इह त्विति । भागवद्रूपेष्वित्यर्थः ॥ तद्भावेति । उक्तसाधकबाधकभावाभावाभ्यामित्यर्थः ॥ प्रत्येकमिति । विशिष्टस्य प्रयोजकतायां विणविशेष्ययोरन्यतरवैयर्थ्यप्रसङ्गादिति भावः । सर्वत्रेश्वर इत्याद्युक्तिरिति । अत्रादिपदेनेशपरिग्रहः ॥ समुदायैक्यमिति । भेदाभेदावित्यर्थः ॥ एतेनेति । परस्परं परमात्मना च भेदनिराकरणेनेत्यर्थः । एतदित्युक्तमेव विशदयति ईशरूपेष्विरोदितेत्यादि ॥ पूर्वेणेति । ‘तत्र भेदोऽपि न क्वचिदि’ति पूर्वेणेत्यर्थः ॥ विवक्षितार्थ इति । ईश्वररूपाणामत्यन्ताभेद इत्यर्थः ।

### ***परिमल ***

अतःपदार्थमाह साधकस्येत्यादिना । सर्वत्र सर्वजीवेष्वित्यर्थः ॥ इति यदुक्तं पूर्वपक्षिणेति । एतदपि निरस्तमिति पूर्वेणान्वयः ॥ विवक्षितार्थ इति । अत्यन्ताभेदरूपार्थ इत्यर्थः । इन्द्रादीनामंशा अर्जुनादय इत्यत्र सौभर्याद्यंशा आदिपदार्थः ।

### ***यादुपत्यं***

सर्वत्रेति । जीवेष्वित्यर्थः । इह त्विति । भगवद्रूपेष्वित्यर्थः । विवक्षितार्थ इति । अत्यन्ताभेद इत्यर्थः ।

### ***श्रीनिवासतीर्थीया***

सीमेति । एतादृक् परमात्मस्वरूपमिति परमात्मत्वनिर्धारणोपयुक्तो धर्मः क इत्यर्थः । साधकस्य जीवानां ब्रह्माभेदसाधकस्य । सर्वत्र जीवाजाते । बाधकस्य अभेदबाधकस्य । इह तु भगवद्रूपेषु ॥ तद्भावाभावाभ्यामिति । अभेदसाधकानुसन्धानभावादभेदबाधकस्याभासत्वादेरभावादित्यर्थः । स्वमते सिद्धान्तिमते । सर्वत्र ईशाख्येत्यारभ्य बहुषु स्थलेष्वित्यर्थः ॥ एतेनेति । तत्र भेदोऽपि न क्वचिदिति समुदायैक्यप्रयुक्तभेदमनङ्गीकृत्य मत्स्यादीनां परमात्मनाऽत्यन्ताभेदकथनेनेत्यर्थः । यदुक्तमिति । ‘यथा भगवद्रूपाणां मत्स्यादीनां समुदाये भगवत्संज्ञा सिद्धान्तिनोदिते’ति यदुक्तं तदेतेन निराकृतं भवति । सिद्धान्तिभिरस्माभिस्तथा नोच्यत यत इत्यर्थः ॥ तदिति । ‘तत्र भेदोऽपि न क्वचिदि’त्येतत्कुत इत्यर्थः ॥ पूर्वेणैवेति । मानेनेत्यस्य ‘तत्र भेदोऽपि न क्वचिदि’त्यनेनान्वय इत्यर्थः । विवक्षितार्थे तत्र भेदोऽपि न क्वचिदित्यत्र विवक्षिते भेदे निषेधरूपेऽर्थे । एवमुत्तरत्र । तथा चैतच्छतीनामभेदप्रतिपादकत्वात्तस्य च मयाऽप्यङ्गीकारान्नास्मद्विरोधित्वमित्यर्थः ।

### ***वाक्यार्थरत्नमाला***

उक्तसाधकेति । साधकबाधकपदयोर्यथाक्रमं भावाभावपदाभ्यां सम्बन्धः ।

