+++
title = "०३ एक्यानुसन्धानप्रत्याशा असम्भावितैव"

+++


## विद्यमानानुसन्धानं न चेदज्ञत्वमापतेत्

**एक्यानुसन्धानप्रत्याशा असम्भावितैव**

**विद्यमानानुसन्धानं न चेदज्ञत्वमापतेत्**

### ***सुधा***

नन्वविद्यमानं विद्यमानतयाऽनुसन्दधानो मिथ्याज्ञानी भवति । न चैक्यमविद्यमानम् । तत्कथं परमात्मनो मिथ्याज्ञानित्वमित्यविदिताभिसन्धेराशङ्कामभिसन्धिमुद्घाटयन्परिहरति विद्यमानेति ।

## **अनुव्याख्यानम्**

***विद्यमानानुसन्धानं न चेदज्ञत्वमापतेत् ।***

यद्यैक्यं विद्यमानं तर्हि तदिदानीमननुसन्दधदसर्वज्ञः स्यात् । न च तद्युक्तम् । अतो नास्त्येव तदिति वाच्यम् । तथा च तदनुसन्धास्यन्कथं मिथ्याज्ञानी न भवेत् । एतेनेश्वरस्येदानीं शरीरसद्भावादननुसन्धानमित्यपि निरस्तम् । सार्वज्ञहानिप्रसङ्गानिस्तारात् । ईश्वरस्य साकारताया नित्यत्वेन न भाविन्यप्यनुसन्धाने प्रत्याशा ।

### ***परिमल ***

अविदिताभिसन्धेरिति । अज्ञातप्रागुक्ताभिसन्धिमत इत्यर्थः ।

### ***श्रीनिवासतीर्थीया***

न च तद्युक्तमिति । ऐक्यस्य विद्यमानत्वं न युक्तमित्यर्थः । एतेनेत्युक्तं दर्शयति सार्वज्ञेति ।

### ***वाक्यार्थरत्नमाला***

मूले साकारताया नित्यत्वेनेति । ईश्वरशरीरस्य नित्यताया स्वरूपभूतज्ञानानन्दमात्रात्मकत्वेन सिद्धत्वादिति भावः ।

------------------------------------------------------------------------

असदैक्यं भवेत्पश्चाद्यदि स्यात्सप्तमो रसः

**असदैक्यं भवेत्पश्चाद्यदि स्यात्सप्तमो रसः**

### ***सुधा***

यद्यैक्यमविद्यमानमेव यदि वा विद्यमानमेव तदोक्तदोषद्वयं स्यात् । न चैवम् । किन्त्विदानीमसदेव पश्चाज्ज्ञानोत्तरकाले भवेत् । तत्रेदानीमसत्त्वान्न परमात्मनस्तदननुसन्धाने सार्वज्ञहानिः । पश्चाद्भावाच्च न तदनुसन्धाने मिथ्याज्ञानित्वमिति परिशिष्टं पक्षं कस्यचिन्मतं वा शङ्कते असदिति ।

## **अनुव्याख्यानम्**

***असदैक्यं भवेत्पश्चाद्यदि स्यात्सप्तमो रसः ।***

परिहरति स्यादिति । तर्हीति शेषः । न ह्यनादौ संसारे यस्य येन नैक्यं तत्तेनैकीभूतमुपलब्धम् । न च तथा भविष्यतीत्यत्र प्रमाणमस्ति ॥ ‘‘परेऽव्यये सर्व एकीभवन्ति’, ‘यावन्मोक्षं तु भेदः स्याज्जीवस्य परमस्य च । ततःपरं न भेदोऽस्ति भेदहेतोरभावतः’ इत्यादिश्रुतिस्मृतीनां स्थानैक्यादि विषयत्वेन सावकाशत्वात् । अतः सप्तमो रसो भविष्यतीतिवदियं प्रत्याशाऽत्यन्तासम्भावितविषयेति भावः ।

### ***वाक्यार्थचन्द्रिका***

तदोक्तदोषद्वयमिति । अनुसन्धानाननुसन्धानयोरिति शेषः । अनुसन्धाने मिथ्याज्ञानित्वमननुसन्धाने सार्वज्ञहानिरिति पूर्वोक्तदोषद्वयमित्यर्थः । परिशिष्टमिति । परिलब्धमित्यर्थः । जीवो न कालान्तरे ब्रह्मणैक्यमापत्स्यते । प्राक्ततोऽत्यन्तभिन्नत्वात् । यः कदाचिद्यतोऽत्यन्तं भिद्यते नासौ कदाचिदैक्यमापद्यते यथा घटः पटेनेत्यनुमानबाधितोऽयं पक्ष इति मनसि निधायास्याभासोद्धारं करोति न ह्यनादाविति । येन तत्रानैकान्त्यादसदनुमानमेतत्स्यादिति भावः । न केवलं प्रमाणबाधित इत्येव किन्तु पूर्वं भिन्नस्य जीवस्य पश्चादैक्यं भविष्यतीत्यत्र प्रमाणाभावाद् अप्रामाणिकश्चेत्याह न चेति । नन्वस्मिन्नर्थे ‘परेऽव्यये सर्व एकीभवन्ती’त्यादिश्रुत्यादिकं प्रमाणम् । तत्राभूततद्भावार्थकच्विप्रत्ययेनास्यार्थस्य स्पष्टमवगम्यमानत्वादित्यत आह परेऽव्यय इति ॥ सावकाशत्वादिति । सावकाशत्वस्य जिज्ञासाद्यधिकरणेषु व्युत्पादितत्वादित्यर्थः ।

### ***परिमल ***

दोषद्वयमिति । मिथ्याज्ञानित्वाज्ञत्वरूपम् ।

### ***यादुपत्यं***

तदोक्तदोषद्वयमिति । अत्र तदेत्यनन्तरं तदनुसन्धानेऽननुसन्धाने चेति शेषः । तथा चाद्ये मिथ्याज्ञानित्वं द्वितीये सार्वज्ञहानिरिति दोषद्वयमपीत्यर्थः । ननु परमात्मा स्वांशैः प्रागविद्यमानैक्यवान् अंशित्वात्पटादिवदित्यनुमानसिद्धत्वात्कथमस्य सप्तमरससाम्यमित्यत आह न ह्यनादाविति । तथा च पटाद्यंशेष्वपि तन्त्वादिषु पटाद्यैक्यं प्रागपि विद्यमानमेवातः साध्यवैकल्यमिति भावः । नन्वेतादृशं निदर्शनमुत्तरत्र भविष्यत्यतो नोक्तदोष इत्यत आह न च तथेति । ननु तथाऽप्यागमसिद्धत्वान्न सप्तमरससाम्यमित्यत आह परेऽव्यय इत्यादि ।

### ***श्रीनिवासतीर्थीया***

दोषद्वयं मिथ्याज्ञानित्वाज्ञानित्वरूपम् ।

### ***वाक्यार्थरत्नमाला***

श्रुत्यादिकमिति । आदिपदेन स्मृतिपरिग्रहः । अभूततद्भावार्थकेति । अभूततद्भावे कृभ्वस्तियोगे संपद्यकर्तरि च्विरित्यनेनाकृष्णः कृष्णः संपद्यते कृष्णी भावतीत्यादाविवैकीभवन्तीत्यत्रापि प्रागनेके एके संपद्यन्ते एकीभवन्तीति संपद्यतेः कर्तरि वर्तमानात्प्रातिपदिकात्स्वार्थे भूयोगे च्विप्रत्ययेऽस्य च्वावित्यनेनैकशब्दान्त्याकारस्य दीर्घेकारे च्वेः सर्वापहारिलोपे सत्येकीभवन्तीतिरूपसिद्धेस्तेन पूर्वमनेकेषां पश्चादेकत्वस्योक्तेरित्यर्थः । उपलक्षणमेतत् । अतःपरं न भेदोऽस्तीति स्मृतावपि पश्चादैक्यं प्रागविद्यमानमस्तीत्यवगम्यत इत्यपि द्रष्टव्यम् । जिज्ञासाद्यधिकरणेष्विति । आदिपदेन भोक्त्रापत्तेरित्यधिकरणस्य पृथगधिकरणस्य च परिग्रहः । जिज्ञासाधिकरणे हि ‘‘स्वातन्त्र्ये च विशिष्टत्वे स्थानमत्यैक्ययोरपि । सादृश्ये चैक्यवाक्सम्यक्सावकाशे’’त्यनुव्याख्याने सावकाशत्वं प्रतिपादितम् । तथा भोक्त्रापत्तेरित्यधिकरणीयनान्यदन्यत्वमापन्नमित्यनुव्याख्यानप्रवृत्तिपरग्रन्थेन सावकाशत्वं लब्धम् । पृथगधिकरणे स्थानैक्यमैकमत्यन्तु मुक्तस्य तु विशिष्यत इत्यनुव्याख्यानव्याख्यानवसरे तत्र स्थानैक्येनैक्यव्यपदेशो लाक्षणिक इत्यादिना सावकाशत्वमुपपादितमित्यर्थः ।

