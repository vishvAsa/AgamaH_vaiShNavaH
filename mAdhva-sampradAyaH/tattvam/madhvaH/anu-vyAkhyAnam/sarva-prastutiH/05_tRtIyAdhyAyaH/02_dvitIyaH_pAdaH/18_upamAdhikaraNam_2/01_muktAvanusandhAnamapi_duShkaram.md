+++
title = "०१ मुक्तावनुसन्धानमपि दुष्करम्"

+++


## मुक्तौ स्यादनुसन्धानमित्यपि स्यात्सुदुष्करम्

**मुक्तावनुसन्धानमपि दुष्करम्**

**मुक्तौ स्यादनुसन्धानमित्यपि स्यात्सुदुष्करम्**

### ***सुधा***

भवत्वनुसन्धानैकप्रमाणकं चेतनैक्यम् । अनुसन्धानं च कादाचित्कमप्यैक्यं साधयति विद्यते च मुक्तावनुसन्धानमित्यैक्यसिद्धिः । मुक्तस्वरूपस्य दुःखादिदोषदूरत्वेन प्रागुक्तदोषाभावश्चेत्यत आह मुक्ताविति ।

## **अनुव्याख्यानम्**

***मुक्तौ स्यादनुसन्धानमित्यपि स्यात्सुदुष्करम् ।***

इत्यपि वचनं सुदुष्करं स्यात् । प्रमाणाभावेन सन्दिग्धत्वादिति भावः । किञ्च मुक्तावनुसन्धानं भविष्यतीति वदता वक्तव्यमिदानीं कुतोऽनुसन्धानं नास्तीति । अथ ब्रूयादविद्याकामकर्मादि(निमित्त)प्रतिबन्धकसद्भावादिति । तत्र वक्तव्यम् । प्रतिबन्धकसद्भावनिबन्धन एवेदानीमनुसन्धानाभावो न पुनरैक्याभावनिबन्धन इति कुतस्ते निश्चय इति । वयं तु वदामः । ऐक्याभावनिबन्धन एवायमिदानीमनुसन्धानाभावो नाज्ञानादिनिमित्त इति । कुतोऽयं निश्चय इति तत्राह सर्वज्ञ इति ।

**अनुव्याख्यानम्**

***सर्वज्ञ एकतां नानुसन्धत्ते नैव सा यतः ।***

यतः सर्वज्ञ एकतां नानुसन्धत्तेऽतः सा एकता नैवेति सम्बन्धः । एतदुक्तं भवति । यद्यज्ञानादिनिबन्धनोऽयमनुसन्धानाभावो भवेत् । भवेत्तदा जीवानामेव । तेषामेवाज्ञानादिसम्बन्धित्वात् । परमात्मा त्वनुसन्दध्यादेव । तस्य सर्वज्ञत्वेनाज्ञानाद्यभावात् । न चासावनुसन्धत्ते । यस्मात्क्षरमतीतोऽहमित्यादितद्वाक्यैर्भेदानुभवस्यैवावगमात् । तेन निश्चिनुमोऽनुसन्धानाभावो नाज्ञानादिप्रतिबन्धकनिबन्धनः । किन्त्वैक्याभावनिमित्त एवेति ।

### ***वाक्यार्थचन्द्रिका***

कादचित्कमपीति । अन्यथा प्राग्भवीयदुःखाद्यनुसन्धानस्येदानीमभावात्तेन स्वस्यैक्याभावप्रसङ्गादिति भावः ॥ प्रागुक्तदोषाभावश्चेति । ब्रह्मणो जीवगतदुःखाद्यनुसन्धानाभावाज्जीवस्य ब्रह्मस्वरूपभूतनिर्दुःखत्वाद्यनुसन्दानाभावात्तयोरेकता नास्तीत्येव प्राप्तमिति प्रागुक्तदोषश्च न । मुक्तस्वरूपस्य दुःखादिदोषरहितत्वेन ब्रह्मस्वरूपनिर्दुःखत्वाद्यनुसन्धानादननुसन्धानासिद्धेरित्यर्थः । किमनेन निश्चायकमुक्तमित्यतो विपक्षे बाधकस्तर्क एव तथेत्यभिप्रेत्य तदुपपादकतया मूलं योजयति एतदुक्तं भवतीति ॥ तेनेति । परमात्मनोऽनुसन्धानप्रसङ्गेनेत्यर्थः ।

### ***परिमल ***

कुतोऽयं निश्चय इति । सिद्धान्तिनोऽप्ययं निश्चयः कुत इत्यर्थः ॥ क्षरमतीत इति । जीवराशिमतिक्रम्य स्थित इत्यर्थः । ‘ब्रह्मादिजीवाः सर्वेऽपि शरीरक्षरणात्क्षरा’ इत्यादेः । क्षराक्षरोत्तमत्वं च ताभ्यां भेदं विना न घटत इति भेदोऽङ्गीकार्यः । तथा चेश्वरस्य तदनुभवः स्वीकार्यः । अन्यथा असार्वज्ञप्रसक्तेरिति भावः ।

### ***श्रीनिवासतीर्थीया***

ननु तर्हीश्वरीयनिर्दुःखत्वाद्यनुसन्धानमपि जीवस्य स्यादित्युक्तमित्यत आह मुक्तस्वरूपस्येति । तथा च मुक्तजीवस्य तदनुसन्धानमस्तीतीष्टापत्तिरिति भावः । अयं भवद्भिरुच्यमानः । तद्वाक्यैः सर्वज्ञभूतेश्वरवाक्यैः ।

