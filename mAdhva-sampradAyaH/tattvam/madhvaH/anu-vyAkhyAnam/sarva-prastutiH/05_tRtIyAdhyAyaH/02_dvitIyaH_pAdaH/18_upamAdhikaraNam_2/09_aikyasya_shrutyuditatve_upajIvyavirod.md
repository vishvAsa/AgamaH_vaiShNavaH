+++
title = "०९ ऐक्यस्य श्रुत्युदितत्वे उपजीव्यविरोधः"

+++


## ईशत्वेनैव विज्ञातमनीशत्वेन चेच्छतिः

**ऐक्यस्य श्रुत्युदितत्वे उपजीव्यविरोधः**

**ईशत्वेनैव विज्ञातमनीशत्वेन चेच्छतिः**

### ***सुधा***

स्यादेतत् । सेशताऽनुपपन्नैवेति तर्कोऽनुमानं वा । नाद्यः । ऐक्यस्य श्रुतिसिद्धत्वेन विपर्ययपर्यवसानानुपपत्तेः । न द्वितीयः । जीवैकताया भवतामसिद्धत्वात् । यदिपदवैयर्थ्याच्चेति । मैवम् । यस्य जीवैक्यं सिद्धं (स्यात्) तस्यानीशताविषयस्वार्थानुमानापादनस्याभिमतत्वात् । तर्कपक्षेऽपि न दोषः । श्रुतीनामैक्यपरत्वाभावादित्याशयवानाह ईशत्वेनैवेति ।

## **अनुव्याख्यानम्**

***ईशत्वेनैव विज्ञातमनीशत्वेन चेच्छतिः ।***

***अनीशत्वेन विज्ञातमीशत्वेनाथ वाऽऽदिशेत् ।***

***उपजीव्यविरोधेन नैव मानत्वेमेष्यति ॥***

त्रैविध्यं खल्वत्र सम्भवति । काचित् श्रुतिः प्रमाणान्तरेण ईशत्वेनैव विज्ञातं परमात्मानमुद्दिश्य अनीशत्वेन प्रमितानीशत्वजीवभावेन आदिशेत् । काचिदनीशत्वेन प्रमितं जीवमुद्दिश्य ईशत्वेन प्रमितेशभावपरमात्मत्वेन उपदिशेत् । काचिदुभावपि तथा प्रमितावुद्दिश्यैक्यमुपदिशेदिति । सर्वथाऽप्युपजीव्यविरोधप्रसङ्गेन नैक्ये प्रामाण्यमश्नुत इति । यदत्र वक्तव्यं तत् ‘कथं ब्रह्मेति तज्ज्ञेयमि’त्यादिना वक्ष्यते । चेच्छतिरिति द्वितीयार्धेऽपि ग्राह्यम् । आदिशेदिति प्रथमार्धेऽपि । तृतीयः प्रकारोऽप्यध्याहार्यः । तर्हीतिपदमुपजीव्येत्यतःपूर्वम् ।

### ***वाक्यार्थचन्द्रिका***

(तर्क इति । यदि परमात्मनो जीवैक्यं स्यात्तदेशत्वं न स्यादिति तर्कः ॥ अनुमानं वेति । परमात्मा नेशतोपेतो जीवाभिन्नत्वाद्यो जीवेनाभिन्नो नासावीशतोपेतो’ यथा स्वेनाभिन्नो देवदत्तो नेशतोपेत इत्यनुमानमित्यर्थः । दोषो विपर्ययापर्यवसानरूपः) ॥ यस्येति । यद्यपि तर्कपरतामेवाश्रित्य तत्रोक्तदोषः परिहर्तुं शक्यस्तथाऽपि ‘अत एवेशतासिद्धेरि’त्युत्तरग्रन्थेऽनुमानपक्षस्याभ्युपेतत्वात्तदनुसारेणेदं समाधानमिति द्रष्टव्यम् । ऐक्यश्रुतिरुपजीव्यविरोधेन नैव मानत्वमेष्यतीत्येव वक्तव्ये ईशत्वेनैव विज्ञातमित्यादेराधिक्यादानर्थक्यमित्याशङ्क्यैक्यागमस्यानेकविधत्वसूचनार्थत्वान्न तदिति भावेन तत्सूचितमनेकत्वं दर्शयति त्रैविध्यं खल्विति ॥ काचिदिति । ‘क्षेत्रज्ञं चापि मां विद्धि’त्यादिकेत्यर्थः । काचिदिति । ‘तत्त्वमसी’त्यादिकेत्यर्थः । काचिदुभावपीति । ‘नेह नानाऽस्ती’त्यादिकेत्यर्थः । न च नेह नानेतिश्रुतौ चैतन्ये भेदो नास्तीत्येवोक्तेः कथं तत्रोभयोरुद्धेश्यतेति वाच्यम् । उभयानुस्यूतचैतन्यस्यैव तत्रेहेतीदंशब्दार्थत्वश्रवणात्तदुपपत्तेरिति भावः । ननु जीवेश्वरगतेशत्वादिरूपविरुद्धाकारोपजीवनेन श्रुतेर् ऐक्यबोधकत्वे भवेदुपजीव्यविरोधः । विरुद्धाकारपरित्यागेन स्वरूपमात्रमुपजीव्य तदभेदबोधकत्वाङ्गीकारे तु कथं श्रुतेरुपजीव्यविरोध इत्यत आह यदत्रेति । सर्वज्ञत्वादेर्ब्रह्मलक्षणत्वेन तदनुपादाने ब्रह्मणो बुद्धावनारोहेण बोध्यस्य ब्रह्माहमस्मीति बोधानुदयप्रसङ्गात्तदर्थं सार्वज्ञ्यादिविशिष्टस्यैव उपजीवनेनैक्यबोधकतयाऽवश्यमनुसरणीयत्वादुपजीव्यविरोधोऽवर्जनीय इत्येतत्प्रमेयं ज्ञानपादे वक्ष्यत इत्यर्थः । तृतीयः प्रकार इति । उभावप्युद्दिश्यैक्यमात्रं बोधयतीति तृतीयः प्रकार इत्यर्थः ।

### ***परिमल ***

धर्मिस्वरूपमात्रोपजीवनान् नोपजीव्यविरोध इत्यत आह यदत्रेति । तथात्वे धर्मिस्वरूपज्ञानमशक्यमिति ज्ञानपादे वक्ष्यत इत्यर्थः ॥ तृतीय इति । उभावुद्दिश्यैक्यं चेच्छतिरुपदिशेदिति तृतीयप्रकार इत्यर्थः ।

### ***यादुपत्यम्***

ऐक्यस्येति । आपादकरूपस्येत्यर्थः । ननु सर्वाऽपि श्रुतिर्जीवेश्वरगतासाधारणाकारं विना स्वरूपमात्रमुपजीव्य प्रवर्तते चेन्नेपजीव्यविरोध इत्यत आह यदत्र वक्तव्यमिति । स्वरूपमात्रस्य बुद्धावनारोहाद् ब्रह्माहमस्मीत्यभिमतबोधायासाधारणाकारविशिष्टमेवोपजीव्यैक्यश्रुतिः प्रवर्तत इति वाच्यमिति ज्ञानपादे वक्ष्यत इत्यर्थः ।

### ***श्रीनिवासतीर्थीया***

तर्क इति । यदि परमात्मना जीवैक्यं स्यात्तदा ईशत्वं न स्यादिति तर्क इत्यर्थः ॥ अनुमानं वेति । परमात्मा नेशतोपेतो जीवाभिन्नत्वात् । यो जीवेनाभिन्नो नासावीशतोपेतः। यथा स्वेनाभिन्नो देवदत्तो नेशतोपेत इत्यनुमानमित्यर्थः ॥ भवतामिति । तथा चान्यतरासिद्धिरिति भावः ॥ यदीति । तर्कत्वज्ञापकस्य यदिपदस्यानुमानत्वपक्षे वैयर्थ्यादित्यर्थः । दोषो विपर्ययापर्यवसानरूपः । तथा ईशत्वेनानीशत्वेन च । द्वितीयार्धेऽनीशत्वेन विज्ञातमीशत्वेन चेच्छतिरादिशेदित्यत्रेत्यर्थः ॥ प्रथमार्ध इति । अनीशत्वेन चेच्छतिरादिशेदित्यत्रेत्यर्थः ॥ तृतीय इति । ईशत्वानीशत्वोपेततया प्रमितावीशजीवौ अनूद्यैक्यमात्रं चेच्छतिरादिशेदिति तृतीयः पक्षोऽध्याहार्य इत्यर्थः । पूर्वलिङ्गविपरिणामेनाध्याहार्यमित्यनुवर्तते ।

### ***वाक्यार्थरत्नमाला***

परिहर्तुं शक्य इति । तर्कपक्षेऽपीत्युत्तरग्रन्थानुसारेणेति शेषः । समाधानमिति । स्वार्थानुमानापादनपरत्वेन समाधानमित्यर्थः । क्षेत्रज्ञं चापि मां विद्धीत्यादिकेत्यर्थ इति । अत्र क्षेत्रज्ञं चापि मां विद्धीति वाक्यमादिर्यस्येत्यतद्गुणसंविज्ञानबहुव्रीहिणा तद्योहं सोऽसौ योऽसौ सोऽहमित्यादि वाक्यं गृह्यते । लक्षणया वा तद्ग्रहणम् । लक्षणाप्रयोजनं च प्रकृते श्रुतेरेव ग्रहणेन क्षेत्रज्ञं चापि अहं हरिः सर्वमित्यादिस्मृतिगतिप्रतिपादनालाभप्रसङ्गशङ्कानिरासः । तावता हि क्षेत्रज्ञं चापीति ईश्वरमनूद्य तस्य जीवाभेदप्रतिपादकस्मृतेरपि तद्योहमिति श्रुतिसमानाया उपजीव्यविरोधसूचनलाभात् । स्मृतिग्रहणस्य तत्वमसीत्येतत्समानविषयाहं हरिः सर्वमिदं जनार्दन इत्यादिवाक्यस्यापि द्वितीयविधात्वेनोक्तिलाभाच्च युक्तस्तच्छङ्कानिरासः । अत एव न्यायामृते क्षेत्रज्ञं चापि मां विद्धीत्येतद्वाक्यमहं ब्रह्मास्मीत्यादिश्रुत्यर्थे भगवत्परत्वेन व्याख्यातम् । जिज्ञासाधिकरणे सार्वज्ञादिगुणं जीवाद्भिन्नमित्यनुव्याख्यानसम्बन्धिमूले जीवमनूद्य तस्य ब्रह्मत्वं प्रतिपादयन्तीनां तत्वमस्यादिश्रुतीनामिति या ब्रह्मानुवादेन तस्य जीवैक्यं विदधाति तासां तद्योहं सोऽसौ योऽसौ सोऽहमित्यादीनामिति । एतेन जीवब्रह्मस्वरूपानुवादेन तदैक्यमात्रपराणां परेऽव्यये सर्व एकीभवन्तीत्यादिवाक्यानामित्यादिचोक्तावपि पृथगधिकरणीयमूले पौराणानि च वाक्यानीत्यनुव्याख्यानानुसारेण तत्वमसीत्याद्यद्वैतश्रुतीनामहं हरिरित्यादिस्मृतीनां च का गतिरित्यादितद्गुणसारत्वादित्येतत्प्रवृत्तिवर्णनावसरेऽभिहितमिति द्रष्टव्यम् ।

एतेनैतदपि निरस्तम् । क्षेत्रज्ञं चापि मामिति न तावच्छतिः । गीतावाक्यत्वात् । न च गीतावाक्यसमानाकारं शाखान्तरस्थं श्रुतिवाक्यमेवेति वाच्यम् । वेदे हि तत्तदृषिवाक्यान्येव । अहमादिपदान्यपि तत्तदृषिपराण्येव । प्राणो वा अहमस्म्यृष इत्यादौ तथात्वस्य सर्वसंमतेः । सोऽकामयत बहुस्यां प्रजायेयेति इत्यादौ त्वन्यदीयोऽनुवाद एव । ननु भगवद्वाक्यम् । अन्यथा सस् तदित्यादि अन्यदीयप्रयोगायोगाद् इति । उक्तरीत्या लक्षणाश्रयणेन दोषाभावात् । शाखान्तरस्थत्वेऽपि न दोषः । लक्ष्मीसूक्तेऽहं रुद्राय धनुरातनोमीत्याद्यहमादिपदानां लक्ष्मीपरत्वस्यैव सत्वात् । अहंभुवं वसुनः पूर्व्यस्पतिरित्यादौ परःसहस्रावधिकाहमादिप्रयोगस्य भगवद्विषयत्वाङ्गीकाराच्च । अत एव यो मामेवमसंमूढः । किं मां निन्दन्ति शत्रव इति नस्थानतोऽपीत्येतदधिकरणीयानुव्याख्यानमूलेऽहंभुवमित्यादि प्रकरणगत इदमेकमेको अस्मि निःष्पात्यिेतद्वाक्यं व्याख्यायैतद्भगवतो वाक्यमिति प्राक्प्रतिपादितम् । एवमहं भूमिमददामार्याय । अहमनुरभवं सूर्यश्चेत्यादिवाक्यगताहमादिपदानामन्तर्यामिविवक्षया वा तदेवप्रयुक्तत्वमित्यादिप्राणस्तथानुगमादित्यधिकरणादौ प्रकारान्तरं चोक्तमित्यलम् । अनुमानेन ह्यनुवादित्वपक्षे ईश्वरो बोद्धव्य इत्येतत्तत्वनिर्णयटीकायाम् ईश्वरं विषयीकृत्य वा तस्य जीवाभेदः ‘‘क्षेत्रज्ञं चापि मां विद्धी’’त्युक्तम् । तदेकवाक्यता कार्या । परग्रन्थे............... एतदुदाहरणमनुसृत्येदमित्युक्ते तु न कश्चिद्दोषः । अहं ब्रह्मास्मीति बोधेति । कथं ब्रह्मेत्युत्तरानुव्याख्यानव्याख्यानावसरे तत्वमस्यादिवाक्यमित्यादिपदेनाहं ब्रह्मास्मीत्यस्योपादान्न दोषः । ज्ञानपादे वक्ष्यत इत्यर्थ इति । अनेन वक्ष्यत इति मूले ज्ञानपाद इति शेष इत्युक्तम् ।

