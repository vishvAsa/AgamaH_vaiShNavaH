+++
title = "०८ अर्जुनस्य अशेषानुसन्धानम् अञ्चिन्त्यशक्त्या प्रतिबद्धम्"

+++


## ईशस्याचिन्त्यशक्तित्वान्नाशक्यं क्वापि विद्यते

**अर्जुनस्य अशेषानुसन्धानम् अञ्चिन्त्यशक्त्या प्रतिबद्धम्**

**ईशस्याचिन्त्यशक्तित्वान्नाशक्यं क्वापि विद्यते**

### ***सुधा***

नन्वीश्वरोऽपि कथं स्वानभिमतं कारयति । कथं चाभिन्नेऽनुसन्धानं प्रतिबध्नातीत्यत आह ईशस्येति ।

## **अनुव्याख्यानम्**

***ईशस्याचिन्त्यशक्तित्वान्नाशक्यं क्वापि विद्यते ।***

दृश्यन्ते खल्वघटितं घटयन्त्येश्वरशक्त्या प्रेरिताः कामक्रोधादिपरवशा ऐहिकामुष्मिकदुःखहेतुं स्वशिरश्च्छेदं पातकं च कुर्वाणा इत्याशयः । नन्वेवं तर्हि मयाऽपि शक्यते वक्तुम् । यथाऽर्जुनस्यैक्ये सत्यपीन्द्रगताशेषानुसन्धानमचिन्त्यया ईशशक्त्या प्रतिबद्ध्यते । तथा जीवपरमात्मनोरभेदेऽपि तयैवानुसन्धानप्रतिबन्धो भविष्यति । अपकृष्टदेशादिकमिव देहाद्युपाधयो निमित्ततामापत्स्यन्ते । तथा चानुसन्धानाभावादैक्याभाव इत्यनुपपन्नम् । अनुसन्धानस्यैक्यव्यापकत्वं चासति प्रतिबन्ध इति कल्प्यत इत्यत आह सेति ।

**अनुव्याख्यानम्**

***सेशताऽनुपपन्नैव यदि जीवैकताऽस्य हि ।***

सा अघटितघटनारूपा । अस्य परमात्मनः । भवेदेतद्यदि भवन्मते परमात्मनोऽचिन्त्यशक्तिमत्तारूपेशता भवेत् (स्यात्) । जीवेनाभिन्नस्य सेशतैवानुपपन्ना । कुतस्तयाऽनुसन्धानप्रतिबन्धकल्पनादिकमिति । हिशब्देन यो जीवेनाभिन्नो नासावचिन्त्यशक्तिरूपेशतोपेतो यथा देवदत्त इति व्याप्तिं सूचयति । जीवेनैकीभूतोऽपि परमात्माऽस्त्वीशतोपेतः । किं विपक्षे बाधकमित्यत आह अनीशस्येति ।

**अनुव्याख्यानम्**

***अनीशस्येशतेत्येव विरुद्धं सर्वमानतः ।***

जीवस्तावदनीश इत्यनुभवसिद्धम् । तदभेदे परमात्माऽप्यनीश इत्युक्तमेव । तथा च अनीशस्येशताऽस्त्विति शङ्कितं स्यात् । एतच्च सर्वप्रमाणैर्विरुद्धं स्वव्याहतं च । न चैवंविधमनुन्मत्तः शङ्कते । शङ्काया एवानुदये कुतो बाधकोपन्यासावसर इत्येवशब्दः•र्थः) ।

### ***वाक्यार्थचन्द्रिका***

स्वानाभिमतमिति । इन्द्रादिरूपांश्यनभिमतमित्यर्थः । ननु मायाजीवेनाभिन्नस्य परमात्मन जीवत्वमस्त्वित्येव शङ्क्यते । न त्वनीशस्येशत्वमिति कथं सर्वमानविरोध इत्यत आह जीवस्तावदिति ।

### ***परिमल ***

स्वव्याहतमिति । ईशत्वाङ्गीकारविरुद्धमित्यर्थः ।

### ***श्रीनिवासतीर्थीया***

प्रतिबध्नातीति । अंशस्याशेषानुसन्धानानङ्गीकारादिति भावः ॥ तयैवेति । ईश्वरशक्त्यैवेत्यर्थः । ननु तर्ह्यनुसन्धानस्यैक्यव्यापकत्वं भग्नमिति चेत्तत्राह अनुसन्धानस्येति ॥ शङ्काया एवेति । व्याघातावधिराशङ्केति वचनादित्यर्थः ।

