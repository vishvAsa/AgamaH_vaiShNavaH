+++
title = "१० इयती सीमा अचिन्त्यशक्तेः"

+++


## अत एवेशतासिद्धेर्न किञ्चिच्छक्यमस्य च

**इयती सीमा अचिन्त्यशक्तेः**

**अत एवेशतासिद्धेर्न किञ्चिच्छक्यमस्य च**

### ***सुधा***

ननु परमात्मनोऽघटितघटनस्वरूपया शक्त्यैवेशताऽनीशतयोर् विरुद्धयोरपि एकत्र समावेशो भविष्यति । तत्कथमुपजीव्यविरोध इत्यत आह अत एवेति ।

## **अनुव्याख्यानम्**

***अत एवेशतासिद्धेर्न किञ्चिच्छक्यमस्य च ।***

जीवैक्यादेवेत्यर्थः । ईशता उक्तरूपा शक्तिः । किञ्चिद् ईशताऽनीशतयोरेकत्रावस्थानम् । अस्य च परमात्मनोऽपि । जीवैक्येनेशताऽभावानुमानमशक्यम् । ईशतायाः ‘पराऽस्य शक्तिः’ इत्यादिश्रुतिसिद्धत्वात् ।

### ***वाक्यार्थचन्द्रिका***

नन्वघटितघटनस्वरूपया शक्त्यैव विरुद्धयोरप्येकत्र समावेशे शङ्किते तन्निरासाय तादृशशक्त्यभाव एव वाच्यः । ईशतासिद्धिकथनस्य तु प्रकृते नोपयोग इत्यतः प्रकृतोपयोगितयेशतेत्यनूद्य व्याचष्टे ईशतोक्तरूपा शक्तिरिति ।

### ***परिमल ***

उक्तरूपेति । ननु परमात्मन इत्यादिनोक्तरूपेत्यर्थः ॥

### ***श्रीनिवासतीर्थीया***

कुतोऽशक्यमिति चेत् । श्रुतिबाधादित्याह ईशताया इति ।

------------------------------------------------------------------------

ईशत्वेऽनीशभेदेन श्रुत्या सम्यक् प्रकाशिते

**ईशत्वेऽनीशभेदेन श्रुत्या सम्यक् प्रकाशिते**

### ***सुधा***

किञ्च जीवैक्येऽपि भेदस्य विद्यमानत्वादीशतोपपद्यत इत्याशङ्कां परिहरन् तर्हि कियती सीमा परमात्मशक्त्याऽघटितघटनकल्पनस्येति मन्देन जिज्ञासिते सत्याह ईशत्व इति ।

## **अनुव्याख्यानम्**

***ईशत्वेऽनीशभेदेन श्रुत्या सम्यक् प्रकाशिते ।***

***अयुक्तमपि चान्यत्र युक्तं भवति तद्बलात् ।***

***अतोऽन्यत्रापि यद्द्दष्टं तदीशेनैव कल्प्यते ।***

***श्रुत्याभासाप्तमपि न हीशत्वपरिपन्थि यत् ।***

अत्रानीशभेदेनाङ्गीकृतेनैवेशत्वं श्रुत्या सम्यक् प्रकाशितं भवतीति वदता श्रुतिविरोधः परिहृतः। तथा हि । यदि जीवपरमात्मैक्यं तात्त्विकं तदा निरवकाशानुमानविरुद्धा श्रुतिरुपचरितार्था भवन्ती नेशत्वं व्यवस्थापयेदिति सुस्थः स्वार्थानुमानप्रसङ्ग इति । सम्यगनीशभेदेन न तु भेदमात्रेणेति वा । तथा च भेदेनेशतोपपत्स्यत इति निरस्तम् । अनीशताहेतोर् अभेदस्य विद्यमानत्वात् । किमभेदेनानीशताऽस्तु उत भेदेन मा भूदिति सन्देहानिवारणात् । अन्यत्र ईश्वरात् । अयुक्तं परस्परपरिहारेण वर्तमानमपि युक्तं भवति । ईश्वर इति शेषः । तद्बलाद् ईशत्वबलात् । दृष्टमिति अत्रापि सम्बध्यते । अतः परमेश्वरात् । ईशेनेति भावप्रधानो निर्देशः । कल्प्यते युक्ततयेति शेषः । उक्तस्यापवादः श्रुतीति । आभासत्वं च वस्तुवृत्तापेक्षया । हीति तत्रोपपत्तिः ।

### ***वाक्यार्थचन्द्रिका***

मन्देनेति । पूर्वग्रन्थपर्यालोचनया यावत्प्रमाणसिद्धं विरुद्धमिव दृश्यते अथ च कल्पकेशत्वाविरोधि तावदेवघटकेश्वरशक्त्या कल्पनीयमिति सुज्ञेन ज्ञातुं शक्यत्वान्मन्देनेत्युक्तमिति भावः ॥ निरवकाशानुमानविरुद्धेति । जीवैक्यहेतुकानीशत्वानुमानविरुद्धेत्यर्थः ॥ सुस्थ इति । ‘पराऽस्य शक्तिर्विविधैव श्रूयत’इति श्रुतिविरोधाभावादिति भावः । किञ्चेत्युक्तदोषपरिहारायोपयोगितया सम्यगनीशभेदेनेत्यप्यन्वयमङ्गीकृत्य तत्तात्पर्यमाह सम्यगनीशभेदेनेति । तर्हि परमेश्वरादन्यत्र परस्परपरिहारेण वर्तमानमप्रमितमपीश्वरे युक्तं स्यादित्यतिप्रसङ्गपरिहारायाह दृष्टमित्यत्रापीति । अनेन ‘परमेश्वरादन्यत्रायुक्तमपि दृष्टं परमेश्वरे युक्तं भवतीति योजना सूचिता भवति । यथाश्रुतसम्बन्धोप्यस्तीत्यभिप्रायेणापिपदम् ॥ अतः परमेश्वरादिति । क्वचित्परस्परपरिहारेण वर्तमानमप्यतः परमेश्वरादन्यत्रार्जुनादावपि यद्दृष्टमंश्यनभिमतकरणादिकं तदपीशेनेशत्वेनैव युक्ततया कल्प्यत इति मूलयोजना सूचिता भवति ॥ अतोऽन्यत्रापीतिपूर्वग्रन्थाविरोधायाह । उक्तस्यापवाद इति । (अन्यत्रायुक्तत्वेन दृष्टं श्रुतिप्रमाणप्रमितं चेदङ्गीकार्यमित्युक्तस्येत्यर्थः) । नन्वत्र श्रुत्यापाततः प्राप्तमित्येव वक्तव्यत्वात्तदाभासत्वकथनमधिकत्वादनर्थकमित्यतः श्रुतेरापातप्रतिपन्नेऽर्थे वस्तुत आभासत्वमिति वस्तुस्थितिप्रदर्शनार्थं तदाभासत्वकथनमित्याह आभासत्वमिति ॥ तत्रोपपत्तिरिति । श्रुत्याऽऽपाततः प्रतिपन्नस्येशत्वेन युक्ततयाऽकल्पनीयत्वे कल्पकविघातकत्वरूपा युक्तिर्हिशब्देनोच्यत इत्यर्थः ।

### ***परिमल ***

मन्देनेति । यावत्प्रमाणसिद्धं विरुद्धमिवोपलभ्यते तावदेवेति विमर्शकारिणः सुज्ञानत्वान्मन्देनेत्युक्तम् ‘निरवकाशानुमानेति ।’ ‘सेशताऽनुपपन्नैव यदि जीवैकताऽस्य ही’त्यादौ यस्य जीवैक्यं सिद्धं स्यात्तस्यानीशताविषयस्वार्थानुमानापादनस्येत्युक्तानुमानविरुद्धेत्यर्थः ॥ सम्यगनीश भेदेनेति । अभेदं विना कृतभेदेनेत्यर्थः ॥ वस्तुवृत्तेति । सा श्रुतिः प्रतीयमानेऽर्थे आभासभूतैवेति तथोक्तमित्यर्थः ।

### ***यादुपत्यम्***

मन्देनेति । पूर्वग्रन्थपर्यालोचनया यावत्प्रमाणसिद्धं विरुद्धमिव दृश्यतेऽथ च कल्पकेशत्वाविरोधि तावदेवाघटितघटकेश्वरशक्त्या कल्पनीयमिति सुखेन ज्ञातुं शक्यमिति भावः । सुस्थ इति । श्रुतिविरोधाभावादिति भावः ॥ सम्यगनीशेति । अत्यन्तमनीशभेदेनेत्यर्थः ॥ वस्तुवृत्त्येति । यद्यपि श्रुत्याऽऽपाततः प्रतीतमपीत्येवात्र वक्तव्यम् । तथाऽपि सा श्रुतिः प्रतीयमानेऽर्थे वस्तुताऽऽभासभूतेति प्रदर्शनायाभासत्वमुक्तमित्यर्थः ।

### ***श्रीनिवासतीर्थीया***

अप्रयोजकतां चाह किञ्चेति । प्रामाणिकं यावदघटितं तदेवेश्वरशक्त्या घटनायुक्तं भवतीति बुद्धिमता ज्ञातुं शक्यत इत्यतो मन्देनेत्युक्तम् । इति वदता अनीशजीवभेदप्रतिपादनपूर्वकमीशत्वं भगवतः पराऽस्येति श्रुतिः प्रतिपादयतीति वदतेत्यर्थः । श्रुतिविरोधो ऽनुमानस्य पराऽस्येत्यादिश्रुतिविरोधः । निरवकाशानुमानं तात्त्विकाभेदसाधकत्वेन प्रबलमभेदानुमानम् । श्रुतिर् जीवभेदपूर्वकं भगवत ईशत्वप्रतिपादिका । व्यवस्थापयेद् इत्यनन्तरं यदा भेदपूर्वकमेव सम्यगीशत्वं श्रुतिः प्रकाशयतीत्युक्तं तदाऽस्माकं पराऽस्य शक्तिरिति श्रुतिविरोधाभावेन जीवैक्येनेशताभावविषयस्वार्थानुमानं तवैव स्यादिति सेशताऽनुपपन्नेत्युक्तं युक्तमिति भावः । किञ्चेत्युक्ताप्रयोजकता परिहारायाह सम्यगिति । तथा चानीशादत्यन्तभेदेनैवेत्यर्थः । भेदमात्रेण अभेदसहितेन । तथा चेत्यनन्तरं जीवैक्येऽपीति पूरणीयम् । कुत इत्यत आह अनीशतेति । ततोऽपि किमित्यत आह किमभेदेनेति । अत्रापीति । तथा चान्यत्रायुक्तं दृष्टमयुक्ततया परस्परपरिहारेण वर्तमानतया दृष्टमपि चेदीश्वरे प्रमाणेन प्रमितं तर्हि युक्तं भवति इति तद्बलादित्यर्थः । उक्तस्येति । अन्यत्रायुक्तत्वेन दृष्टं श्रुतिप्रमाणप्रमितं चेदङ्गीकार्यमित्युक्तस्येत्यर्थः । वस्तुवृत्तेति । वास्तवार्थापेक्षयेत्यर्थः ।

### ***वाक्यार्थरत्नमाला***

अयुक्तमपि दृष्टमिति । अत्र च दृष्टत्वं प्रमाणसिद्धत्वम् । तथैवोत्तरत्र मूले वक्ष्यमाणत्वादित्यतो न प्रत्यक्षसिद्धत्वार्थकत्वमाश्रित्य तदनुपपत्तिशङ्कावकाशः । अनेन क्वचित्परस्परेति पाठः । क्वचित्परस्परपरिहारेणेत्येव पाठेऽपि अनेनेति पूर्वग्रन्थानुसारादध्याहार्यमनेनेति पदम् । अनुवर्तते तदित्यप्याहुः । श्रुत्या आपातत इति । ईशत्वेन युक्तत्वादिन्द्रार्जुनादौ दृष्टमंश्यनभिमतकरणादिकमिव श्रुत्याऽऽपाततः प्रतिपन्नमपीशत्वेन युक्तत्वान्न स्वीकार्यमित्यर्थः । कल्पकेति । ईशत्वरूपेत्यर्थः । अभेदादिरूपस्य श्रुत्याभासप्राप्तस्याङ्गीकारेऽनीशाभेदेनेशत्वाभावप्राप्तेरिति भावः ॥

