+++
title = "०२ ईश्वरस्य आगामिनि कालेऽपि नानुसन्धानम्"

+++


## पश्चात्स्यादनुसन्धानं चेत्

**ईश्वरस्य आगामिनि कालेऽपि नानुसन्धानम्**

**पश्चात्स्यादनुसन्धानं चेत्**

### ***सुधा***

परमात्मन ऐक्यानुसन्धानाभवोऽसिद्धिः । यत इदानीमननुसन्दधदपीदमागामिनि कालेऽनुसन्धास्यति । न हि सार्वकालिकमनुसन्धानमैक्यस्य व्यापकमित्याशङ्कते पश्चादिति ।

## **अनुव्याख्यानम्**

***पश्चात्स्यादनुसन्धानं चेत् .......***

परमात्मनो जीवैक्यस्येति शेषः । अत्र प्रमाणं नास्तीति स्फुटः परिहारः । गूढाभिसन्धिः परिहारान्तरमाह मिथ्येति ।

**अनुव्याख्यानम्**

***......... .... मिथ्याज्ञानिता भवेत् ।***

परमात्मन इति शेषः । सर्वज्ञो हि यदीदानीं जीवैक्यं नानुसन्धत्ते तदा तदसदेव स्यात्सप्तमरसादिवत् । तथा चागामिनि काले तदनुसन्धास्यति चेन्मिथ्याज्ञानी प्रसज्येतेत्यभिसन्धिः ।

### ***वाक्यार्थचन्द्रिका***

दूषणान्तरं वक्तुं शङ्कितप्रायमेव पुनश्शङ्कते परमात्मन इति । उक्तशङ्काया मूलारूढत्वलाभायापेक्षितांशं पूरयति परमात्मनो जीवैक्यस्येति इति । नन्वैक्यज्ञानेन मिथ्याज्ञानिता भवेदिति नापादयितुं शक्यम् । ऐक्यस्य विद्यमानत्वेन मिथ्याज्ञानित्वप्रयोजकस्याविद्यमानार्थानुसन्धानस्यालाभादित्यत उक्तं गूढाभिसन्धिरिति । कोऽसौ गूढाभिसन्धिरित्यत आह सर्वज्ञो हीति ॥ सप्तमरसादिवदिति । इदं च चित्ररसानङ्गीकारमतमाश्रित्योक्तम् । तदङ्गीकारमते तु सप्तमरसपदमष्टमरसपरं द्रष्टव्यम् ।

### ***परिमल ***

न हि सार्वकालिकमिति । चैत्रमैत्रादेर्जन्मान्तरीयानुसन्धानस्य सर्वकालमसत्त्वेऽपि स्वस्वरूपैक्यस्य भावादिति भावः । गूढाभिसन्धिरित्युक्तोऽभिसन्धिः क इत्यत आह सर्वज्ञो हीति ।

### ***यादुपत्यं***

गूढमभिसन्धिं दर्शयति सर्वज्ञो हीति ।

### ***श्रीनिवासतीर्थीया***

ननु कोऽभिसन्धिर्यो गूढ इत्यत आह सर्वज्ञो हीत्यादिना ॥ तदनुसन्धास्यतीति । असदैक्यमनुसन्धास्यतीत्यर्थः ।

### ***वाक्यार्थरत्नमाला***

वक्तुं शङ्कितेति पाठः ।

