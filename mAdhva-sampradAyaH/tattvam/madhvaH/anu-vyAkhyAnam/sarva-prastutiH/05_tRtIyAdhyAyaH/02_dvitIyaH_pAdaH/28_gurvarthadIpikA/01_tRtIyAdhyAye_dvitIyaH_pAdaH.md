+++
title = "०१ तृतीयाध्याये द्वितीयः पादः"

+++


## तृतीयाध्याये द्वितीयः पादः

**अथ तृतीयाध्याये द्वितीयः पादः**

**सन्ध्याधिकरणम्**

ॐ ॥ सन्ध्ये सृष्टिराह हीत्यधिकरणे स्वप्नविषयस्य पश्चात्स्वप्नोत्थानाददृष्टेरसत्वमित्यदृष्टिः पूर्वपक्षस्थापिका । इतराशक्यकरणशक्तित्वादीश्वरस्य संस्कारेण सृष्ट्वा पुनः संस्कारमात्रतामापाद्य तस्यापि तिरोधानोपपत्तेरित्यशक्यकर्तृताशक्तिरेव सिद्धान्तस्थापिका ॥ १ ॥



**पराभिध्याधिकरणम्**

पराभिध्यानात्तु तिरोहितं ततो ह्यस्य बन्धविपर्ययावित्यधिकरणे अविज्ञानमात्रेण स्वप्नप्रतीत्या ज्ञानशक्तयैव स्वप्नतिरोधानं नेशशक्तयेति ज्ञानात्स्वप्नतिरोधानमिति साक्षात्पूर्वपक्षः । तत्राज्ञानकृतत्वात्स्वप्नस्येति पूर्वपक्षोद्बलकयुक्तिरूपमज्ञानमेव पूर्वपक्षप्रापकम् । हेतोः प्रबलत्वात्तस्यैव कीर्तनमनुव्याख्याने न सापेक्षस्य बोधस्येति ज्ञेयम् । बोधे जीवस्यास्वातन्त्र्यात् । ज्ञानाज्ञानयोस्तदन्यत्वे जीवादन्यत्वे कैमुत्येनास्वातन्त्र्यात्तत्स्वरूपत्वे तेनैव व्याख्यातत्वात्तेनैव जीवेनास्वातन्त्र्येणैव व्याख्यातत्वात् । अनयोरप्यस्वतन्त्रतया व्याख्यातत्वादुभयात्मकत्वे भिन्नाभिन्नात्मकत्वे दोषद्वयापाताज्जीवाभेदे तद्वदस्वातन्त्र्यम् । तद्भिन्नत्वे जडत्वेन सुतरामस्वातन्त्र्यमिति दोषद्वयापातात् । अनुभयात्मकत्वे व्याहतेस्तावन्मात्रनिमित्तत्वे ज्ञानाज्ञानमात्रनिमित्तत्वे मानाभावात्प्रत्युत ‘‘न ऋते त्वत्क्रियते’’ इति मानविरुद्धत्वाच्चेति स्वतोऽबोध एव सिद्धान्तस्थापकः ॥ २ ॥





**देहयोगाधिकरणं**

देहयोगाद्वासोऽपीत्यधिकरणे कालापेक्षयैव जागरितदेहाभिमानाद्देहे वासरूपजागरितं कालशक्तयैव नेशशक्तया प्रातःकाले उद्बोधदर्शनादिति काल एव पूर्वपक्षप्रापकः । कालस्य जडतयाऽस्वातन्त्र्यादुद्बोधकतया प्रतीयमानचेतनान्तरस्याप्यस्वातन्त्र्यादिति तदेव पूर्वोक्तास्वातन्त्र्यमेव सिद्धान्तस्थापकम् ॥३॥





**तदभावाधिकरणं**

तदभावो नाडीषु तच्छतेरात्मनिहेत्यधिकरणे परमात्मनोऽन्यत्रावस्थाने जीवस्यावस्थाने दुःस्वित्वप्राप्तेर् नाडीषु सुप्तिर्न भवतीति दुःखमेव पूर्वपक्षप्रापकम् । उभयस्वीकारोपपत्तावुभयस्य नाडीस्थपरमात्मनि सुप्तिरित्युभयस्वीकारोपपत्तौ मानस्य ‘‘आसु तदा नाडीषु सुप्तो भवती’’ति मानस्य क्लृप्त्यकरण सम्भावितस्य कस्यचिदर्थस्य क्लृप्तेरकरणमित्यव्यवस्थितिदोषात्प्रमाणे व्यवस्थाऽभावदोषादतिप्रसङ्गादन्यत्रापि विरुद्धयोरेकस्याप्रामाण्यस्वीकारप्रसङ्गादित्यनुमानक्लप्तिरेव सिद्धान्तस्थापिका ॥ ४ ॥





**प्रबोधाधिकरणम्**

अतः प्रबोधोऽस्मादित्यधिकरणे प्रबोधे पृथगपि कारणदृष्टेर् ऊरून्मथनभेरीताडनादिकारणदृष्टेः क्वचित्तदेव कारणमस्तु नेशः । यत्र कारणान्तरदर्शनेऽप्यकस्माद्बोधस्तत्रेश इति पृथग्भावः पृथगीश्वरं विना भवति बोधोदय इति पृथग्भवः पूर्वपक्षप्रापकः । ‘‘न ऋते त्वत्क्रियत’’ इति श्रुतेः सर्वत्रापीशकर्तृत्वे सम्यङ्मानान्निरवकाशत्वेन समीचीनमानसद्भावात् । इति सम्मानमेव सिद्धान्तस्थापकम् ॥ ५ ॥





**कर्मानुस्मृत्यधिकरणं**

स एव च कर्मानुस्मृतिशब्दविधिभ्य इत्यधिकरणे राजादीनां पृथग्दर्शनादीशान्तरकल्पनेति पृथग्भवः राजादिवत्पृथग्भवः । ईश्वरसम्भव इति पुनरपि पृथग्भव एव पूर्वपक्षप्रापकः । ‘‘देशकालविशेषेऽपि स्वप्नादीनां स एव हि । तिरस्कर्ता च कर्ता च न खण्डेशः स राजवदि’’ति सकलदेशकालेषु हरेरेव विशिष्ट स्वप्नादिकर्तृत्वतिरस्कर्तृत्वप्रतिपादकसमीचीनप्रमाणसद्भावादिति सन्मानमेव सिद्धान्तास्थापकम् ॥ ६ ॥





**संपत्यधिकरणम्**

मुग्धेऽर्धसम्पत्तिः परिशेषादित्यधिकरणे मोहस्य स्वप्नादिभ्यः पृथग्भावात्पृथगवस्थान्तरत्वेन भावात्सद्भावाद्ब्रह्मप्राप्तौ केवलसुखप्रसङ्गाद्ब्रह्मप्राप्तिरेवेति पृथग्भव एव पुनः पूर्वपक्षप्रापकः । जाग्रत्स्वप्नवन्न सुखदुःखयोरुभयोरभावात्सुप्तिवन्न केवलसुखस्याप्यभावादतः परिशेषादर्धप्राप्तिप्रापक परिशेषाख्यसम्मानमेव सिद्धान्तस्थापकम् ॥ ७ ॥





**नस्थानतोप्यधिकरणं**

न स्थानतोऽपि परस्योभयलिङ्गं सर्वत्र हीत्यधिकरणे प्रतिशरीरं स्थानभेदाद्विष्णोरपि भेद इति स्थानभेद एव पूर्वपक्षप्रापकः । ‘‘अयमेव सः’’ ‘‘नेह नानास्ति किञ्चने’’त्यादिश्रुतेः स्थानानां भेदे हरेरभेद एवेति व्यवस्थोपपत्तेर् व्यवस्थैव सिद्धान्तस्थापिका ॥ ८ ॥





**अरूपाधिकरणम्**

अरूपवदेव हि तत्प्रधानत्वादित्यधिकरणे ‘‘अरूपमव्ययं’’ ‘‘तदरूपमनामय’’मित्यरूपश्रुतेः ‘‘रुक्मवर्णं’’ ‘‘आदित्यवर्ण’’मिति श्रुतेश्च विरोधादप्रामाण्यमिति विरुद्धत्वमेव पूर्वपक्षप्रापकम् । प्राकृतरूपरहितमप्राकृतरूपसहितमिति व्यवस्थैव पुनस्सिद्धान्तस्थापिका ॥ ९ ॥



**उपमाधिकरणम्**

अत एव चोपमा सूर्यकादिवदित्यधिकरणे परमात्मना चेतनत्वन्यायसाम्येन जीवस्याप्यभेद इति न्यायसाम्यमेव पूर्वपक्षप्रापकम् । अल्पगुणत्वादिविरोधान्नाभेद इति जीवस्यात्यल्पतैव सिद्धान्तस्थापिका

॥ १० ॥





**अम्बुवदधिकरणम्**

अम्बुवदग्रहणात्तु न तथात्वमित्यधिकरणे सादृश्यस्य सत्त्वात्सतश्च स्वयमेव भावात्सद्भावात्साधनं विनैव जीवस्य तादृक्त्वव्यक्तिरिति सतो भव एव पूर्वपक्षप्रापकः । अनादितस्संसारस्यानिवृत्तत्वेन भावात्सद्भावादिति भव एव सिद्धान्तस्थापकः ॥ ११ ॥





**वृद्धिह्रासाधिकरणं**

वृद्धिह्रासभाक्तवमन्तर्भावादुभयसामञ्जस्यादेवमित्यधिकरणे मुक्तत्वादिगुणसाम्याद्ब्रह्मादीनां भाक्तयादिगुणसाम्यमेव पूर्वपक्षप्रापकम् । ‘‘यथायथाऽधिकारो विशिष्यते । एवं ज्ञानं भक्तिर्बलं च विशिष्यते । मुक्तावानन्द एते च गुणा विशिष्यन्ते अत आहुर्मुक्ता ब्रह्मणो बलिं हरन्ती’’त्यादि विशेषप्रतिपादकश्रुतेर् विशेषदृष्टिरेव सिद्धान्तस्थापिका ॥ १२ ॥





**पालकत्वाधिकरणम्**

प्रकृतैतावत्त्वं हि प्रतिषेधति ततो ब्रवीति च भूय इत्यधिकरणे संहारकर्तुरसंहारादन्यरक्षाया अयोग इत्ययोग एव पूर्वपक्षप्रापकः । ‘‘स सृजति स पालयति स विनाशयती’’त्यादि विशेषवाक्यात्पृथक् पालनकर्तृत्वमप्यस्तीति विशेषवाक्यमेव सिद्धान्तस्थापकम् ॥ १३ ॥





**अव्यक्ताधिकरणं**

तदव्यक्तमाह हीत्यधिकरणे अव्यक्तस्वभावस्य दर्शने तर्कबाध एवेति स एव पूर्वपक्षप्रापकः । अनन्तशक्तित्वाद्विष्णोस् तच्छक्तयाऽव्यक्तस्यापि दर्शनोपपत्तिरिति पुंशक्तिरेव सिद्धान्तस्थापिका ॥ १४ ॥







**अहिकुण्डलाधिकरणम्**

उभयव्यदेपशात्त्वहिकुण्डलवदित्यधिकरणे गुणानां गुणिस्वरूपत्वं विरुद्धमिति विलोमतैव पूर्वपक्षप्रापिका । कालादिदृष्टान्तादिदानीं कालो ऽहिकुण्डलं कुण्डली चेत्यादिदेशेनाद्गुणानां गुणिस्वरूपत्वं घटत इति सुनिदर्शनमेव सिद्धान्तस्थापकम् ॥ १५ ॥





**परमताधिकरणम्**

परमतः सेतून्मानसम्बन्धभेदव्यपदेशेभ्य इत्यधिकरणे ब्रह्मानन्दादीनामन्यथात्वाल्लोकविलक्षणत्वात्तदतच्छब्दत्वम् । तच्छब्दा आनन्दादिशब्दा न विद्यन्ते वाचका यस्य तदतच्छब्दम् । तस्य भावो ऽतच्छब्दत्वम् । आनन्दादिशब्दानां लौकिकानन्दादिष्वेव सङ्केतग्रहणादलौकिकानन्दे सङ्केतग्रहोपायाभावादिति भावः । तच्छब्दत्वे लोकोपमत्वं चेति विलोमतैव पूर्वपक्षप्रापिका । ‘‘अलौकिकास्तस्य शब्दास्तथार्था अलौकिको ह्येष विष्णुः परत्वात् । तथापि शब्दा लौकिका अप्यमुष्मिन् प्रवर्तमाना अधिकार्थान् वदन्ती’’त्यादिश्रुतिभ्योऽलौकिकत्वावगमादलौकिकत्वं तच्छब्दता च । तथाऽपि घटशब्दवाच्यसुवर्णघटवन्न लोकोपमेत्यलौकिकत्वमेव सिद्धान्तस्थापकम् ॥ १६ ॥





**स्थानविशेषाधिकरणं**

स्थानविशेषात्प्रकाशादिवदित्यधिकरणे ब्रह्माद्यानन्दवैचित्र्यबिम्बभूतविष्ण्वानन्दवैचित्र्यमिति नानाभाव एव पूर्वपक्षप्रापकः । आदित्यादिवदाधिक्यात् । नहि सूर्यकान्तप्रतिबिम्बस्याग्निजनकत्वशक्तिर् न जलगतस्येत्येतावता सूर्यवैचित्र्यम् । आधिक्यं सामर्थ्याधिक्यं हि तत्र निमित्तम् । सूर्यचन्द्रप्रतिबिम्बं विनाऽन्यत्र तथा विशेषादृष्टेरिति आधिक्यमेव सिद्धान्तस्थापकम् ॥ १७ ॥





**तथान्यत्वाधिकरणं**

तथाऽन्यत्प्रातिषेधादित्यधिकरणे नानाभावान्मत्स्यकूर्माद्यनन्तरूपत्वाच्चित्तमयी ध्येयप्रतिमाऽपि हरिरेवेति नानाभाव एव पूर्वपक्षप्रापकः । आधिक्यादेव विष्णोराधिक्यान्न ध्येयप्रतिमारूपत्वम् । ध्येयप्रतिमायां प्राकृतत्वनिरतिशयसौन्दर्याभावानित्यत्वादिदोषप्रतीतेः । अत एव ‘‘नेदं यदिदमुपासत’’ इति श्रुतिः । इत्याधिक्यमेव सिद्धान्तस्थापकम् ॥ १८ ॥







**सर्वगतत्वाधिकरणम्**

अनेन सर्वगतत्वमायामयशब्दादिभ्य इत्यधिकरणे नानावतारेषु कौतुकदर्शनात्पार्थससारथ्यकरणादिकौतुकदर्शनात्क्वचिद्देशकालान्तरे कौतुकादेव सृष्ट्यादिकर्म कुर्वन्नन्यमेव सामस्त्येन योजयतीति नानाभाव एव पूर्वपक्षप्रापकः । ‘‘सर्वत्र सर्वमेतस्मादि’’त्यादिश्रुत्या क्रीडायामपि स्वातन्त्र्यात्क्रीडायामपि स्वपरमोत्कर्षं नान्यस्मै दिशति । नहि सत्यलोकाद्याधिपत्यमिव स्ववैकुण्ठलोकाद्याधिपत्यमपि कदाचित्क्वचिदन्यगं कुरुते । अत एव मुक्तानां स्वसारूप्यं दिशन्नपि न श्रीवत्सकौस्तुभौ दिशतीति स्वातन्त्र्यमेव सिद्धान्तस्थापकम् ॥ १९ ॥





**फलाधिकरणम्**

फलमत उपपत्तेरित्यधिकरणे कर्मान्वयव्यतिरेकाद् ईश्वरःफलदातेति प्रलोभनमात्रमिति प्रलोभः पूर्वपक्षप्रापकः । ‘‘कर्माण्यनन्तानि यथेष्टमीशः सम्पाद्य तेषां फलमिच्छयैव । क्वचिद्ददाति क्वच नो ददाति न ह्यानन्त्यात्कर्मणां भोगनाशः’’ । इत्यादिश्रुत्या कर्मण्यपि हरेरेव स्वातन्त्र्यात् । कथमन्यथा स्वापरोक्षज्ञाने सति प्रारब्धकर्मव्यतिरिक्तान्यनन्तानि कर्माणि फलभोगरहितान्येव क्षपयेत् । अतः प्रलोभकल्पने श्रुतहान्यश्रुतकल्पने च स्यातामिति स्वातन्त्र्यमेव सिद्धान्तस्थापकम् । एकैकपादपूर्वोत्तरयुक्तीः स्वानुभाष्यसंकुचितास्तेने न्यायविवरणे पुनः स्वयं विद्वदग्रणीर्मध्वः । मया तु मन्दोपक्लृप्त्यै ग्रन्थद्वयपदावली । स्वर्णमुक्तामणिप्रोतमालेव ग्रथिता परम् । अतो विद्याब्धिमुद्धर्तुं हृद्या मध्वोक्तिरेव नौः । स एव कर्णधारस्तद्दण्डधारास्ततोऽपरे ।





**सन्ध्याधिकरणं**

सर्वग्रहणप्रयोजनमुत्तरत्र वक्ष्याम इत्यत्र स्वशिरच्छेदादीनामनुभवो नास्तीत्यतस्सर्ववस्तूनामित्युक्तम् । अनादौ काले कस्मिंश्चिज्जन्मनि तस्याप्यनुभवोऽस्तीति भावः । अनुभवानां त्रिक्षणावस्थायित्वेऽनादित्वायोगादनाद्यनुभवप्रवाहेत्युक्तम् । यद्यपि मनः स्वरूपेण सूक्ष्मरूपेण । एकादशेन्द्रियपञ्चभूताख्यलिङ्गदेहे स्थितानां मन आदीनां सूक्ष्मरूपाणि विरजानदीमज्जने सति गजमस्तकस्थमशकमालावदपसरन्त्येव । न तु नश्यन्तीति भावः । भगवानित्युक्तमित्यत्र कथमन्यथा तात्कालिकं विद्युद्बुद्बुदादिकं कुर्यादिति भावः । पदार्थस्वरूपं व्यावर्तयतीत्यत्र पदार्थस्वरूपप्रतीतिम् । पञ्चमी सप्तम्यर्थ इत्यत्र पदार्थात्संस्कारजन्मनः क्वाप्यसम्मतेरप्रसक्तनिषेधस्स्यात् । अतः पदार्थे विषये संस्कारो न जायत इति वक्तुं पञ्चमी सप्तम्यर्थ इत्युक्तम् । उपलक्षणं चैतदित्यत्र शशविषाणादि सम्बन्धोपलक्षणमित्यर्थः । प्रकृत्यर्थं स इति परामृशतीत्यत्र दृश्यमानस्य भ्रमविषयत्वेऽपि भ्रमत्वायोगाद्दृशिधातुप्रकृत्यर्थं दर्शनं स इति परामृशतीत्यर्थः । पुल्लिङ्गत्वं तु ‘‘शैत्यं हि यत्सा प्रकृतिरि’’त्यादिवद्विधेयानुसारेणेति भावः । पुत्रादयश्च तत्र कामा अभिप्रेयन्त इत्यत्र काम्यन्त इति व्युत्पत्या कामपदेन पुत्रादीनामेव ग्रहणे पूर्वोत्तरवाक्ययोरेकवाक्यता । काम्यादीनां पुत्रपौत्रादीनां मध्ये यान् काम्यान् त्वं वृणोषि तद्भाजं त्वां करोमीत्यैकार्थ्यसम्भवात् । अन्यथा पुत्रपौत्रान्वृणीष्व अहं त्वां कामभाजमिच्छाभाजं करोमीति वैयधिकरण्यं स्यात् । प्राज्ञकर्तृका च सृष्टिरित्यत्र प्राज्ञकर्तृका परमात्मकर्तृका मायैव सन्ध्ये सृष्टिरिति चिन्त्यम् । मायिमतेऽपि मायामयस्य स्वाप्नस्य केवलं मायात्वायोगादिति तेनाभिव्यक्तस्वरूपत्वाभावादित्यपि चिन्त्यम् । भ्रान्तेरपि साधिष्ठानत्वेन देशविशेषस्य सर्वोत्पत्तिनिमित्तभूतकालस्य दृष्टकारणादिनिमित्तस्य च परमतेऽप्यपेक्षितत्वेन तेनाभिव्यक्तस्वरूपत्वाभावो निःस्वरूपत्वरूपासत्त्वस्यैवापादकः न तु मायामयत्वस्येति । स्थितिगतिप्रत्ययभेदाच्चेत्यस्य आपणे तिष्ठामि काशीं गच्छामि पुष्पितोद्यानवनं पश्यामीति स्थितिगतिप्रत्ययभेदस्येत्यर्थः । परिधावंश्चेत्पश्येदित्यत्र देहाद्बहिः परितो धावस्तत्र तत्र यमर्थं पश्यति चेज्जाग्रद्भूतमर्थमेव तं पश्येत् । प्रतीचीं नदीं प्राचीत्वेन कुतः पश्येत् । उच्चं पर्वतं नीचत्वेन कुतः पश्येदित्यर्थः । बहिःश्रुतिरनुपकारित्वसाम्यादित्यत्र यथा स्वप्नदशायां बहिश्चरणमनुपकारि तथाऽन्तश्चरणमप्यनुपकारीति सादृश्यात्सिंहो देवदत्त इत्यादिवदन्तश्चरणमेव बहिश्चरणमित्युच्यत इत्यर्थः । आद्यन्तयोर्व्यभिचारदर्शनादित्येतद् बाध्यन्ते चैते रथादय इत्यनेन सम्बध्यते । अनिर्वाच्याविद्याविलास एवायमित्येतदपर आहेत्यनेन सम्बध्यते तर्हि न कश्चित्स्वप्ने परमार्थगन्ध इति नेत्युच्यत इत्युत्तरसूत्रस्य या सङ्गतिरुक्ता साप्यसङ्गता सूच्यमानानां कालान्तरभाविपदार्थानां सत्यत्वेऽपि स्वाप्नपदार्थेष्वेकस्यापि सत्यत्वानुपदर्शनादिति अवैशेषिकमिदमित्यत्रावैशेषिकं वियदादिप्रपञ्चस्य साध्यस्य चावैशेषिकं साधारणं तत्तु परमेश्वराभिध्यानादाविर्भवतीति चोत्सूत्रव्याख्यानं वाशब्देन व्यवच्छिनत्तीति । यदुक्तं तदपि चिन्त्यम् । वा विकल्पोपमानयोरिति विकल्पे उपमाने चानुशासनसद्भावेऽपि प्रतिषेधेऽननुशासनात् । तत्प्रतिपादकप्रामाणाभावादित्युपलक्षणम् । ‘‘अथ रथान्रथयोगान्पथः सृजत’’ इति ‘‘कामं कामं पुरुषो निर्ममाण’’ इति च सृष्ट्युक्तिविरोधाच्चेत्यपि द्रष्टव्यम् । अत एव श्रुत्यनुगृहीतं न प्राथमिकसूत्रद्वयं पूर्वपक्षानुवादकं किंतु सिद्धान्तः । तदनुगृहीतं तव तृतीयसूत्रमेव पूर्वपक्षः । स्वपक्षस्थापनानन्तरं परपक्षप्रतिषेधस्य न्यायप्राप्तत्वादित्यनुसन्धेयम् । भेदस्यैवाखिलैर्जनैरित्यनुव्याख्यानस्याखिलैर्जनैर्देहेदेहे स्वप्नदर्शिभिरित्यर्थः । यथासंशयं विकल्पप्रश्नस्य कार्यत्वादित्यत्र सत्यो वाऽसत्यो वेति विकल्पप्रश्नस्स्यादित्यर्थः । भेदस्य प्राग्विकल्पनात्तस्य सत्यत्वं च पुनस्तद्विरोधिपक्षान्तरविकल्पनात् । असत्यत्वं चेत्यतो ऽनया वाचोभङ्ग्येत्युक्तम् । प्रामाण्यव्याहतिसिद्धार्थतैवेत्यत्र एकस्मिन् पक्षे प्रमाणेन सिद्धे सति तद्विरोधात्तत्र पुनर्न पक्षान्तरप्रश्न इति हि प्रमाणव्याहतिर्वाच्या । अतस्सिद्धार्थता प्रमाणव्याहतिश्चैकैवेत्यर्थः । चतुर्षु चोरेष्वपि योग्यां शिक्षां स्ववैरात्स्ववैरिभूतचोर एव यथा करोति तथा पक्षचतुष्टयसाधारणमपि दोषं सिद्धान्तिनां मुख्ये सिद्धार्थतापक्ष एवोत्थापयति सिद्धेऽर्थे संशयो न युज्यते । ततो विकल्पप्रश्नोऽपीत्युक्तमिति । व्याहतादिकं च ब्रुवाणस्तन्न प्रत्येतीत्यत्र तद् अव्याहृतमर्थप्रत्यायनाङ्गमिति यत्तदित्यर्थः । प्रागर्थस्यासिद्धत्वं विकल्पप्रश्नानामङ्गम् । सिद्धार्थे च प्रश्नान् कुर्वाणः प्रागसिद्धत्वं प्रश्नाङ्गमित्येतन्न जानाति । विपरीतं च जानाति । अतस्सिद्धार्थे प्रश्नं कुर्वन्न कुशल कइति न युज्यत इत्यस्यार्थ इति मयाऽपि वक्तुं शक्यत्वात् । एतदेव विशदयति टीकाकारः विकल्पप्रश्नो हि सन्देहमूल इत्यादिना । अविद्यमानमेव समानधर्मादिकं प्रतिपन्न इति कुतोऽवगम्यत इत्यत आह नहि कार्यमिति । तर्हि भ्रमात्कथं कार्यमित्यतस्तत्र दृष्टान्तमाह दृश्यते हीति । निग्रहनिमित्तनिष्कर्षार्थमित्यत्र तत्वनिर्णयविलोमा निग्रहस्थानमिति वाक्यगर्भीकृतनिग्रहनिमित्तं समानाधिकरणं गर्भीकृतनिमित्तस्यं निष्कर्षार्थं वैलोम्यमिति भावप्रधानो निर्देशः । अस्यां योजनिकायां सामानाधिकरण्यं तु वैलोम्य यत्र स निग्रह इति भावः । तदुद्भावनस्य त्याजनेनेत्यत्र त्याजनेन निमित्तेन । तदुद्भावनस्य कथाङ्गत्वात् । उद्भावनं विना दोष इत्यजानन्स तन्न त्यजति । दोषत्वेनोद्भावने सति सोऽपि तत्त्वनिर्निनीषुत्वात्त्यजतीति भावः । उत्तरे तु तदर्थस्य प्रतिवादिन इत्यत्र प्रतिवादिनः श्रोतुः । तदपर्यवसानलभ्यश्चार्थ इत्यत्र तस्य साध्यसम्बन्धस्यापर्यवसानमेकांशसाधनानन्तरं परपक्षप्रतिक्षेपस्य न्यायप्राप्तत्वादिति । अत्र च पर्यवसानाभावस्सकलपक्षसम्बन्धित्वमिति यावत् । क्षित्यादिकं सकर्तृकमित्यनुमाने सकर्तृकत्वस्य महीमहीधरादिसकलपक्षसम्बन्धित्वे सत्यानुषङ्गिकतया सिध्यमानं सर्वज्ञत्वं विचित्रशक्तित्वमित्यादिरूपोऽर्थश्चेति भावः । आश्रयासिध्यादावपि व्याप्त्यादेः सत्त्वादित्यत्र वन्ध्यासुतो न वक्ताऽचेतनत्वाद्घटवदित्याश्रयासिद्धौ, ऊर्ध्वदेशो वृष्टिमानधोदेशे नदीपूरादिति व्यधिकरणासिद्धौ, ऐक्यं मिथ्याऽप्रामाणिकत्वात् शशविषाणवदिति दृष्टान्तासिद्धौ, व्याप्त्यादेस्सत्त्वादित्यर्थः । अयं पूरः वृष्टिजन्यः पूरत्वादिति तत्रापि सामानाधिकरण्यं सम्पाद्यत इति चेत्किमेवं लोकमर्यादया कल्प्यते उत स्वमतदुराग्रहात् । नाद्यः लोको ह्यधःपूरं दृष्ट्वोपरि वृष्टिरासीदित्येवानुमिमीते । न द्वितीयः निर्मूलत्वात् । व्याप्तावेव तस्योपयोगादित्यत्र बाधितविषयत्वे पक्ष एव साध्यापहारे सति हेतोर्व्यभिचारादबाधितविषयत्वं व्याप्तावेवोपयुज्यत इत्यर्थः । द्वितीये त्विष्टापादनमित्यत्र ृङ्गशब्दस्य गोविषाणादौ रूपवत्यैन्द्रियक एव शक्तिग्रहेण नातीन्द्रिये ृङ्गशब्दस्य शक्तिः । लक्षितत्वादौ तु ृङ्गशब्दलक्ष्यमतीन्द्रियं किञ्चिदस्तीत्युक्तं स्यात् । तच्च धर्मादिकमस्त्येवेतीष्टापादनमित्यर्थः । कृशानुशैत्यादिसाधनमित्यत्र शैत्यपदेनानुष्णत्वं गृह्यते । अन्यथा स्पर्शरहितरूपादौ व्यभिचारेण कृतकत्वमसङ्कीर्णं न स्यादित्यनुसन्धेयम् । तस्य वक्तृत्वानतिरिक्तत्वेन साध्याविशिष्टता स्यादित्यत्रामूकत्वे सति सुतत्वादिति हेतुकरणे विशेषणीभूतामूकत्वं वक्तृत्वं चैकमेवेति साध्यावैशिष्ट्यमित्यर्थः । जडसाधारणं मूकभिन्नत्वमेवोच्यते चेत्तत्किं वन्ध्यासुतोऽपि जड इत्यभिप्रायः । तर्हि बाधः स्यात् । चेतनश्चेद्भिन्नचेतनत्वं वक्तृत्वमादायैव पर्यवस्यतीति पुनस्साध्यावैशिष्ट्यम् । निषेधात्मन इत्यत्र साध्यस्येति शेषः । क्वचिन्निषेधस्य निषेधात्मनश्च निषेधे साध्य इत्यत्र इह भूतले घटाभावो नेति घटाभावाख्यनिषेधस्य निषेधे साध्यमाने प्रतियोगिना प्राचीनघटाभावप्रतियोगिनाघटेन क्वचित्प्रत्यक्षादिगृहीतेन भाव्यम् । अप्रामाणिकशशविषाणाभावनिषेधेऽस्य नियमस्याभावात्क्वचिदित्युक्तम् । एतादृशनिषेधाख्यसाध्यस्य क्वाचित्कत्वद्योतनाय प्राचीनः क्वचिच्छब्दः । तत्राप्यप्रामाणिकेऽस्य न्यायस्याप्रचुरत्वाद्द्वितीयः क्वचिच्छब्द इति विवेकः। चक्षुरादिपक्षीकारेण प्रवृत्त इत्यत्र चक्षुषोऽतीन्द्रियत्वेनायं चक्षुष्मान् रूपादिज्ञानवत्वादित्यनुमानमेव चक्षूरूपपक्षग्राहकम् । अतो न्यायमूलन्यायोऽप्यस्तीति भावः ।

क्वचित्प्रत्यक्षस्यापि मूलं भवतीत्यत्र नाहमीश्वर इति साक्षिप्रत्यक्षस्य प्रतियोगिभूतेश्वरग्राहकागममूलत्वादिति भावः । परीक्षामनुसृत्य प्रामाण्याप्रामाण्यमित्यत्र अतिदूरत्वादिदोषसहितस्थले परीक्षामपेक्षते न तु समीपस्थघटपटादिज्ञानप्रामाण्यग्रहेऽपीत्यनुसन्धेयम् । विषपत्रिकाद्यनुपहतत्वमित्यत्र सर्पफेनवत्सनाभिवातादिविषेण कलुषिता पत्रिका विषपत्रिका । प्राक् चक्रं भ्रामयित्वा दूरे गतेऽपि कुलाले कञ्चित्कालं भ्रमणं भवत्येव । अतः प्रत्यग्रेत्युक्तम् । एवं शरावचक्रधर्माभ्यां प्रत्यग्रत्वभ्रमाभ्यामित्यत्र चक्रे भ्रमो धर्मः । तस्य प्रत्यग्रत्वं धर्मः । साक्षात्परम्परया चोभयोरपि चक्रधर्मत्वमिति भावः । एकस्या एव नद्या वृष्टिमदुत्तरदेशसम्बन्धवदधोदेशस्थपूरसम्बन्धवच्च व्यधिकरणायाः कृत्तिकायाः स्वोदयमात्रसम्बन्धसम्भवेऽपि रोहिण्युदयासत्तिसम्बन्धघटनाया अयोगादिति भावेनाह नहि तथेति । नदीवदुभयसम्बन्धिकालपक्षीकारेण सामानाधिकरण्यं घटत इति शङ्कते नन्विहापीति । ऊर्ध्वाधोदेशसंयोगित्वादित्यत्र तर्ह्यग्नेरुदकसेकादिना सञ्छिन्नमूलादपि धूमादग्न्यनुमितिः स्यादित्याशङ्का । उद्गच्छद्धूमदर्शनादेव वह्न्यनुमितिर्न मन्दीभूतादिति परिहर्तव्या । नहि तयोः कालतः सामानाधिकरण्यमित्यत्र यद्यपि पतनकाले गुरुत्वमप्यस्ति तथापि पतनक्रियया स्वकारिणीभूतपूर्वकालीनगुरुत्वं ह्यनुमीयते । तयोश्च न सामानाधिकरण्यमित्यर्थः । विभिन्नद्रव्याश्रयत्वादित्युपलक्षणम् । नियमेन विभिन्नदेशयोः प्राचीनसूर्यप्रतीचीनच्छाययोरविनाभावदर्शनादित्यपि द्रष्टव्यम् । यथा च सामानाधिकरण्येऽप्यस्ति प्रदेशादिनियम इत्यत्र यथा कृतकत्वानित्यत्वयोः प्रदेशनियमो न तथोर्ध्वाधोदेशस्थितयोर्धूमाग्न्योरिति भावः । तथा साध्यविशेषणस्येत्यत्र साध्यरूपविशेषणस्येत्यर्थः । अवगम्यते च सेत्यत्र सा अन्वयव्याप्तिः। पक्षादिप्राविभागात् प्रागेवेत्यत्र व्यतिरेकव्याप्तिग्रहणदशायां सामान्यतोऽवगतेत्यर्थः । अन्यथाऽभावेनाभावस्य व्याप्तौ भावेन भावसाधनप्रयत्नस्यैव निर्मूलत्वादिति भावः । प्रसङ्गव्याप्तिभङ्गस्येत्यत्र यद्यप्रसिद्धं विशेषणं स्यात्तर्हि व्याप्तिग्रहो न स्यादिति प्रसङ्गस्य या मूलीभूता व्याप्तिस्तद्भङ्गस्येत्यर्थः । नोपेयत्वमन्वयस्य व्यासेधाम इत्यत्र अन्वयस्य उपेयत्वमङ्गीकार्यत्वं न व्यासेधामः न प्रतिषेधामः । परनिरपेक्षतयोपायत्वं प्रतिषेधाम इत्यर्थः । यद्यदसाधारणधर्मवदित्यत्र यदसाधारणधर्मवतः यदपेक्षयाऽसाधारणधर्मवतः । अभावो वा केवलव्यतिरेकिणा साध्य इत्यत्र जीवच्छरीरं निरात्मकं न प्राणादिमत्त्वादित्यादिरूपो भावो वा साध्य इत्यर्थः । अस्मिन्पक्षेऽप्रसिद्धविशेषणताऽपरिहार्यैवेति ज्ञेयम् । सिद्धसाधनायोगादित्यत्र सिद्धस्य साधनायोगादित्यर्थः । प्रत्यक्षेणोपदेशेन वा असाधारणधर्मावित्यत्र सास्नादिमत्वगोत्वरूपासाधारणधर्मावित्यर्थः । किमेताभिः क्लिष्टकल्पनाभिरित्यत्र कथमन्यथा सास्नादिमत्त्वरूपासाधारणधर्मदर्शनेना प्रसिद्धगोत्वानुमानं सर्वैः क्रियमाणं न स्यात् । एवं व्याप्तिकथने व्यतिरेकव्याप्तिकथा व्यतिरेक्यनुमानकथा च वृथैव स्यात् । यत्कार्यवत्तत्कारणवदिति सामान्याकारेण दृष्टान्तं घटयताऽपि पक्षे कारणपदेन सात्मकत्वमेवाभिधेयम् । तच्चाप्रसिद्धमेवेति कथमप्रसिद्धविशेषणत्वं दूषणमित्याद्यूह्यम् । प्रमाणप्रपञ्चरुचिभिरित्यत्र प्रत्यक्षानुमानोपमानागमार्थापत्त्यभावसम्भवैरित्यभेदेनाष्टधा प्रमाणस्य प्रपञ्चे विस्तारे रुचिर्येषां ते तैः पौराणिकैरपीत्यर्थः । सेतिपक्षेऽपीत्यत्र सा मिथः सिद्धिः । द्वयोरप्यन्योन्यकारितेत्येकः पक्षः । द्वयोरप्यन्योन्यकारणतेत्यपरः पक्षः । अनवस्थायां कारणकारणत्वाकारेण सामान्यतः प्रसिद्धिरस्तीत्यत आह सामान्यतः प्रसिद्धिरिति । सिद्धे सत्यारम्भो नियमार्थ इत्यत्र साध्यसाधनवैकल्यस्य दूषणत्वं दृष्टान्तदोषाष्टकवादिनोऽपि सिद्धम् । तथापि तं प्रति साध्यसाधनवैकल्यं दृष्टान्तदूषणमिति पुनरारम्भस्तावदेव दूषणमित्यभिप्रेत्येत्यर्थः । कथोपक्रमे प्रधानप्रमेयप्रश्नमित्यत्र प्रधानप्रमेयं वादिप्रतिवादिनोरेकस्यानित्यत्वमपरस्य नित्यत्वम् । तत्रानित्यत्वे किं प्रमाणमित्यादिप्रश्नं विहाय सामान्यं नित्यमनित्यं वेति प्रश्नस्यासङ्गतिरेवेत्यर्थः । सिद्धप्रश्नादिकं यत्तदाधिक्यान्तर्गतं भवेदिति मूलस्य सिद्धप्रश्नस्योत्तरं प्राक् साधकप्रमाणेनैव कृतम् । अतोऽन्येन कृतकार्यस्य पुनर्वचनादाधिक्यमित्यर्थः । सफलप्रश्नेनैव वादिप्रतिवादिनोः कृतकृत्यत्वात् । व्यर्थप्रश्नोऽप्यधिक एव । यद्यपि सिद्धप्रश्ने विफलप्रश्ने आकाङ्क्षाविरहोऽप्यस्ति । तथापि अन्येन कृतकृत्यत्वमेव तस्यापि मूलमिति हेतोराधिक्यमेव मुख्यमिति भावः । द्वितीये व्याप्तिरेव सेत्यत्र द्वितीये बहिर्भावेन विना गृहेऽभावस्यानवस्थानमिति यत् सा वह्निं विना धूमस्यानवस्थानमितिवद्य्वाप्तिरेवेत्यर्थः । साक्षात्प्रमाणद्वयविरोधो वा अर्थापत्तिः । आपाततो विरोधो वेति विकल्पं मनसि निधायाद्यं दूषयति प्रमाणद्वयविरोधश्चेति ।

द्वितीयस्त्वनुपपन्नः । साक्षाद्विरोधस्याभावेनापातविरोधस्य विरोधपदवाच्यत्वानुपपत्तेर्नेदं लक्षणं किंत्वनुपपद्यमानेन जीवतो गृहेऽभावेन बहिर्भावकल्पनैवार्थापत्तिरिति वाच्यम् । सा चोक्तरीत्या व्याप्तिबलेनार्थगमकत्वान्नानुमानाद्भिद्यत इति भावः । सन्दिहानोऽवतिष्ठेत इत्यत्र जीवतामपि केषाञ्चिद्बहिर्भावदर्शनात्तस्यापि सन्देह एव स्यान्न निश्चय इत्यर्थः । केवलव्यतिरेकी परिशेषश्चार्थापत्तिरित्यत्र कुणपेष्वदृष्टं प्राणादिमत्त्वं जीवच्छरीरे ततो विलक्षणसात्मकत्वं विनाऽनुपपद्यमानं तत्कल्पयतीति केवलव्यतिरेक्यर्थापत्तिरेव । परिशेषोऽप्यष्टद्रव्यानाश्रितस्साश्रयश्च शब्दः स्वाश्रयभूतनवमद्रव्यं विनाऽनुपपद्यमानस्तत्कल्पयतीत्यर्थापत्तिरेवेति केषाञ्चिन्मतमपि एतेनार्थापत्तेरेवानुमानेऽन्तर्भावकथनेन निरस्तमित्यर्थः । गामनुभूयेत्यत्र अतिदेशवाक्यं विना स्वयमेवानुभूयेत्यर्थः । अतिदेशवाक्यं तु संज्ञासंज्ञिसम्बन्ध एवापेक्ष्यते । न त्वत्र अतो न शाब्दोऽपि गवयानुभवोऽस्येति भावः । नहि सामग्य्रभाव इत्यत्र सप्रतियोगिक सादृश्यानुभवे प्रतियोगिज्ञानस्यापि सामग्य्रेकदेशत्वेन तदभावे समग्रसामग्य्रभावादित्यर्थः । गवि गवयसादृश्यादपि प्राक् निर्विकल्पकमस्तीति मन्दाशङ्कायामाह निर्विकल्पकेति । अभाव इत्यभावप्रमाणमुच्यत इत्यत्र अभावग्राहकस्साक्षीलक्षणयाऽभाव इत्युच्यते । तयोस्साक्षाद्ग्राहकभावस्सम्बन्धः । प्रतियोगिनः सुखस्य त्वभावदशायामभावाज्ज्ञानद्वारा सम्बन्ध इत्यर्थः । प्रतियोगिनि सतीत्यत्र प्रतियोगिस्मरणे सतीत्यर्थः । यत्तु विलम्बेन जायत इत्यत्र अन्धकारे आलोकसहकाराभावाद्विद्यमानोऽप्यभावश्चक्षुषा नोपलभ्यते । तदा हस्तप्रसारणादिना विचारे कृतेऽपि घटस्यानुलम्भान्नास्ति घट इति ज्ञानं जायते । तदा योग्यत्वे सत्यनुपलभ्यमानत्वाख्यलिङ्गेनैवाभावज्ञानमित्यर्थः । नापि तत्र त्वगिन्द्रियेणैवाभावज्ञानमिति वाच्यम् । विना परामर्शं तेनाप्यज्ञानात् । परामर्शस्त्वनुमानमेव । घटोपलम्भाय हस्तं प्रसारयन्तीति सर्वानुभवसिद्धम् । प्रसारणेऽपि घटमनुपलभमानः योग्यानुपलब्ध्यैव घटाभावमनुमिनोति वदति च नोपलभ्यते ततो नास्त्यत्र घट इति । अनवस्थाप्रसङ्गाच्चेत्यत्र अनुपलब्ध्यैवाभावानुमानमिति वदतस्सौगतस्य स्यादेवानवस्था । उपलम्भाभावस्तु साक्षिवेद्य इति वदतामस्माकं तु नानवस्थेति ज्ञेयं लिप्यक्षरचेष्टेत्यस्य अस्याक्षरस्येयमङ्गुलिरिति सङ्केतपूर्विका या चेष्टा साऽक्षरचेष्टेत्युच्यते । प्रमाणविषयसम्भावनादिरूप इत्यत्र आदिपदेन शङ्कानिवृत्त्यपरपर्यायो विपरीतभावनानिरासो हि परस्याभिमतः । अर्थसम्भावना चार्थस्यास्तित्वं योग्यताप्रमापनम् । एवं चास्तित्वयोग्यताप्रमापकस्य शङ्कानिवृत्तिरूपार्थ तथात्वावधारणहेतोश्च तर्कस्य कथं न प्रामाण्यमित्यनुसन्धेयम् । निश्चिताविनाभावमिति वदता परेणैवाविनाभावनिश्चायकत्वाङ्गीकारात्कथं न तर्कस्य प्रामाण्यम् । एवं प्रह्लादमारणाय हिरण्यकशिपोरुद्योग इव परोद्योगोऽपि स्वस्यैव घातकः । तस्याहार्यरूपत्वादित्यत्र आपाद्यधूमाभावस्याहार्यरूपत्वादाहार्यारोपरूपत्वात् । आरोपविपर्यय इत्यत्र आरोपरूपतर्कस्य विपर्ययः विपर्यये पर्यवसानं तेनारोपविपर्ययेणास्यापाद्यस्य धूमाभावस्येत्यर्थः । इदमपि चिन्त्यम् । धूमानुमान एव यत्राग्निर्न तत्र धूमो नेति व्यतिरेकव्याप्तेः। अस्ति चात्र धूमस्तस्माद्वह्निरप्यस्तीति धूमस्थिरीकरणद्वारा वह्निप्रमायामुपयोगवत्तर्केऽप्युपयोगसम्भवात् । नियामकश्च सम्बन्धः । प्रतियोगित्वानुयोगित्वरूपो व्यतिरेकव्याप्ताविव तर्केऽप्यस्ति । एवं न चेद् यद्यग्निर्न स्यात्तर्हि धूमोऽपि न स्यात् । अस्ति च घटस्तस्मात्पटोऽप्यस्तीति कुतो न तर्कावतरणम् । सम्बन्धाभावात्तर्काभासोऽयमिति चेत्तर्ह्यनाभासतर्केऽनिच्छताऽपि कथं न सम्बन्धो वाच्यः । इयांस्तु विशेषः। यद्यलङ्कृतस्तर्कः यत्रालङ्कृता व्यतिरेकव्याप्तिरिति । एवं च तर्कं धिक्कुर्वन् व्यतिरेकव्याप्तिं च पराकुर्वन् अहं ब्राह्मणः नाहं ब्राह्मण इतिवद्य्वाहतभाषी कथं नासीदिति । यस्साध्यसाधनयोरित्यत्र अभविष्यद् अद्रक्ष्यतेति साध्यसाधनयोर्य आश्रयः स्यात्स घटो वस्तुगत्या भूतले नास्तीत्याश्रयासिद्धिः स्यात् । व्यधिकरणता चेत्यत्र यदि माता न स्यात्तर्हि पुत्रोऽपि न स्यात् । यद्युत्तरदेशे वृष्टिर्न स्यात् । तर्हि अधः पूरोऽपि न स्यादित्यादौ व्यधिकरणतेत्यर्थः । अङ्गीकार्यताज्ञापनमित्यत्र ज्ञापनं प्रमापनम् । तेन प्रमाकरणत्वरूपप्रामाण्यस्य तर्कावान्तर वाक्येऽपि न हानिः । महावाक्ये तु तस्माद्वह्निरप्यस्तीति वह्निप्रमाया एव स्थिरीकरणात् । परनारीकामुकस्य पुत्रस्य मुखताडनाख्यानिष्टं प्रदर्श्य सदाचार एव स्थिरीकरणवद् अग्न्यभावाङ्गीकारिणः परस्य धूमाभावाख्यानिष्टं प्रदर्श्यास्ति धूमस् तस्माद्वह्निरप्यस्तीति सहेतुकसाध्यप्रमाया एव स्थिरीकरणात्सुतरां प्रामाण्यमिति भावः । अन्यदसङ्गतं चेत्यत्र व्याहतिश्चान्तरम् अन्यच्चेति द्वन्द्वकवद्भावे कृते तदन्यदसङ्गतमिति सामान्यवचनस्य विशेषे पर्यवसानमिति भावः । उत्तरत्वविशेषणं न कार्यमित्यस्य ‘‘स्वव्याघातकमुत्तरं जाति’’रिति यत्परैरुत्तरत्वविशेषणं कृतं तन्न कार्यम् । किंतु स्वव्याहतिरेव जातिर्ज्ञेयेत्यर्थः । विरोध एवान्तर्भावयितुं शक्यत्वादित्यत्र गृष्टिविवक्षयागामानयेत्युक्ते स्वर्गविवक्षया गवानयनमशक्यमिति स्ववाक्येऽपि गवानयनमित्यस्य सम्बन्धाभावप्रदर्शनमुखेन स्ववचनविरोधस्यापि वक्तुं शक्यत्वादिति भावः । जातिवाक्यार्थ इत्यत्र सत्प्रतिपक्षत्वात्तव हेतुरसाधक इति जातिवादिनो वाक्यस्यार्थोऽपीत्यर्थः । छलादेर्वास्तवमदुष्टत्वं स्यादिति जातेर्निग्रहस्थानत्वमङ्गीकुर्वाणं तार्किकं प्रत्युक्ते सति तेनैव परिहारो वक्तव्य इत्याह न स्यादिति । स्वविरुद्धापत्तिरन्ततस्तर्केऽपीत्यत्र वह्निर्मास्तु को दोष इत्यतस्तवाप्रयोजकस्तर्क इति पुनस्तेनैवोक्ते तर्ह्यकारणकार्योत्पत्तिरिति स्वव्याहतिरेवान्ततो वक्तव्येत्यर्थः । निर्दोषत्वस्यागमपदेनैव लब्धत्वादित्यत्र ‘‘आगमोऽदुष्टवाक्यं स्या’’दिति ब्रह्मतर्कवचनादासम्यक् अर्थं गमयतीति । आगमपदेनैव लब्धत्वादित्यर्थः । माता वन्ध्येत्यादावपीत्यत्र मातृपदेनापि वन्ध्यात्वनिरास एव क्रियते न तु मातृत्वं विधीयत इति तत्रापि वक्तुं शक्यत्वादित्यर्थः । भेदस्य धर्मिस्वरूपत्वाद्भेद प्रतीति वक्तव्ये प्रपञ्चं प्रतीत्येवोक्तमिति ज्ञेयम् । न ह्यसत्त्वं स्वीक्रियत इत्यत्र परमार्थगन्धोऽपि नास्तीत्यादिकमसत्त्वाङ्गीकारेऽपि स्यात् । तत्तु परेण नाङ्गीक्रियते । अतः परिशेषात् सदसद्विलक्षणत्वमेवाभिप्रेतं स्यादिति भावः । कुतो मिथ्यात्वादिप्रसङ्ग इत्यतो वा इदमुदितमित्यत्र इदम् अनिर्वाच्यस्येति पदम् अनिर्वाच्यावैलक्षण्येऽनिर्वाच्यत्वस्यापरिहारात् कुतो मिथ्यात्वमित्याक्षेपो न घटत इति भावः । सामान्येन विशेषापादनादित्यत्र मिथ्याभूतस्वप्नावैलक्षण्यसत्यत्वोक्तयापि मिथ्याभूतावैलक्षण्यस्यैव दार्ढ्यं सम्पद्यते । एवं च मिथ्याभूतावैलक्षण्यस्य दार्ढ्यमित्युक्तेऽपि वाचोभग्यन्तरेणोभयोरपि मिथ्यात्वमेवोक्तं स्यात् । तथा च ब्रह्ममिथ्यात्वेनैव ब्रह्मणोऽपि मिथ्यात्वापादनादवैशेष्यमिति शङ्का । परिहारस्तु अवैलक्षण्येनागतं मिथ्यात्वमविलक्षणतदुभयवस्तुनिष्ठम् । न तु ब्रह्ममात्रनिष्ठम् । अत उभयनिष्ठावैलक्षण्याख्यसाधारणधर्मेण ब्रह्मणो मिथ्यात्वापादनान्न साध्यावैशिष्ट्यमिति । वस्तुतः मिथ्याभूताद्वैतस्य सत्यत्वेन तद्वन्मिथ्यात्वमपि स्यादित्यापादने साध्यावैशिष्ट्यशङ्कैव नास्तीत्यनुसन्धेयम् । व्याप्यधर्मदर्शनमित्यत्र आकाशो ब्रह्म वा भूताकाशो वेति शङ्कायां ब्रह्मगतानन्तत्वाद्यसाधारणैर्धर्मैर् ब्रह्मैवाकाशमिति निर्णयो हि जिज्ञासा । स च कथं निर्धर्मके स्यादिति भावः । इत्थमिति व्यापकधर्मविशिष्टधर्मिज्ञानमित्यनेन पूर्वं विचाराङ्गभूतव्याप्यधर्मवत्तया सधर्मकत्वमुदितम् । इदानीमाकाशशब्दवाच्यत्वादिधर्मेण सधर्मकत्वमिति भेदः सूचितः । सत्यपदेनापाततः परब्रह्मणि सत्यत्वं निरूप्याखण्डार्थत्वादन्ततस्तस्यैव निवृत्याऽन्यत्र विद्यमानस्य भ्रान्त्या ब्रह्मणि प्रतिपन्नस्यासत्यत्वस्य निवृत्तिर्यथा सत्यादिपदे प्रतिपाद्या । तथा प्राक् ब्रह्मणि प्राक् प्रतिपन्नस्य व्याप्यधर्मेणाखण्डत्वादन्ततस्ततोऽपि निवर्तमानेन ब्रह्मणि भ्रान्त्या प्रतिपन्नस्यानाकाशत्वस्य व्यावृत्तिः क्रियते । नत्वाकाशत्वं विधीयत इति । अन्यापोहवादिमतमाश्रित्य शङ्कते यद्यपीत्यादिना । सिद्धं तु निवर्तकत्वादित्यत्र सिद्धं विषयादिमत्त्वं सिद्धम् । निवर्तकत्वात् शास्त्रस्य स्वप्रकाशब्रह्मप्रतिपादकत्वाभावेन ब्रह्मविषयकाज्ञाननिवर्तकत्वादित्यर्थः । ‘‘इत्थंभावो हि धर्मोऽस्ये’’ति श्लोकस्य व्यावृत्तिः प्रतिपाद्येति मतेऽप्यस्य ब्रह्मण इत्थंभावो नाम धर्मस् तदाधारको व्यावृत्तिरूपो धर्म इत्युक्तं स्यात् । न तु यत्र क्वचिद्विद्यमाना व्यावृत्तिः । एवं च न चेद्य्वावृत्तिरूपो धर्मो न चेत् प्रतियोगिता प्रपञ्चविरोधिता प्रपञ्चधर्मव्यावृत्तिमत्ताऽपि न स्यात् । एवमप्यभावरूपो धर्म ब्रह्मण्यङ्गीकार्यः । न च तन्निर्धर्मकत्वापरपर्यायनैर्गुण्यमते घटत इति भावः । एतदेव विशदयति टीकाकारो ऽस्य ब्रह्मण इत्यादिना । देशकालव्यतिरेकेण किं शब्दार्थानिर्वचनादित्यत्र का सत्तेति किं शब्दार्थभूतप्रश्नत्य सकलदेशकालेषु विद्यमानतैव प्रष्टुरभिप्रेतेति भावः । उन्मत्तवचनब्राह्मण त्वं विधाय पुनर्नाहं ब्रह्मण इति प्राक् ब्राह्मण इति निषेधकोन्मत्तवाक्यवदित्यर्थः । अन्यथातिप्रसङ्गादित्यत्र अनुमानप्रसक्तस्यानुमानान्तरेण निषेधासम्भवेऽतिप्रसङ्गात् सत्प्रतिपक्षाख्यहेत्वाभासोच्छेदाख्यातिप्रसङ्गात् । अहिंसादिश्येनादिविधिवदित्यत्र अहिंसा हिंसानिषेधः । आदिपदेन परानुपद्रवबोधिका श्रुतिर्गृह्यते । श्येनादिविधिरित्यनेन ‘‘श्येनेनाभिचरन् यजेते’’त्यादिरूपो विधिर्गृह्यते । श्येनेन पराभिचारादिकं च हिंसारूपं परोपद्रवरूपं च अनयोर्मध्ये अहिंसादिवाक्यं विद्वद्विषयम् । श्येनादिवाक्यमविद्वद्विषयम् । यथा तथाऽत्रापि व्यवस्थेत्यर्थः । श्येनादिवाक्यवत्सर्वज्ञादिवाक्यानां प्रामाण्याङ्गीकारे विरोधतादवस्थ्यम् । नहि लौकिकविषयमित्येतावतैवाप्रामाण्यं भवति । ‘‘नदीतीरे पञ्चफलानि सन्ती’’त्यादिवाक्यानामप्यप्रामाण्यप्रसङ्गात् । प्रामाण्यं नाङ्गीक्रियते चेद् दृष्टान्तदार्ष्टान्तिकयोर्वैषम्यमिति भावेनोक्तं वैषम्यादिति । आत्मैव हि ब्रह्मेत्यत्र आत्मैव ब्रह्मेति शङ्कारम्भ एव न घटते । जीवब्रह्मैक्ये सिद्धे हि स्वप्रकाशतया स्वसिद्धिर् ब्रह्मसिद्धिरेवेति तत्र धर्मारोपः सम्भवेदपि । तस्यैवासिद्ध्या मूलस्यैव कुठारेण छिन्नत्वादिति दोषस्य स्पष्टत्वात् शिष्यैरेवोह्यतामिति मूले दोषान्तरकथनमिति द्रष्टव्यम् । इदं तदादिधर्मित्व इत्यत्र हे पुत्र तद्रजतमिहानीयतामित्यादौ पूर्वभ्रमानुवादरूपभ्रमे तत्त्वं ज्ञेयम् । सत्ताया उपयोगाङ्गीकारेऽतिप्रसङ्गादित्यस्य अप्रतीतरजतस्यापि भ्रमप्रसङ्गादित्यभिप्रायः । प्रमाणप्रमेयप्रमातृभेदेनेत्यत्र स्वमते प्रमाया अपि केवलप्रमाणत्वेन प्रमाण एवान्तर्भावात्त्रित्वमिति भावः । अक्षजत्वं ज्ञानसन्निकर्षयोरस्त्येवेत्यत्र अक्षजशब्देन फलमात्रप्राप्तावपि प्रत्यक्षानुप्रमाणप्राप्तिः कथमित्यत उक्तं ज्ञानसन्निकर्षयोरिति । व्यापारप्राधान्यपक्षे सन्निकर्षस्यापि प्रत्यक्षत्वादिति भावः । तत इति प्रत्यय इत्यत्र ईशतज्ज्ञानवेदाक्षजानुमा मातरश्च ते पूर्वाश्च ते तथोक्ता अस्य सन्तीति पूर्वी । अन्यथा ईशतज्ज्ञानवेदाक्षजानुमामातरः पूर्वा यस्येति बहुव्रीहिरेव स्यात् । तदा इनिप्रत्ययस्य च नावकाश इति भावः । प्रमाणानि प्रमेयस्य न कारणानीत्यतः प्रमाध्याहारेण तत्सम्बन्ध इत्युक्तम् । स्वभावैकत्वाभ्यामित्यत्र अनुमानजात्याक्रान्ततयैकत्वमित्यर्थः । यद्यपि येनेति सामान्यशब्देन सङ्करोऽपि गृहीतुं शक्यते तथाऽपि मिथ्याज्ञानस्य मूलप्रवर्तकत्वान्न तन्नाम जग्राहेति भावेनोक्तं येन गौडपादादिनेति । श्रोतॄणामयोग्यत्वमेव हि वक्तरि विप्रलम्भकत्वकल्पकम् । तच्च ब्रह्मादीन् प्रति पञ्चरात्रादीनामुपदेष्टरि नास्तीति भावेनोक्तं कल्पकाभावादिति । आद्यादिभ्य इत्यस्य प्रथमाविभक्तयादिभ्य इत्यर्थः । एवमुक्तमित्यस्य ऐक्यप्रमाणप्रामाण्यस्यैव प्रसक्तावपि धर्मिणः प्रामाण्यस्यापि सङ्ग्रहाय प्रमाणमिथ्यात्वमित्युक्तमित्यर्थः । न विशेषश्च कश्चनेत्यत्र यथा बहुसेनया सद्वितीयस्यापि दिलीपस्य ‘‘प्रयतपरिग्रहद्वितीय’’ इति भार्यामात्रेणापि सद्वितीयत्वमुक्तम् । तथा बहुजगतेव एकेनापि सद्वितीयत्वं स्यादेवेति भावः। काक्वैवेत्यत्र काकुर् आक्षेपस्वरविशेषः । तर्हि विशिष्टस्य सत्त्वाभावेनेत्यत्र मायिमते विशेष्यभूतचिन्मात्रस्यैव सत्यत्वात् । ततोऽतिरिक्तस्य विशिष्टस्य सर्वस्य मिथ्यात्वादिति भावः । तथासति निर्वचनीयत्वापत्तेरित्यत्र केनापि प्रकारेण निर्वचनानर्हत्वं खल्वनिर्वचनीयत्वम् । सदसद्विलक्षणत्वाख्यचतुर्थप्रकारव्यवस्थितौ च तेनैवाकारेण निर्वचनात्कथमनिर्वचनीयत्वम् । परस्परविरुद्धं तच्चेन्निर्वक्तुं शक्यं तर्हि सर्वजनसम्प्रतिपन्नं सत्त्वं कुतोऽनिर्वाच्यमिति भावः । दृष्ट्वैव तं मुच्यत इत्यत्र स्नात्वा भुङ्क्ते इत्युक्ते यथा स्नानस्य पूर्वकालीनत्वं भोजनस्योत्तरकालीनत्वं तथेहापि मुक्तेरुत्तरकालीनत्वापरिहारादिति भावः बन्धस्य मिथ्यात्वादित्यत्र मिथ्यात्वान् मया मिथ्यात्वाङ्गीकारान्मम नेदमनिष्टमिति शङ्कितुरभिप्रायः । एवं सत्यङ्गीकृतत्वमेवेष्टत्वम् । अनङ्गीकृतत्वमेवानिष्टत्वमित्यापतितम् । तच्च न घटत इत्याह नानङ्गीकृतत्वमेवेति अनुमापदमागमपदं च प्रमाणभूतयोरेवानुमानागमयोर्वाचकम् । प्रत्यक्षविरोधेनाभासीकरिष्यमाणयोश्च कथमनुमाऽऽगमपदवाच्यत्वमित्याशङ्क्य लिङ्गवचनवचनावित्युक्तम् । लीनार्थगमकत्वरूपलिङ्गत्वस्याप्याभासानाभाससाधारणत्वमिति भावः । धर्मिणो वह्नेरपि चक्षुषा ग्रहणसम्भवाद् धर्मिव्यापकेत्यादिकमुक्तम् ।

भूतत्वादित्यत्र भूतत्वं पञ्चभूतात्मकत्वम् । एषां चास्तिनास्तिकानामित्यत्र नास्तिकानां चार्वाकप्रभृतीनाम् ।

आगमाभासः । तत्पूर्वाचार्यवचनम् । अनुमानाभास इत्यस्य पूगफलताम्बूलपत्रचूर्णयोगे रक्तिमेव भूतत्रययोगादेव ज्ञानेच्छादिकम् । नतु ततोऽतिरिक्तः कश्चिदात्मा प्रत्यक्षेणानुपलम्भादित्यर्थः । आरोपासम्भवस्य उक्तत्वादित्यत्र योगिवस्त्रस्य शौक्ल्यमिवेत्यादिना उक्तत्वादित्यर्थः । परस्परमसंसर्ग इत्यत्र देहधर्माणामात्मन्यसंसर्ग आत्मधर्माणां च देहेऽसंसर्ग इत्यर्थः । वस्तुतस्तु कार्ष्ण्यं कर्दमे कर्दमसंयोगश्च पट इत्येव हि लोको जानाति । कथमन्यथा शोभार्थी पटे नीलीं लिम्पेत् । आत्मनि च यथा पुत्रादिष्वभिमानविशेषात् स्वयमताडितोऽपि तत्ताडनमेव स्वताडनमिति व्यवहरति तथा देहादिष्वभिमानविशेषाद् देहधर्मानेव स्वधर्मतया व्यवहरतीति वाच्यम् । आत्मनि भेदप्रतीतेः पटे च कार्ष्ण्यासंसर्गप्रतीतेश्च जागरूकत्वात् । अन्यथा सिंहो देवदत्त इति व्यवहारबलाद् वनस्थसिंहेन ग्रामस्थदेवदत्तस्याप्यैक्यप्रतीतिः स्यादित्यभिसन्धिराचार्यस्य । एतदेव सविस्तरमाह जातमात्रा इत्यादिना । आख्यातप्रत्ययानामित्यत्र लट् लङ् लुङ् लृडादीनामित्यर्थः । अन्वयसामान्यवतीत्यस्य सामान्यतः योग्येतरान्वयवतीत्यर्थः । इत्यन्वयव्यतिरेकाभ्यामित्यत्र शक्तिग्रहाभावे पदश्रवणेऽपि बालस्य वाक्यार्थबोधो न जायते । शक्तिग्रहे तु जायत इति अन्वयव्यतिरेकाभ्यामित्यर्थः । इतरेतराश्रयादिदोषप्रसङ्गादित्यत्र पदार्थावगमे सति तत्र गृहीतशक्तिकस्य बोधकत्वं तेनैव पदेन तदर्थावगमाङ्गीकारे कथं नान्योन्याश्रयः । आदिपदेन अर्थग्रहे तत्र शक्तिग्रहः । शक्तिग्रहे सति पदानामर्थबोधकत्वम् । अर्थबोधकत्वसिद्धौ चार्थग्रह इति चक्रकं गृह्यते इत्यादिकं च तथेत्यत्र तथा अर्थबोधाधीनशक्तिग्रहसापेक्षम् । सर्वसामान्यानामित्यत्र गोत्वपशुत्वद्रव्यत्वादीनामित्यर्थः । स्वरूपं चेदनुगतं व्यावृत्तं तत्र किं भवेदिति मूलस्य स्वरूपत्वम् अनुगतं चेत् तत्र धर्मिणि व्यावृत्तं किं भवेत् । नित्यसदृशपार्थिवपरमाण्वादिषु स्वरूपत्वं व्यावृत्तं वक्तव्यं तन्न चेत्तत्र व्यावृत्तं किमिति प्रश्नस्य किमुत्तरम् । अत्र स्वरूपत्वं नाम स्वरूपस्य भावः स्वरूपत्वमिति विग्रहपर्यालोचनया एकैकस्मिन् परमाणुस्वरूपे विद्यमानस्वभाव एव । तं च स्वभावं शास्त्रगाम्भीर्याय स्वभावपदेनानुक्तवा स्वरूपत्वपदेनैव व्यवहरन्ति मीमांसकाः । अतस्तथैवानूदितमाचार्यैः । व्यावृत्तत्वं व्यावर्तकधर्मान्तररहिततया स्वभावेनैव व्यावृत्तपदार्थान्तरस्वरूपेष्वनुगतिं विना एकैकस्मिन् स्वरूप एव स्थितं च । गवादिव्यक्तिरपि गोत्वादिव्यावर्तकधर्मान्तरसहिततयैव महिषादिभ्यो व्यावृत्ता । उक्तरीत्या व्यावृत्तं स्वरूपत्वं मास्तु को दोष इति चेत् तवापसिद्धान्त इत्याह सर्वानुगतेति । प्रतिनियतस्य सामान्याकारस्येत्यत्र प्रतिनियतत्वं सधर्माणामनेकेषामेवैकैकधर्मिनिष्ठत्वम् । सामान्यत्वं चानेकेषामपि तेषामेकधर्मिसदृशसकलधर्मिषु वर्तमानत्वमित्यर्थः । किञ्चित्सादृश्यविज्ञानादित्यत्र बहूनां सादृश्यानां मध्ये किञ्चिद्य्वभिचरितं किञ्चिच्चाव्यभिचरितम् । तत्र यत् किञ्चिदव्यभिचरितं सादृश्यं तज्ज्ञानादित्यर्थः । तत्तत्सादृश्यमानत इत्यत्र तत्तत्सादृश्यं नाम तस्मिन् तस्मिन्नेव विद्यमानं सादृश्यमित्यर्थः । वक्ष्यमाणो दोषश्च स्यादित्यत्र वक्ष्यमाणो दोषः क्षणभङ्गभङ्गासिद्धिः । द्विरूपताविरोधादित्यत्र एकांशे स्मृतिरूपता एकांशेऽनुभवरूपता चेत्यर्थः । संस्कारः स्वयमेव एकांशे स्मृतिं जनयतु किं चक्षुःसहकारकल्पनया इत्यत आह न च संस्कारस्येति । प्रमितेश्चतुर्थ्या इत्यत्र प्रमितिनामिकायाः । सप्तम्यर्थानुपपत्तिरित्यत्र ज्ञाने इति नाधिकरणसप्तमी ज्ञानस्यार्थाधिकरणत्वायोगात् किंतु विषयसप्तमीति वक्तव्यम् । तथा चात्माश्रय इति भावः । नात्र गजोऽभूदिति मन्दाशङ्कैव । जाग्रद्दशायामत्रेत्यधिकरणतया प्रतीयमानभूतले निषिध्यमानो गजो जाग्रद्गज एव । स च स्वप्नदशायां नाभूच्चेत् स्वाप्नगजस्य का हानिः । अन्तर्मनसि दृष्टः सूक्ष्मो वासनामयो गजोऽपि नाभूदिति न कस्यापि बाध इति । गोत्वादिकमपि गोनिष्ठासाधारणजातित्वादिना व्यावृत्तं न तु स्वभावेन । तत्र तार्किकास्तु विशेषं व्यावर्तकविशेषान्तररहितं स्वधर्मिपरमाणुसदृशपरमाण्वन्तरेष्वननुगतम् एकैकस्मिन् परमाणावेव वर्तमानमन्त्यव्यावर्तकमाहुः । मीमांसकास्तु एकैकस्मिन् परमाणुस्वरूपगतस्वभावापरपर्यायं स्वरूपत्वमेव स्वधर्मिपरमाणुस्वरूपसदृशपरमाण्वन्तरस्वरूपेष्वननुगतम् एकैकस्मिन् परमाणुस्वरूप एव वर्तमानमन्यव्यावर्तकमाहुः । अतः विशेषस्यैव यथा न सामान्यता तथा स्वरूपत्वस्यापि न सामान्यतेति भाष्यकृतोऽभिसन्धिः । यदवादीट्टीकाकारो ऽनुगतेरनुगताधारतायाश्चाभावादिति जाग्रदेवचेत्यत्र अतो मिथ्या न च स्वप्न इत्युक्तः स्वप्नः जाग्रच्चात्मवन् मिथ्या नैवेति पूर्वावृत्त्या योजना । अद्राक्षमेवाहं गजमित्यत्र स्वप्ने गजादिकमद्राक्षम् । एव तत्तथैव । नेदानीं गजः, नाभूदत्र गजः नाभूदत्र गज इत्यादिबाधस्य जाग्रद्गजविषयकत्वेन तदविषयत्वादित्यर्थः । धातुसमुदायादित्यत्र ‘‘माङ्माने’’ ‘‘त्रैङ् पालने’’ इति धातुद्वयसमुदायात् । त्रैङ् पालन इत्यत्र विद्यमानस्यैकारस्य ‘‘आदेच उपदेशेऽशिती’’ति आकारे कृते सति ‘‘आतोऽनुपसर्गे क’’ इति कप्रत्ययो भवति । कप्रत्ययस्तु उत्तरधातोरेवाकारे । न तु पूर्वधातोः । तथा सति मत्रमिति प्रयोगः स्यात् । शब्दस्य प्रत्ययान्तस्यैव पदत्वात् प्रत्ययाभावे कथं पूर्वधातोः पदत्वमित्याशङ्क्य औत्तरेणैव प्रत्ययेनोभयोः पदतेति सूचनाय धातुद्वयसमुदायादित्युक्तम् । यथा छत्रिणो गच्छन्तीत्यत्र राज्ञश् छत्रे इतरेषामपि छत्रिता तथेति भावः । तत्र दृष्टान्तमाह अदिभूभ्यामिति ‘‘अद भक्षणे’’ ‘‘भू सत्तायां’’ इति धातुभ्यां डुतचि प्रत्यये कृते डित्करणमहिम्ना उकारलोपे उतच् प्रत्यययोगे सति अद्भुतमिति पदम् । यथा अदनम् आस्वादनं तद्योग्यतया भूतं जातम् अद्भुतम् आश्चर्यमिति । कप्रत्ययस्य कर्मण्यननुशासनात् कथं त्रातमिति कर्मार्थता इत्याशङ्क्य सौत्रत्वाद्य्वपदेशस्येत्युक्तम् । व्यपदेशस्य मायामात्रमिति व्यपदेशस्य सौत्रत्वाद् व्याससूत्रसम्बन्धित्वात् । सूत्रस्य छन्दःसमानत्वात् । छन्दसि च ‘‘व्यत्ययो बहुल’’मिति अनुशासनादिति भावः । घञर्थे कविधानमित्यत्र कर्मणि घञित्यनुशासनाद् घञर्थः कर्मत्वं तत्रापि कप्रत्ययविधिरस्तीत्यर्थः । बाह्यार्थज्ञानस्य तदानीमभावादित्यत्र यद्यपि स्वाप्नदर्शनं प्रज्ञा भवति । सा तु पदार्थसृष्ट्युत्तरकालीना प्राक् नास्त्येव बाह्यार्थज्ञानमपि न तदास्ति । एकस्यासत्वेनापरस्योत्तरकालीनत्वेनोपादानत्वायोगान्मुख्यार्थत्याग इति भावः । चिदचिन्मिश्रमित्यत्र चिन्मिश्रत्वं नाम जीवचैतन्यप्रभया मिश्रत्वम् । अन्तः प्रविष्टजीवचैतन्यप्रभया उपोद्बलितमिति यावत् । द्वेधा व्याख्यात इत्यत्र बहुषु कार्त्स्न्येन स्पष्टतया स्थूलतया चाभिव्यक्तस्वरूपत्वाभावः । क्वचिद् बाह्यार्थक्रियायाः कार्त्स्न्येन स्थूलतया अभिव्यक्तस्वरूपत्वाभाव इति द्वेधा व्याख्यातं भाष्यकृतेत्यर्थः । स्वाप्ननिर्माणेन शुभाशुभयोगापत्तिरिति चासङ्गतमित्यस्य स्वाप्नपदार्थान् प्राज्ञ एव निर्माय जीवाय प्रदर्शयति चेन् निर्मातुः प्राज्ञस्य स्वाप्नदर्शननिमित्तशुभाशुभयोगः कथं स्यात् । ‘‘स्त्रियं स्वप्ने अभिपश्यती’’त्यादिना प्राज्ञनिर्मितपदार्थद्रष्टुर्जीवस्यैव शुभाशुभयोगः कथ्यते । एवं च निर्मातुः प्राज्ञस्य शुभाशुभयोगकथनं कथं नासङ्गतम् । अन्यथा ईश्वरनिर्मितपरदारस्पर्शादिनिमित्तपापमपि ईश्वरस्यैव स्यात् । ईश्वरनिर्मितवायसाद्यपशकुननिमित्तानिष्टमपि तस्यैव स्यादिति भावः ॥ ३२१ ॥

सुप्तिप्रलययोराविर्भाव इत्यस्य ज्ञानैश्वर्यशक्तयोराविर्भावः स्यादित्यर्थः । एतेन परकीयबाधकथनमित्यत्र एतेन स्वाप्नपदार्थानां पुनः पुनरनुवर्तनेनेत्यर्थः । अन्यथा द्वितीया स्यादित्यत्र ‘‘नीञ् प्रापण’’ इति धातोर् द्विकर्मकत्वात्तस्येति न स्यात् किंतु तं स्वाप्नमित्येव स्यादित्यर्थः ॥ ३२२,३,४,५,६ ॥





**संपत्यधिकरणं**

न स्थानभेदतोऽप्यस्य भेद इति वदतोभयोर्लिङ्गं ज्ञापकमिति व्युत्पत्त्या उभयलिङ्गपदेनैव भेद अभिप्रेत इत्यप्यनुसन्धेयम् ॥ ३२७ ॥





**नस्यानतोऽप्यधिकरणम्**

अन्यथा व्याघातादित्यत्र सर्वभावेन सर्वत्वेनेत्यर्थकथने भजतीत्यस्य व्याहतत्वादित्यर्थः । निष्ठुरानिति परुषपदस्यार्थकथनम् । परुषानित्यस्य श्लिष्टोच्चारणे पर्षानिति भवतीत्यर्थः । निरुक्तत्वादुकारलोपो वा । ‘‘द्वेषाच्चैद्यादयो नृपा’’ इत्यादिषु द्वेषान्मोक्षकथनान् मुक्तत्वहेतोस्तत्र व्यभिचार इत्यत आह पक्षतुल्यत्वादिति तत्रापि चैद्यादीनां जयविजयरूपत्वेन भक्तत्वाद् बहुकालकृतद्वारपरिपालनसर्वोत्तमत्वनिर्दोषत्व ज्ञानादिनेषद्द्वेषमुपेक्ष्य, मुक्तिं ददातीत्यर्थस्यैव कथितत्वान्न व्यभिचार इत्यर्थः । निर्गुणत्वग्रहणमपव्याख्याननिरासार्थमित्यत्र ‘‘न स्थानतोऽपीत्यत्र यत्परेण निर्गुणत्वापरपर्याये निर्विशेषत्वे तात्पर्यमुक्तं तन्निरासार्थमित्यर्थः । ‘‘तमिममजमहं शरीरभाजां हृदिहृदि विष्ठितमात्मकल्पितानाम् । प्रतिदृशमिव नैकधार्कमेकं समधिगतोऽस्मि विधूतभेदमोह’’ इति भागवते स्थानभेदाद् भगवन्मूर्तीनां भेदमाशङ्क्य सूर्याभेदेन ‘‘विधूतभेदमोह’’ इति वचनाच्च स्वगतभेदविनिन्दनेनाभेदसमर्थनात् । न स्थानतोऽपीत्यधिकरणमपि समाख्याबलात्तत्समानार्थकमेवेति गम्यते ॥ ३२८ ॥





**उपमाधिकरणं**

सव्येतरव्यत्यास इत्यत्र इतरदपसव्यम् । प्रतिमुखतया स्थितत्वात्सव्यमपसव्यतया प्रतीयते । अपसव्यं च सव्यतया प्रतीयत इति सव्येतरव्यत्यास इत्यर्थः । इदमपि चिन्त्यम् । सव्येतरव्यत्यासभ्रान्तिरपि तदा स्यात् । यदि दर्पणान्तरेऽवस्थितं प्रतिमुखं पराङ्मुखतया दृश्येत । दर्पणप्रतिहतं चक्षुस्ततः परावृत्य स्वमुखमेव पश्यति चेत् कुतः सव्येतरभ्रान्तिः । न ह्यन्यत्र गतं भित्तिप्रतिबन्धात्परावृत्य पृष्ठतः स्थितस्यान्यस्य मुखं पश्यत्परकीयं चक्षुस्तन्नयनकर्णादिकं व्यत्यासेन पश्यतीति । जीवब्रह्मणोर् जीवेश्वरयोरित्यत्र ब्रह्मपदेन शुद्धं ब्रह्मोच्यते । ईश्वरपदेन मायाशबलितं तस्यैव रूपान्तरमुच्यते । श्रुतिद्वयमिवेत्यस्य भेदश्रुतिरभेदश्रुतिश्चेत्यर्थः । सूत्रमवतारयतीत्यत्र एतदाशङ्कानिवृत्तिर्यावता भवति तावन्तं सूत्रावयवमवतारयतीत्यर्थः । न पुनरिदं सूत्रस्य प्रतीकग्रहणमित्यस्य प्रतीकग्रहणं चेदत इत्येव ब्रूयात् । अन्यथाहीत्यत्र अन्यथा सूत्रप्रतीकग्रहणं चेत् सम्पूर्णसूत्रस्य प्रस्तावितत्वात्प्राक् भेददृष्टान्ततया व्याख्यातस्य सूर्यकादिवदिति सूत्रखण्डस्यात्राप्यावृत्तिराशङ्क्येत । अतः शङ्कानिवृत्त्यर्थं यावान् सूत्रावयवोऽपेक्षितस् तावदेवोपात्तमिति भावः । यद्वा एकवाच्यतानिरासेनेत्यत्र अत एव चोपमेत्येवेति सूत्रावयवं भिन्नार्थपरतया अवतार्य एकवाक्यतानिरासेनेत्यर्थः । परप्रतिषेधोपदेश्य इत्यस्य नेतिनेति जगत्प्रतिषेधं कृत्वा उपदेश्य इत्यर्थः । तथाप्यर्थदोष इत्यत्र निर्विशेषत्वापारमार्थिकत्वाद्यर्थदोष इत्यर्थः । इति शब्दाध्याहार इत्यत्र सूर्यकादिरुपमा उपादीयते इत्येतावता पूर्तेर्वतेर्वैयर्थ्यम् । वतेरभावे च सूर्यकादिवदित्युपमेति इतिशब्दोऽपि नाध्याहार्य इत्यर्थः । इदं शब्देत्यस्य अत इति शब्देत्यर्थः । सूर्यकाद्युपमा चोक्तेत्यत्र उपमापदस्य साकाङ्क्षत्वात्सूर्यकादीति योग्यपदाध्याहार इति सूचयितुं सूर्यकाद्युपमेत्युक्तम् । अन्यथा सूर्यकादिवदित्युपमेत्यवक्ष्यदिति ज्ञेयम् । नाशिता भवेदित्यापादनमित्यस्य तदोपाध्यायत्तरूपाणां नशिता भवेदित्यापादने जडत्वादिकमपि भवेदित्यापादनीयमित्यर्थः । उपाध्यधीनतारहितेष्वपि भावादित्यत्र उपाध्यधीनतारहितेषु मुक्तेषु । भावादाभासत्वसद्भावादित्यर्थः । प्रत्यभिज्ञानं त्वसिद्धमेवेत्यत्र तदेवेदं मुखमिति परोदीरितं प्रत्यभिज्ञानमसिद्धम् । किन्तु मम मुखस्येदं प्रतिमुखमित्येव सर्वेषामनुभव इति भावः। आगमास्तु प्रत्यक्षविरोधादुपचरितार्था एवेत्यभ्युपगम्योक्तम् । वस्तुतस्तु बिम्बप्रतिबिम्बैक्यागमाः स्वरूपत एव न सन्तीति द्रष्टव्यम् । अस्यां प्रक्रियायामित्यत्र द्रव्यान्तरोपहननेन परावृत्तिरिति प्रक्रियायां स्वच्छताया नोपयोगः । प्रत्युत अभिहन्तरि पदार्थेऽतिद्रढिम्न एवोपयोग इति भावः । भानं ज्ञानमित्यत्र स्वकर्तृकघटादिज्ञानमभिप्रेतम् । तत आभासत इति प्रागुक्तं ज्ञानस्वविषयकमिति भावः । अस्तिशब्दोऽव्ययमित्यत्र अस्तीति तिङन्तप्रयोगे पुनस्त्वप्रत्यस्यानवकाशादस्तिशब्दोऽव्ययमित्युक्तमिति ज्ञेयम् । भाचाऽऽसा च भासे इत्यत्र भा ज्ञानं ‘‘असभुवी’’ति धातोर् आसा अस्तित्वमित्यर्थः । आवृत्त्या योज्यमित्यत्र तदधीनत्वमेवेतीत्यत्रोक्तेतिशब्दस्य किञ्चित्सादृश्यमेव चेत्यत्राप्यावर्तनादावृत्त्येत्युक्तमिति ज्ञेयम् । एवशब्देनैकेनैवशब्देनोभयावधारणं प्रतिषेधतीत्यत्र अत इत्येकपदोक्तहेतुद्वयादुपरि प्रयुक्तैवकारस्यावृत्त्या तदधीनत्वादेव तत्सदृशत्वादेवोपमा । न तु उपाध्यायत्तत्वादिनेति उभयत्रापि सम्बन्धः । अन्येनैवशब्देन स्थानद्वये आवृत्या अन्वयं विना एकेनैव एवशब्देनोभयावधारणं प्रतिषेधतीति योजनिकान्तरमिदम् । एवं चास्मदुक्तविधया अत एवेत्येवान्वयः । न त्वन्यथेति पदान्वयोऽप्यनुसन्धेयः । अत एव एवब्देनेत्यतः पूर्वं यद्वेत्यध्याहार्यमिति ज्ञेयम् । चशब्दस्य एवार्थतायामियं योजना । यथास्थितवाक्यार्थस्तु अतः शब्दोदितहेतुद्वयं बुध्या विविच्य तदुपरिप्रयुक्तम् एवशब्दं चावृत्त्योभयत्र संयोज्य अत एवोपमेति व्याख्येयम् । चशब्देन हेतुद्वयं समुच्चिनोतीति । सर्वशक्तित्वेन हेतुनेत्यत्र ब्रह्म सकलदोषशून्यं तज्जिहासुत्वे सति तत्र शक्तत्वादिति हेतुना समर्थितमित्यर्थः । नायं स इत्यादिवाक्यमित्यत्र पूर्वमागत्य गतस्य पुनरागमने सति नायं स इति केनचित्तस्यचास्य च भेदे कथिते सति सा च भेदप्रतीतिस्तदानीं भुक्तभक्ष्यादिभोगानुसन्धानेन बाध्यत इत्यर्थः । यश्चेतनो यत्स्वरूपं कदाचिदनुसन्धत्त इत्युपलक्षणम् । यदाऽस्य प्राग्भवीय दुःखमभूत् तदा तस्यानुसन्धानमप्यभूत् । इदानीमनुभूयमानस्यास्तीदानीमनुसन्धानम् । भविष्यतश्च भविष्यत्काले । एवं चैक्ये सति कुत्राननुसन्धानमुच्यते । इदानीमनुसन्धानं तु दुःखाभावादेव न । दुःखसाक्षात्कारो ह्यनुसन्धानं तच्च दुःखसत्व एव स्यान्नान्यदेत्यपि समाधानं द्रष्टव्यम् । नाममात्रं तदिति वदन्नाचार्य इदमभिप्रैति । पटतन्त्वादिष्वेकसत्त्वेऽपरनाशो हि भेदप्रापको विरुद्धधर्माध्यासः । स च आतानवितानात्मकास्तन्तव एव पट इति निरवकाशप्रबलप्रत्यक्षसिद्धमभेदं न बाधते । इह तु सुखदुःखयोरनुसन्धानाननुसन्धानरूपो विरुद्धधर्माध्यासः भेदं बोधयेत् । अभेदं बाधयेच्च । सत्यभेदेऽनादिकालमारभ्यानुभूतं सुखदुःखादिकमेकैको जीवस्तदा तदाऽनुसन्दधान एव दृष्टः । अभेदमहिम्नैव हि पादगतांशदुःखादिकं हस्तादिगतांशोऽनुसन्धत्ते । अंशी जीवश्चानुसन्धत्ते । कायव्यूहसम्पादनेन प्रारब्धकर्मजं भागं भुञ्जाना योगिनोऽपि सत्यभेदेऽनुसन्दधाना दृष्टाः । एवं चांशानां समुदायस्य चाभेदे सति कथं नानुसन्धानम् । तस्मादभेदव्यापकानुसन्धानाभावे तद्य्वाप्यमपि न सिद्ध्येत् । अतो जडदृष्टान्तेन नाजडमन्यथीकर्तुं शक्यत इति । किं चांशानां जीवानां देहाद्युपाधिना विश्लेषे सति तन्मेलनरूपसमुदायस्या सम्भवात्संसारदशायां ब्रह्माभावप्रसङ्गः ब्रह्मण उत्पत्तिप्रसङ्गश्चेति यत्किञ्चिदेतत् । भेदानुभवस्यैवेत्युपलक्षणम् । ‘‘सम्भोगप्राप्तिरिति चेन्न वैशेष्यादि’’ति सूत्रकृतैव सामर्थ्यविशेषमहिम्ना स्पष्टं ब्रह्मणोऽनुसन्धानाभावकथनाच्च । परस्परमात्मनाचेत्यत्र परस्परं कृष्णरामादिभगवदंशानामात्मना परमात्मना मूलरूपिणा परमात्मना चेत्यर्थः । अयं वै हरय इत्यस्यायं मूलरूपी नारायणः हरिनामकावतारा इत्यर्थः । एतासां श्रुतीनामभेदपरत्वादित्यत्र अभेदपरत्वादभेदमात्रपरत्वात् । विवक्षितार्थासिद्धिरित्यत्र विवक्षितार्थाभेदाभाव इत्यर्थः । मानेनेत्युक्तमित्यत्रेत्यादि श्रुत्येत्येतावतापूर्तौ पुनर्मानेनेति वदतैतासां श्रुतीनां मानतैव सूचितेति भावः । यद्वा परमेश्वरांशत्वहेतुरसिद्धश्चेत्याह । जीवांशा इतीत्यत्र न वैयधिकरण्यं शङ्क्यम् । यतस्सर्वे जीवांशा अर्जुनाद्या अनुसन्धानवन्तो दृष्टाः । न तथा जीवा ब्रह्मसुखानुसन्धानवन्तो ऽतो न तदंशा इत्यत्र तात्पर्यात् । एकदेशतादिरूप इति भाव इत्यत्र अर्जुनाद्यंशेषु मत्स्याद्यंशेषु च कार्यवशात्कदाचिद्भिन्नदेशगमनेऽपि कार्यावसाने तदैव ऐकदेश्यमप्यस्ति । पितापुत्रयोस्तु न कदापि । अतो नोक्तनियमभङ्ग इति ज्ञेयम् । तर्हि पितृपुत्रयोर्मास्त्वंशांशिभावः कदाप्यैकदेश्याभावात् । जीवानां तु मुक्तौ तत्सद्भावादशांशिभावोऽप्यस्त्विति न शङ्कनीयम् । ‘‘हरेरनुव्रता यत्र सुरासुरार्चिता’’ इति ‘मुक्तानां परमा गतिः’ । ‘कृष्णो मुक्तैरिज्यते वीतमोहैः’ । ‘सोऽमृतस्याभयस्येशः’ ‘भेजे खगेन्द्रध्वजपादमूलम्’ । इत्यादिस्मृत्या ‘अमृतस्यैष सेतुः’ ‘स तत्र पर्येति’ ‘उतामृतत्वस्येशानः’ इत्यादिश्रुत्या ‘मुक्तोपसृप्यव्यपदेशादि’त्यादिसूत्रेण च शेषपर्यङ्कशायिना विष्णुना कस्याप्यैकदेश्याभावात् । अत एवैकदेश्यत्वरूपसमुदायत्वायोगेन च त्वदाशालतामूलस्यैवोन्मूलितत्वात् । ‘परेऽव्यये सर्व एकीभवन्ती’ति श्रुतिश्च गोष्ठे गाव एकीभवन्तीतिवन् नाधारभूतपरमात्मत्येकीभावपरा । अतो नैतयाऽपि श्रुत्या त्वदभिलषितसिद्धिरिति सन्तोष्टव्यमायुष्मता । अत्यल्पस्याप्यंशिन इत्यस्यात्यन्तमणोरप्यंशिन इत्यर्थः । यस्य जीवैक्यं सिद्धमित्यत्र यस्य मायावादिनः । यस्मान्नायुक्तमीशितुः । किञ्चिदित्यादीत्यत्र यस्मान्नायुक्तमीशितुः किञ्चिदित्यादिसिद्धम् । तस्मादीशित्वस्याविरोधेनेत्यादिकमङ्गीकार्यमित्यर्थः । रूपशब्देन च शुक्लादिगुणप्रतीतिः स्यादित्यत्र शुक्लभास्वररूपवत्वस्य ‘‘रूपोपन्यासाच्चे’’ति सूत्रेणैवोक्तत्वादत्रापि पुनःकथने पौनरुक्तयमिति भावः । न ब्रह्मादीनामानन्दस्य तारतम्यमुपपद्यत इत्यानन्दतारतम्यनिषेधस्य प्रसक्तिपूर्वकत्वात् ‘‘वृद्धिह्रासभाक्तव’’मिति तत्प्रसञ्जकमिदं विषयोपस्थापकमित्युच्यते ॥ ३२९,१० ॥





**वृद्धिह्रासाधिकरणं**

यद्वेत्यनेन वृद्धिह्रासभाक्तवप्रतिपादकमिदमेवाधिकरणम् । अविचित्रभगवदानन्दप्रतिबिम्बता कथं ब्रह्माद्यानन्दस्य घटते । अस्य वृद्धिह्रासभाक्तवादिति पूर्वपक्षयुक्तयुपस्थापकत्वं च दर्शयति । ‘‘परमत’’ इत्यधिकरणं च भगवदानन्दस्य लौकिकानन्दविलक्षणत्वकथनाद् ब्रह्मादीनामानन्दस्यापि लौकिकानन्दत्वेन तत्र वैचित्र्यं स्यादपीत्यापाततो विषयोपस्थापकं च जायते । विमर्शे क्रियमाणेऽस्तु तेषां प्राकृतानन्दवैचित्र्यम् । स्वरूपानन्दस्य त्वविचित्रभगवदानन्दप्रतिबिम्बत्वात्कथमानन्दवैचित्र्यमिति पूर्वपक्षयुक्तयुपस्थापकं जायत इति स्वयमेवोह्यम् । मुख्येशतेत्युपलक्षणयेत्यत्र परमात्मनः मुख्येशत्वेन निरवधिकानन्दत्वादिति हेतोरुपलक्षणयेत्यर्थः ॥ ३२११,१७ ॥





**॥ पालकत्वाधिकरणम् ॥ ॥ अव्यक्ताधिकरणम् ॥**

परानपेक्षया प्रतीयमानमित्यत्र स्वस्वरूपावस्थाने स्वधर्मावस्थाने च परापेक्षा यथा नास्ति तथा प्रतीयमानम् । यथा वा वने मृगस् तस्य तृणादनं च ॥ ३२१३,१४ ॥





**अहिकुण्डलाधिकरणं**

सविशेषाभिन्नैवेत्युपलक्षणम् । सा व्यक्तिरपि फलकाले व्यक्तिरूपेणैव तिष्ठति । अन्यथा सविशेषाभिन्नयोस्तयोरुभयोरपि सत्त्वे सदा कार्यं स्यादित्यपि द्रष्टव्यम् । आतश्चोपसर्ग इत्यत्र आकारान्ताद्धातोरुपसर्गे सति तिन्नस्यादित्यत उपसर्गस्य तिन्बाधकत्वादित्यर्थः । क्तिन्नबादिभ्यश्चेत्यत्राबादिभ्य उपसर्गेभ्यस् तिन् स्यादिति प्रतिप्रसवादित्यर्थः । न चाद्वैतवादिन इत्यत्राद्वैतवादिनः धर्मधर्मिणोरैक्यवादिन इत्यर्थः । ततोरप्यविशेषत्व इत्यत्र तयोर्धर्मिणा सहात्यन्ताभिन्नयोर्भेदाभेदयोरपि परस्परमभेदोऽङ्गीकरणीय इत्यर्थः । अनेकपदार्थकल्पनादित्यत्र भेदः घटस् तयोरभेदो ऽभेदो घटः, तयोरभेदः भेदाभेदयोस्तु पुनर्भेद इत्यनेकपदार्थकल्पनादित्यर्थः । यद्वा यदि नैतादृशमित्यत्र पूर्वयोजनिकायां यद्येतादृशमज्ञत्वादि व्यावृत्तिरूपं यदि न ग्राह्यं तदा आनन्दपदादिकमसुखत्वादिकमपि न निवर्तयेदित्यापाद्याध्याहारः । एतादृशपदेन च पूर्वोक्तासार्वज्ञादिव्यावर्तनमेवार्थतयाऽङ्गीकृतमित्याध्याहारः । वाक्यभेदश्चाङ्गीकृतः । अधुना एतादृशमसुखत्वादिनिवृत्तिरूपमपि न ग्राह्यं चेदसुखत्वादेरनिवर्तनादसुखत्वादिकं ब्रह्मणि स्यादिति योजना क्रियते । तदाऽध्याहारोऽपि नास्ति वाक्यभेदोऽपि नास्तीति भावः ॥ भेदे यदि विशेषस्य स भेदो भेदिना कथम् । इत्यादेरयं समुदायार्थः । ब्रह्मधर्मभूतज्ञानादीनां ब्रह्मणि भेदमङ्गीकुर्वन् प्रष्टव्यः । सप्रतियोगिकब्रह्मधर्मिकभेदस्यापि ब्रह्मणि भेदोऽङ्गीक्रियते वा अभेदो वा । आद्ये तस्यापि भेदस्य भेद एवेति भेदपरम्परयाऽनवस्था स्यात् । अन्ततो ऽनवस्थापरिहाराय कस्यचिद्भेदस्याभेदमङ्गीकृत्य विशेषबलात्तदीयत्वादिनिर्वाहश्चेत् प्राक्तनभेद एव तदङ्गीक्रियताम् । किं दूरगमनेन । नापि द्वितीयः । सप्रतियोगिकस्याभावरूपस्य जीवाद्भेद इत्यादिनाऽनेकप्रतियोगिकतयाऽनेकस्य निष्प्रतियोगिके भावरूपे एकस्मिन् ब्रह्मणि चाभेदाङ्गीकाराद् वरं ज्ञानादिधर्माणामेव ब्रह्मण्यभेदाङ्गीकारः । ईदृशभेदस्याप्यभेदाङ्गीकारे तस्यैव भेदस्य ब्रह्मीयत्वमपर्यायशब्दवाच्यत्वं धर्मधर्मिभावादिकं च किं बलात् । भेदान्तरादिति निरस्तम् । तूष्णीं भेदकारणकार्योत्पत्तिप्रसङ्गः । विशेषबलाच्चेत् ‘‘विज्ञानमानन्दं ब्रह्मे’’त्यादिश्रुतिसिद्धं ज्ञानानन्दादिगुणाभेदमेवाङ्गीकृत्य विशेषबलादेव धर्मधर्मिभावादिकं कुतो न निरूह्यते । प्रथमातिक्रमणे कारणाभावात् । किञ्च भेदस्य धर्मिस्वरूपत्वे तन्न्यायेनाभेदस्यापि धर्मिस्वरूपत्वावश्यम्भावात्तयोस्स्वधर्मिणाऽन्योन्यं च कथं भेदव्यवहारापर्यायशब्दवाच्यत्वादिकं स्यात् । धर्मिण्यभेदः परस्परं तु भेद इति चैकधर्मिण्यत्यन्ताभिन्नयोस्तयोर्न वक्तुमुचितः । उभयोरप्यैकविध्यसम्भवे प्रकारद्वयकल्पनायां कल्पनागौरवं च स्यात् । अथ धर्मिणाऽन्योन्यं चाभेदमेवाङ्गीकृत्य विशेषबलाद्भेदकार्यनिर्वाहश्चेत्तर्ह्यनादिधर्माणामेवाभेदमङ्गीकृत्य तवाप्यावश्यकविशेषेणैव सर्वस्यापि निर्वाहः कुतो न क्रियते । अथ भेदे भेदोऽपि नाङ्गीक्रियते अभेदोऽपि नाङ्गीक्रियते । किंतु स्वरूपभेदेनैव भेदकार्यनिर्वाहश्चेत् कोऽयं स्वरूपभेदो नाम । वस्तुवत् स्वरूपभूतोऽपि कश्चिद्भेद भेदस्वरूपभूतोऽपि कश्चिद्भेद इति वा वस्तुस्वरूपं चास्ति भेदस्वरूपं चास्ति ताभ्यामेव भेदकार्यनिष्पत्तिरिति वा । आद्ये वृश्चिकभयात्पलायमानस्याशीविषमुखे निपात इव एकभेदाद्भीतेन परेण भेदद्वयस्याङ्गीकृतत्वादत्यन्तमकौशलम् । तयोरपि तदीयत्वादि कथमिति चोद्यं निरुत्तरं स्यात् । न द्वितीयः। ज्ञानादिगुणधर्मिणि भेदकार्यनिर्वाहकत्वादर्शनेन कल्पनागौरवप्रसङ्गात् । यदि च भवतां स्वनिर्वाहकविशेष इव भेद एव स्वनिर्वाहकत्वाद्गुणगुण्यादिष्वपि भेदकार्यं करोति । स्वस्मिन्नपि भेदकार्यं करोतीति मतम् । तदपि न । गुणे गुणिनि च विद्यमानो विशेषस्तयोर्भेदकार्यं निर्वहति । स्वाभिन्ने धर्मिणि धर्मे च स्वस्यापि भेदकार्यं करोतीति विशेषस्वनिर्वाहकवादिनो मतम् । तव भेदस्तु वस्तुना सह नाभिन्नः । भेदस्याभावात् । न सम्बन्धान्तरेणापि तदीयः । एवमपि ब्रह्मणि स्वस्य तदीयत्वं निर्वहति चेद् घटेऽपि कुतो न स्वकीयत्वं निर्वहेत् । एवमपि भेदाभावस्य सम्बन्धाभावस्योभयत्र साम्यात् । यदि च भेदपरम्परयाऽनवस्थातो भीतः स्वनिर्वाहकत्वेनाभिमतस्यापि भेदस्य धर्मिण्यभेदमेवाङ्गीकरोति तदा भेदस्य धर्मिण्यभेदाङ्गीकारेण भेदे स्वमतानभिमतस्वनिर्वाहकत्वाङ्गीकारे च द्वेधाऽप्यपसिद्धान्तः । त्वयाऽपि ह्यन्योन्यसदृशपरमाणूनां व्यावर्तकत्वेनाभिमतविशेषाख्यपदार्थे व्यावर्तकपरम्परयाऽनवस्थाभिया स्वनिर्वाहकत्वमङ्गीक्रियते नान्यत्र । अन्यथा परमाणुष्वपि स्वनिर्वाहकभेदसद्भावात्तेनैव सर्वकार्यनिर्वाहे विशेषकल्पनैव न स्यात् । तस्मादभिन्नतयाऽङ्गीक्रियते । भेदेऽपि विशेषबलादेव निर्वाहो वाच्यः । एवं च गुणगुणिनोस्सविशेषाभेदमेवाङ्गीकृत्य विशेषबलाद्भेदकार्यनिर्वाहस्तवाप्युचितः । अत्राप्यभिन्नतया प्रमितगुणगुणिनोर्भेदकार्यनिर्वाहाय कल्प्यमाने विशेषे धर्मिग्राहकमानादेव भेदकार्यकारित्वसिद्धेः । दीपस्य स्वप्रकाशनाय दीपान्तरानपेक्षावत्त्वदीयविशेषवच्च विशेषत्वादेव स्वनिर्वाहकत्वस्यापि सिद्धेर्नापूर्वं किञ्चित्कल्प्यत इति स्वयमेव सर्वगुरुर्भगवान् भाष्यकारः न कल्पनायामपि गौरवं सहत इति । यथा पृथिव्यामोषदय इत्यस्य यथा पृथिव्यन्तर्गतौषधिबीजे पृथिव्येकदेशभूतक्षेत्रे वा बुद्धिमवतारयितुं पृथिव्यामिति वदन्ति तथेत्यर्थः । भगवद्धर्माणां भगवता सविशेषाभेदस्य समर्थितत्वादित्यादेरयं समुदायार्थः । यथा घटमानयेति वाक्ये घटमिति घटपदमात्रोक्तावपि किमानयामि उत नयामि उत भिनद्मीति तद्योग्यनानाक्रियास्वाकाङ्क्षा जायते । सा च घटपदेन सामान्यतो योग्येतरपदार्थान्वयानभिधाने न स्यात् । सामान्यतो ज्ञाते हि विशेषजिज्ञासा नान्यथा । विशिष्यान्वयबोधेऽपि न सा स्यात् । पदान्तरवैयर्थ्यं च । अतो घटपदेनैव सामान्यतो योग्येतरान्वयोऽपि बोध्यते । नो चेत् प्रत्यक्षजज्ञानस्य साक्षात्कारत्ववल्लिङ्गजज्ञानस्यानुमितित्ववच्छब्दजान्वयबोधस्य शाब्दत्वमपि न स्यात् । बोधकान्तराभावेनाकारणकार्योत्पत्तिप्रसङ्गाच्च । तथा ब्रह्मशब्देनापि योग्येतरान्वयबोधोऽवश्यम्भावी । स चान्वयो ऽन्यवाचकपदस्यान्यबोधकत्वासम्भवात्तस्यान्वयस्य ब्रह्मात्मकतामप्यपेक्षते । स च गुणगुणिनोरभेद एव स्यात् । अभेदेऽपि गुणगुणिभावनिर्वाहाय विशेषोऽपि वाच्यः । एवं तर्ह्यन्वयविशेषस्यापि ब्रह्मात्मकत्वात्सोऽपि कुतो न भासत इति न शङ्कनीयम् । सति फले प्रयोजकानुसरणं न तु प्रयोजकमस्तीति सर्वत्रापि फलापादनम् । सिद्धे ह्यङ्कुरे तत्प्रयोजकतया बीजं कल्प्यते । न तु बीजमस्तीत्येतावता सर्वत्रापि फलकल्पना । शिलादौ तददर्शनात् । पदान्तरप्रयोगे तु तदाहितशक्तया तान्येव पदानि विशिष्यान्वयमपि बोधयन्ति । यथा हि । नरावेशाहितशक्तयाऽर्जुनस्य कार्यविशेषकारित्वम् । तथा पूर्वपदाहितशक्तयोत्तरपदमुत्तरपदाहितशक्तया पूर्वपदमपीति सर्वाण्यपि पदानि विशिष्यान्वयं बोधयन्तीति सर्वानुभवसिद्धत्वाच्चास्य प्रमेयस्य न कश्चित्क्षुद्रोपद्रव इति । यतोऽशेषविशेषाणामित्यत्र विशिष्यते एभिः परमात्मेति विशेषास्मार्वज्ञादिधर्माः । स्वार्थ एवान्वितो यस्मादित्यत्र केनचिदिति सामान्यान्वयस्य निरूपणम् । अनेन सत्यादिपदबोधितेन सत्यत्वेन ज्ञानत्वेनानन्तत्वेन चेति विशिष्यान्वयकथनम् । टीकायामपि वाशब्दश्चशब्दार्थः । तस्यात्यन्तव्यवहितत्वद्योतनार्थमित्यत्र तस्य वक्तुः । निराकाङ्क्षेत्युक्तमित्यस्य गवादिपदानां परस्परमन्वयाभावेऽपि गौः किम् अश्वः किमित्यादिप्रकारेणाकाङ्क्षाया जायमानत्वान्न तेषां निराकाङ्क्षत्वम् । आकाङ्क्षापूरकत्वं हि निराकाङ्क्षत्वम् । तच्च न तेषामिति भावः । प्रकृतानुपयोगादित्यत्रान्वयबोधकं किमिति विचार्यते । न तु प्रमाणम् । बोधे च योग्यताया नोपयोग इत्यर्थः । प्रागेव यत्नं कथं न कुर्युरित्यत्र भुक्तेः प्राग्यथा ब्राह्मणी ब्राह्मणं बोधयति तथेत्यर्थः । अन्यथोक्त एवातिप्रसङ्ग इत्यत्रान्यथा चैतन्याभावेऽपि विमृश्य पुनर्वाक्यार्थं स्वयमेव बोधयन्ति चेत्पदाथबोधनाय प्राग्वाक्यप्रयोक्तारं पुरुषमन्वयबोधनाय पुनश्च प्रयुंक्ष्वेति तं प्रेरयेयुरित्यतिप्रसङ्ग इत्यर्थः । सकृत्प्रयुक्तस्य पदार्थबोधनमात्रेण चरितार्थत्वादिति भावः । किञ्चानुपपन्नश्चायं जडानां विरम्यव्यापारः । नहि देवदत्तेन ताडितो दण्डो नासौ भुवि पतित इति पुनरपि ताडनाय स्वयमेव यतते । शब्दबुद्धिकर्मणां त्रिक्षणावस्थायित्वमिति वदता भवताऽवान्तरव्यापारस्य पूर्वभावित्वनियमात्प्राक् पदार्थबोधं पश्चादन्वयबोधं कुर्वन्तीति न वक्तुं शक्यम् । अतः पुनरन्वयबोधस्याकस्मिकतैवेत्यप्यूह्यम् ॥ ३२१५ ॥

फलाधिकरणम्

**प्रकारप्रमाणाभावादित्यत्र प्रकारे वैलक्षण्यप्रकारे ॥ ३२१६,१७.१८.१९.२० ॥**

**इति श्रीमद्वादिराजपूज्यचरणविरचितायां गुर्वर्थदीपिकायां**

