+++
title = "०४ आभासत्वानुमाने दुष्टे ऐक्यं सिद्धम्"

+++


## अतः पृथक्त्वमुदितं समुदायांशयोर्भवेत्

**आभासत्वानुमाने दुष्टे ऐक्यं सिद्धम्**

**अतः पृथक्त्वमुदितं समुदायांशयोर्भवेत् **

### ***सुधा***

मायावादिनो हि जीवानां प्रत्येकं ब्रह्मणाऽत्यन्ताभेदमङ्गीकुर्वते । न चैवमस्मन्मतम् । समुदायैक्ये भेदस्यापि सत्त्वादिति । अत्यन्ताभेदं परित्यज्य समुदायैक्यं कुतोऽङ्गीक्रियत इत्यत आह अत इति ।

## **अनुव्याख्यानम्**

***अतः पृथक्त्वमुदितं समुदायांशयोर्भवेत् ।***

समुदायैक्याङ्गीकारतो यच्छत्याद्युक्तं पृथक्त्वं तत्समुदायस्य तदंशस्य च जीवस्य भवेत् । समुदायस्य यावंशौ जीवेश्वरौ तयोर्भवेदिति वा । एतदुक्तं भवति । यदि जीवस्य ब्रह्मणाऽत्यन्ताभेदः सा(ध्येत)ध्यते तदा भेदश्रुतय उपरुध्येरन् । मायिकभेदपरत्वाभिधाने चाप्रमाणमापद्येरन् । न चायमस्माकमस्ति दोषः । जीवब्रह्मणोर्जीवेश्वरयोश्च भेदसद्भावेन तद्बिषयत्वोपपत्तेरिति । एतेन चेतनत्वाद्यनुमानस्याभासोद्धारः कृतो भवति ।

समुदायैक्यमित्युक्तम् । तत्किञ्चित्प्रपञ्चयति ईशाख्येति ।

**अनुव्याख्यानम्**

***ईशाख्या समुदाये स्यात् ........***

ईशशब्दो ब्रह्मपरः । समुदाये चेतनानाम् । एतदुक्तं भवति । ब्रह्मैकमेव स्वभावसिद्धं तत्त्वं तत्परमार्थभूतं मायासम्बन्धादीश्वरतामापद्यते । स च सर्वज्ञः सर्वेश्वरो जगज्जननादिकर्ता । जीवास्तु ब्रह्मणोंऽशाश्चित्स्वभावा वह्नेरिव विष्फुलिङ्गा अत एव ब्रह्मणो भिन्नाभिन्नाः । परस्परमीश्वराच्च भिन्ना एव । ब्रह्म तु सकलचेतनसमुदायात्मकमतिरिक्तं चेति । अत्र दृष्टान्तमाह ईशेति ।

**अनुव्याख्यानम्**

***...... ..... ..... ईशरूपेष्विवोदिता ।***

यथा भगवद्रूपाणां मत्स्यादीनां समुदाये भगवत्संज्ञा न स्थानतोऽपीत्यादौ सिद्धान्तिनोदिता तथा । एतेनात्यन्ताभेदं परित्यज्य भेदाभेदाङ्गीकारे श्रुतिद्वयमिवांशत्वानुमानं चोक्तं भवति । यदि मत्स्यादयः परमेश्वरस्येव जीवा ब्रह्मणोंऽशाः स्युस्तदा मत्स्यादीनामैश्वर्यादिवज्जीवानां निर्दुःखत्वादिकं स्यात् । अंशेष्वंशिसाधर्म्यस्याव्यभिचारात् ।

### ***वाक्यार्थचन्द्रिका***

समुदायैक्य इति । समुदायेन सह जीवनामैक्य इत्यर्थः । न चैवं जीवानां ब्रह्मभेदासिद्धेरेतन्मते चेतनसमूहस्यैव ब्रह्मशब्दवाच्यत्वेन तदभेदे जीवानां ब्रह्माभेदस्यैव सिद्धिरिति भावः । (भास्करमते सकलचेतनसमुदाये एव ब्रह्मसंज्ञा । समुदाये च समुदायिभेदाभेदौ प्रसिद्धावित्यर्थः) ॥ भेदस्यापीति । समुदायिसमुदाययोर्भेदाभेदप्रसिद्धिरिति भावः । जीवब्रह्मणोर्भेदसमर्पकतया वाक्यं व्याख्याय जीवेशयोर्भेदसमर्पकतयाऽपि तद्योजयति समुदायस्येति ॥ एतेनेति । समुदायैक्याङ्गीकारेणेत्यर्थः । आभासोद्धार इति । बाधादिरूपाभासोद्धार इत्यर्थः । समुदायैक्ये भेदस्यापि सत्त्वेन भेदश्रुतीनां तद्विषयत्वान्न बाधकत्वमिति भावः ॥ ईशस्य जीववत्समुदायांशत्वात्समुदाये ईशाख्येत्ययुक्तमित्यत आह ईशशब्द इति ॥ अत एवेति । अंशत्वादेवेत्यर्थः ॥ अत्र दृष्टान्तमाहेति । ब्रह्मणः सकलसमुदायत्वमतिरिक्तत्वं चेत्युक्तस्यासम्भावनापरिहारार्थमिति शेषः ॥ एतेनेति ब्रह्मणोंऽशित्वरूपसमुदायत्ववचनेनेत्यर्थः ॥ अंशत्वानुमानं चेति । जीवा ब्रह्मणा भिन्नाभिन्ना ब्रह्मांशत्वाद्यो यदंशः स तेन भिन्नाभिन्नो यथा भगवदंशो मत्स्यादिरित्यनुमानमित्यर्थः ।

### ***परिमल ***

एतेनेति । समुदायैक्यकथनेनेत्यर्थः । आभासत्वोद्धार इति । भेदश्रुतिविरोधोद्धार इत्यर्थः । एतेनेति । ईशरूपदृष्टान्तवचनेनेत्यर्थः । श्रुतिद्वयमिव भेदाभेदश्रुतिद्वयमिवेत्यर्थः ।

### ***यादुपत्यं***

समुदायैक्य इति । भास्करमते सकलचेतनसमुदाय एव ब्रह्मसंज्ञा, समुदाये च समुदायिभेदाभेदौ प्रसिद्धावित्यर्थः । ननु साध्यमानमैक्यं न मायावादिनामिवेति प्रदर्शनस्य प्रकृतानुपयोगादर्थान्तरतेत्यत आह एतेनेति । समुदायैक्यमिति वचनेन श्रुतिविरोधपरिहारस्य सूचनादिति भावः । ततश्च पूर्वपक्षी सिद्धान्त्युदीरितानुमानस्याभासत्वं व्युत्पाद्यानेन स्वानुमानयोराभासोद्धारं कृतवानतो नार्थान्तरतेत्युक्तं भवतीति ज्ञातव्यम् ॥ अत एवेति । अंशत्वादेवेत्यर्थः ॥ भगवत्संज्ञेति । भगवतो मूलरूपस्य संज्ञा ब्रह्मेत्यादिरूपेत्यर्थः । तत्र हि सर्वेषु भूतेष्वक्ष्यादिस्थानेषु च स्थितेऽवतारसमुदाये ‘एतमेव ब्रह्मेत्याचक्षते’ इत्यादिब्रह्मशब्दः, ‘अयं वै हरयोऽयं वै दश चे’त्यादिरिदंशब्दः, ‘न स्थानभेदतोऽप्यस्य भेदः कश्चित्परेशितुरि’तीशितृशब्दश्च सिद्धान्तिना प्रयुक्तो न तु भगवच्छब्दः । अतोऽत्र भगवानिति संज्ञा भगवत्संज्ञेति नार्थ इति ध्येयम् ॥ एतेनेति । ब्रह्मणोंऽशित्वरूपसमुदायत्ववचनेनेत्यर्थः ॥

### ***श्रीनिवासतीर्थीया***

श्रुत्यादीति । द्वा सुपर्णेत्यादीत्यर्थः । समुदायस्य ब्रह्मणः । भवेद् युक्तमिति शेषः । अस्माकं सत्योपाधिकृतसत्यभेदवादिनाम् । आभासोद्धारो भेदश्रुतिबाधोद्धारः । तन्मते ईशस्यापि जीववत्समुदायान्तर्गतत्वेन समुदाये ईशाख्याया अभावादाह ईशशब्द इति ॥ एतेनेति । जीवा ब्रह्माभिन्ना अंशत्वादित्यनुमाने मत्स्यादेर्दृष्टान्तत्वसम्भवादित्यर्थः । श्रुतिद्वयं भेदाभेदश्रुतिद्वयम् ।

### ***वाक्यार्थरत्नमाला***

समुदायस्य ब्रह्मरूपपदार्थेनाभेद इति प्रतीतिनिरासायाह । समुदायेनेति । ईशाख्या समुदाये स्यादित्युत्तरमूलानुसारेणेदम् । प्रसिद्धिरिति । तन्तुपटादाविति शेषः । बाधादिरूपाभासेति पाठः ।

