+++
title = "११ भेदबोधकाः सकलागमाः"

+++


## अखिलमानतः

**भेदबोधकाः सकलागमाः**

**अखिलमानतः**

### ***सुधा***

एवं चेतनत्वाद्यनुमानस्य बाधकतयोक्तमाभासत्वानुमानं समर्थितम् । तदिदं प्रमाणान्तरोपलक्षणमित्याशयवानाह अखिलेति ।

## **अनुव्याख्यानम्**

***....... ....... अखिलमानतः ।***

***जीवेशभेददृष्ट्यैव समुदायैकता कुतः ।***

न केवलमाभासत्वानुमानेन किन्त्वखिलैरपि मानैः । भेददृष्ट्येत्युक्ते सिद्धसाधनता स्यात् । परेणापि भेदस्याङ्गीकृतत्वात् । अत ‘एव’शब्दः । स च समासे गुणभूतेनापि बुद्ध्या विविक्तेन भेदशब्देन सम्बध्यतेऽभेदनिरासेन भेदस्य दर्शनादिति । कुतः प्रमाणात्सिद्ध्येत् । तत्रैक्यबाधकं प्रत्यक्षं ताव(त्प्रसिद्ध)त्सिद्धमेव । नाहं सर्वज्ञो निर्दोष इत्याद्यनुभवात् । यथा हि स्तम्भे कुम्भतादात्म्याभावः प्रत्यक्षस्तथाऽत्मनि सार्वज्ञ्यादिलक्षणब्रह्मतादात्म्याभावः साक्षिणा सिद्ध एव । तदभ्रान्तता च प्रागेवोपपादिता । आगमास्तु तत्र तत्रोदाहृता द्रष्टव्याः ।

### ***वाक्यार्थचन्द्रिका***

अखिलेत्याद्युत्तरभाष्यस्यासूत्रार्थकथनरूपत्वादभाष्यत्वमाशङ्क्य परिहरति एवमिति । नन्वेवशब्दस्य भेददृष्ट्येत्यनेन नान्वयो वैयर्थ्यानिस्तारात् । नापि भेदशब्देन । तस्य समासे गुणभूतत्वेनैवशब्देनान्वये विरुद्धयुगपत्प्राधान्याप्राधान्यप्रसङ्गेनासामर्थ्यादित्यत आह स चेति । बुद्ध्या विवेकेन भेदशब्दान्वयमेव दर्शयति भेदनिरासेनेति ।

नन्वखिलमानत इति सकलप्रमाणविरोधः प्रतिज्ञातः । तथा च प्रतिज्ञानुरोधेनानुमानविरोधस्येव प्रत्यक्षागमविरोधस्यापि भाष्यकृतावश्यं व्युत्पादनीयत्वान्न तमव्युत्पाद्यैवानुमानविरोधमात्रव्युत्पादनं भाष्यकारस्य सङ्गतमित्यतस्तदव्युत्पादने निमित्तप्रदर्शनपूर्वकमनुमानविरोधोपपादकतयोत्तरग्रन्थं योजयति तत्रैक्यबाधकमित्यादि । तदेवाभिनयेन दर्शयति नाहमित्यादि । आदिपदेनाल्पज्ञोऽल्पशक्तिर्दुःखीत्यादेः परिग्रहः । न वयं सार्वज्ञ्यादिमता सगुणेनेश्वरेण जीवस्यैक्यं ब्रूमः । सार्वज्ञ्यादेः परोपाधिकस्य मायिकत्वेन मिथ्यात्वात् । अतो नाहं सर्वज्ञोऽल्पज्ञ इत्यनुभवविरोधो न दोषाय किन्तु निरनिष्टो निरवद्य इत्यादिश्रुतिप्रतिपादितेन निर्गुणेनैव ब्रह्मणा । न च तद्भेदः प्रत्यक्षसिद्ध इति कथं प्रत्यक्षबाध इत्यत उक्तं नाहं निर्दोष इत्यादीति । आदिपदेन निर्दुःख इत्यादेः परिग्रहः । अयमाशयः । यदि सगुणेनैव ब्रह्मणा जीवैक्यं तवाभिमतं तदा नाहं सर्वज्ञ इत्यादिप्रत्यक्षबाधः । यदि च निर्गुणेन तेन तदा नाहं निर्दुःख इत्यनुभवविरोध इति । ननु च सार्वज्ञाद्यभावग्राहकस्य प्रमाणस्य कुतो भेदग्राहकत्वं येनानुमानबाधकता स्यादित्यतो यो हि यमर्थमवगम्य तद्विरुद्धधर्माणं यमर्थमध्यक्षीकरोति स तस्मात्तस्य भेदं प्रत्यक्षतः पश्यत्येवेति तावदविवादम् । स्तम्भानुसन्धानवतस्तद्विपरीतकुम्भदर्शने तद्भेदस्य च प्रत्यक्षत्वदर्शनात्तदिहापि शास्त्रावगतसार्वज्ञादिमदीश्वरस्य पुरुषस्य स्वात्मानं तद्विरुद्धाल्पज्ञत्वादिधर्मवन्तं साक्षिणाऽनुभवतस्ततः स्वात्मनो भेदस्याप्यध्यक्षत्वमावश्यकमेवेति युक्तं बाधकत्वं सार्वज्ञ्याद्यभावविषयकप्रत्यक्षस्येत्याशयेनाह यथा हीति । ननु तथाऽपि नोक्तानुभवस्यैक्यानुमानबाधकत्वं सम्भवति । दुःखित्वादिरूपे हि जीवस्य तात्त्विके सति तथा स्यान्न चैवम् । अहं दुःखीत्यादेरनुभवस्य मिथ्यानुभवत्वादन्तःकरणगतो हि दुःखादिरनर्थः स्वरूपतो मिथ्याभूतो जपाकुसुमारुणिमेव स्फटिके चैतन्ये चकास्ति । न च भ्रान्तप्रतिपन्नेन भेदकेन वस्तु भिद्यत इत्यतो नाहं दुःखीत्यादिविपरीतप्रमाणाभावादहं दुःखीत्याद्यनुभवः प्रमाणमेव । यद्यपि च दुःखादिकमन्तःकरणगतं तथापि स्वरूपेण सदेव । जीवात्मनस्तद्भोक्तृत्वेन तद्वत्त्वं च तात्त्विकमेव । अल्पशक्तित्वादिकं तु स्वरूपगतमेवेति तदभ्रान्तत्वस्य ‘न दुःखानुभवः क्वापि मिथ्यानुभवतां व्रजेदि’त्यादिना पृथगधिकरणे व्युत्पादितत्वान्नानुपपत्तिरित्याह तदभ्रान्तितेति ॥ आगमा इति । ऐक्यबाधका भेदागमा पृथगधिकरणादावुदाहृता इत्यर्थः ।

### ***परिमल ***

कुम्भ(इति)तादात्म्याभाव इति । कुम्भ इति यत्तादात्म्यं तदभाव इत्यर्थः । प्रागेवेति । पृथगुपदेशादित्यत्रेत्यर्थः ॥ तत्रतत्रेति । पृथगधिकरणादाविति भावः । तद्दर्शनादित्यनन्तरं सूत्रेणेति योज्यम् ।

### ***यादुपत्यं***

तादात्म्याभाव इति । तादात्म्यावच्छिन्नप्रतियोगिकोऽभाव इत्यर्थः । अन्योन्याभावप्रत्यक्षत्वेऽधिकरणयोग्यत्वस्य तन्त्रत्वादिति भावः । प्रागेवेति । पृथगधिकरण इत्यर्थः ।

### ***श्रीनिवासतीर्थीया***

भेददर्शने मानानां करणत्वेन तृतीयया भाव्यम् । अतः कथं पञ्चम्यर्थकतसेः प्रयोग इत्यत आह अखिलैरपि मानैरिति । तसेः सार्वविभक्तिकत्वादिति भावः । समास इति । भेददृष्ट्येति समास इत्यर्थः । सम्बन्धे सति लब्धमर्थमाह अभेदेति ।

### ***वाक्यार्थरत्नमाला***

वैय्यर्थ्यानिस्तरादिति । सिद्धसाधनतानिरासरूपे एवशब्दप्रयोजने अभिहितेऽपि भेददृष्ट्येत्यनेनान्वये सिद्धसाधनतापरिहाराप्रतीतेर् वैय्यर्थ्यानिस्तारादित्युक्तम् । अन्यथा वैय्यर्थ्यादित्येवावक्ष्यत् । विरुद्धेति । विरुद्धे ये युगपत्प्राधान्याप्राधान्ये तत्प्रसङ्गेनेत्यर्थः । भेदस्य दृष्ट्येति विगृह्य भेदस्यैवेत्येवेत्यनेन केवलभेदस्येत्यस्य प्रतीत्या केवलो भेदो एव भेद इत्यव्ययपूर्वकतापर्यवसानेन पूर्वपदार्थप्राधान्याद् एकस्यैवोभयप्रसङ्ग इति भावः । शास्त्रावगतसार्वज्ञादिमदीश्वरस्येति । एतच्च पुरुषविणम् । शास्त्रेणावगतः सार्वज्ञादिमान् ईश्वरो येनासौ तथोक्तस्तस्य । शास्त्रजनितसार्वज्ञादिमदीश्वरानुसन्धानवत इति यावत् । अत्र सार्वज्ञ्यादिमदीश्वरस्येति पाठः ।

------------------------------------------------------------------------

अशेषदोषराहित्यं सर्वशक्तित्वतो हरेः

**अशेषदोषराहित्यं सर्वशक्तित्वतो हरेः**

### ***सुधा***

अनुमानान्तरं (त्वाह)चाह अशेषेति ।

## **अनुव्याख्यानम्**

***अ**शेष**दोषराहित्यं सर्वशक्तित्वतो हरेः ।***

***सर्वोपेतेति कथितमत ऐक्यं क्व दोषिणा ।***

एतदुक्तं भवति । जीवब्रह्मणी नाभेदवती विरुद्धधर्माधिकरणत्वा(णा)त् । छायाऽऽतपवत् । न चासिद्धो हेतुः । सर्वोपेता च तद्दर्शनादिति सर्वशक्तित्वेन हेतुना ब्रह्मणोऽदोषराहित्यस्य समर्थितत्वात् । जीवे दुःखादिदोषाणामनुभवसिद्धत्वात् । विरुद्धधर्माधिकरणयोरप्यैक्ये स्तम्भकुम्भयोरप्यैक्यं स्यादिति ।

नन्वस्तु परमात्मा सर्वशक्तिरदोषरहितश्च । तथाऽप्युपाधिभिन्नस्तदंशो जीवस्तन्निमित्तदोषवांश्च भविष्यति को विरोधः । प्रकारभेदस्य विरोधशान्तिहेतुत्वादित्यत आह अशेषेति ।

**अनुव्याख्यानम्**

***अशक्तियुक्तश्चेत्स्वातन्त्र्याद्दोषवान्कथम् ।***

यद्यशक्तियुक्तः परमात्माऽङ्गीकृतस्तदा तस्योपाधौ तन्निमित्ते च स्वातन्त्र्यात्कथं तन्निमित्तदोषवान्स्यात् ।

अयमभिसन्धिः । भवतु वाऽनेन प्रकारभेदेन विरोधशान्तिर्मा वा भूत् । प्रकारभेद एवायमनुपपन्नः । तथा हि । अन्तःकरणाद्युपाधयोऽविद्यादिनिमित्तानि च स्वशक्त्या परमात्मानं विच्छिद्य तदंशस्य जीवस्य दुःखादिदोषान्कुर्वन्तीति तावन्न युज्यते । परमात्मनः सर्वशक्तिस्वातन्त्र्यहानिप्रसङ्गात् । अतः परमात्मैव सर्वशक्तिः स्वाधीनैरेव तैः स्वात्मानं विच्छिद्य स्वांशं जीवं दुःखादिदोषयोगिनं करोतीति मन्तव्यम् । तच्चायुक्ततरम् । अप्रेक्षावत्त्वप्रसक्तेः । न हि कश्चित्प्रेक्षावानात्मानमात्माधीनैरहिकण्टकादिभिरपुरुषार्थभाजं कुर्वाणो दृष्टः । न च तापसस्येवात्मनो दुःखोत्पादनेन परमात्मनः किञ्चित्प्रयोजनमस्ति । परिपूर्णत्वात् । न चाविद्यादिनोऽनादिताऽत्र समाधानम्, अनादिनोऽपि तत्प्रवाहस्य तदधीनत्वात् । न च लीलामात्रमेतदिति साम्प्रतम् । स्वापुरुषार्थहेतोर्लीलायाः प्रेक्षापूर्वकारिभिरनुपादानात् । अतः परमपुरुषस्य न केनापि प्रकारेण दोषसंसर्गो युज्यत इति न दोषिणा जीवेन तस्यैक्यं युक्तमिति ।

### ***वाक्यार्थचन्द्रिका***

अनुमानविरोधस्य पूर्वमेवोक्तत्वान्न तदुक्तिरपि युक्तेत्यत आह अनुमानान्तरमिति । ‘अदोषराहित्यमि’त्याद्युत्तरग्रन्थस्यैवानुमानप्रयोगप्रकारत्वभ्रान्तिनिरासायाभिप्रेतानुमानप्रकारप्रदर्शनपूर्वकं तदुपपादकतया तद्भाष्यखण्डं योजयितुमाह एतदुक्तं भवतीति । विपक्षे बाधकमाह विरुद्धेति । अविशेषादिति भावः ॥ प्रकारभेदस्येति । स्वरूपेण निर्दोषत्वमुपाधितो दोषवत्त्वमिति प्रकारभेदस्येत्यर्थः ॥ उपाधाविति । अन्तःकरणादावित्यर्थः ॥ निमित्ते चेति । उपाधिनिमित्तेऽज्ञानादावित्यर्थः । तत्कथमित्यत आह न हीति । अपुरुषार्थभाजं दुःखादिभाजम् । दृष्ट इत्यतःपरं येन तथा कुर्वाणोऽपि भगवान्प्रेक्षावान्स्यादिति शेषः । ननु यथा योगिनः स्वेच्छाधीनैरेव नानाविधशरीरैरात्मनो दुःखोत्पादनं तथा परमेश्वरस्यापि स्वाधीनैरेवोपाध्यादिभिरात्मनो दुःखोत्पादनं किन्न स्यादित्यतस्तस्य कर्मक्षयभोगार्थत्वाद्दुःखोत्पादनसम्भवेऽपि भगवतोऽवाप्तसकलकामत्वेन प्रयोजनाभावान्न स्वाधीनैरेवोपाध्यादिभिः स्वस्य दुःखोत्पादनं स्मभवतीत्याह न च तापसस्येवेति ॥ परिपूर्णत्वादिति । दुःखोत्पादनस्य सप्रयोजनत्वे तद्विरोधः स्यादिति भावः । नन्वविद्यादेरनादिनित्यत्वेनानागन्तुकत्वान्न तत्साध्यदुःखोत्पादादिव्यापारस्यापि प्रयोजनापेक्षत्वम् । आगन्तुकनिमित्तसाध्यव्यापारस्यैव प्रयोजनापेक्षत्वनियमकल्पनात् । तथा च प्रयोजनाभावेऽपि दुःखोत्पादनमीश्वरस्योपपन्नमित्याशङ्कते न चाविद्यादिन इति । अविद्यानिमित्तानीति पूर्वप्रकृतनिमित्तरूपविशेष्यनिघ्नत्वादविद्यादिन इति नपुंसकप्रयोग इति ज्ञेयम् ॥ अनादिन इति । अनादिनस्तत्प्रवाहरूपनिमित्तस्येत्यर्थः । अन्यथा प्रवाहरूपविशेष्यनिघ्नत्वेन पुल्लिङ्गत्वप्रसक्त्याऽनादिन इति नपुंसकानुपपत्तिप्रसक्तेरिति द्रष्टव्यम् ॥ तदधीनत्वादिति । अनधीनत्वे स्वातन्त्र्यहानिप्रसक्तेरिति भावः । ननु भगवतः सृष्ट्यादिव्यापारस्येव स्वाधीनैरविद्यादिभिरात्मनो दुःखोत्पादनस्यापि लीलामात्रत्वान्न प्रयोजनापेक्षत्व मित्याशङ्कते न चेति ॥ स्वेति । तथा च प्रेक्षापूर्वकारित्वानुपपत्तिरिति भावः । केनापि प्रकारेणेति । स्वतः परतो वेत्यर्थः ।

### ***परिमल ***

तन्निमित्तेति । अन्तःकरणाद्युपाधिनिमित्तदुःखादिदोषवानित्यर्थः । एवमपि दोषित्वादोषित्वयोर्विरोधः स्यादेवेति तादृशधर्मवत्त्वेन भेदः सुसाध एवेत्यत आह प्रकारभेदस्येति । दोष इति शेषः । दोषित्वादोषित्वयोरिति च शेषः । औपाधिकत्वानौपाधिकत्वरूपप्रकारभेदस्येत्यर्थः । न हि जपाकुसुमौपाधिकेन लोहिम्ना स्फटिकशौक्ल्यमिव विरुद्धमिति भावः ॥ तन्निमित्ते चेति । उपाधिनिमित्ते अज्ञाने चेत्यर्थः ॥ अनादिनोऽपीति । अविद्यादिन इत्यनुषङ्गः ॥ तत्प्रवाहस्येति । (तत्प्रवाहरूपनिमित्तस्येत्यर्थः । अन्यथा प्रवाहरूपविशेष्यनिघ्नत्वेन पुल्लिङ्गत्वप्रसक्त्या अनादिन इति नपुंसकत्वानुपपत्तेर् इति द्रष्टव्यम् ।)

### ***यादुपत्यं***

तन्निमित्ते चेति । उपाधिनिमित्तेऽविद्यादावित्यर्थः । अपुरुषार्थभाजं दुःखभाजम् ।

### ***श्रीनिवासतीर्थीया***

प्रकारभेदस्येति । एकस्मिन्नेव भूतले नीलपटसद्भावेऽपि पीतण्टाभावदर्शनेन नीलत्वपीतत्वादिप्रकारभेदेन पटतदभावयोरविरोधवद् एकस्मिन्नेव चैतन्ये स्वाभाविकत्वौपाधिकत्वरूपप्रकारभेदेन दोषाभावस्तद्वत्त्वं च सम्भवतीत्यर्थः । तन्निमित्ते च दोषादौ । प्रयोजनं स्वर्गादि ॥ न चेति । अविद्यारूपोपाधिसम्बन्धं स्वस्य स्वार्थमिदानीं न करोति येनोक्तदोष इत्यर्थः ।

### ***वाक्यार्थरत्नमाला***

मा वा भूदिति मूलम् । भेदस्यौपाधिकत्वेऽपि सत्यत्वेन स्वाभाविकादविशेषाद् अत औपाधिकान्ययोः । सत्यत्वात्को वि इत्यादिना प्रतिपादनात् । तन्निमित्तकस्याज्ञानदुःखादेरपि सत्यत्वान्नानेन प्रकारेणापि विरोधशान्तिरित्याशयेनेदमुक्तम् । उक्तं चोपचारश्च कृष्णोऽहमित्यनुव्याख्यानमूले औपाधिकस्यापि सत्यत्वेन स्वाभाविकाविशेषादिति । स्वोक्तव्याख्याने निमित्तमाह । अन्यथा प्रवाहरूपविशेष्येति ।

