+++
title = "०२ जीवब्रह्मणोर् बिम्बप्रतिबिम्बतानिरूपणम्"

+++


## यथैषा पुरुषे छाया एतस्मिन्नेतदाततम्

**जीवब्रह्मणोर् बिम्बप्रतिबिम्बतानिरूपणम्**

**यथैषा पुरुषे छाया एतस्मिन्नेतदाततम्**

### ***सुधा***

काऽसौ श्रुतिरित्यतस्तामुदाहरति यथेति ।

## **अनुव्याख्यानम्**

***यथैषा पुरुषे छाया एतस्मिन्नेतदाततम् ।***

छायाऽऽतता तथैतस्मिन्परमात्मन्येतज्जीवजातमाततमायत्तमिति यावत् । एतदेव विशदश्रुतिभ्यां दर्शयति छायेति ।

**अनुव्याख्यानम्**

***छाया यथा पुंसदृशी पुमधीना च दृश्यते ।***

***एवमेवात्मकाः सर्वे ब्रह्माद्याः परमात्मनः ।***

***सत्ताप्रतीतिकार्येषु पुमाधीना यथेयते ।***

***आभासा एव पुरुषा मुक्ताश्च परमात्मनः ।***

आत्मका अल्पचेतनाः । पुरुषाः संसारिणः । तदधीनत्वादिकमेवाभासत्वमिति वक्ष्यति । परमेश्वराभासत्वं न सर्वेषां साक्षात्किन्तु पारम्पर्येणेति स्वरूपकथनाय श्रुतिद्वयं पठति छाया विष्णोरिति ।

**अनुव्याख्यानम्**

***छाया विष्णो रमा**, तस्याश्छाया धाता, विकौ ।***

***तस्य**, इन्द्रकामौ च तयोः, तयोरन्येऽखिला अपि ।***

***हरेर्ब्रह्माऽस्य गीः**, तस्या विशेषौ, इन्द्र एतयोः ।***

***मारश्चाभासकाः सर्व एतयोस्तदधीनतः ।***

***सर्वेऽल्पशक्तयश्चैव पूर्णशक्तिः परो हरिः ।***

***चेतनत्वेऽपि भिन्नास्ते तस्मादेते न सर्वदा ।***

छायेव छाया । विकौ गरुडशेषौ । तस्य धातुश्छाये । तयोर् गरुडयोः । पुनस्तयोरिन्द्रकामयोः । हरेर्ब्रह्मा । अभास इति सर्वत्र सम्बन्धः । आभासत्वव्याख्यानं तदधीनत इति । सर्व इत्यनेन सर्वेषां परमेश्वराभासत्वमुपपादयति । चशब्दो हरिस्त्विति तुशब्दार्थः । आभासत्वे किमित्यत उक्तं चेतनत्वेऽपीति । अत्रापि तदंशत्वोपलक्षणम् । तस्माद् आभासत्वात् । सर्वदेत्यनेन भिन्ना एवेत्यवधारणं सूचयति । उदाहृतश्रुतीनां फलमाह इत्यादीति ।

**अनुव्याख्यानम्**

***इत्यादिश्रुतिवाक्येभ्यो ज्ञायते भेद एव हि ॥***

जीवस्य परमेश्वराभासत्वं ज्ञायते तेनात्यन्तभेदश्च ज्ञायत इत्यर्थः । न परानुमानयोः सत्प्रतिपक्षत्वमुच्यते । किन्त्वस्मदीयानुमानस्य श्रौतत्वेन प्रबलत्वाद्बाधितत्वमिति भावः ।

### ***वाक्यार्थचन्द्रिका***

साकाङ्क्षत्वादपेक्षितं पूरयति छायाऽऽततेति । अनेनाततमिति वक्ष्यमाण मिहापि सम्बध्यते । योग्यतावशाच्च लिङ्गविपरिणाम इति सूचितं भवति । श्रुतेः पूर्वमेवोदाहृतत्वाच्छायेत्याद्युत्तरभाष्यवैयर्थ्यमाशङ्क्य परिहरति विशदेति । एकश्रुतित्वभ्रमनिरासायाह श्रुतिभ्यामिति । अवच्छेदकाभावेऽसङ्कुचितवृत्तिनाऽऽद्यशब्देन रुद्रादीनामिव मत्स्यादीनामपि प्राप्त्या तेषामपि ब्रह्माभासत्वाद्ब्रह्माभेदाभावानुमानं स्यादन्यथा तत्रैवोक्तानुमानस्यानैकान्तिकत्वापातादित्यतस् तत्सुङ्कुचितवृत्तितामाश्रित्य तत्सङ्ग्राह्यतावच्छेदकमुक्तम् आत्मका इति । तद्व्याचष्टे अल्पचेतना इति । अनेनात्मशब्दश्चेतनपरः कप्रत्ययश्चाल्पार्थ इत्युक्तं भवति । मुक्तानामपि पुरुषत्वात्कथं तत्प्रतिद्वन्द्वित्वेन पुरुषा इत्युक्तिरित्यतोऽत्र पुरुषपदस्य संसारिपरत्वान्नानुपपत्तिरित्याशयेन तद्व्याचष्टे संसारिण इति । उदाहृतवाक्यैर्जीवानां भगवदधीनत्वादिसिद्धावपि कथमाभासत्वसिद्धिरित्यत आह तदधीनत्वादिकमेवेति ॥ वक्ष्यतीति । ‘तावन्मात्रेण चाभासो रूपमेषां चिदात्मनाम्’ इत्यादिनेति शेषः । आभासत्वमात्रस्यैवाभेदाभावसाधकत्वात्तत्साधनस्य प्रकृतोपयोगेऽपि साक्षात्वपारम्पर्ययोस्तत्साधनानुपयोगित्वात्तद्व्युत्पादनं भाष्यकारीयमनर्थकमित्यत उक्तं स्वरूपकथनायेति । ‘सर्वेऽल्पशक्तयश्चैवे’ति चशब्दस्य समुच्चयार्थत्वासम्भवाद्भिन्नक्रमतामाश्रित्य तदर्थमाह चशब्द इति । अत्रापीति । स्वोक्तस्य समस्तस्यार्थस्य श्रुतिसिद्धत्वज्ञापनायात्र चित्त्वस्यांशत्वोपलक्षणत्वाश्रयणमिति द्रष्टव्यम् । ‘चेतनत्वेन चांशत्वादि’ति वक्ष्यमाणत्वात्तदाश्रयणमित्यप्याहुः । पूर्वश्रुतीनामाभासत्वमात्रप्रतिपादकत्त्वेन भेदाप्रतिपादकत्वात्कथं भेदज्ञापकत्वकथनमित्यत आह जीवस्येति । भेद एवेत्येवकारतात्पर्यमाह अत्यन्तभेदश्चेति । नन्वाभासत्वस्य श्रुतिसिद्धित्वकथनमात्रेणासिद्धिपरिहारादाभासत्वेन भेदस्य श्रुतिज्ञेयत्ववर्णनमनर्थकमित्यतोऽत्र नास्मदीयानुमानस्य परानुमानप्रतिपक्षत्वे तात्पर्यं येनाभासत्वस्यासिद्धिपरिहारमात्रेण तत्सिद्धेस्तद्वैयर्थ्यं स्यात्किन्त्वस्मदीयानुमानस्य श्रौतत्वेन प्राबल्याद्बाधकत्वमेवेति न तद्वर्णनानर्थक्यमिति भावेन तदुक्तेस्तात्पर्यमाह न परानुमानयोरिति ।

### ***परिमल ***

इति वक्ष्यतीति । ‘यदुक्तं तदधीनत्वमि’त्यादिनेति भावः ।

### ***श्रीनिवासतीर्थीया***

आयत्तम् अधीनम् । ‘अधीनो निघ्न आयत्त’ इत्यभिधानात् । कप्रत्ययार्थोऽल्पेति । नन्वाभासत्वे इयं श्रुतिः कथं मानम् । अत्र तदधीनत्वस्यैवोक्तेरित्यत आह तदधीनत्वेति ॥ अत्रापीति । तथा च चेतनत्वेऽप्यंशत्वेऽपीत्युक्त्या अभेदसाधकतयोक्तयोरनयोर्हेत्वोरप्रयोजकतोक्तेति ज्ञेयम् ॥ उच्यत इति । येन जीवस्य ब्रह्मभेदानिश्चय इति भावः ।

### ***वाक्यार्थरत्नमाला***

श्रुतेरिति । श्रुतिरूपप्रामाणस्येत्यर्थः । यथैष्वेत्यादिनेति शेषः । अवच्छेदकत्वाभावे संकुचितेत्येतच्छब्दशशृङ्गादेरित्यप्रामाणिकोपलक्षणमिति वैशेषिकाधिकरणमूलटीकाप्रपञ्चे निरूपितप्रकारेण व्याख्येयम् । मत्स्यादीनामपि प्राप्त्येति । ततश्च तेषामपि ब्रह्माभासत्वमुक्तं स्यादिति योज्यम् । तत्सङ्ग्राह्यतावच्छेदकमुक्तमिति । ‘‘छाया यथे’’ति द्वितीयश्रुताविति शेषः । संसारिपरत्वादिति । पुरि शेत इति व्युत्पत्या शरीरसम्बन्धवदभिधायकत्वादिति भावः । अत एव ..... तथैवोक्तम् । अनुव्याख्यानगतं तदधीनपदं भावप्रधानमिति स्पष्टयितुमुक्तं मूले तदधीनत्वत इति । भेद एवेत्येवकारेति । भेद एवेत्यत्र विद्यमानैवकारेत्यर्थः । आभासत्वेन भेदस्येति । तद्वर्णने ह्यनुमानविषयोऽपि श्रुतिसिद्ध इति प्रतीयते, तद्वर्णनं चानर्थकमिति भावः । श्रुतिसिद्धत्वकथनेनेति । श्रुतिरेव वदतीत्येतत्पूर्ववाक्ये प्रतिज्ञातस्य श्रुतिसिद्धत्वस्य कथनायेत्यादिवाक्येभ्य आभासत्वं ज्ञायत इत्येव वक्तव्यत्वेनात्यन्तभेदश्चेति व्यर्थमिति भावः । श्रौतत्वेन प्राबल्यादिति । श्रुत्यापि तदर्थस्य प्रतिपादितत्वेन तत्सहकारेणानुमानं प्रबलमिति भावः । बाधकत्वमेवेति । तात्पर्यमिति पूर्वेणान्वयः ।

