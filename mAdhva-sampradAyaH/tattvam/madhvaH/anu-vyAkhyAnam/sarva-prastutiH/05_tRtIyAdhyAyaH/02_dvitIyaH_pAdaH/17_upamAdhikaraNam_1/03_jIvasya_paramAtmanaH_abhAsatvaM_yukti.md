+++
title = "०३ जीवस्य परमात्मनो ऽभासत्वं युक्तिविरुद्धम्"

+++


## आभासत्वं हि निर्णीतं जीवस्य परमात्मनः

**जीवस्य परमात्मनो ऽभासत्वं युक्तिविरुद्धम्**

**आभासत्वं हि निर्णीतं जीवस्य परमात्मनः**

### ***सुधा***

इदानी‘मत एव चोपमे’ति सूत्रावयवं व्याख्यातुं तन्निवर्तनीयामाशङ्कामाह आभासत्वं हीति ।

## **अनुव्याख्यानम्**

***आभासत्वं हि निर्णीतं जीवस्य परमात्मनः ॥***

***तत्र युक्तं ....... ....... .......***

यज्जीवस्य परमात्मन आभासत्वं श्रुतिबलेन निर्णीतं तद्युक्तिविरुद्धम् । न हि निरवकाशयुक्तिविरुद्धोऽर्थः श्रुत्याऽपि प्रतिपादयितुं शक्यते । तथा सत्यभिमान्यधिकरणानारम्भप्रसङ्गात् । अतः सा कथञ्चिद्योजनीयेति ।

कथं न युक्तमित्यत आह यदिति

***यदाभास उपाध्यायत्त ईयते***

**अनुव्याख्यानम्**

***..... ..... यदाभास उपाध्यायत्त ईयते ।***

यस्मादाभासः सूर्यकादिर्जलाद्युपाध्यायत्तो ज्ञायते । आभासत्वस्योपाध्यायत्तत्वं व्यापकत्वेन सर्वत्र निश्चितमित्यर्थः । तथाऽपि कुतो न युक्तमित्यत आह उपाधीति ।

**अनुव्याख्यानम्**

***उपाध्यायत्तताभावात् ....... ......***

जीवानामिति शेषः । व्यापकस्योपाध्यायत्तत्वस्य जीवेष्वभावाद्व्याप्यमप्याभासत्वं न युक्तम् । ततो हेतोरसिद्धेर्दुष्टमनुमानम् । इतश्च दुष्टमित्याह आभासत्वेति ।

**अनुव्याख्यानम्**

***............ आभासत्वविरोधतः ।***

आभासत्वस्य भिन्नत्वेन विरोधतश्चानुमानं दुष्टम् । तथा हि । दर्पणादिना सन्निकृष्टाः प्रतिहताः परावृत्ता नायनरश्मयो मुखेन सन्निकृष्टास्तदेव विषयीकुर्वन्ति । न तु ततोऽन्य आभासो नामास्ति । तत्र व्यवच्छेदः पराक्त्वं सव्येतरव्यत्यासश्चेत्यादिकं भ्रान्त्यैव प्रतीयते । सोपाधिकश्चायं भ्रम इति यावदुपाधिसत्त्वं न निवर्तते । एवञ्चाभासत्वस्याभेदेन व्याप्तत्वाद्भेदसाधने विरुद्धत्वमिति । उपलक्षणं चैतत् । तत्त्वमस्यादिश्रुतिविरुद्धत्वेन कालातीतत्वमपि द्रष्टव्यम् ।

एवमाभासत्वानुमाने दुष्टे किमिति चेन्निराबाधेन प्रागुक्तानुमानद्वयेनैक्यं सिद्धमित्याह चेतनत्वेनेति ।

**अनुव्याख्यानम्**

***चेतनत्वेन चांशत्वात्समुदायैक्यमापतेत् ।***

अंशत्वाच्चेत्यन्वयः । ऐक्यं च साध्यमानं न मायावादिनामिवेत्युक्तं समुदायेति ।

### ***वाक्यार्थचन्द्रिका***

ननु श्रुत्यपेक्षया युक्तेर्दुर्बलत्वात्कथं प्रबलश्रुतिसिद्धाभासत्वापवादकत्वं युक्तेः स्यादित्यत आह न हीति । तत्र हेतुमाह तथा सतीति । तर्ह्याभासत्वप्रतिपादकश्रुतेः का गतिरित्यत आह अतः सा यथाकथञ्चिदिति । तदधीनत्वे सति तत्सदृशत्वरूपसिद्धान्त्यभिमताभासत्वपरित्यागेनाभेदाविरोध्याभासत्वपरतया वर्णनीयेत्यर्थः ॥ जीवेष्वभावादिति । उपाध्यायत्तत्वे जीवानां तन्नाशे नाशप्रसङ्गः । उपाधीनामविनाशे प्रत्यक्षादिविरोधः सदा संसारित्वं च स्यादित्युभयथा मोक्षशास्त्रवैयर्थ्यमिति भावः । आभासत्वविरोधत इत्यस्य पूर्वत्वानुपपत्तेरसङ्गतिमाशङ्क्य परिहरति इतश्चेति । किमनेन ग्रन्थेन दूषणमुक्तं भवतीत्यतस्तद्व्याख्यानपूर्वकं तदुपर्शयति भासत्वस्येति । दर्पणादिनेति । दर्पणाभिहता दृष्टिः परावृत्य स्वमाननम् । व्याप्नुवन्त्याभिमुख्येन व्यत्यस्तं दर्शयेन्मुखमि’त्यभियुक्तवचनादिति भावः । पराक्त्वादिकं भ्रान्त्यैव प्रतीयत इत्ययुक्तम् । प्रत्यक्त्वादिविदर्शने सति भ्रान्तेरयोगात् । योगे वा तदनिवृत्तिरेव स्यान्निवर्तकान्तरस्याभावादित्यत आह सोपाधिकश्चेति । अंशत्वस्य हेत्वन्तरत्वज्ञापनाय चशब्दं तदन्विततया योजयति । अंशत्वाच्चेत्यन्वय इति ।

### ***परिमल ***

प्रागुक्तानुमानद्वयेनेति । चेतनत्वांशत्वरूपानुमानद्वयेनेत्यर्थः । इत्यन्वय इति । चशब्दान्वय इत्यर्थः ।

### ***यादुपत्यं***

सूर्यकादिरिति । सूर्यप्रतिबिम्बादिरित्यर्थः । सूर्यादिप्रतिबिम्ब इति यावत् । अत एव वक्ष्यति भाष्यकारः ‘सूर्यादिप्रतिबिम्बोपमत्वत’ इति ॥

### ***श्रीनिवासतीर्थीया***

श्रुतेः प्राबल्याद्युक्तिविरुद्धार्थप्रतिपादने का भीतिरित्यत आह न हीति ॥ अनारम्भेति । ‘दृढयुक्तिविरोधे तु सर्वत्र न्याय ईदृश’ इत्युक्तेरिति भावः । सा जीवस्य भगवदाभासत्व प्रतिपादिका ‘यथैषा पुरूषे छाये’त्यादिका श्रुतिः । कथञ्चिद् उपचारादिना ॥

### ***वाक्यार्थरत्नमाला***

मुखमित्यभियुक्तेति । ................।

