+++
title = "०५ उपाधिनाशे जीवानां नाशः स्यात्"

+++


## अथाभासा मुख्यतः सूर्यकादिवत्

**उपाधिनाशे जीवानां नाशः स्यात्**

**अथाभासा मुख्यतः सूर्यकादिवत्**

### ***सुधा***

यदुक्तमुपाध्यायत्तताभावादिति तदसिद्धम् । जीवानामपि सूर्यकादिवदाभासत्वाङ्गीकारे बाधकाभावादिति भावेनाशङ्कते अथेति ।

## **अनुव्याख्यानम्**

***....... अथाभासा मुख्यतः सूर्यकादिवत् ।***

***यदा ....... ...... .......***

अथशब्दः शङ्कोपक्रमे पक्षान्तरे वा । आभासा जीवाः । मुख्यत इति उपाध्यायत्तत्वेन । सूर्यकादिना तुल्यं वर्तत इति सूर्यकादिवत् । उत्तरवाक्ये वाऽस्य सम्बन्धः । परिहरति तदेति ।

**अनुव्याख्यानम्**

***..... तदोपाध्यायत्तरूपाणां नाशिता भवेत् ॥***

यदि जीवानामुपाध्यायत्तता स्यात्तर्ह्युपाधिनाशे सूर्यकादीनामिव तेषां नाशिता भवेत् । अथोपाधयोऽविनाशिनस्तदा प्रत्यक्षादिविरोधः सर्वदा संसारित्वं च स्यादित्युभयथा मोक्षशास्त्रवैयर्थ्यम् । तस्मादुपाध्यधीनत्वेऽङ्गीकर्तुमशक्ये सुस्थैवाभासत्वस्यासिद्धिरिति ।

### ***वाक्यार्थचन्द्रिका***

‘तत्र तस्येवे’त्यस्याप्रसक्तेराह सूर्यकादिनेति । अनेन ‘तेन तुल्यं क्रिया चेद्वतिः’ इत्यनेन वतिरित्युक्तं भवति । यथोपाधिक्रियया प्रतिबिम्बे क्रिया तथा देहोपाधिक्रिययाऽपि प्रतिबिम्बे क्रिया भवतीति क्रियातौल्यादिति भावः ॥ उत्तरवाक्ये वेति । तथा च ‘तत्र तस्येवे’त्यनेनैवात्र वतिरिति भावः ॥ प्रत्यक्षादिविरोध इति ।प्रत्यक्षादिभिरुपाधिनाशस्य सिद्धत्वादिति भावः ॥ सर्वदेति । उपाधेः कदाऽप्यनपगमादिति भावः ॥ उभयथेति । जीवनाशपक्षे, सर्वदा संसारित्वपक्षे चेत्यर्थः ॥ सुस्थैवेति । व्यापकनिवृत्तौ व्याप्यनिवृत्तेरावश्यकत्वादिति भावः ।

### ***परिमल ***

पक्षान्तरे वेति । समता भवेदित्युक्तात्पक्षान्तरे वेत्यर्थः ॥ जीवा इति । शेषोक्तिरियम् । मुख्यत इत्यस्य व्याख्या उपाध्यायत्तत्वेनेति । ‘तेन तुल्यं क्रियाचेद्वतिरि’त्युक्तवतिप्रत्यय इति भावेनाह सूर्यकादिनेति । सूर्यकप्रतिमुखादेर्यथोपाध्यायत्तत्वं तथेत्यर्थः । ‘तत्र तस्येवे’ति षष्ठ्यताद्वतिरिति भावेनाह उत्तरवाक्ये वेति सूर्यकादिव दुपाध्यायत्तादिरूपाणामिति सम्बन्ध इत्यर्थः ॥ उभयथेति । उपाधीनां नित्यत्वेऽनित्यत्वे चेत्यर्थः ।

### ***यादुपत्यम्***

पक्षान्तरे वेति । ततश्चाथान्यः पक्षो न पूर्वप्राप्त इत्यर्थः । एवं चायं शङ्क्यमानः पक्षो न पूर्वपक्षिणः किन्तु सिद्धान्तित इत्युक्तं भवति ॥ तुल्यं वर्तत इति । अनेन तेन तुल्यं क्रिया चेद्वतिरि’त्यनेनात्र वतिर्भवतीत्युक्तमिति ज्ञातव्यम् ॥ उत्तरवाक्ये वेति । तदा ‘तत्र तस्येवे’त्यनेनैव वतिरिति भावः ॥

### ***श्रीनिवासतीर्थीया***

‘तत्र तस्येवे’त्यस्यासम्भवात् ‘तेन तुल्यमि’ति क्रियातौल्ये वतिरित्याह सूर्यकादिनेति । तुल्यम् उपाध्यायत्तत्वेन ॥ उभयथेति । उपाध्यायत्तत्वे तन्नाशेन जीवानां नाशापत्या निरधिकारिकतया मोक्षशास्त्रवैयर्थ्यम् । तत्परिहारायोपाधीनां नित्यत्वाङ्गीकारे सदा संसारित्वापत्त्या मोक्षशास्त्रवैय्यर्थ्यमित्युभयथेत्यर्थः ॥

### ***वाक्यार्थरत्नमाला***

वतिरिति भाव इति । सूर्यकादीनामिवेति व्याख्यानादिति भावः ।

