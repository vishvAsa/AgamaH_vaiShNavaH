+++
title = "१० सौत्रपुनरुक्तिपरिहारः"

+++


## तदधीनत्वमेवेति किञ्चित्सादृश्यमेव च

**सौत्रपुनरुक्तिपरिहारः**

**तदधीनत्वमेवेति किञ्चित्सादृश्यमेव च**

### ***सुधा***

सौत्रश्चशब्द आभासत्वसमुच्चयार्थतया व्याख्यातः । अवधारणार्थो वा प्रतिपत्तव्यः । एवं तर्हि पुनरुक्तिदोषः । एवशब्दस्याप्यवधारणार्थत्वादित्यत आह तदधीनत्वमिति ।

## **अनुव्याख्यानम्**

***तदधीनत्वमेवेति किञ्चित्सादृश्यमेव च ।***

***सम्प्रकाशयतः सूत्रगतौ .........***

एवेतिशब्दस्तदधीनत्वमेवेत्यर्थं, चश् च(श्च)शब्दः किञ्चित्सादृश्यमेवेत्यर्थमित्युभावर्थद्वयं सम्प्रकाशयत इत्यावृत्त्या योज्यम् । यद्वैवेतिशब्दस्तदधीनत्वम्, चः किञ्चित्सादृश्यमित्युभावर्थद्वयं सम्प्रकाशयतो ऽवधारयत इति व्याख्येयम् । एतदुक्तं भवति । अत इत्यर्थद्वयं हेतुत्वेनोक्तम् । प्रत्येकं चोपाध्यधीनत्वादिकं व्यावर्तनीयम् । तदधीनत्वादेव तत्सदृशत्वादेवेति । तस्मादुभावपि सार्थकाविति ॥ एवशब्देनैकेनैवशब्देनोभयावधारणं प्रतिषेधति । नन्वेकेनैवशब्देनार्थद्वयस्योक्तत्वादेकेनैवावधारणेनालम् । मैवम् । बुद्ध्या विविक्तेनार्थद्वयेन सम्बन्धात् । अथार्थद्वयमेकीकृत्य कस्मान्नावधार्यते । अस्त्यत्र सूचनीयोऽर्थः । यद्यत एवेत्येतावदेवोच्येत तदेकस्यैवार्थस्यायं परामर्शो न द्वितीयस्य परामर्शो द्वितीयपरामर्शेऽपि मिलितस्य हेतुत्वमिति ज्ञायेत । अवधारणद्वयप्रयोगे तु तदन्यथाऽनुपपत्त्या प्रत्येकं हेतुभूतार्थद्वयपरामर्शो विज्ञायते । तथा च बाधकस्यानेकत्वेन प्राबल्यं विणकृत्यगवेषणप्रयासनि(रासोऽपि न स्या)रसनं च लब्धं स्यात् । तदिदमुक्तं सूत्रगताविति ।

### ***वाक्यार्थचन्द्रिका***

ननु तदधीनत्वमेवेत्युत्तरभाष्यखण्डवैयर्थ्यम् । न चावधारणद्वयस्यैकार्थत्वप्रयुक्तपौनरुक्त्यपरिहारार्थमेतदुक्तमिति वाच्यम् । सूत्रेऽवधारणद्वयस्यैवासत्त्वेन तदर्थैकत्वप्रयुक्तपौनरुक्त्यशङ्कानवकाशात् । न च सौत्रस्य चशब्दस्याप्यवधारणार्थत्वादवधारणद्वयसिद्ध्या युक्तस्तच्छङ्कोदय इति वाच्यम् । ‘तावन्मात्रेण चाभास’ इति पूर्वग्रन्थे तस्याभासत्वहेतुसमुच्चयार्थत्वस्थित्याऽवधारणार्थत्वायोगादित्यत आभासत्वहेतुसमुच्चायकस्यापि तस्यावधारणार्थत्वस्यापि भाष्यकृदभिप्रेतत्वेनावधारणद्वयसिद्धेर्नानुपपत्तिरित्यभिप्रेत्योक्तानुवादपूर्वकं तस्यावधारणार्थतामाह सौत्र इत्यादिना । व्याख्यात इति । ‘तावन्मात्रेण चाभास’ इत्यत्राभासपदेन सौत्रश्चशब्दोऽनुक्तसमुच्चायक इत्यभिप्रेत्याभासत्वहेतुसमुच्चयार्थतया व्याख्यात इत्यर्थः । अत एव तावन्मात्रेण चेत्यनुव्याख्यानगतश्चशब्दः सौत्रचशब्दार्थभूतहेतुसमुच्चायकतया सूर्यकाद्युपमा च तावन्मात्रेणोपात्तेति चार्थ इति व्याख्यात इति द्रष्टव्यम् ॥

आवृत्त्येति । इतिशब्दैवशब्दयोरिति शेषः । अत्र पक्षे तदावृत्तिर्भवतीत्यपरितोषात्पक्षान्तरमाह यद्वेति । तावताऽपि कथं पुनरुक्तिपरिहार इत्यत आह एतदुक्तं भवतीति ॥ अर्थद्वयमिति । तदधीनत्वं तत्सदृशत्वं चेत्यर्थद्वयमित्यर्थः ॥ हेतुत्वेनोक्तमिति । प्रकृतस्य हेतुत्ववाचकत्वादतःशब्दस्यात इत्यत्र प्रातिपदिकेन प्रकृततदधीनत्वतत्सदृशत्वयोः परामर्शसम्भवात्तयोराभासतायां हेतुत्वं ततः परया विभक्त्योक्तमित्यर्थः । प्रत्येकमुपाध्यधीनत्वादिव्यावृत्तिप्रकारमेव दर्शयति तदधीनत्वादेवेत्यादि ॥ तस्मादिति । सूत्र इति शेषः । इतीत्यस्येत्येतदिति पूर्वेणान्वयः । नन्वावृत्त्या भाष्ययोजनायामवधारणद्वयसार्थक्यलाभेऽपि एवेतिशब्दस्तदधीनत्वं च किञ्चित्सादृश्यमित्युभावप्यर्थद्वयं सम्प्रकाशयतोऽवधारयत इति योजनायां भाष्ये सादृश्यमेवेत्येवकारवैयर्थ्यमित्यत आह एवशब्देनेति । (एवशब्देन प्रतिषेधतीति सम्बन्धः) सूत्रगतचैवशब्दयोर्मध्ये येनकेनचिच्छब्देनातःशब्दोक्ततदधीनत्वतत्सदृशत्वरूपहेतुद्वयावधारणप्रतिषेधार्थत्वाद्भाष्ये एवशब्दस्य न वैयर्थ्यमित्यर्थः । नन्वेकेनैवशब्देनेति । एकेनैव सौत्रेणात इतिशब्देनेत्यर्थः । किमत्रार्थद्वयस्यैकेनैवशब्देनोक्ततयाऽविविक्तत्वाप्रत्येकमवधारणद्वयसम्बन्ध एवानुपपन्न इत्यभिप्रायः किंवा सम्भवत्यपि तस्मिन्नर्थद्वयमेकीकृत्यानवधार्य प्रत्येकमवधारणे किं प्रयोजनमिति विकल्पद्वयं मनसि निधायाद्यं दूषयति बुद्ध्येति । एकेन शब्देनोपात्तत्वादर्शद्वयस्य शब्दकृतविवेकाभावेऽपि बुद्धिकृतविवेकसम्भवान्न तत्सम्बन्धानुपपत्तिरवधारणद्वयस्येति भावः । द्वितीयं शङ्कते अथेति ॥ एकीकृत्येति । भेदव्याप्ततयेति शेषः । प्रयोजनसद्भावान्नैवमित्यभिप्रेत्य तदाह अस्त्यत्रेति ॥ एकस्यैवेति । तदधीनत्वतत्सदृशत्वयोरन्यतरस्यैवेत्यर्थः । द्वितयेति । द्वाववयवौ यस्येति ‘सङ्ख्याया अवयवे तयबि’ति तयप् । ननु चात इत्यनेन परामर्शप्रयोजकीभूतप्रकृतत्वस्योभयत्रापि साम्यादविशेषेणोभयपरामर्श एवायं नान्यतरपरामर्श इत्यत आह द्वितयपरामर्शेऽपीति ॥ तदन्यथाऽनुपपत्त्येति । एकस्यावधारणस्य वैयर्थ्यान्यथानुपपत्त्येत्यर्थः । किं तद्विज्ञानेनापि सिद्धमित्यत आह तथा चेति । (सूत्रगताविति सूचनात्सूत्रमेतौ च यदा तत्रत्यौ एतयोरप्युक्तार्थसूचकत्वमस्तीत्यर्थः । अत एव ‘अस्त्यत्र सूचनीयोऽर्थ’ इत्युक्तम्) ।

### ***परिमल ***

व्याख्यात इति । अत एवोपमेत्येव चेति चशब्देन सह सूत्रांशं गृहीत्वा तावन्मात्रेण चाभास इत्यत्र व्याख्यात इत्यर्थः । अन्यथा सूत्रे आभासपदाभावादाभास इत्युक्तिरनुव्याख्याने उत्सूत्रिता स्यादिति भावः । मूले एवे(तीतिपदद्वयस्य)तिपदस्य किञ्चित्सादृश्यमित्यत्राप्यन्वयम् अर्थपदाध्याहारम् एवचेत्यत्र एवशब्दात्परमितिशब्दम् इति चेत्यनन्तरं शब्दपदम् इत्युभाविति चपदद्वयमुपेत्य योजयति एवेतिशब्द इत्यादिना ॥ आवृत्त्येति । एवेतीतिपदद्वयस्येति योज्यम् । एवेतीत्यनन्तरं शब्दपदं चशब्दस्यावृत्तिम् अध्याहारं वोपेत्याह यद्वेत्यादिना । (चइति चशब्द इत्यर्थः ।) एव चेत्यस्य एवशब्दचशब्दावित्यर्थमुपेत्याह इत्युभावर्थद्वयमिति । इत्यर्थद्वयमुभौ सम्प्रकाशयत इति योजना ॥ सूत्रगताविति । सूत्रव्याख्यानप्रस्तावादेव सूत्रीयत्वलाभे सूत्रगतावित्युक्तिबलादेतावानभिप्रायो ज्ञायत इत्यर्थः ॥ आभासत्वहेतुसमर्थनम् ॥

### ***यादुपत्यं***

व्याख्यात सति । ‘तावन्मात्रेण चाभास’ इत्यत्राभासपदेन सौत्रश्चशब्दोऽनुक्तसमुच्चायक इत्यभिप्रेत्याभासत्वहेतुसमुच्चयार्थतया व्याख्यात इत्यर्थः । अत एव तावन्मात्रेण चेत्यनुव्याख्यानगतश्चशब्दः सौत्रचशब्दार्थभूतहेतुसमुच्चयकतया सूर्यकाद्युपमा च तावन्मात्रेणोपात्तेति चार्थ इति व्याख्यात इति द्रष्टव्यम् । आवृत्त्येति । इतिशब्दैवशब्दयोरिति शेषः ॥ हेतुत्वेनोक्तमिति । अत्र चशब्दस्यावधारणार्थताया उक्तत्वेन हेतुसमुच्चायकत्वाभावादतःशब्देनैव हेतूक्तिरित्यभिप्रेत्यैवमुक्तमिति ज्ञातव्यम् ॥ एकीकृत्येति । भेदव्याप्यतया पूर्वमुक्तत्वेनैकीकृत्येत्यर्थः ॥ सूत्रगतावितीति । अनेन हि सूत्रेऽवधारणद्वयं प्रयुक्तमस्तीत्युच्यते । तेनोक्तरीत्या हेतुद्वयावधारणं सूत्रकाराभिप्रेतमिति भगवत्पादैरेवोहः कृत इति ज्ञायते । अन्यथा सूत्रगताविति द्विवचनेनावधारणद्वयस्य सूत्रगतत्वोक्तिर्मूले व्यार्था स्यादिति भावः ।

### ***श्रीनिवासतीर्थीया***

चश्चशब्द इति । अवधारणार्थक इत्यर्थः । ननु यद्वेत्यादिव्याख्यानेऽन्तिमैव शब्दार्थकथनात्तस्यैव वैयर्थ्यमित्यत आह एवशब्देनेति । एवशब्देन प्रतिषेधतीति सम्बन्धः । किं प्रतिषेधतीत्यत आह एकेनेति । सौत्रचकारार्थभूतेनैवकारेणैकेनैवोभयेहत्ववधारणसम्भवात्किमन्येन सौत्रेणैवकारेणेति शङ्कानिरासार्थोऽनुव्याख्यानगतान्तिमैवशब्द इति भावः ॥ एकेनैव शब्देनेति । एकेनैवातःशब्देनेत्यर्थः ॥ अर्थद्वयस्येति । तदधीनत्वतत्सदृश्यरूपार्थद्वयस्येत्यर्थः । अलं सूत्र इति शेषः । तथा च सूत्रे यद्यतःशब्दद्वयं स्यात्तदा तदुभयसम्बन्धायैवशब्दमपेक्षितं स्यान्न ह्येवमस्ति । अतोऽवधरणार्थकश्चशब्दो व्यर्थः सूत्र इति भावः ॥ अर्थद्वयेनेति । एकातःशब्दोक्तेनापीति शेषः ॥ एकीकृत्येति । तदधीनत्वतत्सदृशत्वाभ्यामेवेत्येकीकृत्येत्यर्थः ॥ सूत्रगतावितीति । सूचनात्सूत्रम् एतौ च यदा तत्रत्यौ तदैतयोरप्युक्तार्थसूचकत्वामस्तीत्यर्थः । अत एवास्त्यत्र सूचनीयोऽर्थ इत्युक्तमित्यवधेयम् ।

### ***वाक्यार्थरत्नमाला***

व्याख्यात इत्यर्थ इत्यत्रानुभाष्यकृतेति शेषः । व्याख्यात इतीत्युत्तरत्र टीकायामिति शेषः । अनेन सूत्रकाराभिप्रायवर्णनाभिप्रायेण भाष्य इतिशब्दैवशब्दयोरिति इति । तदधीनत्वमेवेतीत्यस्यैवेतिशब्द इत्यर्थकत्वात् तदधीनत्वमेवेत्यर्थमित्येतावदर्थसमर्पणाय एवशब्देतिशब्दयोरावृत्तिः । किञ्चित्सादृश्यमेव च इत्यत्र चेत्यस्य चशब्द इत्यर्थकत्वात्किञ्चित्सादृश्यमेवेत्यर्थमित्येतावदर्थसमर्पणाय इतिशब्दमात्रस्यावृत्तिरितीतिशब्दैवशब्दयोरावृत्येत्यर्थः । एवेतिशब्दयोरित्युक्ते एवशब्दस्य पूर्वत्र इतिशब्दमात्रस्योत्तरत्रावृत्तिरिति ज्ञानप्रसङ्गात् । पूर्वत्रैव एवेतिशब्दस्यावृत्तिमात्राश्रयणेनाप्युपपत्या उत्तरत्रेतिशब्दस्य नियमेनावृत्यप्रतीतेश्चोक्तविवक्षितार्थप्रतीतिलाभाय इतिशब्दैवशब्दयोरित्युक्तम् । यद्वेति पक्षे एवशब्दचशब्दयोस्तदधीनत्वतत्सदृशत्वरूपार्थप्रकाशकत्वाभावात् संप्रकाशकत्वाभावात् संप्रकाशयत इत्येतद् व्याख्यातम् ।

अवधारयत इति । अत्र पक्षे सादृश्यमेवेति एवकारस्य प्रयोजनम् एवशब्देनेति मूलकार एव वक्ष्यति । प्रातिपदिकेनेति । इदं शब्दैतच्छब्दयोरन्यतरेणेत्यर्थः । अवधारणद्वयेति । तदधीनत्वमेव किञ्चित्सादृश्यमेवेत्यवधारणद्वयेत्यर्थः । एवशब्देन यदवधारणं तत्प्रतिषेधार्थत्वादिति योजना । मूले एकेनैव शब्देनेत्यत्र कोटिर् एवशब्दः । तेनेत्यर्थप्रतीतिनिरासाय व्याचष्टे । एकेनैव सौत्रेणेति । भेदव्याप्यतयेति । अत्र साध्यमानो यो भेदस्तद्य्वाप्यतयेत्यर्थः ।

