+++
title = "०८ जीवानामीशेन किंचित्सादृश्यम्"

+++


## किञ्चित्सुखादिसादृश्यमपीशेनासुरानृते

**जीवानामीशेन किंचित्सादृश्यम्**

**किञ्चित्सुखादिसादृश्यमपीशेनासुरानृते**

### ***सुधा***

ननु चित्त्वमात्रमित्यसत् । मुक्तौ सुखाद्यङ्गीकारविरोधादित्यत आह किञ्चिदिति ।

## **अनुव्याख्यानम्**

***किञ्चित्सुखादिसादृश्यमपीशेनासुरानृते ।***

असुरान्विहायान्येषां जीवानामीशेन किञ्चित्सुखादिसादृश्यमप्यस्त्येव । सुखादिसादृश्यं विद्यमानमप्यसर्वगामित्वान्नोक्तम् । चित्त्वसादृश्यं तु सर्वगामित्वादुक्तमिति भावः । निरवधिकसुखादिव्यवच्छेदाय किञ्चिदित्युक्तम् । अन्यथा हि हेतोर्विरुद्धता स्यात् ।

### ***वाक्यार्थचन्द्रिका***

ननु यदि सुखादिसादृश्यमस्ति तर्हि तदपि वक्तव्यमेव । अन्यथा सतश्चित्त्वस्याप्यवक्तव्यत्वापातात् । विद्यमानत्वाविशेषेऽपि सुखादिसादृश्यस्यावक्तव्यत्वे चित्त्वसादृश्यस्यैव च वक्तव्यत्वे नियामकाभावादित्यत आह सुखादीति ॥ अन्यथेति । निरवधिकसुखाव्यवच्छेद इत्यर्थः ॥ विरुद्धतेति । निरवधिकसुखादिसादृश्यस्य भेदाभावव्याप्तत्वात्तेन भेदसाधनस्य विरुद्धत्वादित्यर्थः ।

### ***परिमल ***

अन्यथेति । निरवधिकसुखेन सादृश्यस्याभासत्वहेतुशरीरप्रवेश इत्यर्थः । हेतोर् आभासत्वहेतोः ।

### ***श्रीनिवासतीर्थीया***

अन्यथा हीति । निरवधिकसुखादिसादृश्यस्याभासत्वहेतुशरीरप्रवेशे तेन जीवब्रह्मभेदसाधनं विरुद्धं स्यादित्यर्थः ।

