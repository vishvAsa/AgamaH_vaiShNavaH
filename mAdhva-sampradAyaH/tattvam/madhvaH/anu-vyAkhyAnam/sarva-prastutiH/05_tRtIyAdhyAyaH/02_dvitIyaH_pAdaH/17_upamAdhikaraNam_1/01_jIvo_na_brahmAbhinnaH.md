+++
title = "०१ जीवो न ब्रह्माभिन्नः"

+++


## ॐ अत एव चोपमा सूर्यकादिवत् ॐ

**॥ अथ उपमाधिकरणम् ॥**

**जीवो न ब्रह्माभिन्नः**

**ॐ अत एव चोपमा सूर्यकादिवत् *ॐ***

### ***सुधा***

॥ ॐ अत एव चोपमा सूर्यकादिवत् ॐ ॥ इह परमेश्वरे जीवस्यात्यन्तिकभक्तिसिद्धये भेदाभेदमतं निराक्रियते । तथा हि । जीवब्रह्मणोर्भेदस्तावत्सिद्धान्तिनाऽङ्गीक्रियत एव । अभेदस्त्वनुमानतः सिद्धः । जीवो ब्रह्माभिन्नश्चेतनत्वाद्ब्रह्मवत् । ब्रह्मांशत्वात् । यो यदंशः स तदभिन्नो यथेश्वरांशो मत्स्यादिस्तदभिन्न इति । अतो भिन्नाभिन्नो ब्रह्मणा जीव इत्येवं प्राप्ते प्रतिविहितं सूत्रकृता सूर्यकादिवदिति सूत्रखण्डेन । तदेतद्दृष्टान्तवचनमात्रं न कस्यचिदर्थस्य साधकं बाधकं वेत्यतः पूर्वपक्षनिषेधपूर्वकं प्रतिज्ञाहेतू दर्शयति न चेति ।

## **अनुव्याख्यानम्**

***॥ ॐ अत एव चोपमा सूर्यकादिवत् ॐ ॥***

***न च चित्वादभिन्नत्वं जीवस्येशवदाप्यते ॥***

***यत आभासतामेव श्रुतिरस्य वदत्यलम् ।***

चित्त्वादित्यंशत्वस्याप्युपलक्षणम् । अभिन्नत्वं ब्रह्मणेति शेषः । ईशवद् ब्रह्मवदीश्वरावतारवच्च । आप्यते युज्यते । अस्य जीवस्य । अस्य ब्रह्मण आभासताम् । एवेत्यविगानेनालं विस्पष्टम् । एतदुक्तं भवति । न चेतनत्वाद्यनुमानेन जीवस्य ब्रह्माभेदसाधनं युक्तम् । जीवो ब्रह्माभिन्नो न भवति तदाभासत्वाद्यो यदाभासो नासौ तदभिन्नो यथासूर्यकादिः सूर्यादिनेत्यनुमानविरोधात् । न चासिद्धो हेतुर्विस्पष्टश्रुतिसिद्धत्वादिति ।

### ***वाक्यार्थचन्द्रिका***

ॐ अत एव चोपमा सूर्यकादिवत् ॐ ॥ आपातप्रतीतभाष्यदिशेदमधिकरणमभेदनिरासेन भेदपरमिति प्रतीयते । तच्चायुक्तम् । ‘पृथगित्यत्र पूर्णते’ति भेदसमर्थनस्य पृथगधिकरण एव समाप्त्वाभिधानेन तदुत्तरसूत्राणां भेदपरत्वाभावसिद्धेरिति भावेन पादसङ्गतिं दर्शयन्नेव प्रकारान्तरेणैतदधिकरणप्रतिपाद्यमाह इहेत्यादिना । ननु ‘न च चित्त्वादभिन्नत्वमि’त्यादिनोत्तरत्राभेदस्यैवाशङ्क्य निरसनाद्भेदपरत्वमेवास्य सूत्रस्य युक्तम् । न च पौनरुक्त्यं दोषः । वाक्यान्तरद्योतकत्वादित्युक्तरीत्या भेदपरसूत्रान्तरेष्विव तत्परिहारसम्भवात् । तत्कथं भेदाभेदमतनिरासकत्वमस्य स्यादित्यतोऽत्र पूर्वपक्षभाष्ये भेदस्य सिद्धान्तिनाऽङ्गीकृतत्वेन तत्साधने सिद्धसाधनत्व प्रसङ्गादेव तदसाधनम् । न तु भेदस्य स्वानभिमतत्वात् । अतो न दोष इत्याह भेदस्तावदिति ॥ न कस्यचिदिति । अन्यथा प्रतिदृष्टान्तवचनेन विपरीतस्याप्यर्थस्य सिद्धिप्रसङ्गादिति भावः ॥ पूर्वपक्षनिषेधपूर्वकमित्यादि । अनेन ‘न चे’त्यादिपूर्वार्धः पूर्वपक्षनिषेधपरः । चित्त्वादित्यस्य तद्बहिर्भावेन तदावृत्त्या प्रतिज्ञोपदर्शनपर इत्युक्तं भवति । ‘चेतनत्वेन चांशत्वादि’त्युपसंहारेंऽशत्वस्यापि श्रवणात्तदनुसारेणोपक्रमोक्तं चित्त्वं तदुपलक्षणतया व्याख्याति चित्त्वादितीति ॥ ईशवद्ब्रह्मवदिति । यद्यप्यत्रेशशब्दवाच्येशस्यापि चेतनत्वाद्ब्रह्माभिन्नत्वाच्चोक्तसाध्यसाधनवत्तया दृष्टान्तत्वसम्भवान्न तत्परित्यागेन ब्रह्मणो दृष्टान्ततया व्याख्यानमुचितम् । तथाऽपि परमार्थभूतमायासम्बद्धस्य ब्रह्मण एव परमते ईशत्वात्तत्र विशेष्यभूतब्रह्ममात्रस्योक्तसाध्यसाधनवत्तया दृष्टान्तत्वसम्भवे तत्परित्यागेन विशिष्टब्रह्मभूतस्येशस्य तत्त्वेनोपादानमनुचितमिति भावेन विशेष्यभूतब्रह्ममात्रपरत्वेनेदमीशशब्दव्याख्यानमित्यवधेयम् । ब्रह्मणो ब्रह्मांशत्वाभावेन साधनवैकल्यापत्त्या चेतनत्वानुमान इव ब्रह्मांशत्वानुमाने दृष्टान्तत्वासम्भवात्तद्धेत्वभिप्रायेणेशशब्दतात्पर्यमाह ईश्वरावतारवच्चेति । मत्स्यादिरूपब्रह्मांशवदित्यर्थः । भगवदाभासत्ववज्जन्यत्वादेरपि श्रुत्या प्रतिपादनादाभासतामेवेत्यवधारणानुपपत्तिमाशङ्क्य तत्तात्पर्यमाह अविगानेनेति । किमनेन ग्रन्तेनाभेदानुमानस्य दूषणमुक्तं भवतीति न प्रतीयते । आभासत्वस्य श्रुतिसिद्धत्वोक्तेरपि प्रयोजनं न दृश्यत इत्यतस्तदुभयं दर्शयति एतदिति । सूर्याकादिरिति । सूर्यप्रतिबिम्बादिरित्यर्थः । सूर्यादिप्रतिबिम्ब इत्येवार्थः । अत एव भाष्ये ‘सूर्यादिप्रतिबिम्बोपमत्वत’ इत्येवोक्तमिति ।

### ***परिमल ***

अत एव चोपमा । क्रमेण हेतुद्वयस्य दृष्टान्तलाभाय ईशवदित्येतद् द्वेधा व्याचष्टे ब्रह्मवदीश्वरावतारवच्चेति । अस्येतिपदमावृत्य बिम्बप्रतिबिम्बरूपोभयपरत्वेन व्याचष्टे अस्य जीवस्येत्यादि । एवकारार्थोऽविगानेनेति । निस्संदेह इत्यर्थः ।

### ***यादुपत्यम्***

ॐ अत एव चोपमा सूर्यकादिवत् ॐ ॥ अंशत्वस्याप्युपलक्षणमिति । ‘चेतनत्वेन चांशत्वादि’ति वक्ष्यमाणत्वादिति भावः । भास्करमते ईश्वराज्जीवस्यात्यन्तभेद एवेति वक्ष्यमाणत्वेन साध्यवैकल्यं स्यादित्यत आह ईशवद्ब्रह्मवदिति । नन्वेवं द्वितीयहेतौ साध्यवैकल्यमित्यत आह ईश्वरावतारवच्चेति ॥

### ***श्रीनिवासतीर्थीया***

ॐ अत एव चोपमा सूर्यकादिवत् ॐ ॥ दर्शयतीति । पूर्वार्धेन प्रतिज्ञा उत्तरार्धेन हेतुर्दर्शित इति भावः । अयं चाभासत्वरूपहेतुः सौत्रचशब्दसूचित इति ज्ञातव्यम् । सौत्रश्चशब्द आभासत्वसमुच्चयार्थतया व्याख्यात इति वक्ष्यमाणत्वात् । द्वितीयहेतावपि ब्रह्मण एव दृष्टान्तत्वे तत्रांशत्वाभावेन साधनवैकल्यं स्यादित्यतो दृष्टान्तान्तरमाह ईश्वरावतारवदिति ।

### ***वाक्यार्थरत्नमाला***

ॐ अत एव चोपमा सूर्यकादिवत् ॐ ॥ भाष्यदिशेशेति । चशब्देन भेदं दर्शयतीति । आत्यन्तिकभक्तिसिद्धय इत्युक्तिप्रयोजन कथनमेतत् । अभेदस्यैवेति । न तु भेदस्यापीति । भेदाभेदशङ्कातन्निरसनयोरभाव इत्याशयः । वाक्यान्तरेति । यद्यपि तदुत्तरसूत्राणां भेदपरत्वासिद्धेरित्युक्तस्य न परिच्छेदोऽनेन भवति । तथापि पूर्वत्र वस्तुस्थितिकथनम् । अत्र तु कथं चिद्भेदपरत्वमेवोपपादयितुं शक्यमित्युत्तरत्र तात्पर्यात् । अत एव सम्भवादित्युक्तम् । भेदपरसूत्रान्तरेष्विति । भेदव्यपदेशाच्चेत्यादि सूत्रेष्वित्यर्थः । अतो न दोष इति । न च चित्वादभिन्नत्वमित्युत्तरवाक्यस्याभेदमात्राशङ्कानिरासार्थत्वेन भेदमात्रपरत्वाद्भेदाभेदमतनिरासकत्वायोग इत्ययं दोषो नेत्यर्थः । प्रतिदृष्टान्तेति । साध्याभाववत्पदार्थदृष्टान्तेत्यर्थः । अनेन ‘‘न चे’’त्यादिपूर्वार्ध इति । यत आभासतामेवेत्युत्तरार्धेन हेतोरभिधानस्य स्पष्टत्वमभिप्रेत्य प्रतिज्ञोपदर्शकत्वमस्य व्युत्पादितम् । पूर्वपक्षप्रतिषेधपरोऽपि प्रतिज्ञोपदर्शनपर इति योज्यम् । विशिष्टस्य जीवो ब्रह्माभिन्नो नेतिप्रतिज्ञोपदर्शकत्वायोगादुक्तम् । चित्वादित्यस्येति । उपलक्षणं चैतत् । ईशवदाप्यत इत्यस्य बोध्यम् । तथा च चित्वादित्यादेस्त्यागे सति न च जीवस्याभिन्नत्वमित्येवमावृत्येति सिध्यति । अत्र तद्बहिर्भावेनावृत्या त्विति पाठः । तदावृत्येति पाठो लेखकागतः । ब्रह्मांशत्वानुमान इति । ब्रह्मण इति वर्तते । अत्रैतदितीत्यनन्तरं सूर्यकादिरित्यारभ्यैति वेत्यन्तानन्तरं साकाङ्क्षत्वादित्यारभ्य भवतीत्यन्तो ग्रन्थपाठः । सूर्यप्रतिबिम्बादिरिति । इवेति प्रतिकृता ..... प्रतिबिम्बादिरित्युक्ते अन्यप्रतिबिम्बभूतानामपि प्राप्तावपि तेषामिवान्येषां प्रतिबिम्बभूतानामपि ग्रहणं प्रसज्येत । तद्य्वावृत्तये व्याख्यानान्तरमाह । सूर्यादीति । इत्येवोक्तमिति वेति पाठः ।

