+++
title = "०३ वेदवाचां महातात्पर्यं गुणपरिपूर्णत्वे"

+++


## दुःज्ञाप्ययसुखावाप्तिहेतुत्वेनैव वेदवाक्

**वेदवाचां महातात्पर्यं गुणपरिपूर्णत्वे**

**दुःज्ञाप्ययसुखावाप्तिहेतुत्वेनैव वेदवाक्**

### ***सुधा***

स्यादेवम् । यदि परमेश्वस्य सकलगुणपरिपूर्णत्वे निरस्तसमस्तदोषत्वे च वेदादीनां महातात्पर्यमित्यर्थः प्रमाणवान्स्यात् । तदेव तु न पश्याम इत्यत आह दुःखेति ।

## **अनुव्याख्यानम्**

***दुःज्ञाप्ययसुखावाप्तिहेतुत्वेनैव वेदवाक् ॥***

***भवेन्मानं ........ ...... .......***

मोक्षहेतुत्वेनेति वक्तव्ये दुःखाप्ययेत्यादिवचनं वादिविप्रतिपत्तेर्मोक्षस्वरूपनिरूपणार्थमात्यन्तिकदुःखनिवृत्तिर्निरतिशयसुखाभिव्यक्तिश्च मुक्तिरिति । यद्वाऽप्रधानप्रयोजनस्वर्गादिसङ्ग्रहार्थमिदम् । इत्थम्भूतलक्षणे तृतीया । दुःखाप्ययसुखावाप्तिहेतुत्वेनैव तद्धेतुत्वं यथा निर्वहेत्तथैव, मानं कस्यचिदर्थस्य प्रतिपादिका भवेत् । वेदवागिति स्मृत्यादेरुपलक्षणम् ।

एतदुक्तं भवति । शास्त्रेण हि विषयप्रयोजनवता भाव्यम् । प्रमाणत्वात्परार्थत्वाच्च । तत्र यदा विषयः सन्दिग्धः प्रयोजनं च निश्चितं तदा निश्चितेन प्रयोजनेनानिश्चितो विषयो निश्चेतव्यः । न हि शास्त्रं साक्षात्प्रयोजनस्य कारकम् । किन्तु विषयप्रतिपादनद्वारैव । तथा च तत्प्रयोजनं यस्मिन्ज्ञापिते सम्पद्यते स एव विषयोऽवधार्यते । अन्यथा विषयप्रयोजनयोरसम्बद्धत्वेन शास्त्रस्यानुपादेयताऽऽपत्तेः । वेदादेश्च मोक्ष एव प्रधानं प्रयोजनम् । ‘तेषां दुःखप्रहाणाय श्रुतिरेषा प्रवर्तत’ इत्यादेः । स्वर्गादिकं चाप्रधानम् । अतः स एव विषयः कल्पनीयो यस्मिन्ज्ञाते मोक्षादिकं सम्पद्येतेति ।

### ***वाक्यार्थचन्द्रिका***

ननु दुःखाप्ययसुखावाप्त्योः संसारदशायामपि सत्वान्न तन्मात्रस्य मोक्षत्वमिति कथमस्य मोक्षस्वरूपनिरूपणार्थतेत्यतोऽत्र दुःखाप्ययशब्दस्यात्यन्तिकदुःखनिवृत्तिपरत्वेन दुःखनिवृत्तिमात्रपरत्वस्य, सुखावाप्तिशब्दस्य च निरतिशयसुखाभिव्यक्तिपरत्वेन यत्किञ्चित्सुखावाप्तिपरत्वस्य, अभावेन संसारसाधारण्याभावाद्युक्तं मोक्षस्वरूपप्रतिपादकत्वमित्यभिप्रेत्य तत्तात्पर्यमाह आत्यन्तिकेति । इदानीं मोक्षस्वरूपनिरूपणस्यापि प्रयोजनविशेषाभावं मन्वानः पक्षान्तरमाह यद्वेति । मोक्षहेतुत्वेनेत्युक्ते स्वर्गादिहेतुत्वाभावप्रसङ्गात्तद्धेतुत्वस्यापि ज्ञापनार्थं तथाऽनुक्त्वा दुःखाप्ययसुखावाप्तिहेतुत्वेनेत्येवोक्तमित्यर्थः ॥ इत्थम्भूतेति । अर्थविप्रतिपादकत्वरूपं प्रकारान्तरं प्राप्तस्य शास्त्रस्य दुःखाप्ययसुखावाप्तिहेतुत्वं चिन्हमिति तत्र तृतीयेत्यर्थः । दुःखाप्ययसुखावाप्तिहेतुत्वस्यार्थविप्रतिपादकत्वं विनाऽनुपपत्तेस्तच्चिन्हत्वमिति भावः ॥ प्रमाणत्वादिति । अत्र प्रमाणत्वाद्विषयवता भाव्यं परार्थत्वाद्विषयप्रयोजनवता भाव्यमिति हेतुहेतमद्भावो द्रष्टव्यः । ननु शास्त्रसाध्यत्वात्प्रयोजनस्य विषयेण विनाऽपि शास्त्रेणैव निष्पन्नत्वान्न तस्य विषयनिश्चायकत्वमित्यत आह न हीति ॥ विषयप्रतिपादनद्वारैवेति । अन्यथा शास्त्रत्वमेव न स्यात् । वक्तृश्रोत्रोरभिमतमनन्यसाध्यं फलमधिकृत्य तद्धेतुभूतं प्रमाणान्तराप्राप्तमर्थं प्रतिपादयतां वाक्यानां समूहस्यैव शास्त्रत्वादिति भावः ॥ मोक्षादिकमित्यादिपदेनाप्रधानप्रयोजनस्य स्वर्गादेः परिग्रहः ।

### ***परिमल ***

इत्थम्भूतेति । कञ्चित्प्रकारं प्राप्त इत्थम्भूतः, तल्लक्षणे तज्ज्ञापन इत्युपेत्य व्यनक्ति दुःखाप्ययेति ॥ परार्थत्वादिति । परं प्रति प्रवृत्तत्वादित्यर्थः ।

### ***श्रीनिवासतीर्थीया***

कर्तृकरणयोस्मृतीयेत्युक्तत्वेन प्रकृते तयोरर्थयोरयोगादाह इत्थम्भूतेति । मानत्वरूपप्रकारप्राप्ताया वेदवाचो दुःखाप्ययसुखावाप्तिहेतुत्वं ज्ञापकमित्यर्थः । कथं ज्ञापकमित्यतस्तद्दर्शयति तद्धेतुत्वं यथा निर्वहेत्तथैव मानमिति । ननु शास्त्रस्य साक्षात्प्रयोजनकत्वात्किं विषयप्रतिपादनद्वारेण । येन तत्र विषये महातात्पर्यं वाच्यमत आह न हीति ।

### ***वाक्यार्थरत्नमाला***

किञ्चित्प्रकारं प्राप्त इत्थंभूतस्तस्य लक्षणम् । तत्र तृतीयेति सूत्रार्थं मनसि निधाय लक्षणविषयतां दर्शयति । अर्थविप्रतिपादकत्वरूपमिति । तत्रेति । लक्षणाभिधायिहेतुत्वशब्देत्यर्थः । कमण्डलुना छात्रमद्राक्षीदित्यत्र छात्रत्वप्रकारं प्राप्तस्य कमण्डलुशब्दे तृतीया यथा तथेति भावः । एतच्च कञ्चित्प्रकारं प्राप्त इत्यंभूतस् तस्य लक्षणं चिह्नमित्यादि जन्माधिकरणीयटीकाव्याख्यावसरे विवृतम् । ‘‘लेशत’’ इति गीताभाष्याद्यपद्यव्याख्यानटीकाप्रपञ्चेऽस्मदीयव्युत्पादनानुसारेण विविचारोऽवधेयः । तचिह्नत्वमिति । तद्गमकत्वमित्यर्थः । तत्वनिर्णयटीकानुसारेणाह । वक्तृश्रोत्रोरिति ।

