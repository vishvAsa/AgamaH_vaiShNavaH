+++
title = "०५ अनुमानेन भगवत्प्रीतिसाध्यत्वं मोक्षस्य समर्थनम्"

+++


## इत्यादिवेदस्मृतिगवाक्यैरेवावसीयते

**अनुमानेन भगवत्प्रीतिसाध्यत्वं मोक्षस्य समर्थनं**

**इत्यादिवेदस्मृतिगवाक्यैरेवावसीयते**

### ***सुधा***

वाक्योदाहरणफलमाह इत्यादीति ।

## **अनुव्याख्यानम्**

***इत्यादिवेदस्मृतिगवाक्यैरेवावसीयते ।***

अवधारणेन प्राबल्यं सूचयति । ‘प्रसादेन मुक्तिः सगुणवेदनादि’ति वक्ष्यमाणमत्रापि सम्बध्यते । अत्रानुमानमप्याह लोकतश्चेति ।

**अनुव्याख्यानम्**

***लोकतश्च प्रसादेन मुक्तिः स गुणवेदनात् ।***

इतिशब्दोऽध्याहार्यः । अवसीयते इति र्वतते । भगवत्प्रसादेन संसारान्मुक्तिर्भवति स भगवत्प्रसादस्तद्गुणोत्कर्षवेदनाद्दोषाभाववेदनाच्च भवतीत्ययमर्थो लोकतो लोकदृष्टान्तोपेतानुमानतश्चावसीयते । तथा च प्रयोगः । संसारान्मुक्तिः (परमपु) समर्थपुरुषप्रसादसाध्या मुक्तित्वान्निगडमुक्तिवत् । न (च) हि भगवतोऽन्यस्तत्र समर्थोऽस्ति । विमतो भगवत्प्रसादो गुणोत्कर्षज्ञानसाध्यो महाप्रसादत्वाद्राजप्रसादवत् । पक्षतुल्यत्वान्न व्यभिचारश्चोदनीयः ।

### ***वाक्यार्थचन्द्रिका***

लोकतश्चेत्यादिना प्रमाणान्तरस्याप्यत्राभिधानाद्वाक्यैरेवेत्यवधारणानुपपत्तिरित्यत आह अवधारणेनेति । अत्र ‘लोकत’श्चेत्युक्तहेतुं प्रति ‘प्रसादेन मुक्तिः सगुणवेदनादि’त्यस्य साध्यत्वाप्रतीतेरितिशब्दाध्याहारेण योजयति इतिशब्द इति । न च पूर्ववाक्यस्थेतिशब्दानुवृत्यैवोपपत्तेः किमध्याहारेणेति वाच्यम् । अन्यान्वितस्यान्यत्रान्वयानुपपत्त्याऽध्याहारस्यावश्यकत्वात्साकाङ्क्षत्वाद्वाक्याभासतां परिहरति अवसीयत इति । लोकस्याप्रमाणत्वादाह लोकत इति । समर्थपुरुषेति उद्देश्यसिद्ध्यर्थं विणम् । भगवत्प्रसादसाध्यत्वस्यैवोद्देश्यत्वान्न चैवं भगवत्प्रसादसाध्येत्येव साध्यतां किं पर्यवसानसापेक्षेणानेनति वाच्यम् । दृष्टान्ते साध्यवैकल्यपरिहाराय तस्यावश्यकत्वादिति भावः ॥ महाप्रसादत्वादिति । कर्मादिसाध्ये भगवत्प्रसादे व्यभिचारवारणाय महत्त्वेन प्रसादो विशेषितः । तदर्थश्चोत्तमत्वं मोचकत्वमिति यावत् । नन्विन्द्रप्रसादकामो‘ऽहल्यायै जारे’ति तन्निन्दामेव करोति । अतो भग्नव्याप्तिकमनुमानमित्यतो गीताभाष्यरीत्या ‘दोषकृतोऽपि ते तत्फलं बहुतरो लेपो नासीदि’त्यर्थप्रतिपादकतया तद्वाक्यस्योत्कर्षमात्रपरत्वेन पक्षतुल्यत्वान्न तत्र व्यभिचार इत्याह पक्षतुल्यत्वादिति । केचित्तु चैद्यादीनां मोक्षसाधनभगवत्प्रसादस्य महाप्रसादत्वेऽपि द्वेषसाध्यत्वेन गुणोत्कर्षज्ञानसाध्यत्वाभावात्तत्र व्यभिचार इत्यत इदमुक्तमित्याहुः ।

### ***परिमल ***

अत्रापीति । ‘इत्यादिवेदस्मृतिगवाक्यैरेवे’त्यत्रापीत्यर्थः । क्षुद्रफलहेतुप्रसादे व्यभिचारनिरासाय महाप्रसादत्वादिति प्रसादे महत्त्वविणम् । ननु ‘कामाद्गोप्यो भयात्कंस’ इत्यादेर्गोपिकादिमुक्तिहेतुप्रसादे कामादिजन्ये व्यभिचार इत्यत आह पक्षतुल्यत्वादिति । ज्ञानपादे तत्तात्पर्यस्य वक्ष्यमाणत्वात् । तत्रापि गुणोत्कर्षमानजन्य एव प्रसाद इति भावः ।

### ***यादुपत्यम्***

महाप्रसादत्वादिति । अत्र स्वर्गजनके कर्मसाध्येऽधमप्रसादे व्यभिचारवारणाय महेत्युक्तम् । तदर्थश्चोत्तमत्वं मोचकत्वमिति यावत् । ‘उत्तमस्त्वेव मुक्तिद’ इति वचनात् । ननु चैद्यादिमोचकभगवत्प्रसादेऽस्य हेतोर्व्यभिचार इत्यत आह पक्षतुल्यत्वादिति । तत्रापि भगवद्गुणोत्कर्षज्ञानसाध्यत्वमस्तीत्यन्यत्रोपपादितमिति भावः । अथवेन्द्रमहाप्रसादकामोऽहल्यायै जारेति तन्निन्दामेव करोति ततस्तत्र व्यभिचार इत्यत आह पक्षेति । अहल्याजारत्वप्रतिपादकं वाक्यमपि ‘दोषकृतोऽपि न बहुतरो लेपो आसीदि’तीन्द्रगुणोत्कर्षप्रतिपादकतया तत्स्तुतिरूपमेव न निन्दारूपमिति गीताभाष्ये प्रतिपादितमित्यर्थः ॥ ३२८ ॥

### ***श्रीनिवासतीर्थीया***

सूचयतीति । शब्दादेव प्रमित इतिवदिति भावः । तत्र संसारान्मोचने ।

### ***वाक्यार्थरत्नमाला***

‘‘अहल्यायै जार’’ इति तद्द्वितीयाध्यायस्थगीताभाष्यटीकानुसारेणाह । नन्विन्द्रप्रसादकाम इत्यादि । अन्यथाख्यातिकृतोदाहृतं तन्मूलग्रन्थे स्वयमुत्प्रेक्षितं पक्षमनुवदति । केचित्विति । गीताभाष्यरीत्या ग्रन्थप्रवृत्तिपरित्यागेन प्रकारान्तरकल्पनायोग इत्यरुचिं सूचयत्याहुरित्यनेन ।

