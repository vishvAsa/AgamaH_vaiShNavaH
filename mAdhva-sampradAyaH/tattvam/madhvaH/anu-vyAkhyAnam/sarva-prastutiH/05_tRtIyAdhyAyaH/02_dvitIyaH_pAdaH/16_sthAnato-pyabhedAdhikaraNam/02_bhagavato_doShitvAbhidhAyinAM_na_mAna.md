+++
title = "०२ भगवतो दोषित्वाभिधायिनां न मानता"

+++


## ॐ न भेदादिति चेन्न प्रत्येकमतद्वचनात् ॐ

**भगवतो दोषित्वाभिधायिनां न मानता**

***ॐ न भेदादिति चेन्न प्रत्येकमतद्वचनात् ॐ***

### ***सुधा***

ॐ न भेदादिति चेन्न प्रत्येकमतद्वचनात् ॐ ॥ उक्तमर्थमाक्षिप्य समाधातुं सूत्रं न भेदादिति । निर्भेदं सर्वत्र सर्वदोषदूरं सकलगुणपरिपूर्णं ब्रह्मेति नोपपद्यते । ‘कार्यकारणबद्धौ तावि’त्यादिश्रुतिपुराणादिवाक्यैर्भिन्नत्वदोषित्वाल्पगुणत्वादेर्भेदशब्दोपलक्षितस्योक्तत्वादित्याक्षेपार्थः । नेति परिहारांशं व्याचष्टे तद्विरुद्धं त्विति ।

## **अनुव्याख्यानम्**

***ॐ न भेदादिति चेन्न प्रत्येकमतद्वचनात् ॐ ॥***

***तद्विरुद्धं तु यत्तत्र मानं नैव क्वचिद्भवेत् ॥***

यत्तु वाक्यं तस्योक्तार्थस्य विरुद्धं प्रतीयते तत्तत्र उक्तविरुद्धे क्वचिदर्थे मानं नैव भवेत्किन्त्वन्य एव तस्यार्थः प्रतिपत्तव्यः । कुत इत्यतः प्रत्येकमतद्वचनादित्युक्तम् । तदनुपपन्नमिवाभाति । सर्वत्र हीत्युक्तस्य प्रतिपक्षचोदनायां पुनस्तन्मात्रोपन्यासस्य व्यर्थत्वात् । अतस्तात्पर्यमाह महातात्पर्येति ।

**अनुव्याख्यानम्**

***महातात्पर्यरोधेन कथं तन्मानमत्र तु ॥***

सकलस्मृतीतिहासपुराणानां परमेश्वरस्यादोषदूरत्वे समस्तगुणपरिपूर्णत्वे च यन्महातात्पर्यं तद्विरोधेन तद् वाक्यम् अत्र भगवतो दोषित्वादौ कथं मानं भवेत् । तुशब्दो महावाक्यत्वावान्तरवाक्यत्वलक्षणविशेषार्थः । दृष्टं हि निर्णीतमहावाक्यार्थविरुद्धस्य तदवान्तरवाक्यस्य तत्राप्रामाण्यम् । यथा स्वर्गप्रयोजनाग्निहोत्रपरमहावाक्यार्थविरुद्धस्य यद्यमुष्मिन्ल्लोकेऽस्ति वा न वेत्यादेस्तदवान्तरवाक्यस्य । महावाक्यं हि प्रधानम् । अनन्यार्थत्वात् । अप्रधानं त्ववान्तरवाक्यम् । तदर्थप्रतिपत्तिहेतुत्वात् ।

### ***वाक्यार्थचन्द्रिका***

ॐ न भेदादिति चेन्न प्रत्येकमतद्वचनात् ॐ ॥ तन्मात्रोपन्यासस्येति । यद्यपि प्रत्येकमित्यनेनादरसूचनेनाधिकबलत्वसूचनान्न तन्मात्रोक्तिरियं तथाऽपि तद्व्युत्पादकयुक्त्यनुपन्यासान्नाधिकबलत्वसिद्धिरित्यभिप्रेत्य वैयर्थ्यादित्युक्तमिति ध्येयं तात्पर्यमाहेति । तज्ज्ञापिकां युक्तिमाहेत्यर्थः । ननु श्रुत्यादीनां विष्णोरदोषदूरत्वादौ महातात्पर्यविरोधेन तद्दोषवत्त्वाभिधायकवाक्यानां दोषित्वादावमानत्वमित्येव कुतः कल्प्यम् । नियामकविशेषाभावेन दोषाभिधायकवाक्यविरोधान् निर्दोषत्वाभिधायकवाक्यानामेव निर्दोषत्वादौ महातात्पर्याभावस्यापि वक्तुं शक्यत्वादित्यतो दोषाभावाभिधायकवाक्यानां महावाक्यत्वेन प्राबल्यात् । दोषवाक्यानां चावान्तरवाक्यत्वेन दौर्बल्यान्महातात्पर्यविरोधेन दोषवाक्यानाममानत्वकल्पनमेव युक्तं न तु वैपरीत्यमित्यभिप्रेत्य बाध्यबाधकभावप्रयोजकतयाऽभिमतस्य महावाक्यत्वादिविस्य मूलारूढतासिद्ध्यर्थं तत्समर्पकतया तुशब्दं व्याचष्टे ॥ तुशब्द इति । नन्वस्त्वेवं महावाक्यत्वावान्तरवाक्यत्वाभ्यां वाक्यद्वयस्य वैलक्षण्यं तथाऽपि महावाक्यविरोधेनावान्तरवाक्यस्य बाध इत्येतत्कुत इत्यतः किमेवंवादिनो महावाक्यविरोधेनावान्तरवाक्यस्य बाधो न दृष्ट इत्यभिमतं किंवा न तत्र नियामकमस्तीति विकल्पद्वयं मनसि निधायाद्यं दूषयति दृष्टं हीति । तत्र अवान्तरवाक्यस्य स्वार्थेऽप्रामाण्यमिति सम्बन्धः । तस्य हि प्रधानीभूताग्निहोत्रवाक्यानुरोधेन दिक्ष्वतीकाशाः कर्तव्या इत्यत्रैव प्रामाण्याङ्गीकारादिति भावः । धूमपरिहाराय दिक्षु रन्ध्राणि कर्तव्यानीति यावत् । द्वितीयं दूषयति महावाक्यं हीति ।

### ***परिमल ***

न भेदादिति चेदिति सूत्रं स्वयमेव विवृणोति ॥ उक्तमर्थमित्यादिना । समग्रसूत्रस्य परमतानुवादे लिखितत्वात्प्रतीकमात्रमेतन्न भेदादित्येतावन्मात्रं सूत्रमिति ज्ञेयम् ॥ इत्यादिश्रुतिपुराणेति । ‘कार्यकारणबद्धौ ताविष्येते विश्वतैजसौ’ इति माण्डूकश्रुतौ भागवतादिपुराणरामायणादिवाक्यैरित्यर्थः । इत्युक्तमिति । सूत्रकृतैवेति योज्यम् ॥ इत्युक्तस्येति । ‘एतमेव ब्रह्मे’ति श्रुतौ सर्वत्र निर्दोषासद्गुणमेकमेव श्रूयत इत्युक्तस्य कार्यकारणबद्धाविति श्रुतिपुराणादिरूपप्रतिपक्षशङ्कायाम् अतद्वचनाद्भगवद्रूपाणामभेदवचनादिति प्रागुक्ताभेदोक्तिमात्रोपन्यासस्य प्रतिपक्षक्षेपणाशक्ततया व्यर्थत्वादित्यर्थः ॥ तत्राप्रामाण्यमिति । प्रतीतेऽर्थ इत्यर्थः ॥ तथेति । उक्तं हि पूर्वतन्त्रे प्रथमाध्यायद्वितीयपादाद्याधिकरणे यद्यमुष्मिन्निति वाक्यस्य पारत्रिकसुखविषयकसन्देहप्रतिपादकस्य स्वर्गफलकयागविधायकवाक्यविरोधादप्रामाण्यं शास्त्रदृष्टविरोधादिति पूर्वपक्षसूत्रेणाशङ्क्य ‘आकालिकेप्से’ति सिद्धान्तसूत्रेण यज्ञशालायां धूमाकुलितलोचनानाम् ऋत्विजां तात्कालिकसुखापेक्षया गवाक्षकरणाय यद्यमुष्मिन्निति परलोकसुखनिन्दावचनं न तु तत्रैव तात्पर्यमित्युक्तमिति भावः । तत्र युक्तिमाह महावाक्यं हीति ॥ तदर्थेति । प्रधानवाक्यार्थेत्यर्थः ।

### ***यादुपत्यं***

तन्मात्रोपन्यासस्येति । अभेदमात्रोपन्यासस्येत्यर्थः । यद्यपि प्रत्येकमित्यनेनादरसूचनेन बलवत्त्वलाभान्न व्यर्थत्वम् । तथाऽपि बलवत्त्वप्रापकयुक्त्यनुपन्यासे बलवत्त्वं न ज्ञातुं शक्यमतो वैयर्थ्यमिति भावः ॥ तात्पर्यमाहेति । प्रत्येकपदसूचितादरलब्धां तात्पर्यज्ञापिकां बलवत्त्वोपपादकयुक्तिमाहेत्यर्थः ।

### ***श्रीनिवासतीर्थीया***

विशेषार्थ इति । तथा च तद् अवान्तरं महावाक्यं चेत्यर्थः ॥ तदर्थेति । महावाक्यार्थ इत्यर्थः ।



### ***वाक्यार्थरत्नमाला***

उक्तार्थस्य विरुद्धं प्रतीयत इति मूलम् । ‘‘निष्टायोगे षष्ट्युपपत्तिस्तु अनुभवस्य विरुद्धमि’’ति जैनाधिकरणीयानुव्याख्यानसम्बन्धिमूलटीकोक्तरीत्या त्वविवक्षया द्रष्टव्या । तद्दोषवत्वेति । दोषवत्वादीत्यर्थः । दोषित्वादावित्युत्तरपदाद्यनुसारात् । दोषाभिधायकेत्याद्युत्तरत्राप्यादिपदान्तर्भावेन व्याख्यानं कार्यम् । वाक्यानामेवेत्येवकारो वा तात्पर्याभावस्यापीत्यपिशब्दो वा नापेक्षितः । एकमात्रेण स्वारस्यात् । तदवान्तरवाक्यस्येत्यस्य साकाङ्क्षत्वपरिहारायाह । तदवान्तरेति । तत्राप्रामाण्यमिति । पूर्वत्र प्रकृतमनुवर्तत इत्यर्थः । अध्याहाराभावसूचनायानुवर्तमानसम्बन्धाभिधानमिति ज्ञेयम् । प्रधानीभूताग्निहोत्रेति । एतच्च जन्माधिकरणे उपपादितमस्माभिः । तद्वदत्राप्युपपाद्यम् । दिक्ष्वतीकाशा इत्येतद्य्वाचष्टे । धूमेति ।

