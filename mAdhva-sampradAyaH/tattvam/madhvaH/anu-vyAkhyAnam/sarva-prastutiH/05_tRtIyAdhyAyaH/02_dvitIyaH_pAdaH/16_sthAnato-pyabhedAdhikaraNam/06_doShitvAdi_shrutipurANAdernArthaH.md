+++
title = "०६ दोषित्वादि श्रुतिपुराणादेर्नार्थः"

+++


## महातात्पर्यमुख्यस्य विरोधादत एव हि

**दोषित्वादि श्रुतिपुराणादेर्नार्थः**

**महातात्पर्यमुख्यस्य विरोधादत एव हि**

### ***सुधा***

महातात्पर्यरोदेनेत्यादिनोक्तमुपसंहरन्परकृतापव्याख्याननिरासेऽप्युक्तां युक्तिमतिदिशति महातात्पर्येति ।

## **अनुव्याख्यानम्**

***महातात्पर्यमुख्यस्य विरोधादत एव हि ॥***

***दोषित्वनिर्गुणत्वाल्पगुणत्वादि कथञ्चचन ॥***

***नार्थः श्रुतिपुराणादेः ....... ......***

परमहातात्पर्यस्य । निर्गुणत्वग्रहणमपव्याख्याननिरासार्थम् । कथञ्चनेत्युपाधिसम्बन्धादिनेत्यर्थः । न केवलमानुमानिकं सकलवेदादीनां भगवद्गुणोत्कर्षादौ महातात्पर्यम् । किन्तु वाचनिकं चेत्याह तद्विरुद्ध इति ।

**अनुव्याख्यानम्**

***..... ........ तद्विरुद्धोऽखिलस्य च ॥***

***अर्थः स्वयं विनिर्णीतो वासुदेवेन सादरम् ।***

दोषित्वादेर्विरुद्धः । अखिलस्य शास्त्रस्य । तद्वाक्यं पठति इति गुह्यतममिति ।

**अनुव्याख्यानम्**

***इति गुह्यतमं शास्त्रमिदमुक्तं मयानघ ॥***

***एतद्बुद्ध्वा बुद्धिमान्स्यात्कृतकृत्यश्च भारत ॥***

***इति ...... ....... ........***

इति यन्मया मम पुरुषोत्तमत्वादिकमुक्तम् इदं गुह्यतमं शास्त्रं तात्पर्येण सर्वशास्त्रैः प्रतिपाद्योऽर्थः । एतद्बुद्ध्वेति प्रशंसयाऽऽदरः प्रतीयते । यदुक्तं स्थानभेदानुमानं तदन्यथासिद्धमिति परेशितुरित्यनेन सूचितम् । यथोक्तम् । ‘एश्वर्याद्रूपमेकं च सूर्यवद्बहुधेयत’ इति । कालातीतं चेत्याह अत इति ।

**अनुव्याख्यानम्**

***..... अतोऽखिलसच्छास्त्रविरुद्धत्वेन नानुमा ॥***

***वर्तते तत्र ........ ...... ......***

तत्र परमेश्वरभेदादौ ।

अधिकरणार्थमुपसंहरति तेनेति ।

**अनुव्याख्यानम्**

***..... ..... तेनेशो निर्णीतोऽखिलसद्गुणः ॥ ३२८ ॥***

सच्छब्दो निर्दोषार्थः । निर्भेद इत्युपसंहर्तव्ये तत्फलोपसंहारोऽयमपव्याख्याननिरासमप्युपसंहर्तुम् ॥ ३२८ ॥

### ***वाक्यार्थचन्द्रिका***

ननूक्तार्थप्रतिपादकत्वान्महातात्पर्येत्यादिकमनर्थकम् । न चोक्तोपसंहारार्थत्वान्न तदिति वाच्यम् । तथाप्यत एवेत्येतद्वाक्यं विनैव तत्सिद्ध्या तद्वैयर्थ्यानिरासादित्यतस्तं विनोक्तोपसंहारसिद्धावपि तस्यांशस्यापव्याख्याननिरासे उक्तन्यायातिदेशार्थत्वेनार्थवत्त्वसम्भवादित्यभिप्रेत्योक्ताभिप्रायेणोत्तरग्रन्थ सङ्गमयति महातात्पर्यरोधेनेतीति । अत्र मूलेऽत एवेत्यस्यायमर्थः । पूर्वपक्ष्युत्प्रेक्षितश्रुत्यर्थनिरासार्थमुपन्यस्तो यो महातात्पर्यनिरोधस्तस्मादेव पराभिप्रेतनिर्गुणे तात्पर्यमपि नेतीति । नन्वत्र भाष्येऽत एवेत्यंशस्यापव्याख्याननिरासे उक्तन्यायातिदेशकत्वे न किञ्चिज्ज्ञापकमिति कथं तत्परत्वमित्यत आह निर्गुणत्वेति । अन्यथा दोषित्वाल्पगुणत्वयोरेव पूर्वपक्षिणा शङ्कितत्वात्तदनुसारेण तद्विरुद्धनिर्दोषत्वगुणपूर्णत्वयोरेव श्रुत्यर्थतयोपसंहर्तव्यत्वान्निर्गुणत्वस्य श्रुत्यर्थत्वाभाववर्णनासङ्गतिप्रसङ्गादिति भावः ॥ कथञ्चनेत्युपाधिसम्बन्धादिनेत्यर्थ इति । निर्दोषत्वादौ महातात्पर्यात्तद्विरोधेन दोषित्वादेः पारमार्थिकत्वासम्भवेऽप्यौपाधिकस्याविद्यकस्य वा दोषित्वस्य सम्भवात्तस्य श्रुत्यर्थत्वमस्त्विति न वाच्यमिति कथञ्चनेत्यनेन सूचितमित्यर्थः । उक्तार्थस्य वाचनिकत्वसिद्ध्यर्थं प्रकृतोपयोगितया व्याचष्टे इति यदिति । सादरत्वस्य कथं लाभ इत्यत आह प्रशंसयेति । अखिलगुणत्वनिर्दोषत्वयोः पूर्वपक्षिणाऽऽक्षिप्तत्वात्सिद्धान्तिना च समर्थितत्वात्तदनुरोधेनोभयोरप्युपसंहर्तव्यत्वात्कथं गुणपूर्णत्वमात्रोपसंहार इत्यत आह सच्छब्द इति । ननु स्थानभेदेन भगवति भेदस्यैव साक्षात्परेण शङ्कितत्वात्तदनुषङ्गेणैव दोषित्वादेरापादनात्तदनुरोधेन भाष्यकृताऽपि निर्भेदत्वस्यैवोपसंहर्तव्यत्वात्कथं तदनुपसंहृत्य तदनुषङ्गलब्धस्य निदोषत्वादेरेवोपसंहार इत्यत आह निर्भेद इतीति ॥

॥ ३२८ ॥

### ***परिमल ***

महातात्पर्यमुख्यस्येत्यस्यार्थः परमेत्यादि । समासः सुखविशिष्टाभिधानादेवेत्यादाविव ध्येय इति भावः ॥ तथोक्तमिति । भाष्ये ॥ ३ । २ । ८ ॥

### ***श्रीनिवासतीर्थीया***

सच्छब्दस्य सङ्घट इत्यादाविव सत्तारूपार्थग्रहणे प्रकृतासङ्गतेस्तदर्थमाह निर्दोषार्थ इति ॥ उपसंहर्तव्य इति । अत एव सङ्क्षेपे सर्वरूपेष्वभेदवानित्युक्तम् । अपव्याख्यानम् अत्राधिकरणे ब्रह्मणो निर्गुणत्वप्रतिपादनरूपम् ॥ ३२८ ॥

### ***वाक्यार्थरत्नमाला***

मूलात्स्पष्टमतिदेशविषयाप्रतीतेस्तद्विषयं दर्शयति । अत्र मूले अनुव्याख्यान इत्यर्थ इति ॥

**॥ इति स्थान(तोऽप्य)भेदाधिकरणम् ॥**

