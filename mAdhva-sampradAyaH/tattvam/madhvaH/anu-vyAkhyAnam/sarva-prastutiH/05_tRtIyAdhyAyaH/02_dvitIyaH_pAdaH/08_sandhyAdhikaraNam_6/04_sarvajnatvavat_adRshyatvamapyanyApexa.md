+++
title = "०४ सर्वज्ञत्ववद् अदृश्यत्वमप्यन्यापेक्षमेव"

+++


## अन्यापेक्षा यदि स्युष्टे

**सर्वज्ञत्ववद् अदृश्यत्वमप्यन्यापेक्षमेव**

**अन्यापेक्षा यदि स्युष्टे**

### **सुधा**

स्यादेतत् । सर्वज्ञत्वादयः सर्वनिरूप्यत्वात्सर्वापेक्षाः । वियदादिकं च सर्वं भ्रान्तिसिद्धमसत्यमेव । असत्यसापेक्षास्तु कथं परमार्थता ब्रह्मधर्मतया स्वीकर्तुं शक्यन्त इत्यत आह अन्येति ।

## **अनुव्याख्यानम्**

***अन्यापेक्षा यदि स्युष्टे ............***

ते सर्वज्ञत्वादयोऽन्यापेक्षा इति यदि नाङ्गीक्रियन्ते तर्हि तेऽदृश्यत्वादयोऽपि न दृश्यमदृश्यमित्येवमन्यापेक्षास्स्युरिति नाङ्गीकार्या एव । तथा च सूत्रविरोधस्तदवस्थ एव । विषयतयाऽन्यापेक्षत्वं प्रतियोगितयाऽन्यापेक्षत्वमिति (तु) वैषम्यमात्रम् । स्युष्ट इति सुषामादिषु द्रष्टव्यम् ।

### **वाक्यार्थचन्द्रिका**

नन्वदृश्यत्वादीनां प्रतियोगितयान्यापेक्षत्वेऽपि विषयतयाऽन्यापेक्षत्वाभावेनानपेक्षत्वसम्भवाद्युक्तस्तेषां ब्रह्मधर्मतयाऽङ्गीकार इति चेत् । न । हन्तैवं सर्वज्ञत्वादीनां विषयतयाऽन्यापेक्षत्वेऽपि प्रतियोगितयाऽन्यानपेक्षत्वेनानपेक्षत्वसम्भवात्तेषामपि ब्रह्मधर्मतयाऽङ्गीकर्तव्यतापातात् । न हि नियामकविशेषाभावेऽपि विषयतयाऽन्यापेक्षैवानपेक्षत्वविरोधिनी न पुनः प्रतियोगितयान्यापेक्षाऽपीति नियन्तुं शक्यम् । तथा सति प्रतियोगितयाऽन्यापेक्षैवानपेक्षत्वविरोधिनी न तु विषयतयान्यापेक्षाऽपीति वैपरीत्यापातादित्याशयेनाह विषयतयेति । ननु स्युस् इति सकारस्य पदान्ततया नात्रादेशप्रत्यययोरित्यनेन षत्वं सम्भवति । अपदान्तस्य मूर्धन्य इत्यधिकारात् । तेन इण्कवर्गाभ्यां परस्यादेशप्रत्यययोरपदान्तस्यैव सस्य षत्वविधानादित्यतोऽविहितलक्षणो मूर्धन्यः सुषामादिषु द्रष्टव्य इति वृत्तिकृतोक्तत्वादस्य सुषामादित्वेन सुषामादिषु सकारस्य षत्वविधायकेन सुषामादिषु चेत्यनेनैव षत्वसिद्धेर्नानुपपत्तिरित्याह स्युष्ट इतीति ।

### **परिमल**

ननु विषयतया येऽन्यानपेक्षन्ते त एवान्यापेक्षा इति विवक्षितं नान्ये इत्यत आह विषयतयेति । निर्निबन्धनमेतद्वैषम्यमिति भावः । ननु स्युष्ट इति कथम् । न च विसर्जनीयस्य स इत्यादेशसकारत्वेनादेशप्रत्ययोर् इण्कवर्गाभ्यां परस्यादेशसकारस्य प्रत्ययसकारस्य च षत्वं भवतीति सकारस्य षत्वे ष्टुना ष्टुरिति ष्टुत्वे स्युष्ट इति सिद्धमिति वाच्यम् । अष्टमस्य तृतीयपादे ‘अपदान्तस्य मूर्धन्य’ इत्यधिकृत्य ‘इण्कोर् नुं विसर्जनीयशर्व्यवायेपि आदेशप्रत्यययोरि’ति सूत्रणाद् अस्य च पदान्तत्वादित्यत आह स्युष्ट इति सुषामादिषु द्रष्टव्यमिति । तत्रैव षत्वप्रकरणे ‘सुषामादिषु चे’ति सूत्रे सुषामादिषु शब्देषु सकारस्य मूर्धन्यादेशो भवतीति शेभनं समयस्यासौ सुषामा दुःषामेत्याद्युक्त्वा अविहितलक्षणो मूर्धन्यः सुषामादिषु द्रष्टव्य इति वृत्त्यादावुक्तत्वाद् अयमपि शब्दस्तेन सूर्त्रेण षत्वं प्राप्तः साधुरेवेति भावः ॥

### **यादुपत्यं**

नन्वपदान्तस्य मूर्धन्य इत्यधिकारात्स्युष्ट इत्यत्र कथं पदान्तस्य सस्य मूर्धन्यादेश इत्यत आह ॥ सुषामादिष्विति । तथा च सुषामादिषु चेति सूत्रोपात्तेषु सुषामादिशब्देष्वयमपि शब्दो विवक्षणीयः । अविहितलक्षणो मूर्धन्यः सुषामादिषु द्रष्टव्य इति काशिकायामुक्तत्वादिति भावः ।

### **श्रीनिवासतीर्थीया**

द्रष्टव्यमिति । तथा च स्युस्त इत्यत्र विसर्जनीयस्य स इति सकारे सस्य षत्वे ष्टुत्वे च सति स्युष्ट इति भवतीति भावः ।

### **वाक्यार्थरत्नमाला**

विषयतया अन्यापेक्षैवेति पाठः । कुतो न सम्भवतीत्यतस्तेनापदान्तस्यैव सस्य षविधिनादिति हेतुं वक्तुं भवेदेवं यदि तत्रापदान्तविवक्षानियामकं स्यान्न च तदस्तीत्यतस्तत्रापदान्तस्य मूर्धन्य इत्येतदधिकारसूत्रस्यैव नियामकत्वाद्युक्ता तद्विवक्षेति दर्शयितुं नियामककथनपूर्वकम् आदेशेति सूत्रे इण्कोर् इत्यधिकारसूत्रानुसारेण इण्कोरित्यस्यापि षत्त्वमित्यपि दर्शयन् विशिष्टसूत्रार्थानुवादेन षत्वानुपपत्तिप्रतिज्ञायां हेतुमाह । अपदान्तस्येत्यादिना । अधिकारादिति । उक्तं च काशिकायाम् । अपदान्तस्येति मूर्धन्य इति चैतदधिकृतं वेदितव्यमित्यादि । तथाचाग्निषु वायुष्वित्यादिषु पदान्तत्वस्य सत्त्वेन षत्वप्राप्तावपि अग्निस्तत्र वायुस्तत्रेत्यादावपदान्तत्वाभावेन षत्वाभाववत्प्रकृतेऽपि तदभाव इत्यर्थः । इण्कवर्गाभ्यामिति पाठः । अविहितलक्षण इति । यत्र मूर्धन्यादेशो न लक्षणान्तरप्राप्तः सुषामादित्वेन निमित्तेन सुषामादिषु चेत्यनेन विहितो ज्ञेय इत्यर्थः । चशब्दस्यानुक्तसमुच्चयार्थत्वेन सुषामादेराकृतिगणत्वस्याभ्यनुज्ञानादिति भावः । उक्तं च मञ्जर्याम् । चकारो अनुक्तसमुच्चयार्थः । आकृतिगणतामस्य बोधयति । तदाहाविहितलक्षण इतीति । क्वचित्स्पष्टा अपि स्युष्ट इत्युत्तरानुव्याख्यानव्याख्यानरूपमूलव्याख्यानावसरेऽप्युपपादनमेवं द्रष्टव्यम् ।

