+++
title = "११ प्रधानसादृश्यज्ञाने सत्येव धर्मारोपः"

+++


## इदं तदादिधर्मित्वे धर्मोऽन्यः कल्प्यतेऽत्र हि

**प्रधानसादृश्यज्ञाने सत्येव धर्मारोपः**

**इदं तदादिधर्मित्वे धर्मोऽन्यः कल्प्यतेऽत्र हि**

### **सुधा**

एतदेव प्रपञ्चयति इदमिति ।

## **अनुव्याख्यानम्**

***इदं तदादिधर्मित्वे धर्मोऽन्यः कल्प्यतेऽत्र हि ।***

इदं तदिति भावप्रधानो निर्देशः । आदिपदेन साधारणधर्मग्रहणम् । धर्मित्वे दृष्ट इति शेषः । प्रधानज्ञानमप्यत्र सङ्ग्राह्यम् । अत्र लोके । शुक्तिकायां रजतत्वधर्मारोपो हि न शुक्तिकावभासमात्रेण भवति । किन्नाम वस्तुतो रजतत्वधर्मवतः प्रधानस्य, अधिष्ठाने शुक्तिकाशकले पुरोवर्तित्वादेः, प्रधानसाधारण(धर्मस्य)स्य च शुक्लभास्वरत्वादेर्धर्मस्य दर्शन एव । तथा स्फटिके लौहित्यारोपोऽपि वस्तुतो लौहित्यवतो जपाकुसुमस्य, स्फटिके चेदन्तादेः, प्रधानसन्निधानस्य च दर्शन एव दृष्ट इति ।

### **वाक्यार्थचन्द्रिका**

एतदेवेति । अतो नोत्तरग्रन्थस्य पौनरुक्त्यमिति भावः । इदन्तदित्यस्य धर्मिपरतायामधिष्ठाननिष्ठपुरोवर्तित्वाद्यलाभात्सधर्मकत्वस्याधिष्ठानत्वव्यापकतालाभाय धर्मिवाचकमिदमादिपदं लक्षणयेदन्त्वादिधर्मपरमित्याह इदन्तदितीति ॥ साधारणेति । प्रधानसाधारणेत्यर्थः । इदन्त्वादिधर्मज्ञानस्यारोपकारणतालाभायाह दृष्ट इति इति । सामान्यधर्मादीत्यादिपदगृहीतस्य प्रधानस्यात्रानुक्तेः कथं तदुक्तार्थप्रपञ्चकत्वमस्य ग्रन्थस्येत्यतस्तस्याप्यत्र सङ्ग्रहान्नापपत्तिरित्याह प्रधान ज्ञानमपीति । दृष्टान्तधर्मिणोऽनुक्तेर्नास्य व्याप्तिप्रदर्शकत्वं सम्भवतीत्यतोऽत्रेत्यस्यैव दृष्टान्तधर्मिसमर्पकत्वान्नानुपपत्तिरिति भावेन तदर्थमाह अत्र लोक इति । मूले आरोपपदं सोपाधिकानौपाधिकारोपरूपोभयविधारोपरमत एवोभयसङ्ग्रहायात्रेति सामान्यत एवोक्तमिति भावेनोभयविधारोपस्याप्युक्तविधतां दर्शयन्नेव समुदायार्थमाह शुक्तिकायामिति ॥ पुरोवर्तित्वादेरिति । इदन्त्वं पुरोवर्तित्वं तत्त्वं तु व्यवहितदेशवृत्तित्वमिति भावेन पुरोवर्तित्वादेरित्युक्तम् । तत्र यत्राधिष्ठानमपरोक्षं तत्रेदन्त्वरूपपुरोवर्तित्वमेव सामान्यधर्मो यत्र च तत्परोक्षं तत्र व्यवहितदेशवृत्तित्वरूपं तत्त्वमेव सामान्यधर्म इति विवेको द्रष्टव्यः । तथेति । यद्यपि प्रतिबिम्बस्वरूपं स्वपरमते सदेवेति तज्ज्ञानं प्रमात्वान्नारोपः । तथाऽपि न्यायमतमाश्रित्येदमुक्तमिति द्रष्टव्यम् प्रधानसन्निधानस्येति । एकदेशस्थत्वरूपप्रधानसाधारणधर्मस्येत्यर्थः ।

### **परिमल**

भावप्रधान इति । इदंत्वं तत्त्वमिति भावप्रधानो निर्देश इत्यर्थः ॥ धर्मित्वे इदन्त्वादि धर्मवत्त्वे दृष्ट इति योगनेति भावः । अत्रेत्यनुवादः लोक इति व्याख्या । इदंत्वादिशब्दार्थमाह पुरोवृत्ति(वर्ति)त्वादेरिति । व्यवहितत्वमादिपदार्थः । इदन्तदादीत्यत्रादिपदोपात्तसाधारणधर्ममाह साधारण(धर्म)स्यचेति । स्मर्यमाणारोपस्थलमुक्त्वा गृह्यमाणारोपस्थलमाह तथा स्फटिक इति ॥ आरोपोऽपीति । पररीत्येदम् । स्वमते त्वत्रारोपाभावात् ।

### **यादुपत्यम्**

पुरोवर्तित्वादेरिति । अनेनेदन्त्वमित्यस्य पुरोवर्तित्वमर्थ इति दर्शितं भवति । आदिपदेन तत्त्वशब्दार्थभूतव्यवहितदेशवर्तित्वग्रहणम् । तथा च यत्राधिष्ठानमपरोक्षं तत्रेदन्त्वरूपपुरोवर्तित्वस्य सामान्यधर्मस्य ग्रहणम् । यत्र तु तत्परोक्षं तत्र तत्त्वरूपव्यवहितदेशवर्तित्वस्य सामान्यधर्मस्य ग्रहणमिति विवेको द्रष्टव्यः । सकृद्ददर्शनमात्रेण न व्याप्तिनिश्चय इत्याशयेनोदाहरणान्तरमाह तथा स्फटिक इति । इदं च पररीत्यैव । स्वमते स्फटिके लौहित्यज्ञानस्य प्रतिबिम्बज्ञानत्वेन प्रमात्वादित्यवधेयम् ॥ प्रधानसन्निधानस्येति । प्रधानेन सहैकदेशस्थत्वस्येत्यर्थः । ततश्च साधारणधर्मप्रदर्शनार्थमेतदुक्तमित्यवगन्तव्यम् ।

### **श्रीनिवासतीर्थीया**

धर्मित्वे धर्मवत्त्वे ।

### **वाक्यार्थरत्नमाला**

इदमादिपदमिति । इदमिति तदिति च पदमित्यर्थः । इदंत्वादीत्यादिपदेन तत्वपरिग्रहः । लाभायेति । अन्यथेदंत्वतत्वरूपधर्मयोर्यो धर्मी तस्य भावो धर्मित्वमित्यनेनेदंत्वादिधर्मस्यैव प्राप्त्या सतिसप्तमीमहिम्नाच तस्यैवारोपकारणतेति प्रतीतिः स्यादिति भावः । अत्रानुक्तेरिति । अत्रत्यादिपदेन तद्ग्रहणं त्वयुक्तम् । तथासति प्रधानं प्रति धर्मित्वमित्यन्वयस्य वाच्यतयाऽधिष्टानेच प्रधानं प्रति धर्मित्वाभावेनोक्तान्वयानुपपत्तिप्रसङ्गादिति भावः । सङ्ग्रहादिति । अत्र लक्षणयेति शेषः । अन्यथा आदिपदेनेति भ्रान्तिः स्यात् । लक्षणातु धर्मित्वे दृष्ट इत्यत्र । तथाचेदंतदादिधर्मित्वे दृष्टे प्रधाने च ज्ञाते सति धर्मोऽन्यः कल्प्यत इति भाष्ययोजना सिद्धेति ज्ञेयम् । इदंतदादीति भाष्ये इदंत्वतत्वरूपधर्माभिधानेऽपि पुरोवर्तित्वादेरनभिधानात्कथं पुरोवर्तित्वादेरित्युक्तिरित्यतो भाष्योक्तस्यायमर्थानुवाद इत्यतो न दोष इत्याशयेनाह । इदंत्वमित्यादि । सन्निहितासन्निहितदेशस्थत्वरूपयोरिदंत्वतत्वयोरेकाधिष्टानगतत्वानुपपत्तेर्विवेकमाह । तत्र यत्रेति । अत्र च यत्राधिष्टानं सन्निहितं तत्रेदंत्वरूपं पुरोवर्तित्वमेव धर्मः यत्र चासन्निहितं तत्र व्यवहितदेशस्थत्वरूपं तत्वमेव धर्म इति विवेको ज्ञेय इति ग्रन्थानन्तरं यत्राधिष्टानमपरोक्षं तत्रेदंत्वरूपपुरोवर्तित्वमेव सामान्यधर्म इत्यारभ्य विवेको द्रष्टव्य इत्यप्याहुरिति पाठः ।

अधिष्टानं सन्निहितमिति शुक्तिकारूपाधिष्ठानेहि भ्रमसामग्रीसन्निपाते सन्निहितदेश एव तत्काल एव चेदं रजतमिति भ्रमो भवति । क्वचित्पुनस्तदैव शुक्तिकायां भ्रमो न व्यावृत्तः व्यासङ्गादिप्रतिबन्धकादिसद्भावात् । किन्तु तच्छुक्तिकाशकलं शुक्लभास्वरत्वादिना दृष्ट्वापि भ्रान्तः स्थलान्तरं गत एव यन्मया शुक्लभास्वरत्वेन दृष्टं तद्रजतमिति भ्राम्यति । तथाचैकस्यामेव शुक्तिकायां पुरुषभेदेनैकस्यैव भ्रमकालभेदेन चेदंत्वतत्वयोरवभासोऽस्तीति तदुभयमेकत्राधिष्ठाने प्राप्तम् । तथा यत्र शुक्तिकाशकलमिन्द्रियसन्निकर्षाविरोधिदूरदेशगतं तत्र प्राथमिकेन्द्रियसन्निकर्षकाल एव व्यवहितत्वनिमित्तेन तद्रजतमिति भ्रमस्य जायमानतया तत्र तत्वं धर्मः । दूरस्थयोर्वनस्पत्योः स चूत इति भ्रमदर्शनात् । तदेव यस्य सन्निहितं तत्र तस्येदं रजतमिति भ्रमादिदन्त्वमपि तत्र धर्मः । यदि च दूरस्थयोरपि ततोऽपि दूरदेशविवक्षयायमिति प्रयोगविषयता । जिज्ञासाधिकरणस्थदूरस्थवनस्पत्योरेक एवायं चूत इत्यादि मूले प्रयोगात् । तदैकत्रैवैकदेवावधिकरणभेदेनेदंत्वतत्वयोर्दर्शनसिद्धेः शुक्तिकायामपि तद्वदेवोभयप्राप्तिरित्याशयः । अन्यथाख्यातिस्थयत्राधिष्टानमपरोक्षमित्यादि व्याख्यानेऽरुचिसूचयितुमाहुरित्युक्तम् । तद्बीजं तु यत्राधिष्टानमपरोक्षं तत्राप्युक्तरीत्या सचूत इत्यादि प्रयोगानुसारेण तत्वरूपधर्मप्राप्त्या भवद्विवक्षितपुरोवर्तित्वस्याभावाच्च भवदुक्तविवेकायोगः । पूर्वोक्तरीत्या पुरुषादिभेदेनैकत्रैव तदुभयसमावेशसम्भवेऽधिष्टानभेदेनेदंत्वतत्वयोरवस्थानोक्तयनुपपत्तिश्च । तत्वेदंत्वयोरिव सामान्यधर्मस्य पृथगुपात्तत्वेन पुरोवर्तित्वमेव सामान्यधर्म इत्याद्युक्तययोगश्च । उभयसाधारणस्यैव धर्मस्य सामान्यधर्मतया पुरोवर्तित्वस्य च प्रधानेऽभावेनाधिष्टानप्रधानोभयसाधारण्याभावात्सामान्यधर्म इत्याद्युक्तययोगश्च । प्रधानसाधारणस्य च शुक्लभास्वरत्वादेरित्युत्तरवाक्ये साधारणधर्मप्रतिपादनस्य पृथगेव सत्वाच्चेति । एवमेव स्फटिकेदंत्वादेरित्युत्तरमूलेऽप्यधिष्टानेदंत्वतत्वसमावेशो योजनीय इति स्पष्टमिति तथा टीकाकृता नोक्तमिति ज्ञेयम् । स्वपरमतमिति । स्वमते प्रतिफलनमुपाधिना जायमानं सत्यमेव भवति । परमतेऽपि बिम्बप्रतिबिम्बयोरैक्यस्याभ्युपगमात्तत्सत्यमेवेति भावः । न्यायमतमिति । तन्मते स्फटिके लौहित्यप्रतीते गृह्यमाणारोपरूपत्वाभ्युपगमादिति भावः ॥

