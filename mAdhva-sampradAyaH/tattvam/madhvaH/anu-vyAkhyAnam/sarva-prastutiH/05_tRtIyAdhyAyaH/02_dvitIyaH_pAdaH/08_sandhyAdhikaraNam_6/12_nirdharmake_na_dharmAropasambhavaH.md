+++
title = "१२ निर्धर्मके न धर्मारोपसम्भवः"

+++


## सर्वधर्मविहीनस्य धर्मारोपः क्व दृश्यते

**निर्धर्मके न धर्मारोपसम्भवः**

**सर्वधर्मविहीनस्य धर्मारोपः क्व दृश्यते**

### **सुधा**

सहदर्शनमात्रेण न व्याप्तिनिश्चय इत्यत आह सर्वेति ।

## **अनुव्याख्यानम्**

***सर्वधर्मविहीनस्य धर्मारोपः क्व दृश्यते ।***

अत्रापि प्रधानदर्शनमुपलक्षणीयम् । क्व दृश्यते येनोक्तव्याप्तेर्व्यभिचारः स्यादिति शेषः । उपाधिव्यभिचारयोरदर्शने (सहचार)साहचर्यदर्शनं व्याप्तिनिश्चायकमेवेति भावः । अयं(तत्र) समुदायार्थः । धर्मारोपस्य प्रधानदर्शनादिकं व्यापकमुपलब्धम् । न च प्रकृते तदस्ति । सार्वज्ञादीनामपहतपाप्मत्वादीनामन्यत्रानभ्युपगमात् । ब्रह्मणि च प्रधानसाधारणधर्मादेरनङ्गीकारात् । अतो व्याप्यस्य धर्मारोपस्याभाव इति । नन्वत्र प्रधानादर्शनेन धर्मारोपासम्भवः शक्यानुमानः । सार्वज्ञादिकं न ब्रह्मण्यारोपितं प्रागन्यत्रानुपलब्धत्वादिति प्रयोगसम्भवात् । धर्माभावलिङ्गकमनुमानं तु कथम् । भवतामसिद्धत्वादिति । मैवम् । धर्मराहित्यवादिनैवमनुमायोपरन्तव्यमित्यभिप्रायत् ।

### **वाक्यार्थचन्द्रिका**

सहदर्शनमात्रेणेति । तथा सत्यग्न्यादीनां धूमादिभिरपि व्याप्त्यध्यवसाय प्रसङ्गात् सहदर्शनमात्रस्य तत्रापि सत्त्वादिति भावः । अत्र मूले व्यभिचाराभावोक्त्या सामान्यधर्मादिदर्शनस्यारोपकारणतालाभेऽपि प्रधानदर्शनस्य तदलाभात्तल्लाभायाह अत्रापीति । किमनेनापि व्याप्तिनिश्चायकमुक्तं भवतीत्यत आह उपाधिव्यभिचारयोरदर्शन इति । इदं च ‘यदैवाव्यतिरेकेऽस्य ह्यक्षजं वाऽऽगमो भवेत् । तन्निर्धारितयुक्तिर्वाव्याप्तिः सैवापरा न ही’ति ग्रन्थव्याख्यानावसरे टीकायामे‘वायमर्थ’इत्यादिना स्पष्टं प्रपञ्चितं तत एव प्रतिपत्तव्यम् । ननु धर्मारोपोऽपीत्यादिना धर्मारोपं प्रति प्रधानदर्शनादेर्व्यापकतालाभेऽपि प्रकृते तदभावासिद्धेर्न धर्मारोपाभावसमर्थनसिद्धिरित्यत आह अयमिति । धर्मारोपोऽपीत्यादिवाक्यसमुदायार्थ इत्यर्थः ॥ धर्माभावलिङ्गकमिति । ब्रह्म न सार्वज्ञादिधर्मारोपाधिष्ठानं सर्वधर्मरहितत्वादिति धर्माभावलिङ्गकमित्यर्थः । का कथन्तेत्यत आह भवतामिति । सधर्मकब्रह्मवादिनामित्यर्थः । धर्मराहित्यवादिनेति । धर्मराहित्यवादिन एव स्वार्थानुमाने न कश्चिद्दोष इत्याशयः ।

### **परिमल**

धर्माभावलिङ्गकमिति । ब्रह्म न धर्मारोपाधिष्ठानं निर्धर्मकत्वाद्व्यतिरेकेण शुक्तिकाशकलवदित्यनुमानं त्वित्यर्थः ॥ भवतामिति । सिद्धान्तिनामित्यर्थः । तैः सार्वज्ञादिस्वीकारादिति भावः ॥

### **यादुपत्यम्**

एवमनुमायेति । अनिष्टप्रसङ्गरूपानुमानेन ज्ञात्वेत्यर्थः । अतो नान्यतरासिद्ध्यादिकं दोष इति भावः ॥

### **श्रीनिवासतीर्थीया**

धर्माभावलिङ्गकमिति । ब्रह्म, सर्वज्ञादिधर्मारोपाधिष्ठानं न, धर्मशून्यत्वादिति धर्माभावलिङ्गकानुमानं ज्ञेयम् ॥ एवमनुमायैवेति । यदि ब्रह्म धर्मशून्यं स्यात्तर्हि धर्मारोपाधिष्ठानं न स्यादित्यनुमायेत्यर्थः ॥ उपरन्तव्यमिति । तथा च तव स्वार्थानुमानं स्यादित्यर्थः ।

