+++
title = "०२ निषेधस्यापि धर्मत्वाद् ब्रह्म सधर्मकमेव"

+++


## इथम्भावो हि धर्मोऽस्य न चेन्न प्रतियोगिता

**निषेधस्यापि धर्मत्वाद् ब्रह्म सधर्मकमेव**

**इथम्भावो हि धर्मोऽस्य न चेन्न प्रतियोगिता**

### **सुधा**

यद्यपि न ब्रह्मनिष्ठेन केनचिद्धर्मेण तत्र धर्मान्तरं विधित्सितम् । तथापि कस्यचिद्धर्मस्य निवृत्त्या धर्मान्तरस्य भ्रान्तिप्रसक्तस्याप्यत्र सतो निवृत्तिर्ज्ञाप्यते ॥ यथोक्तम् । सिद्धं तु निवर्तकत्वादिति । एवञ्च निर्धर्मकस्य कथं जिज्ञास्यताऽनुपपत्तिरित्यत आह इत्थम्भावो हीति ।

## **अनुव्याख्यानम्**

***इथम्भावो हि धर्मोऽस्य न चेन्न प्रतियोगिता ॥***

अस्य ब्रह्मणः प्रतियोगिता विरोधिता । प्रपञ्चधर्मव्यावृत्तिमत्तेति यावत् । न खलु निराधारया कस्यचिद्धर्मस्य निवृत्त्या निराधारैव धर्मान्तरव्यावृत्तिरनुमातुं शक्या । एवंविधानुमानप्रवृत्तेरलौकिकत्वात् । अतो ब्रह्मनिष्ठयैव ब्रह्मनिष्ठेति वाच्यम् । यदि चास्य धर्मो न स्यान्न तर्हि व्यावृत्तिमत्ताऽपि स्यादिति । इत्थमिति ज्ञानं जिज्ञासाफलं चेद्ब्रह्मणीत्थम्भाव एव स्वीकार्यः स्यात् । तत् किं धर्मेणेति मन्दाशङ्कानिरासा‘येत्थम्भावो हि धर्मोऽस्ये’त्यनुवादेन परिहारोऽभिहितः । यद्वाऽस्तु व्यावृत्तिमत्ता ब्रह्मणः किं धर्मेणेत्यत इदमुक्तम् । न विधिरूप एव धर्मः किन्नामेत्थम्भावमात्रं प्रकृतमिति । तदनेन ब्रह्म न निर्धर्मकं जिज्ञास्यत्वात्पर्वतवदित्यनुमानं (च) सूचितं भवति ।

### **वाक्यार्थचन्द्रिका**

कस्यचिद्धर्मस्येति । व्यापकत्वेनाभिमतस्येत्यर्थः । अन्यत्र सत इत्येतदत्रापि विणतयाऽभिमतम् ॥ धर्मान्तरस्येति । व्याप्यतयाभिमतस्येत्यर्थः ॥ तथा च व्यापकीभूतस्यान्यधर्मस्य व्यावृत्त्या व्याप्यभूतस्यान्यधर्मस्य निवृत्तिमात्रं बोध्यते । न पुनस्तत्र कोऽपि धर्मो विधीयत इति न व्याघात इति भावः ॥ सिद्धं त्विति । मीमांसाशास्त्रस्य ब्रह्मप्रतिपादकत्वं सिद्धम् । तत्र भ्रान्तिप्रसक्तान्यधर्मनिवृत्तिबोधकत्वादित्यर्थः ॥ इदमुक्तमिति । ‘इत्थम्भावो हि धर्म’ इतीदमुक्तमित्यर्थः ॥ तदनेनेति । ‘यदि धर्मा न केचने’त्यादिनेत्यर्थः ॥ अनुमानं चेति । प्रमाणान्तरानुग्राहकोऽपि भवतीति पद्धतिस्थापिशब्दबलात्साधनानुमानं विनाऽपि तर्कस्य स्वातन्त्र्येण विप्रतिपन्नप्रमेयसाधकत्वस्य सिद्धत्वात् । प्रकृतेऽपि यदि ब्रह्म निर्धर्मकं स्यात्तर्हि जिज्ञास्यं न स्यादिति प्रागुक्ततर्कमात्रस्यापि विप्रतिपन्नप्रमेयसाधकत्वमित्याशयेनेह टीकायां तत्समुच्चायकश्चशब्दः । क्वचिच्चशब्दरहित एव पाठः । तत्रानुग्राहकतर्कसमर्थनेनानुग्राह्यमनुमानं सूचितमित्यर्थोऽवधेयः ।

### **परिमल**

शङ्कते यद्यपीति । व्याप्यदर्शनरूपजिज्ञासाया व्यापकधर्मविधानमिव व्यापकधर्मनिवृत्तिबोधनमपि जिमासाफलम् । तत्राद्यस्यासम्भवेऽपि अन्त्यस्य सम्भवाज् जिज्ञास्यता युक्तेति शङ्कार्थः ॥ ज्ञाप्यत इति । जिज्ञासयेति योज्यम् ॥ सिद्धं त्विति । जिज्ञासाया निवर्तकत्वाद् धर्मान्तरनिवृत्तिबोधकत्वादेव ब्रह्माण्डं सिद्धमेवेत्यर्थः ॥ अलौकिकत्वादिति । अव्युत्पन्नत्वादित्यर्थः । ब्रह्मनिष्ठयेति । व्यावृत्त्येत्यनुषज्यते । व्यावृत्तिरिति चोत्तरत्रेति ज्ञेयम् । ‘धर्मोऽस्य न चेन्न प्रतियोगिते’त्येव वाच्ये ‘इत्थंभावो हि धर्म’ इति इत्थंभावपदानुवादेन धर्म इति व्याख्यानवीजमाह इत्थमिति ज्ञानमिति ॥ इदमुक्तमिति । इत्थंभावो हीतीदमनूदितमित्यर्थः । तस्य तात्पर्यमाह न विधीति । तथाच व्यावृत्तिमत्ताऽपीत्थंभाव इति भावः ॥ जिज्ञास्यत्वादिति । व्याप्यधर्मधीजन्यव्यापकधर्मधीविषयत्वादित्यर्थः ।

### **यादुपत्यं**

कस्यचिद्धर्मस्येति । व्यापकतयाभिमतस्येत्यर्थः । अन्यत्र सत इत्येतदत्रापि विणतया विवक्षितम् ॥ धर्मान्तरस्येति । व्याप्यतयाऽभिमतस्येत्यर्थः । अन्यत्र सत इत्युभयत्रोक्त्या नानयोर्धर्मयोर्ब्रह्मनिष्ठत्वं येन तस्य निर्धर्मकत्वापाय इति सूचयति । तथा च व्यापकीभूतस्यान्यधर्मस्य निवृत्त्या व्याप्यभूतस्यान्यधर्मस्य निवृत्तिमात्रं ब्रह्मणि बोध्यते, न तु तत्र कोऽपि धर्मो विधीयत इति भावः ॥ सिद्धं त्विति । मीमांसाशास्त्रस्य ब्रह्मप्रतिपादकत्वं सिद्धम् । तत्र भ्रान्तिप्रसक्तान्यधर्मनिवृत्तिबोधकत्वादित्यर्थः । ‘इत्थम्भावो ही’त्येतद्विहाय ‘धर्मोऽस्य न चेदि’त्यादिकमेव तावद्व्याख्यातुमाह । न खल्वित्यादिना ।

### **श्रीनिवासतीर्थीया**

ब्रह्मनिष्ठया व्यावृत्त्या ब्रह्मनिष्ठैव व्यावृत्तिर्ज्ञापनीयेत्यर्थः ।

### **वाक्यार्थरत्नमाला**

विवरणकारवाक्यं व्याख्याति मीमांसाशास्त्रस्येति । मायावादखण्डनटीकाव्यासतीर्थ्यान्तु ऐक्यस्य स्वप्रकाशात्मस्वरूपत्वेन सदा प्रकाशमानत्वेऽपि शास्त्रस्यारम्भणीयत्वं सिद्धमेव । शास्त्रस्याज्ञानमात्रनिवर्तकत्वादित्यर्थ इति यदुक्तं तत्सिद्धं त्विति वाक्यस्य वर्णकान्तारमित्यदोषः । एवं तत्र तत्र द्रष्टव्यम् । अनुग्राहकतर्ककथनेन अनुग्राह्यमनुमानं सूचितं भवतीत्येतावतैव पूर्तेरनुमानं च सूचितमिति चशब्दवैयर्थ्यमित्यतो न केवलं तर्क एव निर्धर्मकतायां बाधकः । किंत्वनुमानमपीत्यस्यार्थस्य विवक्षणेन तर्कानुमानयोरनुग्राह्यानुग्राहकभावविवक्षापरित्यागेन स्वातन्त्र्येणैवार्थसाधकताया विवक्षणाद्युक्तः समुच्चयार्थश्चशब्द इत्याशयेन भवेदेतदेवं यदि तर्कस्य स्वातन्त्र्येण साधकत्वे ज्ञापकं स्यान्न च तदस्तीत्यत उक्तार्थे पद्धतिज्ञापकं दर्शयन्नेव समुच्चयार्थतया चशब्दं योजयति । प्रमाणान्तरानुग्राहकोपीत्यादिना ।

