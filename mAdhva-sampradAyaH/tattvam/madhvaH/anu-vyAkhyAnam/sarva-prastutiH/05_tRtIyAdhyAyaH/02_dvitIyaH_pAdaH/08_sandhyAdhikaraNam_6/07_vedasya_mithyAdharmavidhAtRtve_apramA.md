+++
title = "०७ वेदस्य मिथ्याधर्मविधातृत्वे अप्रमाणता"

+++


## मिथ्याधर्मविधातुश्च वेदस्यैवाप्रमाणता

**वेदस्य मिथ्याधर्मविधातृत्वे अप्रमाणता**

**मिथ्याधर्मविधातुश्च वेदस्यैवाप्रमाणता**

### **सुधा**

इत्थम्भावात्मकानिति ब्रह्मणो निर्धर्मकत्वश्रुतिविरोधोऽभिहितः । साम्प्रतं तु श्रुतीनां निर्विषयत्वापत्त्यादिकमिति महान्भेदः । ब्रह्मणि परमार्थतो धर्माभावेऽपि मिथ्याभूता धर्माः शास्त्रस्य विषया भविष्यन्तीत्यत आह मिथ्येति ।

## **अनुव्याख्यानम्**

***मिथ्याधर्मविधातुश्च वेदस्यैवाप्रमाणता ।***

चस्त्वर्थः । अप्रमाणतैवेति सम्बन्धः । वेदान्तानां(दानां) विषयाभावेन प्रसक्तमबोधकत्वलक्षणमप्रामाण्यं परिहर्तुमङ्गीकृतं मिथ्याधर्मप्रतिपादकत्वं विपरीतबोधकत्वलक्षणमप्रामाण्यमेवापादयति । इयांस्तु विशेषः । अबोधकानामुपेक्षणीयतैव केवलं विपरीतबोधकानां तु हेयता स्यादिति ।

### **वाक्यार्थचन्द्रिका**

निर्विषयत्वापत्त्यादिकमित्यादिपदेनाबोधकत्वोपेक्षणीयत्वयोः सङ्ग्रहः । अप्रमाणतैवेत्येवशब्दार्थमाह वेदान्तानामिति ॥ इयांस्त्विति । अनेन मूले तुशब्दो विशेषार्थ इत्युक्तं भवति ।

### **परिमल**

साम्प्रतमित्यनन्तरं ब्रह्मणो निर्धर्मकत्व इत्यनुषज्यते निर्विषयत्वापत्त्यादिकमिति । आदिपदेन वक्ष्यमाणविपरीतबोधकत्वादिग्रहः । अतो न पूर्वोत्तरग्रन्थयोः पौनरुक्तयमिति भावः । एवशब्दान्वयमाह अप्रमाणतैवेति सम्बन्ध इति ।

### **यादुपत्यं**

ननु सर्वधर्मोज्खितस्येत्यत्र विपर्ययपर्यवसाने सर्धमकमेव शास्त्रप्रतिपाद्यमित्यायातम् । इदं ‘चेत्थम्भावात्मकान्धर्मानि’त्यत्रैवोक्तमिति पौनरुक्त्यमित्यत आह इत्थम्भावात्मकानितीत्यादिना । पूर्वं श्रुतिविरोधे तात्पर्यम् । अत्र तु प्रतिकूलतर्कपराहताविति महान्भेदोऽतो न पौनरुक्त्यमित्यर्थः । आदिपदेनाबोधकत्वोपेक्षणीयत्वयोः सङ्ग्रहः ।



