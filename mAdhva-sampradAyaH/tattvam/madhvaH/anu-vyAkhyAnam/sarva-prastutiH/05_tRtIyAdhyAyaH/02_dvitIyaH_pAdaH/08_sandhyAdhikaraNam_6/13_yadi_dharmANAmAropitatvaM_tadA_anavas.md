+++
title = "१३ यदि धर्माणामारोपितत्वं तदा अनवस्थितिः"

+++


## सर्वधर्मविहीनस्य धर्मारोपः क्व दृश्यते

**यदि धर्माणामारोपितत्वं तदा अनवस्थितिः**

**सर्वधर्मविहीनस्य धर्मारोपः क्व दृश्यते**

### **सुधा**

ननु(च) धर्मारोपोऽधिष्ठानधर्माणां प्रधानस्य च प्रतीतावेवायतते न तु सत्तायाम् । इदन्त्वादिप्रतीतौ हीदं रजतमित्यादिरूपा प्रतीतिः स्यात् । साधारणधर्मप्रतीतिरेव च प्रधानं बुद्धि(स्थं क)स्थीकरोति । प्रधानप्रतीतिरेव चान्वयव्यतिरेकाभ्यामारोपोपयोगिनी । सत्ताया उपयोगाङ्गीकारेऽतिप्रसङ्गः । उभयोपयोगे तु गौरवम् । अस्ति चाप्यत्राधिष्ठानधर्मादिप्रतीतिरारोपरूपा । न हीदं पूर्वोऽयं ब्रह्मणि धर्मारोपः । तथा च पूर्वारोपितधर्मप्रतीत्यधीनोऽयमुत्तरोत्तरारोपो भविष्यति । पूर्वमेव चोत्तरस्य प्रधानमिति किमनुपपन्नमित्यत आह तदर्थमिति ।

यदि ब्रह्म(णो)णि धर्मारोपसिद्ध्यर्थमन्यो धर्माणामारोपः कल्प्यते । तदा सोऽपि धर्मारोपो धर्मारोपान्तरायत्त इत्येवं प्रसक्तानवस्थितिः स्यात् । सिद्धविषयत्वान्नेयमनवस्था दूषणमिति चेन्न । धर्मसद्भावतत्प्रतीत्योः पूर्वसिद्धत्वेऽप्यारोपत्वकल्पनायामनवस्थानिवारणात् । अस्या धर्मप्रतीतेरारोपत्वं पूर्वप्रतीतेरारोपत्वकल्पनाधीनं तस्या अपि तथेति । तदेवं ब्रह्मणि धर्मारोपासम्भवात्स्वतो निर्धर्मकत्वे वेदाप्रामाण्यादिप्रसङ्गान्न निर्धर्मकं ब्रह्मेति सिद्धम् ।

### **वाक्यार्थचन्द्रिका**

ननु ब्रह्मणो निर्धर्मकत्वात्सार्वज्ञादेश्च मिथ्यात्वात्प्रकृतारोपेऽधिष्ठानधर्मसत्तायाः प्रधानसत्तायाश्चाभावेऽपि तत्सत्ताया धर्मारोपानुपयोगित्वादुपयोगिन्याश्चाधिष्ठानसाधारणधर्मादिप्रतीतेः प्रकृतेऽपि सत्त्वाद्युक्त एव ब्रह्मणि धर्मारोप इत्यभिप्रेत्य तदुभयमुपपादयितुं प्रतिजानीते नन्विति । ननु कुतोऽधिष्ठानधर्मप्रतीतेरेवारोपोपयोगः कथञ्चैवं सति प्रधानस्य बुद्धिस्थता तस्याधिष्ठानगतधर्मसाध्यतया तदभावेऽसम्भवादित्यतस्तदुभयं क्रमेणोपपादयति इदन्त्वादिप्रतीतावित्यादिना । स्याद्भवतीत्यर्थः । अस्त्वधिष्ठानप्रतीतेरेवारोपोपयोगित्वं तथाऽपि प्रधानप्रतीतेरेव तत्रोपयोगो न तत्सत्ताया इत्येतकुत इत्यतस्तत्प्रतीतेः कारणत्वं तत्प्रमाणोपन्यासेनोपपादयति प्रधानप्रतीतिरेवेति । एवं प्रधानप्रतीतेरुपयोगमुपपाद्य तत्सत्ताया उपयोगं दूषयिष्यन् किमत्र प्रधानसत्तामात्रमारोपोपयोगीत्यभिमतं किंवा तत्सत्ताप्रतीतिश्चेत्युभयमपीति विकल्पद्वयं मनसि निधायाद्यं दूषयति सत्ताया इति । सत्तामात्रस्येत्यर्थः ॥ अतिप्रसङ्ग इति । अज्ञातरजतस्यापि शुक्तौ रजतारोपः स्यादित्यतिप्रसङ्ग इत्यर्थः। द्वितीयं दूषयति उभयेति । अस्त्वधिष्ठानधर्मादिप्रतीतेरेव धर्मारोपे उपयोगस्तथाऽपि न ब्रह्मणि धर्मारोपः सम्भवति । ब्रह्मणो निर्धर्मकतयाऽधिष्ठानधर्माप्रतीतेः सार्वज्ञादेर्मिथ्यात्वेन प्रधानप्रतीतेश्चासम्भवेन कारणीभूताया अधिष्ठानधर्मादिप्रतीतेरभावादित्यतो नाधिष्ठानधर्मादिप्रमात्वेन तत्प्रतीतेः कारणत्वमस्ति । गौरवात् । किन्तु भ्रमप्रमासाधारणतत्प्रतीतित्वेनैव । ततश्च निर्धर्मकत्वादिनाऽत्र प्रमारूपप्रतीत्यसम्भवेऽप्यारोपरूपायास्तस्याः सम्भवान्नानुपपत्तिरित्याशयेनाह अस्ति चेति । अस्तु तर्हि प्रथमारोप एवेयमनुपपत्तिः । ततः पूर्वमधिष्ठानादिधर्मप्रतीतेरारोपरूपाया अभावात् । अस्यैव प्रथमारोपत्वादित्यतोऽनादित्वादारोपपरम्परायाः प्रथमारोपस्यैवासिद्धेर्नानुपपत्तिरित्याह न हीति । न चैवमपि कल्पाद्यभ्रमानुपपत्तिः । ततः पूर्वमारोपरूपाधिष्ठानादिधर्मप्रतीतेरभावादिति वाच्यम् । तत्रापि कल्पान्तरीयसंस्कारस्य सम्भवात् । न च प्रमाजन्यसंस्कारस्यैव भ्रमहेतुत्वान्नास्य भ्रमहेतुत्वमिति वाच्यम् । सत्यपि संस्कारे प्रमाजन्यत्वाभावाद्भ्रमाभावादर्शनेन प्रमाभ्रमसाधारणज्ञानमात्रजन्यसंस्कारस्यैव तद्धेतुत्वेनादोषादित्याशयात् । धर्मारोपस्येदंप्रथमत्वाभावेऽपि किं सिद्धमित्यत आह तथा चेति ॥ पूर्वमेवेति । पूर्वारोपविषयीभूतमेवेत्यर्थः ।

सिद्धविषयत्वादिति । धर्मसद्भावतत्प्रतीत्योः सिद्धत्वेन सिद्धविषयत्वादित्यर्थः ॥ आरोपत्वकल्पनायामिति । तत्प्रतीतेरारोपत्वस्याप्रामाणिकत्वान्न सिद्धविषयत्वमिति भावः । आरोपत्वकल्पनायामनवस्थामेवोपपादयति अस्या इति । किञ्चैवं कल्पाद्यभ्रमो न स्यात् । न च तत्पूर्वकल्पीयानुभवजन्यसंस्कारस्य सत्त्वान्नानुपपत्तिरिति वाच्यम् । तथा सति नारिकेलद्वीपवासिनोऽपि गुञ्जापुञ्जादौ ज्वलनसमारोपप्रसङ्गात् । संसारस्यानादितया कदाचित्तस्यापि ज्वलनानुभवसम्भवादित्यभिप्रेत्य प्रकृतमुपसंहरति तदेवमिति ।

### **परिमल**

आयतत इति । धर्माणां प्रधानस्य च या प्रतीतिस् तदधीनो भवतीत्यर्थः ॥ न तु सत्तायामिति । आयतत इत्यनुषङ्गः सत्त्वाधीनो नेत्यर्थः ॥ अतिप्रसङ्ग इति । रजताज्ञानिनोऽपि इदं रजतमिति भ्रान्तिप्रसङ्ग इत्यर्थः ॥ उभयेति । सत्ताप्रतीत्योरित्यर्थः । वस्तुस्थितिमभिप्रेत्याह सिद्धत्वेऽपीति । धर्मारोपोपीत्यादेरुपयोगं दर्शयन् ‘यदि धर्मा न केचन ब्रह्मण’ इत्यादिनोक्तमुपसंहरति तदेवं ब्रह्मणीति ॥ ब्रह्मणो निर्धर्मकत्वनिरासः ।

### **यादुपत्यम्**

अतिप्रसङ्ग इति । अनाकलितरजतस्यापि रजतारोपप्रसङ्ग इत्यर्थः ॥ अनवस्थाऽनिवारणादिति । तथा च धर्मसद्भावस्य प्रामाणिकत्वेऽपि न तत्प्रतीतेरारोपत्वं प्रामाणिकमतो नेयमनवस्था सिद्धविषयेति भावः ॥

### **श्रीनिवासतीर्थीया**

प्रतीतावेति । प्रतीतिमेवापेक्षत इत्यर्थः ॥ सत्तायामिति । अधिष्ठानधर्मप्रधानयोः सत्तायामित्यर्थः । पूर्वं पूर्वारोपितो धर्मः ।

### **वाक्यार्थरत्नमाला**

स्यादित्येतत्तिङन्तप्रतिरूपकमव्ययमिति हृदि कृत्वा व्याचष्टे । स्याद्भवतीत्यर्थ इति । नैकस्मिन्नसम्भवादित्यधिकरणे स्याच्छब्दस्तिङन्तप्रतिरूपक इत्यादेष्टीकायामुक्तेः । स्याछब्दस्य तिङन्तप्रतिरूपकस्य कथञ्चिदित्यर्थकत्वमिति च टीका । इत्संज्ञः स्यादिति वृत्तिव्याख्याने भवतीति व्याख्यानं शेष्यादौ । मिथ्यात्वहेतूनां प्रतिकूलतर्ककथनस्थलीयन्यायामृतानुसारेणाह । अस्त्वधिष्टानधर्मादिप्रतीतेरेवेत्यादिना । धर्मसद्भावतत्प्रतीत्योरिति । अत्र धर्मप्रतीतेः सिद्धत्वादनवस्थाप्रसञ्जनस्य विपर्यवसानानुपपत्तिरिति शङ्का शिष्यप्रतिवादिसाधारण्येन । धर्मिसद्भावस्य ब्रह्मणि सिद्धत्वादनवस्थाप्रसञ्जनस्योक्तानुपपत्तिरिति शङ्कायाः शिष्येणैव कर्तव्यत्वाछिष्यस्यैव सा शङ्केति न दोषः । एवं धर्मसद्भावतत्प्रतीत्योरिति परिहारमूलेऽपि धर्मसद्भावसिद्धत्वोक्तिः शिष्यं प्रत्येव । तत्प्रतीतिसिद्धत्वोक्तिस्तूभयसाधारण्येनेति ज्ञेयम् । किञ्चैवं कल्पाद्येति पाठः ।

