+++
title = "०८ विना वेदं ब्रह्म वा तद्धर्माश्च वा न वेद्याः"

+++


## न हि वेदं विना ब्रह्म वेद्यं धर्माश्च तद्गताः

**विना वेदं ब्रह्म वा तद्धर्माश्च वा न वेद्याः**

**न हि वेदं विना ब्रह्म वेद्यं धर्माश्च तद्गताः**

### **सुधा**

कथमप्राप्तिर्ब्रह्मधर्माणामित्यत आह न हीति ।

## **अनुव्याख्यानम्**

***न हि वेदं विना ब्रह्म वेद्यं धर्माश्च तद्गताः ।***

वेदेन विना ब्रह्म न वेद्यमिति तावत्समर्थितं प्रथमाध्याये । तथा च कथं तद्गतत्वेन सार्वज्ञादयोऽन्यतो वेद्या भवेयुः । वेदविदितेऽपि ब्रह्मण्यनुमानेन सार्वज्ञादिप्रतीतिरिति चेन्न । तस्य विनाऽपि वैदिकेन प्रतिषेधेन प्रत्यनुमाने(नादि)नैवापास्तत्वात् । अन्यथातिप्रसङ्गात् ।

### **वाक्यार्थचन्द्रिका**

प्रथमाध्याय इति । शास्त्रयोनित्वादित्यादिसूत्रेष्वित्यर्थः ॥ अनुमानेनेति । क्षित्यादिकं सकर्तृकं कार्यत्वाद्घटवदित्याद्यनुमानेनेत्यर्थः । तदुपादानादिगोचरापरोक्षज्ञानचिकीर्षाकृतिमत एव कर्तृत्वेन सार्वज्ञादेः कर्तृशरीरान्तर्भूतत्वादिति भावः । विमतं विकर्तृकमस्मत्सम्मतकर्तृरहितत्वादित्याद्यनुमानेनैवानुमानप्राप्तसार्वज्ञादिनिषेधसिद्धेर्वैदिकनिषेधवैयर्थ्यमपरिहार्यमिति समाधत्ते तस्या इति । अन्यथेति । यः सर्वज्ञ इत्यादिश्रुतेर्नेह नानाऽस्ति किञ्चनेति निषेधायानुमानप्राप्तसार्वज्ञानुवादकत्वे तत्सत्यमित्यादिश्रुतेरप्यसदेवेदमग्र आसीदिति प्रतिषेधायारोपाधिष्ठानत्वाद्यनुमान प्राप्तब्रह्मसत्त्वानुवादित्वमित्यपि स्यादित्यतिप्रसङ्गादित्यर्थः ।

### **परिमल**

प्रथमाध्याय इति । शास्त्रयोनिसूत्रसमन्वयसूत्रयोः समर्थनेऽपि तत्प्रपञ्चत्वात् प्रथमाध्याय इत्युक्तम् ॥ विनापि वैदिकेनेति । तस्या आनुमानिकप्रतीतेरित्यर्थः । नेह नानास्तीस्यादि वेदबोध्यनिषेधेन विनैव शास्त्रयोनिसूत्रानुव्याख्याने प्रदर्शितप्रत्यनुमानातिप्रसङ्गानुमानादिनैवाऽपास्तत्वादित्यर्थः । तथा ‘प्रत्यक्षः कस्यचिद्धर्मो वस्तुत्वादिति चोदिते । न बुद्धो धर्मदर्शी स्यात्पुंस्त्वादित्यनुमाहतिरि’ति जिज्ञासानये वेदापौरुषेयत्ववादेऽपास्तत्वादिति भावः ॥ अन्यथेति । अनुमानप्राप्तस्य वेदेनैव निषेधनियमे सति मीमांसायां प्रत्यधिकरणं पूर्वपक्ष्यभिमतयुक्तिप्राप्तानां सिद्धान्ते युक्तिभिरपाकरणं न स्यादिति मीमांसाभङ्गप्रसङ्गादित्यर्थः ।

### **यादुपत्यं**

विना वैदिकेनेति । अनुमानप्राप्तसार्वज्ञनिषेधाय प्रत्यनुमानमेवालं तदर्थं नेह नानेति वैदिकनिषेधो व्यर्थ इति भावः ॥ अन्यथेति । यः सर्वज्ञ इत्यादिश्रुतेर्नेह नानेति निषेधायानुमानप्राप्तसार्वज्ञ्यानुवादित्वे तत्सत्यमित्यादिश्रुतेरप्यसदेवेदमग्र आसीदित्यादिप्रतिषेधायारोपाधिष्ठानत्वादिलिङ्गप्राप्तब्रह्मसत्त्वानुवादित्वमित्यपि स्यादित्यतिप्रसङ्गादित्यर्थः । यद्वाऽन्यथानुमानप्राप्तप्रतीत्यपाकरणाय वैदिक एव प्रतिषेधो वक्तव्य इति कल्पने प्रत्यनुमानेन पराहतिः क्वापि न स्यादिति सत्प्रतिपक्षोच्छेदरूपातिप्रसङ्गादित्यर्थः ।

### **वाक्यार्थरत्नमाला**

इत्यादिसूत्रेष्विति । आदिपदेन समन्वयसूत्रपरिग्रहः ।

