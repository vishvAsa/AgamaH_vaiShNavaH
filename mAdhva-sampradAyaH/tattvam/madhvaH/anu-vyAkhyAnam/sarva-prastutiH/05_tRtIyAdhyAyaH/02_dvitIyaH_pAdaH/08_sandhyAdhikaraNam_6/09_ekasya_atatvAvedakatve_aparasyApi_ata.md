+++
title = "०९ एकस्य अतत्वावेदकत्वे अपरस्यापि अतत्वादेवकत्वम्"

+++


## वेदवेद्यस्य मिथ्यात्वं यदि नैक्यस्य तत्कथम्

**एकस्य अतत्वावेदकत्वे अपरस्यापि अतत्वादेवकत्वम्**

**वेदवेद्यस्य मिथ्यात्वं यदि नैक्यस्य तत्कथम्**

### **सुधा**

अथ मतम् । मिथ्याधर्मविधातुश्च वेदस्यैवाप्रमाणतेति यदुक्तं तन्नानिष्टम् । द्विविधो (हि) वेदभागः । तत्त्वावेदकोऽतत्त्वावेदकश्च । तत्र जीवेश्वरयो(वब्रह्मणो)रैक्यं प्रतिपादयंस्तत्त्वावेदकोऽपरोऽतत्त्वावेदक इत्यस्माभिरङ्गीकृतत्वादित्यत आह वेदेति ।

## **अनुव्याख्यानम्**

***वेदवेद्यस्य मिथ्यात्वं यदि नैक्यस्य तत्कथम् ।***

तत् तर्हि तन्मिथ्यात्वमिति वा । सत्यमेव त्वयाङ्गीकृतमिति । न च तदुपपद्यते(द्युज्यते) ।

सर्वोऽपि हि वेदोऽपौरुषेयः स्वतः प्रमाणं च । तत्र चैकस्य भागस्याप्रामाण्ये परस्यापि तत्स्यात् । तस्य प्रामाण्येऽस्यापि कथं तन्न स्यात् । तात्पर्यलिङ्गभावाभावाभ्यां व्यवस्थेति चासङ्गतम् । तथात्वे ह्यस्य भागस्यान्यत्र तात्पर्यं वाच्यं स्यात् । न च निषेधायानुवाद इत्युपपादितम् ॥ अहिंसादिश्येनादिविधिवद्विद्वदविद्वद्विषयतया व्यवस्थाऽस्त्विति चेन्न । वैषम्यात् । न हि श्येनादिविधयोऽप्रमाणभूताः। तात्कालिकेष्टसाधनत्वस्य सत्त्वात् । आत्यन्तिकेष्टसाधनत्वस्य चानभिधानात् । अथैक्यं प्रतिपादयितुं बुद्धिशुद्धये सार्वज्ञाद्यविद्यमानपि प्रतिपाद्यते । सर्वत्र प्रसृता हि बुद्धिः सगुणे ब्रह्मणि दत्तपदा क्रमेणैक्ये प्रविशतीति चेन्न । प्रतिकूलत्वात् । सार्वज्ञादिप्रतिपादनेन हि भेदवासनैव दृढनिरूढा स्यादित्येषा दिक् ।

### **वाक्यार्थचन्द्रिका**

अतिप्रसङ्गेनोक्तव्यवस्थां दूषयितुं तन्मूलभूताविसिद्ध्यर्थं पराभिमतमुक्तव्यवस्थानियामकं निराकुर्वाणः किमप्रामाण्यनिरासकभावाभावाभ्यामुक्तव्यवस्थाश्रीयते किंवा प्रामाण्योपपादकभावाभावाभ्यामाहोस्विदन्येन प्रकारेण वेति विकल्पान्मनसि निधयायाद्यं दूषयति सर्वोऽपि हीति । ततश्चाप्रामाण्यनिरासकस्यापौरुषेयत्वस्य तत्त्वमस्याद्यागम इव सार्वग्यादिप्रतिपादकागमेऽपि सत्त्वान्नाप्रामाण्यनिरासकभावाभावाभ्यामैक्यप्रतिपादको वेदभागस्तत्त्वावेदकः सार्वग्यादिप्रतिपादकस्त्वतत्त्वावेदक इत्युक्तव्यवस्था सम्भवतीति भावः । द्वितीयं दूषयति स्वतः प्रमाणभूतश्चेति । प्रामाण्यस्योत्पत्तिज्ञप्त्योः स्वतस्त्वस्यैव वेदप्रामाण्योपपादकत्वात्तस्य चोक्तद्विविधागमसाधारणत्वान्न तद्रूपनियाकभावाभावाभ्यामप्युक्तव्यवस्था सिध्यतीति भावः । एवमविमतिप्रसङ्गाङ्गमुपपाद्य तेनोक्तव्यवस्थां दूषयति तत्रेति ।

अस्तु तर्हि प्रकारान्तरेणेति तृतीयः पक्ष इत्यतस्तद्धि भवत्तात्पर्यलिङ्गभावाभावरूपं वा विद्वदविद्वदधिकारिकत्व रूपं वा प्रधानाङ्गभावरूपंवेति विकल्पान्मनसि निधायाद्यमाशङ्कय निराकरोति तात्पर्येति । एकमेवाद्वितीयमित्युपक्रमस्य तत्त्वमसीत्युपसंहारस्य तत्त्वमसीति नवकृत्वोऽभ्यासस्य जीवब्रह्मैक्यस्य मानान्तराप्राप्तत्वादपूर्वत्वस्याथ सम्पत्स्यत इति फलस्य येनाश्रुतं श्रुतं भवतीत्याद्यर्थवादस्य मृत्पिण्डादिदृष्टान्तैरुपपादनादुपपत्तेश्च सत्त्वात् । षड्विधतात्पर्यलिङ्गसत्त्वेन तत्त्वमस्याद्यागमस्य प्रामाण्यं सार्वज्ञ्यादिप्रतिपादकागमस्य च तच्छून्यत्वादप्रामाण्यमिति तात्पर्यलिङ्गभावाभावाभ्यां प्रामाण्याप्रामाण्यव्यवस्थेत्येतत्कुरूपां शूरं चोद्दिश्य शतकृत्वः प्रयुक्तस्याप्यहो दर्शनीयेत्यादेः शूर इत्यादेश्चार्थतथात्वनिश्चायकत्वप्रसङ्गभीत्योपक्रमादिलिङ्गानां तात्पर्यमात्रज्ञापकत्वस्थित्या तैस्तत्त्वमस्याद्यागमस्यैक्ये तात्पर्यावगत्याऽन्यपरतानिराससिद्धावपि तेषामर्थतथात्वाव्यवस्तापकत्वेन प्रामाण्या निश्चायकत्वेन तद्भावाभावयोरुक्तव्यवस्थोपपादकतयोपन्यासायोगादसङ्गतमित्यर्थः ।

ननु न ब्रूमो वयं लिङ्गानां तात्पर्यमात्रनिश्चायकत्वमिति किन्त्वसति बाधके तेषामेवोक्तवस्तुव्यवस्थापकत्वमिति । उदाहृतस्थले च प्रमाणबाधान्न तेषां वस्तुव्यवस्थापकत्वप्रसक्तिरित्यत आह तथात्वे हीति । लिङ्गानां तात्पर्यनिश्चयद्वाराऽर्थतथात्वनिश्चायकत्वे उपक्रमादिलिङ्गोपेततया तत्त्वमस्यादिवाक्यानां स्वार्थे प्रामाण्यनिश्चयस्य सार्वज्ञ्यादिवाक्यानां च तद्रहिततया स्वार्थे तदनिश्चयस्य प्राप्तावप्यपौरुषेयस्य स्वतःप्रमाणस्य सार्वज्ञ्यादिवाक्यस्य सर्वथाऽप्रामाण्यानुपपत्त्या निश्चितप्रामाण्याद्वैतवाक्यैकवाक्यतयाऽद्वैत एव तात्पर्यप्रामाण्ययोर्वक्तव्यत्वेन द्वयोरपि प्रामाण्यान्नोक्तव्यवस्थासिद्धिरिति भावः । ननु च निषेधाय अनुवाद इति वदता मया सार्वज्ञ्यादिवाक्यस्याद्वैते तात्पर्यप्रामाण्ययोरभ्युपगमादिष्टापादनमेतत्प्रतीतसार्वज्ञ्यादौ प्रामाण्यभावाच्च नोक्तव्यवस्थाभङ्गोऽपीत्यत आह न चेति ॥ उपपादितमिति । अन्यतोऽप्राप्तत्वान्नायमनुवाद इत्यप्राप्तां भ्रान्तिमापाद्येत्यादिनोपपादितमित्यर्थः । उपलक्षणं चैतत् । यत्तन्नेत्यादिनिषेधानुवादलिङ्गाभावात्तदभावेऽपि तत्त्वे वैपरीत्यप्रसङ्गाच्चेत्यपि द्रष्टव्यम् । ततश्चाद्वैततात्पर्यादेरनुपपत्तेरुक्तरीत्या सर्वथाऽप्रामाण्यायोगात्सार्वज्ञ्यादावेव प्रामाण्यस्याभ्युप गमनीयत्वान्नोक्तव्यवस्थेति भावः ।

ननु यथा न हिंस्यात्सर्वा भूतानीत्यादिरहिंसादिविधिर्विद्वदधिकारिकस्तथैक्यागमोऽपि विद्वदधिकारिक एव । यथा च श्येनेनाभिचरन्यजेतेत्यादिश्येनयागादिविधिरविद्वदधिकारिकस्तथा सार्वज्ञ्यादि प्रतिपादकागमोऽप्यविद्वदधिकारिकः । ततश्च विद्वदविद्वदधिकारिकत्वाभ्यां वाक्यद्वयवैषम्यादहिंसादिश्ये नादिवाक्यद्वयवत्प्रामाण्याप्रामाण्यव्यवस्था भवत्विति द्वितीयं शङ्कते अहिंसादीति । भवेद्विद्वदविद्वद्विषयतया प्रामाण्यादिव्यवस्थापनमहिंसादिविधिदृष्टान्तेन तत्त्वमस्याद्यागमानां(दिवाक्यानां) यद्यहिंसादिश्येनादिवाक्ययोः प्रामाण्याप्रामाण्ये सिद्धे स्याताम् । न च ते तयोः स्तः । अहिंसादिवाक्यवच्छ्येनादिवाक्यस्यापि प्रमाणत्वेन दृष्टान्तासिद्ध्या दार्ष्टान्तिकस्याप्यसिद्धिरित्याशयेनाह वैषम्यादिति ॥ तात्कालिकेति । इष्टसाधनत्वमात्रस्येत्यर्थः । तस्यैव लिङर्थत्वादिति भावः ।

नन्वेवं करणत्वस्य विध्यर्थत्वेन लिङाभिहितत्वेनोद्भिदा यजेतेत्यादावनभिहिताधिकारविहिततृतीयाऽनुपपत्तिरिति चेन्न । साधनत्वेऽभिहितेऽपि तद्विस्य करणत्वस्यानभिधानात् । लिङाऽन्तरङ्गस्वप्रकृतियज्यर्थमात्रगतेष्टसाधनेत्वेऽभिहितेऽपि यागविरूपोद्भित्प्रातिपदिकार्थगतस्य तस्यानभिधानेनोद्भित्प्रातिपदिकात्परस्यास्तृतीयायाः सम्भवाच्चेत्याशयात् । ननु नेष्टसाधनत्वमात्रं लिङर्थः । तथा सत्यशक्ये तक्षकचूडामण्याहरणादौ तात्कालिकेष्टसाधनविषसम्पृक्तमधुभक्षणे निषिद्धकर्मणि च प्रवृत्तिप्रसङ्गात् किन्त्वात्यन्तिकेष्टसाधनत्वमेव । आत्यन्तिकत्वं च तस्य कृतिसाध्यत्वे सति बलवदनिष्टाननुबन्धित्वं तच्चेष्टोत्पत्तिनान्तरीयकदुःखादिकदुःखाजनकत्वं वेष्टोत्पत्त्यनान्तरीयकदुःखाजनकत्वं वा विवक्षितम् । तच्च न श्येनादिविधीनामिति कथं नाप्रामाण्यमित्यतोऽत्र प्रवर्तकत्वेनाभिमतमिष्टसाधनत्वज्ञानं हि नेष्टसाधनमिति ज्ञानम् । परेष्टसाधनमिति ज्ञानादपि प्रवृत्तिप्रसङ्गात् । नापि स्वेष्टसाधनमिति ज्ञानमिष्टसामान्यसाधनत्वज्ञानेनेष्टविस्वर्गादिसाधनयागादावपि प्रवृत्तिप्रसङ्गात् । इच्छायाः स्वरूपसत्य एव प्रवर्तकत्वेन तज्ज्ञानानपेक्षणाच्च । किन्तु स्वर्गोमेऽस्त्वितीच्छाप्रकारीभूतस्वर्गत्वविशिष्टं प्रति साधनत्वेन ज्ञानम् ।

न चैवं प्रवर्तकज्ञानस्याननुगमः । स्वरूपसदिच्छाविषयसाधनत्वज्ञानत्वेनानुगमात् । तदपि न फलेच्छारहितं प्रवृत्तिं जनयति । किन्तु कृत्या स्वर्गं साधयिष्यामीति फलेच्छासहितमेव । उक्तायामिच्छायां स्वरूपेण सत्यामिदं स्वर्गसाधनमिति ज्ञानेनैव प्रवृत्तेर्दर्शनात् । न हि फलरागे इदं फलसाधनमिति ज्ञाने च सत्यनिष्टाननुबन्धित्वाज्ञानेन प्रवृत्तिविलम्बः । न चैवम्, यत्प्रवर्तकमिष्टविसाधनत्वेन ज्ञानं तन्न विधिप्रत्ययजन्यम्, यच्च विधिप्रत्ययजन्यमिष्टसामान्यसाधनत्वेन ज्ञानं तन्न प्रवर्तकमिति कथं विधिप्रत्ययस्य प्रवृत्तिहेतुभूतज्ञानजनकत्वमिति वाच्यम् । विधिप्रत्ययेनेष्टसाधनमित्येव बोधितेऽपि स्वर्गकामो यजेतेति वाक्यजन्यस्य स्वर्गसाधनमिति ज्ञानस्य प्रवर्तकत्वेन विधिप्रत्ययस्य प्रवृत्तिपरत्वाहानेः । एवञ्च विषसम्पृक्तमधुभोजनादिफले दुःखे उत्कटद्वेषदशायां तत्फले सुखे उक्तेच्छा नेति न तत्र प्रवृत्तिः । सुखत्वप्रयुक्ताया अप्यौत्सर्गिकफलेच्छाया दुःखविषयकोत्कटद्वेषेणापोदितत्वात् । अन्यथा साधने बलवदनिष्टाननुबन्धित्वेन ज्ञातेऽपि सुखसाधनत्वप्रयुक्तेच्छा स्यात् ।

एवञ्च बलवदनिष्टाननुबन्धित्वादिविणफलस्यातिप्रसङ्गनिवारणस्येष्टसाधनताघटकत्वेन प्रवृत्ताववश्यापेक्षितायाः फलेच्छाया अभावेनैव सिद्धेरिष्टसाधनत्वं न त्रेधा विणीयम् । उक्तायां फलेच्छायामसत्यां त्वदुक्तविणविशिष्टस्वर्गसाधनत्वज्ञाने सत्यप्यलसस्यान्यत्रासक्तस्य च पुरुषस्य यागादौ प्रवृत्त्यदर्शनेनान्वयव्यभिचारात् । न च तत्र साधनविषयकचिकीर्षभावादेवाप्रवृत्तिरिति वाच्यम् । सामग्रीसत्त्वेन चिकीर्षाया एवापाद्यमानत्वात् । बलवदनिष्टानुबुन्धित्वादिज्ञाने सत्यपि निषिद्धकर्मजन्ये दुःखे उत्कटद्वेषरूपापवादकाभावदशायां तज्जन्यसुखविषयकरागौत्कट्येन निषिद्धकर्मणि प्रवृत्तिदर्शनेन व्यतिरेकव्यभिचाराच्च । न च साधने चिकीर्षया तत्र प्रवृत्तिः । सामग्य्रभावेन चिकीर्षाभावस्यैवापाद्यमानत्वात् । ततश्च शुद्धस्येष्टसाधनत्वमात्रस्यैव प्रवर्तकत्वात्तस्य च श्येनादिविधिष्वप्यविशेषात्प्रामाण्यमेव तेषामित्याशयवानाह आत्यन्तिकेष्टसाधनत्वस्य चानभिधानादिति ।

तृतीयं शङ्कते अथेति । ‘निर्विशेषं प्ररं ब्रह्म साक्षात्कर्तुमनीश्वराः । ये मन्दास्तेऽनुकम्प्यन्ते सविनिरूपणैरि’त्यभियुक्तवचनादिति भावः । सार्वज्ञ्यादिप्रतिपादनस्यैक्यज्ञानविरोधित्वान्न तयोरङ्ग प्रधानाभव इत्याह प्रतिकूलत्वादिति । ननु च भेदज्ञानस्यैक्यज्ञानविरोधित्वं प्रसिद्धम् । तत्कथं सार्वज्ञ्यादिप्रतिपादनस्या तद्रूपत्य तत्प्रतिकूलत्वं स्यादित्यतो न साक्षात्तस्य तद्विरोधित्वमत्राभिमतं किन्तु भेदज्ञानद्वारैवेति नानुपपत्तिरिति भावेन तस्य तदर्थतामुपदर्शयति सार्वज्ञ्यादीति ॥ भेदवासनैवेति । तथा चाद्वैतसाक्षात्काराभावप्रसङ्गेन निवर्तकाभावान्न कदाचिदपि भेदनिवृत्तिः स्यादिति भावः । ननु मोक्षश्रुतिप्रामाण्याद्दृढनिरूढाया अपि भेदवासनायाः परिक्षयोऽद्वैतसाक्षात्कारश्च भविष्यतीति नोक्तप्रसङ्ग इत्यतस्तस्यान्यथोपपन्नत्वान्न तत्कल्पकत्वमित्याशयेनाह दिगिति ।

### **परिमल**

तदित्यस्यार्थद्वयमाह तत तर्हीति ॥ तन् मिथ्यात्वमिति वेति ॥ इत्युपपादितमिति । पूर्वश्लोकव्याख्याने उपपादितमित्यर्थः ॥ अहिंसादिश्येनादिविधिवदिति । न हिंस्यात्सर्वा भूतानि न कलंजं भक्षयेदित्यादिविधिर् विद्वद्विषयः । श्येनेनाभिचरन् यजेत अभिचरन् अभिचरितुं शत्रुं हन्तुं ‘लक्षणहेत्वोः क्रियाया’ इति शतृप्रत्ययः । श्येननामको यागः शत्रुहिंसारूपेष्टसाधनमित्याद्यर्थकः श्येनेनाभिचरन्यजेतेत्यादिविधिरविद्वद्विषय इत्यादिव्यवस्थावत् तत्वावेदकातत्वावेदकयोर्विद्वदविद्वद्विषयतया व्यवस्थास्त्वित्यर्थः । ननु नरकाद्यनर्थहेतौ यागे इष्टोपायत्वबोधकः श्येनादिविधिः कथमत्र प्रमाणमित्यत आह तात्कालिकेति ॥ आत्यन्तिकेति । नरकाद्यनिष्टासम्भिन्नेत्यर्थः ॥ ननु सार्वज्ञादेः प्रातिभासिकत्वे हि तद्बोधकवेदस्याप्रामाण्यम् । व्यावहारिकसत्यत्वोपगमान् नाप्रामाण्यमिति चेन्न । सत्तात्रैविध्ये मानाभावात् । व्यावहारिकसत्यस्यापि बाध्यतया तत्प्रतिपादनस्य तत्वजिज्ञासुं प्रति व्यर्थत्वादनुवादलिङ्गाभावेऽपि निषेधायानुवादे नेह नानेत्यादिवाक्यमेव सार्वज्ञादिधर्मविधानार्थं निर्धर्मकत्वानुवाद इति स्यात् । निर्धर्मकत्वस्याप्राप्तत्वे सार्वज्ञादिरप्यप्राप्त एवेत्याद्यभिप्रेत्याह एषा दिगिति । विवृतमेतन्न्यायामृते । (ननु ब्रह्मणि धर्मभ्रान्तिस्तदा भवेद् यदि ब्रह्मरूपधर्मिज्ञानं भवेत् । न च तत्सम्भवति । तस्यागमैकगम्यत्वात् । तथाच धर्मिज्ञानाभावात् । तत्र भ्रान्त्या प्राप्तस्य धर्मस्यानुवादेनायं वैदिको निषेध इति न युक्तमित्यत आह)

### **यादुपत्यं**

विद्वदविद्वद्विषयतयेति । ‘न हिंस्यात्सर्वा भूतानी’त्यहिंसाविधिर्विद्वद्विषयः । विद्वदधिकारिक इति यावत् । ‘श्येनेनाभिचरन्यजेते’ति श्येनयागविधिरविद्वद्विषय इति व्यवस्थाऽस्त्वित्यर्थः । आद्येनादिपदेन सन्ध्यावन्दनादिकं ग्राह्यम् । द्वितीयेन च सर्षपहोमादिकमिति ज्ञातव्यम् ॥ आत्यन्तिकेति । बलवदनिष्टाननुबन्धीष्टसाधनत्वस्य लिङादिविधिप्रत्ययेनानभिधानादित्यर्थः । इष्टसाधनत्वमात्रस्य सर्वत्र लिङाद्यर्थत्वादिति भावः ।

### **वाक्यार्थरत्नमाला**

तत्वमस्याद्यागम इव सार्वज्ञ्यादीति पाठः । विश्वमिथ्यत्वस्यागमबाधस्थलीय न च षडि्वधतात्पर्यलिङ्गवत्वादद्वैतवाक्यं प्रबलमिति न्यायामृतस्य भेदश्रुतेर्व्यावहारिकभेदपरत्वभङ्गीय न च षड्विधतात्पर्यलिङ्गेत्यादि न्यायामृतस्य च टीकादिकं मनसि निधाय तात्पर्यलिङ्गान्युपपादयति । एकमेवाद्वितीयमित्युपक्रमस्येत्यादिना । प्रत्यक्षस्य शब्दबाध्यत्वे बाधकस्थलीय न हि कुरूपामित्यादि न्यायामृतानुसारेण लिङ्गानि हि तात्पर्यस्य ज्ञापकानि । नत्वर्थतथात्वस्येति लिङ्गं तात्पर्यमात्रज्ञापकत्वेन अर्थतथात्वाज्ञापकत्वादिति उदाहृतस्थलद्वयस्थन्यायामृतानुसारेणाह । इत्येतत्कुरूपामित्यादि । अत्र समन्वयाधिकरणीयग्रन्थानुसारो लेख्योऽस्ति । अत्राहो दर्शनीयेत्यादेः सिद्ध इत्यादेश्चेति पाठः । न्यायामृतानुसारात् । युक्तत्वाच्च । शूरस्यैव प्रयोगाधिकरणतयोक्ततया तत्र शूरशब्दस्य मुख्यार्थत्वस्यैव सत्वात् । सिंहशब्दस्यैवामुख्यार्थत्वादिति ज्ञेयम् । शूर इतीति पाठो लेखकागतः । ननु न ब्रूम इत्यादि । उदाहृतस्थल इति । अहो दर्शनीयेत्यादिस्थल इत्यर्थः । निश्चयद्वारेति पाठः । अहिंसादिश्येनादिविधिदृष्टान्तेनेति पाठः । अहिंसादि इत्येवपाठे अहिंसादीत्यादिपदेन अहिंसाविधिसमानविध्यन्तरस्येव विजातीयश्येनादिविधेरपि ग्रहणमभिप्रेतमिति बोध्यम् । दुःखाधिकदुःखाजनकत्वं चेति पाठः । बलवदनिष्टाननुबन्धीष्टत्वादिविशिष्टेष्ठसाधनत्वस्य मण्युक्तस्य विधित्वभङ्गे तर्कताण्डवे तथैवोक्तेर् अवश्यापेक्षिताया इति । तत्वप्रकाशिकागतगायत्रीनिर्णयोऽवश्यापेक्षित इत्यत्रेवोपपादनीयमेतत् । वचनादिति भाव इति । .... इति शेषः । तस्य तत्रैवाग्रहान्न कदाचिदपि भेदनिवृत्तिरित्यनिवृत्तिरेव भवतीति तत्वोद्योतटीकाद्यनुसारेणाह । तथाचाद्वैतेति । अन्यथोपपन्नत्वादिति । शुकवामदेवादिमुक्तिवादानामिव मोक्षश्रुतेरप्यर्थवादत्वेनोपपत्या भेदवासना कल्पकाभावादित्यर्थः ।

