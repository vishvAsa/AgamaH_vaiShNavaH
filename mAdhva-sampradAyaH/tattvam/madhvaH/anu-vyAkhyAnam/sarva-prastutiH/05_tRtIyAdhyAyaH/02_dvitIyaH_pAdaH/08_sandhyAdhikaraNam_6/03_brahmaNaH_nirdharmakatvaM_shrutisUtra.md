+++
title = "०३ ब्रह्मणः निर्धर्मकत्वं श्रुतिसूत्रविरुद्धम्"

+++


## इत्थम्भावात्मकान्धर्मानाहुश्च श्रुतयोऽखिलाः

**ब्रह्मणः निर्धर्मकत्वं श्रुतिसूत्रविरुद्धम्**

**इत्थम्भावात्मकान्धर्मानाहुश्च श्रुतयोऽखिलाः**

### **सुधा**

इतोऽपि न निर्धर्मकं ब्रह्मेत्याह इत्थम्भावात्मकानिति ।

## **अनुव्याख्यानम्**

***इत्थम्भावात्मकान्धर्मानाहुश्च श्रुतयोऽखिलाः ।***

श्रुतयश्चेति सम्बन्धः । भव(न्तु स)न्ति सत्यकाम इत्याद्याः श्रुतयो धर्मवादिन्यो न त्वपहतपाप्मेत्याद्यास्तत्कथमखिला इत्युच्यत इत्यत उक्तमित्थम्भावात्मकानिति । अखण्डनिष्ठता तु प्रागेव निराकृता निराकरिष्यते चेति । न केवलं श्रुत्यनुमानविरुद्धं ब्रह्मणो निर्धर्मकत्वं किन्तु सूत्रविरुद्धं चेत्याह अदृश्यत्वादयोऽपीति ।

**अनुव्याख्यानम्**

***अदृश्यत्त्वादयोऽप्यस्य गुणा हि प्रभुणोदिताः ।***

प्रभुणाऽपीति सम्बन्धः । ‘अदृश्यत्वादिगुणको धर्मोक्तेरि’त्यादिनेति शेषः । यद्वा न विधिरूप एव धर्मः किन्नामेत्थम्भावमात्रमित्यत्र प्रयोगमनेन प्रमाणयति । अत्रचापिशब्दो न भिन्नक्रमः । गुणशब्दश्च धर्मवचनो न पारिभाषिकवचनः । अदृश्यत्वादीनां तदभावात् ।

नन्वस्माभिर्भावरूपा एव धर्मा ब्रह्मणो नाङ्गीक्रियन्तेऽभावात्मकास्तु स्वीक्रियन्त एव । अतो न सूत्रविरोध इत्यत आह यदीति ।

**अनुव्याख्यानम्**

***यदि स्युस्तादृशा धर्माः सर्वज्ञत्वादयो न किम् ।***

तादृशा अभावात्मकाः । यथाऽदृश्यत्वाद्याः प्रमाणावगतास्तथा सर्वज्ञत्वादयो भावरूपा अपि यः सर्वज्ञ इत्यादिश्रुतिसिद्धा इति तेऽप्यङ्गीकार्याः । अथ तदङ्गीकारे नेह नानाऽस्तीत्यादिश्रुतिविरोध इत्युच्यते सोऽदृश्यत्वाद्यङ्गीकारेऽपि समानः । अतोऽर्धचर(जर)तीयस्याप्रामाणिकत्वात्सर्वज्ञत्वादयोऽपि स्वीकार्याः । अदृश्यत्वादयोऽपि वा त्याज्या इति ।

### **वाक्यार्थचन्द्रिका**

प्रागेवेति । ‘न व्यावृत्त्या प्रयोजनमि’त्यादिना जन्माधिकरण इति शेषः ॥ निराकारिष्यते चेति । ‘सच्चिदादेरपर्यायसिद्ध्यर्थं मायिनाऽपि ही’त्यादिनाहिकुण्डलाधिकरण इति शेषः ॥ तदभावादिति । सामान्यवानसमवायिकारणमित्यादिपारिभाषिकगुणत्वाभावादित्यर्थः ॥ अर्धजरतीयस्येति । केनचित्पाशुपतेन सर्वजरत्या योषितोऽनुपभोग्यत्वात्सर्वतरुण्याश्च वृद्धे मय्यरुचिप्रसङ्गादर्घजरत्यानयने दूतः प्रेषित इति लोकप्रवादोऽर्धजरतीयशब्देनोपमानोच्यते । छप्रत्ययेनोपमेयभावरूपसम्बन्ध उच्यते । तथा च तत्प्रवादतुल्यप्रवादोऽर्धजरतीयं तस्येत्यर्थः ।

### **परिमल**

इत्यत उक्तमिति । सत्यकामस्सत्यसङ्कल्प इत्यादिश्रुतीनां विधिरूपधर्मवादित्ववत् स आत्मापहतपाप्मा विजरो विमृत्युरित्यादिश्रुतीनामपि निषेधरूपधर्मवादित्वमस्तीति वक्तुं विधिनिषेधरूपधर्मसाधारण्यनेत्थंभावात्मकानित्यवादीत्यर्थः ॥ अखण्डनिष्ठता त्विति । श्रुतीनां लक्षणया निर्धर्मकब्रह्मपरत्वं तु प्रथमाध्याये ‘सत्यज्ञानादिकेप्येवमि’त्यादिना जन्माधिकरणे ईक्षत्यधिकरणादौ तत्र तत्र पूर्वाध्याये च पृथगुपदेशादित्यत्र निराकृता । निराकरिष्यते चोभयव्यपदेशादित्यत्रेत्यर्थः ॥ इत्थम्भावमात्रमिति । भावाभाव (मात्र) साधारणधर्ममात्रमित्यर्थः । रूपादिचतुर्विंशतिगुणेषु प्रसिद्धगुणपदप्रयोगात् कथमयं प्रयोग इत्थंभावमात्रे प्रमाणमित्यत आह गुणशब्दश्चेति । तार्किकपरिभाषितरूपादिधर्मवचनो नेत्यर्थः ॥ अर्धचरतीयस्येति । एतदर्थो जिज्ञासानये विवृतः ।

### **यादुपत्यम्**

प्रागेवेति । जन्माधिकरण इत्यर्थः ॥ निराकरिष्यत इति । अहिकुण्डलाधिकरण इति शेषः ।

### **श्रीनिवासतीर्थीया**

ननु ब्रह्मणः सधर्मत्वाङ्गीकारे श्रुतीनामखण्डार्थनिष्ठत्वहानिरित्यत आह ॥ अखण्डेति । अदृश्यत्वादेरभावरूपतया तार्किकाद्यभिमतगुणत्वाभावादित्यर्थः ।

### **वाक्यार्थरत्नमाला**

स्मृतिपादस्थविरोधे त्वनपेक्षं स्यादसति ह्यनुमानमित्यधिकरणीय तेनासा यदि नैवात्र क्वचिदस्ति प्रमाणता । सर्वत्राग्राहकतावा स्यान् नह्यर्धजरतीयतेत्येतद्वार्तिकव्याख्यावसरे कृता केनचिदित्यादिनोक्तमर्धजरतीयशब्दार्थमाह । केनचित्पाशुपतेनेत्यादि । चरतीयपाठस्त्वत्र नास्ति । क्वचिदस्ति चेत्सोऽपि तृतीयाध्यायप्रथमपादीयग्रहैकत्वाधिकरणीयश्रुतशब्दाभिधेयानां नार्थानां युगपत्तथा । ग्रहणाग्रहणं युक्तम् अर्धकुक्कुटिकपावदित्येतद्वार्तिकव्याख्यावसरे राणकेन विवृतः । तथाहि । तथाशब्दादतिदिष्टं विरोधं दृढयितुम् अर्धं कुक्कुट्याः पच्यताम् अर्धं प्रसवाय ध्रियतामिति लोकप्रवादायातं पाशुपतं वाक्यम् । नैकस्य वस्तुनो अर्धचरतीयं कथमनेन कुक्कुट्या अर्धस्य पाकः प्रसवायार्धधारणमिति वार्तिकालोचनया दृष्टान्तितं गम्यत इति । तथाप्रकृतेऽपि व्याख्येयः ।

