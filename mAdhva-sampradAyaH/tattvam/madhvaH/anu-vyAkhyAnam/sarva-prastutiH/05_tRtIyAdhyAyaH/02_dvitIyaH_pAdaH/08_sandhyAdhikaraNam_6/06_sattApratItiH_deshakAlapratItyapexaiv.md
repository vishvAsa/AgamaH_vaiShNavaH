+++
title = "०६ सत्ताप्रतीतिर् देशकालप्रतीत्यपेक्षैव"

+++


## देशकालानपेक्षा हि न सत्ता क्वापि दृश्यते

**सत्ताप्रतीतिर् देशकालप्रतीत्यपेक्षैव**

**देशकालानपेक्षा हि न सत्ता क्वापि दृश्यते**

### **सुधा**

ननूत्पत्तौ सार्वज्ञादेः सर्वासापेक्षताभावेऽपि ज्ञप्तौ साऽस्त्येव । विदित एव सर्वस्मिन्सार्वज्ञादि विज्ञायते नाविदित इति । एवं तर्हि सत्ताऽपि मा भूदुत्पत्तौ परापेक्षा । ज्ञप्तौ तु भवत्येवेत्याह देशेति ।

## **अनुव्याख्यानम्**

***देशकालानपेक्षा हि न सत्ता क्वापि दृश्यते ।***

देशकालानपेक्षा देशकालप्रतीत्यनपेक्षा । देशकालप्रतीत्यपेक्षैव दृश्यत इत्यन्वयोऽपि द्रष्टव्यः । यदि कश्चिद्वैयात्यात्क्वचिद्देशकालप्रतीत्यनपेक्षाऽपि सत्ता दृश्यत इति ब्रूयात्तदा व्याघातः स्यात् । देशकालव्यतिरेकेण (क्वचित्सत्ताश) किंशब्दार्थानिर्वचनात् । सत्ताप्रतीताववर्जनीयतया देशकालौ दृश्येते न तु तदपेक्षेति चेन्न । अभूद्भवति भविष्यतीत्यादिप्रतीतिमवधूय सत्ताया अप्रतिभासात् । नियतविशिष्टप्रतीतिकेऽ(तदन)नपेक्षायां न कुत्राप्यपेक्षा स्यात् । तदिदमुक्तं क्वापीति ।

### **वाक्यार्थचन्द्रिका**

अन्वयोऽपीति । व्यतिरेकवदन्वयस्यापि कारणताग्राहकत्वादिति भावः। टीकायां किंशब्दार्थानिर्वचनादिति पाठः स्वरसः । किंशब्दप्रकृतिकक्वचित्तच्छब्दार्थानिर्वचनादित्यर्थः । सत्ताशब्दार्थानिर्वचनादिति क्वाचित्कपाठेऽप्ययमेवार्थो विवक्षितः ॥ नियतविशिष्टेति । नियमतो देशकालादिविशिष्टप्रतीतिके सत्तारूपे वस्तुनि देशाद्यनपेक्षत्वाङ्गीकार इत्यर्थः॥ न कुत्रापीति । सर्वज्ञत्वादि प्रतीतावपि सर्वापेक्षा न स्यात् । तथा चानपेक्षत्वात्सर्वज्ञत्वादीनां ब्रह्मधर्मता स्यादिति भावः।

### **परिमल**

देशकालव्यतिरेकेण(सच्छ)तच्छब्दार्थानिर्वचनादिति । त्रिकालसर्वदेशीयनिषेधाप्रतियोगित्वरूपत्वात्सत्ताया इति भावः ॥ ब्रह्मणो निर्धर्मकत्वे जिज्ञास्यत्वाभावोक्तिः ॥

### **यादुपत्यं**

किंशब्दार्थानिर्वचनादिति । किंशब्दप्रकृतिकक्वचिच्चब्दार्थानिर्वचनादित्यर्थः ।

श्रीनिवासतीर्थीया

प्रतीतिं कालसम्बद्धाम् ॥ अप्रतिभासादिति । सत्तेत्येवंरूपेणेत्यर्थः ।

### **वाक्यार्थरत्नमाला**

किंशब्दप्रकृतितकेति । क्वचिदित्यत्र क्वेत्येतत्सप्तम्यन्तात्स्वार्थे सप्तम्यास्त्रलित्यनेन किमस्त्रलि कुत्रेति प्राप्ते तदपवादेन किमोदित्यनेन सप्तम्यंन्तात् किमो अत्प्रत्यये कातीत्यनेन सूत्रेणातिपरतः किमः क्वादेशे अतो गुणे च निष्पन्नम् । ततश्चिदित्येतदनास्थाद्यर्थकम् । ततश्च क्वचिच्छब्दान्तर्भूतक्वशब्दस्य किंशब्दप्रकृतिकत्वमित्येवात्र तात्पर्यमिति न दोषः । क्वशब्दस्य किंशब्दप्रकृतिकत्वे ततः परं चिदित्यस्य प्रयोगे विशिष्टपरंपरया तत्प्रकृतिकमित्यप्याहुः । अयमेवार्थ इति । सत्ताशब्देन क्वचिच्छब्दस्य लक्षणया ग्रहणादिति भावः । अत एव पूर्वत्र मुख्यार्थाभिप्रायेण स्वारस्यमुक्तमिति ज्ञेयम् । सर्वज्ञत्वादिप्रतीतावपीति । यद्यपि दण्डादिविशिष्टप्रतीतिके देवदत्तादावपि परापेक्षा न स्यादित्यपि व्याख्यातं युक्तम् । तथापि तदपि व्याख्यानं स्पष्टत्वाच्छिष्यैरेवोह्यतामित्याशयेन विपर्यये पर्यवसानफलकथनव्याजेन यदि तत्र परापेक्षा नास्तीत्युच्यते तर्हि प्रकृतेऽपि न स्यादित्येवंपरतयैव योजितमिति ज्ञेयम् ।

