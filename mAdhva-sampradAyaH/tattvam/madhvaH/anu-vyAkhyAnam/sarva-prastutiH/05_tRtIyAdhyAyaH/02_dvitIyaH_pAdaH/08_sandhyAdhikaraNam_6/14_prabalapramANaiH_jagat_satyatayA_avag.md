+++
title = "१४ प्रबलप्रमाणैर् जगत् सत्यतया अवगतम्"

+++


## सर्वधर्मविहीनस्य धर्मारोपः क्व दृश्यते

**प्रबलप्रमाणैर् जगत् सत्यतया अवगतम्**

**सर्वधर्मविहीनस्य धर्मारोपः क्व दृश्यते**

### **सुधा**

यदुक्तं सार्वज्ञादेर्मिथ्यात्वसिद्धये विश्वस्य भ्रान्तिकल्पितत्वं तद्दूषयितुमीशतज्ज्ञानेत्यादिको ग्रन्थः । तथा हि । विश्वस्य भ्रान्तिसिद्धत्वं वदता तत्र प्रमाणं वक्तव्यम् । तत्किं प्रत्यक्षं स्यादनुमानं वाऽऽगमो वा । न तावत्प्रत्यक्षम् । तस्य सत्य(तत्सत्य)त्वग्राहित्वस्य वक्ष्यमाणत्वात् ।

### **वाक्यार्थचन्द्रिका**

ईशतज्ज्ञानेत्यादेरुत्तरग्रन्थस्याव्यवहितपूर्वप्रकृतोपयुक्तार्थाप्रतिपादकत्वादसङ्गतिमाशङ्क्य तदसङ्गतावपि व्यवहितप्रकृतार्थोपपादकतया तत्सङ्गतत्वान्नानुपपत्तिरित्यभिप्रेत्य व्यवहितेन सङ्गतिं दर्शयति यदुक्तमिति ॥ वक्ष्यमाणत्वादिति । ‘सत्यत्वमक्षजप्राप्तमि’त्यादिनेति शेषः ।

### **परिमल**

वक्ष्यमाणत्वादिति । ‘सत्यत्वमक्षजप्राप्तमनुमागमे’त्यादिनेति भावः ॥ निरस्तत्वादिति । ‘नासतो दृष्टत्वादि’त्यधिकरणे ‘दृश्यत्वाद्विमतं मिथ्या स्वप्नवच्चेदियं च मा । मिथ्या चेत्साध्यसिद्धिर्न व्यभिचारो न चेद्भवेदि’त्यादिना निरस्तत्वादित्यर्थः ॥

### **यादुपत्यं**

वक्ष्यमाणत्वादिति । अनुपदमेवेति शेषः ।

### **वाक्यार्थरत्नमाला**

अव्यवहितपूर्वप्रकृतेति पाठः । बुध्या प्रकृतं व्यावर्तयितुमुक्तं पूर्वेति । उपयुक्तेतिस्वरूपकथनम् । असङ्गतिमाशङ्क्येति । असङ्गतिरित्याशङ्क्येत्यर्थः । व्याख्याननिमित्तं त्वसकृदुक्तं वक्ष्यते ।

