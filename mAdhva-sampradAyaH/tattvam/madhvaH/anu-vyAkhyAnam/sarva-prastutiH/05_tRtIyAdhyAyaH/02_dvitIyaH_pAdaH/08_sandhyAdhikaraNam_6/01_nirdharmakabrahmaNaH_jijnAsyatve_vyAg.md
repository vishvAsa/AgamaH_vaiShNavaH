+++
title = "०१ निर्धर्मकब्रह्मणः जिज्ञास्यत्वे व्याघातः"

+++


## जिज्ञासा धर्मनिर्णयः

**निर्धर्मकब्रह्मणः जिज्ञास्यत्वे व्याघातः**

**जिज्ञासा धर्मनिर्णयः**

### **सुधा**

निर्धर्मकत्वेऽपि ब्रह्मणः कुतो न जिज्ञास्यतेत्यत आह जिज्ञासेति ।

## **अनुव्याख्यानम्**

***......... जिज्ञासा धर्मनिर्णयः ।***

विचारो हि जिज्ञासा नाम । स च धर्मस्य निर्णयो धर्मनिर्णयः । व्याप्यधर्मदर्शनमिति यावत् । शशविषाणवन्निर्धर्मके कथमसौ स्यात् । अङ्गीकारे च व्याघातः कथं न स्यात् ।

इतोऽपि न निर्धर्मकस्य जिज्ञास्यतेत्याह इदमित्थमिति ।

**अनुव्याख्यानम्**

***इदमित्थमिति ज्ञानं जिज्ञासायाः प्रयोजनम् ।***

न खल्वनुमानविचारापरपर्यायाया जिज्ञासाया वस्तुस्वरूपमात्रज्ञानं प्रयोजनम् । तस्य प्रागेव सिद्धत्वात् । असिद्धौ वा(चा)ऽऽश्रयासिद्धस्यानुमानस्यानुत्थानात् । किन्नामेदमिति स्वरूपानुवादेनेत्थमिति व्यापकधर्मविशिष्टधर्मिज्ञानम् । धूमानुमानादौ तथा दर्शनात् । तथा च कथं निर्धर्मकस्य जिज्ञास्यतेति । एतेन स्वप्नेऽपि प्रसङ्गानवकाशो(ऽपि) निरस्तः । तथा सति मायामात्रमित्यनुमानासम्भवात् । आरोपिताभ्यां व्याप्यव्यापकाभ्यां तत्सम्भवम् इति चेन्न । स्वरूपासिद्धिबाधप्रसङ्गादिति ।

### **वाक्यार्थचन्द्रिका**

अङ्गीकारे चेति । निर्धर्मकस्यापि जिक्षासाङ्गीकार इत्यर्थः । निर्धर्मके धर्मनिर्णयरूपविचारस्य व्याहतत्वादिति भावः ॥ प्रागेवेति । जिज्ञासातः प्रागेवेत्यर्थः ॥ एतेनेति । ब्रह्म तु सकलधर्मविकलमिति कथं तत्रापादनमिति ब्रह्मणि मिथ्यात्वापादनानवकाशनिरासेन स्वप्नेऽपि नोक्तप्रसङ्गानवकाश इति प्रागुक्तप्रसङ्गानवकाशो निरस्त इत्यर्थः । स्वरूपासिद्धीति । व्याप्यस्यारोपितत्वात्स्वरूपासिद्धेर्व्यापकस्यारोपितत्वाद्बाधस्य च प्रसङ्गादित्यर्थः ।

### **परिमल**

असाविति । जिज्ञासेत्यर्थः ॥ अङ्गीकारे चेति । निर्धर्मके ब्रह्मणि व्याप्यधर्मदर्शनरूपजिज्ञासाङ्गीकारे चेत्यर्थः ॥ वस्तुस्वरूपमात्रज्ञानमिति धर्मिस्वरूपमात्रज्ञानमित्यर्थः प्रागेवेति । व्याप्यदर्शनात्प्रागित्यर्थः ॥ असिद्धौ (वेति) चेति । उक्तरूपज्ञानस्येति योज्यम् ॥ एतेनेति । ब्रह्म तु सकलधर्मविकलमिति कथं तत्रापादनमिति ब्रह्मणि मिथ्यात्वापादनानवकाशनिरासेन स्वप्नेपि नोक्तप्रसङ्गावकाश इति प्रागुक्तप्रसङ्गानवकाशो निरस्त इत्यर्थः । ननु जिज्ञास्यतान्यथानुपपत्त्या ब्रह्मणः सधर्मत्वमुपपादितम् । स्वप्नस्य सधर्मत्वे का युक्तिरित्यतः सौत्रप्रतिज्ञाहेत्वोरुक्यन्यथानुपपत्तिरेवेति भावेनाह तथा सतीति । स्वाप्नस्य निर्धर्मत्व इत्यर्थः ।

### **श्रीनिवासतीर्थीया**

असौ धर्मविचारः । अङ्गीकारे निर्धर्मकेऽपि धर्मविचारात्मकजिज्ञासाङ्गीकारे । स्वप्न इति । तथा स्वप्नेऽपित्यनेनोक्तः । एतेनेत्युक्तं विशदयति ॥ तथा सतीति ।

