+++
title = "०५ ब्रह्मणः सत्तापि परापेक्षैव"

+++


## सत्तैवं

**ब्रह्मणः सत्तापि परापेक्षैव**

**सत्तैवं **

### **सुधा**

किञ्च परापेक्षतया सर्वज्ञत्वादिकं ब्रह्मणोऽनङ्गीकुर्वाणेन सत्ताऽपि नाङ्गीकरणीया । यतः सत्ताऽप्येवं परापेक्षेत्याह सत्तैवमिति ।

## **अनुव्याख्यानम्**

***........ ...... सत्तैवं ......***

नास्त्येव स्वरूपातिरिक्ता सत्तेति चेत्स्वरूपसत्ताऽपि न स्यात् । न हि मिथ्याभूतपरापेक्षं सत्यस्वरूपं भवितुमर्हतीति त्वदीयन्यायप्राप्तत्वात् । तथा च सदेव सोम्येत्यादिश्रुतिविरोधः ।

कथं सत्ता परापेक्षेत्यत आह देशेति ।

**अनुव्याख्यानम्**

***........ ......... देशकालगा ।***

यतस्तस्मात्सत्तैवमिति सम्बन्धः । ननु देशकालगेति कोऽर्थः । देशकालसम्बद्धेति वा देशकालजन्येति वा । नाद्यः । तावता परापेक्षाऽसिद्धेः । न हि गगनं घटेन संयुक्तमित्येतावता तदपेक्षम् । न द्वितीयः । अनादिनित्यत्वादिति चेदेवं तर्हि सार्वज्ञादेरपि नान्यापे(क्षा)क्षता । न हि सर्वेण सह विषयविषयिभावमात्रेण सर्वापेक्षत्वं सौरप्रकाशस्यापि घटापेक्षताप्रसङ्गात् । न (हि स) च सर्वेण जन्यत्वम् । नित्यसिद्धत्वात् ।

### **वाक्यार्थचन्द्रिका**

त्वदीयन्यायेति । सर्वज्ञत्वादौ व्युत्पदितत्वदीयन्यायेत्यर्थः । इष्टापत्तिं परिहरति । तथा चेति । तावतेति । देशकालरूपपरसम्बन्धमात्रेणेत्यर्थः । परसम्बन्धमात्रेणैव परापेक्षत्वमस्त्वित्यतोऽतिप्रसङ्गान्नैवमित्यभिप्रायेण तमाह न हीति ।

### **परिमल**

स्वरूपसत्तापि न स्यादिति । देशकालरूपान्यापेक्षत्वादिति भावः । अन्यापेक्षत्वेऽपि स्वरूपसत्ताया अभाव एव कुत इत्यत आह न हि मिथ्याभूतेति ।

