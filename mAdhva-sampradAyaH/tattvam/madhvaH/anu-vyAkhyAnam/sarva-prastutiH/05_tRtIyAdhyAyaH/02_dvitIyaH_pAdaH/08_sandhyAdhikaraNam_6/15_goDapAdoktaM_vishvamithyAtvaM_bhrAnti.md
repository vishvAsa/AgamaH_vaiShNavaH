+++
title = "१५ गोडपादोक्तं विश्वमिथ्यात्वं भ्रान्तिसिद्धम्"

+++


## येनेदं कल्प्यते भ्रान्तं भ्रान्तिस्तस्यैव किन्न सा

**गोडपादोक्तं विश्वमिथ्यात्वं भ्रान्तिसिद्धम्**

**येनेदं कल्प्यते भ्रान्तं भ्रान्तिस्तस्यैव किन्न सा**

### **सुधा**

नाप्यागमः । स हि गौडपादादिपुरुषप्रणीतो वा वेदादिर्वा । आद्यं दूषयति येनेति ।

## **अनुव्याख्यानम्**

***येनेदं कल्प्यते भ्रान्तं भ्रान्तिस्तस्यैव किन्न सा ।***

येन गौडपादादिना इदं प्रागुक्तमीशादिकं विश्वं, भ्रान्तं भ्रान्तिसिद्धं कल्प्यते, कल्पयित्वा च तथा वाक्यं प्रणीयते । तस्यैव सा कल्पना भ्रान्तिरयथार्था किन्न भवेत् । एतदुक्तं भवति । ईशवाक्यादिप्रमाणैस्तावदीशादिविश्वं सत्यतयाऽवगतम् । तद्विरुद्धा च गौडपादादीनां विश्वमिथ्यात्व प्रतीतिर्भ्रान्तिरेवेति । ततः किमित्यत आह भ्रान्तत्व इति ।

**अनुव्याख्यानम्**

***भ्रान्तत्वे तस्य विश्वारेरीशाद्यभ्रान्तमेव हि ।***

विश्वारेर्विश्वमिथ्यात्वं प्रतिपादयतस्तस्य गौडपादादेर्भ्रान्तत्वे सिद्धे तन्मूलस्य तद्वाक्यस्याप्रामाण्यात्तेन विश्वमिथ्यात्वासिद्धावीशवाक्यादिभिः प्रमाणैरीशादिविश्वमभ्रान्तं सत्यमेव सिद्धमिति । नन्वीश्वरवाक्यविरोधाद्गौडपादादीनां भ्रान्तत्वं कुतः कल्पनीयम् । गौडपादादिवाक्यविरोधादीश्वरादीनां विश्वसत्यत्वप्रतीतिरेव भ्रान्तिः कुतो न कल्पनीयेत्यत आह भवेयुरिति ।

**अनुव्याख्यानम्**

***भवेयुर्भ्रान्तयो नॄणां नैवेशादेः कथञ्चन ।***

बाह्या(भ्य)न्तरकारणसामग्रीसत्त्वादिति शेषः । कथञ्चनेन्द्रियदोषादेर्बाह्यकारणस्य अधर्मादेर् अज्ञानादेरान्तरकारणस्याप्यत्यन्तमसम्भवादित्यर्थः । ईशादयो विप्रलम्भका इति चेन्न । कल्पकाभावादिति ।

### **वाक्यार्थचन्द्रिका**

मूले विश्वमिति स्पष्टमनुक्त्वेदमिति तत्प्रामाणिकत्वसूचनमुखेन तत्कथनमनर्थकमित्याशङ्क्य गौडपादादीनां विश्वमिथ्यात्वप्रतीतेर्भ्रान्तित्वोपपादकबाधकसद्भावसूचनार्थत्वान्न तदित्यभिप्रेत्य वाक्यतात्पर्यमाह एतदुक्तं भवतीति । गौडपादादेर्मुख्यस्य विश्वारित्वस्यासम्भवात्तत्तात्पर्यमाह विश्वमिथ्यात्वं प्रतिपादयत इति ॥ कल्पकेति । श्रोतृप्रसङ्गरूपदोषस्य विप्रलम्भकल्पकस्यासम्भवादित्यर्थः ।

### **परिमल**

गौडपादादीति । ते च तदीयपूर्वतनवृद्धाः ।

### **वाक्यार्थरत्नमाला**

मुख्यस्येति । मुख्यं यद्विश्वारित्वं तस्येति सामानाधिकरणषष्ट्येति विश्वापकारित्वरूपत्वात्तस्येति भावः । भ्रान्तत्वे तस्य विश्वारेरीशाद्यभ्रान्तमित्यत्र प्रयोज्यप्रयोजकभावस्याप्रतीतेः साक्षादेव तत्प्रतीतेश्च निरासायोपयुक्तं वदन्नाह । भ्रान्तत्वे सिद्ध इत्यादिना मूले । श्रोत्रिति । बुद्धादिषु विप्रलम्भदर्शनमस्तीति चेन्न । अत्र प्रमाणीकृतवाक्येषु तदभावादित्यभिप्रायात् ।

