+++
title = "०२ परिशेषवत् केवलव्यतिरेक्यप्यनुमानमेव"

+++


## परिशेषो मिथस्सिद्धिश्चक्रकस्वाश्रयादयः

**परिशेषवत् केवलव्यतिरेक्यप्यनुमानमेव**

**परिशेषो मिथस्सिद्धिश्चक्रकस्वाश्रयादयः**

### **सुधा**

द्वितीयमाशङ्क्याह परि इति ।

## **अनुव्याख्यानम्**

***परिशेषो मिथस्सिद्धिश्चक्रकस्वाश्रयादयः ॥***

***असिद्धसाधकत्वेन पञ्चावयवतां विना ॥***

***अङ्गीकार्याः समस्तैः ........ ........***

प्रसक्तप्रतिषेधे परिशिष्यमाणो बुद्धिः परिशेषः । द्वयोः परस्परापेक्षयोत्पत्तिर्ज्ञप्तिर्वा मिथः सिद्धिः । बहूनां चक्रवदितरेतरापेक्षयोत्पत्त्यादिकं चक्रकम् । स्वापेक्षं स्वोत्पत्त्यादि स्वाश्रयः । आदिपदेनानवस्था । सा चानवस्थितासिद्धोत्पादकादिपरम्परापेक्षा । असिद्धसाधकत्वेन हेतुना । पञ्चावयवतां पञ्चरूपोपपन्नताम् । अङ्गीकार्या अनुमानत्वेन समस्तैर्वादिभिः । न खलु कोऽपि वादी परिशेषादीननादृत्य परीक्षायां प्रवृत्तोऽस्ति ।

एतदुक्तं भवति । परिशेषादीनि तावदनुमानानि, व्याप्यज्ञानाद्य्वापकज्ञानमिति तल्लक्षणाक्रान्तत्वात् । प्रमाणप्रपञ्चरुचिभिरप्यनुमानाद्बहिर्भावेन तत्प्रामाण्यस्यानभ्युपगतत्वाच्च ॥ तानि चासिद्धस्यैव साध्यस्य साधकानि । शब्दस्य हि पृथिव्याद्यष्टसंसर्गे प्रतिषिद्धे परिशेषात्तदतिरिक्तद्रव्याश्रितत्वं सिध्यति । न च प्रागाकाशसिद्धेः पृथिव्याद्यतिरिक्तं द्रव्यं सिद्धम् । येन तदाश्रितत्वं क्वचित्प्रसिद्धं स्यात् । यद् यस्य कार्यं प्रमितं परेणाङ्गीकृतं वा तस्य तत्कार्यतामङ्गीकुर्वाणं प्रति मिथःसिद्धिरुच्यते । न च सा क्वचित्प्रसिद्धा । द्वयोरपि परस्परापेक्षया पूर्वभावित्वं सेति पक्षेऽपि तथा । एतेन चक्रकं व्याख्यातम् अस्यैव घटस्यैतत्कार्यत्वमभ्युप(मुप)गच्छन्तं प्रति स्वाश्रयत्वमभिधीयते । (तच्च) स्वस्यैव स्वापेक्षया पूर्वभावित्वं पश्चाद्भावित्वं चाप्रसिद्धमेव । असिद्धस्यैव कारणतां ब्रुवाणं प्रत्यनवस्थोच्यते । न च क्वचित्कार्येऽनवस्थितासिद्धकारणपरम्परा सिद्धा । सामान्यतः प्रसिद्धिस्तु केवलव्यतिरेकिण्यपि समाना । असिद्धसाधकत्वेन चैषां पञ्चरूपोपन्नता नास्ति । तथा चानुमानानामप्येषां पञ्चरूपोपपन्नत्वाभावात् । व्यतिरेकि नानुमानं पञ्चरू(पोपपन्नता)पतावैधुर्यादित्यनैकान्तिकमिति ।

### **वाक्यार्थचन्द्रिका**

द्वितीयमिति । केवलव्यतिरेकि प्रमाणं न वेति विकल्पितम् ॥ प्रसक्तेति । अत्र प्रसक्तयोरन्यतरव्यावृत्तिप्रतीतौ सत्यामिति करणांशाभिधानपूर्वकं परिशिष्यमाणप्रमेति फलांशकीर्तनम् । ततश्च परिशिष्यमाणप्रमासाधनं प्रसक्तव्यावृत्तिप्रतीतिः परि इत्युक्तं भवति द्वयोरित्यादि । इदं च फलीभूतमिथः सिद्ध्यादिस्वरूपकथनमात्रं न त्वेतदेव मिथःसिद्ध्यादेरिह टीकायां लक्षणमभिहितम् । तथा सति द्वयोः परस्परापेक्षयोपत्त्यादिरूपस्य मिथः सिद्ध्यादेरापाद्यतयाऽननुमानत्वेन ‘एतदुक्तं भवती’त्युत्तरग्रन्थे वक्ष्यमाणाया अनुमानतायाः स्वयमप्रसिद्धसाध्यरूपतयाऽसाधकत्वेन अप्रसिद्धसाध्यसाधकतायाश्च सम्भवदुक्तिकत्वप्रसङ्गात् । किन्तूक्तरूपमिथःसिद्ध्याऽऽपादकतर्कत्वमेवेह तथाभिमतम् । तस्य व्याप्यरूपतयाऽनुमानताया उक्तरूपमिथः सिद्ध्याद्यप्रसिद्धसाध्यसाधकतायाश्च सम्भवात् । यद्यप्यनवस्थितासिद्धकारणापेक्षायां मूलक्षयापरनामक प्रतीतकार्यविलोपलक्षणाऽनवस्थाऽऽपाद्या इत्यादिपद्धतिग्रन्थादनवस्थितासिद्धकारणापेक्षायाः करणांशत्वं प्रतीतकार्यविलोपस्य च फलांशत्वं प्रतीयते । तथाऽपीह टीकायां पक्षान्तरमेतदुपदर्शितमित्यदोषः । अत एव ‘द्वयोरपि परस्परापेक्षया पूर्वभावित्वे सेति पक्षेऽपी’त्युत्तरग्रन्थे पक्षभेदोपदर्शकपक्षपदप्रयोगः । अत एव चानवस्थाया अप्रसिद्धसाध्यसाधकत्वव्युत्पादनावसरेऽप्रसिद्धस्येत्यादिकं करणांशोपदर्शनं च सार्थकं भवति । टीकायां करणांशस्यात्रानुक्तिस्तु ‘यद्यस्य कार्यं प्रमितं परेणाङ्गीकृतं वे’त्युत्तरग्रन्थपर्यालोचनया तल्लाभाभिप्रायेण वा फलांशोक्तौ तत्तदापादकतर्करूपकरणांशस्य सुज्ञानत्वाभिप्रायेण वेति द्रष्यव्यम् । पञ्चावयवतां विनेति मूलात्परिशेषादिषु पञ्चावयवोपपन्नत्वाभावलाभेऽपि हेतूकृतस्य पञ्चरूपवैधुर्यस्य तत्रालाभान्न व्यभिचारसूचकत्वमस्य वाक्यस्येत्यतस्तल्लाभाय व्याचष्टे पञ्चावयवतामिति । मूलादुक्तहेतोः परिशेषादिषु लाभेऽप्यनुमानत्वाभावरूपसाध्याभावस्य तत्रालाभान्न व्यभिचारसमर्पकत्वमित्यतस् तल्लाभायापेक्षितं माह अनुमानत्वेनेति ।

समस्तैरनुमानत्वेनाङ्गीकर्तव्यताया निर्निमित्तकत्वाद्विपरतया समस्तपदं व्याचष्टे समस्तैरिति । ननु च वादिभिरपि कुतोऽङ्गीकर्तव्या इत्यतोऽन्यथा वादित्वमेव न स्यादित्यभिप्रेत्य तदुपपादयति नेति । ननु परिशेषादीनामनुमानत्वमेव कुतः । तथात्वे वा कुतोऽप्रसिद्धसाध्यकत्वम् । तत्त्वेऽपि वा पूर्वानुमानस्य किमनेन दूषणमुक्तं भवतीत्यत आह एतदुक्तं भवतीति ॥ व्याप्येति । व्यापकज्ञानजनकं व्याप्यज्ञानमिति तल्लक्षणाक्रान्तत्वादिति योजना ॥ तल्लक्षणेति । अन्यथा तल्लक्षणस्यातिव्याप्तिप्रसङ्गादिति भावः ॥ तथेति । द्वयोः परस्परापेक्षयोत्पत्त्यादिवद्द्वयोरपि परस्परापेक्षया पूर्वभावित्वरूपमिथःसिद्धिरपि न क्वचित्प्रसिद्धेत्यर्थः ॥ एतेनेति । बहुषु परस्परापेक्षासाम्येनेत्यर्थः ॥ अनवस्थितेति । अपर्यवसितेत्यर्थः ॥ नन्वत्रापिशब्दः क्वचिदाश्रितो गुणत्वादित्यनुमानेन वा व्याघातदण्डभयेन वा साध्यस्य सामान्यतः प्रसिद्धिसम्भवान्नाप्रसिद्धसाध्यसाधकत्वं परिशेषाद्यनुमानानामित्यत आह सामान्यतः प्रसिद्धिस्त्विति ॥ समानेति । व्याघातदण्डभयादिना साध्यप्रसिद्धेर्व्यतिरेकिण्यपि सम्भवान्न तस्याप्यप्रसिद्धसाध्यकत्वमित्यर्थः ॥ तथा चेति । इदं च व्यतिरेकिणोऽननुमानत्वनिराकरणं न वस्तुतः । तथा सति ‘व्यतिरेकव्याप्तेरनुमानानङ्गत्वा’दित्यादिस्ववाक्यविरोधापातात् । किन्त्वप्रसिद्धविणत्वस्य दोषत्वे व्यतिरेकिप्रामाण्यं न स्यादिति परं प्रत्यापादनस्येह टीकायां पूर्वत्र प्रस्तुतत्वात्पररीतिमाश्रित्येति द्रष्टव्यम् । यद्वा यथा उपाधिसिद्धसाधनसाध्यवैकल्यादेरनुमानदूषकव्यभिचारादिसाधकतयोपन्यासो न तु साक्षाद्दूषकतया । यथा वा दृष्टान्तस्यानुमानाङ्गव्याप्तिप्रदर्शकतयोपन्यासो न तु साक्षादङ्गतया । तथा व्यतिरेकव्याप्तिरप्यनुमानाङ्गान्वयव्याप्तिसाधकतयोपयुज्यते न तु साक्षादङ्गतयेत्यभिप्रेत्य । यद्यप्यन्वयव्यतिरेकिणि व्यतिरेकव्याप्तिर्नान्वयव्याप्तिसाधिका । तत्रान्वयव्याप्तेरन्यत एव सिद्धत्वात् । तथाऽपि स्पष्टव्यभिचारेऽप्यनुमाने उपाधिवन्मूकीभूता वाऽन्वयव्याप्तेरेव व्यभिचारशङ्कां निराकुर्वन्ती वा तिष्ठतीति ज्ञेयम् । अथवा न पञ्चरूपतावैधुर्याव्द्यतिरेकिणोऽननुमानत्वं किन्तु व्याप्तिपक्षधर्मतयोर्वैयधिकरण्यादेवेत्यभिप्रेत्येदमुक्तमिति न किञ्चिदनुपपन्नम् ।

### **परिमल**

द्वितीयमिति । केवलव्यतिरेकिप्रमाणं नेति पक्षमित्यर्थः ॥ उत्पत्त्यादिकमति । ज्ञप्तिर् आदिपदार्थः । उत्पादकादीत्यत्र ज्ञापक आदिपदार्थः । हेतुनेति शेषोक्तिः । हेत्वर्थकतृतीयान्तानां प्रतिज्ञादिपञ्चा वयवभ्रान्तिं निराह पञ्चरूपोपपन्नतामिति । अङ्गीकार्या इत्यत्रापेक्षितं पूरयति अनुमानत्वेनेति । परिशेषादिषु हेतोः सपक्षवृत्तित्वं नास्तीति प्रदर्शनाय प्राप्तमसिद्धसाधकत्वेनेति पदमिति भावेनाह तानि चासिद्धस्यैव साध्यस्य साधकानीति । तद्य्वनक्ति शब्दस्येत्यादिना ॥ सामान्यतः प्रसिद्धिस्त्विति । शब्दः क्वचिदाश्रितः गुणत्वाद् विमतं कार्यं सकारणकं कार्यत्वादित्यादिरूपेति भावः ॥ समानेति । प्राक् प्रदर्शितप्रकारेणेति भावः ।

### **यादुपत्यम्**

उत्पादकादीत्यत्रादिपदेन ज्ञानकसङ्ग्रहः ॥ सामान्यतः प्रसिद्धिस्त्विति । व्याघातदण्डभयादिनेति शेषः ।

### **श्रीनिवासतीर्थीया**

द्वितीयमिति । केवलव्यतिरेकि प्रमाणं न वेत्यत्र विकल्पितं द्वितीयपक्षमित्यर्थः । तया च नेति पक्षे वक्ष्याम इति यदुक्तं तदनेनोच्यत इति ज्ञातव्यम् ॥ द्वयोरपीति । पूर्वं यद्यस्य कार्यं प्रमितं तस्य तत्कार्यतामित्यादिना परस्परकार्यत्वाङ्गीकार एव मिथःसिद्धिरिति कस्यचित्पक्षः । द्वयोरपि परस्परपूर्वभावित्वरूपकारणत्वाङ्गीकार एव सा मिथःसिद्धिरिति कस्यचित्पक्षः । अतस्तदनुसारेणेदमुक्तम् । पक्षद्वयेऽपि फलतस्त्वेक एवार्थः । शब्दभेदमात्रमेवेति ज्ञेयम् । सा मिथःसिद्धिः ॥ एतेनेति । बहुष्वपि परस्परापेक्षासाम्येनेत्यर्थः ॥ सामान्यत इति । अमिथःसिद्धिः किञ्चिन्निष्ठात्यन्ताभावप्रतियोगिनीत्यादिरूपेणेत्यर्थः ॥ समानेति । तथा च तदप्रामाण्याङ्गीकारो न युक्त इति भावः ॥ नास्तीति । सपक्षे सत्त्वाभावादिति भावः ।

### **वाक्यार्थरत्नमाला**

प्रसक्तप्रतिषेध इत्येतदेव यथाश्रुतं परिलक्षणमिति भ्रान्तिवारणाय करणांशफलांशभेदेन द्विविधार्थप्रतिपादनमत्रेति दर्शयितुम् उभयांशविवरणपूर्वकं करणादिविवेकं दर्शयति । अत्र प्रसक्तयोरित्यादिना । एवं मिथः साध्यादिलक्षणेष्वपि विवेकप्रदर्शनार्थमिदं च फलीभूतेत्यादिकमुक्तमिति ज्ञेयम् । अत्र चोपलक्षणया यथाश्रुतबाधकं तथासति द्वयोरिति वक्ष्यमाणरीत्या प्रतिपत्तव्यमित्याशयेन पृथक्तदनुक्तिरिति न दोषः । तत्रोक्तरीत्या परिस्य परिशिष्यमाणप्रमारूपत्वे तस्याननुमानतयैतदुक्तं भवतीत्युत्तरग्रन्थे वक्ष्यमाणाया अनुमानतायाः स्वयमप्रसिद्धसाध्यप्रमारूपतया असाधकत्वेनासिद्धसाध्यसाधकतायाश्च सम्भवदुक्तिकत्वप्रसङ्गात् । किं तु परिशिष्यमाणप्रमासाधनं प्रसक्तव्यावृत्तिप्रतीतित्वमेव लक्षणतयाऽभिमतम् । उक्तप्रतीतेर्व्याप्यरूपतया अनुमानतायाः परिशिष्यमाणरूपाप्रसिद्धसाध्यसाधकतायाश्च सम्भवादित्युपपादनप्रकारस्य ज्ञातुं शक्यत्वादित्यवधेयम् । किं तूक्तरूपमिथः सिध्याद्यापादकत्वमेवेति पाठः । कर्तृत्वमिति पाठे वस्तुत आपादकं तर्करूपमेवेति भावेन तर्कपदं तथाऽभिमतमिति लक्षणत्वेनाभिमतमित्यर्थः । तस्येति । बुध्या विवेकेन प्रकृतमापादकं तस्येत्यनेन परामृश्यत इत्यदोषः । पक्षान्तरमेतदिति । अनवस्थितासिद्धोत्पादकादिपरंपरापेक्षायाः फलांशत्वकथनं पक्षान्तरं तदीयकरणांशान्तराभिप्रायेणेदमेव फलत्वेनोक्तमिति यावत् । यद्यपि परंपरापेक्षाकारणत्वेनैवोक्तेत्यङ्गीकारे पद्धत्युक्तरीत्याच प्रतीतकार्यलोपलक्षणं फलमपि ज्ञातुं शक्यत एवेति नास्य पक्षान्तरत्वकल्पनावकाशः । तथापि परिशेषाद्यनवस्थापर्यन्तेषु फलांशस्यैव परिशेषादित्वेन वचनवदत्रापि फलांशस्यैवानवस्थात्वेन वक्तव्यत्वापत्याऽत्र करणांशमात्रोक्तौ प्रायपाठविरोधापत्तिरित्यतोऽस्यापि फलांशपरत्वमेव वक्तव्यम् । तदातु पद्धतिविरोधः स्यादेवेति युक्तमेव पक्षान्तरत्वाश्रयणम् । यद्यपि च बाधके सति प्रायपाठोऽकिञ्चित्कर एव । तथात्वस्य बहुलमुपलम्भात् । तथापि असिद्धस्यैव कारणतां ब्रुवाणं प्रतीत्युत्तरमूले करणांशस्यान्यस्यैव प्रतिपादनादेतत्फलांशकथनमेवेति सिद्धमित्याशयेन पद्धतिविरोधशङ्कादिकमिति ज्ञेयम् ।

पक्षपदप्रयोग इति । अन्योन्याश्रयविषये पक्षान्तरसूचकस्याप्यस्य समानन्यायतयैतत्प्रकरणगते सम्भवत्पक्षान्तरेऽन्यस्मिन्नपि पक्षान्तरत्वसूचकत्वमक्षतमेवेति भावः । भवेदेतत्सर्वं यद्यनवस्थितासिद्धोत्पादकादिपरंपराप्रतिकरणांशोऽन्यो भवेत्स एवतु नास्तीत्यतस्तस्य मूल एवोक्तत्वमस्तीत्याह । अत एवानवस्थाया इति । टीकायामिति । टीकायामत्रेति सम्बन्धः । यद्यस्य कार्यमिति । इत्याद्युत्तरग्रन्थेत्यर्थः । अनादिपदाभिप्रायेणैव ग्रन्थे इति पर्यालोचनयेति चोक्तम् । उत्तरग्रन्थेहि मिथःसिध्यादावसिद्धसाधकत्वोपपादनावरेऽसिद्धस्यैव कारणतां ब्रुवाणं प्रतीत्यनेनानवस्थकरणांशोऽप्युक्त एवेति तद्ग्रन्थपर्यालोचनया युक्तः करणांशस्य लाभ इत्यर्थः । यद्यप्यसिद्धस्यैवेत्ययमेवांश उपात्तुमुचितः। स्पष्टतालाभात् । तथापि तस्य करणांशत्वमपि यद्यस्येति प्राचीनग्रन्थमर्यादयैव लक्ष्यत इति भावेन यद्यस्य कार्यमित्यादेरेवोपादानमिति ज्ञातव्यम् । नन्वत्रापीति । परिशेषादिस्थलेपीत्यर्थः । व्याघातेति । अद्रष्टव्यातिरिक्तद्रव्याश्रितत्वं न प्रसिद्धमिति निषेधस्य साध्यप्रसिध्यसिद्धिभ्यां व्याघातदण्डभयेनेत्यर्थः । एतच्च शब्दपक्षकानुमान इव मिथःसिध्यादावपि सम्भवति । तत्र साध्यत्वेन संमतस्यान्योन्यापेक्षयोत्पत्यादिरूपस्य प्रसिध्यप्रसिद्धिभ्यां व्याघातेनोक्तं साध्यं प्रसिद्धं नेति निषेधायोगादिति साम्यादित्याशयेन सर्वसाधारणतया व्याघातदण्डभयमुक्तम् । तेन सामान्यतः प्रसिद्धिस्त्विति वाक्यस्य सर्वसाधारणशङ्कानिवर्तकतया टीकायां योजना युक्तेति ज्ञेयम् । अननुमानत्वेति । अननुमानत्वाभावनिराकरणमनुमानत्वं समर्थनमिति यावत् । स्ववाक्येति । नविलक्षणत्वाधिकरणीयस्ववाक्येत्यर्थः । इत्यभिप्रेत्येति । अननुमानत्वनिराकरणमित्यनुवर्तते । केवलव्यतिरेकिभङ्गस्थलीयतर्कताण्डवानुसारेण पक्षद्वयमभिधाय तत्रोक्तरीत्याह । यद्यप्यन्वयेति ।

