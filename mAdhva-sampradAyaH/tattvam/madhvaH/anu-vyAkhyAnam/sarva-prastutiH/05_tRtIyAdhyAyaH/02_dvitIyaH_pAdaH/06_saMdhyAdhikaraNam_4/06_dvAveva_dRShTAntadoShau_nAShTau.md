+++
title = "०६ द्वावेव दृष्टान्तदोषौ नाष्टौ"

+++


## साध्यसाधनवैकल्यं दृष्टान्तस्य

**द्वावेव दृष्टान्तदोषौ नाष्टौ**

**साध्यसाधनवैकल्यं दृष्टान्तस्य**

### **सुधा**

केचिदाचक्षते । दृष्टान्तदोषा नाम न सन्ति तेषां यथायोगं हेतुदोषेष्वेवान्तर्भूतत्वादिति । तान्प्रत्याह साध्येति ।

## **अनुव्याख्यानम्**

***साध्यसाधनवैकल्यं दृष्टान्तस्य .......***

दूषणमिति वर्तते । साध्यवैकल्यादेर्हेत्वाभासान्तर्भावेऽपि दृष्टान्ताश्रयतया स्पष्टप्रतिभासत्वात् । प्रतिभासानुसारेणैवोद्भाव्यत्वादुद्भावनार्थत्वाच्च व्युत्पादनस्य दृष्टान्तदोषत्वं युक्तमिति भावः ।

दृष्टान्तदोषांश्च केचिदष्टावाचक्षते । साध्यवैकल्यं साधनवैकल्यमुभयवैकल्यमाश्रयहीनत्वमिति चत्वारः साधर्म्यदृष्टान्तदोषाः । साध्याव्यावृत्तिः साधनाव्यावृत्तिरुभयाव्यावृत्तिराश्रयहीनत्वमिति चत्वारा वैधर्म्यदृष्टान्तदोषा इति । तन्नेत्याह साध्येति । सिद्धे सत्यारम्भो नियमार्थः । साध्यसाधनवैकल्यमेव दृष्टान्तस्य दूषणं नापरमित्यर्थः । तथा हि । उभयवैकल्यं तावत्पृथङ् न वाच्यम् । एकैकवैकल्येनैव दृष्टान्तस्य दुष्टत्वे समुदितकल्पनावैयर्थ्यात् । अन्यथैकैकवैकल्यस्य दूषणत्वाङ्गीकार भङ्गात् । सम्भवमात्रेण पृथग्वचनेऽनैकान्तिककालातीतत्वं नाम हेत्वाभासान्तरं वाच्यं स्यात् । आश्रयहीनत्वं चाश्रयासिद्धिसमानम् । वैधर्म्यदृष्टान्तो नाम नास्त्येवेति प्रागेव प्रपञ्चितमिति ।

यद्वा दृष्टान्तस्य साध्यसाधनवैकल्यमपि व्यभिचारादिवदुभयान्यतररीत्या द्विविधं प्रतिपत्तव्यं न पुनरेकविधमेव । अभिमानतो द्वैविध्यस्यापि सम्भवादित्याह साध्येति । एकपक्षेऽपि दूषणमित्यनुवर्तते ।

### **वाक्यार्थचन्द्रिका**

तेषां यथायोगं हेतुदोषेष्वेवान्तर्भूतत्वादिति । साध्यविकलो दृष्टान्तो विपक्ष एवेति तत्र वर्तमाना हेतुः सपक्षान्तरवृत्तौ सत्यां पक्षादित्रयवृत्तित्वात्साधारणानैकान्तिकः । असत्यां तु सपक्षावृत्तौ पक्षविपक्षयोरेव वर्तमानत्वाद्विरुद्धः । साध्यधर्मवति दृष्टान्ते साधनविकले, सपक्षादपि व्यावृत्तेरसाधारणानैकान्तिकः । दृष्टान्तस्य धर्मिण एवाभावे, तस्मिन्सत्यपि तत्र साध्यसाधनयोर्द्वयोरप्यभावे वा व्याप्यत्वासिद्धः । एवं वैधर्म्यदृष्टान्ते साध्याव्यावृत्तोऽसाधारणः, साधनाव्यावृत्तो विरुद्धः, साधारणानैकान्तिको वा, उभयाव्यावृत्तो व्याप्यत्वासिद्धः । आश्रयाभावेऽपि व्याप्यत्वासिद्ध एवेति यथायोगं दृष्टान्तदोषाणां हेतुदोषेष्वन्तर्भूतत्वादित्यर्थः । तदुक्तम् ।

‘साधारणा विरुद्धो व दृष्टान्ते साध्यवर्जिते ।

असाधारणता हेतोस्तस्मिन्साधनवर्जिते ।

व्याप्त्यसिद्धिरभावे स्यादाश्रयस्य तयोरपीति’

एवं सति बाधे पक्षस्यैव विपक्षत्वाद्बाधोऽपि व्याभिचारेऽन्तर्भूत स्यात् । व्यभिचारविरुद्धौ च व्याप्तिहीनत्वाद्व्याप्यत्वासिद्धावन्तर्भूतौ स्याताम् । असाधारणे च सपक्षस्य साधनवैकल्यावश्यम्भावात्सोऽपि साधनवैकल्येऽन्तर्भूतः स्यात् । अनुपसंहारिणि च दृष्टान्ताभाव आवश्यक इति सोऽपि दृष्टान्ताभावेऽन्तर्भूतः स्यात् । यदि च बाधादेः पक्षाश्रिततयैवाव्याप्त्यादेर्हेत्वाश्रिततयैव स्पष्टप्रतिभासात्पक्षहेतुदोषत्वं तदा साध्यवैकल्यादेरपि दृष्टान्ताश्रयतयैव प्रतिभासात्तद्दोषत्वमेवैष्टव्यमित्याशयेनाभिप्रायमाह साध्यवैकल्यादेरित्यादिना ।

ननु साध्यसाधनवैकल्यस्य दृष्टान्तदूषणत्वमत्र प्रतिपाद्यते न त्वन्यस्यादूषणत्वमिति कथमनेन तन्मतनिरास इत्यत आह सिद्धेसत्यारम्भ इति । नियममेव दर्शयति साध्येति । अन्यथा एकैकवैकल्येन दृष्टान्तस्यादुष्टत्वे । अनैकान्तिककालातीतत्वमित्युपलक्षणम् । असिद्धकालातीतत्वमित्याद्यपीत्यपि द्रष्टव्यम् । नन्वेवं साध्यस्य साधनस्य वाऽननुगमो दृष्टान्तविरोध इति प्रमाणलक्षणव्याख्यानरूपया ‘उभयोर्वेत्यादि ग्राह्यमि’ति टीकया विरोधः । तस्या यथा मनोऽनित्यं मूर्तत्वात्परमाणुवत्कर्मवदित्यत्र क्रमेण साध्यवैकल्यं साधनवैकल्यं च दोषस् तथा गगनवदित्यादावुभयवैकल्याख्यौ दोषौ स्त इत्येतावन्मात्राभिप्रायकत्वेनोभयवैकल्यरूपदूषणस्य पृथग्दूषणत्वानभिधायकत्वात् । अन्यथा ‘एकैकवैकल्येने’ति प्रकृतटीकया ‘उभयवैकल्यं च न पृथग्गणनीयमि’ति पद्धत्या च विरोधप्रसङ्गादिति द्रष्टव्यम् ॥ आश्रयासिद्धिसमानमिति । आश्रयासिद्धिवददूषणमित्यर्थः ॥ प्रागेवेति । नविलक्षणत्वाधिकरण एवेत्यर्थः । तथा च साध्याव्यावृत्त्यादितद्दोषचतुष्टयस्य गणनमप्ययुक्तमिति भावः ॥ न पुनरेकविधमेवेति । उभयरीत्यैव दूषणं न पुनरन्यतररीत्या वस्तुनि विकल्पानुपपत्तेरिति नेत्यर्थः ॥ अभिमानत इति । यद्यपि वस्तुतोऽन्यतरवैकल्यं न सम्भवति तथाऽपि प्राग्वस्तुतत्त्वावधारणादाभिमानिकं सम्भवत्येवेत्यर्थः ।

### **परिमल**

सिद्धे सत्यारम्भो नियमार्थ इति । साध्यवैकल्यसाधनवैकल्ययोर्दूषणत्वे सर्वजनसम्मतोऽपि पुनरिह तद्वचनं नियमार्थम् । यथा व्रीहीनवहन्तीति वचनम् । अवघातेनैव तुषवियुक्तान् कुर्यादिति नियमार्थं तथेति भावः ॥ प्रागेवेति । युक्तिपादीयोद्ग्रन्थे व्याप्तिरेव यदोदिते’त्येतद्व्याख्यावसरे प्रपञ्चितमित्यर्थः ।

### **यादुपत्यं**

तेषां यथायोगमिति । ‘साधारणो विरुद्धो वा दृष्टान्ते साध्यवर्जिते । असाधारणता हेतोस्तस्मिन्साधनवर्जिते । व्याप्त्यसिद्धिरभावे स्यादाश्रयस्य तयोरपी’ति तदुक्तेरिति भावः॥ प्रागेवेति । विलक्षणाधिकरण एवेत्यर्थः ।

### **श्रीनिवासतीर्थीया**

सिद्धे सतीति । तथा च प्रकृते दृष्टान्तदोषाष्टकत्ववादिनः साध्यसाधनवैकल्ययोर्दूषणत्वस्य सिद्धत्वात्पुनस्तद्दोषत्ववचनं नियमार्थमित्यर्थः । तमेव नियमं दर्शयति साध्येति ॥ अन्यथेति । उभयवैकल्यस्येव दोषत्वे ॥ प्रपञ्चितमिति । प्रयोगान्तरे तस्यान्वयदृष्टान्तत्वाभावादिति भावः । नन्वन्यतररीत्या साध्यादिवैकल्यं नास्त्येव । वस्तुनि विकल्पाभावादिति चेत्तत्राह अभिमानत इति ।

### **वाक्यार्थरत्नमाला**

साध्यसाधनवैकल्ययोर्दृष्टान्तदोषत्वसमर्थनस्थलीयतर्कताण्डवानुसारेणाह । साध्यविकलो दृष्टान्त इत्यादिना । तदुक्तमिति । उक्तदोषेति । लक्षणवाक्यव्याख्यावसर इति शेषः । अनध्यवसितस्येति पूर्वभागतः । अन्यथेत्यनूद्य व्याचष्टे । अन्यथेति । नचैवं साध्यस्य साधनस्य वेत्यारभ्य टीकायां विरोध इत्यन्तं शङ्कावाक्यम् । टीकाया विरोध इति । न च वाच्यमित्यर्थः । तर्कताण्डवानुसारेण परिहरति । तस्या यथेति ।

