+++
title = "१२ मीमांसकानाम् उपमानमप्यनुमानमेव"

+++


## अर्थापत्त्युपमाऽभावा अनुमान्तर्गताः

**मीमांसकानाम् उपमानमप्यनुमानमेव**

**अर्थापत्त्युपमाऽभावा अनुमान्तर्गताः**

### **सुधा**

गृह्यमाणे वस्तुनि स्मर्यमाणप्रतियोगिकसादृश्यदर्शनात् स्मर्यमाणे गृह्यमाणप्रतियोगिकसादृश्यप्रतीतिरुपमानम् । यथा गामनुभूय वनं गतो गवये गोसादृश्यमुपलभ्य गवि गवयसादृश्यं प्रत्येति । यद्यपि नैतत्स्मरणम् । प्रतियोगिनो गवयस्य प्रागननुभूतत्वेन गोगतसादृश्यस्याननुभूतत्वात् । न हि सामग्न्यभावे योग्येन्द्रियसन्निकर्षसद्भावमात्रेणानुभवः शक्योऽङ्गीकर्तुम् । प्रतियोगिज्ञानस्यान्वयव्यतिरेकाभ्यां सादृश्यप्रतीतौ हेतुत्वमवधृतमेव ।

निर्विकल्पकप्रतीत्यभ्युपगमस्त्वप्रामाणिक एव । तथाऽपि यो यत्सदृशः स तत्सदृश इति व्याप्ति बलेन गमकत्वादनुमानमेव । व्यधिकरणत्वान्नेति चेत्तस्यादोषताया निरूपितत्वात् । एकाधिकरणतायाः शक्यसम्पादनत्वाच्च । तस्माद्वैसादृश्यदर्शनवत्सादृश्यदर्शनमपि न पृथक् प्रमाणम् ।

### **वाक्यार्थचन्द्रिका**

सदृशदर्शनादसन्निकृष्टार्थज्ञानमुपमानमिति मीमांसकोदीरितस्यानुमानान्तर्भावं वक्तुं तत्सोपपादनमनुवदति गृह्यमाण इत्यादिना । इदं च करणफलसाधारण्येनोपमानस्वरूपनिरूपणमात्रम् । लक्षणं तु स्मर्यमाणे गृह्यमाणप्रतियोगिकसादृश्यप्रतीतिसाधनं गृह्यमाणे वस्तुनि स्मर्यमाणप्रतियोगिकसादृश्यदर्शनमुपमानमिति द्रष्टव्यम् । गवयनिष्ठस्मर्यमाणगोप्रतियोगिकसादृश्यज्ञानं करणम् । फलं पुनरेतत्सदृशः स गौरिति गवयप्रतियोगिकगोनिष्ठसादृश्यज्ञानमित्यभिप्रेत्योक्तमर्थं विनिष्ठतया दर्शयति यथेत्यादिना । ननु नगर एव यदा गोपिण्डोऽनुभूयते तदा गवयसादृश्यविशिष्टतयाऽप्यनुभूत एव सः । गवयसादृश्यस्य गोगतस्येन्द्रियसन्निकृष्टतयाऽनुभवितुं शक्यत्वादरण्यस्थले च तस्य तत्र स्मृतिरेव परमुदेति, न प्रमितिरिति तत्करणं किञ्चित्प्रमाणमतिरिक्तमभ्युपेयमित्याशङ्कां परिहरन्नेवानुमानान्तर्भावमाह यद्यपीत्यादिना । यद्यपि सादृश्यमस्ति गोपिण्डे तथाऽपि प्रतियोगिज्ञानाधीनज्ञानतया प्रतियोग्यनवगमान्न तत्पूर्वमनुभूयते तेन नारण्यस्थले तस्य स्मृतिरित्यर्थः ।

ननु सादृश्यस्य प्रतियोगिज्ञानाधीनज्ञानत्वेऽपि न प्रतियोगिज्ञानस्य सादृश्यप्रतीतिमात्रे कारणत्वं किन्तु तत्सविकल्पकरूपप्रतीतावेव । तथा च निर्बिकल्पकरूपसादृश्यज्ञानस्य प्रतियोगिज्ञानाधीनत्वाभावेन तदभावेऽपि सम्भवात् । गोगतसादृश्यस्यापि नगरेऽनुभवसम्भवात् । अरण्यस्थले तज्ज्ञानं स्मरणमेव किन्न स्यादित्यतोऽनुभवस्मरणयोः समानप्रकारकयोरेव कार्यकारणभावाङ्गीकारान्न पूर्वं निर्विककल्पकरूपसादृश्यज्ञानेन पश्चादरण्यस्थले सविकल्पकरूपं गोगतसादृश्यस्मरणं सम्भवतीति सत्येव दोषे वस्तुस्थितिमाह निर्विकल्पकेति । नन्वनुभूयमानगतत्वेन प्रतीयमानं सादृश्यं करणं स्मर्यमाणगतं तु तत्प्रमेयं तत्कथमनयोर्व्यधिकरणयोर्लिङ्गलिङ्गिभाव इत्याशङ्कते व्यधिकरणत्वादिति ॥ तस्येति । स गौरेतद्गवयसदृशोऽस्य गवयस्य तद्गोसदृशत्वात् । यो यत्सदृशः स तत्सदृशो यथा यमो यमान्तरेणेति व्याप्तिसत्त्वेन व्यधिकरणत्वस्यादोषताया ‘न च ते दोषा व्याप्तौ सत्यां कथञ्चने’त्यादिना पूर्वत्र निरूपितत्वादित्यर्थः ॥ एकाधिकरणताया इति । विमतो गौर्गवयसदृशो गवयगतसादृश्यप्रतियोगित्वात् । यो यद्गतसादृश्यप्रतियोगी स तत्सदृशो, यथा यमो यमान्तरेणेति साध्यसाधनयोः सामानाधिकरण्यस्य शक्यसम्पादनत्वाच्चेत्यर्थः । इदं च हेतुसाध्यसामानाधिकरण्यसम्पादनं पररीतिमाश्रित्यैव कृतम् । अत एवेह टीकायां ‘रोहिण्युदय आसन्नः कृत्तिकाभ्युदिता यत’ इति मूलोक्तव्यधिकरणप्रयोगे कालादिपक्षीकारेणैकाधिकरण्यमाशङ्क्यैवं प्रयोगविपरिणामे प्रमाणं नेति पूर्वमुक्तम् । पद्धतौ चासौ गौरेतत्सदृशोऽस्य गवयस्य तत्सदृशत्वादिति वैयधिकरण्येनैव प्रयुक्तम् । इह टीकायां शक्यसम्पादनत्वादिति, लक्षणटीकायां च प्रयोगसम्भवादिति चोक्तमिति ध्येयम् ।

सादृश्यज्ञानस्य पृथक् प्रमाणत्वेऽनिष्टं कथयन्नेव प्रागुपपादितं पृथक् प्रमाणत्वाभावमुपसंहरति तस्मादिति ॥ वैसादृश्यदर्शनवदिति । सादृश्यज्ञानस्य प्रत्यक्षादिभ्यः पृथक् प्रमाणत्वे वैधर्म्यज्ञानमपि तेभ्यः पृथक् प्रमाणं स्याता । तथा हि । यत्र परोक्षादपरोक्षे भवति वैधर्म्यादिमतिस्तस्मादयमन्यथेति, भवति चास्मादप्यन्यथा स इत्यपि तत्र मतिः । न च तत्र, स्मर्यमाणगते सादृश्यप्रतीतिः प्रमितिरिति तत्करणं स्मर्यमाणप्रतियोगिकगृह्यमाणगतसादृश्यप्रतीतिः प्रमाणम् । स्मर्यमाणगतवैसादृश्यप्रतीतिरप्रमितिरिति तत्करणं स्मर्यमाणप्रतियोगिकगृह्यमाणगतवैसादृश्यप्रतीतिरप्रमाणमिति नियन्तुं शक्यम् । विनियामकाभावात् । साऽर्थापत्तिरिति यदि मन्यसे तर्हीयमप्यर्थापत्तिरेवेति न सादृश्यज्ञानस्य पृथक् प्रमाणत्वसिद्धिः । ‘साधर्म्यमिव वैधर्म्यं मानमेव प्रसज्यते । अर्थापत्तिरसौ व्यक्तमिति चेत्प्रकृतेन किमि’ति कुसुमाञ्जलावुदयनोक्तेरिति भावः ।

### **परिमल**

प्राक्सन्निकर्षदशायाम् अपरोक्षानुभव एवायं भवत्वित्यत आह न हि सामग्न्यभाव इति । तमेव व्यनक्ति प्रतियोगीति । अवधृतमेवेत्यनन्तरं तज्ज्ञानं प्रकृते नास्तीत्युक्तमिति योज्यम् । ननु सन्निकृष्टगोपिण्डविषयकनिर्विकल्पकज्ञानं सादृश्यविषयकमस्तु । तत्र प्रतियोगिज्ञानानपेक्षणादित्यत आह निर्विकल्पकेति ॥ तथापीति । स्मृतित्वापरोक्षानुभवत्वयोरयोगेऽपीत्यर्थः । विमता गौर्गवयसदृशी गवयस्य गोसदृशत्वादिति प्रयोगं हृदि कृत्वाऽऽह यो यत्सदृश इति । शक्यसम्पादनत्वादिति । गवयनिष्ठसादृश्यप्रतियोगित्वादित्येवंरूपेणेति भावः ॥ वैसादृश्येति । गवादौ महिष्यादिवैसादृश्यदर्शनं यथा न पृथक्प्रमाणं तथेत्यर्थः ।

### **यादुपत्यं**

शाबरोपमानं स्मरणरूपमेवातो न प्रमाणमिति मतमपाकुर्वन्ननुमानान्तर्भावमुपपादयति यद्यपीत्यादिना । ननु गवि गोत्वमिव गवयसादृश्यमपि योग्यत्वादनुभूतमेवेत्यत आह न हि सामग्न्यभाव इति । ननु सविकल्पक एव सादृश्यानुभवे प्रतियोगिज्ञानं हेतुतयाऽवधृतं न निर्विकल्पक इत्यतः प्रतियोगिनो गवयस्याज्ञानेऽपि योग्येन्द्रियसन्निकर्षसद्भावेन च निर्विकल्पकः सादृश्यानुभवोऽङ्गीकर्तुं शक्यत एवेत्यत आह निर्विकल्पकप्रतीतीति ॥ अप्रामाणिक इति । न प्रमाणमूलक इत्यर्थः । इदं च वस्तुस्थितिमाश्रित्योक्तम् । निर्विकल्पकाभ्युपगमेऽपि तस्य संस्काराजनकत्वान्न तेन स्मृतिः सम्भवतीत्यवधेयम् ॥ एकाधिकरणताया इति । विमता गौर्गवयसदृशी गवयगतसादृश्यप्रतियोगित्वात् । यो यद्गतसादृश्यप्रतियोगी स तत्सदृशो यथा यमो यमान्तरेणेत्येकाधिकरणतायाः शक्यसम्पादनत्वाच्चेत्यर्थः ।

### **वाक्यार्थरत्नमाला**

मीमांसकोदीरितेति । शबरस्वामिना मीमांसकेनोदीरितेत्यर्थः । अत एव शाबरमुपमानमिति तत्र प्रयोगः । व्याख्यातं च शबरस्वामिनोक्ते इत्यादिरूपेण तत्र तत्र । न चोपमा भवेदत्रेति पृथगधिकरणादिग्रन्थे । अत एव न्यायवार्तिकस्थोपमानस्य प्रत्यक्षागमान्तर्भावशङ्कापरयदातावदुभौ गोगवयौ प्रत्यक्षेण पश्यति तदा ह्ययमनेन सरूप इति प्रत्यक्षतः प्रतिपद्यते । यदापि ृणोति । यथागौरवं वा वय इति तदाऽस्य ृण्वत एव बुद्धिरुपजायत इति ग्रन्थविवरणरूपस्य यदापि गवयमेव प्रत्यक्षेण पश्यति । स्मरति च गां तदापि गोसादृश्यं गवयस्य प्रत्यक्षमेव । गोष्ठमप्रत्यक्षमप्रत्यक्षत्वाद्गोरिति चेदित्यादिवाचस्पतिग्रन्थव्याख्यानावसरे उदयनाचार्यैर्निबन्धे उक्तम् । जरन्मीमांसकमतं गोसादृश्यं गवयस्य प्रत्यक्षमेवेति वदता निरस्तम् । शाबरमतमाशङ्क्यपराचष्टे । गोस्थमितीति । तेनास्य शाबरोपमानत्वेपि न मीमांसकमत्रोपमानत्वम् । जरन्मीमांसकोपमानस्य गृह्यमाणगवये सादृश्यप्रतिफलतयाऽवगमनस्यैतदुपमानविलक्षणत्वात् । अत एव सर्वत्र सादृश्यमात्रमुपमानगम्यमिति । जरन्मीमांसकमतं कुतोन निरस्तमित्याशङ्कापरिहारकतया जरन्मीमांसकेति वाक्यमवतारितम् । एवमेव मीमांसकोपमानमित्यादिः प्रमाणलक्षणटीकादौ प्रयोगोपि विवेचनीयः । प्रतीतिसाधनमिति । प्रमितिसाधनमित्यर्थः । वरदराज्युक्तरीत्या प्रयोगं दर्शयति । विमतो गौर्गवयसदृश इति । पद्धतौ च सगौरित्येव पाठः । असाविति पाठो लेखकागतः । तथा पाठेपि गोः स्मर्यमाणतया बुद्धिसन्निधानेनासाविति परामर्श इत्यप्याहुः । इति चोक्तमिति । उपलक्षणमेतत् । उपमानान्तर्भावस्थलीयतत्वनिर्णयटीकायां गवयगतसादृश्यप्रतियोगित्वस्य लिङ्गत्वेनाङ्गीकाराद्वेत्युक्तम् इत्यपि ज्ञेयम् । यत्रापरोऽक्षादपरोक्षे भवतीत्यादिकं ......नुसारेण कुसुमाञ्जलाविति । .....स्तवकस्थेति शेषः ।

