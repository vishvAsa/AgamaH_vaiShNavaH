+++
title = "०१ क्लिष्टकल्पनयैव साध्यसाधनमिति वागतिदुष्टा"

+++


## यत्र नातिप्रसङ्गोऽस्ति मानं न च विपर्यये

**क्लिष्टकल्पनयैव साध्यसाधनमिति वागतिदुष्टा**

**यत्र नातिप्रसङ्गोऽस्ति मानं न च विपर्यये**

### **सुधा**

उपसंहरति यत्रेति ।

## **अनुव्याख्यानम्**

***यत्र नातिप्रसङ्गोऽस्ति मानं न च विपर्यये ॥***

***क्लिष्टकल्पनयैवात्र साध्यमित्यतिदुर्वचः ॥***

यत्र विषये केवलव्यतिरेकिणि । एवं सामान्यान्व(वमन्व)याभिधानादिना साधनं कार्यमिति नियामकं (मानं ना) नास्ति । व्याप्तिप्रतीत्यादेरन्यथासिद्धत्वात् । ऋजुनाऽनुभवानुसारिणा मार्गेण सिध्यतोऽर्थस्य वक्रेणानानुभाविकेन साधनायोगात् । विपर्यये तथा साधनाकरणे, अतिप्रसङ्गश्च नास्ति । स्वव्याहत्यादिनैवापरस्याभासत्वात् । अत्र क्लिष्टकल्पनयैव साध्यसाधनं कार्यमित्यतिदुष्टं वाक्यमिति । अनेन विशिष्टव्यतिरेकमाश्रित्य या महाऽविद्यादिवक्ररीतिः साऽप्यपास्ता वेदितव्या ।

भवेदेतद्यदि केवलव्यतिरेक्यनुमानं भवेत् । न चैवम् । पक्षधर्मत्वं सपक्षे सत्त्वं विपक्षाद्य्वावृत्तिरबाधितविषयत्वमसत्प्रतिपक्षत्वं चेति पञ्चरूपोपपन्नं खल्वनुमानं भवति । न च केवलव्यतिरेकिणस्तदस्ति । सपक्षाभावेन सपक्षे सत्त्वाभावात् । न चैवं केवलान्वयिनोऽपि विपक्षाभावेन विपक्षाद्य्वावृत्तेरभावादननुमानत्वप्रसङ्ग इति वाच्यम् । अन्वयव्यतिरेकवत एवानुमानत्वेनानिष्टाभावादिति ।

### **वाक्यार्थचन्द्रिका**

ननु व्यतिरेकव्याप्तिग्रहान्यथाऽनुपपत्तिरेव तत्र नियामिकाऽस्तीति कथं तदभाव इत्यत आह व्याप्तीति ॥ अन्यथेति । तथा हि । प्रत्यक्षेणोपदेशेन वेत्यादिप्रागुक्तरीत्येत्यर्थः । ननु चात्रान्यत्सदसतोर्विश्वमित्यस्य भूरियं शशविषाणोल्लिखितेत्यादेर्वा साधकत्वप्रसङ्गस्यैव बाधकत्वात्कथं तदभाव इत्यत आह स्वव्याहत्यादिनैवेति । आदिपदेन योग्यानुपलम्भबाधादिपरिग्रहः ॥ अनेनेति । अप्रसिद्धविणत्वस्य दूषणत्वनिराकरणेनेत्यर्थः ॥ विशिष्टव्यतिरेकमाश्रित्येति । अप्रसिद्धविणत्वनिरासायेति शेषः । अनेन प्रसिद्धविणत्वव्युत्पादनेन ॥ महाविद्यादीति । महाविद्यादिसाधिकावक्ररीतिर्महाविद्यादिवक्ररीतिः । आदिपदेन वेदपौरुषेयत्वसमवायस्य प्रकाशत्वादिपरिग्रहः । तत्र चैत्रप्रमा चैत्रगतप्रमाप्रागभावातिरिक्तानादिनिवर्तिका प्रमात्वान्मैत्रप्रमावत् । विगीतो भ्रम एतज्जनकाबाध्यातिरिक्तोपादानको विभ्रमत्वात्सम्मतवदिति मूलाविद्यासाधिका । अयं कालो वेदव्यतिरिक्तेदानीन्तनरत्वरहितपौरुषेयवान्कालत्वादन्यकालवदित्यादिका वेदपौरुषेयत्वसाधिका । इह तन्तुषु पट इत्यादिप्रत्यय एतज्जनकसंयोगत्वरहितसम्बन्धजन्य इहेति प्रत्ययत्वादिह कुण्डे बदराणीति प्रत्ययवदित्यादिका समवायसाधिका । अयं घट एतद्घटान्यत्वे सति वेद्यत्वानधिकरणान्यः पदार्थत्वात्पटवदित्यादिका स्वप्रकाशत्वसाधिका वक्ररीतिः । तत्राद्ये प्रमाप्रागभावातिरिक्तस्यानादेः प्रमानिवर्त्यस्यानङ्गीकारादप्रसिद्धविणत्ववारणाय चैत्रगतेत्युक्तम् । तथा च
चैत्रगतत्वरूपविणाभावप्रयुक्तचैत्रगतत्वविशिष्टप्रमाप्रागभावत्वरूपविशिष्टाभावाधिकरणमैत्रप्रमाप्रागभावनिवर्तकत्वस्य मैत्रप्रमायां प्रसिद्धत्वान्नाप्रसिद्धिः । द्वितीयेऽपि सर्वत्रोपादानकारणस्य परैरबाध्यतास्वीकारादबाध्यत्वानधिकरणोपादानकत्वस्याप्रसिद्धेस्तद्वारणायैतज्जनकेत्युक्तम् । तथा चैतज्जनकत्वरूपविणाभावप्रयुक्तस्यैतज्जनकाबाध्यत्वरूपविशिष्टाभावस्य भ्रमान्तरोपादाने सत्त्वान्नाप्रसिद्धिः । तृतीयेऽपि वेदव्यतिरिक्तत्वरहितपौरुषेयत्वं न प्रसिद्धम् । कालान्तरीयपौरुषेयस्य वेदव्यतिरिक्तत्वेन तद्रहितत्वाभावादत इदानीन्तनेत्युक्तम् । तथा च कालान्तरवर्तिपौरुषेयस्येदानीन्तनत्वरूपविशेष्याभावप्रयुक्तवेदव्यतिरिक्तेदानीन्तनत्वरूपविशिष्टाभावाधिकरणत्वेन तादृशपौरुषेयवत्त्वस्य कालान्तरे प्रसिद्धत्वान्नाप्रसिद्धिः । चतुर्थेऽपीह कुण्डे बदराणीति प्रत्ययहेतोः कुण्डबदरसम्बन्धस्य संयोगत्वेन तद्रहितत्वाभावेन संयोगत्वरहितसम्बन्धाप्रसिद्ध्या तज्जन्यत्वस्याप्रसिद्धत्वादप्रसिद्धविणतापरिहारायैतज्जनकेत्युक्तम् । ततश्च कुण्डबदरसंयोगस्येह तन्तुषु पट इति प्रत्ययजनकत्वाभावेनैतज्जनकत्वरूपविणाभावप्रयुक्तैतज्जनकत्वविशिष्टसंयोगत्वरूपविशिष्टाभावाधिकरणरूपत्वेन तादृशसंयोगजन्यत्वस्य दृष्टान्ते प्रसिद्धत्वान्नाप्रसिद्धविणत्वम् ।

पञ्चमेऽप्ययं घटो वेद्यत्वानधिकरणान्य इत्युक्तावप्रसिद्धविणता सर्ववेद्यत्ववादिनोऽनुमानात्पुरस्तात्तदनधिकरणाप्रसिद्धेरत उक्तमेतद्घटान्यत्वे सतीति । तथा चैतद्घटान्यत्वे सति वेद्यत्वानधिकरणमयं घट एतस्य वेद्यत्वाधिकरणत्वेऽप्येतद्घटान्यत्वाभावेनैतद्घटान्यत्वरूपविणाभावप्रयुक्तोक्तविशिष्टाभावस्याप्रत्यूहत्वात् । तादृगन्यत्वं च पटादावस्तीति न साध्याप्रसिद्धिः । पक्षे त्वेतद्घटस्यैतद्घटान्यत्वे सति वेद्यत्वानधिकरणान्यत्वमेतद्घटान्यत्वानधिकरणान्यत्वेन वा वेद्यत्वानधिकरणान्यत्वेन वा स्यात् । आद्ये व्याहतिः । एतस्यैव घटस्यैतद्घटान्यत्वायोगात् । अतो हेतोः पक्षधर्मताबलादेतद्धटान्यत्वे सति वेद्यत्वानधिकरणमन्यत्किञ्चिदादाय तदन्यत्वसिद्धिरित्यवेद्यत्वसिद्धिः । एवमेव पूर्वत्रापि यथासम्भवं पक्षे साध्यपर्यवसानं द्रष्टव्यम् । सेयमप्रसिद्धवित्वनिरासाय विशिष्टव्यतिरेकमाश्रित्य तैस्तैर्वादिभिः समाश्रिता महाविद्यादिसाधिका वक्ररीतिरप्रसिद्धविणत्वस्य दूषणत्वनिरासेन व्यर्थत्वान्निरस्ता वेदितव्येति सम्बन्धः ।

### **परिमल**

ननु कथं नास्ति विमतं सदसद्विलक्षणमित्यादेरपि साधुत्वप्रसङ्गोऽस्तीत्यत आह स्वव्याहत्यादिनेति । आदिपदेन बाधव्यभिचारग्रहः ॥ अपरस्येति । सदसद्वैलक्षण्यादिसाधनस्येत्यर्थः ॥ अनेनेति । साध्याप्रसिद्धेरदोषत्वसमर्थनेनेत्यर्थः ॥ विशिष्टव्यतिरेकमिति । विशिष्टस्य व्यतिरेको विशिष्टव्यतिरेकस्तमित्यर्थः । यथा जिज्ञासानये प्रत्यक्षः कस्यचिद्धर्म इत्यादौ वेदापौरुषेयत्ववादव्याख्यावसरे समवायनिरासप्रस्तावे च तत्र तत्रोक्तानुमानेषु यं कालो वेदव्यतिरिक्तेदानीन्तनत्वरहितपौरुषयवान् कालत्वादन्यकालवदित्यादौ वेदरूपपौरुषेयवानित्याद्युक्तौ साध्याप्रसिद्धिदोषोऽस्ति । अतः वेदव्यतिरिक्तत्वविशिष्टं यदिदानीन्तनत्वं तद्रहितपौरुषेयवानिति विशिष्टव्यतिरेकरहितपटादीन्याश्रित्य महाविद्यो नाम कश्चित्तदादिभिः कैश्चिद्वादिभिः कल्पिता वक्ररीतिः परास्तेत्यर्थः ॥ साध्याप्रसिद्धेरदोषत्वम् ।

### **यादुपत्यम्**

अपरस्येति । विश्वं सदसद्विलक्षणमित्यादिरूपस्येत्यर्थः ॥ महाऽविद्यादिवक्ररीतिरिति । महाऽविद्यादिविषये वक्रानुमानप्रकार इत्यर्थः । यथा देवदत्तप्रमा तत्स्थप्रमाप्रागभावातिरेकिणो ऽनादेर्ध्वंसिका प्रमात्वादविगीतप्रमा यथेति विशिष्टव्यतिरेकि महाऽविद्यानुमानम् । अत्र हि साध्याप्रसिद्धिवारणाय तत्स्थेति विणं प्रक्षिप्य विणाभावप्रयुक्तविशिष्टाभावमादाय साध्यप्रसिद्धिरुपपाद्यते । सेयं वक्ररीतिः साध्याप्रसिद्धेरदूषणत्वसमर्थनेनापास्ता वेदितव्येत्यर्थः । आदिपदेनेयं क्रिया स्वान्यावयविकालीनत्वानधिकरणकिञ्चित्कालीनक्रियाऽन्या क्रियात्वादन्यकालीनक्रियावत् । इह तन्तुषु पट इत्यादिप्रत्यय एतज्जनकसंयोगत्वरहितसम्बन्धजन्य इहेति प्रत्ययत्वादिह कुण्डे बदराणीति प्रत्ययवदित्यादिप्रलयसमवायसाधकवक्ररीतिसङ्ग्रहः । यद्यपि महाऽविद्येति विशिष्टव्यतिरेकिणः संज्ञा परग्रन्थेषु तथा प्रयोगात् । तथाऽपीह न महाऽविद्याशब्दो विशिष्टव्यतिरेकिपरः । विशिष्टव्यतिरेकमाश्रित्येति पृथगभिधानात् । आदिपदानुपपत्तेश्च । किन्तूक्तरीत्याऽनाद्यविद्यापर एवेति मन्तव्यम् ।

### **श्रीनिवासतीर्थीया**

व्याप्तिप्रतीतेरन्यथाऽनुपपन्नत्वमेव नियामकमित्यत आह व्याप्तीति । तथा हि । प्रत्यक्षेणोपदेशेन वेत्युक्तरीत्याऽन्यथासिद्धत्वादित्यर्थः । ननु कथमतिप्रसङ्गो नास्ति । यदि तथा साधनमकृत्वा साध्यप्रसिद्धिर्न सम्पाद्यते तर्हि विश्वं सदसद्विलक्षणमित्यस्याप्यप्रसिद्धविणस्य साधकत्वप्रसङ्गादित्यत आह स्वव्याहत्यादिनेति । अनेन अप्रसिद्धविणत्वस्यादूषणत्वव्युत्पादनेन तत्र ह्यप्रसिद्धविणतापरिहाराय विणं दीयत इति भावः ।

### **वाक्यार्थरत्नमाला**

मध्यमपदलोपिसमासमाश्रित्याह । महाविद्यादिसाधिकेति । तत्रेति महाविद्यादिसाधकवक्ररीतिरित्यर्थः । मूलाविद्यासाधिकेति । साधिकेत्येत्यत्र यस्य वक्ररीतिरित्युत्तरेणान्वयः । अनेन महाविद्यादिवक्ररीतिरित्येतावन्मात्रं व्याख्यातम् । तत्र विशिष्ठव्यतिरेकमाश्रित्याप्रसिद्धविणत्वपरिहारप्रकारप्रदर्शनम् । तत्राद्ये प्रमाभावेत्यादिना साध्यपर्यवसानमित्यन्तेन । विशिष्टवाक्यव्याख्यानं सेयमप्रसिद्धविणत्वेत्यादि । अत्राद्यानुमानद्वयं जिज्ञासाधिकरणे किञ्च विगीतं देवदत्तनिष्टं प्रमाणेत्यादिना मूलोदाहृतं विगीतो विभ्रम इत्यादिना टीकोदाहृतं च क्रमेण ज्ञेयम् । तत्र न्यायामृतानुसारेण देवदत्तेत्यादिप्रक्रमं विहाय चैत्रप्रमेत्यादि विन्यासः पौरुषेयत्व साधकानुमानमयं काल इत्यादिकं जिज्ञासाधिकरणे । समवायसाधकानुमानं तु वैशेषिकाधिकरणे । स्वप्रकाशत्वसाधकानुमानम् अयं घटस् तद्घटेत्यादिना प्रकाशत्वभङ्गन्यायामृते अधिकरणे प्राङ्मूले चोदाहृतं द्रष्टव्यम् । लोकायतमोक्षे निराकरणान्ते विद्यैवेत्यधिकरणे देवदत्तो देवदत्ताधर्मेत्यादिकं मोक्षविषये उदाहृतमुपलक्षणं ज्ञेयम् । ......दीत्यादि पदेन मूले तत्संग्रहसम्भवात् । एवं महाकल्पत्वमित्येतत्कल्पतरूक्तं शास्त्रयोनित्वाधिकरणचन्द्रिकायामुदाहृतमियं क्रियेत्यनुमानम् असदिति चेन्नेत्यधिकरणमूलोदाहृतं चोपलक्षणया ज्ञेयम् । अत्र टीकायां महाविद्यासाधिकेति व्याख्यातम् । स्वप्रकाशत्वभङ्गन्यायामृतेचायं घट एतद्घटान्यत्वे सति वेद्यत्वानधिकरणान्यः पदार्थत्वादित्यादि महाविद्ययेति स्वप्रकाशत्वसाधनस्थलेऽपि महाविद्ययेत्युक्तिः । तेन वक्ररीतिरेव महाविद्येति प्रतीयते । लेख्यमात्रास्ति ।

