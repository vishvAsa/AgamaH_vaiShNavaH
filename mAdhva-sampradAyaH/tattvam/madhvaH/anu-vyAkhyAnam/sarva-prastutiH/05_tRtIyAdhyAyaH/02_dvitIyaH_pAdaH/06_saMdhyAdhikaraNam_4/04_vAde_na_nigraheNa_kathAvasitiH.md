+++
title = "०४ वादे न निग्रहेण कथावसितिः"

+++


## सिद्धसाधनतायां च न कथावसितिर्भवेत्

**वादे न निग्रहेण कथावसितिः**

**सिद्धसाधनतायां च न कथावसितिर्भवेत्**

### **सुधा**

एवमाश्रयासिद्ध्यादेरदूषणत्वमुपपाद्य यदुक्तं ‘परिहारेऽपि सिद्धत्वं दूषणमि’ति तदयुक्तम् । वादे निग्रहस्थानाभावस्योक्तत्वादित्याशङ्कां परिहरति सिद्धेति ।

## **अनुव्याख्यानम्**

***सिद्धसाधनतायां च न कथावसितिर्भवेत् ॥***

यथा सिद्धप्रश्नादौ न वादकथावसितिर्भवेत् किन्तु तत्त्वनिर्णयविरोधित्वादुद्भाव्य त्याजनीयमेव । एवं सिद्धसाधनतायां चेत्यर्थः । ‘तदन्यस्य सिद्धतैव हि साधिके’त्यनेन हेतोर्व्याप्त्यसिद्धिः स्वरूपासिद्धिश्च दूषणमिति सूचितम् ।

### **वाक्यार्थचन्द्रिका**

सिद्धसाधनतायां चेत्युत्तरग्रन्थस्य प्रकृतप्रमेयानुपपादकत्वेनासङ्गतत्वादानर्थक्यमाशङ्क्य निरन्तराव्यवहितार्थोपपादकत्वाभावेन तत्सङ्गत्यभावेऽपि व्यवहितार्थोपपादकत्वेन तत्सङ्गतत्वान्नानर्थक्यमिति भावेन वृत्तानुवादेन प्रकरणभेदं सूचयन्नेव व्यवहितेन ग्रन्थेन सङ्गतिमाह एवमित्यादिना । ननु व्यभिचारो हेत्वसिद्धिरिति ग्रन्थस्याव्यवहितार्थानुपपादकत्वान्न तत्सङ्गतिरिति स्पष्टमेव । नापि व्यवहितसङ्गतिः । पूर्वं व्याप्यत्वासिद्धिस्वरूपासिद्ध्योर्दूषणताया अनुक्तत्वेन तदनुपपादकत्वादित्यतोऽनुक्तत्वेऽपि पूर्वं तद्दूषणत्वस्य सूचितत्वेन तदुपपादकत्वेन तत्सङ्गतिसम्भवान्नानर्थक्यमिति भावेन व्याप्त्यसिद्धिस्वरूपासिद्ध्योर्दूषणत्वस्य सूचिततां तावद्दर्शयति तदन्यस्येति ।

### **श्रीनिवासतीर्थीया**

सिद्धत्वं दूषणमिति । प्रतिज्ञार्थस्य प्रतिवादिसिद्धत्वं वादिनो दूषणमित्यर्थः ॥ त्याजनीयं गुरुणा ॥ एवमिति । एवमेव सिद्धसाधनतायां च न वादकथावसितिर्भवेत् । किन्तु तत्त्वनिर्णयविरोधित्वाद् गुरुं प्रति शिष्येणोद्भाव्य त्याजनीयमित्यर्थः ।

### **वाक्यार्थरत्नमाला**

आनर्थक्यमाशङ्क्येति । इत्याशङ्क्येत्यर्थः । तेन द्वितीयान्तस्यान्वयाभावदोषानवकाशः । नानर्थक्यमिति । उत्तरग्रन्थस्येत्यन्तं वर्तते । अनुक्तत्वेऽपीति । तद्दूषणत्वस्यानुक्तत्वेपीति सम्बन्धः ।

