+++
title = "०५ व्यभिचारहेत्वसिद्धी एकपक्षेऽपि दूषणे एव"

+++


## व्यभिचारो हेत्वसिद्धिरेकपक्षेऽपि दूषणम्

**व्यभिचारहेत्वसिद्धी एकपक्षेऽपि दूषणे एव**

**व्यभिचारो हेत्वसिद्धिरेकपक्षेऽपि दूषणम्**

### **सुधा**

तत्र केचिदाचक्षते । द्विविधं व्याप्त्यभावादिकम् । वादिप्रतिवादिनोरन्यतरमतेनोभयमतेन चेति । अन्ये तु मन्यन्ते । अन्यतराव्याप्त्यादिकं नाम नास्त्येव । वस्तुनि विकल्पासम्भवादिति । तत्र किन्तत्त्वमित्याकाङ्क्षायामाह व्यभिचार इति ।

## **अनुव्याख्यानम्**

***व्यभिचारो हेत्वसिद्धिरेकपक्षेऽपि दूषणम् ॥***

अत्र व्यभिचार इत्यव्याप्तिमात्रोपलक्षणम् । न केवलमुभयपक्षे किन्तु वादिप्रतिवादिनोरेकस्य पक्षेऽपि व्यभिचारो हेत्वसिद्धिश्च हेतोर्दूषणमेव । यद्यपि वस्तुतोऽन्यतरव्यभिचारादिकं न सम्भवति तथाऽपि प्राग्वस्तुतत्त्वावधारणादाभिमानिकं सम्भवत्येव । तथा च हेतुसामर्थ्यसन्देहेऽप्यहेतुत्वमावश्यकमेव । व्याप्त्यादिमत्तया निश्चितस्यैव हेतुत्वादिति । तदन्यस्येत्यनेन दृष्टान्तस्यापि साध्यादिमत्त्वेनासिद्धिर्दूषणमिति सूचितम् ।

### **वाक्यार्थचन्द्रिका**

ननु तथाऽपि व्यभिचारो हेत्वसिद्धिर्दूषणमित्येतावतैव विवक्षितसिद्धेरेकपक्षेऽपीत्यंशस्य वैयर्थ्यमेव । न च न केवलमुभयरीत्या दूषणं किन्त्वन्यतररीत्याऽपीत्युपपादनार्थत्वात्तदंशस्य न वैयर्थ्यमिति वाच्यम् । बीजाभावात्तददूषणत्वशङ्काया एवानुदयेनास्यार्थस्य सर्वसम्मततयाऽनुपपाद्यत्वादित्यतो बीजोपदर्शनपूर्वकं तद्दूषणत्वे विप्रतिपत्तिं दर्शयन्नेव तदुपपादकतयोत्तरग्रन्थं योजयति तत्रेत्यादिना । नन्वत्र ग्रन्थे व्यभिचारस्यान्यतररीत्याऽपि दूषणत्वमित्युच्यते न त्वव्याप्तेः । तत्कथमन्यतराव्याप्त्यादिकं नाम नास्त्येवेत्याक्षेपस्य परिहार इत्यतोऽत्र लिङ्गस्य साध्येन तदभावेन च सम्बन्धरूपाव्याप्तिविवाचकस्य व्यभिचारपदस्य न तन्मात्रपरत्वं किन्तु लक्षणया स्वाभिमतत्रिविधाव्याप्तिपरत्वमित्यतो नानुपपत्तिरित्याशयेनाह अत्रेति ॥ वस्तुतोऽन्यतरेति । वस्तुनि विकल्पासम्भवादिति प्रागुक्तयुक्तेरिति भावः ॥ हेतुसामर्थ्येति । व्याप्तिपक्षधर्मतारूपहेतुसामर्थ्येत्यर्थः । दृष्टान्तस्य साध्यादिमत्त्वेनासिद्धेदूषणताया अनुक्तत्वाद् अविप्रतिपन्नत्वाच्चानुपपाद्यत्वात्तदुपपादकोत्तरग्रन्थवैयर्थ्यमित्याशङ्क्यानुक्तत्वेऽपि सूचितत्वाद्विप्रतिपन्नत्वाच्च अस्त्येवोपपादनापेक्षेत्यभिप्रेत्य तदुभयं दर्शयन्नेव तदुपपादकतयोत्तरवाक्यं सङ्गमयति तदन्यस्येत्यादिना ।

### **परिमल**

वस्तुनि विकल्पेति । एकस्य लिङ्गस्य व्याप्यत्वाव्याप्यत्वरूपविरुद्धस्वभावत्वायोगादित्यर्थः ॥ अव्याप्तिमात्रेति । व्याप्त्यभावमात्रोपलक्षणमित्यर्थः । तथाच विरुद्धत्वादिहेत्वाभासचतुष्टयस्यापि सङ्ग्रहः कृतो भवति । तत्र सर्वत्रापि व्याप्त्यभावसत्त्वात् । तावता कथमहेतुत्वं समीचीनस्येत्यत आह हेतुसामर्थ्यसन्देह इति । व्याप्तिपक्षधर्मतारूपसामर्थ्यसन्देह इत्यर्थः ।

### **यादुपत्यम्**

अव्याप्तिमात्रोपलक्षणमिति । अस्मन्मतेऽव्याप्तिस्त्रिविधा । लिङ्गस्य साध्येन तदभावेन च सम्बन्धः । साध्यसम्बन्धाभावे सति तदभावेनैव सम्बन्धः । उभयसम्बन्धाभावश्चेति । तत्राद्याव्याप्तिमात्रवाचकेन व्यभिचारपदेनाजहत्स्वार्थलक्षणया त्रिविधानामप्यव्याप्तीनां ग्रहणमित्यर्थः । तेन व्यभिचारविरुद्धत्वासाधारणत्वानामत्र ग्रहणं कृतं भवतीति द्रष्टव्यम् ॥ हेतुसामर्थ्येति । अनुमानस्य द्वयं सामर्थ्यं व्याप्तिः पक्षधर्मता चेत्युक्तेर्व्याप्तिपक्षधर्मतारूपे सामर्थ्येत्यर्थः ।

### **श्रीनिवासतीर्थीया**

अव्याप्त्यादिकं व्याप्यत्वासिद्ध्यादिकम् । आह अन्यतरमतेनापि दूषणमित्याहेत्यर्थः । न सम्भवति वस्तुविकल्पप्रसङ्गादिति भावः ।

