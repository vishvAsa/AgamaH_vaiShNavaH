+++
title = "११ अर्थापत्तिर् अनुमानमेव"

+++


## अर्थापत्त्युपमाऽभावा अनुमान्तर्गताः

**अर्थापत्तिर् अनुमानमेव**

**अर्थापत्त्युपमाऽभावा अनुमान्तर्गताः**

### **सुधा**

दूषणान्तर्भावकथनप्रसङ्गेन प्रागुक्तप्रमाणत्रित्वनियमसिद्धये परैः पृथक्प्रमाणत्वेनाङ्गीकृतानामर्थापत्त्यादीनामुक्तान्तर्भावमाह अर्थापत्तीति ।

## **अनुव्याख्यानम्**

***अर्थापत्त्युपमाऽभावा अनुमान्तर्गताः .......***

अनुपपद्यमानदर्शनादुपपादके बुद्धिरर्थापत्तिः । यथा जीवतो गृहाभावदर्शनाद्बहिर्भावबुद्धिः । तत्र जीवतो गृहाभावस्यानुपपद्यमानता नाम किं सर्वथासम्भवः किं वा बहिर्भावेन विनाऽनवस्थानम् । आद्ये दहनशैत्यमप्यनुमानाभासात्प्रतीतं किं कमप्यर्थं न बोधयेत् । तत्प्रतीतिर्भ्रान्तिरिति चेत् । सर्वथाऽसम्भवतो गृहाभावस्यापि प्रतीतिः कथं न भ्रान्तिः ।

दहनशैत्यस्योपपादकं नास्तीति चेन्न । सर्वथाऽप्यसम्भवतो गृहाभावस्यापि तदनुपपत्तेः । द्वितीये व्याप्तिरेव सेति व्याप्यदर्शनाद्व्यापकबुद्धिरर्थापत्तिरनुमानमेव । प्रमाणद्वयविरोधोऽनुपपत्तिरिति चेन्न । प्रकृतोदाहरणे तदभावात् । विरोधो हि तदा स्याद्यदि जीवतीत्यस्य गृहेऽस्तीत्यर्थः स्यात् । यदि वा गृहे नास्तीत्यस्य न जीवतीत्यर्थः स्यात् । न च तदस्ति । स्वस्मिन्नेवान्यथाभावदर्शनात् । यो हि मातापितृभ्यां सु(रक्षी)शिक्षितो न जातु गृहान्निर्गच्छति सोऽन्यानपि तथा मन्यमानो जीवनप्रमाणस्य गृहे सत्त्वमेवार्थं प्रतिपद्यत इति । एवं तर्हि सन्दिहानोऽवतिष्ठेत न तु बहिर्भावं निश्चिनुयात् । अन्यथा प्रकरणसमेनापि किञ्चिदवधारयेत् ।

एतेनैतदपि निरस्तम् । यदाहुः । अनुमानत्वपक्षे किं बहिर्भावे जीवनमात्रं लिङ्गमुत गृहाभावमात्रम् अथवा विशिष्टम् । न प्रथमद्वितीयौ । व्यभिचारात् । न तृतीयः । विरुद्धयोर्विणविशेष्यभावानुपपत्तेः । अविरोधप्रतीतेश्च बहिर्भावकल्पनोत्तरकालीनत्वेनेतरेतराश्रयापत्तेरिति । जीवनगृहाभावयोर्विरोधस्य अभावात् । भावे वाऽर्थापत्तेरप्यनुपपत्तेः । अतोऽविनाभावबलेनार्थप्रतीतिहेतुत्वादर्थापत्तिरनुमानमेव ।

एतेन केवलव्यतिरेकी परिश्चार्थापत्तिरेव नानुमानमित्यपि निरस्तम् ।

### **वाक्यार्थचन्द्रिका**

अर्थापत्त्यादेरनुमानत्वकथनं प्रकृतासङ्गतत्वादनर्थकत्वाच्चायुक्तमित्याशङ्क्य सङ्गतिप्रदर्शनपूर्वकं सप्रयोजनत्वं दर्शयन्नेव तत्कथनपरतयोत्तरग्रन्थं सङ्गमयति दूषणान्तर्भावेति । अनेन प्रसङ्गलक्षणा सङ्गतिरित्युक्तं भवति प्रागुक्तेति । युक्तिपादोक्तेत्यर्थः । अर्थापत्तेरनुमानान्तर्भावं वक्तुं करणफलसाधारण्येन तत्स्वरूपमाह अनुपपद्यमानेति । स्वोपपादकप्रमितिसाधनमनुपपद्यमानार्थदर्शनमर्थापत्तिरित्यर्थः । उपपादकविषयकप्रमितिसाधनप्रत्यक्षादिव्यवच्छेदार्थम् अनुपपद्यमानार्थदर्शनमित्युक्तम् । सविकल्पकस्य तत्सदृशस्मरणस्य वा साधनमनुपपद्यमानविषयकनिर्विकल्पकरूपदर्शनं व्यवच्छेत्तुमुपपादकांशोपादानम् । अन्तर्भावस्फोरणाय तामुदाहरति यथेति । अत्र हि जीवतो देवदत्तस्य बहिरवस्थानं विनाऽनुपपद्यमानस्य गृहाभावस्य दर्शनात्तदुपपादकबहिरवस्थानज्ञानमर्थापत्तिरित्यर्थः । अनुपपत्तिस्वरूपपर्यालोचनयाऽर्थापत्तिरनुमानतया पर्यवस्यतीति मन्वानोऽनुपपत्तिशब्दार्थमेव प्रथमं पृच्छति तत्रेति ॥ सर्वथाऽसम्भव इति । सर्वथाऽनवस्थानमित्यर्थः । अत्यन्तासत्त्वमिति यावत् । अत्यन्तासतो गृहाभावस्यार्थान्तरगमकत्वे तादृशस्य दहनशैत्यादेरपि तत्स्यादविशेषादित्यभिप्रेत्य प्रतीतत्वाप्रतीतत्वाभ्यां विशेषादविशेषासिद्धेर्नायं प्रसङ्ग इत्यतः प्रतीतत्वोपपादनेनाविशेषं सूचयन्नेव प्रसङ्गमाह आद्य इति । तत्प्रतीतिरिति । तथा च प्रमितत्वाप्रमितत्वाभ्यां विशेषादविशेषासिद्धेर्नोक्तातिप्रसङ्ग इति भावः । सर्वथेति । तथा च पुनरवि एवेति भावः । उपपादकभावाभावाभ्यां विशेषान्नोक्तातिप्रसङ्ग इत्याशयेन शङ्कते दहनेति ॥ तदनुपपत्तेरिति । उपपादकानुपपत्तेरित्यर्थः । तथा च पुनरवि एवेति स्यादेवोक्तप्रसङ्ग इति भावः ॥

द्वितीय इति । गृहाभावस्य बहिर्भावेन विनाऽनवस्थानस्यैवानुपपत्तिरूपत्वेऽनुपपत्तिर्व्याप्तिरेव स्यात् । गम्येन विना गमकस्यानवस्थितेरेवाविनाभावत्वादित्यर्थः । अस्त्वनुपपत्तिर्व्याप्तिः किमेतावतेत्यत आह व्याप्येति । अनुमानमेवेत्यनुमानशब्दो भावसाधन इत्यर्थः । अनुमितिरेवेत्यर्थः । प्रकारान्तरेणानुपपत्तिस्वरूपं शङ्कते प्रमाणेति । (गृहाभावग्राहकप्रत्यक्षस्य जीवनग्राहकप्रमाणस्य च विरोध इत्यर्थः) । जीवति देवदत्त इत्याप्तवाक्यं सामान्येन देवदत्तसत्त्वं प्रमापयति । गृहेऽनुपलब्धिस्तदसत्त्वमिति जीवनगृहाभावग्राहकप्रमाणयोर्विरोधः सोऽनुपपत्तिशब्दार्थः । तत्रानवकाशस्यानुपपत्तिमुखेन सावकाशस्य जीवनग्राहकप्रमाणस्य बहिः सद्भावलक्षणविषयान्तरकल्पनमर्थापत्तिः । सा च व्याप्तिस्मरणसहकृतलिङ्गदर्शनानन्तरभाविनोऽनुमानाद्भिद्यत इति भावः ॥ प्रकृतोदाहरण इति । जीवनगृहाभावग्राहकप्रमाणयोर्विरोधस्यैवाभावादित्यर्थः । ननु जीवनग्राहकप्रमाणस्य गृहेऽस्तित्वग्राहकत्वात्कथं गृहाभावग्राहकप्रमाणेन न विरोधः । यद्वा गृहाभावप्रमाणस्य जीवनाभावग्राहकत्वाज्जीवनग्राहकप्रमाणेन विरोध एवेति कथं न तयोर्विरोध इत्यतो भवेदेतदेवं यदि जीवनगृहाभावप्रमाणयोर्गृहास्तित्वजीवनाभावग्राहकत्वं स्यात् । न चैतदस्तीत्याह विरोधो हीति । कुत एतदित्याशङ्क्य प्रमाणद्वयविषययोर्जीवनगृहाभावयोः समावेशस्य स्वात्मन्येव दर्शनादित्याह स्वस्मिन्नेवेति ॥ एवं तर्हीति । तुल्यबलत्वेन ज्ञातप्रमाणद्वयविप्रतिपत्त्या संशयस्यावश्यकत्वेन (प्रत्यक्षेणानुपलम्भाद्गृहे नास्ति वा जीवित्वाद्गृहेऽस्ति वेति संशयस्य) बहिर्भावनिश्चयरूपार्थापत्त्यनुदयप्रसङ्गादित्यर्थः ॥ अन्यथेति । परस्परविरुद्धप्रमाणद्वयोपनिपातेऽपि सन्देहानभ्युपगम इत्यर्थः ।

व्यभिचारादिति । आद्यस्य गृहस्थिते, द्वितीयस्य मृतादाविति शेषः । ननु बहिस्सत्त्वेनापि जीवनोपपत्त्याऽविरोधसम्भवान्न विणविशेष्यभावानुपपत्तिरित्यत आह अविरोधेति । एतेनेत्यतिदिष्टं हेतुमाह जीवनेति । सामान्यवियोरविरोधस्य स्वस्मिन्नेव दृष्टत्वादिति भावः । ननु न जीवनगृहाभावयोः सामान्यविभावोऽभ्युपगन्तुं शक्यते । यो हि मातापितृभ्यां सुशिक्षितो न जातु गृहान्निर्गच्छति, सोऽन्यानपि तथा मन्यमानो जीवनप्रमाणस्य गृहे सत्त्वमेवार्थं प्रतिपद्यते । तं प्रति प्रमाणद्वयस्यापि विविषयत्वात् । तथा च विरोधोऽवर्जनीय एवेत्यतस्तथा सति तुल्यबलत्वेन ज्ञातप्रमाणद्वयविप्रतिपत्त्या प्रकरणसम इव संशयस्यावश्यकत्वेऽर्थापत्त्यनुदयप्रसङ्गादिति भावेनाह भावे वेति ॥ एतेनेति । अर्थापत्तेरनुमानत्वसमर्थनेनेत्यर्थः ॥ इतरेतरेति । साध्यरूपे बहिस्सत्त्वसिद्धे विरोधाभावेन विणविशेष्यभावोपपत्त्या हेतुसिद्धिस् तत्सिद्धौ तेन हेतुना बहिस्सत्त्वसिद्धिरित्यन्योन्याश्रय इत्यर्थः । एतेनेत्युक्तं विशदयति जीवनेति ।

### **परिमल**

प्रागुक्तेति । युक्तिपादीयोद्ग्रन्थे ‘अनुप्रमाणमेतानि त्वक्षयुक्तिवचांस्यत’ इत्युक्तेत्यर्थः ॥ सर्वथाऽसम्भव इति । गृहेऽस्थितस्य भावस्यैवासत्वमित्यर्थः ॥ व्याप्तिरेव सेति । अविनाभावो व्याप्तिरिति प्रागुक्तानुपपत्ति(व्याप्ति)र्व्याप्तिरेवेत्यर्थः ॥ प्रमाणद्वयविरोध इति । तथा च नानुपपत्तिरूपा व्याप्तिरर्थापत्तिरिति भावः । यथा मृदब्रवीदित्यादिकं प्रमाणं, मृन्न वक्त्री जडत्वादित्यनुमानमपरं, तयोर्विरोधशांत्युपपादकं देवतारूपं वस्तु कल्प्यत इति, यथा वा यजेत स्वर्गकाम इत्येकं प्रमाणं, यागो न कालान्तरभाविस्वर्गहेतुर् आशुविनाशित्वात् सम्मतवदित्यपरं, तयोरविरोधोपपादकमपूर्वं कल्प्यत इत्याद्युदाहरणं ज्ञेयम् ॥ अन्यथाभावेति । प्रागुक्तान्यथाभावस्य जीवतोऽपि गृहे सतोऽपि स्वस्य जीवनस्य दर्शनादित्यर्थ इति योज्यम् । प्रकृतेऽप्यस्ति प्रमाणद्वयविरोध इति भावेन शङ्कते यो हीति । सत्त्वमेवार्थमित्यनन्तरं गृहे नास्तीत्यस्य न जीवतीति चार्थ इति योज्यम् । सन्दिहान इति । जीवंश्चैत्रो गृहे नास्तीति वाक्यद्वयदर्शना(दिनासं)त्सन्दिहान इत्यर्थः ॥ अन्यथेति । विरुद्धतयाऽवगतप्रमाणद्वयेनापि निश्चये सति प्रकरणसमशब्दितसत्प्रतिपक्षहेतुद्वयेनापि किञ्चित्प्रमेयमवधारयेदित्यर्थः ॥ व्यभिचारादिति । गृहे स्थिते मृते च यथाक्रमं हेतुसत्वेऽपि साध्याभावादिति भावः ॥ एतेनेति । अर्थापत्तेरनुमानत्वसमर्थनेनेत्यर्थः ।

### **यादुपत्यम्**

प्रागुक्तप्रमाणेति । युक्तिपादोक्तप्रमाणत्रित्वनियमसिद्धय इत्यर्थः ॥ सर्वथाऽसम्भव इति । सर्वथाऽसत्त्वमित्यर्थः ॥ अन्यथाभावदर्शनादिति । जीवनवत्यपि स्वस्मिन्गृहेऽभावदर्शनादित्यर्थः । सन्दिहान इति । द्वयोः प्रमाणयोस्तुल्यबलत्वेन ज्ञानादिति भावः ॥ व्यभिचारादिति । प्रथमे गृहस्थिते द्वितीये च मृते व्यभिचारादित्यर्थः ।

### **श्रीनिवासतीर्थीया**

किमिति । कस्मादित्यर्थः । स्वोपपादकं कस्मान्नाक्षिपतीत्यर्थः । तथा च जीवतो गृहेऽसत्त्वं सर्वथाऽसम्भविशशविषाणायितमपि प्रत्यक्षाभासात्प्रतीतं बहिः सत्त्वं बोधयति । तर्ह्यनुमानाभासात्प्रतीतं सर्वथाऽसम्भविदहनशैत्यमपि कञ्चिदर्थं किं कस्मान्न बोधयेत् । सर्वथाऽसत्त्वाविशेषादिति भावः । तथा च सर्वथाऽसम्भवित्वे तदुपपादककल्पनं न युक्तमिति भावः ॥ तत्प्रतीतिर् अनुमानाभासजन्या दहनशैत्यप्रतीतिः । अतो न तत्कमप्यर्थं बोधयतीति भावः ।

नास्तीति । अतः प्रतीतमपि दहनशैत्यं कस्योपपादकं स्यात् । प्रकृते तु बहिःसत्त्वरूपमुपपादकमस्तीति तद्बोधकत्वं गृहासत्त्वस्य युक्तमित्यर्थः ॥ तदनुपपत्तेरिति । उपपादकानुपपत्तेरित्यर्थः ॥ सेति बहिर्भावं विनाऽनवस्थितिः । अविनाभावरूपत्वादिति भावः ॥ प्रमाणद्वयेति । गृहाभावग्राहकप्रत्यक्षस्य जीवनग्राहकप्रमाणस्य च विरोध इत्यर्थः ॥ सन्दिहान इति । प्रत्यक्षेणानुपलम्भाद्गृहे नास्ति वा जीवित्वाद्गृहेऽस्ति वेति सन्दिहान इत्यर्थः ॥ अन्यथेति । द्वयोः प्रमाणयोस्तुल्यबलत्वेन सन्देहदशायामपि चेत्किञ्चिदर्थं निश्चिनुयादित्यर्थः ॥ इतरेतरेति । साध्यरूपे बहिः सत्त्वे सिद्धे विरोधाभावेन विणविशेष्यभावोपपत्त्या हेतुसिद्धिस्तत्सिद्धौ तेन हेतुना बहिः सत्त्वसिद्धिरित्यन्योन्याश्रय इत्यर्थः । एतेनेत्युक्तं विशदयति जीवनेति ॥ भावे वेति । सर्वथा विरोधस्यैव सत्त्व इत्यर्थः । तथा च बहिःसत्त्वेन तदुपपादनमसम्भवीत्यर्थः । एतेन अर्थापत्तेरनुमानेऽन्तर्भावकथनेन ।

### **वाक्यार्थरत्नमाला**

उपपादकांशोपादानमिति । अनुपपद्यमानविषयकनिर्विकल्पकरूपदर्शनस्य सविकल्पकादिरूपप्रमाहेतुत्वेऽपि स्वोपपादकप्रमाहेतुत्वाभावान्नाव्याप्तिः । सविकल्पकादेरनुपपद्यमानार्थनिर्विकल्पकजन्यस्य उपपद्यमानार्थविषयकत्वस्यैव सत्वेनानुपपद्यमानार्थोपपादकविषयत्वाभावादिति भावः । स्मरणस्य प्रमात्वमतानुसारेणोभयग्रहणं यथाश्रुतमेव साधुस्मरणाप्रमाणत्वमतेतु सविकल्पकमात्रमभिप्रेतमिति न दोषः । अर्थापत्तिरित्यनन्तरं तत्र चेति शेषः । भावसाधन इति । भाववाचक इत्यर्थः । भावो ल्युडन्तत्वाश्रयणादिति भावः । साध्यतेऽनेनेति व्युत्पत्तिः । इदं च टीकाकृता भावसाधनकरणसाधनशब्दो व्युत्पादयता तत्र तत्रोक्तम् । अनवकाशस्येति । गृहेऽनुपलब्धि रूपस्यासत्वप्रमाणस्य विषयान्तराभावेनानवकाशत्वादिति भावः । अनुपपत्तिमुखेनेति । सावकाशनिरवकाशयोर्मध्ये निरवकाशानुपपत्या सावकाशस्य जीवनग्राहकप्रमाणस्यैव विषयान्तरकल्पनोचितेति भावः । एतत्प्रकरणं न्यायनिबन्धादिकमालोच्य स्पष्टनीयमस्ति । यद्वा गृहाभावप्रमाणस्येति पाठः । यदेति लेखकागतम् । प्रकरणसम इवेति । तस्थल इवेत्यर्थः ।

