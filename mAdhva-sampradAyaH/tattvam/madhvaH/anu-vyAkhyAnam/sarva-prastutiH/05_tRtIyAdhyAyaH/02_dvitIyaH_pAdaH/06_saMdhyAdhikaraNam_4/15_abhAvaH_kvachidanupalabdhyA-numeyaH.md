+++
title = "१५ अभावः क्वचिदनुपलब्ध्याऽनुमेयः"

+++


## अन्यत्र झडिति प्राप्तः

**अभावः क्वचिदनुपलब्ध्याऽनुमेयः**

**अन्यत्र झडिति प्राप्तः**

### **सुधा**

ननु च प्रातश्चत्वरादौ प्रतियोगिस्मरणाभावेन गजाद्यभावमननुभूय देशान्तरं गतो गजस्मृतिमान्प्रातश्चत्वरे गजो नासीदिति प्रतिपद्यते । न तत्र प्रत्यक्षस्यावकाश इत्यनुपलब्धिलक्षणं पृथक् प्रमाणं तत्राङ्गीकार्यमिति । मैवम् । तत्राभावस्याप्रत्यक्षत्वेऽप्यनुपलब्धिलिङ्गकानुमानवेद्यताऽभ्युपगमात् । अनुपलब्धेश्च स्मरणाभावलिङ्गानुमेयत्वात् । अत एव तत्र क्षणं ध्यात्वा नासीच्चत्वरे गज इति प्रतिपद्यते । स्मरणाभावोऽप्यनुपलब्ध्यन्तरानुमेय इत्यनवस्थेत्यपि नास्ति । साक्षिग्राह्याणां बुद्धिसुखादीनामभावस्य नियमेन साक्षि(प्रत्यक्ष)वेद्यत्वादिति ।

### **वाक्यार्थचन्द्रिका**

न तत्रेति । अधिकरणस्येन्द्रियासन्निकृष्टत्वेन संयुक्तविणतारूपतत्सामग्रीविरहादिति भावः ॥ अनुपलब्धिलिङ्गकानुमानेति । विप्रतिपन्नो गजः प्रातश्चत्वरे नासीद्योग्यत्वे सति तदा तत्राननुभूतत्वात्सम्मतवदित्यनुमानवेद्यत्वाभ्युपगमादित्यर्थः । नन्वयं स्वरूपासिद्धो हेतुरित्यत आह अनुपलब्धेश्चेति । विप्रतिपन्नो गजस्तदा तत्र नानुभूतः स्मरणयोग्यत्वे सत्यस्मर्यमाणत्वात्सम्मतवदित्यनुमानादेवाननुभूतत्वसिद्धिसम्भवान्नेक्तदोष इति भावः । यद्यप्यनुपलब्धेः साक्षिवेद्यत्वान्न स्मरणाभावलिङ्गनुमेयत्वं स्वमतेऽस्ति । यद्वक्ष्यति ‘साक्षिग्राह्याणां बुद्धिसुखादीनामभावस्य नियमे न साक्षिप्रत्यक्षवेद्यत्वादिती’ति । तथाऽपि पररीतिमाश्रित्यैतदुक्तमिति मन्तव्यम् ॥ अत एवेति । प्रातर्गजाद्यभावस्यानुमानिकत्वादेवेत्यर्थः । बुद्धिसुखादीनामित्यत्र सुखादिग्रहणं दृष्टान्तार्थमिति मन्तव्यम् ॥ नियमेनेति । अभावस्य प्रतियोगिग्राहकेन्द्रियग्राह्यत्वनियमादिति भावः ।

### **परिमल**

न तत्र प्रत्यक्षस्येति । सन्निकर्षाभावादिति भावः ॥ अनुपलब्धिलिङ्गकेति । प्रातस्तत्र गजो नासीदननुभूतत्वादित्यादिलिङ्गकेत्यर्थः । अर्थापत्त्युपमानाभावानां यथायोगं प्रत्यक्षादिष्वन्तर्भावः ॥

### **यादुपत्यं**

न तत्र प्रत्यक्षस्येति । अधिकरणस्येन्द्रियासन्निकृष्टत्वेन संयुक्तविणताया असम्भवादिति भावः ॥ अनुपलब्धिलिङ्गकानुमानेति । अत्रानुपलब्धिशब्देनानुभवाभावो विवक्षितः । तथा च विप्रतिपन्नो गजः प्रातश्चत्वरे नासीत् । योग्यत्वे सति तदा तत्र मयाऽननुभूतत्वादित्यनुमानवेद्यत्वाभ्युपगमादित्यर्थः । नन्वत्र स्वरूपासिद्धिरित्यत आह अनुपलब्धेश्चेति । अननुभवस्येत्यर्थः । विप्रतिपन्नो गजस्तदा तत्र मयाऽननुभूतः । स्मरणयोग्यत्वे सति तन्निष्ठतयेदानीमस्मर्यमाणत्वाद्य्वतिरेकेण तन्निष्ठपाषाणादिवदिति स्मरणाभावलिङ्गनुमेयत्वं द्रष्टव्यम् । बुद्धिसुखादीनामित्यत्र सुखादिग्रहणं दृष्टान्तार्थमिति ज्ञातव्यम् ।

