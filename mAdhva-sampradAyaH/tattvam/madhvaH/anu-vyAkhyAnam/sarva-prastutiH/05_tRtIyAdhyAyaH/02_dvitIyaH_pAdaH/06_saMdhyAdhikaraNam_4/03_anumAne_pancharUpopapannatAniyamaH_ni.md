+++
title = "०३ अनुमाने पञ्चरूपोपपन्नतानियमः निर्निबन्धनः"

+++


## तन्नियमः किन्निबन्धनः

**अनुमाने पञ्चरूपोपपन्नतानियमः निर्निबन्धनः**

**तन्नियमः किन्निबन्धनः**

### **सुधा**

दूषणान्तरमप्याह तन्नियम इति ।

## **अनुव्याख्यानम्**

***........ तन्नियमः किन्निबन्धनः ॥***

अनुमाने पञ्चरूपोपपन्नतानियमस्य निर्निबन्धनत्वादतादृशस्याप्यनुमानत्वे बाधकाभावाच्चाप्रयोजकोऽयं हेत्वाभासः । नन्वेषां रूपाणां व्याप्तिपक्षधर्मतौपयिकत्वादसिद्ध्यादिहेत्वाभासपञ्चक(स्य)व्युदासार्थत्वाच्च कथं निर्निबन्धन(त्वं)ता । कथं च विपक्षे बाधकाभावः । उक्तप्रयोजनासिद्धेरेव बाधकत्वात् । सपक्षे सत्त्वं विनाऽप्यनुमानत्वे भूर्नित्या गन्धवत्त्वादित्यादेरसाधारणस्याप्यनुमानत्वं स्यादिति चेन्न । सपक्षहीनस्य विपक्षव्यावृत्तिमात्रेण व्याप्त्यादिसिद्धेः । असाधारणस्याभासत्वासम्मतेः । सम्मतौ वा सपक्षसद्भावासद्भावाभ्यां भेदसिद्धेरिति ।

### **वाक्यार्थचन्द्रिका**

एकवाक्यतया योजनायां पूर्वेणैवानेकान्तिकत्वोपपादनात्तन्नियम इत्युत्तरखण्डवैयर्थ्यं भवतीत्यतो दूषणान्तरपरतया तद्योजयति दूषणान्तरमप्याहेति । किमनेन दूषणमुक्तं भवतीत्यतस्तदाह अनुमान इति ॥ उक्तप्रयोजनेति । व्याप्तिपक्षधर्मतासिद्ध्यादिहेत्वाभासपञ्चकव्युदासरूपेत्यर्थः । बाधकान्तरमप्याह सपक्षे सत्त्वं विनेति । आद्यबाधकं परिहरति सपक्षहीनस्येति । द्वितीयं परिहरति असाधारणस्येति । अनित्यदोषत्वादसाधारणस्यानुकूलतर्कावतारदशायामसाधारणादुत्तीर्णत्वान्न हेत्वाभासत्वमिति भावः । ननु तथाऽप्यसाधारण्यस्यानुकूलतर्कानवतारदशायां तर्काभावादेव सन्दिग्धव्याप्तिकत्वेनासाधारणः सर्वसाध्यवद्य्वावृत्त्या साध्याभावव्याप्तो वा सर्वसाध्याभाववद्व्यावृत्त्या साध्यव्याप्तो वेति सन्देहेन वाऽव्याप्तावन्तर्भूतत्वादस्त्येव तस्याभासत्वम् । यद्वाऽसाधारणस्य पक्षमात्रवृत्तित्वेन नान्वयव्याप्तिधीर्नापि व्यतिरेकव्याप्तिधीः । यत्रानित्यत्वाभावस्तत्र शब्दत्वाभाव इति व्यतिरेकव्याप्तेर्यत्र नित्यत्वाभावस्तत्र शब्दत्वाभाव इति प्रतिकूलया व्यतिरेकव्याप्त्या प्रतिरुद्धत्वात् । तस्माद्व्याप्तिप्रमित्यसिद्धावन्तर्भावादाभासत्वमसाधारणस्य । तदुक्तं प्रमाणलक्षणटीकायाम् । ‘पक्ष एव वर्तमानत्वेन व्याप्तेरग्रहणादि’ति । अथवाऽसाधारणः पक्षे साध्यसन्देहात्सन्दिग्धाव्याप्तः । दृष्टं च पक्ष एव व्यभिचारसन्देहस्य दोषत्वम् । स श्यामो मित्रातनयत्वादित्यादै । तनयान्तरे श्यामत्वनिश्चयात् । ननु तत्र संशय उपाध्याहितः स एव च संशयोऽनुमितिप्रतिबन्धकः । फलबलेन तथैव कल्पनात् । न त्वन्यः । तस्यानुमानाङ्गत्वात् । सदनुमाने तु संशयो नोपाध्याहित इति नानुमानमात्रोच्छेद इति चेत्तर्हीहापि सर्वसपक्षविपक्षव्यावृत्त्याहितः स एव च संशयोऽनुमितिप्रतिबन्धकः। फलबलेन तथैव कल्पनात् । सदनुमाने तु संशयो न तदाहित इति कथं नातिप्रसङ्गः । विस्तरस्तु तर्कताण्डवे द्रष्टव्यः । तस्मादसाधारणोऽव्याप्तावन्तर्भूत एव । तदेतदभिप्रेत्योक्तं पद्धतावसाधारणप्रस्तावे ‘सर्वथाऽव्याप्तावन्तर्भूत’ इति । तत्कथं तस्यानाभासत्वमुच्यत इत्यतोऽङ्गीकृत्याभासत्वं समाधानमाह सम्मतौ वेति । यद्यपि सपक्षे सत्त्वाभावोऽसाधारणे हेत्वाभासे केवलव्यतिरेकिणि च समः । तथाऽपि सति सपक्षे तत्रासत्त्वमसाधारणस्य केवलव्यतिरेकिणस्तु सपक्षाभावादेव तत्रासत्त्वमिति वैषम्यात् । तर्कमूलभूताविस्यासिद्धेर्नासाधारणस्यानुमानत्वमापादयितुं शक्यमिति भावः । इतिशब्दोऽप्रसिद्धविणतया अदूषणत्वव्युत्पादनसमाप्तिद्योतकः ।

### **परिमल**

अप्रयोजकोऽयमिति । पञ्चरूपोपपन्नतावैधुर्यादित्ययमित्यर्थः ॥ व्याप्तिपक्षधर्मतौपयिकत्वादिति । सपक्षसत्वस्य साध्यसहचारं प्रति विपक्षाद् व्यावृत्त्यादिरूपत्रयस्याव्यभिचारं प्रत्युपयुक्तत्वाद् रूपचतुष्टयं व्याप्त्युपयोगि पक्षधर्मतोपयोगित्वमन्यस्य व्यक्तम् ॥ असिद्धादीति । असिद्धविरुद्धानेकान्तिकत्वबाधप्रतिपक्षरूपहेत्वाभासपञ्चकेत्यर्थः । कथं विपक्षे बाधकाभाव इत्युक्तं बाधकद्वयं प्रदर्शनेन व्यनक्ति उक्तप्रयोजनेति ॥ सपक्षे सत्वं विनेति ॥ आभासत्वासम्मतेरिति । व्याप्तौ सत्यां तस्याबाधकत्वादिति भावः ॥ भेदसिद्धेरिति । आभासानाभासयोरिति योज्यम् । सति सपक्षे पक्षमात्रवृत्तिर्हेतुराभासः सपक्षाभावे तु नाभास इत्युक्तावतिप्रसङ्गाभावादिति भावः ।

### **यादुपत्यम्**

बाधकान्तरमप्याह सपक्षे सत्त्वं विनेति । आभासत्वासम्मतेरिति । असाधारणस्य ह्युभयपरामर्शकोत्थापकतया सत्प्रतिपक्षत्वेनाभासत्वं वाच्यम् । एकत्रानुकूलतर्कावतारे तु तन्न सम्भवतीत्यभिप्रायेणैवमुक्तमिति मन्तव्यम् । अनुकूलतर्कानवतारे तस्योक्तरीत्याऽऽभासत्वं सम्मतमेवेत्याशयेनाह सम्मतौ वेति ।

### **श्रीनिवासतीर्थीया**

उक्तेति । व्याप्त्याद्यौपयिकत्वासिद्ध्यादिव्युदासार्थत्वरूप इत्यर्थः ॥ अनुमानत्व इति । अप्रसिद्धविणत्वस्यादूषणत्वे सपक्षे सत्त्वं विनाऽप्यनुमानत्वं प्राप्तमित्यर्थः ॥ सपक्षहीनस्येति । तत्र सत्त्वहीनस्येत्यर्थः । तर्हि उक्तासाधारणस्याप्यनुमानत्वं स्यादिति चेत्तत्राह असाधारण्यस्येति । नित्यव्यावृत्तगन्धवत्त्वाद्भूः किमनित्या वोतानित्यव्यावृत्ततद्वत्त्वात्किं नित्या वेति विरुद्धोभयपरामर्शरूपत्वेन सन्देहापादकतया साध्यप्रमितिजनकत्वाभावेन दूषणत्वं तस्य वाच्यम् । तदयुक्तम् । एकस्मिन्परामर्शेऽनुकूलतर्कादिरूपविदर्शनावतारदशायामवश्यमनुमितिर्भविष्यत्येवेति दूषणत्वं न सम्मतमित्यर्थः । तदनवतारदशायां दोषत्वमेवेति चेत्तत्राह सम्मतौ वेति । तथा च यत्र सपक्षे सत्यपि तत्र हेतुर्नास्ति तत्रैवासाधारण्यस्य दोषत्वम् । ‘सपक्षे सति चाभासः स्यादसाधारणस्त्वसावि’त्युक्तेः । भूर्नित्येत्यस्य च तादृशत्वाद्दोषत्वमेव । यत्र पुनः सपक्षस्यैवाभावेन हेतोः सपक्षसत्त्वं नास्ति तत्रादोषत्वमेवेति व्यवस्थाश्रयणात् केवलव्यतिरेकिणश्चैतादृशत्वान्न दोष इति वाच्यम् ॥ भेदसिद्धेरिति । केवलव्यतिरेकिहेतोरसाधारणाद्गन्धवत्त्वाद्भेदसिद्धेरित्यर्थः ।

### **वाक्यार्थरत्नमाला**

अनुमान इतीति सप्तम्यंतस्य प्रतीकमुपादेयं सन्धिस्तु लेखकागतः । व्याप्तिपक्षधर्मतेति । व्याप्तिपक्षधर्मतयोः सिद्धिरसिद्ध्यादिहेत्वाभासपञ्चकं च तद्य्वुदासश्च तद्रूपेति योजना । तथाप्यसाधारणस्यानुकूलतर्कानवतारदशायामित्याद्यं साधारणस्याव्याप्तावन्तर्भावकथनपरतर्कताण्डवानुसारेण व्याख्यानपूर्वकमस्वरसं च दर्शयति । अनित्यदोषत्वादसाधारणदोषस्येत्यादिना ।

