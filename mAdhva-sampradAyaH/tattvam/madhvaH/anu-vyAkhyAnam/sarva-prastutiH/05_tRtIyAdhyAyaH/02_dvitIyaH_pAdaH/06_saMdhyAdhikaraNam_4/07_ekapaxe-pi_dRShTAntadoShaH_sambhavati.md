+++
title = "०७ एकपक्षेऽपि दृष्टान्तदोषः सम्भवति"

+++


## विशेषणे वैयर्थ्यम्

**एकपक्षेऽपि दृष्टान्तदोषः सम्भवति**

**विशेषणे वैयर्थ्यम्**

### **सुधा**

हेतोर्व्यर्थविणत्वं व्यर्थविशेष्यत्वं च न दूषणम् । व्याप्तिपक्षधर्मतयोरप्रतिहतेरिति केचित् । तान्प्रत्याह विण इति । विणे दत्ते सति यद्वैयर्थ्यं विशेष्यस्य विणस्य वा तदपि हेतोर्दूषणमेव । व्याप्त्युपयोगितया हि हेतौ विणमुपादीयते । वैयर्थ्ये तु विशिष्टस्य व्याप्यत्वाभावाद्युक्तं (तस्य) हेतुदोषत्वमिति ।

यद्वा सिद्धप्रश्नादिकमिति वक्ष्यमाणत्वादाधिक्यान्तर्गतमेतत् । सर्वथा हेतुदोषत्वं सि(द्धमिति)द्धम् । व्यर्थविणत्वादिकमप्युभयान्यतररीत्या द्विविधं प्रतिपत्तव्यम् । न पुनरेकविधमेवेत्याह विण इति ।

## **अनुव्याख्यानम्**

***....... ........ वि**शेष**णे ॥***

***वैयर्थ्यम् ...... ...... .....***

एकपक्षेऽपि दूषणमिति वर्तते ।

### **वाक्यार्थचन्द्रिका**

व्याप्तिपक्षधर्मतयोरिति । व्यर्थविणे नीलधूमादौ न तावदव्यभिचरितसामानाधिकरण्यरूपा व्याप्तिरेव नास्तीति वक्तुं युक्तम् । व्यभिचारोपाध्योस्तत्राभावेन तस्यावश्यकत्वात् । नापि व्यभिचारावारकविणवत्त्वेनाज्ञात एव व्याप्तिग्रहात्तद्वत्त्वेन ज्ञाते व्याप्तिप्रमाविरह इति युक्तम् । सहचारदर्शने व्यभिचारादर्शने च सति द्रव्यत्वादिमत्तया ज्ञातेऽपि धूमेऽव्यभिचारादिरूपव्याप्तिग्रहदर्शनेन तदसम्भवादिति भावः ॥ व्याप्यत्वाभावादिति । अयमाशयः । अनुमितिप्रयोजकव्याप्तिविरहो हि व्याप्यत्वासिद्धिः । तत्प्रयोजिका च व्याप्तिः साध्यसामानाधिकरण्यावच्छेदकरूपवत्त्वलक्षणा न त्वव्यभिचाररूपा वाऽनौपाधिकत्वरूपा वा गौरवात् । तद्विरहश्च सामानाधिकरण्याभावेन । यथा निरधिकरणे वस्तुनि सत्यपि तस्मिंस्तस्य साध्यनिरूपितत्वाभावाद्वा । यथा विरुद्धे । सतोरपि तयोधर्मस्यावच्छेदकत्वविरहाद्वा । यथेयं पृथिवी द्रव्यत्वादित्यत्र द्रव्यत्वे । व्यर्थविणे च नीलधूमादौ सामानाधिकरण्ये तस्य साध्यनिरूपितत्वे च सत्यपि नीलधूमत्त्वस्य वन्हिनिरूपितसामानाधिकरण्यावच्छेदकत्वविरहाद्व्याप्तिविरहः । नन्वत्रावच्छेदकत्वं न तावदवच्छित्तिप्रत्ययजनकत्वम् । आत्माश्रयात् । नाप्यवच्छेद्यान्यूनानधिकवृत्तित्वम् । वन्हिसामानाधिकरण्यवत्यालोकादावविद्यमानतया धूमत्वादौ तदभावप्रसङ्गात् । किन्त्वनतिरिक्तदेशत्वम् । तच्च नीलधूमत्वेऽप्यस्त्येव । न च तत्रातिप्रसङ्गवारणायावच्छेद्यानतिरिक्तदेशकधर्मान्तराघटितत्वे सतीति विशिष्यते । नीलधूमत्वस्य च धूमत्वरूपतादृशधर्मान्तरघटितत्वान्न तदवच्छेदकतेति वाच्यम् । एवं सति व्याप्तिशरीरस्याभावत्रितयघटितत्वेनातिगौरवापातादिति चेन्न । अवच्छेदकत्वं हि विणताविरूपः स्वरूपसम्बन्धः । स च सम्बन्धो लघुनि धूमत्व एव कल्प्यते न तु गुरुणि नीलधूमत्व इति नीलधूमे न व्याप्तिः । न च लघुधूमत्वमपि नीलधूमेऽस्तीति वाच्यम् । हेतुतावच्छेदकस्यैव हि सामानाधिकरण्यावच्छेदकता वाच्या । उपस्थितत्वात् । धर्मान्तरकल्पने गौरवाच्च । इह च हेतुतावच्चेदकत्वेनोपात्तस्य नीलधूमत्वस्य सामानाधिकरण्यानवच्छेदकत्वाद्व्याप्यत्वासिद्धिरित्यन्यत्र विस्तरः ।

ननु व्यभिचारज्ञानस्य तावदनुमितिप्रतिबन्धकत्वमनुभवसिद्धम् । त्वदनुमतं च । तच्च न बाधादिवत्साक्षात्सम्भवति । साध्यविरुद्धाविषयत्वात् । किन्तु करणीभूतव्याप्तिज्ञानविघटनद्वारा । तच्च व्याप्तेस्त्वदुक्तसाध्यसामानाधिकरण्यावच्छेदकरूपवत्त्वविपरीतव्यभिचाराभावविशिष्टसहचाररूपत्व एव युक्तम् । विरुद्धवत्सहचाररूपविशेष्यांशेनाविरोधेऽपि व्यभिचाराभावरूपविणांशेन सह वैषयिकविरोधात् । न तु साध्यसामानाधिकरण्यावच्छेदकरूपवत्त्वात्मकत्वे तद्युक्तम् । परस्परविरहानात्मकत्वेन साक्षादविरोधात् । न च व्यभिचारेण हेतुतावच्छेदकत्वस्य साध्यसामानाधिकरण्यानवच्छेदकत्वानुमानात् परम्परया विरोधः । व्यभिचारज्ञानानन्तरमेव व्याप्तिविरहज्ञानानुभवेन परम्पराकल्पनेऽनुभवविरोधात् । बाधादिवत्साक्षादनुमितिप्रतिबन्धकत्वस्यासिद्ध्यादिवत्परामर्शविषयाभावत्वस्य चाभावेनोपाधिवद्धेत्वाभासोपाधित्वाभावाच्च । तथा च व्यभिचाराभावविशिष्टसहचाररूपा व्याप्तिर्नीलधूमेऽस्तीति कथं तस्मिन्व्याप्यत्वासिद्धिः । तस्माद्व्यर्थविणस्य व्याप्यत्वासिद्धत्वेन दूषणत्वकथनमयुक्तमिति पूर्वपिरितोषादाह यद्वेति ॥ आधिक्यान्तर्गतमेतदिति । अधिकत्वेन दूषणत्वकथनं च विशिष्टस्य हेतुत्वेन प्रयोगमभिप्रेत्य । हेतुद्वयोक्तौ द्वितीयेन प्रथमे कृतकार्यत्वस्येव, विशिष्टेऽपि विशेष्येण कृतकार्यत्वरूपस्य तद्दुष्टत्वबीजस्य सत्त्वात् । विशेष्यस्यैव हेतुत्वाभिप्राये त्वर्थान्तरत्वेनैव तस्य दूषणत्वमित्यवधेयम् ।

### **परिमल**

अप्रतिहतेरिति । शब्दोऽनित्यस्सामान्यवत्त्वे सति कृतकत्वादित्यादौ तयोरुपलम्भादिति भावः ॥ व्या(प्त)प्यत्वाभावादिति । व्यर्थविणावच्छेदव्याप्तिग्राहकप्रमाणस्याप्रसङ्गादित्यर्थः । यत्तु तत्त्वनिर्णयटीकादौ विमतमकर्तृकं शरी(रा)र्यजन्यत्वादित्यत्र हेतोर्व्याप्यत्वमुपेतं तद् अखण्डाभावेनावैयर्थ्यमुपेत्य वाऽसिद्धिवारकत्वेन सार्थक्यमुपेत्य वेति ध्येयम् । प्रपञ्चितमेतत्तर्कताण्डवे ।

### **यादुपत्यम्**

अप्रतिहतेरिति । नीलधूमत्त्वादित्यादावुभयोः सत्त्वदर्शनादिति भावः ॥ व्याप्यत्वा भावादिति । गुरुभूतो नीलधूमत्वादिर्न व्याप्यतावच्छेदकः । ततश्च तदवच्छेदेन व्याप्यत्वाभावादित्यर्थः ।

### **श्रीनिवासतीर्थीया**

व्याप्त्युपयोगितया व्याप्तिग्रहोपयोगितया । ननु व्याप्यत्वाभावादिति कथम् । नीलत्वविशिष्टे धूमे व्याप्त्यनपगमादिति चेन्न । व्याप्यत्वाभावादित्यस्य व्याप्यत्वग्रहाभावादित्यर्थः । तथा चैकस्मिन्धर्मिणि लघुगुरुधर्मद्वयसमावेशे लघुना व्याप्त्यवच्छेदे सति गुरोरनावश्यकतेति व्यर्थविणताबीजमत्रास्तीति ज्ञेयम् ॥ वक्ष्यमाणत्वादिति । तत्रादिपदसद्भावादिति भावः ।

### **वाक्यार्थरत्नमाला**

ईश्वरस्यानुमानिकत्वभङ्गस्थलीयाथमतम् । नीलधूमादावपि विशिष्टनिष्टेत्यादिशङ्कारूपतर्कताण्डवानुसारेणाशङ्कते । व्यर्थविणे नीलधूमादाविति । अनुमितिप्रयोजकव्याप्तिविरहो हीत्यारभ्यसामानाधिकरण्यानवच्छेदकत्वेन व्याप्यत्वासिद्धेरित्यन्ततर्कताण्डवोक्तप्रकारमाह । अयमाशय इत्यादिना इत्यन्यत्र विस्तर इत्यन्तेन । नचैवं विमतो निर्धूम आर्द्रेन्धनप्रभववह्निरहितत्वादित्यादावपि व्याप्यत्वासिद्धिः स्यादिति वाच्यम् । तत्र कार्यकारणभावग्राहकानुकूलतर्केणार्द्रेन्धनप्रभववह्निरहितत्वादावपि व्याप्तिनिश्चयादित्याशयेनाह । अन्यत्र विस्तर इति । अत्रोच्यते । व्यभिचारज्ञानस्य ह्यनुमितिप्रतिबन्धकत्वमनुभवेत्यादि तर्कताण्डवानुसारेणा स्वरसमाह । ननु व्यभिचारज्ञानस्य तावदित्यादिना । अत्र टीकायामाधिक्यान्तर्भूतमेतदितीति प्रतीकोपादानपाठः । अन्तर्भूतस्थाने गकारो लेखकागतः । अन्येन कृतकार्यत्वरूपाधिकत्वस्पष्टविशिष्टस्य हेतुत्वेन प्रयोगाभिप्राये सम्भवेऽपि विशेष्यमात्रस्य हेतुत्वमभिप्रेत्याधिकप्रयोगस्थले तदप्रसङ्ग इत्यतोऽनवस्थया आधिक्यान्तर्भूतत्वमुपपादयति । अधिकत्वेनेति । नानर्थक्यमिति । उत्तरवाक्यस्येति बुध्याविवेकेनानुवर्तत इति ज्ञेयम् ।

