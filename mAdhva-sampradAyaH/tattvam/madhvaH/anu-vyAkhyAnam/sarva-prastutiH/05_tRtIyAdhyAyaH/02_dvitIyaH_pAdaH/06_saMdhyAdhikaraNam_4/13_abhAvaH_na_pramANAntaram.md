+++
title = "१३ अभावः न प्रमाणान्तरम्"

+++


## क्वचित् प्रत्यक्षान्तर्गतोऽभावः

**अभावः न प्रमाणान्तरम्**

**क्वचित् प्रत्यक्षान्तर्गतोऽभावः**

### **सुधा**

घटादिप्रत्यक्षयोग्यार्थप्रतियोगिकाभावप्रतीतिसाधनं प्रमाणमभावः । तच्चानुपलब्धिलक्षणं लिङ्गमेवेत्यभावोऽपि नानुमानाद्भिद्यते । अतो युक्तं त्रीण्येव प्रमाणानीति । तत्किमभावो नियमेनानुमानान्तर्गत इत्यत आह क्वचिदिति ।

## **अनुव्याख्यानम्**

***......... ......... क्वचित् ॥***

***प्रत्यक्षान्तर्गतोऽभावः ...... ......***

कदाचिद्घटाद्यभावग्राहकं प्रत्यक्षमपि भवतीत्यर्थः । किं तर्हि प्रत्यक्षयोग्यार्थानां सर्वेषामप्यभावः प्रमाणद्वयवेद्य इत्यत आह सुखादेरिति ।

***......... ........ सुखादेर्नियमेन च ॥***

चस्त्वर्थः । सुखादेरान्तरस्य साक्षिवेद्यस्याभावस्तु नियमेन साक्षिप्रत्यक्षेणैव ग्राह्य इत्यर्थः । यद्वाऽभाव इति प्रमाणमेवोच्यते । तस्य सुखादेरिति परम्परया सम्बन्धः । नियमेन प्रत्यक्षान्तर्गत इति सम्बन्धः । अनेन बाह्यानां प्रत्यक्षयोग्यानां घटादीनामभावः प्रत्यक्षानुमानवेद्य इत्युक्तम् । तदयुक्तम् । एकस्यैव ज्ञानस्य स्वतन्त्रकारणद्वयजन्यत्वानुपपत्तेः । परस्परविरुद्धपरोक्षापरोक्षत्वलक्षणाकारद्वयप्राप्तेश्चेत्यत उक्तं क्वचिदिति ।

### **वाक्यार्थचन्द्रिका**

अभावस्यानुमानान्तर्भावं वक्तुं लक्षणमाह प्रत्यक्षेति । यद्यपि त्रिविद्याभावप्रमाणसङ्ग्रहायाभावप्रतीतिसाधनं प्रमाणमभाव इत्येव तल्लक्षणं वक्तव्यं तथाप्यानुमानिकार्थप्रतियोगिकाभावप्रमाणस्यानुमानतायामागमिकार्थप्रतियोगिकाभावप्रमाणस्य चागमतायां वादिनामविप्रतिपत्तेरनुमानत्वादिना वादिविप्रतिपत्तिविषयत्वात्प्रत्यक्षयोग्यार्थप्रतियोगिकाभावप्रमाणस्यैवाभावप्रमाणत्वेनोपन्यास इत्यवधेयम् ॥ तच्चेति । घटोऽत्र नास्ति योग्यत्वे सत्यनुपलभ्यमानत्वाद्गजवदिति प्रयोगसम्भवादिति भावः । तत्किमिति । तथा सति घटाद्यभावस्याप्रत्यक्षत्वप्रसङ्गादिति भावः ॥ किन्तर्हीति । तथा सति सुखाद्यभावस्यापि प्रमाणद्वयवेद्यत्वप्रसङ्गादिति भावः । ‘प्रत्यक्षान्तर्गतोऽभाव’ इत्यादिना पूर्वग्रन्थेऽभावशब्देनाभावाख्यप्रमाणस्यैव प्रस्तुतत्वादभावस्यैव ग्रहणे तद्विरोध इत्यपरितोषादाह यद्वेति ॥ परम्परयेति । सुखादेः स्वाभावेन सह प्रतियोग्यनुयोगिभावरूपसाक्षात्सम्बन्धस्तद्द्वाराऽभावप्रमाणेनेति परम्परया सम्बन्ध इत्यर्थः । तथा च सुखाद्यभावग्राहकमभावाख्यं प्रमाणमिति लभ्यत इति भावः । चक्षुरादिजन्यस्य रूपादिज्ञानस्यापि मनःकारणत्वादाह स्वतन्त्रेति । स्वतन्त्रत्वमसाधारणत्वं मनसश्च ज्ञानमात्रे साधारणत्वान्न स्वतन्त्रत्वमित्युक्तमिति भावः ॥ इत्यत उक्तं क्वचिदितीति । तथा चाभावविषयकैकज्ञानस्य स्वतन्त्रकरणद्वयजन्यत्वानङ्गीकारान्न विरोध इति भावः ।

### **परिमल**

अनुपलब्धिलक्षणमिति । (नोप)योग्योपलब्ध्यभावरूपमित्यर्थः । इह घटो नास्ति योग्यत्वे सत्यनुपलभ्यमानत्वात् सम्मतवदिति ॥ अभावोऽपीति । उपलब्ध्यभावरूपमभावप्रमाणमपीत्यर्थः । सुखादेरभाव इत्यभावपदस्य विषयपरत्वेऽध्याहारेण योजनामाह साक्षिप्रत्यक्षेणैव ग्राह्य इति । प्रत्यक्षान्तर्गत इत्यनेनान्वयार्थमाह यद्वेति । उपलब्ध्यभावरूपप्रमाणमित्यर्थः ॥ परम्परयेति । सुखादेरुपलब्ध्यभाव इति वा सुखादेरभावग्राहकोऽभाव इति वा परम्परयेत्यर्थः ॥ स्वतन्त्रेति । परस्परनिरपेक्षं यत्करणद्वयं प्रत्यक्षानुमानादिरूपं तादृशद्वयेन जन्यत्वायोगादित्यर्थः । मनोरूपं करणं तु सर्वत्र सहकारित्वान्न स्वतन्त्रमिति सर्वस्य करणद्वयजन्यत्वेऽपि न स्वतन्त्रकरणद्वयजन्यत्वमिति भावः।

### **यादुपत्यं**

नन्वभावशब्देनाभावग्रहणे प्रायपाठविरोधः । पूर्वमभावशब्देनाभावाख्यप्रमाणस्यैव गृहीतत्वादित्यरुच्याऽऽह यद्वेति ॥ परम्परयेति । अभावद्वारेत्यर्थः । तथा च सुखाद्यभावग्राहकमभावाख्यं प्रमाणमिति लभ्यत इति भावः । चाक्षुषादीनां रूपादिज्ञानानां मनोजन्यत्वादाह स्वतन्त्रेति । अत्र स्वातन्त्र्यमसाधारणकारणान्तरानपेक्षत्वम् । मनश्च रूपादिज्ञानजनने तादृशं चक्षुराद्यपेक्षतेऽतो न तत्र स्वतन्त्रमति भावः ।

### **श्रीनिवासतीर्थीया**

अनेनेति । आन्तरस्य सुखादेः साक्षिवेद्यस्याभावो नियमेन साक्षिणा गृह्यत इति कथनेनेत्यर्थः ॥ क्वचिदितीति । तथा चैकस्यैव ज्ञानस्य कारणद्वयजन्यत्वानभ्युपगमान्नोक्तदोष इति भावः ।

