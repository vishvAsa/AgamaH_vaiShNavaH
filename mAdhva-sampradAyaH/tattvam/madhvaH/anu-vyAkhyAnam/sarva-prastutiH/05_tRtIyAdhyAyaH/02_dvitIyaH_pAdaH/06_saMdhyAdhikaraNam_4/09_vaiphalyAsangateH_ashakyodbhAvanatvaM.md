+++
title = "०९ वैफल्यासङ्गतेर् अशक्योद्भावनत्वं न युक्तम्"

+++


## अप्रयोजनता तत्र प्रथमप्रश्नदूषणम्

**वैफल्यासङ्गतेर् अशक्योद्भावनत्वं न युक्तम्**

**अप्रयोजनता तत्र प्रथमप्रश्नदूषणम्**

### **सुधा**

यदुक्तं प्रश्नदोषाश्चत्वार इति तत्र वैफल्यस्यासङ्गतेश्च दोषत्वमयुक्तम् । अशक्योद्भावनत्वात् । तथा हि शब्दोऽनित्योऽस्मदादिबाह्येन्द्रियग्राह्यत्वादिति प्रयुक्ते परः पृच्छति सामान्यं नित्यमनित्यं वेति । तत्र वैफल्योद्भावने निरनुयोज्यानुयोगेन परो निगृह्णीयात् । सामान्यनित्यत्वमुभयसम्मतं कृत्वा तत्रानैकान्तिकत्वोद्भावनस्य प्रयोजनस्य परेणाभिसन्धातुमप्युचितत्वात् । तत्रैव प्रयोगे परः पृच्छति सामान्यमनुगतं न वेति । तत्रासङ्गत्युद्भावने निरनुयोज्यानुयोगः स्यात् । अनुगतत्वेन नित्यत्वं प्रसाध्य तत्रानैकान्तिकत्वं वक्ष्यामीत्येवमुपोद्घातलक्षणायाः सङ्गतेरपि परेणाभिप्रेतुमुचितत्वात् । न चाशक्योद्भावनं दूषणं नामेत्यत आह अप्रयोजनतेति ।

## **अनुव्याख्यानम्**

***अप्रयोजनता तत्र प्रथमप्रश्नदूषणम् ॥***

तत्र प्रश्नदोषेष्वप्रयोजनता यद्यप्यु(त्तरो)त्तरप्रश्नेष्ववधारयितुमशक्या । तथाऽपि प्रथमप्रश्ने सम्भाविता दूषणत्वेनोद्भावयितुं शक्यत एव । न हि कथोपक्रमे प्रधानप्रमेयप्रश्नमपहायैवंविधः प्रश्नः सम्भवतीति । अनेनैव न्यायेनासङ्गतिरपि सर्वथा सङ्गत्यनुपलम्भ एवोद्भाव्येति द्रष्टव्यम् ।

### **वाक्यार्थचन्द्रिका**

नत्वप्रयोजनता तत्रेत्युत्तरवाक्यमनर्थकम् । न च वैफल्यादेः प्रथमप्रश्नदूषणत्वप्रतिपादकत्वान्न तदिति वाच्यम् । तत्प्रतिपादनस्याप्यनर्थकत्वात् । प्रकृतासङ्गतत्वाच्चेत्यतोऽशक्योद्भावनत्वप्रयुक्तादूषणत्वशङ्कापरिहारेण प्रागुक्तप्रश्नदोषत्वसमर्थनार्थत्वान्नानर्थक्यम् । अव्यवहितग्रन्तेन तत्प्रतिपादनस्य सङ्गत्यभावेऽपि व्यवहितेन तेन सङ्गतिसद्भावान्नासङ्गतिरपीति भावेन तत्सङ्गतिप्रदर्शनपूर्वकमशक्योद्भावनत्वोपपादनेन तददूषणत्वशङ्कामुत्थापयति यदुक्तमित्यादिना । ननु तथाऽपि नासङ्गतेः प्रश्नदूषणत्वानुपपत्तिपरिहार इत्यत आह अनेनैवेति ॥ सर्वथेति । उपोद्घातरूपसङ्गतेरप्यनुपलम्भ इत्यर्थः ।

### **परिमल**

इत्युक्त इति । नैयायिकेन शब्दानित्यत्वार्थमित्यनुमाने कथिते स्तीत्यर्थः । परः शब्दनित्यत्ववादी सामान्यनित्य(त्ववादि)त्वादिविषयप्रश्नकर्तेत्यर्थः । ननु अतन्निग्रहप्राप्तौ तन्निग्रहोद्भावनं निरनुयोज्यानुयोगः । तथा चेह वै(क)फल्यस्याप्राप्तौ तस्योद्भावने हि निरनुयोज्यानुयोगेन निग्रहस्थानेन शब्दनित्यत्ववादी नैयायिकं निगृह्णीयात् । पराजये कथं वै(क)फल्यस्याप्राप्तिरित्यत आह सामान्येति । परेण प्रश्नकर्त्रेत्यर्थः ॥ तत्रैव प्रयोग इति । शब्दानित्यत्वप्रयोग इत्यर्थः ॥ अनेनैव न्यायेनेति । यद्यपीत्यादिनोक्तेन वै(क)फल्योद्भावनस्य समर्थनन्यायेनेत्यर्थः ॥ सर्वथेति । उपोद्घातबुद्ध्या प्रकृतान्वयानुपलम्भ इत्यर्थः ।

### **यादुपत्यम्**

अनेनैव न्यायेनेति । यद्यप्युत्तरोत्तरप्रश्नेष्वित्युक्तन्यायेनेत्यर्थः । अनेन मूलेऽनुक्ताऽप्यसङ्गतिर्न्यायसाम्याद्गृहीतेति सूचयति सर्वथेति । उपोद्घातरूपसङ्गतेरप्यनुपलम्भ इत्यर्थः ।

### **श्रीनिवासतीर्थीया**

दूषणं नामेति । तथा चोद्भावयितुमशक्यं किल तद्दूषणं नाम कथं स्यादित्यर्थः ।

