+++
title = "१४ अभावस्य क्वचित्प्रत्यक्षे क्वचिदनुमानेऽन्तर्भावः"

+++


## अन्यत्र झडिति प्राप्तः

**अभावस्य क्वचित्प्रत्यक्षे क्वचिदनुमानेऽन्तर्भावः**

**अन्यत्र झडिति प्राप्तः**

### **सुधा**

तथाऽप्यनुपपत्तिरेव; प्रत्यक्षग्राह्येऽर्थेऽनुमानानवकाशादित्यत आह अन्यत्रेति ।

## **अनुव्याख्यानम्**

***अन्यत्र **झ**डिति प्राप्तः ..... ....***

सुखादेरन्यत्र घटादौ प्रतियोगिनि सति, योऽभावोऽभावप्रमाणं खटिति प्राप्नोति, तत्प्रत्यक्षम् । यत्तु विलम्बेन जायते तदनुमानमिति । एतदुक्तं भवति । घटाद्यभावग्राहकं योग्यानुपलब्धिरूपं प्रमाणं पृथगेवेति मीमांसकाः । अनुपलब्धिलिङ्गकमनुमानमेव तदिति सौगताः । तदुभयमप्यनुपपन्नम् । प्रतियोगिस्मरणवतः पुरोवर्तिनि भूतले घटाद्यभावस्य प्रत्यक्षेणैव(चाव)गम्यमानत्वात् । इन्द्रियान्वयव्यतिरेकानुविधायिनोऽभावप्रत्ययस्याप्रत्यक्षफलत्वानुपपत्तेः । अपरोक्षाकारत्वस्यानुभवसिद्धत्वात् । बाधकाभावाच्चान्यत्रोपक्षयकल्पनानुपपत्तेः । अन्यथा रूपादिज्ञानेऽपि प्रमाणान्तरकल्पनाप्रसङ्गात् । लिङ्गदर्शनव्याप्तिस्मरणादिविलम्बेन विना खडिति जायमानस्यानुमानफलत्वानुपपत्तेः । लिङ्गस्य ज्ञातस्यैव करणत्वादनुपलब्धेरप्यभावत्वेनानुपलब्ध्यन्तरापेक्षायामनवस्थाप्रसङ्गाच्च ।

### **वाक्यार्थचन्द्रिका**

खडितीति । विना विमर्शेन चक्षुर्व्यापारानन्तरमेवेत्यर्थः ॥ विलम्बेनेति । पक्षदर्शनलिङ्गज्ञानव्याप्तिस्मरणलिङ्गनुसन्धानरूपविलम्बेनेत्यर्थः । ननु खडिति प्रवर्तमानं घटादिप्रतियोगिकाभावग्राहकं प्रमाणं प्रत्यक्षं परामर्शपूर्वकं प्रवर्तमानं तु तदनुमानमिति भाष्यकारीयं घटादिप्रतियोगिकाभावस्य प्रत्यक्षत्वानुमानत्वव्यवस्थाश्रयणमनर्थकम् । मीमांसकरीत्याऽनुपलब्धिरूपषष्ठप्रमाणगम्यताया एव सौगतरीत्याऽनुपलब्धिरूपलिङ्गगम्यताया एव वा वक्तुं शक्यत्वादित्यतः पक्षद्वयेऽप्यनुपपत्तिव्युत्पादनपूर्वकं भाष्यकारीयव्यवस्थाश्रयणमुपपादयितुमाह एतदुक्तं भवतीति । नन्विन्द्रियाजन्यत्वे बाधकाभावाद्भूतले घटाभावप्रतीतिरपि षष्ठप्रमाणजन्येवेत्यतः, इह भूतले घटो नास्तीति प्रतीतिरिन्द्रियजन्या, इन्द्रियव्यापारान्वयव्यतिरेकानुविधायितत्वाद् रूपादिप्रतीतिवदित्यनुमानेनेन्द्रियजन्यत्वसिध्या तद्विरोधान्न प्रमाणान्तरजन्यत्वं तस्या युक्तमित्याशयेनाह इन्द्रियेति । नन्विन्द्रियव्यापारान्वयव्यतिरेकानुविधायित्वमात्रं नेन्द्रियजन्यत्वनियामकम् । तथा सत्यनुमितेरपि तत्प्रसङ्गात् । किन्त्वन्यत्रानुपक्षीणेन्द्रियव्यापारान्वयव्यतिरेकानुविधायित्वम् । तत्प्रकृते नास्ति । इन्द्रियव्यापारान्वयव्यतिरेकयोरनुमानवदधिकरणग्रहणे उपक्षीणत्वादित्यतोऽत्राधिकरणग्रहे उपक्षयः किं तत्प्रतीतेरपरोक्षत्वे साधकाभावात्कल्प्यते किंवा तत्त्वे बाधकसद्भावादिति विकल्पद्वयं मनसि निधायाद्यं दूषयति अपरोक्षेति । न चापरोक्षाधिकरणानुभवसन्निधानादपरोक्षत्वाभिमान इति वाच्यम् । धूमानुमानेऽपि तत्प्रसङ्गादित्याशयात् ।

द्वितीयं दूषयति बाधकेति । अभावस्य तुच्छत्वेन साक्षात्कारविषयत्वानुपपत्तिर्बाधकमिति चेन्न । तथा सति शशविषाणवन्मानान्तरविषयत्वस्याप्यभावापातात् । अभावस्येन्द्रियेण सन्निकर्षानुपपत्तिस्तथेति चेत् । संयोगस्यैव सम्भवाद्द्रव्ययोरेव संयोग इति वैशेषिकादिप्रक्रियाया अप्रामाणिकत्वात् । अभावप्रतीतेरपरोक्षाकारत्वस्यानुभवसिद्धत्वे बाधकाभावे च सत्यपि तत्रेन्द्रियव्यापारान्वयव्यतिरेकयोरधिकरणग्रहोपक्षयकल्पने बाधकमाह अन्यथेति । इन्द्रियव्यापारान्वयव्यतिरेकानुविधायित्वमात्रस्यासाधकत्वादधिकरणग्रहणे उपक्षीणत्वेन अन्यत्रानुपक्षीणेन्द्रियव्यापारान्वयव्यतिरेकानुविधायित्वस्यासत्त्वेन तेन तदसिद्ध्या रूपादिप्रतीतेरपि नेन्द्रियजन्यत्वं किन्तु प्रमाणान्तरजन्यत्वमित्यतिप्रसङ्ग इत्यर्थः । सौगतमतं दूषयति लिङ्गदर्शनेति । न चाभ्यासपाटवाद्विलम्बानुपलब्धिर्न तु व्यवधानानुपपत्तिरित्यनुमानफलत्वमेवेति वाच्यम् । तथा सति रूपादिज्ञानस्यापि तत्त्वापातादित्याशयात् ।

### **परिमल**

अन्यत्रेति । अधिकरणज्ञाने इत्यर्थः । इन्द्रियान्वयव्यतिरेकानुविधानस्येत योज्यम् ॥ अन्यथेति । इन्द्रियान्वयानुविधानस्यान्यत्रोपक्षयकल्पनयाऽनुपलब्धिरूपमानान्तरकल्पन इत्यर्थः ॥

### **यादुपत्यम्**

अन्यत्रेति । अधिकरणज्ञान इत्यर्थः । इन्द्रियान्वयव्यतिरेकयोरिति शेषः ॥

### **श्रीनिवासतीर्थीया**

इन्द्रियेति । अनन्यथासिद्धेति पूरणीयम् । अत एवैतद्विणस्यासिद्धिं परिहरति बाधकेति । अन्यत्र अधिकरणग्रहणे । अन्यथा बाधकाभावेऽपीन्द्रियान्वयव्यतिरेकयोरन्यत्रोपक्षयकल्पने । रूपादीति । तत्रापीन्द्रियस्याधिष्ठानभूतघटादिग्रहणे उपक्षयस्य वक्तुं सुवचत्वादिति भावः । प्रमाणान्तरेति । प्रत्यक्षभिन्नेत्यर्थः ॥ जायमानस्येति । प्रतियोगिस्मरणवतः पुरोवर्तिनि भूतले जायमानस्य घटाभावज्ञानस्येत्यर्थः ।

