+++
title = "०१ अखिलोऽपि स्वभाव ईशायत्तः"

+++


## ॐ प्रकृतैतावत्त्वं हि प्रतिषेधति ततो ब्रवीति च भूयः ॐ

**॥ अथ पालकत्वाधिकरणम् ॥**

**अखिलोऽपि स्वभाव ईशायत्तः**

**ॐ प्रकृतैतावत्त्वं हि प्रतिषेधति ततो ब्रवीति च भूयः ॐ**

### ***सुधा***

ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ॥ अत्र पूर्वपक्षप्रदर्शनपरं भाष्यं ‘सृष्टिसंहारकर्तृत्वमेवास्य न पालकत्वम् । स्वतः सिद्धे’रिति । तदयुक्तम् । सृष्टिसंहारकर्तृत्वाभ्युपगमस्य व्यर्थत्वात् । स्वतः सिद्धेरित्यत्रास्येत्यप्रतीतेश्च । स्थितेरित्यध्याहारेऽपि स्वभाववादा श्रयणस्य सृष्टिसंहारयोरपि साम्येन तत्कर्तृत्वाभ्युपगमानुपपत्तेरित्यतः पूर्वपक्षं विशदयति सृष्टीति ।

## **अनुव्याख्यानम्**

***ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ॥***

***.... ...... सृष्टिनाशौ तदधीनावितीरिते ।***

***स्वभावत्वात्स्थितेर्नैतदपेक्षा .............***

इति ईरिते सिद्धान्तिनाऽभ्युपगते सति । ततश्चायमर्थः । ईश्वरस्य पालकत्वं नोपपद्यते स्थितेस्तत्प्रयोजनत्वात् । तस्याश्च स्वभावसिद्धत्वेनेश्वरानपेक्षत्वात् । ईश्वर एव हि विश्वस्य सृष्टिसंहारयोः कर्ता नान्य इत्यभ्युपगतम् । तथा च सृष्ट्वा यावन्न संहरेत्तावत्स्थितिः स्वभावसिद्धैव न परव्यापारमपेक्षते । यदि खलु सृष्टिसंहारयोः कर्ताऽन्यः स्यात्तदोदासीनस्य तस्य सृष्टौ प्रेरणाद्यर्थं संहारे प्रवृत्तस्य निवारणार्थं च स्थितावीश्वरापेक्षा सम्भवेत् । न च तदस्ति । अतः संहारोदासीनत्वातिरिक्तं पालकत्वं नोपपद्यत इत्येवमत्र पूर्वपक्ष इति ।

एवं तर्हि सिद्धान्तो न युक्तः । स्वभावत्त्वयुक्तेरपरिहृतत्वादित्यतः सूत्राभिप्रायमाह इति नेति ।

**अनुव्याख्यानम्**

***...... ......... इति न युज्यते ।***

***यतस्स्वभावोऽप्यखिल ईशायत्तोऽखिलस्य च ॥ ३२१३ ॥***

परानपेक्षतया प्रतीयमानं स्वरूपं धर्मो वा स्वभाव इत्युच्यते । स सर्वेषां पदार्थानाम् । स सर्वोऽपीशायत्त एव । अन्यथा तेषां स्वातन्त्र्यप्रसङ्गेनास्येशत्वानुपपत्तेः । सर्वं खल्वित्यादिश्रुतिविरोधापत्तेश्च । अन्नदानादौ व्यापारश्च स्फुट एवेति ॥ ३२१३ ॥

### ***वाक्यार्थचन्द्रिका***

ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ॥ व्यर्थत्वादिति । पूर्वपक्षिण इति शेषः ॥ प्रेरणाद्यर्थमिति । असृष्टस्य रक्षारूपपालनायोगात्पालनकर्तृरित्यस्योदासीनप्रेरणं सृष्टावावश्यकमिति भावः ॥ अतः संहारेति । संहर्तुरिति शेषः । ततश्च पालकत्वाभावेन महामहिमत्वाभावान्न तत्र भक्तिर्युक्तेति भावः परानपेक्षतयेति । प्रतिमुखादिवदागन्तुक कारणानपेक्षतयेत्यर्थः ॥ स सर्वोऽपीति । उक्तोभयरूपोऽपीत्यर्थः । तत्कुत इत्यतो भाष्ये ईशशब्दसूचितां युक्तिमाह अन्यथेति । तत्रैव चशब्दसूचितां तामाह सर्वमिति । अत्र सर्वनियामकत्वादेव सर्वत्वो(राजा राष्ट्मितिवत्)क्तिरिति भावः । अभ्युपेत्य चेदमुदितम् । वस्तुतस्तु संहर्तुरीश्वरस्य संहारोदासीनत्वातिरिक्तं रक्षारूपं स्पष्टमेव पालकत्वमस्तीति महामहिमत्वाद्युक्ता तत्र भक्तिरित्यभिप्रेत्याह अन्नेति ॥ स्फुट एवेति । सृष्टिसंहारातिरिक्तः पालनरूपो धर्मो ऽन्नदानादिव्यापाररूपः स्पष्ट एवेत्यर्थः । तेन संहारोदासीनत्वादन्यत्पालनं नेति प्रागुक्तमपास्तंध्येयम् ॥ ३२१३ ॥

### ***परिमल ***

प्रकृतैतावत्त्वं हि ॥ व्यर्थत्वादिति । पूर्वपक्षे तदुपयोगाप्रतीतेरिति भावः ॥ स्थितेरिति । उत्तरकालमपि सत्त्वरूपक्षेमार्थस्य स्थितेरिति पदस्येत्यर्थः । सृष्ट्यादिकर्तृत्वाङ्गीकारस्योपयोगं व्यनक्ति ईश्वर एव हीति ॥ प्रेरणाद्यर्थमिति । सामग्रीसम्पादनादिरादिपदार्थः । आत्मलाभरूपसृष्टिलक्षणयोगाभावे क्षेमरूपस्थितेरयोगात् सृष्टौ प्रेरणाद्यर्थमित्युक्तम् ॥ स सर्वोपीति । उक्तद्विविधरूपोपीत्यर्थः ॥ श्रुतीति । तत्र सर्वसत्तादेरीशायत्तत्वाभिप्रायेण राजा राष्ट्रमितिवत् सर्वात्मकत्वोक्तेस्तद्विरोधादित्यर्थः ॥ स्फुट एवेति । सृष्टिसंहारातिरिक्तः पालनरूपो धर्मो ऽन्नदानादिव्यापार रूपः स्पष्ट एवेत्यर्थः । तेन संहारोदासीनत्वादन्यत्पालनं नेति प्रागुक्तमपास्तं ध्येयम् ॥ ३२१३ ॥

### ***यादुपत्यम्***

ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ॥ सृष्टिसंहारकर्तृत्वाभ्युपगमस्येत्यत्र पूर्वपक्षिण इति शेषः ॥ प्रेरणाद्यर्थमिति । असृष्टस्यस्थितेः कर्तुमशक्यत्वात् स्थितिकर्तुरीश्वरस्योदासीनप्रेरणं सृष्टावावश्यकमिति भावः । सर्वोऽपीति । उक्तोभयरूपोऽपीत्यर्थ । चशब्दसूचितमर्थमाह सर्वं खल्विति । संहारोदासीनत्वातिरिक्तं पालकत्वं नोपपद्यत इत्युक्तं दूषयति अन्नदानादाविति । ३२१३ ॥

### ***श्रीनिवासतीर्थीया***

ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ॥ अस्येतीति । कस्य स्वतः सिद्धिरित्यपेक्षायामेतादृशस्येत्यप्रतीतेरित्यर्थः ॥ तत्कर्तृत्वेति । पूर्वपक्षिण ईश्वरस्य सृष्ट्यादिकर्तृत्वाभ्युपगमानुपपत्तेरित्यर्थः ॥ तत्प्रयोजनत्वादिति । पालनप्रयोजनत्वादित्यर्थः । तस्याः स्थितेर् उदासीनस्य सृष्टिकारणात् । प्रेरणे सृष्ट्यभावे स्वस्य स्थितिकर्तृत्वानुपपत्तेस्तदर्थमुदासीनस्य सृष्ट्यादौ प्रेरणमावश्यकमिति भावः ॥ ३२१३ ॥

### ***वाक्यार्थरत्नमाला***

उदासीनप्रेरणमिति । सृष्टा उदासीनो योऽन्यः कर्ता तत्पे्ररणमित्यर्थः । स इत्यस्य सर्वोऽपीत्यनेन व्यवधानेऽपि सम्बन्धाद्विशिष्टप्रतीकोपादानं क्वचिन्मूले सर्वोऽपि सर्वेषां पदार्थानामीशेति पाठ इत्यप्याहुः ॥

**॥ इति पालकत्वाधिकरणम् ॥**

