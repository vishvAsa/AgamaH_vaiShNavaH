+++
title = "०९ अभेदवादिना मायिनाऽपि विशेषोऽङ्गीकार्यः"

+++


## सच्चिदादेरपर्यायसिद्ध्यर्थं मायिनाऽपि हि

**अभेदवादिना मायिनाऽपि विशेषोऽङ्गीकार्यः**

**सच्चिदादेरपर्यायसिद्ध्यर्थं मायिनाऽपि हि**

### **सुधा**

अधुनाऽभेदवादिनाऽपि विमङ्गीकारयति सच्चिदादेरिति ।

## **अनुव्याख्यानम्**

***सच्चिदादेरपर्यायसिद्ध्यर्थं मायिनाऽपि हि ।***

***अङ्गीकार्यो विशेषोऽयं ........ ........***

मायिनाऽपीति । क्रियादिविषयाणं वाक्यानां मायिकविषयतामङ्गीकुर्वताऽपीति यावत् । तत्र हेतुः सच्चिदादेः पदसमूहस्य अपर्यायत्वसिद्ध्यर्थमिति । अयमिति अपर्यायशब्दप्रवृत्तिहेतुः । विस्य तथाभावः प्रमित इति हिशब्दः ॥ एतदुक्तं भवति । सन्तु तावत्क्रियादिविषयाणि वाक्यान्यसत्यविषयाणि । तथापि ‘सत्यं ज्ञानमनन्तं ब्रह्मे’त्यादीनि तावत्सत्यविषयाणि परेणाङ्गीकृतान्येव । तेषां चाखण्डार्थनिष्ठत्वे सत्यज्ञानादिपदानामेकार्थत्वेन पर्यायत्वं स्यात् । न च तद्युक्तं सहप्रयोगदर्शनात् । न च भेदोऽङ्गीकर्तुं शक्यः । एकमेवाद्वितीयमित्यादिश्रुतिविरोधात् । अतः सत्येऽपि विशेषोऽङ्गीकार्यः । तस्यापर्यायशब्दप्रवृत्तिहेतुता चानयैवार्थापत्त्या सिद्धा । तथात्वेनैव तत्कल्पनादिति ।

### **वाक्यार्थचन्द्रिका**

तत्र हेतुरिति । विशेषाङ्गीकारे हेतुरित्यर्थः । सच्चिदादेरित्यस्यार्थपरत्वे पर्यायत्वाप्रसक्तेस्तत्प्रसञ्जकतया शब्दपदार्थतया व्याचष्टे सच्चिदादेः पदसमूहस्येति । सत्यं ज्ञानमित्यादि पदसमूहस्येत्यर्थः ॥ मूलेऽपर्यायेति भावप्रधान इति भावेनोक्तमपर्यायत्वेति ॥ धर्मधर्म्यभिन्नस्य तच्छब्दयोरपर्यायत्वनिर्वाहकस्य पूर्वप्रकृतस्य विस्य सच्चिदादिशब्दपर्यायत्वाद्यनिर्वाहकत्वेनायमिति तत्परामर्शानुपपत्तेराह अयमितीति ॥ तथाभाव इतीति । अपर्यायशब्दप्रवृत्तिहेतुत्वमित्यर्थः ॥ ननु सत्यत्वादीनां परस्परं भेदेनैव तच्छब्दानामपर्यायत्वनिर्वाहान्न तदर्थं विशेषोऽङ्गीकार्यः । अङ्गीकृतेनापि विशेषेण कथमपर्यायत्वनिर्वाहः । किञ्च विस्याप्यपर्यायशब्दप्रवृत्तिहेतुत्वसाधकं प्रमाणमित्यत आह एतदुक्तं भवतीति ॥ अखण्डार्थनिष्ठत्व इति । ब्रह्मप्रातिपदिकार्थमात्रनिष्ठत्व इत्यर्थः । एकार्थत्वेन ब्रह्मस्वरूपमात्रप्रतिपादकत्वेनेत्यर्थः । पर्यायत्वं वाक्यभेदेन प्रयोज्यत्वम् ॥ सह प्रयोगेति । सत्यं ज्ञानमनन्तमित्येकवाक्यप्रयोग इत्यर्थः ॥ अत इति । सत्यत्वादीनां निर्भेदत्वं तच्छब्दानामपर्यायत्वं चेत्येतदुभयान्यथाऽनुपपत्तेरित्यर्थः ॥ अनयैवेति । सत्यत्वादीनां निर्भेदत्वं तच्छब्दानामपर्यायत्वं चेत्येतदुभयान्यथानुपपत्त्यैवेत्यर्थः । ननूक्तार्थापत्तेः स्वरूपमात्रग्राहकत्वात्कथमनयाऽपर्यायशब्दप्रवृत्तिहेतुता विस्य सिध्येदित्यतोऽनुपचरितभेदव्यवहारनिमित्तत्वस्यैव विस्वरूपत्वेन युक्तं स्वरूपग्राहकस्यापि तत्साधकत्वमित्याशयेनाह तथात्वेनैवेति । स्वरूपग्राहिण्योक्तार्थापत्त्या भेदकार्यनिर्वाहकत्वेन विस्य सिद्धत्वान्न तत्र प्रमाणान्तरापेक्षेत्याशयः ॥ इतीत्यस्येत्येतदिति पूर्वेणान्वयः ।

### **परिमल **

मायिनापीत्युक्तिस्वारस्यमाह क्रियादीति ॥ अखण्डार्थनिष्ठत्व इति । निर्धर्मकब्रह्मरूपार्थबोधकत्व इत्यर्थः ॥ अनयैवेति । सहप्रयोगदर्शनभेदनिषेधश्रुत्युभयान्यथानुपपत्तिरूपार्थापत्त्येत्यर्थः ।

### **श्रीनिवासतीर्थीया**

तथात्वेनैवेति । अपर्यायशब्दव्यवहारनिर्वाहहेतुत्वेनैव विस्य कल्पनादित्यर्थः ।

### **वाक्यार्थरत्नमाला**

धर्मधर्मिणोर्भेदपक्षे प्रसंजितानवस्थादिदोषपरिहारायाभेदमङ्गीकृत्याङ्गीकृतो यो धर्मधर्मिणोर्विशेषः स एव प्रकृतः । न च तस्य सच्चिदादिपदसमूहापर्यायत्वसाधकत्वं सम्भवति । तस्य धर्मधर्मिणोर्घटरूपादिलक्षणापर्यायशब्दप्रवृत्तिसाधकत्वेऽपि स्थलान्तरीयापरपर्यायशब्दप्रवृत्तिहेतुत्वायोगादित्याशयेनायमित्येतदवतारयति । धर्मधर्म्यभिन्नस्येति । तच्छब्दयोरपर्यायत्वेति । यद्यपि धर्मधर्मिणोरभेदे ज्ञानादिमत्वमानन्दादिभोक्तृत्वमित्याद्ययुक्तमिति । विशक्तया गुणगुण्यादिभावेन स्थिता इति तदभिन्ना इत्येतत्सम्बन्धिमूलानुसारेण धर्मधर्मिणोरभेदमङ्गीकृत्य व्यवहारविशेषार्थे विशेषोऽङ्गीक्रियत इत्यव्यवहितपूर्वमूलानुसारेण च धर्मधर्मिणोरङ्गीकृतो विशेषो व्यवहारनिर्वाहकत्वेनैवेति तयोर्व्यवहारविनिर्वाहकस्येत्येव वक्तुमुचितमिति तच्छब्दयोरपर्यायत्वेति कथमुक्तम् । भेदाभेदशब्दयोर पर्यायत्वनिर्वाहकतया विशेषो भेदाभेदयोरङ्गीकर्तव्य इत्येव प्रागुक्तावपि धर्मधर्मिशब्दयोस्तन्निर्वाहाय तदङ्गीकारानुक्तेश्चेत्याभाति । तथापि भेदस्य भेदिनोऽभेदेऽपि तदीयत्वादिव्यवहृतिर्भेदाभेदयोर्घटेनाभेदेप्यपर्यायशब्दस्य व्यवहृतिरिति व्यवहारविप्रदर्शनपरमूलानुसारेण व्यवहारविपदस्य तच्छब्दापर्यायत्वपरत्वस्यापि सम्भवात्तदभिन्न इत्यनुव्याख्यानसम्बन्धिमूलस्य चोपलक्षणया प्रवृत्तेः प्रागपि धर्मधर्मिणोरङ्गीकृतविस्य गुणगुण्यादिभावरूपव्यवहारनिर्वाहकत्वेनैव तच्छब्दयोरपर्यायत्वनिर्वाहकत्वेनापि प्रकृतत्वाद्युक्तमेव तच्छब्दयोरपर्यायतेति वचनम् । तर्हि व्यवहारान्तरनिर्वाहकत्वमपि प्रागुक्तत्वाद्वक्तव्यमिति तदनुक्तिर्दोष इति चेन्न । सच्चिदादेः पदसमुदायस्यापर्यायत्वसिध्यर्थमङ्गीकारयिष्यमाणविस्य सच्चिदादेरपर्यायेत्यनुभाष्यानुसारेणापर्यायत्वनिर्वाहकत्वेनैव प्रस्तुततया वक्तव्यत्वेनाधिकांशस्यानावश्यकतया तदनुक्तेर्दोषत्वाभावादित्यवधेयम् । अपर्यायत्वादीत्युत्तरत्रादिपदं लेखकागतम् । उत्तरानुसारेण पूर्वत्रोपलक्षणेत्यप्याहुः । तन्न । अनुभाष्याननुसारात् । उत्तरत्र मूले व्यवहारान्तरस्याप्रसक्तेश्च ।

अनिर्वाहकत्वेनेति । अन्यगतविस्यान्यत्रकार्यनिर्वाहकतेति प्रसङ्गादिति भावः । आहेति । नोक्तविस्य धर्मधर्मिशब्दयोरपर्यायत्वे निर्वाहकत्वरूपेणायमिति परामर्शः । किंत्वपर्यायशब्दप्रवृत्तिहेतुत्वस्योभयानुगतत्वात्तद्रूपेणैवेति न दोष इत्याहेत्यर्थः । किं च विस्येति । साधकप्रमाणं च किमिति सम्बन्धः । वाक्यभेदेनेति । भिन्नभिन्नवाक्य एव प्रयोगार्हत्वम् । नत्वेकस्मिन् प्रयोगार्हत्वमित्यर्थः । पर्यायेणैव ते यस्माद्वदन्त्यर्थान्न संहताः । पर्यायत्वं ततस्तेषां पर्यायाणां प्रतिष्टितमिति न्यायमकरन्दोदाहृतवचनस्य जिज्ञासाधिकरणमूले प्रागुदाहृतत्वादिति भावः । न च भेदोऽङ्गीकर्तुं शक्य इति मूलम् । सत्यादिपदार्थे प्रातिपदिकमात्रे भेदो नाङ्गीकर्तुं शक्यः । येनार्थभेदात्सत्यादिपदानामपर्यायत्वं स्यादिति भावः । एकमेवेति मूलम् । एकमेवेति श्रुत्या ब्रह्मणि भेदाभावप्रतिपादनात्सत्यादिपदवाच्यप्रतिपादिकार्थभेदो नास्तीति पर्यायत्वमनिवार्यमिति भावः । सत्यादीनां निर्भेदत्वमिति । सत्यादिपदानि प्रातिपदिकार्थमात्रनिष्टानीत्युक्ते सत्यज्ञानादिपदार्थानां ब्रह्ममात्ररूपत्वं तच्च सत्यज्ञानादि रूपं ब्रह्म निर्भेदमिति । तेषां निर्भेदत्वमिति लब्धं भवतीति भावेन पदार्थानां निर्भेदत्वमुक्तम् । अन्यथा सत्यादिरूपस्य निर्भेदत्वमित्येकवचनप्रयोगापातः । सत्यादिपदैः सत्यवादे ब्रह्मण्यनर्पणेऽपि ब्रह्म वस्तुतः सत्यादिरूपमिति भावेन सत्यादित्वेन ब्रह्मकीर्तनम् । फलतस्तु सत्यादिपदार्थस्य सत्यादिरूपत्वब्रह्मण इत्यर्थः । सत्यज्ञानादिकेप्येवमिति जन्माधिकरणीयभाष्यव्याख्यानावसरे सत्यज्ञानादिकमित्युक्तेश्च । अदृश्यत्वाधिकरणमूलटीकयोः सत्यज्ञानानन्दौ वाचकत्वे शक्तिमतामित्यादेरेव प्रयोगाच्च सत्यत्वादीनामिति भावप्रत्ययपाठस्त्वदृश्यत्वाधिकरणीयसत्यत्वादीनामिति क्वाचित्कमूलपाठानुसारेण लेखकागतः । तन्मूलेऽपि सत्यादेरेवार्थतया स्पष्टमुक्तेः । एवमुत्तरत्रापि सत्यादीनां निर्भेदत्वमित्यत्र विचारो बोध्यः ।

