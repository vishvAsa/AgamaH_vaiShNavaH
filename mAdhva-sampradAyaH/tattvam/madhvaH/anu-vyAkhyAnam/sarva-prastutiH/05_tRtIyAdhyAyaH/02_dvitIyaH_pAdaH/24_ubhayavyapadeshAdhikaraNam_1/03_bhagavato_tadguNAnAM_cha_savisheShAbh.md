+++
title = "०३ भगवतो तद्गुणानां च सविशेषाभेदः"

+++


## विशेषत्वेन विज्ञातेः प्रमाणैरखिलैरपि

**भगवतो तद्गुणानां च सविशेषाभेदः**

**विशेषत्वेन विज्ञातेः प्रमाणैरखिलैरपि**

### **सुधा**

एवं प्रतिज्ञा दर्शिता । तत्र बाधकानि परिहृतानि । अत्र चोदना । स्यादेवम् । यद्येतेष्वर्थेषु प्रमाणं स्यात् । न च तत्पश्याम इत्यतः सौत्रमुभयव्यपदेशादिति हेतुं व्याचष्टे वित्वेनेति ।

## **अनुव्याख्यानम्**

***वि**शेष**त्वेन विज्ञातेः प्रमाणैरखिलैरपि ।***

अखिलैर् उभयविधैः प्रमाणैर् वेदवाक्यैर्ज्ञानादिधर्माणां भगवद्वित्वेनापिशब्दात्तदभिन्नत्वेन च विज्ञातेर्विज्ञानादित्यर्थः । ननु विज्ञातेरिति कथम् । ‘आतश्चोपसर्ग’ इत्यङः क्तिन्बाधकत्वात् । ‘क्तिन्नाबादिभ्यश्चे’ति वचनाद्भविष्यति । एतदेव विवृणोति ससर्जेति ।

**अनुव्याख्यानम्**

***ससर्ज सञ्जहारेति विशेषो ह्यवगम्यते ॥***

***श्रुत्येव स स एवेति तदभेदश्च गम्यते ॥***

‘स इदं सर्वमसृजते’त्यादिश्रुतिं ससर्जेत्यनेनोपादत्ते । तत्तदत्तुमध्रियते’त्यादिकां सञ्जहारेत्यनेन, स आनन्दादिः सः परमात्मैवेत्यनेन ‘आनन्दो ब्रह्मे’त्यादिश्रुतिम् ।

तदयमर्थः । ‘स इदं सर्वमसृजत, उक्षा स द्यावापृथिवी बिभर्ति; तत्तदत्तुमध्रियत; स ऐक्षत सोऽकामयत; आनन्दम् ब्रह्मणो विद्वानि’त्यादिश्रुत्या सर्जनादिकं ब्रह्मणो विशेषोऽतिशयो न ब्रह्ममात्रमित्यवगम्यते । तन्मात्रत्वे क्रियाकर्तृभावादेरनुपपत्तेः । ‘आनन्दो ब्रह्मेति व्यजानात्; सत्यं ज्ञानमनन्तं ब्रह्म; एकधैवानुद्रष्टव्यमि’त्यादिश्रुत्यैव तस्य तेनाभेदश्चावगम्यते । तदेवमुभयव्यपदेशान्यथाऽनुपपत्त्या सकलमिदं कल्प्यते । सर्वेषां ब्रह्मधर्माणां ब्रह्मणा सविशेषोऽत्यन्ताभेदः, क्रियादीनां नित्यता शक्तिव्यक्तिरूपता व्यक्तिरूपस्यापि नित्यता शक्तिरूपाभिन्नता सविता विस्याप्यभेदः स्वनिर्वाहकता चेति । न ह्येतेष्वर्थेष्वन्यतमस्याप्यकल्पनायामुदाहृतोभयव्यपदेशविरोधशान्तिर्भवतीति । एतदेव प्रपञ्चयितुं ‘निदर्शनत्रयेण’ इत्यतः प्राक्तनो ग्रन्थसन्दर्भः ।

### **वाक्यार्थचन्द्रिका**

भगवद्वित्वेनेति । भगवदतिशयत्वेनेत्यर्थः । नन्वातश्चोपसर्ग इत्यस्य क्तिन्नपवादकतया विपूर्वाज् ज्ञाघातोः स्त्रियां क्तिन्निति प्राप्तक्तिन्बाधेनाकारान्तत्वादातश्चोपसर्ग इत्यनेन स्त्रियामङि प्रदेत्यादिवन्निष्पन्नविज्ञाशब्दस्य पञ्चम्येकवचनं विज्ञाया इति भवितव्यम् । विज्ञातेरिति तु कथमित्याक्षिपति नन्विति । ‘क्तिन्नाबादिभ्यश्चेति वक्तव्यमि’ति वार्तिककृता आबादिभ्यो धातुभ्यः क्तिनोऽभ्यनुज्ञानादाबादेश्च ‘अबादयः प्रयोगतोऽनुगन्तव्या’ इत्याकृतिगणत्वादस्यापि तत्रोपसङ्ख्येयत्वाद् आप्तिदीप्तिर्लब्धिरित्यादाविवात्रापि क्तिनि सति विज्ञातेरित्यस्योपपत्तेरित्याशयेन समाधत्ते क्तिन्निति ।

ननु क्तिन्नाबादिभ्यश्चेति क्तिन्नमुपसङ्ख्याय निष्ठायां वा सेटोऽकारवचनात्सिद्धमिति ब्रुवतो वार्तिककारस्य गुरोश्च हल इत्यकारप्राप्तावेवाबादिभ्यश्चेति क्तिन्नभिमत इति गम्यते तत्कथमत्रातश्चोपसर्ग इत्यक्तिन्विषयेऽपि क्तिन्व्याख्यायत इति चेन्न । तथा सति लब्धिरित्यत्रापि क्तिन्नाबादिभ्यश्चेत्यनेन क्तिन्प्रत्ययानुपपत्तिप्रसङ्गात् । तस्य षित्वेन षिद्भिदादिभ्योऽङित्यङ्विषयत्वेन गुरोश्च हल इत्यकारविषयत्वाभावात् । यदि चोपेयप्रतिपत्त्यर्था उपाया अव्यवस्थिता’ इति न्यायेनाबादेराकृतिगणत्वं स्वीकृत्य बाहुलकलभ्योऽपि लब्धिरबादिकुक्षौ निक्षिप्यत इति मन्यसे तर्ह्युक्तन्यायेन बाहुलकलभ्योऽपि विज्ञातिरबादिकुक्षौ निक्षिप्यत इत्यस्तु । यदि च लब्धेर्लब्धिरित्यादिप्रयोगबाहुल्याद्गुरोश्चहल इत्यकारविषय इव षिद्भिदादिभ्योऽङित्यङ्विषयेऽप्यबादिभ्यश्चेति क्तिन्नभिमत एव वार्तिककारस्येति मन्यसे तर्हि विज्ञातेरित्यादिश्रौतस्मार्तप्रयोगबाहुल्या दातश्चोपसर्ग इत्याङ्विषयेऽपि क्तिन्नभिमत एव तस्येति युक्त एवैतदङ्विषयेऽपि क्तिन्विधायकतयाऽस्योपन्यास इति तुल्यमित्याशयः । केचित्तु वृत्तिकृता क्तिन्नाबादिभ्यश्चेतिवचनं पुरस्कृत्य सर्वमेतत्समाहितमिति तन्मतमेवेह टीकायामुपन्यस्तमित्याहुः ॥ विवृणोतीति । ततश्च न पौनरुक्त्यमिति भावः । सकलमिदमित्युक्तमेव विशदयति सर्वेषामिति । इदं सकलमिति सम्बन्धः ।

### **परिमल **

अत्र (परि)चोदनेति । शङ्केत्यर्थः ॥ भगवद्वित्वेनेति । भगवद्धर्मत्वेनेत्यर्थः ॥ आतश्चोपसर्ग इति । तृतीयस्य तृतीयपादे षिद्भिदादिभ्योङ् चिन्तिपूजिकथिकुंविचर्चश्च आतश्चेति सूत्रक्रमे पूर्वस्मादङित्यनुवर्त्य उपसर्गे उपपदे आकारान्ताद्दातोरङ्प्रत्ययो भवतीत्यर्थकथनात् । पूर्वस्य ज्ञाधातोरङ्प्रत्यये स्त्रियां क्तिन्निति स्त्र्यधिकाराद् अजाद्यन्तष्टाविति टाप्प्रत्यये सति विज्ञेतिरूपेण भाव्यम् । ननु क्तिनि प्रत्यये सत्यस्तु विज्ञातिरित्यपि रूपमित्यत आह इत्यङः क्तिन्बाधकत्वादिति । क्तिनोऽपवाद इति वृत्त्यादावुक्तेरिति भावः ॥ क्तिन्नाबादिभ्य इति । वार्तिकविहितक्तिनोऽबाधकत्वात् । आबादयः प्रयोगतोनुसर्तव्या इति वृत्त्यादावुक्तेराप्तिरित्यादिवद् विज्ञातिरित्यादि साध्विति भावः ॥ एतदेवेति । ईशनिष्ठत्वमीशाभिन्नत्वं च धर्माणां प्रमाणैर्ज्ञायत इत्येतदेवेत्यर्थः ॥ उक्षेति । उक्षा अभीष्टसेचकः । स भगवान् बिभर्ति द्यावाभूमिस्थान् जनानित्यर्थः । वि इत्यनुवाद; । अतिशयित इति व्याख्या । धर्म इत्यर्थः ।

### **यादुपत्यम्**

आतश्चोपसर्ग इति । आकारान्तेभ्यो धातुभ्य उपसर्ग उपपदे स्त्रियामङ्प्रत्ययो भवतीति सूत्रार्थः । उदाहरणं च प्रदा उपदा उपधेत्यादि द्रष्टव्यम् । एवं च ज्ञाधातोराकारान्तत्वाद्विज्ञाया इत्येव वक्तव्यमिति भावः क्तिन्बाधकत्वादिति । क्तिनोऽपवाद इति काशिकायामुक्त्त्वादिति भावः ॥ क्तिन्नबादिभ्य इति । अस्य वार्तिकस्य क्तिङपवादबाधकतया तस्य प्रतिप्रसवार्थत्वादिति भावो ऽबादयः प्रयोगतोऽनुसर्तव्या इति काशिकायामुक्तत्वादस्याबादिगणे पाठाभावात्कथमिदं समाधानमिति चोद्यानवकाशः ॥ अतिशय इति । धर्म इत्यर्थः ।

### **श्रीनिवासतीर्थीया**

एवं प्रतिज्ञेति । सूत्रे हेतुदृष्टान्तयोरेवोक्तेस्तदभिन्ना इत्यनेनाचायैः प्रतिज्ञा दर्शितेत्यर्थः ॥ आतश्चेति विपूर्वकाज् ज्ञाऽवबोधनेऽस्मात्स्त्रियां क्तिनिति सूत्रेण क्तिन्प्रत्यये नकारककारयोर्लोपे विज्ञातिरिति रूपं तस्य पञ्चमि विज्ञातेरिति भवतीति हि स्थितिः । तदुपरि शङ्का विज्ञा इति स्थिते स्त्रियां क्तिनिति प्राप्तक्तिन्बाधकत्वेनातश्चेति सूत्रेणाङ्प्रत्ययविधानादत्राङ्प्रत्यये ङकारलोपे विज्ञा अ इति स्थिते सवर्णदीर्घे उपधा इतिवद्विज्ञा इत्येव स्यात् । तथा च विज्ञाया इत्येव वक्तव्यमित्यर्थः । उत्तरमाह क्तिन्नाबादिभ्य इति । तथा चास्य वार्तिकस्य स्त्रियां क्तिनिति क्तिन्बाधकाङ्प्रत्ययबाधकत्वेनापवादस्यापवादे पुनरुत्सर्गस्यैव स्थितिरिति न्यायेन क्तिन्प्रत्यये विज्ञातेरिति साधुः । अतिशयो धर्मः ॥ क्रियेति । ससर्जेति सर्जनादिक्रियाकर्तृत्वानुपपत्तेः । इदं किमित्यत आह सर्वेषामित्यादिना । स्वनिर्वाहकता चेतीदं सकलं कल्प्यत इत्यन्वयः ।

### **वाक्यार्थरत्नमाला**

आतश्चोपसर्ग इत्यस्येति । अत्र षिद्भिदादिभ्योऽङि्डत्यङ्प्रकणस्थं तृतीयाध्यायतृतीयपादस्थमातश्चोपसर्ग इत्येतत्सूत्रमेव विवक्षितम् । तस्थलीयस्यैवोपसर्ग उपपदे अकारान्तधातुभ्यः क्तिनोऽपवादेनाङ्प्रत्ययविधायकत्वान् न तूक्ताध्यायप्रथमपादस्थमत्र विवक्षितम् । तस्येगुपधज्ञाप्रीकिरः क इत्यतः क इत्यनुवृत्तावाकारान्तधातुभ्य उपसर्गे उपदेश्याद्य्वधेति सूत्रेणाकारान्तेभ्यो विहितणप्रत्ययस्यापवादेन कप्रत्ययविधायकतया आङि्वधायकत्वाभावादिति बोध्यम् । क्तिन्नपवादकतयेति । स्त्रियां क्तिन्नित्यनेन भावादौ धातोर्विहितक्तिन्नपवादकतयेत्यर्थः । क्तिन्नाबादिश्च वक्तव्यः । प्रयोगतोऽनुसर्तव्य इति स्त्रियां क्तिन्निति सूत्रीयकाशिकानुसारेणाह । क्तिन्नाबादिभ्यश्चेति । रमाकृता ‘‘षिद्भिदादिभ्योऽङि’’ति सूत्रे ‘‘मधुसुरभिमुखाब्जगन्धलब्धे’’रिति माघप्रयोगं, प्रेक्षोपलब्धिरित्यमरप्रयोगं चाक्षिप्यानर्थकास्तु प्रतिवर्णमर्था उपलब्धेरिति भाष्यवार्तिकप्रयोगाद्वाहुलकाद्वा क्तिन्नपि बोध्यम् । एतेन ज्ञप्तिरूपास्तिरित्यादयोऽपि व्याख्याता इत्यभिधाय वृत्तिकृतात्वित्यादिना क्तिन्नाबादिभ्यश्चेति वचनपुरस्कारेणोपलब्धेरित्यादिसमाहितत्ववचनमित्यभिधाय तदभिधानस्य स्त्रियां क्तिन्नित्येतत्सूत्रीय ‘‘ननु निष्टायां वा सेटोऽकारवचनात्सिद्धमित्यादि’’ मञ्जरीमनुसृत्य भाष्यविरोधेनायुकत्तत्वं प्रतिपादितम् । तदनूद्य दूषयति । ननु क्तिन्नाबाधिभ्यश्चेत्यादिना । निष्टायां वा सेट इति । कीर्णिरित्यादौ तकारस्य नत्वार्थं क्तृल्वादिभ्यः क्तिन्निष्टावद्ज्ञेय इति वचनान् निष्टाभूतक्तिनि सेट एवाकारप्रत्यय इति नियमनादाप्तिरित्यत्रानिट्वादेवाकाराभाव इत्युक्तयाऽङ्विषय एवेत्यादि लभ्यत इति भावः । लब्धिरित्यत्रापीति । इत्यादावपीत्यर्थः । विषयत्वेनेति । डुलभष् प्राप्ताविति धातोरिति भावः। बाहुलकलभ्योऽपि विज्ञातिरिति । श्रौतादिप्रयोगसत्वाद्बाहुलकात् क्तिन्प्रत्ययान्तविज्ञातिरित्यर्थः । एवं रमोक्तं दूषणं तदुक्तरीत्यैवापाकृत्य ‘‘न पादान्तसूत्रस्थ’’ भाष्ये कण्डूतिरित्युदाहृत्य नैतदस्ति प्रयोजनं कण्डूयेत्येव भवितव्यमित्यादिप्रतिपादनाद्भ्राह्मणकण्डूतिरित्यत्रक्तिच्प्रत्ययेनैव साधुत्वाभिधानेनैतद्विरोधात्क्तिनि कण्डूतिरित्युदाहरणायोग इति तदीयं दूषणमत्रासङ्गतमेव । वृत्यादौ तदुदाहरणात्तदंशस्य दुष्ठत्वेऽपि विशिष्टांशस्योक्तरीत्या निर्दुष्टत्वमेवेति मन्वानो ननु निष्टायामिति शङ्किते दोषपरिहाररूपसत्यं प्रयोगबाहुल्यादिदमपि गम्यत इति मञ्जरीमनुसृत्य प्रकारान्तरेण परिहारं परमुखेन वाचयितुमाह । यदि च लब्धेर्लब्धिरित्यादीति । लब्धेरिति प्रागुदाहृतो माघप्रयोगः । लब्धिरिति त्वमरस्थः प्रागुदाहृतः । आदिपदेनानुपलब्धिरित्यादिन्यायभाष्यवार्तिकादिप्रयोगपरिग्रहः । तुल्यमितीति । अत एवाप्तिरिति प्रथमोदाहरणे एवं च युज्विषयेऽपि क्तिन्प्रयुज्यते आप्तिरति । अत एवाद्यादयः प्रयोगतोऽनुसर्तव्या इत्युक्तमिति मञ्जरीकृतोक्तम् । तेन ण्यासश्रन्थो युजिति स्वार्थणिजन्तादाप्धातोर्युचिकारणेत्यादिवदायनेत्येवापत्तिरिति युज्विषयेऽपि क्तिन्प्रयुज्यत इति लाभादन्यविषयेऽप्यन्यप्रवृत्तिर्युक्तेति ज्ञेयम् । केचित्विति पक्षस्तु वृत्तिकृता त्विति रमोक्त एवानुदितः । अत्र केचित्तु वृत्तिकृता क्तिन्नाबादिभ्यश्चेति वचनादिति पाठः । वृत्तिकृतेत्यस्याभावो लेखकदोषात् । अत्राहुरित्यस्वरससूचनम् । तद्बीजं तूक्तरीत्याऽङ्विषयस्य क्तिन्विषयत्वानुपपत्तिशङ्कापरिहारस्य वृत्तिग्रन्थादावलाभादावश्यकाधिकांशोपपादनपरित्यागेन वृत्तिकृता समाहितत्वमात्रोक्तेरयोग इति सकलमवदातम् ॥

