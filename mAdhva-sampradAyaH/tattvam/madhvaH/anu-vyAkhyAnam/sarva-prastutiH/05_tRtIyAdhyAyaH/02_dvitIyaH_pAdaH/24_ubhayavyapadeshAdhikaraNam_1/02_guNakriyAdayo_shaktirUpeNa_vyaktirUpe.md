+++
title = "०२ गुणक्रियादयो शक्तिरूपेण व्यक्तिरूपेण च सन्ति"

+++


## विशेषात्मतया तेषां नित्यशक्त्यात्मना तथा

**गुणक्रियादयो शक्तिरूपेण व्यक्तिरूपेण च सन्ति**

**विशेषात्मतया तेषां नित्यशक्त्यात्मना तथा**

### **सुधा**

स्यादेतत् । परिमाणादीनां यावद्द्रव्यभाविनां भवतु नाम भगवताऽत्यन्ताभेदः । क्रियाणां ज्ञानादिगुणानां चास्राक्षीत्सृजति स्रक्ष्यति व्यज्ञासीज्जानाति ज्ञास्यतीत्यादिश्रौतव्यवहारैरनित्यतयाऽवगतानां तु न युज्यत इत्यत आह विशेषात्मतयेति ।

## **अनुव्याख्यानम्**

***विशेषात्मतया तेषां नित्यशक्त्यात्मना तथा ॥***

***नित्यं स्थितेर्न धर्माणां क्रियादीनामनित्यता ॥***

तेषां परमेश्वरसम्बन्धिनां क्रियादीनां धर्माणां नित्यशक्त्यात्मना नित्यं स्थितेस्तथा विशेषात्मतया व्यक्तिरूपेण व्यवहारविषयतोपपत्तेर्नानित्यतेति योजना । प्रपञ्चस्तु प्रागेव कृतः

ननु च क्रियादीनां या व्यक्तता सा तावदनित्यैव । अन्यथोक्तव्यवहाराणां निरालम्बनत्वापातात् । ततस्तस्या भगवद्धर्मभूताया अपि नात्यन्ताभेदोपपत्तिरित्यत आह न विशेषेति ।

**अनुव्याख्यानम्**

***न विशेषात्मता चेयमनित्या .......***

इयं व्यवहारालम्बनत्वेनोक्ता । कुत इत्यत आह शक्तीति ।

**अनुव्याख्यानम्**

***... ...... ...... शक्तिरूपता ॥***

***सैव यत् ....... ....... .....***

यद्यस्मात्सा विशेषात्मता शक्तिरूपतैव । शक्तिश्च नित्येत्युक्तं तस्मादित्यर्थः । नन्वेवं तर्हि शक्तिर्व्यक्तिरिति व्यवहारविशेषो न स्यात् । उक्तव्यवहाराणां निरालम्बनत्वं च न परिहृतं स्यादित्यत आह सविशेषेति ।

**अनुव्याख्यानम्**

***... .... सविशेषा स्यात् ......***

नेयं व्यक्तिः शक्या निर्विशेषाभिन्ना । येनोक्तदोषः स्यात् । किन्तु सविशेषाभिन्नैव । यद्ययं सर्वनिर्वाहहेतुर्विशेषो भगवतो भिन्नस्तदा सर्वेषां तद्धर्माणां तेनात्यन्ताभेद इति प्रतिज्ञा भज्येत । अभिन्नश्चेद्विता तस्य न स्यात् । स्वरूपमात्रपर्यवसानेन सोऽपि न स्यादित्यत आह वि इति ।

**अनुव्याख्यानम्**

***...... ....... विशेषोऽन्यो न चाप्ययम् ।***

***स्वनिर्वाहकताहेतोस्तथापि स्याद्विता ॥***

चोऽवधारणे । अयं विशेषोऽपि भगवतो नैव भिन्नस्तेन न प्रतिज्ञाहानिः । तथाऽपि तस्य विता स्यात् । कथम् । न ह्ययमभिन्नो भवन्निर्विशेषः । एवं तर्हि विपरम्परयाऽनवस्था स्यात् । न स्यात् । कुतः विस्य स्वनिर्वाहकताहेतोरिति ।

### **वाक्यार्थचन्द्रिका**

विशेषात्मतया तथा नित्यशक्त्यात्मना नित्यं स्थितेस्तेषां क्रियादीनां धर्माणां नानित्यतेति यथाश्रुतयोजनायां विशेषात्मत्वनित्यशक्त्यात्मत्वयोरन्यतरेणैव विवक्षितसिद्धावन्यतरस्य वैयर्थ्यम् । असिद्धौ च तदुपपादनमनर्थकम् । अस्राक्षीदित्यादिव्यवहारविषयत्वानुपपादनप्रसङ्गश्च भवतीत्यभिप्रेत्यापेक्षिताध्याहारेण नित्यत्वव्यवहारविषयत्वोपपादकतया वाक्ययोजनामाह तेषामित्यादिना । विशेषात्मतयेत्यस्य व्याख्यानं व्यक्तिरूपेणेति । भवेदेतदेवं यदि क्रियादीनां परमेश्वरधर्माणां परमेश्वरधर्माणां नित्यत्वं शक्तिव्यक्तिरूपत्वं च सिद्धं स्यात्तदेव कुत इत्यत आह प्रपञ्चस्त्विति । अनित्यत्वे पराभिमतप्रमाणनिरासेन नित्यत्वे साधकप्रमाणकथनेन बाधकाभावव्युत्पादनेन च शक्तिव्यक्तिशब्दार्थकथनपूर्वकं तदुभयसमर्थनेन च प्रपञ्चोऽत्तृत्वाधिकरणे सविशेषोऽपि क्रियाशक्त्यात्मना स्थिर’ इत्यादिना कृते इत्यर्थः ।

उक्तव्यवहाराणाम् अस्राक्षीदित्याद्युक्तव्यवहाराणाम् ॥ उक्तमिति । ‘ज्ञानं नित्यं क्रिया नित्या बलं शक्तिः परात्मन’ इत्यादिनाऽत्तृत्वाधिकरण इति शेषः ॥ न स्यादिति । तयोरभेदादिति भावः ॥ उक्तदोष इति । शक्तिर्व्यक्तिरिति व्यवहारविषयानुपपत्त्यादिरूप इत्यर्थः ॥ सविशेषाभिन्नैवेति । तथा च शक्तिव्यक्त्योरभेदेऽपि भेदप्रतिनिधिविसद्भवात्तद्बलेन शक्तिर्व्यक्तिरिति व्यवहार विशेषादिकमुपपन्नमिति भावः ॥ न स्यादिति । विविशेषिभावस्य भेदसापेक्षत्वादिति भावः ॥ प्रतिज्ञेति । भगवद्धर्माणां भगवतात्यन्ताभेद इति प्रतिज्ञेत्यर्थः । तर्ह्यभिन्नत्वाद्विताद्यनुपपत्तिरित्यत आह तथापीति । अभेदे विविशेषिभावः कथमिति पृच्छति कथमिति । तदुपपादकस्य भेदस्याभावादिति भावः । भेदाभावेऽपि तत्प्रतिनिधिविबलाद्विविशेषिभावोपपत्तिरिति समाधत्ते न हीति ॥ एवं तर्हीति । धर्मधर्मिभावोपपादकतया स्वीकृतविस्यापि सवित्व इत्यर्थः । क्रियादीनां भगवतश्च धर्मधर्मिभावोपपादकतयाऽभ्युपगतस्य विस्य तेषां धर्मधर्मिभावोपपादकत्ववत्स्वस्मिन्विविशेषिभावोपपादकत्वेन विशेषे विशेषान्तरानङ्गीकारान्नानवस्थेत्याशयेन समाधत्ते न स्यादित्यादिना ।

### **परिमल **

प्रागेवेति । लिङ्गपादे अत्ताचराचरेति नय इत्यर्थः ।

### **यादुपत्यं**

वितेति । धर्मतेत्यर्थः । एवंभगवद्वित्वेनेत्यत्रापि भगवद्धर्मत्वेनेत्यर्थो ज्ञातव्यः ।

### **श्रीनिवासतीर्थीया**

अन्यथेति । यदि क्रियादीनां व्यक्तिरपि नेत्यर्थः । उक्तव्यवहाराणाम् अस्त्राक्षीदित्यादिकादाचित्कानाम् । एवमुत्तरत्रापि । तस्या व्यक्तेः । विशेषात्मता व्यक्तता ॥ एवं तर्हीति । शक्तिव्यक्त्योरभेद इत्यर्थः स्यात् । व्यक्त्यभिन्नशक्तेः सर्वदा सत्त्वादित्यर्थः । विता धर्मता । स्वरूपेति । यदा भगवत्स्वरूपेणात्यन्ताभेदस्तदा तत्स्वरूपमात्रमेवोर्वरितमित्यर्थः । सोऽपि विशेषोऽपि । तथाऽपि । भगवता भिन्नत्वेऽपि ।

### **वाक्यार्थरत्नमाला**

असिद्धौ चेति । विवक्षितस्येति बुध्या विवेकेन वर्तते । नित्यत्वव्यवहारविषयत्वेति ॥ नित्यत्वव्यवहारविषयत्वयोरुपपादकतयेत्यर्थः ।

