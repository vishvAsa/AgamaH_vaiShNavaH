+++
title = "०१ ईश्वरस्य गुणक्रियादयो ततोऽभिन्नाः"

+++


## ॐ उभयव्यपदेशात्त्वहिकुण्डलवत् ॐ

**॥ अथ उभयव्यपदेशाधिकरणम् ॥**

**ईश्वरस्य गुणक्रियादयो ततोऽभिन्नाः**

**ॐ उभयव्यपदेशात्त्वहिकुण्डलवत् ॐ **

### **सुधा**

ॐ उभयव्यपदेशात्त्वहिकुण्डलवत् ॐ ॥ यदीश्वरस्य गुणक्रियादयो धर्मास्ततो भिन्नास्तदा समवायस्य निराकृतत्वात्तद्वत्त्वमनुपपन्नम् । यदि चाभिन्नास्तदा ज्ञानादिमत्त्वमानन्दादिभोक्तृत्वमित्याद्ययुक्तमित्युभयथा तत्र भक्त्यनुपपत्तिरिति पूर्वपक्षप्राप्ताविदमारभ्यते । तत्र हेतुदृष्टान्तावेव सूचितौ । न तु पक्षपरिग्रहरूपा प्रतिज्ञा । अध्याहारोऽपि हेतुदृष्टान्तबलेन भेदाभेदपक्षपरिग्रहस्येति प्रतिभाति । अतः प्रतिज्ञां दर्शयति तदभिन्ना इति ।

## **अनुव्याख्यानम्**

***ॐ उभयव्यपदेशात्त्वहिकुण्डलवत् ॐ ॥***

***तदभिन्ना गुणा नित्यमपि सर्वे वितः ।***

***गुणत्वेन गुणित्वेन भोक्तृभोग्यतया स्थितः ॥***

नित्यशब्दो नियमार्थः । पारमेश्वराः सर्वे गुणा धर्मा नित्यं तदभिन्नास्तेनात्यन्ताभिन्नास्तथाऽपि विशक्त्या गुणगुण्यादिभावेन स्थिताः ।

### **वाक्यार्थचन्द्रिका**

ॐ उभयव्यपदेशात्त्वहिकुण्डलवत् ॐ ॥ निराकृतत्वादिति । वैशेषिकपरीक्षायां ‘समवायाभ्युपगमाच्च साम्यादनवस्थितेरि’त्यत्रेति शेषः । संयोगस्य च द्रव्यमात्रवृत्तितया गुणक्रियादिभिरनुपपत्तेरिति भावः ॥ तद्वत्त्वमनुपपन्नमिति । असम्बद्धयोरपि धर्मधर्मिभावे हिमविन्ध्ययोरपि तत्प्रसङ्गादिति भावः ॥ ज्ञानादिमत्त्वमित्यादि । तद्वत्तादेर्भेदव्याप्तत्वादिति भावः ॥ पक्षपरिग्रहरूपेति । पक्षस्य परिग्रहं स्वीकारं रूपयति प्रतिपादयतीति प्रतिज्ञायाः पक्षपरिग्रहरूपत्वं बोध्यम् ॥ हेतुदृष्टान्तबलेनेति । तर्योर्भेदाभेदविषयत्वादिति भावः ॥ प्रतिभातीति । तथा चापसिद्धान्त इति भावः । नित्यशब्दस्य सदातनत्वार्थतायां गुणानामत्यन्ताभिन्नत्वप्रतिज्ञाया मूलारूढत्वालाभात्तल्लाभायाह नियमार्थ इति । अवधारणार्थ इत्यर्थः । गुणपदस्य सामवायिकगुणपरत्वे क्रियादीनामत्यन्ताभिन्नत्वप्रतिज्ञाया अलाभप्रसङ्गात्तल्लाभाय गुणपदं धर्ममात्रपरतया व्याचष्टे गुणा धर्मा इति । विशक्त्येति । विस्य भेदप्रतिनिधित्वात्तदभावेऽपि विबलेनैव तद्वत्त्वाद्युपपत्तिरिति भावः ।

### **परिमल **

उभयव्यपदेशात् ॥ भक्त्यनुपपत्तिरिति । गुणवत्येव स्नेहादिरूपभक्तेरुदयादिति भावः । पक्षपरिग्रहरूपा पक्षवचनरूपेत्यर्थः । यद्वा रूपशब्दो ज्ञापकपरः । पक्षपरिग्रहज्ञापिकेत्यर्थः । गुणशब्दो भावाभावरूपधर्ममात्रपर इत्युपेत्याह गुणा धर्मा इति । यद्वा क्रियाग्रहणाय धर्मा इति व्याख्या । अपीत्यस्यार्थस् तथापीति । विशक्त्येत्यादिर् वित इत्यादेस्तात्पर्य इत्यर्थः ।

### **यादुपत्यम्**

ॐ उभयव्यपदेशात्त्वहिकुण्डलवत् ॐ ॥ पक्षपरिग्रहरूपेति । पक्षस्य परिग्रहं स्वीकारं रूपयति प्रतिपादयतीत्यर्थः ॥ नियमार्थ इति । अवधारणार्थ इत्यर्थः ॥ प्रपञ्च इति । शक्तिव्यक्तिशब्दार्थकथनेन क्रियानित्यत्वे साधकबाधकाभावकथनेन च प्रपञ्चो लिङ्गपाद एव कृत इत्यर्थः ।

### **श्रीनिवासतीर्थीया**

ॐ उभयव्यपदेशात्त्वहिकुण्डलवत् ॐ ॥ दृष्टान्तेति । अहिकुण्डलस्थले भेदाभेदयोरुभयसम्प्रतिपत्तेरिति भावः ।

### **वाक्यार्थरत्नमाला**

ॐ उभयव्यपदेशात्वहिकुण्डलवत् ॐ ॥ प्रतिज्ञाया वचनतया परिग्रहज्ञापकत्वेऽपि तद्रूपत्वायोगादाह । पक्षपरिग्रहमिति ।

