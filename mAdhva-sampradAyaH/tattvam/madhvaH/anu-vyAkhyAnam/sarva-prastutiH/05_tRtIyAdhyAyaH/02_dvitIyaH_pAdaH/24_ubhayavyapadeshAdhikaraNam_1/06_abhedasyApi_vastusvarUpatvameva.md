+++
title = "०६ अभेदस्यापि वस्तुस्वरूपत्वमेव"

+++


## अभेदभेदयोश्चैव स्वरूपत्वं हि भेदिनः

**अभेदस्यापि वस्तुस्वरूपत्वमेव**

**अभेदभेदयोश्चैव स्वरूपत्वं हि भेदिनः**

### **सुधा**

दूषणान्तरमाह अभेदेति ।

## **अनुव्याख्यानम्**

***अभेदभेदयोश्चैव स्वरूपत्वं हि भेदिनः ।***

न केवलं भेदस्य । किन्त्वभेदस्य च भेदिनः स्वरूपत्वमेवेति योजना । यो भेदस्य भेदिना घटेनाभेदमङ्गीकरोति । तेन तस्याभेदस्यापि घटस्वरूपत्वमेवाङ्गीकरणीयम् । भेदसमानन्यायत्वादिति हिशब्दार्थः । ततः किमित्यत आह तयोरपीति ।

**अनुव्याख्यानम्**

***तयोरपि ....... ........***

अभेदोऽङ्गीकार्य इति शेषः । अस्त्वेकेन घटेनात्यन्ताभिन्नयोरभेदभेदयोरभेदस्ततोऽपि किमित्यत आह अवित्व इति ।

**अनुव्याख्यानम्**

***....... अवित्वे पर्यायत्वं हि शब्दयोः ।***

अभेदभेदयोरत्यन्ताभेदे विशेषे चासत्यभेदाभेदशब्दयोः पर्यायत्वं स्यात् । एकार्थवाचित्वाद्घटकलशशब्दवदिति हिशब्दार्थः । अस्त्वित्यत आह अभेदेति ।

**अनुव्याख्यानम्**

***अभेदभेदशब्दौ च पर्यायाविति को वदेत् ।***

को वदेन् न कोऽपि । प्रत्युतापर्यायावित्येव वदति सर्व इत्यप्रामाणिकं प्रमाणविरुद्धं चैतदिति ।

एतदुक्तं भवति । भेदो भेदिनाऽभिन्नस्तन्न्यायेन सोऽभेदोऽपि ततस्तावन्योन्यमप्यभिन्नाविति तावत्तत्त्वम् । तथा च भेदाभेदशब्दयोः पर्यायत्वप्राप्तौ विबलेनैव हि तत्परिहरणीयम् । तस्य चानङ्गीकारे दुष्परिहरं तदापद्येतेति ।

ननु भेदभेदिशब्दयोरपि पर्यायत्वमापादयितुमुचितम् । सत्यम् । शिष्यैरूह्यतामिति नोक्तम् ।

### **वाक्यार्थचन्द्रिका**

यथाश्रुते विरुद्धार्थयोश्चैवशब्दयोरेकत्रान्वयानुपपत्तेः समुच्चेयालाभाच्च वाक्यस्य यथावद्योजनामाह न केवलमिति ॥ योजनेति । यद्यप्यभेदयोश्चेति समस्तं पदं तथापि बुद्ध्या विवेकेन योजनेति द्रष्टव्यम् भेदसमानेति । येन न्यायेन भेदस्य भेद्यभिन्नत्वमङ्गीकृतं तेनैव न्यायेनाभेदस्यापि भेद्यभिन्नत्वमेव वाच्यम् । भेदपक्षेऽनवस्थानादित्यर्थः ॥ अभेदोऽङ्गीकार्य इतीति । यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति व्याप्तेरिति भावः ॥ पर्यायत्वमिति । क्रमेण प्रयोज्यत्वमित्यर्थः ॥ एकस्मिन्वाक्ये प्रयोगानर्हत्वमिति यावत् । प्रमाणविरुद्धत्वस्यापि लाभाय मूलमुपलक्षणतया योजयति प्रत्युतेति । समुदायार्थमाह एतदिति ॥ सोऽभेदोऽपीति । भेदिना घटेनाभिन्न इति वर्तते ॥ तत इति । एकेन घटेन भेदाभेदयोरत्यन्तभिन्नत्वादित्यर्थः । तौ भेदाभेदौ ॥ आपादयितुमुचितमिति । भेदभेदिनोरप्यत्यन्ताभिन्नत्वेन भेदभेदिशब्दयोरप्येकार्थत्वादिति भावः ।

### **परिमल **

चशब्दस्यार्थो न केवलमिति । एवशब्दान्वयं दर्शयति स्वरूपत्वमेवेति । भेदाभेदयोरिति च शेषः ।

### **यादुपत्यं**

योजनेति । बुद्ध्या विवेकेन योजनेत्यर्थः ।

### **श्रीनिवासतीर्थीया**

मूले तयोरपीत्यस्याभेदभेदयोरपीत्यर्थः । द्वयोरप्येकेन घटेनात्यन्ताभिन्नत्वाद्यद्यदभिन्नाभिन्नं तत्तेनाभिन्नमिति व्याप्तेरिति भावः ॥ उचितमिति । तथा च भेदाभेदशब्दयोः पर्यायत्वापादनं किमर्थमाचार्यैः कृतमित्यर्थः ।

### **वाक्यार्थरत्नमाला**

कुतोऽङ्गीकार्य इत्यत आह । यद्यदत्यन्ताभिन्नेनेति । अंशिनोंशैरभेदोऽयमित्यादौ बुध्याविवृतमेतत् । एकस्मिन्वाक्य इति । ‘‘पर्यायेणैव ते शब्दा वदंत्यर्थान्न संहताः । पर्यायत्वं ततस्तेषां पर्यायाणां व्यवस्थितमि’’ति प्रागुदाहृतवचनादिति भावः ।

