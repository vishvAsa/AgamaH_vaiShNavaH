+++
title = "०५ भेदस्य भेदिस्वरूपत्वम्"

+++


## अनेनानेन भिन्नोऽयमिति यत्सवितः

**भेदस्य भेदिस्वरूपत्वम्**

**अनेनानेन भिन्नोऽयमिति यत्सवितः**

### **सुधा**

भेदस्य भेदिस्वरूत्वमङ्गीकृत्य विमनङ्गीकुर्वाणं प्रति दूषणान्तरमाह अनेनेति ।

अनुव्याख्यानम्

***अनेनानेन भिन्नोऽयमिति यत्सवितः ॥***

***भेद एवैष बहुधा दृश्यते तत्किमुत्तरम् ॥***

भिन्नोऽयं घट इति स भेद एव वितो विणत्वेन दृश्यते न तु घटः, किन्तु विशेष्यत्वेन । तथाऽनेनानेन । व्यत्ययो बहुलमिति पञ्चम्यर्थे तृतीया । सहयोगे वा । पटाद्भिन्नस्तम्भाद्भिन्नो घट इत्येष भेद एव सवितः प्रतियोगिविसाहित्येन दृश्यते । तथाऽयं पदार्थोऽनेन वक्रत्वेनानेन कोटरवत्त्वेन पुरुषाद्भिन्न इति स एष भेद एव वितो व्यावर्तकधर्मेण दृश्यते । पदार्थस्त्वक्षसन्निकर्षमात्रेण । तथाऽस्मात्पटादस्मात्स्तम्भादस्मात्कुड्याद्भिन्नोऽयं घट इत्येष भेद एव सवितः प्रतियोगिविसाहित्येन निमित्तेन बहुधा दृश्यते । घटस्त्वेकधैव । अतो न भेदो घटस्य स्वरूपमिति यत्स्वरूपभेदस्य दूषणं परैरुच्यते । तत्तस्य किमुत्तरं त्वयाऽभिधास्यते, यदि विशेषो नाङ्गीक्रियते; इत्यर्थः । यदि विशेषो नाङ्गीक्रियते तदा भेदो भेदिनाऽभिन्न इत्यपि नाङ्गीकर्तुं शक्यते । भेदभेदिनोर्भेदसाधकानामनेकेषां भावात् । विशेषेणैव हि तेषामन्यथासिद्धिं व्युत्पाद्य प्रतीतिबलेन भेदस्य भेदिनाऽभेदो वक्तव्यो नान्यथेति भावः ।

तदीयत्वेन विणत्वेन सप्रतियोगित्वेन लिङ्गित्वेन बहुत्वेन च प्रतीयमानोऽन्योन्याभावादिरूपो भेदो न भेदिस्वरूपतयाऽङ्गीक्रियते । यस्तु स्वरूपतयाऽङ्गीक्रियते नासौ तदीयत्वादिना प्रतीयत इति तस्योत्तरं ब्रूम इति चेन्न । अस्यैव प्रसिद्धत्वादन्यस्य तदभावात् । अन्यथा स्वरूपस्यैव भेद इति पारिभाषिकं नामान्तरमुक्तं स्यात् । न चाद्वैतवादिनः स्वरूपं नाङ्गीकुर्वते । तत्किमनेन भेदेन । तदिदमुक्तं स एष इति प्रसिद्धिद्योतकाभ्याम् ॥ तदीयत्वादिरुपचार इति चेन्न । प्रतीतेः स्फुटत्वात् । बाधकाभावेनाभ्रान्तित्वाच्च । तदिदमप्युक्तं दृश्यत इति ।

### **वाक्यार्थचन्द्रिका**

मूले भिन्न इति ॥ अनेनेति ॥ सवित इति । बहुधेत्याद्येनकविणवैयर्थ्यमित्याशङ्क्य तत्तदर्थविसूचकत्वान्न तस्य वैयर्थ्यमित्याशयेन तदुपदर्शयन्नेव वाक्यं खण्डशो व्याचष्टे भिन्न इत्यादिना । मूले विपदं विणपरम् । तच्च भावप्रधानम् । आद्यादित्वात्तृतीयान्तात्तसिरित्यभिप्रेत्य वित इत्यनूद्य व्याचष्टे वितो विणत्वेनेति । अस्मिन्पक्षे छान्दसत्वं कल्पनीयं भवतीत्यपरितोषात्प्रकारान्तरेण तृतीयोपपत्तिमाह सहयोगे वेति । तात्पर्यमाह यदीति ॥ अनेकेषामिति । तदीयत्वादीनामित्यर्थः । स एष इत्येतद्व्यावर्त्यमाशङ्कते तदीयत्वेनेति । अयं च तद्भेदता कुत इत्यस्यानुवादः । विणत्वेनेत्यादिस्तु अनेनानेन भिन्नोऽयमित्यादिनोक्तस्येति द्रष्टव्यम् ॥ लिङ्गित्वेनेति । व्यावर्तकधर्मानुमेयत्वेनेत्यर्थः । अन्योन्याभावादिरूप इत्यादिपदेन पृथक्त्वपरिग्रहः ॥ अस्यैवेति । विणत्वादिना प्रतीयमानस्यान्योन्याभावस्यैव भेदत्वेन प्रसिद्धत्वादित्यर्थः ॥ अन्यस्येति । अन्योन्याभावातिरिक्तभेदस्य भेदत्वेन प्रसिद्ध्यभावादित्यर्थः ॥ अन्यथेति । अन्योन्याभावातिरिक्तस्वरूपस्यैव भेदत्वाङ्गीकार इत्यर्थः । किमत इत्यत आह न चाद्वैतवादिन इति । तथा च स्वरूपमात्रस्याद्वैतवादिनाप्यङ्गीकारान्नैतादृशभेदसमर्थनं तं प्रत्यर्थवदिति भावः । दृश्यत इत्येतद्व्यावर्त्यं शङ्कते तदीयत्वादिति । उपचार इति कोऽर्थस् तथा व्यवहारमात्रमेवास्ति न प्रतीतिरिति वा किंवाऽस्त्येव प्रतीतिः किन्तु सा भ्रन्तिरिति वेति विकल्पद्वयं मनसि निधायाद्यमनुभवविरोधेन दूषयति प्रतीतेरिति । द्वितीयं प्रत्याह बाधकाभावेनेति ।

### **परिमल **

‘अन्यारादितरर्तेदिक्शब्दाञ्चूत्तरपदाजाहियुक्त’ इति अन्यशब्दार्थयोगे पञ्चमी विधानात् कथं तृतीयेत्यत आह व्यत्ययो बहुलमिति । अस्यापि छन्दस्तुल्यत्वादेवमुक्तम् । सहयोगे वेति । ‘सहयुक्तेऽप्रधान’ इति सूत्रे सहपदाप्रयोगेऽपि तदर्थविवक्षायां तृतीया भवतीति युक्तग्रहणेन ज्ञापितत्वादिति भावः ॥ पटाद्भिन्न इति । घट इत्याकृष्यते साहित्येनेति प्रकारे तृतीया । धर्मेणेत्यत्र ज्ञापकेनेति ज्ञेयम् । अभिन्न इत्यपीति पदविभागः । शङ्कामुखेन प्रागुक्तं सर्वं निष्कृष्यानुवदति तदीयत्वेनेत्यादिना । तद्भेदता कुत इत्यस्यानुवादस् तदीयत्वेनेति । अभिन्नश्चेदनवस्थेत्यत्र प्रतीयमानो भेदो विणादिभावेनैवेत्युक्तमनुवदति विशेणत्वेनेति । ‘अनेनानेने’ति श्लोकस्य योजनात्रयेण लब्धमर्थमनुवदति सप्रतियोगि(क)त्वेनेत्यादिना ॥ लिङ्गित्वेन वक्रकोटरत्वादिलिङ्गानुमेयत्वेनेत्यर्थः ॥ अस्यैवेति । अन्योन्याभाववैधर्म्यादिरूपस्यैवेत्यर्थः ॥ तदभावात् प्रसिद्ध्यभावादित्यर्थः । औतवादिन इति । भेदस्य भेदिना निर्विशेषाभेदवादिन इत्यर्थः ॥ उपचार इति । तथा व्यवहार एव न प्रतीतिरित्यर्थः ॥ स्फुटत्वादिति । पटाद्घटो भिन्न इति जानामीति प्रतीतत्वस्य साक्ष्यनुभवसिद्धत्वादित्यर्थः ।

### **यादुपत्यं**

तद्भेदता कुत इत्युक्तानुवादस् तदीयत्वेनेति । विणत्वेनेत्यादिस्तु अनेन भिन्नोऽयमित्यादिनोक्तानुवाद इति ज्ञातव्यम् ॥ लिङ्गित्वेनेति । व्यवर्तकधर्मानुमेयत्वेनेत्यर्थः । अन्योन्याभावादिरूप इत्यत्रादिपदेन पृथक्त्वसङ्ग्रहः । औतवादिनो भेदाभाववादिनः ॥ उपचार इति । तथा व्यवहारमात्रं न प्रतीतिरस्तीति भावः । स्फुटत्वात् साक्षिसिद्धत्वात् ।

### **श्रीनिवासतीर्थीया**

न तु घटो विणत्वेन दृश्यत इत्यनुवर्तते । सहयोगे तृतीयेत्येतदुपपादयति तथेति ॥ व्यावर्तकधर्मेणेति । व्यावर्तकधर्मानुमेयत्वेनेत्यर्थः । अनेकेषां तदीयत्वादिहेतूनाम् । तदीयत्वेनेत्यादि । तदीयत्वेन भेदप्रतीतिस्तद्भेदतेत्यनेनोक्ता विणत्वेन प्रतीतिश्चानेनेत्यनेनोक्ता । भिन्नोऽयमित्यारभ्य वित्वेनेत्यन्तेनोपपादिता । सप्रतियोगिकत्वेन प्रतीतिश्चाप्यनेनेत्यनेनोक्ता तथा अनेनेत्यारभ्य दृश्यत इत्यन्तेन उपपादिता । लिङ्गित्वेन व्यावर्तकधर्मानुमेयत्वेन प्रतीतिश्चाप्यनेनेत्यनेनोक्ता । तथायं पादर्थोऽनेन वक्तृत्वेनेत्यारभ्य सन्निकर्षमात्रेणेत्यन्तेनोपपादिता । बहुत्वेन प्रतीतिश्च बहुधेत्यनेनोक्ता । तथैवेत्यारभ्यैकधैवेत्यन्तेनोपपादितानुसन्धेया । अन्योन्याभावादीत्यादिपदेन पृथक्त्वम् । यस्त्विति । स्वरूपभेद इत्यर्थः । पृथक्त्वाभावतद्रूपान् भेदांस्त्रीनहं कल्पयामीति भावः । अस्यैव अन्योन्याभावरूपभेदस्यैव । प्रसिद्धत्वात् । भेदशब्दार्थतयेति शेषः । अन्यस्य स्वरूपभेदस्य । तदभावाद् भेदशब्दार्थत्वेन प्रसिद्ध्यभावात् ॥ अन्यथेति । स्वरूपभेदस्यैव भेदशब्दार्थत्वे येऽद्वैतवादिनः स्वरूपमात्रमङ्गीकृत्य भेदं नाङ्गीकुर्वन्ति तान्प्रति हि भेदस्त्वया साधनीयः । स्वरूपस्यैव भेदशब्दार्थत्वे तादृशभेदसाधनं तान्प्रति त्वत्क्रियमाणमयुक्तम् । कुत इत्यत आह न चेति । असद्विलक्षणस्वरूपाङ्गीकारादिति भावः ॥ उपचार इति । तदीयत्वव्यवहारमात्रमेव । न तद्विषयिणी प्रतीतिरस्ति । अस्ति चेत्सा भ्रमरूपैव न प्रमारूपा । तथा चोभयथापि न तदीयत्वादिप्रतीतीनां भेदसाधकत्वमिति भावः ।

### **वाक्यार्थरत्नमाला**

अस्मिन्पक्षे छान्दसत्वमिति । व्यत्ययो बहुलमिति सूत्रे छन्दसि शायजपीति पूर्वसूत्राच्छान्दसीत्यस्यानुवृत्तेस्तेन सूत्रेण छन्दस्येव सुप्तिङुपग्रहलिङ्गनराणां कालहलच् स्वरेत्यादिवृत्युदाहृतबहुलग्रहणसङ्ग्राह्यसुबादिव्यत्ययविधानात् । भाष्यवाक्यस्य छान्दसत्वाश्रयणाभावे तेन व्यत्ययाप्राप्तेः पूर्ववाक्ये छान्दसत्वमाश्रितमिति सिद्धवत्कृत्यैतदुक्तमिति ज्ञातव्यम् । इत्यादिनोक्तस्येति । अनुवाद इत्यनुवर्तते । लिङ्गित्वेनेतीति प्रतीकोपादानपाठः । अन्योन्याभावभेदौ च पृथक्त्वं चेति वैशेषिकाधिकरणीयानुव्याख्यानानुसारेणाह । आदिपदेन पृथक्त्वेति । स्वरूपस्यैवेति । प्राभाकररीत्या स्वरूपस्यापि भेदत्वात् । उक्तं च अदृश्यत्वाधिकरणीयमूले भेदस्त्रिविधोऽस्माभिरभ्युपगम्यते इत्यादि । भेद्यभिन्नत्वमिति । भेदेनाऽभिन्नत्वमित्यर्थः । एवमुत्तरत्रापि ।

