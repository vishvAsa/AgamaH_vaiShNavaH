+++
title = "०२ चेतनकर्मणाम् अचेतनशरीराणि धर्माद्यधिष्ठानानि"

+++


## कर्माणि तानि च पृथक् चेतनान्येव सर्वशः

**चेतनकर्मणाम् अचेतनशरीराणि धर्माद्यधिष्ठानानि**

**कर्माणि तानि च पृथक् चेतनान्येव सर्वशः**

### ***सुधा***

यदेतदत्रोक्तं धर्माधर्मदर्शनं तत्प्रेरणं तत्फलदानं तदप्रेर्यत्वादिकं चेश्वरस्य । तदेव विचार्यमाणं तस्मिन्महान्तं बहुमानमुत्पादयिष्यति किमु समस्तपादार्थ इत्याशयवान्कर्मणां स्वरूपं तावत्प्रपञ्चयति कर्माणीति ।

## **अनुव्याख्यानम्**

***कर्माणि तानि च पृथक् चेतनान्येव सर्वशः ।***

***अचेतनशरीराणि स्वकर्मफलभाञ्जि च ।***

***प्रत्येकं तेषु चानन्तकर्माण्येवंविधानि च ।***

***तानि चैवम् ........ .........***

तानीत्यजीवस्थेत्याद्युक्तविणानि । पृथगित्येकैकधर्माधर्माधिष्ठान(तृ)भूतानि । मुक्तव्यावृत्तयेऽचेतनशरीराणीत्युक्तम् । तत एव स्वकर्मफलभाञ्जि च । तेषु कर्माभिमानिषु । एवंविधानीति चेतनत्वाद्युक्तधर्मवन्ति तानि तेष्वपि कर्मसु वर्तमानानि । ततः किमित्यत आह इतीशस्येति ।

**अनुव्याख्यानम्**

***..... .... इतीशस्य निस्सीमा शक्तिरुत्तमा ।***

एवं भूतानां कर्मणां दर्शनादिमतः । उत्तमा प्रतिबन्धादिरहितत्वात् । कर्मणामेवंविधत्वं कुत इत्यत आह एकैवेति ।

**अनुव्याख्यानम्**

***एकैव ब्रह्महत्या हि वराहहरिणोदिता ।***

हरिणैव न त्वर्वाचीनेन । वराहग्रहणेन वाराहपुराण इति सूचितम् । उदिता चेतनत्वादिरूपेणेति शेषः । तदेव दर्शयति ब्रह्मपारेति ।

**अनुव्याख्यानम्**

***ब्रह्मपारस्तवेनैव निष्क्रान्ता राजदेहतः ।***

***स्तोत्रस्य तस्य माहात्म्याद्व्याधत्वं गमिता पुनः ।***

***प्राप्य ज्ञानं परं चाप तथाऽन्यान्यपि सर्वशः ।***

***अनन्तान्युदितान्येवंप्रभुणा कपिलेन हि ।***

***संसारे पच्यमानानि कर्माण्यपि पृथक् पृथक् ।***

अनेन समग्रमितिहासं संक्षेपेण स्मारयति । व्याधत्वादिप्राप्त्या चेतनत्वादिकं गम्यते । तथाशब्दः प्रमाणसमुच्चये । अन्यानि ब्रह्महत्यायाः । पृथक् पृथगुदितानि । एवं चेतनत्वादिना । हीति परमसाङ्ख्यप्रसिद्धिं दर्शयति । कथं चेतनत्वादिना प्रतीतिस्तेषामित्यत उक्तं संसारेति ।

### ***वाक्यार्थचन्द्रिका***

कर्मणां चेतनत्वादिप्रतिपादनस्य प्रकृतानुपयोगित्वादसङ्गतमित्याशङ्क्य निराकरोति ॥ यदेतदिति । अत्र सूत्रे । उक्तं पूर्वपदेनेति शेषः ॥ अजीवस्थेत्याद्युक्तेति । अजीवस्थत्वनिस्सङ्ख्यत्वानादिकालिकत्वरूपोक्तविणविशिष्टानीत्यर्थः ॥ मुक्तेति । चेतनतयाऽभिमतानां कर्मणां मुक्तव्यावृत्तय इत्यर्थः । तत एवाचेतनशरीरत्वादेव ॥ कर्माभिमानिष्विति । धर्माधर्माधिष्ठातृभूतकर्मस्वित्यर्थः ॥ चेतनत्वाद्युक्तधर्मवन्तीति । आदिपदेनाचेतनशरीरत्वस्वकर्मफलभाक्त्वयोः परिग्रहः ॥ तेष्वपि कर्मसु वर्तमानानीति । न केवलं धर्माधर्मरूपाचेतनशरीराधिष्ठातृचेतनकर्मस्वेव वर्तमानानि चेतनत्वाद्युक्तधर्मवन्ति । किन्त्वेवंविधानि चेति चेतनत्वाद्युक्तधर्मवत्त्वेनोक्तकर्मस्वपि वर्तमानानि कर्माण्वं चेतनत्वाद्युक्तधर्मवन्तीत्यपिशब्दार्थः । मूले निस्सीमशक्तित्वे ईशस्येत्येतद्धेतुगर्भं विणमिति भावेन हेतुसमर्पकतया तत्तात्पर्यमाह एवंभूतानामिति । निस्सीमेत्येतावता पूर्तेरुत्तमेत्यनर्थकमित्याशङ्क्य तेन निर्मर्यादत्वलाभेऽप्यप्रतिबद्धत्वासिद्धेस्तत्प्रतिपादकत्वात्तस्य नानर्थक्य मिति भावेन तत्तात्पर्यमाह उत्तमा प्रतिबन्धरहितत्वादिति । विवक्षितकर्मस्वरूपप्रतिपादनस्य कर्मणीत्यादिनैव सिद्धेरेकैवेत्याद्युत्तरग्रन्थानर्थक्यमित्याशङ्क्य कर्मणामुक्तप्रकारत्वस्य प्रामाणिकत्वकथनार्थत्वात्तस्य न तदिति भावेन प्रमाणोक्तिपरतयोत्तरग्रन्थं योजयितुं तदप्रामाणिकत्वशङ्कामुत्थापयति कर्मणामिति । वैयर्थ्यादिप्रसक्त्यैकैवेत्येवकारस्य यथास्थितसम्बन्धानुपपत्तेर्भिन्नक्रमतामाश्रित्य प्रयोजनमाह हरिणैवेत्यादि । मूले वराहग्रहणस्यानर्थक्यमाशङ्क्य परिहरति वाराहेति । वाराहपुराणस्योक्तार्थाप्रतिपादकत्वान्न तदप्रामाणिकत्वशङ्कानिवर्तकत्वमित्यतोऽपेक्षितपूरणेन तस्योक्तार्थप्रतिपादकतामुपदर्शयति चेतनत्वादिरूपेणेति इति ॥ तदेवेति । चेतनत्वादिकमेवेत्यर्थः । कथमनेन चेतनत्वं ज्ञापितमित्यत आह व्याधत्वादीति । आदिपदेन ज्ञानादेः परिग्रहः । एकग्रन्थताभ्रान्तिं परिहरति तथाशब्द इति । प्रमाणान्तरोपन्यासस्तु वाराहपुराणेन ब्रह्महत्यायाश्चेतनत्वादिसिद्धावपि तदतिरिक्तकर्मणां तदसिद्धेस्तत्सिद्ध्यर्थमिति भावेन तथा व्याचष्टे अन्यानीति । पृथगित्येकैकधर्माधिष्ठातृभूतानीति पूर्वं तात्पर्यस्य कथितत्वात्तदनुक्त्वा व्यवहितत्वात्तत्सम्बन्धमात्रमेव दर्शयति पृथगिति । उक्तार्थस्य प्रतिपादकत्वसिद्ध्यर्थमाह एवमिति ।

### ***श्रीनिवासतीर्थीया***

यदेतदत्रोक्तमित्यादि । अत्र धर्माधर्मदर्शनं मूले स एवेत्यारभ्य पश्यन्नित्यन्तेनोक्तम् । बोधयतीत्यनेन तत्प्रेरणम् । तेषामिति फलदानम् । न त इत्यादिना तदप्रेर्यत्वादिकं चोक्तमिति ज्ञेयम् ॥ अधिष्ठानभूतानीति । धर्माधर्मावेवाधिष्ठानभूतौ येषां तानि धार्माधर्माधिष्ठानभूतानि । धर्माधर्मशरीरकाणीति यावदित्यमतिमङ्गलम् ॥ ३२२० ॥

इति श्रीमद्यदुपत्त्याचार्यपूज्यपादाराधकेन श्रीनिवासेन विरचितटीकाऽसङ्गृहीतसुधावाक्यार्थविवरणे तृतीयाध्यायस्य द्वितीयः पादः ॥ ३२ ॥

### ***वाक्यार्थरत्नमाला***

कर्मणां चेतनत्वादीति । धर्मस्य सुखहेतुत्वमपीत्युपासनापादीयानुभाष्यादै तु धर्माधर्मरूपाचेतनस्याचेतनत्वयुक्तयामोक्षसाधनता निराकरिष्यत इति । न विरोधः । वराहपुराणस्योक्तार्थेति । अत्र वराहपुराणस्योक्तार्थकत्वाप्रतिपादकत्वादिति पाठः । वराहपुराणस्य यदुक्तार्थकत्वं चेतनत्वादित्युक्तं कर्मेत्यर्थप्रतिपादकत्वमिति यावत् । तदप्रतिपादकत्वादित्यर्थः । वराहहरिणोदिता ब्रह्महत्येत्येतावन्मात्रेण ब्रह्महत्यायाश्चेतनत्वादिना वराहहरिणोदितत्वालाभादिति भावः । अप्रतिपादकत्वादित्यनन्तरम् एकेनेत्याद्यनुव्याख्यानस्येति पाठः । वराहपुराणस्योक्तार्थेति पाठेऽपि वराहपुराणस्येति करणे कर्तृत्वोपचारेण वराहपुराणेनोक्तो योऽर्थः कर्माचेतनत्वादिस्तत्प्रतिपादकत्वादेकैवेत्यनुव्याख्यानस्येति योज्यम् । कर्माचेतनत्वादिरूपार्थाविशिष्टतया वराहपुराणस्यात्रोक्तिर्नास्तीत्यनेन लभ्यत इति पाठद्वयेऽपि फलत एक एवार्थः । तस्योक्तार्थप्रतिपादकतामिति वक्ष्यमाणतया तस्येत्यनुव्याख्यानार्थ पदमाकृष्यत इति शेषो न पूर्योवा । तथाचैतदनुव्याख्यानस्य प्रामाणिकत्वप्रतिपादनेन निष्प्रमाणकत्वशङ्कानिरासाय प्रवृत्तेरनेन चोक्तार्थस्य प्रमाणगम्यत्वानुक्तेरनेन तच्छङ्कापरिहारायोग इति भावः । अपेक्षितपूरणेनेति । अस्य वाक्यस्य प्रामाणिकत्वसमर्पकतयात्रानुव्याख्यानवाक्ये उक्तस्यापेक्षितत्वादिति भावः । तस्येति । एकैवेत्यनुव्याख्यानस्येत्यर्थः । उक्तार्थेति । वराहपुराणे एकैव ब्रह्महत्या चेतनत्वादिनोक्तेत्युक्तार्थप्रतिपादकतामुपदर्शयतीत्यर्थः । उक्तरीत्या पूरणे एकैव ब्रह्महत्या वराहहरिणा चेतनत्वादिनोक्तेति विशिष्टार्थप्रतिपादकत्वेन वराहपुराणस्यानेनानुव्याख्यानोक्तिलाभादिति भावः। एतेनोक्तानुव्याख्यानस्योक्तार्थप्रतिपादकत्वानुपपत्तिशङ्कोपपादकतया वराहपुराणस्य विशिष्टार्थप्रतिपादकत्वेनात्रानुक्तेरेव वक्तव्यतया वराहपुराणस्योक्तार्थप्रतिपादकत्ववचनायोग इति शङ्कादेरनवकाश इति सूरयो विदाङ्कुर्वन्तु ॥ उक्तार्थप्रतिपादकत्वसिद्ध्यर्थमिति । अत्रापि कपिलेनोदितानीत्यनुव्याख्याने कर्मणाञ्चेतनत्वादिनोदितत्वानुक्तयोक्तानुव्याख्यानस्य कपिलवाक्यं चेतत्वादिनानन्तकर्मप्रतिपादकमित्युक्तार्थप्रतिपादकत्वायोग इत्याशङ्कापरिहारायास्यानुव्याख्यानस्योक्तार्थप्रतिपादकत्वं यथास्यात्तथानुरूपमेवं शब्दव्याख्यानं करोतीत्यर्थः ॥

श्रीमच्छीगुरुराजीयवाक्यार्थचन्द्रिका ॥

भक्तया संसेविताऽनेन प्रीतोऽस्तु गुरुगो हरिः ॥

आनन्दाब्धिप्रजातत्रिदशतरुगुरुश्रीनिवासानुजश्री

विद्याधीशाख्यरत्नाद्भुतविदमृतगोः केशवाचार्यवर्याद्

रुग्मिण्यायां प्रजातस्य विबुधनरसिंहस्य गुर्वीयसौधव्याख्या

पाठादिशोधात्मकविवृतिकृतावन्तगो भक्तिपादः ॥

इति श्रीमत्सकलविद्वच्चक्रचूडामणि श्रीमद्गुरुराजवर्यविरचित

श्रीमन्यायसुधावाक्यार्थचन्द्रिकापाठादिशोधे पाण्डुरङ्गिनरसिंहकृते

तृतीयाध्यायस्य द्वितीयः पादः ॥

