+++
title = "०१ स्वर्गत आगतस्य जीवस्य संसारप्रवेशः"

+++


## ॐ योनेः शरीरम् ॐ

**॥ अथ योन्यधिकरणम् ॥**

**स्वर्गत आगतस्य जीवस्य संसारप्रवेशः**

***ॐ योनेः शरीरम् ॐ***

### ***सुधा***

अत्र सूत्रम् ‘योनेः शरीरमि’ति । तद्य्वाख्यातं भाष्ये । स्वर्गादर्वाग्गते जीवो वृष्टिद्वारा व्रीह्यादिबीजेषु सङ्क्रन्तो रेतस्सि(चंपु)क्पुरुषं प्रविश्य सह रेतसा मातृयोनिद्वारेण जठरं प्रविष्टः कललबुद्बुदादिक्रमेणोत्पन्नं शरीरमाप्नोतीति प्रसिद्धम् । तत्किं तथ्यमुतातथ्यमिति सन्देहः । न तथ्यमिति पूर्वः पक्षः । कुतः । ‘देहं गर्भस्थितं क्वापि प्रविशेत्स्वर्गतो गत’ इत्यादिवचनात् । मान्धातृद्रोणद्रुपदकृपशुकादीनामितिहासपुराणेषु विनैव बीजादिसम्बन्धेन जननदर्शनाच्च । अन्यथासिद्धे चार्थे न बहुकल्पना युक्ता । अतस्ते वैराग्यजनना(यैवा)र्थमेवाध्यात्मविदां वादा’ इति । तथ्यमिति सिद्धान्तः । कस्मात् । ‘मेमेघो भूत्वा वर्षति । त(द्य) इह व्रीहियवा ओष(धिवनस्पतय)धयस्तिलामाषा इति जायन्ते । यो यो ह्यन्नमत्ति । यो वा रेतः सिञ्चति तद्रूपाद् भूय एव भवति । तद्य इह रमणीयचरणा अभ्याशो ह यत्ते रमणीयां योनिमापद्यन्ते’ इत्यादिश्रुतेः । न चादृष्टेऽर्थेन्यथासिद्धिरवकाशवती । न च वचनान्तरलिङ्गदर्शनविरोधः । क्वचिद् बीजादिसम्बन्धाभावस्यापि विद्यमानत्वेन तद्विषयत्वात् । यथोक्तम् । ‘दिवः स्थास्नून् गच्छति’ । ‘स्थावराणि दिवः प्राप्त’ इति श्रुतिस्मृतिभ्यामिति ।

तदिदमयुक्तं व्याख्यानम् । उत्सूत्रत्वात् । यद्यप्यत्र योनिशब्दो बीजाद्युपलक्षणः शक्यो व्याख्यातुं तथाऽपि तत्सम्बन्धनियम एव सूत्रे प्रतीयते । न तु क्वाचित्कस्तदभावोऽपि । यदि च क्वचिद् बीजादिसम्बन्धाभावः स्यात्तदाऽऽकस्मिकत्वं स्यादित्यत आह बीजेति ।

## **अनुव्याख्यानम्**

***॥ ॐ योनेः शरीरम् ॐ ॥***

***बीजपूरुषयोनीनां सङ्गातिनियमोज्खितिम् ॥***

***अथशब्देन भगवानाह ...... ......***

बीजशब्देन व्रीह्यादिकं रेतश्चोच्यते । सङ्गातिनियमोज्ज्ञितिं सम्बन्धातिनियमाभावम् । अयमर्थः । रेतःसिण्योगोऽथेति पूर्वसूत्रादथशब्दोऽत्राप्यनुवर्तते । स च प्रकृतादर्थादर्थान्तरे वर्तते । तथा च योनेः शरीरमापद्यते । क्वचित्तदभावेनापीत्यथशब्देन भगवान्सूत्रकारोबीजादिसम्ब(न्धे नि)न्धनियमाभावं सूत्रितवानित्यतो नोत्सूत्रत्वपर्यनुयोगो युक्त इति ।

यदुक्तमेवं सत्याकस्मिकत्वप्रसङ्ग इति तत्परिहरति कारणतश्चेति ।



**अनुव्याख्यानम्**

***........ ...... कारणतश्च ताम् ॥ ३१२० ॥***

इति श्रीमदानन्दतीर्थभगवत्पादाचार्यविरचिते श्रीमद् ब्रह्मसूत्रानुव्याख्याने तृतीयाध्यायस्य प्रथमः पादः ॥ ३१ ॥

तां च बीजादिसम्बन्धनियमोज्ज्ञितिं कारणत आह । एतदुक्तं भवति । जन्मकारणादृष्टाकृष्टो जन्तुर्बीजादिसम्बन्धेन शरीरमापद्यत इत्युत्सर्गः । स च क्वचिज्खानतपोयोगाद्यतिशयलक्षणेन कारणविशेषेणापोद्यते । यथा क्षुद्रजन्तुयातनाशरीरोत्पत्तावपवाद इति । तथा चोक्तम् । ‘विशोषकारणादेव विशेषाज्जनिरिष्यते । सामान्यजननं चैव नृणां सामान्यहेतुत’ इति । अतो युक्तमेतद्य्वाख्यानमिति

॥ ३१२० ॥

इति श्रीमत्पूर्णप्रमतिभगवत्पादसुकृतेरनुव्याख्यानस्य प्रगुणजयतीर्थाख्ययतिना ॥

कृतायां टीकायां विषमपदवाक्यार्थविवृतौ तृतीयेऽध्यायेऽयं प्रेथमचरणः पर्यवसितः ॥ ३१ ॥

### ***वाक्यार्थचन्द्रिका***

ननु बीजपुरूषयोनीनामित्याद्युत्तरभाष्यमनर्थकम् । न च बीजादिसम्बन्धनियमाभावस्याथशब्दोक्तत्वकथनार्थमेतदिति वाच्यम् । तत्कथनस्याप्यानर्थक्यादित्यतो योनेः शरीरमित्येतत्सूत्रीयभाष्यव्याख्यानसमर्थनार्थत्वात्तस्या नानर्थक्यमित्यभिप्रेत्यैतत्सूत्रोपन्यासपुरःसरं तद्भाष्यव्याख्यानमनूद्य तत्रानुपपत्तिं चाशङ्क्य तत्परिहारेण भाष्यव्याख्यानसमर्थनपरतयोत्तरवाक्यं योजयति अत्र सूत्रमित्यादिना ॥ कललबुद्बुदादिक्रमेणेति । आदौ कललमनन्तरं बुद्बुदमनन्तरं कर्कन्धुरनन्तरं पेश्यण्डमित्यादिक्रमेणेत्यर्थः ।

कललं त्वेकरात्रेण पञ्चरात्रेण बुद्बुदम् ।

दशाहेन च कर्कन्धुः पेश्यण्डं च ततः परम् ।

मासेन तु शिरो द्वाभ्यां बाह्वङ्घ्य्राद्यङ्गविग्रहः ।

नखलोमास्थिचर्माणि लिङ्गछिद्रोद्भवस्त्रिभिः ।

चतुर्भिर्धातवः सप्त पञ्चभिः क्षुत्तृडादय ।

इति वचनादिति भावः । न च वचनान्तरेति । ‘देहं गर्भस्थितं क्वापि प्रविशेदि’त्युदाहृतवचनम् । मान्धात्रादीनां विनैव बीजसम्बन्धेन जननदर्शनं च लिङ्गदर्शनम् । एतदुभयविरोध इति च न वाच्यमित्यर्थः ॥ आकस्मिकत्वं स्यादिति । अत्र तज्जनेरिति शेषः । नन्वत्र सूत्रेऽथशब्द एव नास्ति । सद्भावेऽपि वा तेन कथमुक्तार्थस्य लाभः । येनोत्सूत्रितत्वशङ्कापरिहार इत्यत आह अयमर्थ इति । प्रकृतादर्थादर्थान्तरे वर्तत इति । न च तत्र मानाभावः । यत्रार्थान्तरेऽभिहितेऽर्थान्तरविवक्षया ब्रवीत्यथैवं मन्यस इति तत्रार्थान्तरविवक्षयाऽप्यथशब्दप्रयोगस्यैव तत्र मानत्वादिति भावः ।

ननु यद्युक्तनियमस्तदा कारणतोऽपि न तस्योज्खितिः सम्भवति । तत्सम्भवे च न नियमत्वमित्यतो नियमस्वरूपं कारणविस्वरूपं चोपदर्शयन्नेव तत्सम्भावकमप्याह एतदुक्तं भवतीति ॥ क्वचिदिति । मान्धातृद्रुपदादिष्वित्यर्थः ॥ यथेति । क्षुद्रजन्तवश्च यातनाशरीराणि तेषामुत्पत्ताविति विग्रहः । अत्र च क्षुद्रजन्तुपदं मशकादिशरीरपरम् । यातनाशरीरपदं च नारकिणामिति पूरणेन नारकीययातनाशरीरपरम् । ततश्च मशकादिशरीरोत्पत्तौ यातनाशरीरोत्पत्तौ चोक्तविधस्य चोत्सर्गस्याधर्मविलक्षणेन कारणविशेषेणापवादो यथेत्यर्थः । न च यातनाशरीराणामपि बीजादिसम्बन्धापेक्षत्वान्नाधर्मविसाध्यत्वमिति वाच्यम् । तत्सापेक्षशरीराणामाकल्पमयकुम्भीपाकक्रकचदारणादिदुःखसहनाक्षमत्वेन नारकिशरीराणामपि तत्सहनाक्षमत्वप्रसङ्गात् ॥ तथा चोक्तमिति । न्यायविवरण इति शेषः ॥

इति श्रीमत्पदवाक्यप्रमाणविदामग्रेसराणां श्रीमत्सकलविद्वच्चक्रचूडामणीनां निजशिष्यस्य केशवस्य कृतौ श्रीमन्न्यायसुधाविषमपदवाक्यार्थविवृतौ वाक्यार्थचन्द्रिकायां

तृतीयाध्यायस्य प्रथमः पादः ॥

### ***परिमल ***

अत्रेति । तदन्तरपादे इत्यर्थः ॥ सूत्रमिति । अन्तिमसूत्रमिति ज्ञेयम् । एतत्सूत्रस्वानुव्याख्यानप्रवृत्तौ बीजं ‘एतदयुक्तमि’त्यादिना वक्तुं भाष्योक्तव्याख्यानं ‘तद्धि तथ्यमुतातथ्यमि’त्यादिनाऽनुवदितुं तदुपयुक्तमाह स्वर्गादिति । रेतः सिचमिति । एतेन ‘रेतःसिग्योगोऽथे’ति सूत्रार्थोऽनूदितो भवति ॥ इति प्रसिद्धमिति ।

‘कर्मणा दैवतन्त्रेण जन्तुर्देहोपपत्तये ।

स्त्रियः प्रविष्ट उदरं पुंसो रेतःकणाश्रयः ।

कललं त्वेकरात्रेणे’त्यादिना तृतीयस्कन्धे द्वात्रिंशाध्याये प्रसिद्धमित्यर्थः । तत्र तत्र प्रमाणेषु च प्रसिद्धमित्यर्थः ॥ बहुकल्पनेति । स्वर्गादित्यादिनोक्तेत्यर्थः । धूमो भूत्वेति श्रुतिर्व्याख्याता ‘न स्वाभाव्यापत्तिरुपपत्तेरि’ति सूत्रभाष्यादौ । अभ्याशः शीघ्रम् ॥ यथोक्तमिति । भाष्ये उक्तमित्यर्थ ॥ आकस्मिकत्वमिति । निष्कारणत्वं स्याज् जन्मन इति योज्यम् ॥ ज्ञानतपोयोगादिति । ज्ञानम् अपरोक्षज्ञानम् । तपः कायशोषणादि । योगः समाधिः । आदिपदेन सत्कर्मानुष्ठानादिग्रहः ॥ क्षुद्रजन्त्विति । पिपीलिकादिरूपक्षुद्रजन्तूनां शरीरोत्पत्तौ, (प्राणि)पापिनां यातनाशरीरोत्पत्तौ च यथा बीजादिसम्बन्धनियमो नास्ति तथेत्यर्थः ॥ तथाचोक्तमिति । न्यायविवरण इति योज्यम् ॥ ३१ ॥

इति श्रीमत्सुधीन्द्रगुरुपादशिष्यराघवेन्द्रयतिकृते श्रीमन्न्यायसुधापरिमाख्याने

तृतीयाध्यायस्य प्रथमः पाद; ॥

### ***यादुपत्यम्***

ॐ योनेः शरीरम् ॐ ॥ कललबुद्बुददिक्रमेणेति ।

‘कललं त्वेकरात्रेण पञ्चरात्रेण बुद्बुदम् ।

दशाहेन तु कर्कन्धुः पेश्यण्डं च ततः परम् ।

मासेन तु शिरो द्वाभ्यां बाह्वङ्घ्य्राद्यङ्गविग्रहः ।

नखरोमास्थिचर्माणि लिङ्गच्छिद्रोद्भवस्त्रिभिः ।

चतुर्भिर्धातवः सप्त पञ्चभिः क्षुत्तृडादयः’

इति क्रमेणेत्यर्थः । मेघो भूत्वेत्यादिश्रुत्यर्थस्तु मेघो भूत्वा मेघस्थो भूत्वा प्रवर्षति वर्षान्तर्गतो भवति । ते कर्मणि इह लोके केचिद्व्रीहियवाः केचिदोषधिवनस्पतयः केचित्तिलामाषाः । इतिशब्दोऽन्योपलक्षणार्थः । जायन्तेऽन्याधिष्ठिते व्रीह्यादिशरीरे प्रविशन्ति न तु तदभिमानिनो भवन्ति । यथोक्तम् । ‘अन्याधिष्ठिते पूर्ववदभिलापादि’ति । यो यः पुरुषो ह्यन्नमत्ति, यश्च रेतस्सिञ्चति तद्भूय एव भवति, तमेवानुप्रविशति, तत्तत्र कर्मिषु ये रमणीयचरणाः साधुयज्ञादिमन्तस्त इह भूमौ रमणीयां योनिमापद्येरन् । आपद्येरन्निति यत् तच्चाभ्याशः कालसामीप्येन वत्सरात्पूर्वमेवेत्यर्थ इति । ‘कारणतश्च तामि’ति मूलं स्थापयितुमाह यदि च क्वचिदिति । आकस्मिकत्वं स्यात्तज्जनेरिति शेषः । योगादीत्यत्रादिपदेन पापसङ्ग्रहः । अत एवाह यथा क्षुद्रजन्त्विति । अत्र क्षुद्रजन्तुशब्देन मशकादिकं विवक्षितम् । तदनन्तरं नारकीति शेषः । तथा च क्षुद्रजन्तूनां नारकिणां यातनाशरीरोत्पत्तौ चोक्तनियमस्य प्रकृष्टपापलक्षणेन कारणविशेषेणापवादो यथेत्यर्थः । क्षुद्रजन्तूनां नारकिणां च शरीराणीति संस्थानिसंस्थानभेदविवक्षया भोक्तृभोगायतनभेदविवक्षया वा षष्ठीति ज्ञातव्यः । यातना नरकपीडा तस्यै शरीराणियातनाशरीराणि तेषामुत्पत्तावित्यर्थः । एतच्च किरणावलीरीत्या व्याख्यातम् । वस्तुतस्तु क्षुद्रजन्तवो नीचजीवास्तेषां यानि नरकस्थानि यातनाशरीराणि तेषामुत्पत्तावित्यर्थोऽवगन्तव्यः

॥ ३१२० ॥

इति श्रीमद्वेदेशतीर्थपूज्यपादशिष्ययदुपतिविरचितायां श्रीमन्न्यायसुधाटिप्पण्यां

तृतीयाध्यायस्य प्रथमः पादः ॥

### ***श्रीनिवासतीर्थीया***

ॐ योनेः शरीरम् ॐ ॥ बहुकल्पनेति । ‘स्वर्गादर्वाग्गत’ इत्यादिनोक्तेत्यर्थः । ते वादाः । स्वर्गादर्वाग्गतो देही व्रीह्यादीतरदेहगः’ इत्याद्या वादा इत्यर्थः । अन्यथासिद्धिर् देहं गर्भस्थितं ‘मान्धात्रि’त्यादिनोक्तान्यथासिद्धिरित्यर्थः । वचनान्तरं देहं गर्भस्थितमित्येवंरूपम् । लिङ्गदर्शनं मान्धात्रादिनां विनैव बीजादिसम्बन्धेन जननदर्शनरूपम् ॥ व्याख्यातुमिति । तथा च बीजादिद्वाराप्राप्तयोनेः सकाशाच्छरीरमाप्नोतीति व्याख्याने उक्तार्थलाभान्नोत्सूत्रितत्वशङ्केत्यर्थः ॥ तत्सम्बन्धेति । बीजादिद्वारा योनिसम्बन्धेत्यर्थः । क्वाचित्को मान्धात्रादौ दृष्टः । तदभावो योन्यादिसम्बन्धेन जननाभावोऽपि न प्रतीयते सूत्र इत्यर्थः । क्वचिन् मान्धात्रादौ । तदेवेत्यनन्तरं मान्धात्रादिजनेरित्यर्थः । अपवाद इति । तत्र यथा पापेनापवादस्तथाऽत्रापि क्वचिन्मान्धात्रादौ पुण्यविशेषेणापवाद इत्यर्थः ।

इति श्रीमद्यदुपत्याचार्यपूज्यपादाराधकेन श्रीनिवासेन विरचिते

टीकाऽगृहीतसुधावाक्यार्थविवरणे तृतीयाध्यायस्य प्रथमः पादः ॥

### ***वाक्यार्थरत्नमाला***

व्याख्यानसमर्थनार्थत्वादिति । उत्सूत्रत्वनिराकरणेनोपपन्नत्वसमर्थनार्थत्वादित्यर्थः । इति वचनादिति भाव इति ॥ ...... । मूले विनैव बीजादिसम्बन्धेनेति । अत्र मांधातृद्रोणादिषु सर्वेष्वपि बीजपुरुषयोनिसम्बन्धेषु कश्चनापि नास्तीति नाभिप्रायः । किं तु क्वचित्कस्यचित्सम्बन्धस्य सद्भावेपि सम्बन्धत्रयस्य सर्वत्राभावेन विशिष्टसम्बन्धाभावः सर्वत्र तिष्ठतीत्येव । अत एवोत्तरत्र योनेः शरीरमिति प्रकृतादर्थान्तरे वर्तमानाथशब्देन लब्धार्थकथनावसरे योनेः शरीरमापद्यते । क्वचित्तदभावेनापीति विशिष्टव्यतिरेक एवोक्तः । अन्यथा अरणिमथनोत्पन्नशुके आदिपदोक्तधृष्टद्युम्नादौ चाग्निकुण्डोत्पन्ने सम्बन्धत्रयमध्ये कस्यचिदप्यभावेऽपि मान्धात्रादिषु पुरुषसम्बन्धस्य प्रमदायामेव जरत्कार्वाद्यनुग्रहेणोत्पन्नास्तीकादिषु मातृसम्बन्धस्य पूर्वसिद्धगर्भस्थदेहप्रवेशवत्सुमात्रसम्बन्धमात्रस्य द्रोणद्रुपदकृपादीनां यथासम्भवं पुरुषादिसम्बन्धस्यावर्जनीयसद्भावेन बीजादिसर्वसम्बन्धाभावस्य सार्वत्रिकत्वानुपपत्तिप्रसङ्गात् । विशिष्टाभावस्तु अन्यतमाभावेनेव सर्वाभावेनापि सम्भवतीति न दोष इति ज्ञेयम् । अथासंमितं स्थास्नुभ्यो जायन्त स्थास्नुष्वथापि पुरुष इत्यादि भाष्योदाहृतश्रुतिस्मृतिव्याख्यानरूपतत्वप्रकाशिकायां स्पष्टमेतत् । मांधात्रादीनां बीजादिसम्बन्धेन विना जननप्रतिपादकेतिसहासपुराणवाक्ये तु मूले ओषधिवनस्पतय इति श्रुतिपाठः । अन्याधिष्ठित इति सूत्रीयभाष्ये तथैवोदाहरणात् ।

उदाहृतवचनमिति । अत्र वचनमित्यतः परं वचनान्तरमिति शेषः । वचनान्तरपदव्याख्यानाय प्रवृत्तत्वात् । अत एव जननदर्शनं च लिङ्गदर्शनमिति वक्ष्यतीति ज्ञेयम् । अत्राप्यनुवर्तत इति मूलम् । अत्रैवं योजना ॥ अथशब्दोऽत्रापि योनेरिति सूत्रेऽपि वर्तते । कथं तस्यावृत्तिः प्रत्यक्षस्तदभावावगमादित्यत उक्तमनुवर्तत इति । कस्मादनुवृत्तिरित्यत उक्तं रेत इत्यादीति एतेनान्यत्रानुक्तत्वादत्रापीति कथमिति शङ्कानवकाश इति ज्ञेयम् । अथशब्दस्यानन्तर्याद्यर्थचतुष्टयमध्ये प्रकृतादर्थान्तरत्वनिराकरणपरप्रवृत्तापेक्षयाश्च फलत आनन्तर्याव्यतिरेकादिति साङ्करभाष्यविवरणोक्ताभिप्रायनिराकरणपरनापिप्रकृतादर्थार्थान्तरपदपरत्वाशङ्कानिरासायेत्यादि चन्द्रिकाव्याख्यावसरे स्वोपपादित प्रकारानुसारेणाह । न च तत्र मानाभाव इत्यादिन । क्षुद्रजन्तूनां यातनाशरीराण्यधर्मविसहितेभ्योऽणुभ्यो जायन्ते इति प्रशस्तपादभाष्यव्याख्यानरूपक्षुद्रजन्तूनां मशकादीनाम् इत्यादि किरणावल्यनुसारेण ननु मशकादीनाम् इह सुखमपि अनुभवतां न यातनाशरीराणीत्यत आह । नारकिणामितीति । इत्यादि तर्द्वर्धमानानुसारेणाह । क्षुद्रजन्तवश्च यातनाशरीराणि चेत्यादिना । क्षुद्रजन्तूनां शरीराणीत्यर्थालाभाय नारकिणामितिवत् शरीराणीत्यपि पूरणस्य किरणावल्यभिप्रेतकथनपरशरीराणीत्यध्याहार्यं चेति रुचिदत्तेनोक्तेऽपि क्षुद्रजन्तुपदस्यैव तच्छरीरोपलक्षणत्वाभिप्रायेण क्षुद्रजन्तूनां शरीराणीति किरणावल्यामुक्तत्वात् किमध्याहारेणेत्याशयेनोक्तम् । अत्र च क्षुद्रजन्तुपदं मशकादिशरीरपरमिति । न हि योनिशरीरमाकल्पमयःकुम्भीपाकेत्यादिकिरणावल्यनुसारेणाह । तत्सापेक्षशरीराणामिति । अयःकुम्भीपाकपदेन कुम्भीपाकाख्यनरके कथ्यमानं तप्तं तैलमस्ति । तन्मध्ये यद्यातनं तद्गृह्यते । क्रकचो अयोविकारविशेषः कपाटफलकादिसिध्यर्थः । काष्टद्वैधीकरणीकरणाद्युपायः । तैर्दारणम् । आदिपदेन तैलयन्त्रे निष्पीडनादि गृह्यते । एतेषां दुःखत्वं च तत्साधनत्वमिति बोध्यम् । माघमाहात्म्येकुंभीपाकाद्याः प्रसिद्धाः । पञ्चमस्कन्धीय भागवतेऽपि ॥

आनन्दाब्धिप्रजातत्रिदशतरुगुरुश्रीनिवासानुजश्री

विद्याधीशाख्यरत्नाद्भुतविदमृतगोः केशवाचार्यवर्यात् ।

रुग्मिण्यायां प्रजातस्य विबुधनरसिंहस्य गुर्वीयसौध

व्याख्यापाठादिशोधात्मकविवृतिकृतौ पाद्विरक्तेः समाप्तः ॥

इति श्रीमत्सकलविद्वच्चक्रचूडामणिश्रीमद्गुरुराजवर्यविरचितवाक्यार्थचन्द्रिकाव्याख्यापाठादिशोधेन नरसिंहकृतायां वाक्यार्थरत्नमालायां तृतीयाध्यायस्य प्रथमश्चरणः ॥

**॥ इति योन्यधिकरणम् ॥**

**॥ इति तृतीयाध्यायस्य प्रथमः पादः ॥**

