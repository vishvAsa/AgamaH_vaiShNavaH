+++
title = "०९ योगिवाक्यस्य विप्रलम्भमूलकत्वनिरासः"

+++


## यदि तेऽपि निषिध्यन्ते किं नोक्तिस्ते निषिध्यते

**योगिवाक्यस्य विप्रलम्भमूलकत्वनिरासः**

**यदि तेऽपि निषिध्यन्ते किं नोक्तिस्ते निषिध्यते**

### **सुधा**

ननु तदीयं मोक्षविषयं प्रत्यक्षं परेषां कुतः सिद्धम् । तद्वाक्यादिति चेन्न । तेषां विप्रलम्भकत्वोपपत्तेरित्यत आह यदीति ।

## **अनुव्याख्यानम्**

***यदि तेऽपि निषिध्यन्ते किं नोक्तिस्ते निषिध्यते ॥***

विप्रलम्भो हि प्रयोजनमूलो भवति । न च तेषां प्रयोजनानुसन्धानं सम्भवति । आप्तसमस्तैश्वर्यत्वात् । प्रयोजनान्तरस्य चाप्रमितत्वात् । एवंभूता अपि ते योगिनो यदि विप्रलम्भका इति निषिध्यन्ते । तदीयं वाक्यं विप्रलम्भमूलत्वेन निराक्रियत इति यावत् । तदा तेत्वदभ्युपगता लोकायताचार्योक्तिः किं तथैव न निषिध्यते । साऽपि विप्रलम्भमूलेति कल्पयित्वाऽनादरणीया स्यात् । अविशेषादिति यावत् ।

एतेनैतदपि निरस्तम् । विप्रकर्षवशादस्माभिरनुपलभ्यमाना अपि योगिनस्तन्माहात्म्यं तदीयं स्वप्रत्यक्षविषयं वाक्यं चास्माभिः कुतोऽवगन्तव्यम् । इतिहासपुराणेभ्य इति चेन्न । तेषामप्रमाणत्वादिति ॥ दोषदर्शनेन हि तेषामप्रामाण्यं कल्प्यम् । न च तत्र प्रमाणमस्ति । वाक्यत्वेनैव प्रामाण्यप्रतिषेधे लोकायताचार्योक्तेरपि तत्प्रतिषेधप्रसङ्गादिति ।

### **वाक्यार्थचन्द्रिका**

ननु च वसिष्ठादीनां मोक्षविषयकप्रत्यक्षस्यास्मान्प्रति किं प्रत्यक्षेण सिद्धिः किंवा तद्वाक्यादिति विकल्प्याद्यं दूषयति परेषामिति । परबुद्धेः परं प्रत्यप्रत्यक्षत्वान्न प्रत्यक्षेण तत्सिद्धिरिति भावः । द्वितीयं शङ्कते तदिति । किमत्र प्रयोजनं विनैव विप्रलम्भोऽभिमत उत प्रयोजनापेक्षयेति विकल्पं मनसि निधाय प्रयोजनं विना विप्रलम्भादृष्टेर्नाद्य इत्याह विप्रलम्भो हीति । द्वितीयप्रयोजनं दृष्टमैश्वर्यादिकं किंवाऽन्यदिति विकल्प्याद्यं दूषयति आप्तेति । द्वितीयं प्रत्याह प्रयोजनान्तरस्य चेति । ननु विप्रलम्भमूलत्वेन तदीयमोक्षप्रत्यक्षविषयकवाक्यनिराकरणेऽपि योगिनामनिराकरणाद्यदि तेऽपि निषिध्यन्त इत्यसदनुवाद इत्यतोऽस्य तत्रैव तात्पर्यान्नासदनुवादत्वमित्यभिप्रेत्य तत्तात्पर्यमाह एवम्भूता इत्यादिना । ननु यत्र वसिष्ठादीनां तथोक्तेर्विप्रलम्भमूलकत्वं तत्र लोकायताचार्योक्तेर्विप्रलम्भमूलकत्वमिति विव्याप्तौ दृष्टान्ताभावेन तादृशव्याप्त्यसिद्ध्या मूलशैथिल्यात्प्रसङ्गाभासोऽयमित्याशङ्क्य विव्याप्त्यभावेऽप्यविलक्षणसामान्यव्याप्तेर्भावान्न मूलशैथिल्यमित्याशयेनोक्तमविशेषादिति । एतदित्युक्तं विवृणोति विप्रकर्षेति । एतेनेत्युक्तं विवृणोति दोषेति । इतिहासपुराणादेरप्रामाण्यं किं दोषमूलकत्वप्रयुक्तं किंवा तेन विनैव तत्र द्वितीयस्यातिप्रसङ्गपराहतत्वात् । आद्य एवाङ्गीकार्य इत्याह दोषेति । अस्तु तर्हि विप्रलम्भादिदोषमूलकत्वादेव तदप्रामाण्यमित्यतो दोषवत्त्वसाधकप्रमाणाभावेन तदसिद्धेर्न तेन तदप्रामाण्यसिद्धिरित्याह न चेति । विमतं दोषमूलं वाक्यत्वादिति वाक्यत्वस्यैव तत्र प्रमाणत्वात्कथं प्रमाणाभाव इत्यत आह वाक्यत्वेनैवेति ।

### **परिमल** 

इत्येतत्कुतो निरस्तमित्यत एतेनेत्युक्तं व्यनक्ति दोषदर्शनेनेति ।

### **श्रीनिवासतीर्थीया**

एतेनेत्युक्तं विशदयति दोषदर्शने हीत्यादिना ॥ तत्रेति । लोकायताचार्यवचसीत्यर्थः ।

