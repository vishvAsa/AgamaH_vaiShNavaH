+++
title = "१२ लोकानां धर्माद्यभावसाधनस्य अनर्थहेतुत्वम्"

+++


## वृथा वाचं वृथा हन्याद्यदि तस्य किमुत्तरम्

**लोकानां धर्माद्यभावसाधनस्य अनर्थहेतुत्वम्**

**वृथा वाचं वृथा हन्याद्यदि तस्य किमुत्तरम्**

### **सुधा**

वैदिकानां धर्माधर्मव्यवस्थापकैर्वचनैरुपरुद्धकामभोगानां प्राणिनां धर्माद्यभावप्रतिपादनेन कामोपभोगोपरोधनिवृत्तिरूपपरोपकारस्तावदाचार्यस्य प्रयोजनमस्ति । यद्यप्युपकारा न स्वरूपेण प्रयोजनम् । नाप्यदृष्टहेतुत्वेन । तथाऽप्युपकर्तारं प्रत्युपकुर्वन्त्येव । विनेयानां च कामोपभोगोपरोधनिवृत्तिरेवास्ति प्रयोजनम् । तत्कथं वृथात्वमित्यत आह वृथा वाचमिति ।

## **अनुव्याख्यानम्**

***वृथा वाचं वृथा हन्याद्यदि तस्य किमुत्तरम् ॥***

अत्र वृथावाचमिति साध्यनिर्देशः । एवमपि वृथावाक्त्वं न परिहार्यमिति । अदृष्टप्रयोजनरहितवाचमिति वा । यदि कश्चित्तमाचार्यं विनेयं वा वृथैव हन्यात्तदा तं प्रति तस्य किमुत्तरम् । न किञ्चित् ।

एतदुक्तं भवति । न स्त एव धर्माधर्मौ, अतस्त्वया निरङ्कुशेन कामोपभोगः करणीय इत्याचार्येण बोधितोऽन्तेवासी तदीयकमनीयकान्ताद्यपहारार्थं तं हन्यादेव, तदाऽस्य का प्रतिक्रिया । उपकर्तुरपकारो महाप्रत्यवायहेतुरिति छान्दसोक्तेस्तेनैव त्याजितत्वात् । उपकर्तारं प्रत्युपकुर्वन्तीत्येतदपि धर्मादिवासनायां सत्यामेव । सा तु तेनैव निश्शेषिता । अतो नास्त्येवाचार्यस्य प्रयोजनम् । प्रत्युत स्वजीवनहानिलक्षणोऽनर्थ एव । एवं विनेयानामप्यन्योन्यधनवनिताद्यपहाराय परस्परवधादावेव प्रवृत्तिर् न तु कामोपभोगावसरः । महताऽनथेर्नाक्रान्तोऽल्पीयान्कामोपभोगोऽनर्थ एवेति ।

### **वाक्यार्थचन्द्रिका**

न स्वरूपेणेति । सुखदुःखाभावेतरत्वादिति भावः ॥ नापीति । तदनङ्गीकारादिति भावः ॥ विनेयानां चेति । शिष्याणामित्यर्थः ॥ साध्यनिर्देश इति । उद्देश्यविणतया प्रतीतमपि वृथावाक्त्वं साध्यतयैव विवक्षितमित्यर्थः । तदेवोपदर्शयति एवमपीति । भावप्रधानत्वाश्रयणे लक्षणा भवतीत्यपरितोषादाह अदृष्टेति । ननु प्रतिपाद्यप्रतिपादकायोः शङ्कितप्रयोजननिरासस्य मूलात्स्पष्टमप्रतीतेः कथमेतेन वृथावाक्त्वरूपसाध्यसिद्धिरित्यत आह एतदुक्तं भवतीति । ननूपकर्तुरपकारस्य महाप्रत्यवायहेतुत्वात्कथमुपकर्तारमाचार्यं हन्यादित्यत आह उपकर्तुरिति ॥ तेनैवेति । आचार्येणैवेत्यर्थः ॥ त्याजितत्वादिति । धर्माधर्माभावप्रतिपादनेनेति शेषः । ननु तथापि ये हिंसादिना धनवनितादिकं लभन्ते तेषामस्त्येव कामोपभोग इति कथं तस्यानवसर इत्यतस्तेऽपि ततोऽपि बलवत्तरैरन्यैर्हिंस्यन्त एवेत्यतो महताऽनर्थेनाक्रान्तत्वान्नासौ प्रयोजनमित्याह महतेति ।

### **परिमल** 

विनेयानां चेति । शिष्याणामित्यर्थः । साध्यनिर्देशरूपतां व्यनक्ति एवमिति । हेतुगर्भतामुपेत्याह अदृष्टेति ॥ छान्दसोक्तेरिति । वैदिकानामुक्तेरित्यर्थः ॥ निश्शेषितेति । शेषोऽपि यथा नास्ति तथा कृतेत्यर्थः ।

### **यादुपत्यं**

विनेयानां शिष्याणाम् ॥ साध्यनिर्देश इति । उद्देश्यविणतया प्रतीतस्यापि वृथावाक्त्वस्य साध्यतैव विवक्षितेत्यर्थः । एतदेव दर्शयति एवमपीति ॥ अदृष्टप्रयोजनेति । अस्मिन्पक्षे हेतुगर्भमिदं विणमिति बोध्यम् ।

### **श्रीनिवासतीर्थीया**

न स्वरूपेणेति । सुखदुःखावाप्तिहान्योरन्यतरत्वाभावादिति भावः । उपकुर्वन्ति द्रव्यदानादिना ।

