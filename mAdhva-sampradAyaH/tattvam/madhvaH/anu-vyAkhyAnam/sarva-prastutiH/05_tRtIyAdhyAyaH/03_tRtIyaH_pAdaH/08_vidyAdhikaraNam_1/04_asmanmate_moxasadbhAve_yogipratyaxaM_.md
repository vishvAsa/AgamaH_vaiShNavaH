+++
title = "०४ अस्मन्मते मोक्षसद्भावे योगिप्रत्यक्षं प्रमाणम्"

+++


## तत्केन मानेन दृष्टं

**अस्मन्मते मोक्षसद्भावे योगिप्रत्यक्षं प्रमाणम्**

**तत्केन मानेन दृष्टं**

### **सुधा**

मा भूत्प्रमाणाभावेन मोक्षाभवनिश्चयः । तत्सद्भावनिश्चयोऽपि दुर्घट एव । प्रमाणाभावात् । तावत्तत्र प्रत्यक्षं प्रमाणम् । परपुरुषवर्तिनोः परमानन्ददुःखाभावयोः परप्रत्यक्षस्य सामर्थ्याभावात् । स्वनिष्ठस्तु तदभाव एव प्रत्यक्षेणेक्ष्यते । नापि प्रत्यक्षादन्यत् । तत्प्रामाण्यासिद्धेः । ततश्च साधकबाधकप्रमाणाभावादप्रतिपत्तिर्नित्यसंशयो वा मोक्षे स्यादिति नोपासनानुष्ठानं सम्भवतीति । मैवम् । प्रत्यक्षेण तावन्मोक्षनिश्चयोपपत्तेः ।

### **वाक्यार्थचन्द्रिका**

अप्रतिपत्तिर्नित्यसंशयो वेति । पदार्थमात्रस्याज्ञानसंशयनिश्चयरूपत्रितयान्यतमविषयत्वनियमान्मोक्षविषये साधकबाधकप्रमाणाभावेन तद्विषयकसत्त्वासत्त्वनिश्चयासम्भवात् । तस्य निश्चयाविषयत्वसिद्धौ निश्चयाविषयस्य पदार्थस्याज्ञानसंशयान्यतरमात्रविषयतानियमान्मोक्षविषयेऽज्ञानं संशयो वा स्यादित्यर्थः । अज्ञानस्य ज्ञानमात्रनिवर्त्यतया निश्चयरूपज्ञानेनेव संशयरूपेणापि तेन तन्निवृत्त्यवश्यम्भावात् । प्रकृते तु साधकबाधकप्रमाणाभावेन तन्निश्चयाभावात्तेनाज्ञाननिवृत्त्यसम्भवेऽपि संशयेनैव निवृत्तेः सम्भवेन नित्यमप्रतिपत्तिः स्यादित्यनापाद्याप्रतिपत्तिमात्रमेवापादितम् । संशयस्य तु निश्चयमात्रनिवर्त्यत्वेन प्रकृते च साधकबाधकप्रमाणाभावेन कोटिद्वयनिश्चयस्याप्यसम्भवेन निवर्तकाभावात्संशयनिवृत्यसम्भवेन नित्यसंशयः स्यादिति नित्यत्वेन संशयो विशेषित इत्यवधेयम् ।

### **परिमल** 

सुखदुःखाभावयोरुक्तिर्दृष्टान्ततयोपयुज्यते तदभाव एवेति । प्रागुक्तरूप(मोक्षाभा)स्याभाव एवेत्यर्थः । सुखदुःखाभावाभाव एव सुखदुःखे एवेत्यर्थ इत्येके ॥ बाधकेति । मोक्षाभावग्राहिप्रमाणरूपबाधकेत्यर्थः ।

### **श्रीनिवासतीर्थीया**

बाधकेति । मोक्षानङ्गीकार इत्यर्थः ।

### **वाक्यार्थरत्नमाला**

अज्ञानसंशयनिश्चयरूपत्रितयान्यतमेति पाठः । त्रिकाराभावो लेखकागतः । सत्वासत्वेति । साधकप्रमाणेहि सति सत्वनिश्चयः बाधके च सति असत्वनिश्चय इति विवेकः । निश्चयाविषयत्वेति । सत्वेन वाऽसत्वेन वा निश्चयेत्यर्थः । तन्निश्चयाभावेनेति । सत्वासत्वाभ्यां मोक्षनिश्चयाभावेनेत्यर्थः । संशयेनैवेति ॥ वादिविवादादिना आसादितेनेति शेषः । कोटिद्वयेति । सत्वासत्वरूपकोटिद्वयेत्यर्थः । अत्र सत्वासत्वयोर्भावाभावरूपत्वादेकत्र साधके वाधके वासति कोट्यन्तराभावतद्भावयोर्निश्चयोऽपि भवितुं युक्तम् । स्थाणुत्वपुरुषत्वयोस्तु तदभावादेकत्र साधकादावपि नापरनिर्णयः । तृतीयस्य वल्मीकत्वादेरपि सम्भवात् । यदा तु कोटिद्वयस्यैवोपस्थितिस्तदा तत्रापि उक्तरीत्या कोट्यन्तरनिर्णयो युज्यत एव । अप्रतिपत्तौ नित्यत्वविणानुपादानसंशये तदुपादाने च निमित्तमाह । अज्ञानस्येत्यादिना ॥

