+++
title = "०२ चार्वाकेण मोक्षाभावप्रतिपादनम्"

+++


## भोगः

**चार्वाकेण मोक्षाभावप्रतिपादनम्**

**भोगः**

### **सुधा**

तर्हि कः पुरुषार्थोऽस्तीत्यत आह भोग इति ।

## **अनुव्याख्यानम्**

***भोगः ....... ...... ......***

स्त्रक्चन्दनादिविषयसुखानुभवो भोगः स पुरुषार्थोऽस्तीति प्राहुरिति सम्बन्धः । भोगश्चैहिक एव न तु स्वर्गादिगत इत्याह शरीरेति ।

**अनुव्याख्यानम्**

***..... शरीरपर्यन्तं ..... .......***

शरीरपातपर्यन्तमित्यर्थः । कुतः स्वर्गापवर्गयोरसत्त्वमित्यत आह भस्मीभाव इति ।

**अनुव्याख्यानम्**

***....... ...... भस्मीभावस्ततो भवेत् ॥***

***इति ....... ...... ........***

ततः पातानन्तरं शरीरस्य भस्मीभावो भवेत् । इदमुक्तं भवति । शरीरपातोत्तरकालमात्मनः स्वर्गापवर्गौ वक्तव्यौ । आत्मा च न शरीरातिरिक्तोऽस्ति । शरीरं च पातोत्तरकालं नश्यत्येव । ततः कस्य तौ स्यातामिति । इति प्राहुरिति सम्बन्धः । शङ्कासमाप्तौ वेतिशब्दः ।

### **वाक्यार्थचन्द्रिका**

तर्हीति । मोक्षस्यापुरुषार्थत्व इत्यर्थः । सर्वथा पुरुषार्थता नास्तितायाश्च समयत्वव्याघातकतयाऽनुपपन्नत्वादिति भावः ॥ विषयसुखेति । तज्जन्यसुखेत्यर्थः । वैषयिकसुखानुभवरूपभोगस्यैहिकामुष्मिकसाधारण्येन पुरुषार्थतायाः सिद्धान्तिनाभ्युपगमान् नास्य निरस्यताप्रयोजकवैषम्यसमर्पकत्वमित्यतस्तदुपपादयति भोगश्चेति । ननु शरीरपातानन्तरं तस्य भस्मीभावात्स्वर्गानुपपत्तावपि तत्पूर्वं शरीरस्यैव स्वर्गापवर्गौ भविष्यतः पातानन्तरं भस्मीभूतत्वाच्छरीरस्य तदनुपपत्तावप्यात्मनो न तदनुपपत्तिरित्यत आह इदमुक्तं भवतीति ॥ वक्तव्याविति । तयोरेतद्देहानुपभोक्तव्यत्वादिति भावः ।

### **वाक्यार्थरत्नमाला**

तदुपपादयतीति । तदुपपादकतयोत्तरमूलं योजयतीत्यर्थः । तदनुपपत्तावपि वा आत्मनो न तदनुपपत्तिरिति वाशब्दघटितः पाठः । वाशब्दाभावे वा तदर्थान्तर्भावेनैव तदनुपपत्तावपि वेति योज्यम् । अनुपभोक्तव्यत्वादिति । उपभोक्तुमयोग्यत्वादित्यर्थः ।

