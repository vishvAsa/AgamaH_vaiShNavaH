+++
title = "०५ महत्तमपुरुषप्रत्यक्षेण मोक्षनिश्चयो युक्तः"

+++


## घटते मुक्तिदृष्टिस्तु पुरुषेण महीयसा

**महत्तमपुरुषप्रत्यक्षेण मोक्षनिश्चयो युक्तः**

**घटते मुक्तिदृष्टिस्तु पुरुषेण महीयसा**

### **सुधा**

ननूक्तमत्र प्रत्यक्षस्य तत्र सामर्थ्यं नास्तीति तत्राह घटत इति ।

## **अनुव्याख्यानम्**

***घटते मुक्तिदृष्टिस्तु पुरुषेण महीयसा ।***

यद्यपि प्राकृतानां प्रत्यक्षं न मोक्षं गोचरयितुं क्षमते । तथाऽपि महत्तमपुरुषप्रत्यक्षेण मोक्षनिश्चयो युज्यत एव । तदीयप्रत्यक्षावगमश्च परेषां तद्वाक्येन भविष्यतीति भावः । ननु कर्तृकर्मणोः कृतीत्यत्र षष्ठ्या भवितव्यं कथं तृतीया । विवक्षायां षष्ठी विहिता । न चात्र विवक्षेति चेन्न । अस्मिन्योगे ग्रहणस्य निवृत्तत्वात् । उच्यते । हेतावेषा तृतीया । न कर्तरि करणे वा । महीयसा पुरुषेण हेतुना करणेन वा तदीयप्रत्यक्षेणेति यावत् । इतरेषां मुक्तिदृष्टिर्मुक्तिसद्भावनिश्चयो घटत इति । यद्वा मुक्तिविषया प्रत्यक्षदृष्टिर्घटते । कथम् । यतो महीयसा पुरुषेणेक्ष्यते मोक्ष इति वदाम इति योजना । अथवा क्रियमाणेति पदाध्याहारे न दोषः ।

### **वाक्यार्थचन्द्रिका**

भवितव्यमिति । दृष्टिरिति क्तिन्प्रत्ययस्य कृत्प्रत्ययत्वेन कृद्योगान्महीयसः पुरुषस्य च दर्शनकर्तृत्वात्तत्र षष्ठ्यां सत्यां ‘घटते मुक्तिदृष्टिस्तु पुरुषस्य महीयस’ इति भवितव्यम् । कर्तृकर्मणोः कृतीति प्राप्तषष्ठ्याः कर्तृकरणयोस्तृतीयेति प्राप्ततृतीयापवादकत्वादिति भावः। नन्वधीगर्थदयेषां कर्मणीत्यादाविव कर्तृकर्मणोः कृतीत्यत्रापि ग्रहणानुवृत्तेस् त्वेन विवक्षितयोः कर्तृकर्मणोरेव षष्ठ्या अनेन विधानात्तदविवक्षायां कथं षष्ठीप्राप्तिरिति शङ्कते शेषेति ॥ अस्मिन्योग इति । कर्तृकर्मणोः कृतीति सूत्र इत्यर्थः ॥ निवृत्तत्वादिति । ज्ञापकं चात्र पुनः कर्मग्रहणमेव । अन्यथा कर्तरि च कृतीत्येवावक्ष्यत् । चकारात्कर्मणीत्यनुकर्षसम्भवात् । ग्रहणस्य निवृत्तौ तु तत्सम्बद्धकर्मग्रहणस्यापि निवृत्तत्वात्कर्तव्यमेव कर्मग्रहणम् । अत एव च कृद्योगवार्तिकस्याप्यनारम्भसिद्धिः । अन्यथा हि कर्तृकर्मणोः कृतीत्येतद्विषयेऽपि षष्ठी इत्यनेनैव षष्ठीसिद्धेरस्य सूत्रस्य वैयर्थ्यापत्त्या षष्ठी भवत्येव श्रूयत एव न लुप्यत इति समासप्रयुक्ततल्लोपनिषेधकत्वेनैव योगस्य सार्थकताया उपवर्णनीयत्वादेतत्प्रतिषिद्धसमासप्रतिप्रसवरूपेण कृद्योगवार्तिकस्यारम्भोप्यावश्यक एव स्यात् । ग्रहणनिवृत्तौ तु कारकषष्ठ्या लक्षणान्तराप्राप्ताया एवानेन विधानेनैतदारम्भवैयर्थ्याऽन्यथानुपपत्तिमूलकस्य समासप्रयुक्तलोपनिषेधेन समासनिवृत्तिफलकनियमस्यासिद्ध्या कृद्योगवार्तिकानारम्भसम्भवात् । ततश्च यत्कर्मैव कर्म न कर्मणस् त्वेन विवक्षाऽस्ति तत्रैव कर्मणि षष्ठी स्यादिति लभ्यते । तत्समानन्यायत्वाच्च कर्तुरपि तत्त्वेन विवक्षा यत्र नास्ति तत्रैव षष्ठी भवतीति पर्यवसानान्न इत्यस्याप्यस्मिन् सूत्रेऽनुवृत्तिरित्यवर्जनीयैव षष्टीप्राप्तिरिति भावः ।

कर्तृकर्मणोः कृतीति कर्तरि षष्ठ्याः कर्तरि तृतीयापवादकत्वेऽपि हेतौ करणे वा या तृतीया तदपवादकत्वाभावात्पुरुषेणेति तृतीयायाश्च हेतौ करणे वा तृतीयात्वेन कर्तरि तृतीयात्वाभावान्न षष्ठ्या तद्बाध इति समाधत्ते उच्यत इति । पुरुषप्रत्यक्षस्य हेतुत्वकरणत्वयोः सद्भावेऽपि पुरुषस्यातादृशत्वात्कथं करणादावेषा तृतीया स्यादित्यतोऽत्र लक्षणया पुरुषपदस्य तत्प्रत्यक्षपरत्वेन पुरुषपरत्वाभावाद्भवत्येवेयं करणादौ तृतीयेत्याशयेनाह तदीयप्रत्यक्षेणेति यावदिति । तदीयेति लक्षणाबीजशक्यसम्बन्धोपदर्शनम् । अत्र पक्षे पुरुषपदस्य तत्प्रत्यक्षोपलक्षणत्वाश्रयणं भवतीत्यपरितोषात् पुरुषपदस्य मुख्यार्थत्वमभ्युपगम्यैव प्रकारान्तरेण तृतीयोपपत्तिमाह यद्वेति । तथा च पुरुषेणेत्यस्य मुक्तिदृष्टिरिति कृद्योगाभावान्न षष्ठीप्राप्तिरिति भावः । अस्मिन्नपि पक्षे ईक्ष्यत इति क्रियान्तराध्याहारवाक्यभेदौ समाश्रयणीयौ भवत इत्यरुच्या क्रियान्तरमात्रमध्याहृत्यैकवाक्यतया समाधत्ते अथवेति ॥ न दोष इति । कृद्योगाभावान्न षष्ठीप्राप्तिलक्षणो वाक्यभेदापत्तिलक्षणो वा दोष इत्यर्थः ।

### **परिमल** 

परेषामिति । मोक्षद्रष्टृमहत्तमपुरुषादन्येषामित्यर्थः ॥ अत्र षष्ठ्या भवितव्यमिति । पुरुषेणेत्यादौ पुरुषस्येत्यादिरूपेण भाव्यम् । कृत्प्रत्यययोगे कर्तरि कर्मणि षष्ठी भवतीति द्वितीयस्य तृतीयपादे कृद्योगे षष्ठीविधातादिह च दृष्टिरिति क्तिन्प्रत्ययस्य कृततिङिति कृत्संज्ञकत्वात्पुरुषस्य कर्तृत्वादित्यर्थः । ननु तत्सूत्रे पूर्वेक्तात् षष्ठी इति सूत्राद् इत्यनुवर्तते । तेन कर्त्रादिकारकव्यतिरिक्तस्वस्वामिभावादिसम्बन्धरूपविवक्षायामेव कृद्योगे षष्ठी विहिता । पुरुषस्य कर्तृकारकतया त्वाभावात् षष्ठी न भवतीतितटस्थचोद्यमनूद्य निराह विवक्षायामिति ॥ निवृत्तत्वादिति । इति निवृवमिति वृत्त्यादावुक्तेरिति भावः ।

### **यादुपत्यं**

विवक्षायामिति । कारकप्रातिपदिकार्थादन्योऽर्थः स्वस्वामिसम्बन्धादिः स्तद्विवक्षायामित्यर्थः ॥ न चात्र शेषेति । कर्तृत्वस्यैव विवक्षितत्वादिति भावः ॥ ग्रहणस्येति । इति निवृत्तमिति काशिकायामुक्तत्वादिति भावः ॥ ईक्ष्यत इति । क्रियमाणे इति चाध्याहारे कृद्योगाभावान्न षष्ठीप्राप्तिरिति भावः ।

### **श्रीनिवासतीर्थीया**

प्राकृतानाम् अस्मदादीनाम् ॥ षष्ठ्येति । दृष्टिरिति कृदन्तत्वेन कृद्योगसद्भावात्तद्योगे कर्तरि षष्ठ्या विहितत्वात्पुरुषस्येति वाच्यमित्यर्थः । ननु कर्तृकर्मणोः कृतीति इति पूर्वसूत्राच्छेष इत्यनुवर्तते । तथा च कृद्योगे कर्तृकर्मत्वाविवक्षयाविवक्षायां षष्ठी स्यादिति सूत्रार्थः । तथा च प्रकृते पुरुषस्य कर्तृताया विवक्षितत्वेन त्वविवक्षाया अभावान्न कर्तृकर्मणोः कृतीति सूत्रस्य प्रसक्तिरतो युक्ता तृतीयेति शङ्कते विवक्षायामिति । योगे कर्तृकर्मणोरिति सूत्रे ॥ इति । निवृत्तमित्युक्तत्वादित्यर्थः । तथा च कृद्योगे कर्तृकर्मत्वविवक्षायां षष्ठीविधानात् षष्ठ्यैव भवितव्यमित्यर्थः । करणे वेत्यनन्तरं तृतीयेति वर्तते । ननु पुरुषस्य कर्तृत्वात्कथं तस्य करणत्वमित्यत आह तदीयप्रत्यक्षेणेति यावदिति ॥ क्रियमाणेति । तथा च पुरुषेण क्रियमाणा उत्पाद्यमाना मुक्तिर्दृष्टिरित्यर्थः । तथा च पुरुषेणेत्यस्य दृष्टिरित्यनेनान्वयाभावेन कृद्योगाभावान्न षष्ठीशङ्काप्राप्तिरिति भावः ।

### **वाक्यार्थरत्नमाला**

कृत्प्रयत्वेनेति । कृदतिङि्ङति तिङ्वर्जितधात्वधिकारविहितस्य कृत्प्रत्ययत्वादिति भावः ॥ षष्ट्यामिति ॥ तिङाद्यनुक्ते कर्तरि कर्तृकर्मणो नित्यत्वेन तद्विधानाद् दृष्टिरित्यत्र च भावे क्तिन्नन्तत्वेन कर्तुरनभिधानादिति भावः । अधीगर्थदयेशां कर्मणीत्यादाविवेति । एतच्च ग्रहणस्य कर्मणीत्यनेन सम्बन्धोऽधीगर्थेति सूत्रेऽस्तीति दर्शयितुं तस्यादावुपादानम् । तत्सूत्रीयकर्मग्रहणस्यैव कर्मणोः कृतीत्यत्र चकारेणानुवृत्तिशङ्का तत्परिहारादिविचारस्याकरेऽत्र च प्रवर्त्तनात् । न तु काशिकायाम् । एतत्सूत्र एव इति व्याख्यानाज् ज्ञोविदर्थस्य करण इति सूत्रपूर्वे च तथा व्याख्यानाभावादधीगर्थेत्येतत्सूत्रमारभ्यैव
इत्यस्यानुवृत्तिरिति भावेन न निर्धारणसूत्रीयमञ्जर्यामत्राहुः । ज्ञो विदर्थस्य करण इत्यादिके प्रकरणे इति वर्तते इत्यादेः प्रतिपादिततया ब्रह्मजिज्ञासापदे कर्मणि षष्टीविचारटीकायां ज्ञो विदर्थस्य करण इत्यादीत्युक्ततया च पूर्वसूत्रेऽपि ग्रहणानुवृत्तिसिद्धेः । अत एवात्र सर्पिषो ज्ञानमित्याद्युदाहृतम् । तथाचाधीगर्थेत्यादावित्यत्राधीगर्थेत्यस्यादिरधीगर्थेत्येतदादिर्यस्येति च तत्पुरुषबहुव्रीह्योः स्वतन्त्रेणोपादानाज् ज्ञो विदर्थस्येत्यस्यापि सङ्ग्रहो व्याख्यातुं शक्य इति पुरुषाश्रयणेनोक्तसूत्रस्य बहुव्रीह्याश्रयणेन चादिपदेन कृञः प्रतियत्ने । रुजार्थानां भाववचनानामज्वरेः । आशिषि नाथः । जासिनिप्रहणनाटक्राथपिषां हिंसायाम् । व्यवहृपणोः समर्थयोः । कृत्वोऽर्थप्रयोगे कालेऽधिकरणे इति षट्सूत्र्याः परिग्रहो लब्धः । दिवस्तदर्थस्येत्यादौ तु मध्यगतेऽपि न ग्रहणानुपपत्तिः । उक्तं च मञ्जर्यां दिवस्तदर्थस्य सूत्रे । अत्र इति नानुवर्तत इत्यादि । रमायामप्युक्ताष्ट सूत्र्यां ग्रहणानुवृत्तिनिमित्तेन समासनिवृत्तिफलकतया न व्याख्येत्याद्युक्तम् । अत्र वृत्तौ करणे त्वेन विवक्षित इत्यादिशेष्यामपादं स्पष्टमिति ज्ञेयम् ।

नन्वधीगर्थेत्यादिविषये भ्रातुः स्मरति मातुः स्मृतमित्यादौ लादिकं मात्रा स्मर्यत इत्यादौ कर्मण्यपि लादिकमिष्यते । तच्च कर्मणि षष्टीप्रयोगेऽपि सकर्मकत्वानपायादकर्मत्वप्रयुक्तलः कर्मणि च भावे चाकर्मकेभ्य इत्यादि भावे निमित्तं कथं स्यादिति चेन्न । कर्मणोऽकर्मवद्भावाश्रयणेन भावे लादेरभ्यनुज्ञानात्प्रकृते भावे लादिः सम्भवतीत्याशयेनोक्तं त्वेन विवक्षितम् इति । क्तस्य च वर्त्तमान इति सूत्रे कर्मादीनामविवक्षा इति भाष्योक्तेः कर्मत्वादिना रूपेणाविवक्षित इत्यर्थः । कर्मत्वविवक्षायां तु माता स्मर्यत इत्यादिकमपि भवति । स्पष्टं चेदं शेष्यां विकासे चेति ज्ञेयम् । इति निरस्तम् । पुनः कर्मत्वादिग्रहणादितरथा हि कर्त्तरि च कृतीत्येव ब्रूयादिति काशिकां चकारात्कर्मणीत्यनुकृष्यते ग्रहणस्य तु निवृत्तौ तत्सम्बन्धकर्मग्रहणमपि निवर्त्तेतेति कर्त्तव्यमेव तद्ग्रहणमिति शेषीं चाभिसन्धायाह । ज्ञापकं चेति । तेनाप्राप्ता षष्टी विधीयत इत्यस्याः समासो भवतीत्यादिमञ्जर्यनुसारेणाह । अत एव च कृद्योगेति ॥ ग्रहणनिवृत्तौ त्वित्यादिनोत्तरत्र टीकायां स्पष्टमेतत् । ग्रहणानुवृत्तिनिरासाय कर्मग्रहणमिति स्वीकार एव कृद्योगेति वार्तिकानारम्भ इत्येतत्कुतः सिध्यतीत्यतोऽनुवृत्तिपक्षे तदारम्भं तावदुपपादयति । अन्यथा हि कर्तृकर्मणोरित्यादिना । अन्यथा ग्रहणानुवृत्तौ । ज्ञोविदर्थस्येत्यादिसूत्रविषये वित्वेन विवक्षायां षष्टी इत्येव षष्टीसिद्धेत्याद्यधीगर्थेत्यादिसूत्रीयमञ्जर्युक्तन्यायेन कर्त्तृकर्मणोरित्येतद्विषयेऽपि षष्टीसिध्यादिकमुक्तम् । एतद्विषयेऽपि षष्टीत्यादिना । अयमर्थः । यथाहि ज्ञोविदर्थस्य करण इत्यष्टसूत्र्याम् । ग्रहणानुवृत्यङ्गीकारात्तदनुवृत्तिपक्षे च षष्टी इति सूत्रेणैव षष्टीसिध्याऽष्टसूत्र्या अनारम्भणीयत्वमिति शङ्कायां नियमार्थमेतत्प्रकरणम् । षष्टी भवत्येव श्रूयत एव । नतु तल्लुक् । लुक्प्रयोजकश्च समास एव । समासे सत्येव सुपो धातुप्रतिपादिकयोरित्यनेन समासप्रयुक्तसुल्बोपप्रसक्तेः । ततश्च समासप्रयुक्तो यस्तल्लोपस्तन्निषेधकत्वेनैव तेषामष्टानां सूत्राणां सार्थक्यमेवं कर्त्तृकर्मणोः कृतीत्यत्रापि नियमार्थतया सार्थक्याङ्गीकारे समासनिवृत्तिफलकत्वान्नियमस्य तेन कृद्योगे समासो नेति प्राप्तौ तत्सूत्रप्रतिषिद्धसमासस्य प्रतिप्रसवार्थं कृद्योगेति वार्तिकमारम्भणीयमेव स्यादिति । सूत्रप्रतिषिद्धेति वदता प्रतिपदविधानेति वार्तिकापवादत्वेन कृद्योगेत्यस्यारम्भ इत्यप्ययुक्तमिति सूचयति । तथाहि । षष्टीमुक्तवा पदं पदं प्रति विहिता षष्टी हि प्रतिपदविधाना षष्टी । तत्समासनिषेधो हि समसप्राप्तौ सफलः । न च समासप्रसङ्गोऽस्ति । नियमार्थतया सूत्रारम्भसामर्थ्यादेव समासाभावसिद्धेः । तथा च प्रतिपदेतिवार्त्तिकस्य ज्ञोविदर्थस्येत्यादिविषय इव कर्त्तृकर्मणोरित्येतद्विषयेऽप्यप्रवृत्या तदपवादाय कृद्योगेति वार्त्तिकारम्भोक्तययोगादिति सूत्रप्रतिषिद्धेत्युक्तौ तु नोक्तदोषः । तथा न निर्धारण इत्यादिसूत्रेषु ग्रन्थकारैः प्रतिपदविधानेऽन्यतरारम्भाभावेन कृद्योगेत्यस्यानारम्भोक्तावपि कर्त्तृकर्मणोरित्येतत्सूत्रीयमञ्जर्यामप्राप्ता षष्टी विधीयत इत्यस्याः समासो भवतीति कृद्योगा च षष्टी समस्यत इति न वक्तव्यं भवतीति तत्सूत्रस्य नियमार्थत्वे समासप्रतिप्रसवार्थं कृद्योगेति वार्त्तिकस्यारम्भणीयत्वप्राप्तावपि तस्याप्राप्तषष्टीविधायकतया समासाभावप्रसक्तेरभावात्तत्प्रतिप्रसवार्थं कृद्योगेति नारम्भणीयमिति प्रतिपादनादत्र सूत्रप्रतिसिद्धस्येति लब्धम् । एवं च मास्तु प्रतिपदविधानवार्त्तिकापवादतया कृद्योगवार्त्तिकारम्भप्रसङ्गः । सूत्रप्रतिषिद्वसमासप्रतिप्रसवाय तु कृद्योगवार्त्तिकमारम्भणीयमेव भवेदिति स्थलान्तरीयमञ्जर्याक्षेपश्च सूचितो भवति । तत्प्रतीकारश्च ज्ञोग्रहणाभावसाधककर्मोक्तया भवत्येव । परंतु तथा नोक्तम् । किंतु फललक्षणया ज्ञातव्यमिति टीकाकाराभिप्रायः । एवमनुवृत्तिपक्षे कृद्योगेति वार्त्तिकारंभमुपपाद्य कर्मग्रहणेन ग्रहणनिवृत्तिसिद्धेस्तत्पक्षस्याङ्गीकर्तुमनुचितत्वादवश्यमङ्गीकर्तव्येन अनुवृत्तिपक्षे तद्वर्तिकानारम्भम् आकरसिद्धम् आयातीत्याशेयेन तं पक्षमुपपादयति ॥ ग्रहणनिवृत्तौ त्विति ॥ एतदारम्भेति ॥ अत्रैतदारम्भवैय्यर्थ्याप्रसङ्गात्तदन्यथानुपपत्तेरेवाभावेन तन्मूलकस्य नियमस्येति सम्बन्धः । समासप्रयुक्तलोपनिषेधेनेतीत्थंभूतलक्षणे तृतीया ॥ विशिष्टनियमत्वप्रकारं प्राप्तस्य लोपनिषेधो लक्षणं भवतीत्येव । तन्निषेधेनैवोक्तनियमस्य ज्ञायमानत्वादिति ज्ञेयम् ॥

ननु कर्तृकर्मणोरित्यस्य लक्षणान्तरा प्राप्तषष्टी न समस्यत इति वार्तिकस्य तत्प्रतिप्रसवार्थं कृद्योगेति वार्तिकस्य चारम्भः सम्भवत्येवेति चेत् । मैवम् । प्रतिपदेति वार्तिकस्य ज्ञोविदर्थस्येत्यादिविषये उक्तरीत्या प्रवृत्यभावेन कर्तृकर्मणोरित्येतद्विषय एव समासापवादतया प्रवृत्तिमङ्गीकृत्य कृद्योगेति वार्तिकेन पुनस्तत्प्रतिप्रसवाङ्गीकारे प्रतिपदेत्येतद्वार्तिकं निर्विषयमेवाङ्गीकृतं स्यात् । तथा च न तद्धाधकत्वेनापि कृद्योगवार्तिकारम्भो वक्तुं शक्य इत्यास्तां प्रपञ्चः । ततश्चेति । अधीगर्थेत्यतः ग्रहणसम्बन्धकर्मग्रहणस्य निवृत्तत्वादेवेत्यर्थः ॥ तत्समानेति ॥ यद्यप्यत्र सूत्रे कर्मग्रहणमिव कर्तृग्रहणमपि स्वातन्त्र्येण कृतम् । ततश्चोभयोरपि त्वाविवक्षया स्वस्वार्थविवक्षयैव ग्रहणनिवृत्तौ सिध्यतीति न कर्मग्रहणसमानन्यायत्वं कर्तृग्रहणस्याश्रयितुं युक्तमित्याभाति । तथापि कर्मग्रहणस्यैव ग्रहणनिवृत्तिसाधकत्वेनाविवक्षिते कर्मणीत्यस्यार्थस्य कर्मग्रहणमात्रेणैव सिद्धिवत्कर्तृग्रहणमात्रेणैव त्वेनाविवक्षिते कर्तरीत्यस्य सिद्धेरभावेन कर्मपदसहपठितकर्तृपदे कर्मपदोक्तन्यायस्यैवानुसरणीयत्वादिति भावेन तथोक्तिरिति ज्ञेयम् ॥ तत्वेनेति ॥ त्वेनेत्यर्थः ॥ किंतु कर्तृत्वेनैव विवक्षित इति शेषः । तत्प्रत्यक्षोपलक्षणत्वमिति । उपलक्षणं चैतत् । दृष्टिपदस्यामुख्यार्थत्वं भवतीत्यपि ज्ञेयम् । एकवाक्यतयेति । पुरुषेण महीयसा क्रियमाणा मुक्तिविषया प्रत्यक्षदृष्टिर्घटत इत्येकवाक्यतयेत्यर्थः ।

