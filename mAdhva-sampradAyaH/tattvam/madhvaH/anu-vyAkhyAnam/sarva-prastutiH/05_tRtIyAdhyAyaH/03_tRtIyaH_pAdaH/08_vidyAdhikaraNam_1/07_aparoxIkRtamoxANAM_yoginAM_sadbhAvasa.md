+++
title = "०७ अपरोक्षीकृतमोक्षाणां योगिनां सद्भावसमर्थनम्"

+++


## दृश्यन्ते पुरुषा लोके परापरविदोऽपि च

**अपरोक्षीकृतमोक्षाणां योगिनां सद्भावसमर्थनम्**

**दृश्यन्ते पुरुषा लोके परापरविदोऽपि च**

### **सुधा**

यथा युष्माभिरभिधीयते नास्त्येव मोक्षाभावसाक्षात्कारी महापुरुष इति तथा अहमपि वदामि । नास्त्येवासौ महीयान्पुरुषो यः प्रत्यक्षेण मोक्षमीक्षेत । प्रमाणाभावादिति । तथा च पुनरनिश्चय एवेत्यत आह दृश्यन्त इति ।

## **अनुव्याख्यानम्**

***दृश्यन्ते पुरुषा लोके परापरविदोऽपि च ॥***

***अपरोक्षदृशो योगनिष्ठाश्चामलचक्षुषः ॥***

***प्रत्यक्षं देवतां दृष्ट्वा तत्प्रसादाप्तभूतयः ॥***

***ज्ञानविज्ञानपारज्ञा ...... .......***

न केवलमेक इति भावः । लोकेऽस्मिन्नेव भूमण्डले । ते च वसिष्ठादयः । तेषां महीयस्त्वमाह ज्ञानविज्ञानपारज्ञा इति । अत्र विषयिभ्यां विषयावुपलक्ष्येते । सामान्यविशेषाकारपारज्ञाः । न केवलं वर्तमानाविदः किन्नाम परावरविदोऽपि तत्किमनुमानादिना नेत्याह अपरोक्षदृशश्चेति । अस्मदादिभ्यः को विस्तेषामित्यत उक्तं योगनिष्ठाश्चामलचक्षुष इति । योगनिष्ठाजनितविशिष्टादृष्टेन दिव्यदृष्टयः । किन्तेनैव नेत्याह प्रत्यक्षमिति । योगसामर्थ्येन परदेवतां साक्षादुपलभ्य तत्प्रसादासादितप्रकाशाद्यैश्वर्यवन्तः । वसिष्ठादयो योगर्धिसम्पन्नया दिव्यया दृष्ट्या परपुरुषवर्तिनं मोक्षं साक्षात्कुर्वाणाः प्रत्यक्षेणैव दृश्यन्तेऽतो न मोक्षानिश्चय इति । अस्मदादिभिरनुपलब्धत्वात्ते न सन्तीत्यत आह निषिध्यन्त इति ।

**अनुव्याख्यानम्**

***...... ........ निषिध्यन्ते कथं नृभिः ॥***

नृभिरित्यनेन मन्दभाग्यैः परिमिता विविक्तदेशपरिचयवद्भिरिति सूचयति । न हि ते वणिग्वीथ्यां वर्तन्ते । येन युष्माभिरुपलभ्येरन् । अतो विप्रकर्षादनुपलभ्यमाना न निषेद्धुं शक्यन्त इति भावः ।

### **वाक्यार्थचन्द्रिका**

नास्त्येवेति प्रतिज्ञायां हेतुमाह प्रमाणेति । पुरुषस्वरूपे तस्य महीयस्त्वे च प्रमाणाभावादित्यर्थः । अनिश्चय एवेति । मोक्षस्येति शेषः । ज्ञानविज्ञानशब्दयोर्ज्ञानविज्ञानमात्रपरतायां तज्ज्ञानोक्त्या वर्तमानाशेषार्थज्ञानालाभेन तस्य सार्वज्ञापरपर्यायप्राकाश्याद्यैश्वर्यादिरूपमहीयस्त्वासमर्पकत्वप्रसङ्गात्तत्समर्पकतासिद्ध्यर्थं ज्ञानविज्ञानशब्दौ लक्षणया वर्तमानाज्ञेयविज्ञेयपरतया व्याचष्टे अत्रेति । लक्षणबीजभूतशक्यसम्बन्धाभावे कथं लक्षणेत्यतो विषयविषयिभावस्यैव तत्त्वान्नानुपपत्तिरिति भावेनोक्तं विषयिभ्यां विषयाविति । ज्ञानविज्ञानयोरन्यतरोक्त्याऽपि वर्तमाना लाभादुभयोक्तौ पौनरुक्त्यमित्यतोऽर्थभेदं सूचयन्नेव लक्षणाश्रयणेन सिद्धमर्थं दर्शयति सामान्येति । वर्तमानसामान्यविशेषाकारपारज्ञा इत्यर्थः । मूले योगनिष्ठत्वामलचक्षुष्ट्वयोर्हेतुहेतुमद्भावोऽपि विवक्षित इति भावेन विणद्वयतात्पर्यमाह योगेति ॥ तेनैवेति । योगनिष्ठाजनितविशिष्टादृष्टेनैवेत्यर्थः । तथापि तथाऽहमपि वदामीत्युक्तशङ्कायाः कः परिहार इत्यतो दृश्यत इत्यादेस्तात्पर्यमाह वसिष्ठादय इति । तावताऽप्यस्मदादिभिरनुपलब्धत्वात्तेन सन्त्येवेत्येतच्छङ्कापरिहारः कथमित्यत आह न हि त इति ।

### **श्रीनिवासतीर्थीया**

योगो नामेश्वरे मनःप्रणिधानम् । परिचयः परिचितिः ।

### **वाक्यार्थरत्नमाला**

नास्त्येवेतीति ॥ नास्त्येवासौ महीयानिति प्रतिज्ञायामित्यर्थः । नास्त्येवासाविति शङ्कानुसारेण दृश्यत इत्येकवचनस्यैव भाष्ये प्रयोक्तव्यत्वाद् दृश्यन्त इति बहुवचनप्रयोगः कथमित्यतो भाष्याभिप्रायमाह । न केवलमैक एवेत्यादिना । मात्रपरतायामिति पाठः । न केवलं वर्तमानाविद इत्युत्तरमूलानुसारेणोक्तं वर्तमानाशेषार्थज्ञानालाभेनेति । सार्वज्ञापरपर्याय प्राकाश्यादीति । अत्र प्राकाश्यसमर्पकत्वानुपपत्तौ तदाद्यैश्वर्यादिरूपमहीयस्त्वासमर्पकत्वमिति परंपरयैव विवक्षितेति न दोषः । तत्समर्पकतासिध्यर्थमित्यत्रापि महीयस्त्वसमर्पकतो योगिप्रकाश्यसमर्पकतासिध्यर्थमित्यर्थः ॥ लक्षणयेति ॥ अजहत्स्वार्थलक्षणयेत्यर्थः । वर्तमानज्ञेयविज्ञेयरूपत्वेनेतरलक्षणायामपि ज्ञानविज्ञानयोः शक्तया प्रतिपादकत्वरूपमुख्यवृत्यैव लाभसम्भवात् । युगपद्वृत्तिद्वयविरोधस्य च सिद्धान्ते दोषत्वाभावादिति ज्ञेयम् । एतद्दोषभयाद् ज्ञानविज्ञानयोरपि वर्तमानाज्ञेयविज्ञेयान्तर्गततया लक्षणयैव लाभाज्जहल्लक्षणैवात्र विवक्षितेत्यप्याहुः । अन्यतरोक्तयाऽपीति ॥ उपात्तान्यतरवाचकशब्देनैवालक्षणोपपत्तेर् उभयोपादानं तत्र लक्षणाश्रयणं चानर्थकमिति भावः । मूले परावरविदोऽपीति । अत्र परावरशब्दौ अतीतानागतपरौ । अत एव मातरिश्वाधिकरणीय ‘‘प्रलयकालेऽपि प्रतिभातपरावर’’ इत्येतदनुभाष्यमूले शरीराभावेऽपि प्रातिभेणैकज्ञानेन विषयीकृतानागतातीत इति व्याख्यातम् । योगनिष्टत्वामलचक्षुष्ट्वयोर्हेतुहेतुमद्भावोक्तौ दिव्यदृष्टित्वं योगदृष्टित्वेनैवेत्याभाति । तत्तथैवोत नेति भावेन पृच्छति ॥ किं तेनैवेति मूलम् । तेनैव दिव्यदृष्टिम् । उत निमित्तान्तरेणापीति प्रश्नार्थः । तत्र तेनैवेत्यन्तं व्याचष्टे । योगनिष्टेति ॥ योगर्धिसम्पन्नयेति मूलम् ॥ उपलक्षणं चैतत् । परमेश्वरप्रसादाप्तभूतयश्चेत्यपि द्रष्टव्यम् । दिव्यदृष्टिप्रतीतस्यापि कारणत्वेनोक्तत्वात् ॥

