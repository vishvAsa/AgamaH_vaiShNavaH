+++
title = "०१ व्युत्क्रमेण व्याख्याने निमित्तम्"

+++


## ॐ विद्यैव तु निर्धारणात् ॐ

**॥ अथ विद्याधिकरणम् ॥**

**व्युत्क्रमेण व्याख्याने निमित्तम्**

**ॐ विद्यैव तु निर्धारणात् ॐ**

### **सुधा**

ॐ विद्यैव तु निर्धारणात् ॐ ॥ यद्यपीदमधिकरणमनुबन्धादिभ्य इत्यतः पूर्वं तथाऽप्युपासनस्वरूपावगमे सत्येव तत्सार्थक्यसमर्थनस्यावसरो नान्यथेति व्युत्क्रमेण व्याख्यातम् । तथा हि । न भगवदुपासनं कर्तव्यं वैयर्थ्यात् । न च साक्षात्कारार्थम् । तस्यापि व्यर्थत्वात् । न च मोक्षप्रयोजनोऽसाविति वाच्यम् । चार्वाकदिशा मोक्षस्यैवाभावात् । भावे वा जैनादिमतानुसारेण साधनान्तरसाध्यत्वादिति प्राप्ते मोक्षसद्भावं तस्यापि भगवद्दर्शनसाध्यत्वं च साधयितुमिदमारभ्यते । यद्यपि समयपादे चार्वाकादिमतानि निराकृतानि । तथाऽपि मोक्षतत्साधनविषयदूषणविव्युत्पादनार्थोऽयं प्रयत्नः । तत्र चार्वाकमतं तावदनुवदति नैवेति ।

## **अनुव्याख्यानम्**

***ॐ विद्यैव तु निर्धारणात् ॐ ॥***

***नैव मोक्ष इति प्राहुर्लोकायतमते स्थिताः ॥***

एवशब्दः स्वरूपनिषेधद्योतनार्थः । अन्यथा पुरुषविशेषादिसम्बन्धेन निषेधोऽपि ज्ञायेत । तस्मादुपासनं व्यर्थमिति शेषः ।

### **वाक्यार्थचन्द्रिका**

॥ ॐ विद्यैव तु निर्धारणात् ॐ ॥ ननु विद्यैवेत्येतत्सूत्रानन्तरत्वादनुबन्धादिभ्य इति सूत्रस्य तत्सूत्रव्याख्यानानन्तरमेव भाष्यकृता व्याख्येयत्वात्कुतो व्यत्यासेन व्याख्यानमिति भावेन शङ्कते यद्यपीति । प्रकरणशुद्धावेव प्रमेयं सुग्रहं भवतीत्यतः क्रमभङ्ग इत्याशयेन परिहरति तथाऽपीति । उपासनस्वरूपानिश्चये न कोऽपि विचारोऽवसरं लभत इति तत्स्वरूपमादौ (यमाद्यङ्गानां स्वरूपोपकारकाङ्गत्वोक्त्या यमादिजन्यं ज्ञानजनकमुपासनमिति तत्स्वरूपम्) दर्शितम् । ततस्तस्य कर्तव्यत्वसमर्थनावसर इति तत्समर्थितमिति युक्तमेव क्रममुल्लङ्घ्य भाष्यकारीयं व्याख्यानम् । सूत्रकारेण तु वक्तव्यं सर्वं यथाकथञ्चिदुक्तमपि शिष्यैरेव विवक्षितक्रमवत्तया स्वयमेव ज्ञातुं शक्यमिति भावेन क्रममविवक्षित्वैव कर्तव्यतासमर्थनानन्तरं स्वरूपं निरूपितमिति न तं प्रत्यपि नियामकपर्यनुयोगो युक्त इति ध्येयम् ॥ साधनान्तरेति । सम्यक्दर्शनसम्यक्चारित्र्यादिस्वरूपसाधनान्तरेत्यर्थः ॥ चार्वाकमतमिति । तस्यैवातिविरोधित्वादिति भावः ॥ पुरुषविशेषादीति । नित्यसंसार्यधमरूपपुरुषादिसम्बन्धिनेत्यर्थः । तथा च तस्य प्रामाणिकैः स्वीकृतत्वान्नेदं तस्य वैषम्यकथनमुचितमिति भावः ॥ तस्मादिति । तत्साध्यत्वेनाभिमतस्य मोक्षस्य स्वरूपेणैवासत्त्वादिति भावः ॥

### **परिमल** 

ॐ विद्यैव तु निर्धारणात् ॥ उपासनास्वरूपावगम इति । भक्त्यादिरूपयमशब्दिताङ्गसहितमेवोपासनं फलजनकं नान्यदिति तत्स्वरूपावगमे सतीत्यर्थः ॥ पुरुषविशेषादीति । साधनानुष्ठानहीनस्य नेति साधनापरिपाककाले नेत्याद्यर्थः प्रतीयेतेत्यर्थः ।

### **यादुपत्यम्**

ॐ विद्यैव तु निर्धारणात् ॐ ॥ पुरुषविशेषादीति । नित्यसंसारिणामधमानां च मोक्षाभावस्यास्माभिरपि स्वीकृतत्वेन मोक्षो नेति प्रतिज्ञा सिद्धार्था स्यादिति भावः । आदिपदेन सृष्टिकालादिग्रहणम् ।

### **श्रीनिवासतीर्थीया**

ॐ विद्यैव तु निर्धारणात् ॐ ॥ उपासनास्वरूपेति । यमाद्यङ्गानामुपासनास्वरूपोपकारकाङ्गत्वोक्त्या यमादिजन्यं ज्ञानजनकमुपासनमिति तत्स्वरूपं निरूपितमेवेत्याशयः ।

### **वाक्यार्थरत्नमाला**

ॐ विद्यैव तु निर्धारणात् ॐ ॥ प्रकरणशुद्धावेवेति । प्रक्रियते धर्मान्तरेण निर्णीयते इति कर्मणि ल्युट् । कृत्यल्युटो बहुलमिति वचनात् । तथा च वितो निर्णयस्य धर्मिणोऽवगम एवेत्यर्थः । प्रमेयम् । तद्धर्मिगतधर्मरूपं प्रमेयं सुग्रहं भवतीत्यर्थः । धर्मिज्ञाने जात एव तद्धर्मविचारावकाश इति यावत् । वक्ष्यति च । उपासनस्वरूपानिश्चये न कोऽपि विचारोऽवसरं लभत इत्यादि । तर्हि सूत्रकारीयक्रमान्तरं निर्निबन्धनमित्यतस्तदभिप्रायमाह ॥ सूत्रकारेण त्विति । सम्यक्चारित्र्यादिरूपेति पाठः । स्वपदमधिकं लेखकप्रमादात् ।

