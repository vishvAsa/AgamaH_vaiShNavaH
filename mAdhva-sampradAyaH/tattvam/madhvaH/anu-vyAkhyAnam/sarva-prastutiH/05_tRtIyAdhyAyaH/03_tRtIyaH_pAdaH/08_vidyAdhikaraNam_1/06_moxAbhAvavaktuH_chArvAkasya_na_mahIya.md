+++
title = "०६ मोक्षाभाववक्तुश् चार्वाकस्य न महीयस्त्वम्"

+++


## नेति वक्तुर्महत्त्वं तु कथञ्चन न विद्यते

**मोक्षाभाववक्तुश् चार्वाकस्य न महीयस्त्वम्**

**नेति वक्तुर्महत्त्वं तु कथञ्चन न विद्यते**

### **सुधा**

एवं तर्हि मयापि वक्तुं शक्यत एव । यद्यपि परपुरुषवर्ती मोक्षाभावोऽस्मदादीनां न प्रत्यक्षः । तथापि महीयसः पुरुषस्य लोकायताचार्यस्य प्रत्यक्ष एव । तदवगमश्चास्माकं तद्वाक्येन भविष्यतीति । तथा च सत्प्रतिपक्षतया पुनरनिश्चय एवेत्यत आह नेतीति ।

## **अनुव्याख्यानम्**

***नेति वक्तुर्महत्त्वं तु कथञ्चन न विद्यते ॥***

कस्मिन्नपि पुरुषे वर्तमानोऽनागतो वा मोक्षो नास्त्येवेत्यहं प्रत्यक्षेणेक्ष इति वक्तुस्त्विति सम्बन्धः । महत्त्वमेव न विद्यते कुतो महीयस्त्वमित्येवशब्दार्थो वा तुशब्दः । महत्त्वमिह बहुप्रकारमपेक्षितम् । इतरपुरुषाप्रत्यक्षार्थसाक्षात्कारित्वं तदुपयुक्तासाधारणधर्मवत्त्वं यथार्थवादित्वं चेति । तत्रैकप्रकारमपि न लोकायताचार्यस्य विद्यते । कुतस्तेन सत्प्रतिपक्षताशङ्का मोक्षवादिनां महापुरुषाणाम् ।

### **वाक्यार्थचन्द्रिका**

महत्त्वं त्विति तुशब्दस्य यथास्थितसम्बन्धे वैयर्थ्यमाशङ्क्य भिन्नक्रमतया तद्योजनामाह इति वक्तुस्त्विति सम्बन्ध इति । अनेन तुशब्दो निर्देशार्थ इत्युक्तं भवति । अस्मिन्पक्षे तुशब्दस्य भिन्नक्रमत्वमाश्रयणीयं भवतीत्यपरितोषाद्यथाश्रुतसम्बन्धमेवाश्रित्य तत्सम्बन्धमुपपादयति महत्त्वमेवेति ।

### **परिमल** 

चार्वाकः शङ्कते ॥ एवं तर्हीति । ईक्ष इति उत्तमपुरुषैकवचनम् ॥ कुतो महीयस्त्वमिति । अतिशयेन महत्वं कुत इत्यर्थः ॥ तदुपयुक्तेति । योगध्यानादिरूपधर्मवत्त्वमित्यर्थः ॥

### **श्रीनिवासतीर्थीया**

महीयस्त्वमिति । अतिशायिने तरवीयसुनाविति अतिशये ईयसुनो विधानात् । तथा चातिशयेन महत्त्वमिति भावः ।

### **वाक्यार्थरत्नमाला**

अनेन तुशब्दो निर्देशार्थ इति पाठः ।

