+++
title = "११ मोक्षाभावसाधने चार्वाकोक्तेर् वैयर्थ्यादप्रामाण्यम्"

+++


## अप्रामाण्यं तदुक्तेश्च वृथा वाचाऽवसीयते

**मोक्षाभावसाधने चार्वाकोक्तेर् वैयर्थ्यादप्रामाण्यम्**

**अप्रामाण्यं तदुक्तेश्च वृथा वाचाऽवसीयते**

### **सुधा**

एवं सत्प्रतिपक्षतानिरासाय योगिनां मोक्षप्रत्यक्षवादस्य प्रामाण्यम्, अप्रामाण्यं च लोकायताचार्यस्य मोक्षाभावप्रत्यक्षोक्तेरुपपादितम् । हेत्वन्तरेणापि तदप्रामाण्यमुपपादयति अप्रामाण्यमिति ।

## **अनुव्याख्यानम्**

***अप्रामाण्यं तदुक्तेश्च वृथा वाचाऽवसीयते ॥***

हेतुसमुच्चये चशब्दः । वृथावाचेति भावप्रधानो निर्देशः । वृथात्वादित्येवोक्ते तृणादिदर्शने व्यभिचारः स्यात् । तदर्थं वाग्ग्रहणम् । कथं लोकायताचार्योक्तेर्वृथात्वमित्यत आह न हीति ।

**अनुव्याख्यानम्**

***न हि प्रयोजनं किञ्चित्परलोकनिवारणात् ।***

परलोकस्य मोक्षादेर्निवारणान् नास्तित्वप्रतिपादनाल्लभ्यं किञ्चित्प्रयोजनं नास्तीत्येतत्प्रसिद्धमेव । तथा हि । तदुक्तेरदृष्टं वा प्रयोजनं स्याद्दृष्टं वा । न तावददृष्टम् । परलोकनिवारणात् । अदृष्टं हि स्वर्गादावुपभोग्यं वा स्याद्देहान्तरेणेहैव वा । नाद्यः । स्वर्गादेः परलोकस्य परेण प्रतिषिद्धत्वात् । न द्वितीयः । देहात्मवादिनाऽस्यात्मनः परलोकस्य देहान्तरस्य निवारणात् । नापि दृष्टम् । प्रतिपादकप्रतिपाद्ययोरर्थकामलाभानुपलम्भादिति ।

### **वाक्यार्थचन्द्रिका**

हेतुहेतुमद्भावस्यास्पष्ठत्वात्परलोकनिवारणादित्युक्तमेव स्पष्टयति अदृष्टं हीति । परलोकस्येत्यस्य व्याख्यानं देहान्तरस्येति ॥ प्रतिपादकेति । आचार्यशिष्ययोरित्यर्थः ।

### **परिमल** 

हेत्वन्तरेणेति । विप्रलम्भपूर्वकत्वरूपप्रागुक्तहेत्वपेक्षया वृथात्वरूपहेत्वन्तरेणेत्यर्थः । वृथावाचा चेत्यन्वयमुपेत्याह हेतुसमुच्चये चशब्द इति । विप्रलम्भरूपहेतुना वृथात्वहेतोर्वक्ष्यमाणानर्थत्वहेतुना च समुच्चय इत्यर्थः ॥ भावप्रधान इति । वृथावाक्त्वेनेत्येवं रूपेणेत्यर्थः ॥ प्रतिपादकप्रतिपाद्ययोरिति । बोधकबोध्ययोरित्यर्थः । गुरुशिष्योरिति यावत् ॥ अर्थेति । अर्थकामयोर्लाभानुपलम्भादित्यर्थः ।

### **यादुपत्यम्**

प्रतिपाद्यप्रतिपादकयोरिति । शिष्याचार्ययोरित्यर्थः ।

### **श्रीनिवासतीर्थीया**

हेतुसमुच्चय इति । अप्रामाण्ये हेत्वन्तरसमुच्चय इत्यर्थः ।

