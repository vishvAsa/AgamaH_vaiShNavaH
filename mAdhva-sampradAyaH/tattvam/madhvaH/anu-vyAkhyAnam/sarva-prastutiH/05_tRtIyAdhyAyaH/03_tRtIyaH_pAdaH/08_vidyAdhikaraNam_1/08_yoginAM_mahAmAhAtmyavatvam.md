+++
title = "०८ योगिनां महामाहात्म्यवत्वम्"

+++


## दृश्यते चातिमाहात्म्यं तेषामतिमहौजसाम्

**योगिनां महामाहात्म्यवत्वम्**

**दृश्यते चातिमाहात्म्यं तेषामतिमहौजसाम्**

### **सुधा**

ननु पुरुषस्वरूपमात्रे न विप्रतिपत्तिः । तेषां महीयस्त्वं तु कुत इत्यत आह दृश्यते चेति ।

## **अनुव्याख्यानम्**

***दृश्यते चातिमाहात्म्यं तेषामतिमहौजसाम् ॥***

न केवलं पुरुषाः किन्तु तेषामतिमाहात्म्यं महीयस्त्वं च दृश्यते । कथम् । अतिमहौजसाम् । एतदुक्तं भवति । दृश्यन्ते तावद्विन्ध्यस्थगनसमुद्रपानादीनि तेषामतिमहान्त्योजांसि । तानि च महैश्वर्यकार्याणि । न च कार्याणि विना कारणैर्भवितुमर्हन्ति । महैश्वर्येषु च सार्वज्ञापरनामकं प्राकाश्यमिति तेषां महीयस्त्वसिद्धिरिति ।

### **वाक्यार्थचन्द्रिका**

कुत इति । सिद्धमिति शेषः । माहात्म्यस्यापि प्रमाणान्तरेण सिद्धेरनुक्तत्वाद् दृश्यते चेति यथास्थितचशब्दसम्बन्धानुपपत्तिमाशङ्क्य भिन्नक्रमतया तद्योजयति न केवलमिति । महीयस्त्वं कुतः सिद्धमिति प्रश्नस्यातिमाहात्म्यं दृश्यत इति वचनं न परिहारो भिन्नविषयत्वादित्यतो महीयस्त्वपरतया तद्योजयति अतिमाहात्म्यमिति । सार्वज्ञापरनामकप्राकाश्यरूपमहीयस्त्वस्य परं प्रत्यप्रत्यक्षत्वान्न दृश्यत्वं तस्य सम्भवतीति भावेन पृच्छति कथमिति । परं प्रति तस्याप्रत्यक्षत्वेऽप्यतिमहौजस्त्वलिङ्गेन तत्सिद्धिसम्भवान्नानुपपत्तिरिति भावेन समाधत्ते अतिमहौजसामिति । अतिमहौजस्त्वलिङ्गस्यासिद्धिंपरिहरन्नप्रयोजकत्वं परिहरति एतदुक्तं भवतीति । अस्त्वेवं तदीयमहैश्वर्यस्य तत्कार्यभूतैर्महोजोभिः सिद्धिः प्राकाश्यरूपमहीयस्त्वस्य तु कथं सिद्धिरित्यत आह महैश्वर्येषु चेति ॥ प्राकाश्यमिति । प्राकाश्यमन्तर्भूतमित्यतो हेतोर्महैश्वर्यासिद्धौ महीयस्त्वसिद्धिर्युक्तेत्यर्थः ।

### **परिमल** 

विन्ध्येति । अगस्त्यस्य विन्ध्याद्रिवृद्धिस्तम्भनम् । ‘मार्ग निरोद्धुं सततं भास्करस्याचलोत्तमः । निर्देशं पालयंस्तस्य विन्ध्यः शैलो न वर्धत’ इत्यरण्यकाण्डे द्वादशसर्गे । मुनेर्विन्ध्यस्थगनसमुद्रपानाद्यारण्यपर्वण्यगस्त्योपाख्याने व्यक्तम् । महैश्वर्येषु चेति बहुव्रीहिः । प्राकाश्यं नाम अणिमाद्यैश्वर्यप्रभेदः । उक्तं हि एकादशस्कन्धे पञ्चदशाध्याये । ‘अणिमा महिमा मूर्तेर्लघिमा प्राप्तिरिन्द्रियैः । प्राकाश्यं श्रुतदृष्टेषु’ इत्यादि । तथा च परगतमोक्षप्रत्यक्षं तेषां युक्तमित्यर्थः ।

### **यादुपत्यं**

नन्वेवं महैश्वर्यसिद्धावपि परपुरुषगतमोक्षज्ञानोपयोगिसार्वज्ञं न सिद्धमित्यत आह सार्वज्ञापरनामकमिति ।

### **वाक्यार्थरत्नमाला**

माहात्म्यस्यापीति ॥ अयमर्थः । यदि माहात्म्यं प्रमाणान्तरेण प्राक्साधितं भवेत् तर्हि न केवलं प्रमाणान्तरसिद्धं किं तु दृश्यते चेति समुच्चयो घटेत । न चैवम् ॥ ततो यथास्थितचशब्दसम्बन्धानुपपत्तेरतिमाहात्म्यं च दृश्यत इति सम्बन्धमाश्रित्य योजयतीति ।

