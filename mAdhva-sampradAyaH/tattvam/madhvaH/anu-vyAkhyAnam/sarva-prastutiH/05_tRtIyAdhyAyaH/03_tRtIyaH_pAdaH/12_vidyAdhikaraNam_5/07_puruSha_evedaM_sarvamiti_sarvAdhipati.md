+++
title = "०७ पुरुष एवेदं सर्वमिति सर्वाधिपतित्वमुच्यते न तु सर्वात्मकत्वम्"

+++


## अमृतेशानवचनात्सर्वस्येशानतोदिता

**पुरुष एवेदं सर्वमिति सर्वाधिपतित्वमुच्यते न तु सर्वात्मकत्वम्**

**अमृतेशानवचनात्सर्वस्येशानतोदिता**

### **सुधा**

ननु च पुरुष एवेदं सर्वमिति पुरुषस्यात्र स(र्वत्व)र्वात्मकत्वमेवोदितम् । तत्कथं मुक्तामुक्तपरेशत्वमाह श्रुतिरिति तत्राह अमृतेति ।

## **अनुव्याख्यानम्**

***अमृतेशानवचनात्सर्वस्येशानतोदिता ॥***

ईशानेति भावप्रधानो निर्देशः । उत्तरार्धे मुक्तेशानत्वस्योक्तत्वात्पूर्वार्धेऽमुक्तस्य सर्वस्येशानतैवोदिता ज्ञातव्या । न तु सर्वत्वम् । न हि कोऽपि वादी मुक्तौ भेदममुक्तावभेदमङ्गीकरोति । नापि युज्यते । अभिन्नस्य पश्चाद्भेदादर्शनात् ।

### **वाक्यार्थचन्द्रिका**

नन्वमृतेशानत्ववचनादिति वक्तव्यमीशानवचनादिति तु कथमित्यतोऽत्रेशानशब्दस्य लक्षणयेशानत्वरूपधर्मपरत्वेन धर्मिपरत्वाभावान्नानुपपत्तिरित्याह भावप्रधान इति । अमुक्तस्य सर्वस्येति कर्मणि षष्ठी । अमुक्तसर्वं प्रतीत्यर्थः । ननूत्तरार्धस्य मुक्तनियामकत्वप्रतिपादकत्वेऽपि पूर्वार्धस्य कुतोऽमुक्तसर्वनियामकत्वप्रतिपादकत्वम् । अमुक्तसर्वात्मकत्वप्रतिपादकत्वे बाधकाभावादित्यतः किमयं प्रकारः केनचिद्वादिनाङ्गीकृतोऽस्तीत्याशङ्क्यते यौक्तत्वमात्रेण वेति विकल्पं मनसि निधायाद्यं दूषयति न हीति । द्वितीयं दूषयति नापीति । तत्र हेतुर् अभिन्नस्येति । पूर्वमभिन्नस्येत्यर्थः ।

