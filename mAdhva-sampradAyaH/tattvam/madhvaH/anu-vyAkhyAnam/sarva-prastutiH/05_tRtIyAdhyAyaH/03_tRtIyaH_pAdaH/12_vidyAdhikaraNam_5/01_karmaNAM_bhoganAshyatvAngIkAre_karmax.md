+++
title = "०१ कर्मणां भोगनाश्यत्वाङ्गीकारे कर्मक्षयाभावप्रसङ्गः"

+++


## भिद्यते हृदयग्रन्थिश्छिद्यन्ते सर्वसंशयाः

**कर्मणां भोगनाश्यत्वाङ्गीकारे कर्मक्षयाभावप्रसङ्गः**

**भिद्यते हृदयग्रन्थिश्छिद्यन्ते सर्वसंशयाः**

### **सुधा**

किञ्चास्मिन्मते न कदाऽपि कर्मक्षयः । भोगकालेऽपि पुनः करणात् ॥ न करोतीति चासम्भावितम् । ‘न हि कश्चित्क्षणमपी’त्युक्तत्वात् ॥ क्रियमाणाऽपि प्रवृत्तिर्नादृष्टजननीति चेन्न । श्रुतिस्मृतिविरोधात् । ज्ञानिनां ज्ञानसामर्थ्यात्तथेत्यन्यविषयं श्रुत्यादिकम् । ‘तद्यथा पुष्करपलाशे’, ‘ब्रह्मण्याधाय कर्माणी’त्यादिश्रुतिस्मृतिबलादित्थं कल्प्यत इति चेत् । प्राक्तनकर्मस्वप्ययं प्रकारः कुतो नाभ्युपगम्यते ॥ रागद्वेषयोरभावान्न प्रवृत्तिरदृष्टकारणम् । यथोक्तम् । ‘न प्रवृत्तिः प्रतिबन्धाय हीनक्लेशस्ये’ति । मैवम् । प्रामादिकब्रह्महननादीनामधर्महेतुत्वाभावाप्रसङ्ग इत्यलम् ।

### **वाक्यार्थचन्द्रिका**

अङ्गीकृत्य भोगनाश्यत्वं दूषणमभिहितं प्राक् । वस्तुतस्तु तत्र सम्भवत्येवेत्याह किञ्चेति । श्रुतिस्मृतिविरोधादिति । आ चतुदर्शमाद्वर्षात्कर्माणि नियमेन तु । दशावराणां देहानां कारणानि करोत्ययमिति स्मृतिविरोधादित्यर्थः । शङ्कते ज्ञानिनामिति । तथा च प्रवृत्तिरदृष्टजननी नेत्यर्थः । तर्हि प्रवृत्तेरदृष्टजनकत्वप्रतिपदकश्रुतिस्मृतिविरोधः स्यादित्यतस्तासामज्ञानिविषयत्वान्न ज्ञानिप्रवृत्तेरदृष्टजनकत्वापादकत्वमित्याह इत्यन्येति । कुत इत्यतस्तत्रोपष्टम्भकमाह तद्यथेति । अयं प्रकारो ऽदृष्टजनकत्वाभावलक्षणः । अविशेषादिति भावः । अत्र नियामकविमाशङ्कते रागेति । (ज्ञानिन इति शेषः ।) प्राक्तनेति । ज्ञानात्प्राचीनकर्मसु प्राक्तनकर्मणां च रागद्वेषाद्यवस्थायामेवानुष्ठितत्वात्तेषामदृष्टजनकत्वमेवेति भावः ॥ यथेति । क्लेशा रागद्वेषमोहास्तद्धीनस्य प्रवृत्तिर्न प्रतिबन्धाय नादृष्टजनिकेत्यर्थः ॥ प्रामादिकेति । अज्ञानिष्विति शेषः । तेषां प्रमादतः प्राप्तत्वेन रागद्वेषमूलकत्वाभावादिति भावः ।

### **परिमल** 

उक्तत्वादिति । गीतायामिति ज्ञेयम् । श्रुतिस्मृतीति । ‘कुर्वन्नेवेह कर्माणि जिजीविषेच्छतम समा एवं त्वयि नान्यतोऽस्ति न कर्मलिप्यते नरे’ इत्यादिश्रुत्या । ‘ये मे मतमिदं नित्यमनुतिष्ठन्ति मानवाः । श्रद्धावन्तोऽनसूयन्तो मुच्यन्ते तेऽपि कर्मभिः’ इत्यादिस्मृत्या च विरोधादित्यर्थः ॥ तथेतीति । कर्मादृष्टजनकं न भवतीति हेतोरज्ञानिविषयकर्मणोऽदृष्टजनकत्वे उदाहृतं श्रुत्यादिकमित्यर्थः । कल्पकमाह तद्यथेति ॥ ब्रह्मण्याधायेति । ‘ब्रह्मण्याधाय कर्माणि सङ्गं त्यक्त्वा करोति यः । लिप्यते न स पापेन पद्मपत्रमिवाम्भसे’ति पञ्चमस्थगीतास्मृतिः ॥ प्राक्तनेति । ज्ञानात्प्राक्तनकर्माणि ज्ञानिनां न फलप्रदानि अज्ञानिनस्तु फलदानीत्ययं प्रकार इत्यर्थः । प्रकारान्तरेण शङ्कते रागेति ॥ प्रामादिकेति । प्रमादकृतेषु रागद्वेषपूर्वकत्वाभावादिति भावः । काणादादिनिरासः॥

### **यादुपत्यं**

श्रुतिस्मृतिविरोधादिति । ‘कर्मैव देहं दैविकं मानुषं वाऽप्यन्वारभेन्नापरस्तत्र हेतुः। भोगांस्तदीयांश्च यथाविभागं ददाति कर्मैव शुभाशुभं यत्’ । ‘आ चतुर्दशमाद्वर्षात् कर्माणि नियमेन तु । दशावराणां देहानां कारणानि करोत्ययमि’त्यादिश्रुतिस्मृतिविरोधादित्यर्थः । शङ्कते ज्ञानिनामिति । अन्यविषयमज्ञानिविषयम् । कुत इत्यत आह तद्यथेति । पुनः शङ्कते रागद्वेषयोरिति ॥ प्रामादिकेति । अज्ञानिष्विति शेषः । प्रमादतः प्राप्तत्वेन तत्र रागद्वेषयोर्मूलत्वाभावादिति भावः ।

### **श्रीनिवासतीर्थीया**

शङ्कते ज्ञानिनामिति । यतो ऽपरोक्षज्ञानिनां ज्ञानसामर्थ्यात्तथा क्रियमाणमपि कर्म नादृष्टजनकमतः कर्मैव देहम् । आचतुर्दशमादिति श्रुतिस्मृत्यादिकम् अन्यविषयमज्ञानिविषयमिति कल्प्यते । ज्ञानिनां ज्ञानसामर्थ्यात्तैः क्रियमाणस्य कर्मणोदृष्टजनकत्वाभावे तद्यथेति श्रुतिसद्भावादिति भावः ॥ ब्रह्मण्याधायेति । ‘लिप्यते न स पापेने’त्युक्तत्वादित्यर्थः ॥ प्राक्तनेति । ज्ञानात्प्राचीनकर्मस्वपीत्यर्थः । अयं प्रकारोदृष्टजनकत्वाभावः ॥ रागद्वेषयोरिति । ज्ञानिन इति शेषः । प्राक्तनकर्मणां तु रागद्वेषपूर्वकत्वान्न तत्रायं प्रकारोऽभ्युपगन्तुं शक्य इति भावः ॥ हीनक्लेशस्येति । रागादिहीनस्येत्यर्थः । अविद्यारागद्वेषास्मिताभिनिवेशाः पञ्चक्लेशा इत्युक्तत्वादिति भावः । रागादिपूर्वकत्वाभावोपपादनायैव प्रामादिकमित्युक्तमिति द्रष्टव्यम् ॥ पाशुपताद्युक्तमोक्षसाधननिरासः प्रारभ्यते ॥

### **वाक्यार्थरत्नमाला**

इति श्रुतिस्मृतीति । अत्र स्मृतिमेवोदाहृत्य श्रुतिस्मृतीत्युपसंहृतम् । तत्र कर्मैव देहं दैविकं मानुषं वाऽप्यन्वारभेन्नापरस्तत्र हेतुः । भोगान् तदीयांश्च यथा विभागं ददाति कर्मैव शुभाशुभं यदि’’ति श्रुतिरूपं वाक्यं मूलकोशे उदाहृतमप्यत्र कुतो न निवेशितम् । वाक्यान्तरं तु कुतो नोदाहृतमिति विचारः कार्यः ।

