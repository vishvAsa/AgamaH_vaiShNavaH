+++
title = "०६ मुक्तामुक्तनियामकत्वादपि पुरुषसूक्तोक्तो विष्णुरेव"

+++


## पुरुष एवेदं सर्वं यद्भूतं यच्च भव्यम्

**मुक्तामुक्तनियामकत्वादपि पुरुषसूक्तोक्तो विष्णुरेव**

**पुरुष एवेदं सर्वं यद्भूतं यच्च भव्यम्**

### **सुधा**

अस्त्वेवं पुरुषशब्दस्य विष्णौ वाचकत्वशक्तिस्तथापि पुरुषसूक्ते ज्ञापकाभावात्तत्परत्वं नास्तीति द्वितीयं निराकरोति पुरुष एवेति ।

## **अनुव्याख्यानम्**

***॥ पुरुष एवेदं सर्वं यद्भूतं यच्च भव्यम्***

***उतामृतत्वस्येशानो यदन्नेनातिरोहति ॥***

***मुक्तामुक्तपरेशत्वमिति तस्याह सा श्रुतिः ॥***

यद्भूतं यञ्च भव्यं यच्च भवदमुक्तं विश्वमिदं सर्वं पुरुष एव । पुरुषाधीनमेव । यत एवमन्नेनान्नमदनीयममुक्तवर्गमतिरोहति अतिक्रामति । अमुक्ताधिपतिरिति यावत् । तस्मादमृतत्वस्योत भावभवित्रोरभेदान्मुक्तवर्गस्यापीशानः । संसारे स्वाधीनं जगद्यदि मुक्तौ स्वाधीनत्वं जह्यात्तदा प्रेक्षावान्न मोचयेत् । अतो मुक्तावपि तदधीनमेवेति सा श्रुतिः पुरुषसूक्तमन्त्रस्तस्य मुक्तामुक्तपरेशत्वमाह । तच्च मुक्तानां परमा गतिरित्यादिना विष्णोरेवावगतं पशोस्त्वसम्भावितमेवेत्यतः पुरुषसूक्तं विष्णुपरमेवेति ज्ञायते ।

### **वाक्यार्थचन्द्रिका**

श्रुतौ भूतभव्यग्रहणं भवदुपलक्षणमित्यभिप्रेत्याह यच्चेतीति । ननु प्रवृत्तिनिमित्तरूपभाववाचकामृतत्वशब्दस्य कथममृतरूपधर्मिपरत्वमित्यतो लक्षणयेति भावेन लक्षणाबीजशक्यसम्बन्धमाह भावभवित्रोरिति । अनेन तादात्म्यमेव लक्षणाबीजभूतः शक्यसम्बन्ध इत्युक्तं भवति । लक्षणया विना भाववाचकामृतत्वशब्दात्स्वातन्त्र्येणामृतवर्गोपस्थितेरसम्भवादिति भावः ।

### **परिमल** 

एवमिति । पुरुष एवेदं सर्वमित्येतत्पुरुषस्य सर्वत्वं न वक्तीत्येवमाहेत्यर्थः ।

### **वाक्यार्थरत्नमाला**

यच्च भवदित्यत्रत्यं यच्चेतीति प्रतीकमुपादेयम् । तथेति तु लेखकागतम् ।

