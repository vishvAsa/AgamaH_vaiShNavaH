+++
title = "१० महिमत्वोक्तयन्यथानुपपत्याऽपि सर्वात्मकत्वं नार्थः"

+++


## एतावानस्य महिमेति महिम्नो वचो हि तत्

**महिमत्वोक्तयन्यथानुपपत्याऽपि सर्वात्मकत्वं नार्थः**

**एतावानस्य महिमेति महिम्नो वचो हि तत्**

### **सुधा**

इतश्च सर्वेशत्वमेव पूर्वार्धार्थो न तु सर्वत्वमित्याह एतावानिति ।

## **अनुव्याख्यानम्**

***एतावानस्य महिमेति महिम्नो वचो हि तत् ॥***

इति वचनादिति शेषः । अस्य पुरुषस्यैतावान्महिमा यः पूर्ववाक्योक्त इत्युत्तरवाक्यबलात् तत् पुरुष एवेदमित्येतत्पुरुषस्य महिम्नो वाचकं वच इति तावज्ज्ञायते । ततश्च महिमप्रतिपादकं यथा स्यात्तथा व्याख्येयम् । न च सर्वात्मत्वं महिमा । अपकर्षहेतुत्वात् । किन्तु सर्वाधिपत्यमेव । न च तदतिरिक्त(क्तं)महिम्नो वचनम् । सङ्कोचे कारणाभावात् ।

### **वाक्यार्थचन्द्रिका**

वचनादिति इति । मूले इतीत्यनन्तरं वचनादिति इत्यर्थः ॥ न च तदतिरिक्तमिति । पुरुष एवेदं सर्वमित्येतद्वाक्यव्यतिरिक्तं वाक्यजातमित्यर्थः ॥ सङ्कोच इति । अस्मद्व्याख्यानरीत्यैतद्वाक्यसाधारण्येन सर्वस्यापि पुरुषसूक्तस्य महिमाभिधायकत्वसम्भवे तत्परित्यागेन पुरुष एवेदं सर्वमित्येतत्सर्वात्मकत्वाभिधायकं तद्व्यतिरिक्तमेव च वाचकमिति सङ्कोचकप्रमाणाभावादित्यर्थः ।

### **परिमल** 

एतेनेति । उदाहृतवाक्यानुरोधेन पूर्वार्धेऽपीशानत्वस्यैवाभिमततया तत्समुच्चयसम्भवेन सर्वात्मकत्वधर्मेण सहेशानत्वधर्मसमुच्चयार्थ उपशब्द इति पक्षो न युक्त इत्यर्थः । अन्यथा तद्विरोधापत्तेरिति भावः ॥

### **श्रीनिवासतीर्थीया**

तदतिरिक्तेति । अमुक्ताभेदस्य पूर्वार्धोक्तत्वेऽप्युत्तरार्धे मुक्ताधिपत्त्यस्योक्तत्वेऽप्युत्तरार्धे मुक्ताधिपत्त्यस्योक्तत्वेनामुक्तसर्वाधिपत्यव्यतिरिक्तमुक्तसर्वाधिपत्त्यवाचकमेवैतावानस्येति वाक्यार्थः ।

