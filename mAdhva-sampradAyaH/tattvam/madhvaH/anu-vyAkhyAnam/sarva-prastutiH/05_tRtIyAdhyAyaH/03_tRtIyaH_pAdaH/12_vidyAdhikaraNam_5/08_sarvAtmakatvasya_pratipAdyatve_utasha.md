+++
title = "०८ सर्वात्मकत्वस्य प्रतिपाद्यत्वे उतशब्दवैयर्थ्यप्रसङ्गः"

+++


## यदि सर्वत्वमुदितमुतेश इति तद्वृथा

**सर्वात्मकत्वस्य प्रतिपाद्यत्वे उतशब्दवैयर्थ्यप्रसङ्गः**

**यदि सर्वत्वमुदितमुतेश इति तद्वृथा**

### **सुधा**

हेत्वन्तरमाह यदीति ।

## **अनुव्याख्यानम्**

***यदि सर्वत्वमुदितमुतेश इति तद्वृथा ॥***

पूर्वार्धे यदि पुरुषस्य सर्वत्वमुदितं स्यात्तत्तर्ह्युत्तरार्धेऽमृतत्वस्योतेशान इत्युतशब्दो वृथा स्यात् । तत्कथमित्यत आह उतशब्द इति ।

***उतशब्दो वदेदेष हीशत्वस्य समुच्चयम् ॥***

उत्तरार्धस्थउतशब्दो यस्मादीशत्वस्य समुच्चयं वदेत् । अर्थान्तरस्यासम्भवात् । न च द्वयोरीशत्वयोरनुक्तौ तत्समुच्चयोक्तेरवकाशोऽस्ति । तस्मादुतशब्दो वृथैवेति ।

### **वाक्यार्थचन्द्रिका**

ननु शब्दः किं नित्य उतानित्य इत्यादाविव विकल्पार्थमेव किन्न स्यादित्यतस्तस्यार्थस्य प्रकृतेऽसम्भवान्नोतशब्दस्य तदर्थत्वमत्राभ्युपगन्तुं शक्यमित्याह अर्थान्तरस्य चेति । अस्तु तर्हीशत्वसमुच्चयाभिधायकत्वमेवोतशब्दस्येत्यत आह न चेति ।

