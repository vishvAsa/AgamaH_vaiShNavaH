+++
title = "०५ समाधिकराहित्यलिङ्गात् पुरुषशब्दस्य विष्णुपरत्वम्"

+++


## न तस्येशे कश्चन तस्य नाम महद्यशः

**समाधिकराहित्यलिङ्गात् पुरुषशब्दस्य विष्णुपरत्वम्**

**न तस्येशे कश्चन तस्य नाम महद्यशः**

### **सुधा**

इतश्चायं नारायणो न पशुरित्याह न तस्येति ।

## **अनुव्याख्यानम्**

***न तस्येशे कश्चन तस्य नाम महद्यशः ॥***

***इति चाधिपतिस्तस्य प्रतिषिद्धः स्वयं श्रुतौ ॥***

***विश्वतः परमां नित्यं विश्वं नारायणं हरिम् ॥***

***इति सर्वाधिकत्वोक्त्या समोऽपि विनिवारितः ॥***

तस्य पुरुषस्य । ईशे ईष्टे । व्यत्ययो बहुलमिति वचनात् । अधीगर्थदयेषां कर्मणीति षष्ठी । महदिति यशश्चेति तस्य पुरुषस्य नाम । श्रुतौ नारायणानुवाके न तस्येति वाक्येन तस्य पुरुषस्याधिपतिः स्वयं मुखत एव प्रतिषिद्धः । परमश्चासावश्चेति परमास्तं परमाम् । लिङ्गव्यत्ययेन परममिति वा । विश्वं पूर्णम् । नारायणानुवाक एव विश्वत इति श्रुतौ तस्य पुरुषस्य सर्वाधिकत्वोक्त्या समोऽपि विनिवारितः । न हि सर्वाधिकस्य समो युज्यते ।

### **वाक्यार्थचन्द्रिका**

नन्वत्र तस्य नेष्टे इति प्रथमपुरुषप्रयोगः कर्तुमुचितः । युष्मदस्माद्विषयादन्यत्र तद्विधानात् । अस्य च युष्मदस्मद्विषयत्वाभावात्तत्कथमीशे इत्युत्तमपुरुषप्रयोग इत्यतः पुरुषव्यत्ययोऽयमिति भावेन व्याचष्टे ईशे ईष्ट इति । तत्र नियामकं पठति व्यत्यय इति । यद्यपीदं यथायथं विहितानां शबादीनां विकरणानां छन्दसि विषये व्यत्ययविधायकसूत्रं न पुरुषव्यत्ययविधायकमिति न तदुपपादकतयाऽस्योपन्यासो युक्तः । तथाऽप्यत्र सूत्रे छन्दसि शानजपीति पूर्वसूत्राच् छन्दस्यपीत्यस्यानुवृत्त्या छन्दसि व्यत्ययो भवति अपिशब्दाद्यथाप्राप्तं चेत्येतावन्मात्रेणेष्टसिद्ध्या बहुलग्रहणं व्यर्थमित्याशङ्कायां बहुलग्रहणं सर्वविधिव्यभिचारार्थमिति वृत्तौ प्रकृताप्रकृतसर्वविधिव्यत्ययलक्षणव्यभिचारार्थत्वं बव्हर्थादानप्रवृत्तिनिमित्तकबहुलग्रहणस्य प्रदर्श्य बहुलग्रहणसङ्ग्राह्यप्रदर्शनपरतयोदाहृते सुप्तिङुपग्रहलिङ्गनराणामिति श्लोके नरशब्दोक्तपुरुषव्यत्ययस्याप्यनेन सिद्धेरस्योपन्यास इति द्रष्टव्यम् । यद्यपि लोपस्त आत्मनेपदेष्विति छन्दसि तकारलोपविधानादीश इति प्रथमपुरुष एवेत्यपि समाधानं कर्तुं शक्यम् । तथाऽपि सर्वेषां छन्दोविषयविधीनां व्यत्ययो बहुलमित्येतत्प्रपञ्चनार्थत्वेन तन्मूलकत्वान्मूलभूतेन व्यत्यय इत्यनेनैवेदं समाहितमित्यवधेयम् । ननु तथाऽपि कर्मणि द्वितीयास्मरणात्कर्मतया तमिति द्वितीयया भवितव्यम् । तस्येति षष्ठी तु कथमित्यत आह अधीगर्थेति । महद्यश इति विशिष्टं नामेति भ्रान्तिनिरासायाह महदितीत्यादि । एवं पुल्लिङ्गत्वेऽपि सोमपाशब्दवदाकारान्ततामाश्रित्य परमाशब्दो व्युत्पादितः । इदानीमबन्तत्वमाश्रित्यापि व्याख्याति ॥ लिङ्गव्यत्ययेनेति । स्त्रीलिङ्गव्यत्ययेनेत्यर्थः । व्यत्ययो बहुलमित्यत्र बहुलग्रहणसङ्ग्राह्यप्रदर्शनपरतयोदाहृते श्लोके छन्दसि लिङ्गव्यत्ययस्यापि विधानादिति भावः । ननु श्रुतौ विश्वमिति विश्वतादात्म्यकथनान्न तस्य विश्वतः परमत्वं सम्भवतीत्यतो नेदं विश्वतादात्म्यपरं येनोक्तदोषः स्यात् । किन्तु विश्वतः परमत्वप्रयोजकधर्मकथनेन तदुपपादकमिति नानुपपत्तिरित्याशयेन तद्व्याचष्टे ॥ विश्वं पूर्णमिति । अप्रयोजकत्वमाशङ्क्याह न हीति । व्याघताप्रसङ्गादिति भावः ।

### **परिमल** 

व्यत्ययो बहुलमिति । प्रथमपुरुषे प्रयोक्तव्ये बहुलं व्यत्ययो व्यत्यासो भवति छन्दसीत्युक्तत्वाद् ईशे इत्युत्तमपुरुषैकवचनमित्यर्थः । ‘लोपस्त आत्मनेपदेष्वि’ति तलोपे सति प्रथम पुरुष एवेश इति रूपसिद्धावपि समाध्यन्तरमेतदित्यदोषः ॥ अधीगर्थेति । अधीगर्थाः स्मृत्यर्थाः । दय दानगतिरक्षणहिंसादानेषु ईश ऐश्वर्ये एतेषां योगे कर्मकारके षष्ठी भवतीत्युक्तेस्तस्येति षष्ठी साध्वीत्यर्थः। श्रुतावित्यस्यार्थद्वयम् ॥ नारायणेत्यादि । स्वयमित्यस्य व्याख्या मुखत इति लिङ्गव्यत्ययेनेति । परममिति पुल्लिङ्गे प्रयोक्तव्ये व्यत्ययेन स्त्रीलिङ्गप्रयोग इत्यर्थः । स्त्रीलिङ्गस्यास्य शब्दस्य व्यत्ययेन परमिति पुल्लिङ्गो ध्येय इति वार्थः ॥

### **यादुपत्यं**

व्यत्यय इति । ईष्ट इति प्रथमपुरुषप्रयोगेण भाव्यम् । तत्रेश इत्युत्तमपुरुषप्रयोगो यः स व्यत्ययेनेत्यर्थः । यद्यपि लोपस्त आत्मनेपदेष्विति छन्दसि तकारलोपविधानादीश इति प्रथमपुरुषेऽपि रूपमुपपद्यत इति समाधेयं तथापि सर्वेषां छन्दोविषयविधीनां व्यत्ययो बहुलमित्येतत्प्रपञ्चानार्थत्वान्मूलभूतेन व्यत्यय इत्यनेनैव समाहितमिति ज्ञातव्यम् ॥ अधीगर्थेति । एषा कर्मणि षष्ठी स्यादित्यर्थः । अधीगर्थाः स्मृत्यर्थाः । मातुरध्येति पितुः स्मरति सर्पिषो दयते जगतामीष्टे इत्युदाहरणानि । पूर्व पुल्लिङ्गत्वेऽपि सोमपाशब्दवदाकारान्तत्वमाश्रित्य व्याख्यातम् । इदानीमावन्तत्वमङ्गीकृत्याह लिङ्गव्यत्ययेनेति । स्त्रीलिङ्गव्यत्ययेनेत्यर्थः ।

------------------------------------------------------------------------

समाधिकस्य राहित्यान्नोपचारपुमानसौ

**समाधिकस्य राहित्यान्नोपचारपुमानसौ**

### **सुधा**

ततः किमित्यत आह समेति ।

## **अनुव्याख्यानम्**

***समाधिकस्य राहित्यान्नोपचारपुमानसौ ॥***

समाधिकस्येति द्वन्द्वैक्यवद्भावः । असौ नारायणानुवाकोक्तः । उप समीपे चारो यस्यासौ प्रधानस्योपसर्जनभूत उपचारपुमान् पशुपुरुषो नेत्यर्थः । नारायणनामादिना हरिरेवायमिति शिष्यैरेव ज्ञातुं शक्यत इति नोक्तम् ।

### **वाक्यार्थचन्द्रिका**

ननु समश्चाधिकश्च समाधिकौ तयोः समाधिकयोरिति द्विवचनेन भवितव्यम् । समाधिकस्येत्येकवचनं तु कथमित्यतः सर्वो द्वन्द्वो विभाषयैकवद्भवतीति विकल्पेन द्वन्द्वस्यैकवद्भावविधनादेकवचनोपपत्तिरिति भावेनाह समाधिकस्येतीति ।

नन्वेवं सति वाक्त्वचमित्यादिसमाहारद्वन्द्वेऽपि द्विवचनं धवखदिरावितीतरयोगद्वन्द्वेऽपि पक्षे एकवचनं च प्रसज्यत इति चेदुच्यते । सर्वो द्वन्द्व इत्यनेन न समाहारद्वन्द्वस्तथेतरेतरद्वन्द्वो वा अपूर्वतया विभाषयैकवत्क्रियते । किन्तु न्यायसिद्धोऽर्थोऽनूद्यते । तथा हि । चार्थे द्वन्द्व इति चार्थे द्वन्द्वः क्रियते । चार्थश्चेतरेतरयोगः स यदोद्रिक्तावयवभेदो भवति तदाऽवयवभेदानुगमाद्द्विवचनबहुवचने सिद्धे एव । यदा तिरोहितावयवभेदविवक्षा संहतिप्राधान्यमिति यावत् तदा समाहार इति संहतिप्रधानत्वादेकवचनं भवति । तदेवं चार्थ एव सर्वो द्वन्द्वो विभाषयैकवद्भवतीति परिभाषारूपेण पठ्यते । ननु चार्थः समुच्चये, नेतरेतरयोगः । चशब्दप्रयोगे समुच्चयस्य प्रतीतेरिति चेत् । सत्यम् । किन्तु तत्प्रभेद एवेतरेतरयोगो न समुच्चयादन्यः । तथा हि । समुच्चय एव युगपदर्थाभिधायिनां परस्परापेक्षाणां पदानां भवति तदा द्वन्द्वः क्रियते । एतावतैवेतरेतरयोगश्चार्थ इत्युच्यमानत्वात् । नन्वेवं द्वन्द्वश्च प्राणितूर्येति’ सूत्रमनर्थकं स्यात् । तेन हि समाहारद्वन्द्वे एकवद्भावो विधीयते । तत्र समाहारद्वन्द्वैकत्वादेकवचनसिद्धेरिति चेन्न । प्राण्यङ्गादीनां समाहारद्वन्द्व एव यथा स्यादितरेतरयोगो मा भूदिति सूत्रप्रयोजनम् । ननु तर्हि किमर्थं समाहार एकत्वं क्रियते इतरेतरयोग एव एकवद्भावः क्रियताम् । एवं समाहारग्रहणं यत्र प्रतिपाद्यं भवति कार्यं च विधिमुखेनैव वर्तते । उच्यते । इतरेतरयोगे एकवद्भावे सति अस्थित्वचमित्यत्र समाहारद्वन्द्वलक्षणे ‘द्वन्द्वाच्चुदषहान्तात्समाहार’ इति न स्यात् । नन्वेवमपि पूर्वोक्तप्रकारेण समाहार एव एकवचनं भवति समाहारश्चैक एव । एवञ्चैकवदिति वतिर्नोपपद्यते । न ह्येक एव एकवदित्युच्यते । उच्यते बुद्ध्यानेकत्वमध्यारोप्य भविष्यति । बुद्धिर्हि भगवति अभेदेऽपि भेदं जनयति । यथा राहोः शिर इति । ननु तथाप्यद्वन्द्वे एकत्वाविधानात्सर्वो द्वन्द्व इत्यघटना स्यादिति चेत् । उच्यते । सर्वो द्वन्द्व इति कोऽर्थः । इतरेतरयोगसमाहारात्मक इत्यर्थः । न चैवमपि वृक्षमृगादिसूत्रमनर्थकम् । अनयैव परिभाषया बाभ्रव्यशालङ्कायनं बाभ्रव्यशालङ्कायना इत्येतद्वत् प्लक्षन्यग्रोधं प्लक्षन्यग्रोधा सत्येवमादीनां सिद्धत्वादिति चेत् । उच्यते । सिद्धे परिभाषयैकत्वे वृक्षादीनां सजातीयैरेव द्वन्द्वो यथा स्यान्न विजातीयैरिति व्यतिकरनिरासार्थं विभाषयैकवत्त्वविधानमित्यन्यत्र विस्तरः ।

विद्युत्पुरुषादित्युक्तस्य शङ्कितायाः पशुपुरुषताया एव निषेधनीयतया प्रक्रान्तत्वादुपचारपुरुषत्वस्यानाशङ्कितस्य निषेधोऽसङ्गत इत्यतोऽस्याशङ्कितपशुपुरुषत्वनिषेधत्वान्नासङ्गतिरिति भावेनोपचारपुमानित्येतत्पशुपुरुषपरतया योगमाश्रित्य योजयति ॥ उप समीप इति । प्रबलेन नारायणनामादिना विद्युत्पुरुषादित्युक्तपुरुषस्य हरित्वसाधनसम्भवे तत्परित्यागेन तदपेक्षया दुर्बलाब्धिशयत्वादिरूपलिङ्गाश्रयणेन हरित्वं साधयतां भाष्यकाराणां प्रसक्तामचातुरीयशङ्कां तदनुक्तौ निमित्तकथनेन परिहरति नारायणेति । स्पष्टत्वादिति शेषः ।

### **परिमल** 

अयमिति । नारायणानुवाकोक्तो विश्वत इति वाक्योक्तो वेत्यर्थः । आदिपदेन विष्ण्वादिनाम त्रिधामत्वसमुद्रशायित्वादिश्रुतिलिङ्गग्रहः ।

### **वाक्यार्थरत्नमाला**

नन्वेवं सति वाचकत्वमित्यादिसमाहारद्वन्द्वेऽपि द्विवचनमित्यारभ्य अन्यत्र विस्तर इत्येतत्पर्यन्तं परिभाषाविवरणस्थं ज्ञेयम् । तिष्यपुनर्वस्वोर्नक्षत्रद्वन्द्व इति सूत्रीयेयं परिभाषेति ज्ञातव्यम् । व्याख्यातव्यमेतत्स्थलमिति । अन्यत्रेति । परिभाषाविवरण इत्यर्थः ।

