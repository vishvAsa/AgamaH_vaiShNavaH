+++
title = "०४ पुरुषसूक्तोक्तो विष्णुरेव, न पशुपत्यादिः"

+++


## सर्वे निमेषा जज्ञिरे विद्युतः पुरुषादधि

**पुरुषसूक्तोक्तो विष्णुरेव, न पशुपत्यादिः**

**सर्वे निमेषा जज्ञिरे विद्युतः पुरुषादधि**

### **सुधा**

ननु पुरुषसूक्ते पशुपुरुष एव प्रतिपाद्यते न विष्णुस्तत्कथं विष्णुज्ञानस्य मोक्षसाधनत्वे मन्त्रोऽयमुदाहृतः । पशुपुरुषज्ञानमपि पशुपतेरनुग्रहे परमोपयोगीति मोक्षसाधनमुच्यते । नान्य इति च न विरुद्धम् । साधनवत्साधनसाधनस्य परित्यागेऽपि फलानुदयादिति चेत् । किमेतत्पुरुषशब्दस्य विष्णौ शक्त्यभावात्कल्प्यते । तात्पर्यज्ञापकाभावाद्वा । बाधकसद्भावाद्वा ।

नाद्यः । नारायणानुवाके पुरुषशब्दस्य हरौ प्रयोगादित्याह सर्व इति ।

## **अनुव्याख्यानम्**

***सर्वे निमेषा जज्ञिरे विद्युतः पुरुषादधि ॥***

***एवं पुरुषशब्दश्च प्रयुक्तोऽब्धिशये हरौ ॥***

न केवलं पुरुषज्ञानतोऽमृतत्वमुक्तम् । किन्तु पुरुषशब्दश्च हरौ प्रयुक्तः । विद्युतः पुरुषादित्युक्तोऽपि पशुपुरुष एव किन्न स्यादित्यत उक्तमब्धिशय इति । अम्भस्य पारे, यमन्तःसमुद्रे इत्यस्मिन्पुरुषेऽब्धिशयत्वस्य श्रवणात् । महोदधिशयोन्तक इत्यादिना तस्य विष्णुलिङ्गत्वावगमात् ।

### **वाक्यार्थचन्द्रिका**

पशुपुरुष एवेति । अत्र नरं च नारायणमेव चादावित्यत्रेवानभिमतव्यावृत्त्यर्थत्वादेवकारस्य न पुरुषस्य पशोर्हिरण्यगर्भस्य वा प्रतिपादनादिति हिरण्यगर्भस्यापि पुरुषसूक्त प्रतिपाद्यत्वप्रतिपादकजिज्ञासासूत्रीयपूर्वग्रन्थविरोध इति ध्येयम् । नन्वेवं तन्मतेऽपि पशुपतिज्ञानस्यैव मोक्षसाधनत्वं न स्यात् । उदाहृतमन्त्रानुसारेण पशुपुरुषज्ञानस्यापि मोक्षसाधनत्वादित्यत आह पशुपुरुषेति । नन्वेवं साधनसाधनत्वे पशुपुरुषज्ञानस्य नान्य इति निषेधानुपपत्तिः । पशुपुरुषातिरिक्तपशुपतिज्ञानस्य मोक्षसाधनस्य सत्त्वादित्यतोऽस्य साधनसाधनावधारणत्वेन साधनावधारणत्वाभावान्नानुपपत्तिरित्याशयेनाह नान्य इति चेति । पुरुषशब्दो हरौ प्रयुक्त इत्येतावता पूर्तेर्मूले तस्याब्धिशायित्वकथनानर्थक्यमित्यतो विद्युतः पुरुषादित्युक्तस्य पुरुषस्यायं हरिरब्धिशयत्वादिति हरित्वसाधनार्थत्वान्न तदिति भावेन तत्साधकतया तद्योजयितुं तद्व्यावर्त्यशङ्कामुत्थापयति विद्युत इति । अपक्षधर्मत्वादव्याप्तत्वाच्च कथमनेन विद्युत्पुरुषस्य हरित्वसाधनमित्यतस्तदुभयं दर्शयति अम्भसीत्यादिना ।

### **परिमल** 

इत्यादिनेति । सहस्त्रनामस्थवाक्येनेत्यर्थः ।

### **श्रीनिवासतीर्थीया**

ननु पशुपतिज्ञानस्यापि न मोक्षहेतुत्वं युक्तम् । पुरुषपशुज्ञानस्यैव पुरुषसूक्ते मोक्षहेतुत्वोक्तेरित्यत आह पशुपुरुषेति । नियम्यतया ज्ञानमपीत्यर्थः । पशुपतेरिति हेतुगर्भम् । पुरुषपशोस्तदधीनत्वेन तत्पतित्वात्तस्येति भावः ॥ साधनवदिति । मोक्षसाधनीभूतपशुपत्यनुग्रहवदित्यर्थः । साधनसाधनस्येति । पशुपत्यनुग्रहसाधनपशुपुरुषज्ञानस्येत्यर्थः ।

### **वाक्यार्थरत्नमाला**

साधनसाधनावधारणत्वेनेति । पशुपुरुषज्ञानमेव मोक्षसाधनीभूतपशुपतिज्ञानसाधनं नान्यदित्यवधारणार्थत्वान्नन्यः पन्था इत्यस्येति न दोष इति भावः ।

