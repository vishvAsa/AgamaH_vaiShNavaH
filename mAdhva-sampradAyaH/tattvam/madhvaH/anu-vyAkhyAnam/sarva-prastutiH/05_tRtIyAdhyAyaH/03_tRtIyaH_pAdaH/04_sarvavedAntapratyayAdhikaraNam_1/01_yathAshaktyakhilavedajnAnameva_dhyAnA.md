+++
title = "०१ यथाशक्त्यखिलवेदज्ञानमेव ध्यानाङ्गम्"

+++


## ॐ सर्ववेदान्तप्रत्ययं चोदनाद्यविशेषात् ॐ

**॥ अथ सर्ववेदा(न्तप्रत्यया)धिकरणम् ॥**

**यथाशक्त्यखिलवेदज्ञानमेव ध्यानाङ्गम्**

**ॐ सर्ववेदान्तप्रत्ययं चोदनाद्यविशेषात् ॐ**

### **सुधा**

ॐ सर्ववेदान्तप्रत्ययं चोदनाद्यविशेषात् ॐ ॥ अत्र ध्यानोपासनार्थिभिः किं स्वस्वशाखा एवाध्ययनश्रवणमननैर्ज्ञातव्याः किंवा सर्वेऽपि वेदा इति संशये शाखाभेदस्य सुप्रसिद्धत्वादन्यथा तदनुपपत्तेः प्रथमपक्ष एव ज्यायानिति प्राप्ते सिद्धान्तितं सर्ववेदान्तप्रत्ययमिति । तत्र सर्वशब्दोऽसङ्कुचितवृत्तिरिति प्रतीतिनिरासाय व्याचष्टे यथाशक्तीति ।

## **अनुव्याख्यानम्**

***ॐ सर्ववेदान्तप्रत्ययं चोदनाद्यविशेषात् ॐ ॥***

***यथाशक्त्यखिलान्वेदान्विज्ञायोपासनं भवेत् ।***

विज्ञायावस्थितस्येत्यध्याहारात् समानकर्तृकतासिद्धिः । उपासनं कुर्वाणो भवेदिति वा । उपासनं कुर्वीतेति वा । भवेदित्यस्योत्तरवाक्येऽन्वयः । अत्र यथाशक्त्यखिलान्वेदान्विजानीयादित्येव वक्तव्यम् । तथाऽप्यत्रोच्यमानं सर्वपरिज्ञानं ध्यानोपासनाङ्गमिति दर्शयितुमेवमुक्तम् । ततश्च परेत्युक्तं विवृतं भवति ।

### **वाक्यार्थचन्द्रिका**

ॐ सर्ववेदान्तप्रत्ययं चोदनाद्यविशेषात् ॐ ॥ अन्यथेति । सर्ववेदानां ध्यानोपासनार्थिभिरध्ययनश्रवणमननैर्ज्ञातव्यत्वेत्यर्थः । ननु क्रिययोः क्रियाणां वा समानकर्तृकत्वस्य क्त्वाप्रत्ययार्थत्वात्प्रकृते च विज्ञानस्य पुरुषकर्तृकत्वाद्भवनस्य चोपासनाकर्तृकत्वाद्विष्णुं नत्वा स्तौतीत्यादाविव ज्ञानभवनरूपक्रिययोरेककर्तृकत्वाभावेन तदर्थकक्त्वाप्रत्ययस्यैवासम्भवाद्विज्ञायेति कथं तदादेशल्यपः प्रयोग इत्यतः श्रवणस्य नरकर्तृकत्वेन विमोक्षस्य च पापकर्तृकत्वेन श्रवणविमोक्षरूपक्रिययोः समानकर्तृकत्वाभावेऽपि ‘यदोर्वशं नरः श्रुत्वा सर्वपापैः प्रमुच्यत, इत्यादौ क्त्वाप्रत्ययदर्शनेन समानकर्तृकत्वस्यातदर्थत्वाद्भिन्नकर्तृकत्वेऽपि क्त्वाप्रत्ययसम्भवान्न तदादेशल्यपोऽनुपपत्तिरिति सत्येव समाधाने समानकर्तृकत्वस्य तदर्थतामङ्गीकृत्य क्रियान्तराध्याहारेण समानकर्तृकतामुपपादयति विज्ञायेति । एवमुपासनमित्यस्य प्रथमान्ततया भवनकर्तृत्वमङ्गीकृत्यैव क्रियान्तराध्याहारेण समानकर्तृकत्वमुपवर्णितम् । वस्तुतस्तूपासनमित्यस्य द्वितीयान्तत्वान्न भवनकर्तृत्वमित्याशयवान्पदान्तराध्याहारेणानन्वयदोषं परिहरन्नेव समानकर्तृकतामुपपादयति उपसनमिति । एवं योजनायां गौरवं भवतीत्यतो लघुभूतं पक्षान्तरमाह उपासनमिति । तर्हि भवेदित्यनर्थकं स्यादित्यत आह भवेदित्यस्येति ॥ इत्येव वक्तव्यमिति । तावतैव प्रथमसूत्रतात्पर्यकथनादिति भावः ॥ एवमिति । विज्ञायोपासनं कुर्वीतेत्येवमित्यर्थः । किमत्रोच्यमानसर्वपरिज्ञानस्य ध्यानोपासनाङ्गत्वोपपादनेनापि सिद्धमित्यत आह ततश्चेति ॥ परेत्युक्तमिति । ध्यानरूपा परा चेत्यादिना यद्ध्यानरूपोपासनायाः शास्त्राभ्यासरूपोपासनापेक्षया परत्वमुक्तं तदत्रोच्यमानसर्वपरिज्ञानस्य ध्यानरूपोपासनाङ्गत्वप्रतिपादना द्विवृतं भवतीत्यर्थः ।

### **परिमल **

सर्ववेदान्तप्रत्ययम् ॥ ध्यानोपासनेति । ध्यानरूपोपासनार्थिभिरित्यर्थः । एवमग्रेऽपि ॥ अध्ययनश्रवणमननैरिति । गुरूच्चारणानूच्चारणेन स्वाधीनोच्चारणक्षमतया वर्णराशिग्रहण मध्ययनम् । उपदेशबलेनोत्पन्नवाक्यार्थज्ञानं श्रवणम् । मननं तु ज्ञातेर्थे युक्त्यनुसन्धानं तैरित्यर्थः । ननु समानकर्तृकयोः पूर्वकाल इति सूत्रेण एककर्तृकयोः क्रिययोर्मेध्ये पूर्वकालीनक्रियावाचिधातोः क्त्वाप्रत्यये समासे नञ्पूर्वे क्त्वोल्यपिति ल्यबादेशे विज्ञायेति रूपमिति वाच्यम् । तत्र विज्ञानकर्तापुरुषः भवेदित्यत्र चोपासनं कर्त्रित्यतः पुरुषकर्तृक्रियान्तरानिर्देशात् कथं विज्ञायेति प्रयोग इत्यत आह अवस्थितस्येत्यध्याहारादिति ॥ परेत्युक्तमिति । ध्यानरूपा परा चेत्यत्र ध्यानरूपेत्येव वाच्ये परा पश्चात्तनीत्यप्यर्थमभित्याङ्गाङ्गिभावोक्त्या तद्विवृतमित्यर्थः ।

### **यादुपत्यम्**

ॐ सर्ववेदान्तप्रत्ययं चोदनाद्यविशेषात् ॐ ॥ परेत्युक्तमिति । ध्यानरूपा परा चेत्यत्र यत्परशब्दस्य पश्चाद्भाव्यर्थत्वमभिप्रेतं तदत्र ध्यानस्य सर्वपरिज्ञानपश्चाद्भावित्वकथनेन विवृतमित्यर्थः ।

### **श्रीनिवासतीर्थीया**

ॐ सर्ववेदान्तप्रत्ययं चोदनाद्यविशेषात् ॐ ॥ ननु विज्ञायेत्युक्तविज्ञानक्रियायां पुरुषस्य कर्तृत्वेन भवेदित्युक्तभवनक्रियायां चोपासनस्य कर्तृत्वेन समानकर्तृकत्वाभावाद्विज्ञायेति क्त्वादेशभूतल्यबनुपपत्तिरित्यत आह विज्ञायावस्थितस्येति । तथा च विज्ञानावस्थानयोरुभयोरपि पुरुषकर्तृकत्वान्नोक्तानुपपत्तिरित्याशयः । ननु कुर्वीतेत्यध्याहारेण व्याख्याने भवेदित्येतदुर्वरितम् । तस्यान्वयमाह भवेदित्यस्येति ॥ इत्येव वक्तव्यमिति । उपासनं कुर्वीतेति वचनमधिकमित्यर्थः ।

### **वाक्यार्थरत्नमाला**

ॐ सर्ववेदान्तप्रत्ययं चोदनाद्यविशेषात् ॐ ॥

समानकर्त्तृकत्वस्यक्त्वाप्रत्ययार्थत्वादिति ॥ समानकर्तृकयोः पूर्वकाल इति सूत्रेण समानकर्त्तृकत्वविशिष्टापूर्वकाले वाच्ये क्त्वाप्रत्ययविधानेन समानकर्त्तृकत्वस्य क्त्वाप्रत्ययार्थत्वादित्यर्थः । तदादेशेति । क्त्वाप्रत्ययादेशस्य समासे नञ्पूर्वे क्त्वोर्ल्यबिति सूत्रेण विहितस्य ल्यप् इत्यर्थः । श्रवणस्येत्यादि । एतच्च नवमस्कन्धीयभागवतस्थ ‘‘यत्रावतीर्णो भगवान्परमात्मा नराकृतिरित्युत्तरार्धः । इदं च पृथगधिकरण एव निरूपितं तत्तत्र प्रतिपत्तव्यम् । अतदर्थत्वादिति ॥ क्त्वाप्रत्ययार्थत्वाभावादित्यर्थः । तदर्थाभूतत्वादिति यावत् । नियमेनेति शेषः पूर्वं योज्यः । समानकर्त्तृकतामिति ॥ विज्ञायावस्थितस्येत्युक्तविज्ञानावस्थितिक्रिययोः समानकर्त्तृकत्वादवस्थितिक्रियापेक्षया विज्ञायेति ल्यबिति भावेनोपपादयतीत्यर्थः । पदान्तराध्याहारेणेति ॥ कुर्वाण इति पदाध्याहारे उपासनामित्यस्य द्वितीयान्तस्यान्वयालाभाद् अन्यथा भवेदित्यनेनानन्वितस्य तस्यानन्वय एव स्यादिति भावः । अस्मिंश्च पक्षे विज्ञानस्येवोपासनकरणक्रियाया अपि पुरुषकर्त्तृकत्वात्समानकर्त्तृकत्वलाभ इत्युपासनकरणरूपक्रियापेक्षया ल्यबित्युक्तं भवति । लघुभूतमिति । पूर्वपक्षद्वय इवात्र भवेदिति पदान्तभार्वमाश्रित्याध्याहाराभावादुपासनं कुर्वीतेत्येवमध्याहारमात्रेण विवक्षितार्थलाभस्वीकारादिति भावः ।

