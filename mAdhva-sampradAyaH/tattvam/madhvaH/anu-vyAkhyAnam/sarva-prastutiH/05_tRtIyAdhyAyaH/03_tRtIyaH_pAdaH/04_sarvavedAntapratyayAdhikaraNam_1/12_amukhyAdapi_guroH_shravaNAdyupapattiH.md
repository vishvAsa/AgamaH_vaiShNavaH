+++
title = "१२ अमुख्यादपि गुरोः श्रवणाद्युपपत्तिः"

+++


## यदि तादृग्गुरुर्नास्ति निर्णीतश्रवणादिकम्

**अमुख्यादपि गुरोः श्रवणाद्युपपत्तिः**

**यदि तादृग्गुरुर्नास्ति निर्णीतश्रवणादिकम्**

### **सुधा**

शिष्ययोग्याताभिज्ञगुरूपदेशानुसारेण श्रवणादिकं कर्तव्यमित्ययुक्तम् । तादृशस्य गुरोर्दुलभत्वेन श्रवणाद्यभावापत्तेः । लभ्यमानोऽप्यसावनुष्ठितश्रवणादिना आध्यात्मिकशक्तिसम्पन्नेनैव शिष्येण लभ्यते नान्येन । तथा चान्योन्याश्रय इत्यत आह यदीति ।

## **अनुव्याख्यानम्**

***यदि तादृग्गुरुर्नास्ति निर्णीतश्रवणादिकम् ॥***

***तत्सिद्धान्तानुसारेण निर्णयज्ञात्समाचरेत् ॥***

द्विविधं शास्त्रं निर्णीतं निर्णेतव्यं च । तत्राद्यं ब्रह्मसूत्रादिकं, द्वितीयं वेदादिकम् । तत्र निर्णीतस्य श्रवणादिकं समाचरेत् । सर्वज्ञानां सिद्धान्तानुसारेण यो निर्णयं जानाति तस्मात् । इदमुक्तं भवति । मुख्यस्य गुरोः प्रथममलाभेऽपि न श्रवणाद्यभावापत्तिः । अमुख्यादपि गुरोस्तदुपपत्तेः । तत्र मुख्यवदमुख्यस्यातिगहनवेदादिव्याख्यानसामर्थ्याभावेऽपि निर्णीतव्याख्यानमुपपद्यत एव । न च निर्णीतशास्त्रस्यापि व्याख्यानविप्रतिपत्त्याऽभिप्रायो दुरधिगम इति वाच्यम् । सर्वज्ञप्रणीतोपायग्रन्थानुसारेणामुख्यस्यापि गुरोस्तदवगमसम्भवात् । एवं चामुख्ये श्रवणादावनुष्ठिते मुख्योऽपि गुरुर्लभ्यत इति ।

### **वाक्यार्थचन्द्रिका**

आध्यात्मिकेति । आध्यात्मिकस्य देहेन्द्रियादेर्या शक्तिरलौकिकार्थावगाहित्वादिलक्षणा तत्सम्पन्नेनेत्यर्थः । योग्यताभिज्ञगुरोरलौकिकत्वादिति भावः ॥ तथा चेति । श्रवणाद्यनुष्ठाने सतीन्द्रियादेरलौकिकार्थदर्शनशक्तिसम्पत्त्या योग्यताभिज्ञगुरुदर्शनं सति च तस्मिंस्तदुक्तमार्गेण श्रवणाद्यनुष्ठानमित्यन्योन्याश्रयत्वमित्यर्थः ॥ ब्रह्मसूत्रादिकमिति । तद्धि सर्वज्ञप्रणीतभाष्याद्युपायग्रन्थानुसारेण स्वाभिप्रेतार्थपरतया निर्णीतत्वान्निर्णीतं शास्त्रमित्यर्थः। अदिपदेन सर्वज्ञप्रणीत भाष्याद्युपायग्रन्थवद्गीतोपनिषदादिपरिग्रहो ऽनुष्ठित इति । आध्यात्मिकशक्तिसम्पत्तिद्वारेति शेषः ।

### **परिमल **

आध्यात्मिकशक्तिसम्पन्नेनेति । अधिकात्मा परमात्मा तत्सम्बन्धिज्ञानध्यानादिकमाध्यात्मिकं तत्र सामर्थ्ययुक्तेनेत्यर्थः । (महावाक्यार्थप्रमादरहितेनेत्यर्थ इत्येके) बाह्यार्थप्रावण्यरहितेनेत्यर्थ इत्येके । सूक्ष्मालौकिकार्थविषयकेन्द्रियशक्तियुक्तेनेत्यर्थ इत्यन्ये ॥ अन्योन्येति ॥ सति श्रवणादौ गुरुलाभः लब्धे च तस्मिन् श्रवणादीत्यन्योन्याश्रयत्वमित्यर्थः ॥ ब्रह्मसूत्रादिकमिति ॥ ‘ब्रह्मसूत्रपदैश्चापि हेतुमद्भिर्विनिश्चितैरि’ति गीतोक्तेः । आदिपदेन सर्वज्ञप्रणीतः व्याख्यानग्रहः ॥ वेदादीति । वेदपुराणादिकम् ।

### **यादुपत्यम्**

आध्यात्मिकेति । आत्मानं देहमधिकृत्य वर्तमानमाध्यात्मिकमिन्द्रियादि तस्य या शक्तिरलौकिकार्थावगाहित्वादिलक्षणा तत्सम्पन्नेनेत्यर्थः । योग्यताभिज्ञगुरोरलौकिकत्वादिति भावः । एवं श्रवणाद्यनुष्ठाने इन्द्रियादेरलौकिकार्थदर्शनशक्तिसम्पत्तौ योग्यताभिज्ञगुरुदर्शनं तस्मिंश्च सति श्रवणाद्यनुष्ठानमित्यन्योन्याश्रयत्वमित्यर्थः ॥ ब्रह्मसूत्रादिकमिति । ब्रह्मसूत्रादिकं हि सर्वज्ञप्रणीतभाष्याद्युपायग्रन्थानुसारेण स्वाभिप्रेतार्थपरतया निर्णीतमिति भावः । आदिपदेन यत्र यत्र सर्वज्ञप्रणीतोपायास्ते सर्वे भारतभागवतोपनिषदादयो ग्राह्याः । एवं चामुख्ये श्रवणादावनुष्ठित इत्यनन्तरमाध्यात्मिकशक्तिसम्पत्तिद्वारेति शेषः ।

### **श्रीनिवासतीर्थीया**

विप्रतिपत्त्येति । अपव्याख्यानजनितविप्रतिपत्त्येत्यर्थः ।

### **वाक्यार्थरत्नमाला**

आत्मन्यधिगतानि आध्यात्मिकानि इति विग्रहमाभिप्रेत्य व्याचष्टे । आध्यात्मिकस्येति । अध्यात्मशब्दादध्यात्मादेश्चेति वक्तव्ये ठञि उक्तरूपम् । देहस्यापि ज्ञाने उपयोगाभिप्रायेणाध्यात्मिकतया तद्ग्रहणम् । अत एवेन्द्रियादेरित्येव वक्ष्यति । ग्रन्थवदिति । भाष्यादिलक्षणो य उपायग्रन्थस् तद्वद्गीतोपनिषदादि इत्यर्थः ।

