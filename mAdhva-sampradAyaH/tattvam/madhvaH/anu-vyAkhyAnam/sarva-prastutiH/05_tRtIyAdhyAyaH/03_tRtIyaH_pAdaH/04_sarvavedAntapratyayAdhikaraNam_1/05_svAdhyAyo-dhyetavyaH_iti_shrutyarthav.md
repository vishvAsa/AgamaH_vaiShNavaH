+++
title = "०५ स्वाध्यायोऽध्येतव्य इति श्रुत्यर्थविचारः"

+++


## ॐ स्वाध्यायस्य तथात्वेन हि समाचारेऽधिकाराच्च ॐ

**स्वाध्यायोऽध्येतव्य इति श्रुत्यर्थविचारः**

**ॐ स्वाध्यायस्य तथात्वेन हि समाचारेऽधिकाराच्च ॐ**

### **सुधा**

कुतः सर्ववेदज्ञानमित्यतश्चोदनाद्यविशेषादित्युक्तम् । तत्र शाखाभेदस्य सुप्रसिद्धत्वाच्चोदनादिकमपि विनिष्ठं व्याख्यातव्यमित्यतो युक्त्यन्तरमाह सूत्रकारः स्वाध्यायस्य तथात्वेन हि समाचारेऽधिकाराच्चेति ॥ तत्र हीत्यन्तं व्याचष्टे वेद इति ।

## **अनुव्याख्यानम्**

***ॐ स्वाध्यायस्य तथात्वेन हि समाचारेऽधिकाराच्च ॐ ॥***

***वेदः कृत्स्नोऽधिगन्तव्यः स्वाध्यायाध्ययनं भवेत् ॥***

***इत्यादिवाक्यवैयर्थ्यमन्यथा न निवार्यते ॥***

अनेन ‘वेदः कृत्स्नोऽधिगन्त्वयः सरहस्यो द्विजन्मने’ति स्मृतिमुपादत्ते । स्वाध्यायाध्ययनं कर्तव्यं भवेदित्यनेन ‘स्वाध्यायोऽध्येतव्य’ इति श्रुतिम् । अन्यथा स्वस्वशाखामात्रज्ञानाङ्गीकारे ।

एतदुक्तं भवति । स्वाध्यायस्य स्वाध्यायविधेस्तथात्वेन सामान्यतः सर्ववेदाध्ययनविधायकत्वेन हेतुना सर्वज्ञानमङ्गीकरणीयम् । अध्ययनस्यार्थज्ञानपर्यन्ततास्थितेः । स्वस्वशाखामात्रज्ञानाङ्गीकारे चास्य विधेर्वैयर्थ्यापत्तेः । न च वाच्यं शाखाभेदस्य प्रसिद्ध्या स्वाध्यायपदमपि तथैव व्याख्येयमिति । स्मृत्यनुरोधेनैव श्रुतिव्याख्यानस्य न्याय्यत्वात् । स्मृतौ च कृत्स्नपददर्शनात् । शाखाभेदस्याशक्तिनिमित्तत्वोपपत्तेरिति ।

### **वाक्यार्थचन्द्रिका**

ॐ स्वाध्यायस्य तथात्वेन हि समाचारेऽधिकाराच्च ॐ ॥ विणनिष्ठमिति । यद्विध्यादिकं यच्छाखागतं तत्तच्छाखिनः प्रत्येवोपासनविधायकं न सर्वान्प्रत्येत्येवं विनिष्ठमित्यर्थः । ननु विधेरक्षरग्रहणमात्रपरतया चरितार्थत्वसम्भवान्न त्वदुक्तमर्थज्ञानमङ्गीकार्यमित्यत आह अर्थज्ञानपर्यन्ततास्थितेरिति । अन्यथा विचारशास्त्रस्यावैधत्वापत्त्यानाऽरम्भणीयत्वप्रसङ्गादिति भावः ।

अथातो धर्मजिज्ञासेत्यत्र स्थितं चोदनालक्षणोऽर्थो धर्म इत्यारभ्यान्वाहार्ये च दर्शनादित्येतदन्तं शास्त्रमस्य विषयः । तत्रैतन्मतद्वयम् । अध्ययनविधिरक्षरग्रहणमात्रपर्यवसायीति केचित् । अपरे त्वर्थज्ञानरूपदृष्टप्रयोजनायेदमध्ययनं विधीयते । अर्थज्ञानं च विचारमन्तरेण न सम्भवति । ततो विधिर्विचारशास्त्रप्रयोजक इति । अत्र विचारशास्त्रमनारम्भणीयमारम्भणीयं वेति चिन्ता तदर्थमध्ययनं विधत्ते उत दृष्टार्थमिति । यद्यदृष्टार्थं स्वाध्यायाध्ययनं विधीयते ततस्तन्मात्रेणैव शास्त्रसमाप्तेरधीत्य स्नायादिति वचनबलेन समावर्तितव्यम् । अवैधश्चायं विचारोऽनारम्भणीयः । यदि चाक्षरग्रहणपरम्परोपजायमानवाक्यार्थज्ञानायाध्ययनं विधीयते ततस्तस्य विचारमन्तरेणासम्भवादध्ययनविधिनैवार्था द्विचारो विहित इति विचारयितव्यत्वाद्धर्मस्य विचारशास्त्रमारम्भणीयमिति । पूर्वपक्षस्तु ‘विनाऽपि विधिना ज्ञानलाभान्न हि तदर्थता । कल्प्यस्तु विधिसामर्थ्यात्स्वर्गो विश्वजिदादिवत् । तथा हि । अदृष्टार्थ एवायमध्ययनविधिर्न दृष्टार्थः । विनैव विधिनाऽध्ययनस्यार्थज्ञानहेतुताया लोकत एव सिद्धत्वेन विध्यनपेक्षतयापूर्वविधित्वानुपपत्तेः । न चावघातविधिवन्नियमार्थता तर्ह्यस्तु लिखितपाठादिनाऽप्यर्थज्ञानसम्भवेन गुरुपूर्वकाध्ययनेनैवैतत्कुर्यादिति तत्सम्भवादिति वाच्यम् । अवघातो हि दर्शापूर्वे नियम्यतेऽवघातनिष्पन्नैरेव तण्डुलैरपूर्वं सिध्यतीति न तण्डुलस्वरूपे विनाऽप्यवघातं तण्डुलस्वरूपसिद्धेर्मानान्तरगृहीतत्वेन तद्विरोधात् । न चेह तथा । विनाऽप्यध्ययनं लिखितपाठादिना ज्ञानदर्शनेन तत्स्वरूपे नियमासम्भवात् । न च तर्ह्यवघातस्य दर्शापूर्व इव क्रत्वपूर्वे नियमोऽस्त्वधीतैरेव वेदैरवगतानि कर्माणि फलदानीति तत्सम्भवादिति वाच्यम् । अनारभ्याधीततयाऽध्ययनस्याक्रत्वर्थत्वात् । नाप्यध्ययनस्य क्रत्वर्थत्वे श्रुत्यादिकं मानमस्ति । तस्माद्दृष्टार्थत्वेऽपूर्वनियमतासम्भवाद्दृष्टार्थत्वम् । किञ्चाधीत्य स्नायादित्यध्ययनस्नानयोर्नैरन्तर्यं बोधयन्ती स्मृतिरन्तरार्थज्ञानसम्पादनायासंविद्विरुणद्धि । तस्मादपूर्वद्वारा स्वर्गार्थमध्ययनं न विधीयत इति विचारस्यावैधत्वाद्विचारशास्त्रमनारम्भणीयमिति । सिद्धान्तस्तु ‘लभ्यमाने फले दृष्टे नादृष्टपरिकल्पना । विधेश्च नियमार्थत्वान्नानर्थक्यं भविष्यति’ ।

यदुक्तं ज्ञानस्वरूपे क्रत्वपूर्वे वा न नियमः सम्भवतीति तदनुमन्यामहे । किन्तु योऽयमग्निहोत्रादिष्वधीतवेदानां त्रैवर्णिकानामेवाधिकारो नानधीतवेदानां शूद्राणामित्यधिकारनियमः स प्रयोजनमध्ययनविधेः । तथा हि । असत्यध्ययनविधावग्निहोत्रादिशास्त्राणि विद्वांसमलभमानान्यविद्वांसमेवाधिकृत्य विद्यामन्तरेणानुष्ठानासम्भवाद्विद्यामाक्षिपन्त्यविशेषाच् चतुर्वर्णान्यधिकुर्युः । सति त्वध्ययनविधौ त्रैवर्णिकानामेव विदुषामधिकारो भवति न तुरीयस्य । तथा हि । वसन्ते ब्राह्मणमुपनयीतेत्यादौ द्वितीयानिर्देशादुपनयनस्य संस्कारकर्मत्वं संस्कृताश्च त्रैवर्णिकाः किमस्माभिः कर्तव्यमित्यपेक्षन्ते । स्य परार्थत्वात्तदाश्रयत्वाच्च तेषां तत्सन्निधौ चाध्ययनमनिर्दिष्टकर्तृकं विधीयमानं कर्तारमपेक्षते । तत्राकाङ्क्षासन्निधियोग्यत्वैरेव ज्ञायते । त्रैवर्णिकैरेवोपनीतैरध्ययनेनाक्षरग्रहणादिपरम्परायाऽर्थज्ञानं कर्तव्यमिति । एवञ्च फलवदध्ययनकर्तृभूतमाणवकसंस्कारत्वादुपनयनमध्ययनाङ्गम् । अध्ययनमपि दृष्टफलज्ञानार्थम् । अर्थज्ञानं त्वनुष्ठानौपयिकत्वात्प्रसिद्धफलमेवेति सर्वेषां फलवत्त्वम् । एवञ्च त्रैवर्णिकेषु विद्वत्सु लब्धेषु न चतुर्थस्य विद्यामाक्षिपन्त्यग्निहोत्रादीनि किन्तु त्रैवर्णिकानेव विदुषोऽधिकुर्वन्ति ततोऽग्निहोत्रादिकर्मानुष्ठानौपयिकार्थज्ञानावसानामध्ययनमध्ययनविधिना विधीयत इति विचारमन्तरेणार्थज्ञानानुपपत्तेरध्ययनविधिरेव विचारमाक्षिपन्स्मार्तमप्यध्ययनसमावर्तनयोर्नैरन्तर्यं बाधत इति सिद्धमप्यध्ययनानन्तरं वैधो विचारः कर्तव्य इति विचारशास्त्रमारम्भणीयमेवेति ।

ननूत्तरत्र टीकायां योऽनधीत्य द्विजो वेदानित्याद्यकरणे प्रत्यवायस्मरणेनाध्ययनस्य नित्यताया अप्युक्तत्वात्कथं तस्यार्थज्ञानपर्यन्तत्वमिति चेत् । ृणु । अर्थज्ञानार्थत्वेऽपि तस्य पुस्तकपाठादिनाऽपि सम्भवेनाध्ययनविधिवैयर्थ्यापत्त्या तदवैयर्थ्यायाधीतेनैव वेदेनेतिकर्तव्यतां ज्ञात्वाऽनुष्ठितं कर्म फलायालमित्यादिनियमात् । असत्यध्ययने यथोक्तनित्यादिकर्मानुष्ठानासिद्ध्या प्रत्यवायश्रवणमुपपन्नं तथा चार्थज्ञानार्थस्याप्यध्ययनस्य फलतो नित्यत्वमित्यदोषः । अपरे त्वनध्ययनेन सन्ध्यानुपासनेनेव साक्षात्प्रत्यवायस्मरणेनाध्ययनस्यादृष्टार्थत्वेऽप्यर्थज्ञानस्यापि दृष्टत्वादपेक्षितत्वाच्च तादर्थ्यमपीत्युभयार्थत्वं पशुपुरोडाशादिवदित्याहुः । इतरे तु श्रुतिबलाद्दध्यादेः क्रत्वर्थत्वपुरुषार्थत्ववद्दर्शपौर्णमासादेर्नित्यत्वकाम्यत्ववच्चाध्ययनस्याप्युभयार्थता प्रत्यवायस्येव सर्वे वेदा यत्पदमामनन्तीत्यादिश्रुत्या वेदैश्च सर्वैरहमेव वेद्य इत्यादिस्मृत्या च ब्रह्मज्ञानार्थत्वस्याप्यवगमादित्याहुः । अन्ये तूक्तश्रुत्याऽध्ययनस्य ब्रह्मज्ञानार्थत्वेऽपि यदेव विद्यया करोतीत्यादिश्रुत्या ब्रह्मज्ञानस्यैवावश्यकत्वात् । ज्ञानार्थत्वेऽप्यध्ययनस्याकरणे प्रत्यवायश्रवणं युक्तमिति ब्रह्मज्ञानफलस्यापि स्वाध्यायाध्ययनस्य न टीकोक्तनित्यत्वानुपपत्तिरित्याहुः ॥ तथैवेति । विनिष्ठमित्यर्थः । नन्वेवं शाखाभेदानुपपत्तिरित्यत आह शाखेति ।

### **परिमल **

सूत्रमवतारयति कुत इति । कुतो मानाज्ज्ञायत इत्यर्थः ॥ विनिष्ठमिति । ‘आत्मेत्येवोपासीते’त्यादिचोदनानां ज्ञानविध्यर्थं तत्र तत्र श्रुतार्थवादानां च समीपे काण्वैरेवं काठकैरेवमित्यधिकारिविशेषाश्रवणेऽपि ते चोदनादयो यस्यां शाखायां सन्ति तत्तच्छाखिनामेव ते चोदनादय इत्येवं विनिष्ठम् । न तु सर्वाधिकारिसाधारणमित्यर्थः । हेतुनेत्युक्तं सर्वपरिज्ञानहेतुत्वं व्यनक्ति अध्ययनस्येति । गुरूच्चारणानूच्चारणरूपाध्ययनस्य स्वोच्चारणक्षमतयाऽक्षरराशिग्रहणद्वारा स्वर्गादिकमदृष्टं फलम् उत वेदार्थज्ञानमिति सन्देहे दृष्टे सम्भवत्यदृष्टकल्पनायोगादर्थज्ञानमेव फलमिति अथातो धर्मजिज्ञासेति पूर्वतन्त्रीयाद्याधिकरणे निर्णीतत्वादत्राप्याद्याधिकरणे ब्रह्मज्ञानाय वेदान्तवाक्यविचारः कर्तव्य इत्युक्तया अर्थज्ञानपर्यन्तत्वस्य प्राप्तत्वाच्चेति भावः ॥ तथैवेति । स्वस्य योऽध्यायः शाखारूपाक्षरराशिः सोऽध्येतव्य इति व्याख्येयमित्यर्थः । ‘शाखाभेदो ह्यशक्तिज’ इति स्मृत्यनुरोधादाह शाखाभेदस्येति ।

### **यादुपत्यं**

विनिष्ठमिति । यो विधिर्यच्छाखागतः स तच्छाखिनः प्रत्येवोपासनं विधत्ते न सर्वान्प्रतीति व्याख्यातव्यमित्यर्थः ॥ ॐ स्वाध्यायस्य तथात्वेन हि समाचारेऽधिकाराच्च ॐ ॥ अर्थज्ञानपर्यन्ततास्थितेरिति । अन्यथा विचारशास्त्रस्यावैधत्वप्राष्त्याऽनारम्भणीयत्वप्रसङ्ग इति भावः । तथा हि । प्रमाणलक्षणे प्रथमपादे प्रथमाधिकरणे चिन्तितं विचारशास्त्रं विषयः । तत्किं विधिप्रयुक्त्याऽनारम्भणीयमुतारम्भणीयमिति संशयः । तदर्थमिदं चिन्तनीयम् । स्वाध्यायोऽध्येतव्य इत्यध्ययनविधिः किमक्षरग्रहणमात्रपर्यवसायी धर्मद्वारा स्वर्गमात्रफलक उतार्थज्ञानरूपदृष्टफलार्थ एवेति । यद्यक्षरग्रहणमात्रपर्यवसायी स्वाध्यायाध्ययनविधिस्तदा न विचारशास्त्रारम्भप्रयोजकः, यदि तु वाक्यार्थज्ञानरूपदृष्टफलार्थस्तदाऽर्थज्ञानं विचारमन्तरेण न सम्भवतीत्युक्तविधिर्विचारशास्त्रारम्भप्रयोजक इति । पूर्वपक्षस्तु । अर्थज्ञानायाध्ययनं विधीयत इति वदन्प्रष्टव्यः । किमत्यन्तमप्राप्तमध्ययनमर्थज्ञानाय विधीयते किंवा पक्षे प्राप्तमवघातवन्नियम्यत इति । नाद्यः विमतं वेदाध्ययनमर्थज्ञानजनकमध्ययनत्वाद्भारताध्ययनवदित्यनुमानेनैव विधिनिरपेक्षेणाध्ययनेऽर्थज्ञानहेतुत्वस्य प्राप्तेः । न द्वितीयः । वैषम्यात् । अवघातनिष्पन्नैरेव तण्डुलैरवान्तरापूर्वद्वारेण दर्शपूर्णमासौ परमापूर्वं जनयतः न नखविदलनादिनिष्पन्नैस् ततः परमापूर्वमवघातस्य नियमहेतुः । अत्र तु गुरुपूर्वकाध्ययनं विना लिखितपाठजन्येनाप्यर्थज्ञानेन क्रतुत्वनुष्ठानसिद्धेरध्ययनस्य नियमहेतुर्नास्तीति । अतो द्विविधविध्यसम्भवादर्थज्ञानहेतुविचारशास्त्रस्यारम्भो न वैधः । तर्हि श्रूयमाणस्य विधेः का गतिरिति चेत् । स्वर्गायाक्षरग्रहणमात्रं विधेयमिति वदामः । अश्रुतोऽपि स्वर्गो विश्वजिन्नयायेन कल्पनीयः । किञ्चैवं सति वेदमधीत्य स्नायादिति शास्त्रमनुगृह्यते । अत्र हि वेदाध्ययनसमावर्तनयोर्नैरन्तर्यं प्रतीयते । त्वत्पक्षे त्वधीतेऽपि वेदेऽर्थविचाराय गुरुकुल एव वासः कर्तव्यस् तेन च तन्नैरन्तर्यं बाध्यते । तस्माद्विजारशास्त्रस्य वैधत्वाभावात्पाठमात्रेण स्वर्गसिद्धेः । समावर्तनशास्त्राच्च विचारशास्त्रं नारम्भणीयमिति ।

सिद्धान्तस्तु । यदुक्तं प्रमाणान्तरसिद्धत्वान्नाप्राप्तविधिरिति तत्तथैव । नियमविधित्वं तु न निवारयितुं शक्यम् । यथा दर्शपूर्णमासजन्यं परमापूर्वमवघातनियमजन्यस्यावान्तरापूर्वस्य कल्पकम्, एवमक्रतुजन्यमपूर्वजातं क्रतुज्ञानसाधनाध्ययननियमजन्यस्यापूर्वस्य कल्पकं भविष्यति । एवं निययमादृष्टानङ्गीकारे श्रूयमाणोऽयं विधिरनर्थकः स्यात् । न च विश्वजिन्न्यायेन स्वर्गार्था इति युक्तम् । दृष्टफलेऽर्थज्ञाने सम्भवत्यदृष्टकल्पनाया अयुक्तत्वात् । नन्वेवमपि श्रुतव्याकरणाद्यङ्गस्याधीतवेदस्य पुरुषस्यार्थज्ञानसम्भवान्न विचारशास्त्रस्य कृत्यमति चेन्न । ज्ञानमात्रसम्भवेऽपि निर्णयस्य विचाराधीनत्वात् । न ह्यक्ताः शर्करा उपदधातीत्यत्र घृतेनैव न तैलादिनेत्ययं निर्णया व्याकरणेन निगमनिरुक्त्यादिना वा सिध्यति । विचारशास्त्रं तु तेजो वै घृतमिति वाक्यशेषादर्थं निर्णेष्यति । अतो विचारो वैधः । वेदमधीत्य स्नायादिति शास्त्रं त्वध्ययनसमावर्तनयोः पूर्वापरीभावसमानकर्तृत्वे एवाचष्टे न तु नैरन्तर्यं तस्माद्विचारशास्त्रारम्भो वैध इति ॥ अस्य विधेरिति । सामान्यतः सर्ववेदपरिज्ञानविधायकस्यास्योक्तविधेरधिकार्यभावेन तं प्रति वैयर्थ्यप्रसङ्गादित्यर्थः ॥ तथैव व्याख्येयमिति । ऋक्शाखिन ऋग्रूपः स्वाध्यायोऽध्येतव्यो यजुःशाखिनो यजुर्लक्षण इत्यादिरूपेण विनिष्ठमेव व्याख्येयमित्यर्थः ।

### **श्रीनिवासतीर्थीया**

ॐ स्वाध्यायस्य तथात्वेन हि समाचारेऽधिकारात् ॐ ॥ ननु विधेरक्षरग्रहणमात्रपरतया चरितार्थत्वसम्भवान्न तदुक्तार्थज्ञानमङ्गीकार्यमित्यत आह अध्ययनस्येति ॥ तथैवेति । स्वस्वशाखापरतयैवेत्यर्थः ।

### **वाक्यार्थरत्नमाला**

अर्थज्ञानपर्यन्तत्वाभावे कुतो विचारशास्त्रस्य वैधत्वादित्यतस्तदुपपादयितुं तथात्वस्य पूर्वतन्त्रे प्रतिपादनात्तत्सिद्धिरित्याशयेन स्थितेरित्युक्तस्थितिविवृण्वन्नेव पूर्वमीमांसायामध्ययनस्यार्थज्ञानपर्यन्तत्वं यत्पूर्वपक्षसिद्धान्ताभ्यां प्रतिपादितं तदाह ॥ अथातो धर्मजिज्ञासेत्यादिना । विचारशास्त्रमारंभणीयमेवेतीत्यन्तेन । धर्मजिज्ञासेत्यत्रेति । प्रथमाध्यायप्रथमपादीयाथातो धर्मजिज्ञासेति प्रथमाधिकरण इत्यर्थः । उक्तं च चन्द्रिकाटीकायाम् । प्रमाणलक्षणे प्रथमपादे प्रथमाधिकरण इति । लक्षणशब्दोऽध्यायार्थ इति स्पष्टमेव । अधिकरणस्य पञ्चाङ्गत्वाद्विषयादिकं दर्शयति । चोदनेत्यादिना ॥ ततः कालयोगात्फलत्वमित्येतदन्तिमं सूत्रमिति व्यवहृतं वेदार्थचन्द्रे । द्वितीयसूत्रं द्वादशात्पञ्चसूत्रमुपाददता संपूर्णशास्त्रारम्भप्रयोजकतयाऽस्य सूत्रस्य शास्त्रेणौपोद्घातिकी सङ्गतिरित्युक्तं भवति । संशयबीजस्य पञ्चाङ्गान्तर्गतत्वात्तद्बीजभूतां विप्रतिपत्तिं दर्शयति । तत्रैतन्मतद्वयमिति ।

विधीयत इति । अनेनाक्षरग्रहणमात्रपर्यवसन्नत्वार्थज्ञानरूपदृष्टप्रयोजनार्थत्वकोटिका विप्रतिपत्तिः संशयमूलमुक्ता भवति । अस्या विप्रतिपत्तेः प्रधानसंशयहेतुत्वाभावेऽपि परंपरयोपयोगोऽस्तीति भावेनोक्तमर्थज्ञानं चेत्यादि । सूत्रे धर्माख्यविषयस्योपादानात्सूचितां प्रधानचिंतामाह । अत्र विचारेति । अत्रार्थाद्विचारोऽपि विहित इत्यादिशास्त्रदीपिकानुसारि एतद्ग्रन्थीयवक्ष्यमाणोक्तयनुसारेण फलफलिभावकथनावसरीयावैधश्चायं विचारोऽनारंभणीय इत्युक्तयनुसारेण च तदर्थविचारः कर्त्तव्यो नवेत्येवं चिन्तान्तरमप्युक्तहेतुसूचितं ज्ञेयम् । तथा तत्सिद्धेरपि धर्माख्यो विषयो न सम्भवति उत सम्भवतीति चिन्तान्तरमपि सूत्रे धर्मस्य विषयत्वोपादानत्सूचितं द्रष्टव्यम् । शङ्करभट्टैस्तथाभिधानात् । अत्र सिद्धान्तकोटिः प्राधान्यात्प्रथममुदाहृता । एवमुत्तरत्र । इदानीं सौत्राथशब्दोक्ताध्ययनानन्तर्यसूचितं चिन्ताद्वयं क्रमेणाह । तदर्थमिति । फलफलीभावस्यास्पष्टत्वात्तं विशदयति ॥ यद्यदृष्टार्थमित्यादिना । दृष्टनिरपेक्षादृष्टार्थमित्यर्थः । अन्यथार्थज्ञानार्थत्वपक्षेऽपि नियमादृष्टार्थत्वस्यापि सत्वेन तन्निराकरणानुपपत्तेः । एवमेवंजातीयके सर्वत्र । यद्यपि समानकर्त्तृकयोः पूर्वकाल इति सूत्रेण विहितक्त्वाप्रत्ययस्य समानकर्त्तृकत्वपूर्वकालार्थत्वमात्रार्थत्वेन तदादेशल्यपोऽपि उक्तमात्रार्थतयाऽनन्तर्यार्थत्वाभावेन पूर्वकालत्वस्याध्ययनस्पष्टार्थतया मध्ये मीमांसाध्ययनेऽपि न विरोध इति स्मृतिबाधाप्रसक्तेः स्मृत्यबाधोपयोगिपूर्वपक्षस्य तद्बाधनेन सिद्धान्तस्य च न प्रवृत्तिर्युक्ता ॥ तथापि वैश्वानरं द्वादशकपालं निर्वपेदित्युक्ते जात इति जातेष्टिनिमित्तानन्तर्येऽनुक्तेति निमित्ते संजाते विधिप्रतिबन्धन्यायादुत्सर्गतो निमित्तानन्तर्यलाभस्यान्यत्र दृष्टत्वात् । अत्रापि तथा तत्प्राप्तौ जातानन्तर्ये इष्टेरङ्गीक्रियमाणे मध्ये स्तनपानाद्यभावप्रसक्तेः शिशुजीवनाभावप्रसक्तयाऽनुष्टिताया अपीष्टेर्वैयर्थ्यप्रसङ्गाच्चानन्तर्यबाधेऽपि प्रकृते क्त्वाप्रत्ययेन पूर्वकालत्वमात्रोक्तावपि अध्ययनोत्तरकाले बलवत्प्रमाणेन कार्योत्तरानुपस्थितौ स्नानविधिप्रवृत्यप्रतिबन्धेनानन्तर्यमेव लभ्यत इति तदबाधबाधाभ्यां पूर्वपक्षाद्युपपत्तिरित्याशयेनोक्तं वचनबलेनेति । समावर्त्तितव्यं गुरुगृहात्परावर्त्तितव्यम् । अक्षरग्रहणपरंपरेति । अक्षरग्रहणपदावधारणपदार्थज्ञानद्वारेणेत्यर्थः । अध्ययनदृष्टार्थत्वस्य स्मृतिबाधोपयोगितां दर्शयति ॥ इतीति ॥ गुरुग्रह एवावस्थायेति सिद्धत्वान्नोक्तम् । अध्ययनविधेरदृष्टेष्टार्थत्वकोटिकसंशयस्यैव पूर्वपक्षान्तर्गत्वादुक्तसंशयतन्मूलविप्रतिपत्ती एव प्राक्प्रदर्शिते । अध्ययनविधिरूपो विषयश्च दर्शितः । तदनुसारेणैव तत्संशयपूर्वकाद्यवलंबिनं पूर्वपक्षं वक्तुं पूर्वपक्षसङ्ग्राहकं शास्त्रदीपिकाकारिकावाक्यमनुवदति । तत्र विनापीति । तत्र एवं संशये सतीत्यर्थः । प्रधानसंशयपूर्वकोटिपर्यवसानं तु एतत्साध्यमिति फलत्वेन वक्ष्यतीति ज्ञेयम् ।

श्लोकं व्याचष्टे ॥ तथा हीत्यादिना ॥ अदृष्टार्थ एवादृष्टार्थकाध्ययनविधायक एव । विश्वजिद्यागेऽधिकारिणोऽश्रवणेनाधिकारिलाभार्थं तद्विणतया स्वर्गरूपकसद्भावप्रतिपादकचतुर्था(?) सस्वर्गः स्यात्सर्वान्प्रत्यविशिष्टत्वादिति सूत्रसूचितन्यायेनात्राप्यश्रुतस्यापि स्वर्गस्याक्षरग्रहणमात्रपर्यवसाय्यध्ययनविकल्पनादिति भावः । अनेनोत्तरार्धो व्याख्यातो भवति । एवं सूचीकटाहन्यायेनोत्तरार्धं व्याख्याय पूर्वार्धं व्याचष्टे । न दृष्टार्थ इत्यादिना । नन्वर्थज्ञानरूपे दृष्टे प्रयोजने जागरूके सति कथं तत्परित्यागः स्वर्गकल्पना चेत्यतो दृष्टार्थत्वे विध्यानर्थक्यापत्तेस्तत्परित्याग इत्याशयेन किमयमर्थज्ञानहेतुत्वेनात्यन्ताप्राप्ताध्ययनविधायकतया दर्शादिविधिवदपूर्वविधिरुतार्थज्ञानाय पक्षेऽप्राप्ताध्ययनविधायकतयाऽवघातादिविधिवन्नियमविधिरिति विकल्पद्वयं मनसि निधायाद्यं प्रत्याचष्टे ॥ विनैवेति । भोजनादिवद्विधिं विनैवेत्यर्थः । लोकसिद्धत्वं चान्वयव्यतिरेकसिद्धत्वं वा निमित्तं वेदाध्ययनम् अर्थज्ञानहेतुर् अध्ययनत्वाद् भारताध्ययनवदित्यनुमानसिद्धत्वं वा ज्ञेयम् । नियमविधित्वं विवृण्वन्नियमविधिरिति द्वितीयमाशङ्कते । न चेति । पाठादिनाप्यर्थज्ञानसम्भवादिति पाठः । कुर्यात्संपादयेन् नियमविधिरयं भवन्नर्थज्ञानस्वरूपे वा अपूर्वे वा । नाद्यः । तथा सति अवघातविधेर्दर्शाद्यपूर्वे नियमविधायकत्वेनात्र चापूर्वे नियमविधित्वानाश्रयणेन दृष्टान्तदार्ष्टान्तिकयोर्वैषम्येण तद्रृष्टान्तायोगादित्याशयेन वैषम्यं दर्शयति । अवघातो हीति ॥ हीत्यनेनास्य प्रमेयस्य नवम सिद्धत्वमभिप्रैति । अवघातस्य कर्माङ्गद्रव्योद्देशेन विधीयमानतया तन्नियत्युपकारकाङ्गत्वाद् द्रव्यसंस्कारद्वारा यागे उपयोगाद्यागरूपानुष्टानानन्तरमुत्पाद्यमाने सप्तपूर्वे नियम्यत इत्यर्थः । नियमं स्पष्टयति । अवघातेति । ननु तण्डुलस्वरूपमात्रे नियमाङ्गीकाराद्युक्तो दृष्टान्तदार्ष्टान्तिकभाव इत्यत आह ॥ न तण्डुलेति ॥ अपूर्वसाधनत्वेनाविशेषिते स्वनिर्वर्त्ये केवलतण्डुलस्वरूप इत्यर्थः । विनापीति ॥ अवघातं विनापि तण्डुलस्वरूपस्य नखनिकृन्तनादिनापि सिद्धेः प्रत्यक्षसिद्धतया स्वरूपे नियमाङ्गीकारे प्रत्यक्षप्रमाणविरोधः स्यादित्यर्थः । न च तत्रेवात्रापि अपूर्व एव नियमोऽङ्गीकर्तुं शक्यते ज्ञानस्वरूपे नियमाङ्गीकारात् । तथा च वैषम्यं तदवस्थमेवेत्याह । न चेहेति । तथाऽपूर्वे नियमोनाङ्गीकृत इत्यर्थः । न केवलं विवैषम्यमपि तु ज्ञानस्वरूपमात्रे नियमाङ्गीकारेण नियमविधित्वमात्रे दृष्टान्तत्वं च नेत्याशयेन ज्ञानस्वरूपेऽपि नियमविधित्वं निराकरोति ॥ विनाप्यध्ययनमिति । अपूर्वे नियम इति द्वितीयमाशङ्कते । न च तर्हीति । अर्थज्ञानजन्यस्यापूर्वस्यैवाभावान्न तत्र नियम आशङ्क्य निराकृत इति ज्ञेयम् । क्रत्वपूर्वे नियममेवाह । अधीतैरेवेति । सति ह्यध्ययनस्य क्रत्वर्थत्वे स्वरूपे फले वोपकारिण एवाङ्गत्वेनाध्ययनस्यार्थज्ञानस्वरूप इव क्रतुस्वरूपे नियमासम्भवेन क्रतुजन्यापूर्व एव नियमः स्यात् । न चैतदस्तीत्याशयेनोक्तमध्ययनस्याक्रत्वर्थत्वादिति । तत्र हेतुरनारभ्येति । अनेन क्रतुप्रकरणसन्निधानाभाव उक्तः ।

नन्वर्थज्ञानार्थत्ववादिनापि स्वाध्यायोऽध्येतव्य इति तव्यप्रत्ययेन स्वाध्यायमधीयेतेति द्वितीयश्रुत्या वा स्वाध्यायसंस्कारत्वस्याप्यभ्युपगमात्स्वाध्यायस्य च मन्त्राद्यात्मना क्रतुषु वियोगाक्रत्वव्यभिचारिस्वाध्यायद्वारा अध्ययनस्य कल्पितवाक्येन क्रतौ विनियोगः किन्न स्यात् । यस्य पर्णमयी जुहूर्भवति न स पापं श्लोकं शृृणोतीति वाक्यविहिताया जुहूद्देशेन पर्णतायाः क्रत्वव्यभिचारि जूहूद्वारेण पर्णतायाः क्रत्वर्थत्वमिति जुह्वा जुहोतीति विनियोगेन जुहुत्वस्य क्रतावेवोपयोगेऽपि लोके दर्वीत्वेनैवोयोगेन जुहुत्वेनोपयोगाभावेन जुहुत्वस्य क्रतावेव नियमेन जुहुत्वसम्बन्धेन विहितपर्णताया अपि क्रत्वङ्गत्वस्य युक्तत्वात् । इहतु स्वशाखत्वमात्ररूपस्वाध्यायत्वेन रूपेण स्वाध्यायस्य विनियोगस्यैवाभावादहरहः स्वाध्यायमधीयेतेत्यादौ क्वचित् तेन रूपेण विनियोगेऽपि स्वाध्यायो वर्तते चाध्यायमध्यापयाम इत्यादिलौकिकप्रयोगेऽपि तेनैव रूपेणोपयोगेन क्रतुमात्रे नियमाभावेन नियमेन क्रत्वनुपस्थितेः स्वाध्यायस्य क्रत्वव्यभिचारित्वाभावेन तद्वारा अध्ययनस्य क्रतौ विनियोगः सम्भवति । अत एव तस्मात्सुवर्णहिरण्यं धार्यमिति वाक्यविहितहिरण्यधारणादेः क्रत्वर्थत्वायोगेन पुरुषार्थत्वमिति तृतीयस्य पञ्चमे अप्रकरणे तु तद्धर्मस्ततो विशेषादित्यधिकरणे निर्णयः । एवं मन्त्रत्वादेर्नियमेन क्रतूपस्थापकत्वे मन्त्राणां क्रतुसामान्यसम्बन्धकारि प्रमाणं विनापि क्रतुषु विनियोगापत्या मन्त्रादिरूपेणैवोपयोगेन नियमेन क्रत्वनुपस्थितेः स्वाध्यायस्य क्रत्वव्यभिचारित्वाभावेन तद्वाराऽप्यध्ययनस्य विनियोगानुपपत्तिः। एवमेवार्थज्ञानस्यापि नियमेन क्रत्वर्थत्वाभावान्न तद्वाराप्यध्ययनस्य क्रतौ विनियोगः सम्भवति । तस्मात्स्वाध्यायस्य क्रत्वव्यभिचारित्वाभावेन तद्वाराध्ययनस्य क्रतुविनियोगानुपपत्या अध्ययनस्य क्रत्वर्थत्वमेव नास्तीति न क्रत्वर्थत्वमेव नास्तीति न क्रत्वपूर्वे अध्ययननियमो युक्त इत्याशयः । परिसङ्ख्याविधित्वं तु क्रतुस्वरूपे परिसङ्ख्याया अयोगेन क्रत्वर्थत्वाभावादध्ययनस्य क्रत्वपूर्वेऽप्ययोगेन नियमविधित्वनिराकरणन्यायेन निरस्तप्रायमिति न पृथङि्नरस्तमिति बोध्यम् । विस्तारः शङ्कते । वचनबलेनेति चिन्ताग्रन्थे उक्तं विशदयति । किञ्चेति । नैरन्तर्यबोधकत्वं च प्रागुक्तरीत्या द्रष्टव्यम् । उपपादितादृष्टार्थत्वप्रयोजनेन मीमांसानारम्भेण पूर्वपक्षमुपसंहरति । तस्मादिति । सिद्धान्तं प्रतिजानीते । राद्धान्तत्स्विति ॥ शास्त्रदीपिकास्थं सिद्धान्तकारिकावाक्यम् अनूद्य व्याख्याति । लभ्यमान इत्यादिना । पूर्वपक्ष्युक्तमुभयथा नियमविध्यसम्भवमनूद्याभ्युपैति । ज्ञानस्वरूप इति । तथा सति विध्यानर्थक्यम् इत्याशङ्कते । उत्तरमाह । योऽयमिति । अयं चाधिकारनियमः षष्ठाद्यपादीयचातुर्वर्ण्यमविशेषादित्यधिकरणसिद्धः । तमेवापशूद्राधिकरणे साधनीयं नियमम् अध्ययनं दृष्ट्वार्थत्वसम्भवित्वेन दर्शयितुं तददृष्टार्थत्वे तत्पूर्वपक्षसम्भवमाह ॥ तथा हीति ॥ असति । अदृष्टार्थे असति । अदृष्टार्थ इति यावत् । एवं प्रकारेणाधिकरणोपन्याससमाप्तिपर्यन्तं शास्त्रदीपिकातट्टीकाशङ्करभट्टीन्यायरत्नमालातन्नायरत्नानुसारेण व्याख्येयष्टीका ग्रन्थः । अवकाशाभावादुत्तरत्राप्यावश्यकलेख्यसद्भावाच्च तथैवोर्वरितः । अवकाशानुसारेण तु व्याख्येयोऽस्ति ॥ किञ्च स्वस्वशाखामात्रज्ञानेति ग्रन्थगतनचैवमिति वाक्ये तुल्येति वाच्यम् ॥ वैषम्यादित्याह । श्रुतिस्मृतीत्यादिपाठः । मूले आह । नाध्यायविधिप्रयुक्तमध्ययनमित्यादिग्रन्थो न्यायरत्नावल्यामप्यत एव प्राभाकरपूर्वपक्षसिद्धान्तानुवादपूर्वकं तन्निराकरणमस्ति । तदनुसारेण तद्य्वाख्यानं च न्यायरत्नानुसारेण ज्ञेयम् । विधिकार्येषु विधिना प्रतिपादितकार्येषु । स नियोज्य इति नियोज्य सहित इत्यर्थः । एवमुत्तरत्रापि । अङ्गविधेस्तद्दर्शनादिति नियोज्यहीनत्वविषयप्रयोजकत्वयोर्दर्शनादित्यर्थः । न्यायरत्ने आमावास्यायामित्येतस्यैवोदाहृतत्वेऽपि विश्वजिदादाविवेति मूलानुसारेणाधिकोक्तिः । ननु विश्वेति ग्रन्थे तादर्थ्येन चेत्येव पाठः । दण्डापूपनयहतमिति न्यायो ध्येयः ।

