+++
title = "०४ यथाशक्तिवेदज्ञाने प्रमाणोक्तिः"

+++


## महत्त्वस्य परं पारं विदित्वैव जनार्दनः

**यथाशक्तिवेदज्ञाने प्रमाणोक्तिः**

**महत्त्वस्य परं पारं विदित्वैव जनार्दनः**

### **सुधा**

यथाशक्ति वेदज्ञानं भगवदुपासनोपयुक्तं न सर्ववेदज्ञानावश्यम्भाव इत्यत्र पुराणवाक्यमपि पठति महत्त्वस्येति ।

## **अनुव्याख्यानम्**

***महत्त्वस्य परं पारं विदित्वैव जनार्दनः ॥***

***स्तोष्यतामेति तुष्टत्वमिति नास्त्येव नारद ॥***

***किन्तु निश्चलया भक्त्या ह्यात्मज्ञानानुरूपतः ॥***

***यः स्तोष्यति सदा भक्तस्तुष्टस्तस्य सदा हरिः ॥***

***इत्यादिवाक्यसन्दर्भाद्यथायोग्याखिलज्ञता ॥***

महत्त्वस्य परं पारं विदित्वेति सर्ववेदज्ञत्वमुच्यते । वेदेन विना भगवन्महत्त्वस्य ज्ञातुमशक्यत्वात् । स्तोष्यतामिति ध्यानस्याप्युपलक्षणम् । समानन्यायत्वात् । नास्त्येवेति नियमनिषेधः । यथायोग्याखिलज्ञता ध्यानोपयोगिनीति विज्ञायत इति शेषः । यथायोग्येति कथम् । अव्ययीभावस्य नपुंसकत्वेन यथायोग्यमिति भाव्यम् । सत्यम् । यथायोग्याखिलज्ञतेति समासोऽयमित्यदोषः । यद्वा यथा यादृशी योग्या तथैवेति भिन्ने एवैते पदे ।

### **वाक्यार्थचन्द्रिका**

नन्वत्र महत्त्वं ज्ञात्वा स्तोष्यतां जनानां जानार्दनस्तुष्टत्वमेतीति नास्त्येवेत्युक्त्या भगवदुपासने महत्त्वज्ञानानवश्यम्भावप्राप्तावपि सर्ववेदज्ञानानवश्यम्भावाप्राप्तेर्नास्योक्तार्थसाधकत्वमित्यत आह महत्त्वस्येति । (महत्त्वस्य परम्पारं निरुपचरितमहत्त्वम्) । ननु तथाऽप्यनेन प्रमाणेन भगवत्स्तुतौ सर्ववेदज्ञानानवश्यम्भावप्राप्तावपि भगवद्ध्याने तदप्राप्तेर्नास्य प्रकृतोपयोग इत्यतः स्तोष्यतामित्यस्य ध्यायिनामित्येतदुपलक्षणत्वान्नानुपपत्तिरित्याह स्तोष्यतामितीति । तत्र निमित्तमाह समानेति । स्तुतेरिव ध्यानस्यापि सर्ववेदार्थज्ञानव्यतिरेकप्रयुक्तव्यतिरेकप्रतियोगित्वादित्यर्थः । चतुर्मुखस्य भगवद्ध्याने सर्ववेदपरिज्ञानावश्यम्भावान्नास्त्येवेति तन्निषेधोक्तिरयुक्तेत्यत आह नियमनिषेध इति । विदित्वैवेत्येवकारलब्धो नियम एव ध्याने निषिध्यते न सर्ववेदपरिज्ञानमतो नानुपपत्तिरिति भावः । यथायोग्येत्यखिलज्ञतेति च द्वे एते पदे इति मन्वानः शङ्कते यथायोग्येति कथमिति । का कथंतेत्यतस्तामाह अव्ययीभावस्येति । अव्ययीभावश्चेति सूत्रेणाव्ययीभावस्य नपुंसकत्वविधानान्नपुंसकत्वे ह्रस्वो नपुंसके प्रातिपदिकस्येति ह्रस्वतायां नाव्ययीभावादतोमत्वपञ्चम्या इति तत्परस्य सुपोऽम्भावस्यावश्यकत्वादित्यर्थः । अदोष इति । ततश्च कृत्तद्धितसमासाश्चेति समासस्य प्रातिपदिकतायां सुपो धातुप्रातिपदिकयोरिति प्रातिपदिकावयवस्य सुपो लोपे तदादेशस्यामोऽपि निवृत्तेर्यथायोग्याखिलज्ञतेति युक्तमिति भावः । यथायोग्यपदेऽव्ययीभावसमासमङ्गीकृत्य यथायोग्याखिलज्ञतेत्यस्य साधुत्वं समर्थितमिदानीं तु यथेति योग्येति च भिन्नपदत्वाश्रयणान्नायमव्ययीभाव इति न नपुंसकत्वादिप्रसङ्ग इत्याशयेनाह यद्वेति ॥ यादृशीति । ततश्चात्र यथाशब्दस्य सादृश्यार्थत्वान्न समासप्रसक्तिः ॥ यथाऽसादृश्य इति असादृश्यार्थकस्यैव तस्य तत्स्मरणादिति भावः ।

### **परिमल **

कथमनेन सर्ववेदज्ञत्वलाभ इत्यत आह वेदेन विनेति ॥ ध्यानस्यापीति । ध्यायतामित्यपि ज्ञेयमित्यर्थः ॥ समानन्यायत्वादिति । स्तुतेरिव ध्यानस्यापि तुष्टिहेतुत्वात् तत्रैकस्याभावेन अन्यस्यापि तथात्वावश्यंभावादिति भावः ॥ नियमनिषेध इति । महत्त्वस्य परं पारं विदित्वैव स्तुतिध्याने कुर्वतां हरिस्तुष्टो भवतीत्ययं नियम एव निषिध्यते । कस्यापि सर्ववेदज्ञानपूर्वकं स्तुतिध्याने न स्त इति वास्तवकथनपरत्वाङ्गीकार इत्यर्थः । अन्यथा ब्रह्मणस्सर्ववेदज्ञानपूर्वकं स्तुतिध्याने कुर्वतः फलाभावप्रसङ्गादिति भावः । योग्यं सम्भवस् तमनतिक्रम्येत्यर्थे यथासादृश्ये इत्यनेनाव्ययीभावसमासेन भिन्नपदमिति मत्वा शङ्कते यथायोग्येति कथमिति । नपुंसकत्वेनेति । अव्ययीभावश्चेति सूत्रेण नपुंसकत्वविधानादिति भावः ॥ समासोऽयमिति । यथायोग्यमखिलज्ञता यथायोग्याखिलज्ञतेति विणं विशेष्येण बहुलमिति विणसमासे सुपोधातुप्रातिपदिकयोरिति सुपो लुकि स्वमोर्नपुंसकादित्यमादेशस्य स्थान्यभावेनाभावे यथायोग्याखिलज्ञतेति भवतीति भावः ॥ तथैवेतीति । यथाशब्दोऽत्राध्याहार्य इति भावः ।

### **यादुपत्यं**

सर्ववेदज्ञत्वमुच्यत इति । अनेन मूले सर्वैर्वेदैरिति शेषः सूचित इति ज्ञातव्यम् । स्तोष्यतामिति षष्ठ्यन्तम् ॥ समानेति । वेदार्थज्ञानव्यतिरेकप्रयुक्तव्यतिरेकप्रतियोगित्वरूपस्योपलक्ष्यतावच्छेदकस्य स्तुताविव ध्यानेऽपि समानत्वादित्यर्थः ॥ नियमनिषेध इति । विदित्वैवेत्येवकारेण लब्धो नियमो निषिध्यत इत्यर्थः । अन्यथा चतुर्मुखस्य सर्ववेदज्ञस्यापि स्तुत्यादिसद्भावेन यथास्थितनिषेधोऽनुपपन्न इति भावः । नपुंसकत्वेनेति । अव्ययीभावश्चेति सूत्रेणाव्ययीभावस्य नपुंसकत्वे ह्रस्वो नपुंसके प्रातिपदिकस्येति ह्रस्वतायां नाव्ययीभावादतोऽन्त्वपञ्चम्य इति तत्परस्य सुपोऽम्भावे च सति यथायोग्यमिति भवितव्यमित्यर्थः ॥ समासोऽयमिति । समासत्वे सुपोधातुप्रातिपदिकयोरिति सुपो लोपे तदादेशोऽं न भवतीति भावः ।

### **श्रीनिवासतीर्थीया**

महत्त्वस्य परं पारमित्यस्य निरुपचरितमहत्त्वमित्यर्थः । कथमनेन सर्ववेदज्ञत्वमुक्तमित्यत आह वेदेन विनेति । तथा चान्यथानुपपत्त्या लब्धमिति भावः ॥ समानन्यायत्वादिति । वेदेन विना भगवन्महत्त्वस्य ध्यातुमशक्यत्वादित्यर्थः ॥ नियम इति । विदित्वैवेत्यनेनोक्तनियमेत्यर्थः । भाव्यमिति । क्रममनतिक्रम्य वर्तमानं यथाक्रममितिवद्योग्यतामनतिक्रम्य वर्तमानं यथायोग्यमिति वक्तव्यमित्यर्थः । समासोऽयमिति । न भिन्नपदमित्यर्थः । तथा च यथायोग्यमखिलज्ञता यथायोग्याखिलज्ञतेति विग्रहो द्रष्यव्यः । यथेत्येकं पदं योग्येत्यपरं पदमित्येते पदे भिन्ने एवेत्याह यद्वेति ।

### **वाक्यार्थरत्नमाला**

‘‘उपलक्षणा च गौणीचे’’ त्यादौ लक्षणामात्रेऽप्युपलक्षणशब्दस्य सद्भावेन ध्यानस्योपलक्षणमित्युक्ते ‘‘गङ्गायां घोष’’ इत्यादाविव जहत्स्वार्थलक्षणेति भ्रान्तिः स्यात् तत्परिहारापि पदान्तर्भावेनाह ॥ ध्यानस्याप्युपलक्षणमिति मूलम् ।

