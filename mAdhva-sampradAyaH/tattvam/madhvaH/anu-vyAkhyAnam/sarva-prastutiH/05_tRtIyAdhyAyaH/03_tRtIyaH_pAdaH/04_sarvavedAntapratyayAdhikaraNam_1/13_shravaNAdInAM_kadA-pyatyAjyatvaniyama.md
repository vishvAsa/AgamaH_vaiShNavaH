+++
title = "१३ श्रवणादीनां कदाऽप्यत्याज्यत्वनियमः"

+++


## श्रवणादि विना नैव क्षणं तिष्ठेदपि क्वचित्

**श्रवणादीनां कदाऽप्यत्याज्यत्वनियमः**

**श्रवणादि विना नैव क्षणं तिष्ठेदपि क्वचित्**

### **सुधा**

सर्वज्ञस्य गुरोः श्रवणाद्यङ्गत्वे तदभावे श्रवणाद्यभाव एव कुतो नाङ्गीक्रियते किमनेनामुख्येन श्रवणादिना । सर्वज्ञगुरुप्राप्तिस्तु पुण्योपचयेनापि भविष्यतीत्यत आह श्रवणादीति ।

## **अनुव्याख्यानम्**

***श्रवणादि विना नैव क्षणं तिष्ठेदपि क्वचित् ।***

सन्ति तावत्सर्वदा श्रवणादिकं कर्तव्यं क्षणमपि न त्याज्यमित्येवमर्थाः श्रुतिस्मृतयः स्वाध्यायप्रवचने एवेति नाको मौद्गल्य इत्याद्याः । तत्र च सर्वज्ञो गुरुरङ्गम् । तदलाभे तु गुणे त्वन्याय्यकल्पनमिति न्यायेन यादृशतादृशमपि श्रवणादिकं कार्यमेवेतीति भावः ।

नन्वेताः श्रुतय एवानुपपन्नार्थाः । अपरिहार्यनिद्राद्युपद्रवप्राप्तौ श्रवणादेः कर्तुमशक्यत्वात् । न ह्याकाशरोमन्थनं शक्यविधानमित्यत आह अतीति ।

**अनुव्याख्यानम्**

***अत्यशक्ये तु निद्रादौ पुनरेव समाचरेत् ।***

परिहर्तुमशक्ये निद्रादौ प्राप्ते तु पुनरेव तदपगमनानन्तरमेव श्रवणादिकं समाचरेत् । अयमभिप्रायः । यथा सायम्प्रातरग्निहोत्रं जुहोतीत्यादिविधयः सन्निपाताद्युपप्लवसम्भवेऽपि नानुपपन्नास्तथा प्रकृतेऽपीति ।

### **वाक्यार्थचन्द्रिका**

इत्याद्या इत्याद्यशब्देन प्राक् स्मृतिशब्देन प्रतिज्ञात‘आयुर्वै हरति पुंसामुद्यन्नस्तं च यन्नसौ । तस्यर्ते यः क्षणो नीत उत्तमश्लोकवार्तये’त्यादिभागवतादिवाक्यपरिग्रहः ॥ गुणे त्वन्याय्यकल्पनेति । न्यायेनेति । यथा ह्यग्नीषोमीये पशावेकपाशके ‘अदितिः पाशान्प्रमुमोक्त्वैतानिति’ ‘अदितिः पाशं प्रमुमोक्त्वेतमि’ति च मन्त्रौ श्रुतौ । तत्र बहुवचनवान्मन्त्रः प्रकरणादुत्क्रष्टव्यो न वेति विषये बहुवचनस्यासमवेतार्थत्वादुत्कर्षप्राप्ते विशेष्यप्राधनभूतपाशवाचिप्रातिपदिकस्याग्नीषोमीये समवेतार्थत्वात्तदनुरोधेन बहुवचनं पाशगुणत्वेन तद्विणभूतबहुत्ववाचकमन्याय्यया लक्षणया पाशावयवान् लक्षयतीति नवमे निर्धारितम् । ‘विप्रतिपत्तौ विकल्पः स्यात्समत्वाद्गुणे त्वन्याय्यकल्पनैकदेशत्वात्’ । उत्कर्षोनुत्कर्षो वेत्यस्यां विप्रतिपत्तौ पाशं पाशानिति मन्त्रयोर्विकल्पः स्यात् । पाशप्रातिपदिकस्योभयत्र समत्वात् । गुणे प्रत्ययार्थे त्वन्याय्यकल्पना न तद्बलान्मन्त्रोत्कर्षः प्रत्ययस्य पदैकदेशत्वात् । प्रातिपदिकपारतन्त्र्येणोत्कर्षकत्वायोगादिति सूत्रार्थः । तथा च प्रधानभूतपाशप्रातिपदिकानुरोधेन गुणभूतप्रत्ययार्थे बहुत्वेऽन्याय्यकल्पनावत्प्रधानभूतश्रवणाद्यनुरोधेन तदङ्गभूतसर्वज्ञगुरोरेव परित्यागो युक्तो न तु तदलाभात्प्रधानभूतश्रवणादेः परित्याग इति भावः । श्रुतय इति । बहुवचनमाद्यर्थे । श्रुत्याद्या इत्यर्थः । अत एव श्रुतिस्मृतय इति पूर्वग्रन्थः सङ्गच्छते । रोमन्थनं चर्वितचर्वणम् । आकाशस्य भक्षणमेवानुपपन्नं पुनर्भक्षितस्य भक्षणमित्यशक्यत्वज्ञापनाय रोमन्थनपदं प्रयुक्तम् । अन्यथा भक्षणमित्येवावक्ष्यदिति ध्येयम् । ननु सर्वज्ञगुरोः श्रवणाद्यङ्गत्वात्तदभावे कथं श्रवणादिकं स्यादित्यत आह न हीति । अङ्गाभावे प्रधानत्यागो न युक्तः किन्तु प्रधानानुरोधेनाङ्गत्याग एव युक्त इति भावः ।

### **परिमल **

नाको मौद्गल्य इति । मुद्गलगोत्रजः नाको नाम मुनिः स्वाध्यायप्रवचनं परमं तप इति वक्तीत्यर्थः । आदिपदेन ‘स्वाध्यायप्रवचनाभ्यां न प्रमदितव्यमि’त्यादिश्रुतिः । ‘य इदं परमं गुह्यं मद्भक्तेष्वभिधास्यती’त्यादिना ‘तस्मान्मे प्रियकृत्तम, इत्यन्तं गीतास्मृत्यादिः । तथा ‘भगवान्हरिरीश्वरः । श्रोतव्यः कीर्तितव्यश्च स्मर्तव्यश्चेच्छताऽभयमि’त्यादिद्वितीयस्कन्धादिस्थवाक्यं गृह्यते ॥ गुणेत्वन्यायकल्पनमिति । विप्रतिपत्तौ विकल्पः स्यादसमत्वाद्गुणे त्वन्यायकल्पनैकदेशत्वादि’ति नवमाध्यायतृतीयपादीयजैमिनिसूत्रांशोक्तन्यायेनेत्यर्थः । तत्र हि गुणप्रधानयोर्द्वयोः स्वारस्यासम्भवे सति अन्यतरस्वारस्येऽवश्यम्भाविनि कस्येतिविचारे गुणभूत एवान्यायशब्दितमस्वारस्यकल्पनमित्युक्तम् । तत्र शाबरभाष्यादौ प्रदर्शितमुदाहरणम् । अथाग्नीषोमीयपशावेकपाशके अदितिः पाशान् प्रमुमोक्त्विति पठितमन्त्रे प्रधानप्रातिपदिकपाशेत्यस्याप्रधानभूतबहुवचनस्वारस्यमनुरुध्य अग्नीषोमीयपशुप्रकरणादुद्धारेणान्यत्र पशुगणस्थले बहुपाशयुक्ते निवेशो न कल्प्यः । किन्तु बहुवचनस्यैव पाशावयवबहुत्वाद्यभिप्रायेणास्वारस्यमुपेत्याग्नीषोमीयपशुप्रकरण एवादितिः पाशानिति मन्त्रस्य निवेशः कल्पनीय इति । तथा चेह श्रवणादेः प्रधानत्वाद् गुरोस्तदङ्गत्वेन प्रधानत्वादमुख्यगुरुमुपादायापि प्रधानं श्रवणादिकार्यमित्यर्थः ॥ यादृशतादृशमिति । अमुख्यगुरुमुखीयमित्यर्थः । अशक्यमपि कुतो न क्रियतामित्यत आह न ह्याकाशरोमन्थनमिति । आकाशविषयकचर्वणं भक्षणमिति यावत् । पशुजातीनां हि पूर्वभक्षणेन उदरप्रविष्टतृणानां पुनर्दन्तपर्यन्तं कानिचिदानीय सम्यग्दन्तैः खादित्वा तेषां पुनरुदरप्रवेशकरणं स्वभावः । तत्र तेषां चर्वितचर्वणं यदस्ति तद्रोमन्थनमित्युच्यते ।

### **यादुपत्यं**

स्वाध्यायप्रवचने एवेति । स्वाध्यायप्रवचने एव श्रेयोऽर्थिभिः सर्वदा कर्तव्ये इति नाको मौद्गल्य आहेत्येतद्वाक्यार्थः । आद्यग्रहणेन ‘आयुर्हरति वै पुंसामुद्यन्नस्तं च यन्नसौ । तस्यर्ते यः क्षणो नीत उत्तमश्लोकवार्तये’त्यादिस्मृतिसङ्ग्रहः ॥ गुणे त्वन्यायकल्पनमिति । यथा ह्यग्नीषोमीये पशावेकपाशकेऽदितिः पाशान्प्रमुमोक्त्वेतानित्यत्र गुणभूतप्रत्ययार्थेऽन्याय्यकल्पना न तद्बलान्मन्त्रस्यैवोत्कर्षः । एवमिहाप्यङ्गतया गुणभूते सर्वज्ञगुरावेव परित्यागकल्पना न्याय्या न प्रधाने श्रवणादावित्यर्थः । न्यायस्त्वानन्दमयाधिकरणे प्रदर्शितः । रोमन्थनम् पशुचर्वितचर्वणम् ।

### **वाक्यार्थरत्नमाला**

प्रतिज्ञाता‘‘युर्हरति वै’’ इति पाठः । प्रतिज्ञातेत्यस्य वाक्यशेषेनान्वयः । कल्पनैकदेशत्वादित्यनन्तरम् इत्यत्रेति शेषः । तद्युक्तोपि पाठः । सूत्रं व्याख्याति । उत्कर्षोनुत्कर्षो वेत्यस्यामित्यादि ॥ यथा ह्यग्नीषोमीयपशावित्यादि । एतच्च शास्त्रदीपिकाद्यनुसारिकल्पतर्वाद्युक्तरीत्योक्तमित्यादिकमानन्दमयाधिकरणीयटीकाप्रपञ्चावसरे उक्तं तत एव प्रतिपत्तव्यम् ।

