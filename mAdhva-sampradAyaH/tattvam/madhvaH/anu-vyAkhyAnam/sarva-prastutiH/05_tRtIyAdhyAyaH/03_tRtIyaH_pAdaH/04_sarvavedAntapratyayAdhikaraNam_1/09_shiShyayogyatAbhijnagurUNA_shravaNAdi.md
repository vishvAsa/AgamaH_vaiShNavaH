+++
title = "०९ शिष्ययोग्यताभिज्ञगुरूणा श्रवणादिकालविशेषोपदेशः"

+++


## मतिश्रुतिध्यानकालविशेषं गुरुरुत्तमः

**शिष्ययोग्यताभिज्ञगुरूणा श्रवणादिकालविशेषोपदेशः**

**मतिश्रुतिध्यानकालविशेषं गुरुरुत्तमः**

### **सुधा**

वस्तुनिर्णयपर्यन्तं श्रवणमनने कर्तव्ये इत्यसत् । निर्णीतेऽप्यर्थे पुनः कारणान्तरोपनिपातेन संशयाद्युत्पादस्य दर्शनेन वस्तुनिर्णयस्यावधारयितुमशक्यत्वादित्यत आह मतीति ।

## **अनुव्याख्यानम्**

***मतिश्रुतिध्यानकालविशेषं गुरुरुत्तमः ॥***

***वेत्ति तस्योक्तमार्गेण कुर्वतः स्याद्धि दर्शनम् ।***

मतिर्मननं श्रुतिः श्रवणम् । उत्तमः शिष्ययोग्यताभिज्ञः । कुर्वतः श्रवणादिकम् । दर्शनं ब्रह्मसाक्षात्कारः । एतदुक्तं भवति । ब्रह्मदर्शनार्थं हि श्रवणादिकम् । न च तद्यथाकथञ्चिदनुष्ठितं तत्साधनम् । किन्तु शिष्ययोग्यताभिज्ञगुरुप्रदानपूर्वकमेवेति वक्ष्यति । अतस्तादृशो गुरुरेव श्रवणादिकालविमुपदेक्ष्यति । यतः परं कारणशतोपनिपातेऽपि न संशयाद्युत्पादः स्यादिति ।

### **वाक्यार्थचन्द्रिका**

मतिश्रुतिशब्दयोर्बुद्धिवेदपरताया दर्शनसाधनीभूतध्यानसमभिव्याहारेणा योगाच्छ्रवणमननपरतया तौ व्याचष्टे मतिरित्यादि ॥ वक्ष्यतीति । ‘प्रदानवदेव हि तदुक्तमि’त्यत्रेति शेषः ।

### **परिमल **

कुर्वत इत्यत्र कर्माऽऽह श्रवणादिकमिति ॥ वक्ष्यतीति । प्रदानवदेव हि तदुक्तमित्याद्यधिकरण इति भावः ।

### **यादुपत्यम्**

अवधारयितुमिति । चरमावधित्वेनेति शेषः ॥ वक्ष्यतीति । ‘प्रदानवदेव हि तदुक्तमि’त्यत्रेति शेषः ।

### **वाक्यार्थरत्नमाला**

बुद्धिवेदेति । ज्ञप्तिश्रवणपरताया इत्यर्थः ।

