+++
title = "०३ मुक्तिप्रतिबन्धकदोषवत्वं संसारित्वव्यापकम्"

+++


## सर्वे त एते जीवेषु दृश्यन्ते तारतम्यतः

**मुक्तिप्रतिबन्धकदोषवत्वं संसारित्वव्यापकम्**

**सर्वे त एते जीवेषु दृश्यन्ते तारतम्यतः**

### **सुधा**

स्यादेतत् । सन्ति केचित्संसारिणोऽपि रागादिदोषरहिता जीवा बालमुग्धादयः । तत्कथं दोषाणां मोक्षाभावहेतुत्वमित्यत आह सर्व इति ।

## **अनुव्याख्यानम्**

***सर्वे त एते जीवेषु दृश्यन्ते तारतम्यतः ॥***

उदाहृतेष्वपि बालमुग्धादिजीवेषु त एते भगवद्भक्त्यभावाद्या दोषास्तावत्प्रत्यक्षानुमानाभ्यां दृश्यन्त एव । रागद्वेषादयोऽपि पुरुषेषु तारतम्यतः सन्ति । चतुर्विधा हि ते प्रसुप्ततनुविच्छिन्नोदारभेदेन । अतो बालादिषूदाराणां तेषामभावादभावाभिमानः । स्तन्यादिकामादेस्तेष्वपि दर्शनात् । तथा चागमः । गर्भे बाल्येऽप्यपौष्कल्यादित्यादिः । तदेवं सर्वेऽपि दोषाः सर्वेष्वपि प्रमिता इति युक्तमुक्तम् ।

### **वाक्यार्थचन्द्रिका**

सर्वजीवेषु तारतम्येन देषाणामवस्थानप्रतिपादनपरस्य ‘सर्वे त’ इत्याद्युत्तरभाष्यस्यानर्थक्यमाशङ्क्य प्रागुक्ताया दोषाणां मोक्षाभावहेतुताया व्यतिरेकव्यभिचारपरिहारेण समर्थनार्थत्वान्न तस्यानर्थक्यमित्याशयेन व्यतिरेकव्यभिचारपरिहारकतया तद्वाक्यं योजयितुं तच्छङ्कामुत्थापयति स्यादेतदिति ॥ प्रत्यक्षानुमानाभ्यामिति । प्रतियोगिनो भगवद्भक्त्यादेस्तत्र सर्वथानुपलम्भादिति भावः ॥ प्रसुप्तेति । प्रसुप्तत्वमाच्छादितत्वम् । अप्राकट्यमिति यावत् । तनुत्वं स्वल्पत्वम् । विच्छिन्नत्वं मुहूर्तमात्रावस्थायित्वम् । उदारत्वमुत्कृष्टत्वमिति विवेकः । सर्वथा तेषामभावादेवाभावाभिमानः किन्न स्यादित्यत आह स्तन्यादिकामादेरिति । बालादिषूदाराणां तेषामभाव इत्यत्र भागवतवाक्यं प्रमाणतयोदाहरति तथा चेति ॥ युक्तमुक्तमिति । उक्तं दोषाणां मुक्त्यभावहेतुत्वं युक्तं बालादिष्वपि दोषाणां सत्त्वेन व्यतिरेकव्यभिचाराभावादिति भावः ।

### **परिमल **

प्रत्यक्षानुमानाभ्यामिति । विषयसंसर्गहिंसाऽनृतादिदोषाः प्रत्यक्षेण भक्त्याद्यभावस्तत्कार्यरूपलिङ्गरूपानुमानेनेत्यर्थः ॥ प्रसुप्तेति । प्रसुप्ता अव्यक्ताः । तनवो ऽल्पाः । विच्छिन्ना बहुशो व्यक्तत्वेऽपि सदाऽविद्यमानाः । उदाराः सदा प्रकटभूता इत्यर्थः ॥ आगम इति । चतुर्थस्कन्धस्थवाक्यम् । ‘गर्भे बाल्येऽप्यपौष्कल्यादेकादशविधं तदा । लिङ्गं न दृश्यते यूनः कुह्वां चन्द्रमसो यथा’ इत्येकोनत्रिंशेऽध्याये । अस्यार्थो ऽत्र ‘नाहं ममेत्ययं भावः पुरुषे व्यवधीयत इत्यादिना पूर्वं प्रकृतमहं ममे’त्यादिज्ञानं स्वहेतुभूतकामादिज्ञापकत्वाल्लिङ्गपदेनोच्यते । कामादिकं च पुरुषस्य गर्भे बाल्येऽपि स्थितिदशायामपौष्कल्यात्तनुलिङ्गम् अतो तदा न दृश्यते न व्यक्तीभवति । यूनो यौवने स्थितम् एकादशविधं ज्ञानेन्द्रियकर्मेन्द्रियमनोभेदेनैकादशभिरिन्द्रियैर्विशेषेण धीयमानं व्यक्तीक्रियमाणं लिङ्गं दृश्यते । तदा पटुकरणैर्विषयसम्बन्धे रागाद्यौत्काट्यादहं ममेत्यादिधीर्भवतीति भावः । यथा चन्द्रमसः गर्भे स्थितस्य सूर्यबिम्बे प्रविष्टस्य बाह्ये प्रतिपद्दिनस्थितस्य लिङ्गं स्वरूपं बिम्बं ‘लिङ्गं स्वरूपमुद्दिष्टं लिङ्गं ज्ञापकमेव चे’त्युक्तेः । कुह्वाममावास्यायामपौष्कल्यान्न दृश्यते । अयूनः द्वितीयातृतीयादितिथिस्थस्य यूनो ऽष्टम्यादितिथिस्थस्य चन्द्रमसः लिङ्गमेकादशभिः कलाभिः क्रमाद्विशेषेण धीयमानं पूर्यमाणं सत दृश्यते तथेति । यून इत्युक्तत्वाद् एकादशेत्युक्तम् । एकद्वित्रिप्रभृतिभिः षोडशभिः कलाभिरित्यर्थः ।

### **यादुपत्यम्**

प्रत्यक्षानुमानाभ्यामिति । भगवद्भक्त्यादेः प्रतियोगिनः सर्वथा तत्रानुपलम्भादिति भावः ॥ प्रसुप्तेति । रागादीनां प्रसुप्तत्वं नामाव्यक्तत्वम् । तनुत्वं नाम व्यक्तत्वेऽपि स्वल्पत्वम् । विच्छिन्नत्वं बहुत्वेऽपि सदा स्थित्यभावः । उदारत्वं सदोत्कृष्टतयावस्थानम् । आद्यं गर्भे द्वितीयं बाल्ये तृतीयं कैशोरे तुरीयं यौवनेऽस्तीति द्रष्टव्यम् ॥ गर्भे बाल्येऽपीति । ‘गर्भे बाल्येऽप्यपौष्कल्यादेकादशविधं तदा । लिङ्गं न दृश्यते यूनः कुह्वां चन्द्रमसो यथे’ति भागवतश्लोकस्यायमर्थः । यद्यूनो यौवनावस्थापन्नस्यैकादशविधमेकादशेन्द्रियेभ्यः साक्षात्परम्परया वा विधीयत उत्पद्यत इत्येकादशमुदारावस्थमिति यावत् । लिङ्गं चिन्हं पूर्वश्लोकप्रकृतमहमिति ज्ञानोपलक्षितं रागद्वेषादिकं तत्तस्य गर्भे गर्भस्थतादशायां बाल्ये बाल्यावस्थायां च न दृश्यते । कुतः । तदवस्थाद्वयेऽपौष्कल्यादौदार्याभावात् । अत्र दृष्टान्तमाह कुह्वामिति । यथा चन्द्रमसो लिङ्गं चिन्हं प्रकाशादिकमव्यक्ततया विद्यमानमप्यौदार्याभावादभावास्यायां न दृश्यते तथैवेति ।

### **श्रीनिवासतीर्थीया**

ते रागादिदोषाः । तेषां रागादीनाम् ॥ स्तन्यादिकामादेरिति । तदनुभूतस्येत्यर्थः ।

### **वाक्यार्थरत्नमाला**

यथाऽऽह पतञ्चलिरविधाक्षेत्रमुत्तरेषां प्रसुप्ततनुविछिन्नोदारणामिति प्रमाणमालायाष्टीकामनुसृत्य व्याचष्टे । प्रसुप्तत्वमित्यादि । भागवतवाक्यमिति । चतुर्थस्कन्धीयैकोनत्रिंशोऽध्यायस्थमिति शेषः ।

