+++
title = "०७ विष्णौ सर्वोत्तमा, अन्येषु तारतम्येन च भक्तिः कार्या"

+++


## स्वादरः सर्वजन्तूनां संसिद्धो हि स्वभावतः

**विष्णौ सर्वोत्तमा, अन्येषु तारतम्येन च भक्तिः कार्या**

**स्वादरः सर्वजन्तूनां संसिद्धो हि स्वभावतः**

### **सुधा**

विष्णौ पराऽन्यत्र तारतम्येनेत्युक्तं विवृणोति स्वादर इति ।

## **अनुव्याख्यानम्**

***स्वादरः सर्वजन्तूनां संसिद्धो हि स्वभावतः ॥***

***ततोऽधिकः स्वोत्तमेषु तदाधिक्यानुसारतः ॥***

***कर्तव्यो वासुदेवान्तं सर्वथा शुभमिच्छता ॥***

आदरः स्नेहः । स्वभावतः संसिद्ध इत्युपकारादिकरणमनपेक्ष्यानादिसिद्ध इत्यर्थः । अन्यथा सुखिनैव मया भाव्यं न जातु दुःखिनेत्याशीर्न स्यादिति हिशब्दार्थः । ततः स्वविषयादादरादधिक आदरः साक्षात्स्वोत्तमेषु कर्तव्यः । एवं तेषां तेषामाधिक्यानुसारतोऽधिकः कर्तव्या वासुदेवान्तम् । वासुदेवे तु निरतिशयः । शुभं ध्यानादिकम् । एतच्चोपपादयिष्यते ।

### **वाक्यार्थचन्द्रिका**

अधिक आदर इति । यद्यप्यादरपदं स्वपदेन समस्तत्वान्नात्रान्वेतुमर्हति तथापि बुद्ध्या विवेकेनायमन्वयोऽभिहित इति द्रष्टव्यम् । तदाधिक्यानुसारत इत्युत्तरग्रन्थानुरोधादाह साक्षात्स्वोत्तमेष्विति । किमियमुत्तरोत्तराधिकस्नेहपरम्परा निरवधिकेत्यत उक्तं मूले वासुदेवान्तमिति । वासुदेवपर्यन्तमेवेयं परम्पराऽभिमतेत्यभिप्रेत्य तदनुवदति वासुदेवान्तमिति । तर्हि वासुदेवे कीदृशः स्नेहः कार्य इत्यतस्तत्पर्यन्तत्त्वोक्त्या सूचितमर्थमाह वासुदेवे त्विति । नन्वत्र वासुदेवान्तमित्येवोच्यते न तु तत्र स्नेहस्य निरतिशयत्वमपि तत्कथं निरतिशय इति व्याख्यायते इत्यत एतद्विवरणरूपे ‘भक्तिश्चैव हरावेव मुख्याऽन्यत्र यथाक्रममि’त्युत्तरग्रन्थे भगवति भक्तेर्मुख्यत्वस्य स्पष्टमुक्तत्वादत्र तथा व्याख्यानं न दोषायेत्याह एतच्चेति ।

### **परिमल **

आदरः स्त्रेह इति । स्नेहस्यैव भक्तित्वादुक्तविवरणमेतदिति भावः । विष्णौ परा भक्तिरित्युक्तत्वात् तद्विवरणलाभायाह वासुदेवे तु निरतिशय इति । ध्यानादिकमित्यादिपदेनापरोक्षमोक्षयोर्ग्रहः । उक्तरूपादरः शुभार्थिना कार्य इति कुत इत्यत आह एतच्चोपपादयिष्यत इति । एतत्पादान्ते भक्तिश्चैव हरावेवेत्यत्रेति भावः । यद्वा क्तरूपा भक्तिरेव ध्यानादिशुभसाधनं न द्वेषादिः । परवादिभिरुक्तसाधना(नीवेत्य)नि वेत्यनुपदमेव महाप्रबन्धेनोपपादयिष्यत इत्यर्थः ।

### **यादुपत्यं**

ननु मूले वासुदेवान्तमित्येवोक्तत्वाद्वासुदेवे निरतिशय इत्येतत्कथं लभ्यत इत्यत आह एतच्चोपपादयिष्यत इति । ‘भक्तिश्चैव हरावेव मुख्यान्यत्र यथाक्रममि’त्यत्रेति शेषः । यद्वा ननु शुभमित्येकवचनादेकं ध्यानं साध्यतयाऽत्र प्रतीयतेऽतः कथं ध्यानादिकमिति व्याख्यानमित्यत आह एतच्चेति । उपसंहारानुसारेण त्रितयमपि साध्यतयात्र विवक्षितमित्यनुपदमेवोपपादयिष्यत इत्यर्थः ।

### **वाक्यार्थरत्नमाला**

यद्यप्यादरपदमिति पाठः । तदनुवदतीति । अभिमत्येतत्प्रमेयमनुवदतीत्यर्थः ।

