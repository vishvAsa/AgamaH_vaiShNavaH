+++
title = "०९ विपरीतज्ञानादिरूपदोषाणां सर्वथा त्याज्यत्वम्"

+++


## तत्तमोऽन्धं व्रजेद्विष्णुसमत्वं योऽनुपश्यति

**विपरीतज्ञानादिरूपदोषाणां सर्वथा त्याज्यत्वम्**

**तत्तमोऽन्धं व्रजेद्विष्णुसमत्वं योऽनुपश्यति**

### **सुधा**

दोषपरित्यागेऽप्यस्ति विशेषः । रागादयो हि संसारमातन्वते । विपरीतज्ञानादयस्तु नित्यं नरकं प्रापयन्तीत्यतो रागादितोऽतिशयेन त्याज्या इत्याशयवांस्तत्र श्रुतिमाह तदिति ।

## **अनुव्याख्यानम्**

***तत्तमोऽन्धं व्रजेद्विष्णुसमत्वं योऽनुपश्यति ॥***

***रमाब्रह्मशिवादीनामपि मुक्तौ कथञ्चन ॥***

***किमुताधिक्यदृष्टेस्तद्गुणाभावमतेरपि ॥***

***दोषवेत्तुरभेदस्य द्रष्टुर्द्रष्टुस्तथोभयोः ॥***

***इत्याह सच्छतिः ....... ........***

तत्प्रसिद्धम् । न केवलं संसारे किन्तु मुक्तावपि कथञ्चन केनापि धर्मेण समत्वम् । रमाब्रह्मशिवादीनां विष्णोराधिक्यदृष्टेः पुरुषस्यान्धतमसावाप्तिर्भवतीति किमुतेति योज्यम् । विष्णोर्गुणाभावमतेर्विष्णोर्जीवैर्जडैश्चाभेदस्य द्रष्टुः । उभयोर्भेदाभेदयोः ।

### **वाक्यार्थचन्द्रिका**

एकेनापि धर्मेणेति । निरवधिकेनानन्याधीनेन वैकेन धर्मेणेत्यर्थः ।

### **परिमल **

केनापि धर्मेणेति । परमं साम्यमुपैति मम साधर्म्यमागता इत्यादौ साम्योक्तिर् बुद्ध्यर्थः पादवदित्युक्तन्यायेन बुद्ध्यारोहार्था न वस्तुतः । अन्यथा परमत इति सूत्रविरोध इति भावः ।

### **यादुपत्यम्**

एकेनापि धर्मेणेति । अन्यानधीनेनैकेनापीत्यर्थः । अतः समना चेति सूत्रे देशतः कालतश्च व्याप्त्या रमाया भगवत्समत्वं, परमं साम्यमुपैतीति श्रुतौ मुक्तानां ब्रह्मादीनामपि परानन्दादिना भगवत्समत्वं कथितं कथमुपपद्यत इति शङ्काऽनवकाशः ।

### **वाक्यार्थरत्नमाला**

मुक्तानामपि ज्ञानानन्दादिना साम्यात्कथं तदभाव इत्यत आह ॥ निरवधिकेनेत्यादि ।

