+++
title = "१० यमादेः कर्तव्यत्वोपसंहारः"

+++


## तेन सम्प्रोक्तगुणसंयुतः

**यमादेः कर्तव्यत्वोपसंहारः**

**तेन सम्प्रोक्तगुणसंयुतः**

### **सुधा**

स्वपक्षसाधनमुपसंहरति तेनेति ।

## **अनुव्याख्यानम्**

***...... ...... तेन सम्प्रोक्तगुणसंयुतः ॥***

***उपासीत हरिं दृष्ट्वा मुक्तिस्तैनेव जायते ॥***

प्राक् सम्प्रोक्तैर्विषयसंसर्गवर्जनादिभिर्गुणैः संयुतः । यद्वा योगशास्त्रे सम्प्रोक्तैर्यमादिभिर्गुणैरङ्गैः संयुतः । तेनैव तथाविधेनैवोपासनेन हरिं दृष्ट्वा कर्माणि क्षपयतो मुक्तिर्जायते ।

### **वाक्यार्थचन्द्रिका**

तेनेति । उपासीतेत्युक्तोपासनमात्रपरामर्शः । तन्मात्रस्य दर्शनसाधनतायाः पूर्वमसमर्थितत्वात्किन्तु यमाद्यङ्गयुक्तस्यैवोपासनस्येति भावेन व्याचष्टे तथाविधेनैवोपासनेनेति । कर्माणि क्षपयत इति । तथा च दर्शनक्षपणयोरेककर्तृकत्वेन दृष्ट्वेति समानकर्तृकत्वार्थकक्त्वाप्रत्ययोपपत्तिरिति भावः ।

### **परिमल **

तेनेति । तच्छब्देन न दृष्टिपदोक्तज्ञानमात्रपरामर्शः किं तु प्रागुक्तसर्वाङ्गोपेतस्येत्याह तथाविधेनैवेति । ननु असमानकर्तृकत्वाद्दृष्ट्वा मुक्तिर्जायत इति कथमित्यतो मध्ये माह कर्माणि क्षपयत इति । भोगेन प्रारब्धानि तदन्यानि ज्ञानाग्निना निरस्यत इत्यर्थः । भोगे न त्वितरे क्षपयित्वाथ सम्पत्स्यत इत्युक्तेरिति भावः ।

### **यादुपत्यं**

ननु येनोपासनेन हरिदर्शनं जातं न तेनैव मुक्तिस्तस्य तदैव नष्टत्वादत आह तथाविधेनेति ।

### **श्रीनिवासतीर्थीया**

ननु दर्शने पुरुषस्य कर्तृत्वेन जायत इत्युक्तजननरूपक्रियायां मुक्तेः कर्तृत्वेन समानकर्तृकत्वाभावात्कत्वाप्रत्ययानुपपत्तिरित्यत उक्तं कर्माणि क्षपयत इति । तथा च दर्शनकर्मक्षपणक्रिययोरेकपुरुषकर्तृकत्वाद्युक्तः क्त्वाप्रत्यय इत्यर्थः ।

### **वाक्यार्थरत्नमाला**

गुणपदमङ्गार्थकं मनसि कृत्वा योजयति मूले यद्वेति । तथा च दर्शनक्षपणयोरिति पाठः ।

