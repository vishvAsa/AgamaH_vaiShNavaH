+++
title = "११ विष्णुद्वेषादेर् मोक्षसाधनत्वोक्तिप्रत्याख्यानम्"

+++


## द्वेषाद्यन्मुक्तिकथनं श्रुतिवाक्यविरोधि तत्

**विष्णुद्वेषादेर् मोक्षसाधनत्वोक्तिप्रत्याख्यानम्**

**द्वेषाद्यन्मुक्तिकथनं श्रुतिवाक्यविरोधि तत्**

### **सुधा**

इदानीं यत्पूर्वपक्षिणोक्तं भगवद्द्वेषिणामपि पुराणे मुक्तिः कथ्यत इति तन्निराकरोति द्वेषादिति ।

## **अनुव्याख्यानम्**

***द्वेषाद्यन्मुक्तिकथनं श्रुतिवाक्यविरोधि तत् ।***

तस्मादन्यथा व्याख्यातव्यमिति भावः । तत्प्रकारं च वक्ष्यति । किं तच्छतिवाक्यमित्यतो ‘मा नस्तेनेभ्यो ये अमिद्रुहस्पदे निरामिणो रिपवोऽन्नेषु जागृधुरि’त्येतदर्थतः पठति रिपव इति ।

**अनुव्याख्यानम्**

***रिपवो ये तु रामस्य विमुखत्वान्निरामिणः ॥***

***अभिद्रोहपदे नित्यमन्धे तमसि ते स्थिताः ॥***

***हरिद्विषस्तमो यान्ति ये चैव तदभेदिनः ॥***

***तन्निर्गुणत्ववेत्तारस्तस्य दोषविदोऽपि च ॥***

रामो रमणं तदस्यास्तीति रामी भगवान्नामस्तस्मान्निष्क्रान्तास्तस्य विमुखा निरामिण इत्यर्थः । अत एव तस्य रिपवः । अभिद्रोहपद इत्यस्यैव व्याख्यानमन्धेतमसीति । नित्यं स्थिता भवन्तीति शेषोक्तिः । अनेन ये निरामिणो रिपवोऽन्नेषु भोगेषु जागृधुरभिकाङ्क्षावन्तस्तेऽभिद्रुहोऽभितो द्रोहस्य पदे स्थाने स्थातुं योग्या यतोऽतस्तेभ्यः स्तेनेभ्योऽस्मान्मावोचः । न ह्यस्मच्छ्रवणवान्दुःखमर्हतीति योजना सूचिता भवति । इदं च वायुं प्रति विद्यादेवताया वचनम् । तदभेदिनस्तस्य हरेर्जीवाद्यभेदवादिनः ।

### **वाक्यार्थचन्द्रिका**

वक्ष्यतीति । ‘स्मर्तव्यो भगवान्नित्यमित्यर्थेनैव हि क्वचित् । द्वेषादिव गुणानाह पुराणे क्रुद्धवाक्यवदि’त्यादिनेति शेषः ॥ रामो रमणमिति । अनेन भावे घञित्युक्तं भवति जागृधुरिति । गृधु अभिकांक्षायामित्यस्य लिटि प्रथमपुरुषबहुवचनम् । अभ्यासदीर्घस्तु छान्दस इति ज्ञेयम् । नन्वेतद्यस्य कस्यापि वाक्यं तथा च कथं तच्छ्रवणमात्रेण दुःखाभावः स्यात्तच्छ्रवणेऽपि दुःखसम्भवादित्यत आह इदं चेति । ननु विद्यादेवतानां यं कञ्चन प्रतीदं प्रार्थनं तथा च तस्य वक्तृत्वप्रसक्तेरेवाभावात्तदभावप्रार्थनानुपपत्तेरित्यत आह वायुं प्रतीति । न ह्यस्मच्छ्रवणवान्दुःखमनुभवतीति भावकथनमुपपन्नमिति ध्येयम् ।

### **परिमल **

पूर्वपक्षिणेति । विषयेषु च संसर्गादित्येतदवतारिकायामुक्तमित्यर्थः । पुराणे सप्तमस्कन्धादिस्थवाक्ये प्रागुदाहृते मुक्तिः कथ्यत इत्यर्थः ॥ वक्ष्यतीति । उत्तरपादे ‘स्मर्तव्यो भगवान्नित्यमित्यर्थेनैव हि क्वचित् । द्वेषादिव गुणानाह पुराणे क्रुद्धवाक्यवदि’त्यादाविति भावः ॥ रामो रमणमिति । भावे घञन्त इति भावः । निरादयः क्रान्ताद्यर्थे पञ्चम्येति स्मरणादाह तस्मान्निष्क्रान्ता इति । स्तेनेभ्यस् तस्करेभ्य इत्यर्थः । अस्मानिति वक्त्रादेरश्रवणादाह वायुं प्रति विद्यादेवताया इति । व्यक्तमेतन्मन्त्रार्थवर्णनमैतरेयभाष्ये द्वितीयप्रघट्टके सप्तमेऽध्याये ।

### **यादुपत्यं**

वक्ष्यतीति । ‘स्मर्तव्यो भगवान्नित्यमित्यर्थेनैव हि क्वचित् । द्वेषादिव गुणानाह पुराणे क्रुद्धवाक्यवदित्यत्रेति शेषः ॥ जागृधुरिति । गृधु आकांक्षायामित्यस्य लिटि बहुवचनमभ्यासस्य दीर्घश्छान्दसः ।

### **श्रीनिवासतीर्थीया**

द्रोहो दुःखम् ॥ ३३३१ ॥

### **वाक्यार्थरत्नमाला**

भावे घञिति । अकर्तरि च कारक इत्यनेन राग इत्यादाविव भावे घञित्यर्थः । लिटि प्रथमपुरुषेत्यादि । अभ्यासेति । छान्दस .... इत्यादाविव प्रकृते छान्दसत्वाद्दीर्घ इत्यर्थः । एतच्च वक्ष्यमाणरीत्योपपाद्यम् । इत्यत आहेति । श्रुतिस्थस्य न इत्यस्यास्मानिति व्याख्या तस्याभिधेयप्रतिपत्यर्थं तदभिधेयं दर्शयतीत्यर्थः । आह । वायुं प्रतीति । ब्रह्मणस्पते ब्रूहीत्युत्तरार्धस्य वक्ष्यमाणत्वाद् ब्रह्मणस्पते इत्यस्याभिधेयप्रतिपत्यर्थं तदाहेत्यर्थः । प्रायस्तत्र तत्र ब्रह्मवाक्यभगवद्वचनमित्यादौ तथैव व्याख्यातत्वाद्य्वाख्यानस्य मानत्वाच्चेति ज्ञेयम् ।

