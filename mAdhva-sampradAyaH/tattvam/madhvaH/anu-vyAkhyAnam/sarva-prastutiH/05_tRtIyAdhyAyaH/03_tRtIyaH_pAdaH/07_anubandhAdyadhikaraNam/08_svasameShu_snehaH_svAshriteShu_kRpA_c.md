+++
title = "०८ स्वसमेषु स्नेहः स्वाश्रितेषु कृपा च कार्या"

+++


## न कदाचित्त्यजेत्तं च क्रमेणैनं विवर्धयेत्

**स्वसमेषु स्नेहः स्वाश्रितेषु कृपा च कार्या**

**न कदाचित्त्यजेत्तं च क्रमेणैनं विवर्धयेत्**

### **सुधा**

सकृदनुष्ठेयासकृदनुष्ठेयसदानुष्ठेयभेदादङ्गमनेकविधम् । अयं तु कथमित्यपेक्षायामाह नेति ।

## **अनुव्याख्यानम्**

***न कदाचित्त्यजेत्तं च क्रमेणैनं विवर्धयेत् ॥***

तं विष्ण्वाद्यादरम् । न केवलं न त्यजेत्किन्तु कालक्रमेणैनं विवर्धयेच्च ॥ स्वसमेषु स्वतोऽधमेषु च कथमित्यपेक्षायामाह समेष्विति ।

**अनुव्याख्यानम्**

***समेषु स्वात्मवत्स्नेहः सत्स्वन्यत्र ततो दया ।***

***कार्यैवमापरोक्ष्येण दृश्यते क्षिप्रमीश्वरः ।***

कर्तव्य इति वर्तते । तत उत्तमसमेभ्योऽन्यत्राधमेषु सत्सु दया कार्या । यदि सत्स्वित्येवोच्येत तदोत्तमसमेष्वपि प्रसङ्गः । ततोऽन्यत्रेत्येवोक्तावसत्स्वपि प्रसक्तिः । ततो वर्गत्रयादन्यत्राज्ञेष्वौदासीन्यम् । विपरीतेषु वैपरीत्यं चेत्यपि योज्यम् । एवं क्रियमाणे यमानामुपासनोत्पत्तौ ज्ञानोत्पादे मोक्षातिशये चाङ्गत्वमिति सूचनाय पुरुषार्थमभीप्सता शुभमिच्छता दृश्यते क्षिप्रमीश्वर इति विचित्रोक्तिः । अत एवोपसंहारे त्रयस्यापि सङ्कीर्तनम् ।

### **वाक्यार्थचन्द्रिका**

सकृदित्यादि । सकृदनुष्ठेयं प्रयाजादि । असकृतदनुष्ठेयमवघातादि । सदाऽनुष्ठेयं शिखाबन्धनादि ‘विशिखो व्युपवीतश्चे’त्यादिना कर्माङ्गतया बोधितस्य सदा बद्धशिखेन चेत्यनेन सदाऽनुष्ठेयत्वोक्तेरिति भावः ॥ प्रसङ्ग इति । ततश्च ततोऽधिकः स्वोत्तमेष्विति प्रागुक्तव्याघात इति भावः ॥ इत्यपि योज्यमिति । तेन तेषु कथमित्यपेक्षाया अपूरणान्न भाष्ये न्यूनत्वमिति भावः । एवं क्रियमाणे इत्येव मूलपाठः । तत्र कार्यैवमिति मूलस्थैवंशब्दानुवादेन ततःपरं क्रियमाणे इत्यध्याहारो दर्शितः । समेष्वित्याद्युक्तप्रकारेण स्नेहे क्रियमाण इति च तदर्थः । विचित्रोक्तेः प्रयोजनमाह यमानामिति । अत्रैवोपष्टम्भकमाह अत एवेति । यमानामुपासनादित्रितयाङ्गत्वादेवेत्यर्थः ॥ उपसंहार इति । ‘सम्प्रोक्तगुणसंयुतः । उपासीत हरिं दृष्ट्वा मुक्तिस्तेनैव जायते’ इत्युपसंहारे उपासनापरोक्षज्ञानमोक्षरूपस्य त्रयस्यापि सङ्कीर्तनमित्यर्थः ।

### **परिमल **

सकृदिति । यज्ञकर्मणि हि व्रीहिन्प्रोक्षतीत्युक्तं प्रोक्षणादिकमदृष्टजनकम् अङ्गं सकृदनुष्ठेयम् । दृष्टफलमरणिमथनावघातादिकं यावत्फलोदयमसकृदनुष्ठेयम् । वाचं यच्छतीत्युक्तवाङ्नियमनमुष्टीकरणादिकं यावत्कर्मसमाप्त्यनुष्ठेयमित्यनेकविधमित्यर्थः ॥ ततोऽन्यत्रेतिपदद्वयस्यार्थान्तरे ॥ ततो वर्गत्रयादिति । उत्तमसमाधमरूपवर्गत्रयादित्यर्थः । विपरीतेषु मिथ्याज्ञानिषु विष्ण्वादिद्वेषिषु वैपरीत्यं प्रतीपाचरणम् ॥ विचित्रोक्तिरिति । मोक्षध्यानापरोक्षरूपविचित्रफलोक्तिः । स्थानभेदेन कृतेत्यर्थः । ज्ञानेनैव मोक्षसिद्धेः किमनेनेत्युक्तम् । मोक्षातिशये चेति । ज्ञानस्य सम्पूर्णमोक्षजननाय फलोपकार्यं गमेतत्सर्वमित्यर्थः ॥ अत एवेति । ‘त्रितयाङ्गत्वादेव तेन सम्प्रोक्तगुणसंयुतः । उपासीते’त्यादिवाक्ये उपासादृष्टिमुक्तिपदैस् त्रितयसङ्कीर्तनमित्यर्थः ।

### **यादुपत्यं**

सकृदनुष्ठेयं प्रयाजादि । असकृदनुष्ठेयम् अवघातादि । सदाऽनुष्ठेयं हरिस्मरणादि । विचित्रोक्तिरिति । तथा च सर्वत्र त्रयमपि साध्यतया व्याख्येयमिति भावः ।

### **श्रीनिवासतीर्थीया**

वर्गत्रयादिति । उत्तमसमसज्जनरूपाधमरूपवर्गत्रयादन्यत्रेत्यर्थः ।

### **वाक्यार्थरत्नमाला**

व्युपवीतश्चेत्यादिनेति । आदिपदेन इत्युत्तरार्धग्रहः । सदा बद्धेति । सदोपवीतिना भाव्यमिति पूर्वभागः ।

