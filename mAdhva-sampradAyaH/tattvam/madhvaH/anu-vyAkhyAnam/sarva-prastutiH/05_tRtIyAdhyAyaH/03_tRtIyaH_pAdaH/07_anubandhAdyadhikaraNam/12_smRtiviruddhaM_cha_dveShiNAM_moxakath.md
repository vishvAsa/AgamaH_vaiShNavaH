+++
title = "१२ स्मृतिविरुद्धं च द्वेषिणां मोक्षकथनम्"

+++


## इत्यादिश्रुतिसन्दर्भाद्द्वेषिणस्तम ईयते

**स्मृतिविरुद्धं च द्वेषिणां मोक्षकथनम्**

**इत्यादिश्रुतिसन्दर्भाद्द्वेषिणस्तम ईयते**

### **सुधा**

कथमेतच्छतिविरोध इत्यत आह इत्यादीति ।

## **अनुव्याख्यानम्**

***इत्यादिश्रुतिसन्दर्भाद्द्वेषिणस्तम ईयते ।***

स्मृतिविरुद्धं च द्वेषिणां मोक्षकथनमित्याशयवांस्ताः पठति हिरण्यकशिपुश्चेति ।

***हिरण्यकशिपुश्चापि भगवन्निन्दया तमः ।***

***विविक्षुरत्यगात्सूनोः प्रह्लादस्यानुभावतः ॥***

***यदनिन्दत्पिता मह्यं त्वद्भक्ते मयि चाघवान् ।***

***तस्मात्पिता मे पूयेत दुरन्ताद्दुस्तरादघात् ॥***

***निन्दां भगवतः **शृ**ण्वंस्तत्परस्य जनस्य वा ।***

***ततो नापैति यः सोऽपि यात्यधः सुकृताच्च्युतः ॥***

***‘अवजानन्ति मां मूढा मानुषीं तनुमाश्रितम् ।***

***परं भावमजानन्तो मम भूतमहेश्वरम् ॥***

***मोघाशा मोघकर्माणो मोघज्ञाना विचेतसः ।***

***राक्षसीमासुरीं चैव प्रकृतिं मोहिनीं श्रिताः’ ॥***

***‘मामात्मपरदेहेषु प्रद्विषन्तोऽभ्यसूयकाः ।***

***तानहं द्विषतः क्रूरान्संसारेषु नराधमान् ॥***

***क्षिपाम्यजस्रमशुभानासुरीष्वेव योनिषु ।***

***आसुरीं योनिमापन्ना मूढा जन्मनि जन्मनि ॥***

***मामप्राप्यैव कौन्तेय ततो यान्त्यधमां गतिम्’ ।***

***यो द्विष्याद्विबुधश्रेष्टं देवं नारायणं प्रभुम् ॥***

***कथं स न भवेद्द्वेष्य आलोकान्तस्य कस्यचित् ।***

***यो द्विष्याद्विबुधश्रेष्ठं देवं नारायणं प्रभुम् ॥***

***मज्जन्ति पितरस्तस्य नरके शाश्वतीः समाः ।***

**सुधा**

विविक्षुर्वेशनसम्भावनाविषयः । आशङ्कायामचेतनेषूपसङ्ख्यानमिति वचनात् । श्वा मुमूर्षतीति यथा । अत्यगात्तमः । मम पिता मह्यं मन्निमित्तं त्वामनिन्दत् । मयि मद्विषये चाघवानपराधवान् । तस्माद्विष्णुवैष्णवनिन्दापराधजादघान्नित्यनिरयात् । निन्दादिकं च द्वेषमूलमिति प्रसिद्धमेव । नरहरिं प्रति प्रह्लादस्य वाक्यमिदम् । ततः स्थानात् । निन्दां ृण्वतो यदाऽधः पातस्तदा निन्दकस्य किमु ॥ मानुषीं मनुष्यसदृशीम् ॥ ये मामवजानन्ति ते मोघाशादिमन्तो भवन्ति । तेषां सुखलेशोऽपि न भवति ॥ आत्मपरदेहेषु प्रेरकत्वेन स्थितम् ॥ संसरन्त्यत्रेति संसारा देहाः । तस्य विवरणमासुरीष्वेवेत्यादि ॥ लोको जनस्तस्यान्तश्चण्डालादिस्तत्पर्यन्तस्य ।

कथमेतत्स्मृतिविरोध इत्यत आह इत्यादीति ।

**अनुव्याख्यानम्**

***इत्यादिवाक्यसन्दोहाद् द्वेषिणस्तम एव तु ॥ ३३३१ ॥***

ज्ञायत इति शेषः । तमोऽपि निरुत्थानमिति तुशब्दः ।

अतो यमाद्यङ्गमवश्यानुष्ठेयमिति सिद्धम् ॥ ३२३१ ॥

### **वाक्यार्थचन्द्रिका**

ननु तमःप्रवेशेच्छाया असम्भवात्कथं विविक्षुरित्युच्यत इत्यत आह विविक्षुरिति । नन्विच्छायामेव सन्विधानात् (धातोः समानकर्तृकादिच्छायां वा कर्मणः) कथं तमो वेक्ष्यामीतीच्छाभावेऽपि वेक्ष्यतीति सम्भावनाविषयत्वमात्रेण सन्स्यादित्यतः कूलं पिपतिषतीत्यादौ पतिष्यामीति तस्येच्छाभावेऽपि पतिष्यतीति सम्भावनाविषयत्वमात्रेण तत्र सनो दर्शनादत्राप्युक्तविधेच्छाभावेऽप्युक्तविधसम्भावनाविषयत्वमात्रेण सन्प्रत्ययो नानुपपन्न इति भावेन सम्भावनायां सनो विधायकमुपसङ्ख्यानं पठति आशङ्कायामिति । आशङ्का सम्भावना प्रयोक्तृधर्मस् तद्विशिष्टक्रियावचनाद्धातोः स्वार्थे सन्प्रत्ययो भवतीत्युपसङ्ख्यानार्थः । ननु कूलस्याचेतनत्वेन तत्राचेतनगर्भितोपसङ्ख्यानप्रकृतिसम्भवात्तत्र सम्भावनामुपसङ्ख्यानेन सन्प्रत्ययसम्भवेऽपि हिरण्यकशिपोश्चेतनत्वेन तत्राचेतनगर्भितोपसङ्ख्यानाप्रवृत्त्या कथं तेन तत्र सम्भावनायां सन्प्रत्ययसिद्धिरित्यतस्तथा सति श्वा मुमूर्षतीत्यत्रापि शुनश्चेतनत्वेन तत्रोक्तोपसङ्ख्यानाप्रवृत्त्या तेन तत्र सनः सिद्ध्यसम्भवेन तदनुदाहरणत्वप्रसङ्गात् । यदि च शुनश्चेतनत्वेऽपि जीवनस्यातिप्रियत्वाद्व्याध्याद्यभिभवे मर्तुमिच्छाया असम्भवेनेच्छायां सनोऽनुपपत्त्या मरिष्यति श्वेति सम्भावनाविषयतया सम्भावनायां सन्प्रत्ययसिद्धिसम्भवात्तत्रोदाहरणत्वमिति मन्यसे हन्त तर्हि हिरण्यकशिपोरपि चेतनत्वेऽपि तमो वेक्ष्यामीतीच्छया असम्भवेनेच्छायां सनोऽनुपपत्त्योक्तसम्भावनाविषयत्वमात्रेणोपसङ्क्यानात्सन्सिद्धिर्भविष्यतीति न प्रकृतेऽनुपपत्तिः । यदि चाचेतनग्रहणेन नार्थ इति वदता भाष्यकारेणाचेतनभागस्योपसङ्ख्यानान्तर्भावस्य खण्डनेनोपसङ्ख्यानस्य तदगर्भितत्वाच्चेतनेऽपि शुनि प्रवृत्तिसम्भवात्तेन सम्भावनायां सन्सिद्धिरिति मन्यसे हन्त तर्हि प्रकृतोदाहरणेऽप्यचेतनागर्भितोपसङ्ख्यानप्रवृत्त्युपपत्त्या तेन सम्भावनायां सनः सिद्धिसम्भवान्नात्रानुपपत्तिरिति भावेन प्रतिबन्द्या सर्वानुपपत्तिपरिहारं सूचयितुमनुरूपं दृष्टान्तमुपादत्ते श्वा मुमूर्षति यथेति । अन्यथा कूलं पिपतिषतीत्यस्य सम्भावनायां सन्युदाहरणतया परेण दर्शितत्वात्प्राथमिकत्वाच्च तस्यैव दृष्टान्ततयैवोपदर्शनीयतत्वे तदनुपदर्श्य द्वितीयोदाहरणस्य दृष्टान्ततया टीकाकारीयोपदर्शनस्याश्लिष्टत्वप्रसङ्गादिति ज्ञेयम् ॥ अत्यगात्तम इति । अनेन तम इत्येतदुभयत्र सम्बध्यत इत्युक्तं भवति मह्यं मन्निमित्तमिति । यद्यपि चतुर्थ्यर्थे बहुलं छन्दसीति परस्परार्थे षष्ठी चतुर्थ्यो इति छन्दसि विधानादस्यापि छन्दस्त्वात् षष्ठ्यर्थ एव मह्यमिति चतुर्थी व्याख्यातुं युक्ता तत एव च न ममेत्यध्याहारोऽप्यत्र कर्तव्यो भविष्यति । सम्मतश्चायं प्राकारष्टीकाकाराणाम् । मह्यं ममेति गीताभाष्यटीकायां स्वयमेव व्याख्यातत्वात् । ततश्चेह टीकायां ममेत्यध्याहृत्य मह्यमित्यस्य चतुर्थ्यन्तत्वाश्रयणमनर्थकमित्याभाति । तथाऽप्येवं सति पितुर्भगवन्निन्दाकरणे निमित्तानुक्तिप्रसङ्गभयेन छान्दसत्वाश्रयणप्रसङ्गेन च तथा न व्याख्यातमिह टीकायाम् । गीताभाष्यटीकायां तु तदुभयं सोढ्वा तथा व्याख्यानं कृतमित्यवधातव्यम् । त्वद्भक्ते मयीति विषयसप्तमीत्याशयेनाह मद्विषय इति । ननु यदनिन्ददिति यस्य कस्यचिद्यं कञ्चन प्रति वाक्यं तथा च कथं विष्णुवैष्णवापराधजादघादिति व्याख्यानमित्यत आह नरहरिं प्रतीति । तत इत्यनेन भगवन्निन्दातच्छ्रवणयोः परामर्शानुपपत्तेस्तत्परामर्ष्टव्यं दर्शयति ततः स्थानादिति ।

ये मूढा अवजानन्तो मोघाशादिमन्तश्चेति प्रकृतसङ्गत्यलाभात्तल्लाभाय वाक्ययोजनामाह य इति । मोघाशादिमन्तो भवन्तीत्यस्माल्लब्धमर्थं दर्शयति सुखलेशोऽपीति । अन्यथा तत्साधकाऽऽशादेर्मोघत्वानुपपत्तिरिति भावः । संसरणस्याधिकरणत्वासम्भवेन संसारशब्दस्य भावव्युत्पन्नत्वानुपपत्तेरधिकरणव्युत्पन्नत्वमाह संसरन्त्यत्रेति । लोकान्तं मर्यादीकृत्येत्यालोकान्तमिति मर्यादार्थकस्याङो लोकान्तशब्देनाव्ययीभावसमासाश्रयणे आलोकान्तस्येति षष्ठीश्रवणानुपपत्तिभयादन्यथासमासमाह लोके इति । एतच्च तात्पर्यकथनमात्रम् । विग्रहस्तु आ तात्पर्यतो लोकान्त आलोकान्त इति । प्रगत आचार्यः प्राचार्य इत्यादिवत्प्रादिसमास एवेत्यवधातव्यम् । गीताभाष्यटीकायां तु आ सम्यक् लोकान्तश्चण्डालादिरिति व्याख्यातम् । तत्राप्युक्तानुपपत्तिपरिहाराय आ सम्यक् लोकान्त आलोकान्त इति प्रादिसमास एवोक्त इति द्रष्टव्यम् ॥ ३२३१ ॥

### **परिमल **

इच्छार्थकसनोऽत्र तमः प्रवेशविषयेऽनुपपत्तेराह विविक्षुर्वेशनसम्भावनाविषय इति ॥ आशङ्कायामिति । आशङ्का हि सम्भावना तद्विषयीभूतक्रियावचनात्स्वार्थे सन्प्रत्ययो भवति । अचेतनेषु इच्चाहीनेष्वित्यर्थः ॥ श्वा मुमूर्षतीति । मरिष्यतीति शङ्काविषयो जायत इत्यर्थः । शुनश्चेतनत्वेऽपि मर्तुमिच्छाहीनत्वेनाचेतनत्वं ज्ञेयम् । नन्वत्र स्मृतौ द्वेषिणस्तम इति न प्रतीयत इत्यत आह निन्दादिकमिति । अत्र ृतोऽस्मदादिपदार्थः क इत्यत आह नरहरिं प्रतीति । सप्तमस्कन्धे व्यक्तमेतत् ॥ स्थानादिति । निन्दास्थलादित्यर्थः ॥ ३३३१ ॥

### **यादुपत्यं**

तमः प्रवेशनेच्छाया असम्भवादाह वेशनसम्भावनेति । नन्विच्छायामेव सन्विधानात्कथमिदं व्याख्यानमित्यत आह आशङ्कायामिति । आशङ्का सम्भावना प्रयोक्तृधर्मः । तद्विषयीभूतक्रियावचनात्स्वार्थे सन्प्रत्ययः । अचतनेष्विच्छारहितेषु ॥ श्वा मुमूर्षतीति यथेति । श्वा मरिष्यतीति शङ्केत्यर्थः । अत्र शुनश्चेतनत्वेऽपि जीवितस्य प्रियत्वाद्व्याध्याद्यभिभवेऽपि तिर्यक्त्वान्मर्तुमिच्छा न सम्भवतीत्यचेतनत्वमिति ध्येयम् । भूतमहेश्वरमिति मूलस्य भूतं महदीश्वरं चेत्यर्थः । तत्र भूतं सर्वदा विद्यमानमिति कालानन्त्यमाचेटे । महदिति देशानन्त्यम् । ईश्वरमिति गुणानन्त्यम् । भावं याथार्थ्यमिति व्याख्यानापेक्षया नपुंसकम् । ये मूढा अजानन्तो मोघाशादिमन्तश्च ते मामवजानन्तीति योजनायां न प्रकृतसङ्गतिरत आह ये मामवजानन्तीति । मोघाशादिमन्तो भवन्तीत्युक्त्या लब्धमर्थं दर्शयति सुखलेशोऽपीति । अन्यथा तत्साधकाशादेर्मोघत्वानुपपत्तेरिति भावः ॥ प्रेरकत्वेनेति । अनेनैवमुपकारकतया स्थितमपि मां प्रद्विषन्तीति लाभेन तेषामतीव कृतघ्नतोक्ता भवतीति ज्ञातव्यम् । भावव्युत्पत्त्या संसारशब्दवाच्यस्य संसरणस्याधिकरणत्वासम्भवादाह संसरन्त्यत्रेति ॥ निरुत्थानमिति । यत्रान्धकूपे मज्जितस्य श्वासादिमोक्षार्थमपि नोत्थानमित्यर्थः । तादृशं चाधरन्तम एव । यथोक्तम् । ‘महातमस्त्रिधा प्रोक्तमूर्ध्वं मध्यं तथाऽधरमिति’ । तेन तुशब्दार्थभूतविरूपतासिद्धिरिति ध्येयम्

॥ ३३३१ ॥

### **वाक्यार्थरत्नमाला**

इच्छायामेव सन्विधानादिति । धातोः समानकर्त्तृकादिच्छायां वेति सूत्रेणेति शेषः । उपसङ्ख्यानमिति । सूत्रीयमिति शेषः । प्रसङ्गादिति ज्ञेयमिति पाठः । भाव इति लेखकागतम् । चतुर्थ्यर्थे बहुलमिति । एतच्च षष्ट्यर्थे चतुर्थी चतुर्थ्यर्थे च षष्टी भवतीति सूत्रार्थकथनादिना ज्योतिरधिकरणे टीकाकृता प्रागेव विवृतम् । गीताभाष्यटीकायां त्विति । नवमाध्यायगततट्टीकायामित्यर्थः । आह । नरहरिमिति । मह्यं त्वदित्येतदभिधेयप्रतिपत्तय आहेत्यर्थः । अनुभाष्ये भूतमहेश्वरमित्येतद्य्वुत्पादनं गीताभाष्यटीकाप्रपञ्चे । षष्टीश्रवणानुपत्तिरिति । अव्ययीभावे पञ्चमी विना अमादेशविधानेन षष्ट्यनुपपत्तिरित्यर्थः । तात्पर्यतो लोकान्त आलोकान्त इति पाठः । इत्यादाविवेति शेषः । प्रादिसमासादिविचारः प्रत्यक्षशब्दविचारे करिष्यते । उक्तानुपपत्तीति । षष्टीश्रवणानुपपत्तिरूपेत्यर्थः ॥

**॥ इति अनुबन्धाद्यधिकरणम् ॥**

