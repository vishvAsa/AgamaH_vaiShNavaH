+++
title = "०१ तृतीयाध्याये तृतीयः पादः"

+++


## गुर्वर्थदीपिका

**श्रीमद्वादिराजपूज्यचरणविरचिता श्रीमन्न्यासुधाटिप्पणी**

**गुर्वर्थदीपिका**

**अथ तृतीयाध्याये तृतीयः पादः**

ॐ ॥ एवं तर्हि जन्मादिसूत्रेणापि नैषा शङ्का निवर्तत इति जन्मादिसूत्रानुवादेन शङ्कामुत्थापयितुमनुवादस्य वादपूर्वकत्वात् । जन्माद्यस्य यत इत्याहेति शेष इत्यध्याहारेण वाक्ययोजना कृता । सृष्टिबन्धनमोक्षादिकर्तृत्वस्य श्रुतत्वत इति द्वितीयसूत्रार्थस्य मूलकृतैव स्पष्टमुदितत्वात्तदर्थकथने तस्याप्युक्तप्रायत्वात्किमध्याहारेणेति भावेनाह यद्वेति । जिज्ञास्य इत्याहेत्यत्रापि जन्मादिसूत्रेणेत्यस्य योग्यतयैव लाभान्नाध्याहार इति ज्ञेयम् । युष्माभिर्जिज्ञास्य इति भवेत् । वः जिज्ञास्य इति कथमित्याशङ्क्याह कृत्यानामिति । कृत्यानां कृत्यप्रत्ययान्तपदानां कर्तरि वा षष्ठी स्यादिति सूत्रार्थः । जिज्ञास्यपदस्यापि कृत्यप्रत्ययान्तत्वाद्वैकल्पिकी षष्ठी स्यादिति भावः । कर्तरिविहिताभ्यां तृजकाभ्यां योगे कर्मणि या षष्ठी विहिता सा न समस्यत इति समासप्रतिषेधात्कथं समास इति शङ्कते कर्तरि चेति । परिहारमाह तृन्नयमिति । अयं कर्तृपदान्ते विद्यमानः प्रत्ययस् तृन् ताच्छीलिकार्थकतृन् प्रत्ययः नतु तृच् । येन षष्ठीप्रतिषेधस्स्यादिति भावः । तर्हि कस्ममास इत्यत आह तेन चेति । ‘‘श्रितादिषु गमिगम्यादीनामुपसङ्ख्यान’’मिति वार्तिकवचनात्तृन्नन्तपदस्यापि द्वितीयासमासः । श्रितादिषु द्वितीयासमासे विहितश्रितादिपदेषु गमिपदस्य गामिपदस्यादिपदेन पदान्तरस्य च सङ्ग्रहात् । इदमप्यादिपदसङ्ग्रहीतम् । तेन च ग्रामं गमी ग्रामगमी ग्रामङ्गामी ग्रामगामीतिवन् मोक्षादिकं कर्ता मोक्षादिकर्तेति समाससम्भवादिति भावः । पञ्चामीति योगविभागात्समास इत्यत्र ‘‘पञ्चमीभयेने’’ति सूत्रात्पञ्चमीत्यस्यैव योगविभागं कृत्वा योग्योत्तरपदे सति या पञ्चमी सा समस्यत इत्यर्थकथने बन्धान्मोक्ष इत्यत्रापि समाससम्भव इति भावः ।

आगमास्त्वित्यत्र आगमाः पाशुपताद्यागमाः । उत्तारणोपमेत्यत्रोत्तारणपदस्य कस्मादुत्तारणमिति सापेक्षत्वात्कथं समास इत्यत आह गमकत्वादिति । अर्थस्य सम्यगवगमे सति सोऽपि समासो भवतीत्यर्थः । किचिद्य्वाहतं किञ्चिच्चासङ्गतमित्यत्राशक्योत्तारणत्वेऽपि निर्णीयत इति व्याहतम् । मया निर्णीयत इत्येतदसङ्गतम् । मुमुक्षूणां निर्णयाभावादित्यर्थः । कडाराः कर्मधारय इत्यत्र बहुवचनमाद्यर्थे । कडाराद्या उपसर्जनभूता अप्युपरि निपात्यन्त इति सूत्रार्थः । वर्गार्थत्वे ग्रामचतुष्टयं ग्रामपञ्चकमितिवदुपरि निपातोऽपि सम्भवतीति भावेनाह वर्गार्थौ वेति । अपिःपदार्थे शङ्केत्यत्र पदार्थे या शङ्का साऽपिपदेनोच्यत इत्यर्थः । मधुनोऽपि स्यादित्यत्र मधुनो ऽपि शङ्का स्यादित्यर्थः । नामात्मकास्तु सत्त्ववचना इत्यत्र सत्त्ववचना वस्तुस्वभाववचनाः । महासमन्वये तस्मिन्नित्यत्र पदसमन्वयवाक्यसमन्वयरूपे महासमन्वये इत्यर्थः । आनन्दमयाधिकरणसङ्गतत्वे समान इत्यत्र ‘‘अदृश्येनात्म्ये’’ इत्यादिनाऽऽनन्दमयाधिकरणोक्तादृश्यत्वेनान्तरधिकरणस्य सङ्गतिः । अत्रापि ‘‘सहैव सन्तं न विजानन्ति देवा’’ इत्यदृश्यत्वस्योक्तत्वात् ‘‘यदेव आकाश आनन्दो न स्या’’दित्याकाशाधिकरणस्य सङ्गतिरित्यर्थः । इत्यन्यत्र प्रसिद्धोरुशब्दराशेरित्यत्र इति अनेन प्रकारेण प्रथमपादोक्ताधिकरणन्यायरीत्येत्यर्थः । तस्यैव तात्पर्यकथनं न्यायसञ्चारविषयत्वादिति । यद्यपि भाष्यकृता श्रुत्यादिकमुदाहृत्य लिङ्गान्यपि भगवत्परतया निर्णीतानि । तथाऽपि सूत्रमर्यादयाऽन्यपरत्वशङ्का स्यादेवेत्यत उक्तम् । तेषामन्यगतत्वे तु न स्यात्सम्यक् समन्वय इति ।

अन्यत्र प्रसिद्धानां भगवत्परत्वस्य समर्थनादित्यत्र ‘‘अन्तस्तद्धर्मोपदेशात्’’ । ‘‘आकाशस्तल्लिङ्गादि’’त्यादिना ‘‘सर्वत्र प्रसिद्धोपदेशादि’’त्यादिना चान्यत्र प्रसिद्धानां लिङ्गात्मकानां नामात्मकानां च शब्दानां भगवत्परत्वस्य सूत्रमर्यादया भगवत्परत्वस्यैव समर्थनादित्यर्थः । अन्तस्स्थितो विष्णुस् तद्धर्मोपदेशाद् आकाशो विष्णुस् तल्लिङ्गाद् इत्यादिना भगवत्परत्व एव सूत्राणि सन्ति । नेन्द्रादयः न भूताकाश इत्यादेरर्थस्य सूत्रेऽदर्शनादन्यपरतरतामेव निवारयितुं तृतीयः पादः प्रवृत्तः । विष्णुपरतायास्समर्थितत्वादुभयत्र प्रसिद्धशब्दानधिकृत्य प्रवृत्तेन विष्णौ प्रसिद्धेः स्वतः सिद्धत्वान्न तत्साधने तात्पर्यम् । किंतु तत्समन्वयमिषेण परनिरसन एव तात्पर्यम् । पादभेदो युज्यत इति भावः । उपलभ्यते प्रमाणैरित्यनेनेदमभिप्रैति । अवरत्ववान् खल्ववरः । अवरत्ववत्त्वं च धनवान् राजेतिवदवरत्वस्वामित्वेऽपि घटते । उपवीती ब्राह्मण इतिवत्तदाधारत्वेऽपि घटत इति ।

साधनफलविचारसहितस्य ब्रह्मविचारस्येत्यत्र अथ जिज्ञासासाधनवैराग्यभक्तिसम्पत्त्यनन्तरम् अतः मोक्षसाधनज्ञानायान्तरङ्गहेतुभूतजिज्ञासा कर्तव्येति प्रथमसूत्रपदचतुष्टयेनोक्तत्वादिति भावः । काम्यार्थिकर्मिणां पापिनां विद्वेषिणां चेत्यत्र ‘‘कृतात्ययेऽनुशयवान् दृष्टस्मृतिभ्याम्’’ । ‘‘संयमने त्वनुभूयेतरेषामारोहावरोहौ तद्गतिदर्शनात्’’ । ‘‘अपि सप्त’’ इति सूत्रत्रयेण कर्मिणां पापिनां विद्वेषिणां चार्थसन्ततिरुक्तेत्यनुसन्धेयम् । ध्यानसमाध्योरनतिभिन्नत्वादित्यत्र ध्यानं नाम मध्येमध्ये खण्डितं गुणानुचिन्तनं समाधिर्नाम चित्तैकाग्रता तैलधारावदच्छिन्नगुणानुचिन्तनमिति ध्यानस्यैवावान्तरभेद इत्यर्थः । धारणाप्रत्याहारेत्यत्र धारणानाम विषयाभिलाषां विसृज्यान्तरेव मनोऽवधारणम् । प्रत्याहारो नाम चक्षुरादीन्द्रियाणां विषयेभ्यो निवर्तनम् । अन्यत्स्पष्टम् । मनसो निवृत्तौ सत्यां तदनन्तरमिन्द्रियाणां निवृत्तिरित्यतो धारणायाः प्राथम्यम् । विलक्षणत्वाविलक्षणत्वे इत्यत्र विलक्षणत्वं ‘‘सत्यं ज्ञानमनन्तं ब्रह्म’’ । ‘‘प्राणो ब्रह्म कं ब्रह्म खं ब्रह्म’’ ‘‘सत्यकामः सत्यसङ्कल्पः’’ ‘‘सोऽन्वेष्टव्यस्स विजिज्ञासितव्यः’’ ‘‘सहस्रशीर्षा पुरुष’’ इत्यादिना विविधलक्षणप्रतिपादकत्वम् । अविलक्षणत्वमेकाकारलक्षणप्रतिपादकत्वम् । केषाञ्चित्सूत्राणामित्यत्र पञ्चाधिकरणीस्थसूत्राणामित्यर्थः ।

‘‘सर्ववेदान्तप्रत्ययं चोदनाद्यविशेषादि’’त्यधिकरणे प्रतिशाखमुच्यमानानामर्थानां पृथक्तवात्तत्तच्छाखिभिरेव तत्र तत्रोक्तं ज्ञेयमिति वाक्यानां पृथग्दृष्टिरेव पूर्वपक्षप्रापिका । ‘‘नानावेदैरितिहासैः पुराणैः सुज्ञेय एको भगवान् युक्तिभिश्चे’’ति श्रुतेर्नानाशाखोक्तविचित्रमहिमत्वेन सुष्ठु ज्ञेयत्वं मोक्षसाधनमहाप्रसाद सिध्यर्थमपेक्षितमिति सुज्ञेयत्वमेव सिद्धान्तस्थापकम् । यद्यपि मानुषाणां गुणचतुष्टयोपासन एव योग्यता । तथाऽपि तत्स्थेम्ने यथाशक्ति नानाशाखाश्रवणमपि कर्तव्यमिति भावः ॥ १ ॥

उपसंहारोऽर्थाभेदाद्विधिशेषवत्समाने चेत्यधिकरणे बहुप्रयाससाध्यत्वेनाशक्यतया तैलधारावदविच्छिन्नस्वयोग्यसकलगुणोपसंहारः कस्याप्यशक्य इति अशक्यत्वमेव पूर्वपक्षप्रापकम् । ‘‘सर्वे गुणास्सर्वदाऽपि ह्युपास्यास्तेनैव विद्वान् विधिकृन्नान्यथा स्यादि’’ति श्रुतेर् गुणोपसंहाराकरणे विहितक्रियालोपप्रसङ्गात्सर्वज्ञगुरुप्रसादेनाशक्यमपि तत्सुशकमेवेति विधिक्रियैव सिद्धान्तस्थापिका युक्तिः ॥ २ ॥

प्राप्तेश्च समञ्जसमित्यधिकरणे केषाञ्चित्सर्वगुणोपसंहारस्य कर्तव्यत्वे सर्वेषामपि तथा स्यात् । ‘‘श्रोतव्यो मन्तव्यो निदिध्यासितव्य’’ इत्युपासनाबिधायकवाक्यस्य सर्वसाधारणत्वात् । अनेनोपसंहर्तव्या अनेननोपसंहर्तव्या इत्यनिर्णीतेरनिर्णीतिरेव पूर्वपक्षप्रापिका । ‘‘यस्य यावद्गुणाः स्पष्टं प्रतिभासन्त्युपासने । युगपत् स्वभुजौ यद्वध्द्यायेत्तावत एव सः’’ । ‘युगपद्ब्रह्मणः सर्वे भासन्ते हि गुणा हरेः । तदन्येषां यथा योग्यं स्वमाहात्म्यानुसारत’ इति श्रुतेर् युगपद्गुणप्रतीत्यादिस्वस्वमाहात्म्यान्निर्णयोपपत्तेर् गुणप्रतीत्यादीत्यादिपदेन स्वस्वयोग्यगुणोपदेशकृत्सर्वज्ञगुरुवाक्यं गृह्यत इति माहात्म्यमेव सिद्धान्तस्थापकम् ॥ ३ ॥

सर्वाभेदादन्यत्रेम इत्यधिकरणे ‘दृष्ट्वैव तं मुच्यत’ इति श्रुतौ सामान्योक्तया सर्वगुणोपासकस्य फलविशेषानिर्णीतेर्न ब्रह्मणाऽपि सर्वगुणोपसंहारः कार्य इति पुनरनिर्णीतिरेव पूर्वपक्षप्रापिका । माहात्म्येनैवान्यत्फलं महताम् । अन्यथाऽधिकोपासनाविधायक श्रुतेर्वैयर्थ्येनाप्रामाण्यं स्यादिति माहात्म्यमेव पुनः सिद्धान्तस्थापकम् ॥ ४ ॥

आनन्दादयः प्रधानस्येत्यधिकरणे अस्य एतावन्तो गुणास् ते च इम एव न त्वन्य इति निर्णायकाभावेन केवलं स्वेच्छया गुणानां समुच्चये क्रियमाणे स्वायोग्यगुणानामपि समुच्चयः स्यादिति पुञ्जीकृतनानारत्नसमुदायात्स्वेच्छया रत्नान्यानयतो वैडूर्यविजातीयमण्यादीनामप्यानयनदर्शनादिति समुच्चय एव पूर्वपक्षप्रापकः। मानुषादीनां चत्वार एव गुणा ह्युपास्यास् ते चानन्दादय एव । मुक्तावप्यानन्दस्य स्वयोग्यज्ञानस्य जननादिदोषराहित्यस्य स्वावरसर्वस्वामित्वस्य च सर्वैरपेक्षितत्वात्तद्गुणवत्तयैव भगवानुपास्यः । नतु गुणान्तरवत्तया अल्पशक्तितया तदितरगुणोपासने तेषां सामर्थ्याभावेनानन्दादिगुणचतुष्टयसमुच्चयकरणे न गुणान्तरस्यापि समुच्चय इत्यल्पशक्तित्वमेव सिद्धान्तस्थापकम् । इमानि रत्नानि एतावन्त्येवानयेति नियमे कृते विजातीयरत्नान्तरस्याप्राप्तिदर्शनेन दृष्टान्तोऽप्यस्माकमनुगुण एवेति भावः ॥ ५ ॥

प्रियशिरस्त्वाद्यप्राप्तिरूपचयापचयौ हि भेद इत्यधिकरणे प्रियशिरस्त्वादीनामानन्दादिविशेषत्वेनैव दर्शनात्तेषामपि सर्वोपसंहार्यत्वमपि विशेषत्वदर्शनरूपविशेषदर्शनमेव पूर्वपक्षप्रापकम् । ‘‘यथायोग्यान् गुणपूगानुपास्य फलं भवेन्मुक्तिगं नान्यथा स्यात् । नित्यैकाग्य्रव्यङ्ग्यताहेतुतश्च साक्षाद्दृशिर्नो तद्विशेषैः स्मृतेश्चे’’ति स्वयोग्यगुणैरेव फलभावाद्योग्यतायाश्च नित्यैकाग्य्रव्यङ्ग्यताहेतुना निर्णेतुं शक्यत्वात् । ब्राह्मणत्वेनैव श्राद्धयोग्यत्वे सिद्धे तद्विशेषानुसन्धानस्य वैयर्थ्याच्च । न प्रियशिरस्त्वादीनामुपसंहार इति यथायोग्यफलमेव सिद्धान्तप्रापकम् ॥ ६ ॥

इतरे त्वर्थसामान्यादित्यधिकरणे यदि मानुषमुमुक्षूणां गुणचतुष्टयोपासनेनैवाभीष्टसिद्धिस्तर्हि ब्रह्मणोऽन्येषां देवादीनामपि बहुगुणोपासनया कार्यं नास्ति । ब्रह्मणस्सर्वगुणोपास्तिनियमे प्रमाणसद्भाववन्मानुषाणां गुणचतुष्टयोपासने प्रमाणवच्च मध्ये नियमासिद्धेरिति कार्यलोपः । मानुषेभ्योऽधिकगुणोपासनरूपकार्यस्य लोप एव स्यादिति कार्यलोप एव पूर्वपक्षप्रापकः । तेषां भाव्युत्कर्षं ज्ञात्वा तदभिज्ञस्य ब्रह्मण एव गुणनियमोपदेशोपपत्तेर्मुक्तौ चतुर्मुखव्यतिरिक्तदेवादीनामपि मानुषेभ्योऽप्युत्कृष्टफलस्य भवः सद्भावः । ‘‘योयो भावो देवतानां विमुक्तौ तत्तत्प्राप्तौ स्वगुणानीशितुश्च । ब्रह्माऽऽदिशत्यथ तांस्ते विचिन्त्य तत्तद्भावं प्राप्नुवन्त्यात्मशक्तये’’ति श्रुतौ ब्रह्मैव तत्तद्योग्यगुणान् ज्ञात्वोपदिशतीत्युक्तत्वान्मध्ये गुणनियमस्य भवः सम्भव इति भव एव सिद्धान्तस्थापकः ॥ ७ ॥

आध्यानाय प्रायोजनाभावादित्यधिकरणे नानास्थानेषूक्तगुणानामनुपासनार्थता । यदि श्रुतिरुपासनाय भगवद्गुणान्वक्ति । तर्हि नानाशाखास्वेकैकं गुणं न वदेत् । किंतु मालायां मणीनिव बुद्धावारोहाय पुञ्जीकृत्यैव ब्रूयात् । इति नानोक्तिरेव पूवपक्षप्रापिका । विप्रकीर्णगुणान् पिण्डीकृत्योपासितुस्सदृशफलप्राप्तेस्स्वकृतप्रयत्नातिशयस्वसदृशफलप्राप्तेस्तथा ध्यानार्थमेव । तथा तत्र तत्र स्थिता गुणास्स्वमनसि यथा भवन्ति तथा ध्यानार्थं प्रयत्नविशेषपूर्वकध्यानार्थमेव गुणोक्तेः । गुणानां तत्र तत्रोक्तेस्सम्भवादिति फलसाम्यं फलस्य प्रयत्नविशेषसाम्यमेव सिद्धान्तस्थापकम् ॥ ८ ॥

आत्मगृहीतिरितरवदुत्तरादित्यधिकरणे ‘‘आत्मेत्येवोपासीते’’ति श्रुतेराश्वपरोक्षायानन्दादीनामपि लोपेनात्मेत्येतावतैव पूर्यत इति आशुता फलस्येत्याशुभावितैव पूर्वपक्षप्रापिका । ‘‘अत्र ह्येके सर्व एकीभवन्ती’’ति श्रुतेरात्मशब्दार्थविशेषत्वादानन्दादीनामात्मत्वगुणोपासने आनन्दादीनामपि बलादापत्तेरिति विशेषः । आनन्दादयोऽप्यात्मशब्दार्थविशेषा इति विशेष एव सिद्धान्तस्थापकः ॥ ९ ॥

अन्वयादिति चेत्स्यादवधारणादित्यधिकरणे आत्मशब्दे वाच्यतया सर्वगुणानामन्वयादात्मत्वेनोपासने सति सर्वेषामपि सर्वगुणोपासनमिति विभ्रम एव पूर्वपक्षप्रापकः । गुणाधिकानामधिकारिणां भगवद्गुणाधिकान् प्रकाशयति नान्येषामिति गुणाधिक्यमेव सिद्धान्तस्थापकम् ॥ १० ॥

कार्याख्यानादपूर्वमित्यधिकरणे अलौकिकगुणानामप्रतीतेर् लौकिकगुणाध्याने लौकिकगुणानामध्याने ध्यानाभावे च तदपाकृतिस्तस्य गुणोपासनस्यापाकृतिरेव भवतीति अपाकृतिरेव पूर्वपक्षप्रापिका । निरवधिकप्रेमास्पदत्वमात्रसाम्येन लौकिकसुखवदलौकिकसुखस्यापि प्रतीतिसम्भवाल्लौकिकविलक्षणा अत्युत्तमा इति ध्यानस्यैव प्राधान्याच्च त एव उपसंहर्तव्या इति प्राधान्यमेव सिद्धान्तस्थापकम् ॥ ११ ॥

समान एवं चाभेदादित्यधिकरणे ब्रह्मणश्च ब्रह्माण्याश्च स्थानैक्यं गुणतारतम्यं च यथागुणोपासनं मुक्तावाधिक्यं च न भवतीत्यत्र लिङ्गम् । अस्ति तावद्ब्रह्मणो ब्रह्माण्याश्च वेदोक्तसमस्तगुणोपसंहारः । ब्रह्माण्या अप्यवान्तराभिमानित्वाद्विचित्रक्रियावान्नारायण इति सामान्यतस्समस्तक्रियोपसंहारश्च द्वयोरप्यस्ति । एवं च द्वयोरुपासना समैव । अतो मुक्तौ भगवत एकाङ्गे सहैव स्थितिरूपस्थानैक्यमस्तु । इदं चोपलक्षणम् । तस्मिन्नवस्थाने स्वस्वकृतसमोपासनफलभूतानन्दानुभवसाम्यं चेत्यपि द्रष्टव्यम् । इदं सर्वं समोपासनस्यैव फलम् । अस्यैव समत्वं विषमत्वं च विरुद्धम् । अन्यद्विषमोपासनं च नोपलभ्यते । एवमपि ब्रह्मणो ब्रह्माण्यास्सकाशादानन्दादिगुणैराधिक्यरूपं यद्गुणतारतम्यमुच्यते । तद्यथागुणोपासनं मुक्तावाधिक्यं न च भवतीत्यत्र लिङ्गं समविषमोपासनायुक्तेरेकस्यैवोपासनस्य समविषमोपासनत्वायुक्तेरित्यर्थ इति लिङ्गमेव पूर्वपक्षप्रापकम् । ‘‘यथाशक्तिस्मृतान् धातृगुणान् विष्णोस्सरस्वती । स्मरेत्त्रैविक्रमाद्यांस्तु नित्यविक्रान्तिपूर्वकैः । कदाचिल्लोपयेद्देवी स्थानैक्यं न गुणैस्ततः । साम्यं तयोर्यथा विष्णोर्गुणोपासाफलं भवेत्’’ इत्यात्मवचनाद्देव्या यथाशक्तिक्रियासामान्यतः क्रियोपसंहाराख्यक्रियैवास्ति न तु विशिष्य क्रियोपसंहारः । कदाचित्स्मरणं तु न ध्यानम् । ब्रह्मणस्तु ज्ञानविज्ञानसद्भावात्सामान्यक्रियोपसंहारोऽप्यस्ति । विशिष्य च त्रिविक्रमत्वाद्यनन्तक्रियोपसंहारोऽप्यस्ति । अतो विषमोपासनसद्भावाद्गुणतारतम्यम् । उक्तविधया समोपासनस्य च सद्भावात् स्थानैक्यं चेति देव्या यथाशक्तिक्रियैव सिद्धान्तस्थापिका । ततः कारणात् स्थानैक्यमस्ति गुणसाम्यं तु नास्ति । यथा विष्णोर्गुणोपासा तथा फलं भवतीति स्मृतेर्योजना ॥ १२ ॥

न वा विशेषादित्यधिकरणे आत्मशब्देनास्य पुरुषस्य एतावन्त एव गुणा उच्यन्त इति व्यवस्थित्यभावरूपानवस्थैव पूर्वपक्षप्रापिका । यस्य यावन्तोऽर्था युगपद्ध्यातुं शक्यन्ते तस्य तावन्त इति सन्धेर् अभिसन्धेः । अपारसमुद्रजलाद्घटस्य स्वयोग्यजलप्राप्तिवत्समीचीनतत्तद्ध्यानशक्तेरेव प्रापकत्वादिति सन्धिरेव सिद्धान्तस्थापकः ॥ १३ ॥

सम्भृतिद्युव्याप्ती अपि चात इत्यधिकरणे मुमुक्षव इत्यविशेषात् । भरणस्य द्युतेश्च सर्वेषामपेक्षितत्वाच्च सम्भृतिद्युव्याप्ती अपि सामान्ये इत्यविशेषिता । मुमुक्षुत्वेन भरणाद्यपेक्षित्वेन च विशेषाभावरूपाविशेषितैव पूर्वपक्षप्रापिका । ‘‘सत्यो ज्ञानः परमानन्दरूप आत्मेत्येव नित्यदोपासनं स्यात् । नान्यत्किञ्चित्समुपासीत धीरः सर्वैर्गुणैर्देवगणा उपासत’’ इति प्रमाणबलमेव सिद्धान्तस्थापकम् । तर्हि मुक्तानामीषत्प्रकाशोऽपि न स्यादित्याशङ्कापरिहारायापि ‘‘गुण्याकारस्मृतेरेव द्युतिमात्रं च प्रतीयते । न व्याप्तिर्जगदस्मृत्या नानाशक्तिर्यतो मते । देवानां युगपज्ज्ञानं मानुषाणां तथा न तु । पर्यायेणापि सत्यास्स्युर्नैवान्येषां कथञ्चन’’ । इत्यादिप्रमाणबलमेव द्रष्टव्यम् । तत्र गुण्याकारस्मृतिर्नाम इन्द्रनीलसदृशप्रभाख्यगुणवान् योऽयं कृष्णरामाद्यवतारस्तस्य स्मृतिरित्यर्थः । भास्वरभगवदङ्गस्मरणादेव स्वाङ्गस्यापि यथायोग्यं प्रभा भवतीति भावः । जगदस्मृत्या जगद्य्वाप्ततया भगवद्भावनास्मृत्या ॥ ११ ॥

पुरुषविद्यायामपि चेतरेषामनाम्नानादित्यधिकरणे क्वचित्पुरुषसूक्तादौ बहुगुणाः क्वचित् ‘‘सत्यं ज्ञानमनन्तं ब्रह्मेत्या’’दावल्पगुणाः श्रुतिष्वेवोच्यन्त इति हेतोरुपसंहारस्य सर्वतोऽप्युपसंहारस्याप्रयोजनता प्रयोजनाभावरूपवैयर्थ्यमित्यप्रयोजनता पूर्वपक्षप्रापिका । बहुतरगुणप्रतिपादकश्रुतिभ्यो महागुणोपासकस्योपसंहारः । अल्पगुणोपासकस्य तु अल्पगुणप्रतिपादकश्रुतित उपसंहार इत्येवालमिति पूर्वपक्षिणो भावः । ‘‘गुणाः सर्वे ब्रह्मणैव ह्युपास्या नान्यैर्देवैः किमु सर्वैर्मनुष्यै’’रिति श्रुतेस्सर्वगुणोपासकस्याप्यधिकारिणो भावादेकत्राऽऽपृथक् आ सम्यक् पृथग्विस्तरेण सर्वगुणानुक्तेर्बलादुपसंहारानतेस्सर्वश्रुतिभ्योऽपि गुणोपसंहारस्यानते प्राप्तेरिति आनतिरेव सिद्धान्तस्थापिका ॥ १५ ॥

वेधाद्यर्थभेदादित्यधिकरणे अप्रयोजनता न विद्यते सज्जनद्रोहकरणाख्यं दुर्जनप्रयोजनं यस्मिन्नुपासने तदप्रयोजनं तस्य भावो ऽप्रयोजनता । दुष्टाभीष्टनिरसनविद्यात्वाद्दुष्टाभीष्टनिरसनस्य च सर्वापेक्षितत्वात्सर्वोपास्या सा विद्येत्यप्रयोजनतैव पूर्वपक्षप्रापिका । नञो विरोधार्थकत्वेऽपि दुष्टप्रयोजनविरोधिताऽप्रयोजनता ज्ञेया । यतीनामपि ब्रह्मोपास्तावधिकारित्वेन आनतेः प्राप्तेः । तेषां च हिंसाविद्यायामनधिकारान्न सर्वोपास्यतेति आनतिरेव पुनस्सिद्धान्तस्थापिका । न्यायविवरणे तु भाष्यादिदिशा शिष्यैरेवोह्यतामिति नोक्तम् । आवृत्तेस्तत्रतत्र दर्शितत्वाच्च न पृथगुक्तम् ॥ १६ ॥

हानौ तूपायनशब्दशेषत्वात्कुशाच्छन्दस्तुत्युपगानवत्तदुक्तमित्यधिकरणे मुक्तावुपासनभावे फलादिकमपि स्यादित्यतिप्रसङ्ग एव पूर्वपक्षप्रापकः । उपासनायाः संस्काराख्यकारणस्य सत्त्वान्मुक्तावप्युपासनमिति कारणमेव सिद्धान्तस्थापकम् । ‘‘न हीयते यत्र गत्वा यत्र गत्वा न वर्धत’’ इति स्मृतेरतिप्रसङ्गश्च नास्तीति भावः ॥ १७ ॥

छन्दत उभयाविरोधादित्यधिकरणे कर्मकरणशक्तेरप्यदूरत्वान्मुक्तौ तत्संश्रयनियमोऽपि स्यादित्यदूरसंश्रय एव पूर्वपक्षप्रापकः । उपासनाख्यनित्यकृतिसंस्कारो न तथा कर्मणीति कार्यवैशेष्यमेव सिद्धान्तस्थापकम् । नहि ब्राह्मणस्य नित्यमभ्यस्यमानवेदसंस्कारवदापणवार्ता संस्कारेऽपि नियमोऽस्तीति भावः ॥ १८ ॥

अनियमस्सर्वेषामविरोधाच्छब्दानुमानाभ्यामित्यधिकरणे अयोग्यताख्यविशिष्टकारणाज् ज्ञानिष्वपि केषाञ्चिन् मोक्षो न भवतीति विशिष्टकारणमेव पूर्वपक्षप्रापकम् । ज्ञानिनां मोक्षं ददात्येवेतीशस्वभावाज् ज्ञानिनां मोक्षो भवत्येव । तस्मादेव स्वभावादयोग्यानां ज्ञानस्यैवानुत्पत्तिरित्युपपत्तेरिति द्वेधापि स्वभाव एव सिद्धान्तस्थापकः ॥ १९ ॥

यावदवस्थितिराधिकारिकाणामित्यधिकरणे प्रयत्नानुसारिणो मुक्तावाधिकारिकानन्दादय इति । प्रयत्नरूपचेष्टैवाधिकानन्दप्राप्तिहेतुरिति चेष्टैव पूर्वपक्षप्रापिका । अधिकारानुसारित्वात्प्रयत्नस्य कथञ्चिदधिकयत्ने तत्साधनादिवस्तूनां तस्येन्द्रयोग्याश्वमेधशतकयत्नसाधनस्याश्वादेर्दोष अपहरणमरणादिदोषः । आदिपदेन कथञ्चित्सिद्धेऽपि तस्मिन् पुण्ये पुण्याख्यवस्तुनाशकपापस्यापि प्राप्तिरित्युभयथाऽपि वस्तुदूषणमेव सिद्धान्तस्थापकम् ॥ २० ॥

इयदामननादित्यधिकरणे एकस्मादेको विशिष्टो दृष्ट एवेति प्राणाद्विशिष्टजीवाभावे दृष्टवैरूप्यमिति दृष्टवैरूप्यमेव पूर्वपक्षप्रापकम् । ‘‘यः सर्वमेव जानीयात् । ऋते देवं नारायणं देवीं च परमां श्रियम् । स प्राणानवरुध्येमं मन्त्रमावर्तयीत आत्मा देवानां भुवनस्य गर्भो यथावशं चरति देव एकः । घोषा इदस्य ृण्विरे नरूपं तस्मै वाताय हविषा विधेमेति’’ । स ह्येतेषां भूतानां वरिष्ठो न ह्येतस्मात्कश्चनोपरि विना देवं नारायणं देवीं च परमां श्रियमि’’ति प्रतिक्रियाविधानादिविरोधादेकस्माज्जीवादेको जीवो विशिष्टो दृष्ट इति न्यायस्य प्रतिक्रियापरिहारस्तस्य विधानकरणम् । आदिपदेन ‘‘अनावृत्तिर्देहिनां देहपाते तस्माद्वायुर्देवदेवो विशिष्ट’’ इति भारतोक्तन्यायो ग्राह्यः । तद्विरोधादित्यर्थः । इति प्रतिक्रिया विरोधः प्रतिक्रियाविधानादिविरोध एव सिद्धान्तस्थापकः ॥ २१ ॥

व्यतिहारो विशिषन्ति हीतरवदित्यदिकरणे ‘‘अस्ति भगवः प्राणाद् भूय’’ इति प्रश्नाद्यभावात्प्राणस्यैवोन्नतिप्रतीतेर्न विष्णोरपि ततः परत्वमिति प्राणस्योन्नतिरेव पूर्वपक्षप्रापिका । ‘‘स वा एष एवं पश्यन्नेवं मन्वान एवं विजानन्नतिवादी भवती’’ति पूर्ववाक्ये प्राणवादिनोऽतिवादित्वमात्रमुक्तवा ‘‘एष तु वा अतिवदिति यस्सत्येनातिवदती’’ति सत्यवादिनोऽतिवादितायास् तुशब्देन विशेषणात् प्रश्नप्रतिवचनादीनां प्रतिसन्धिः प्रतिसन्धानमध्याहारः कार्य इति प्रतिसन्धिरेव सिद्धान्तस्थापकः ॥ २२ ॥

सैव हि सत्यादय इत्यधिकरणे सत्यादीनामभेदानुक्तेरन्योन्यमभेदानुक्तेर् अन्यत्वं परस्परं भेद इत्यनुक्तिरेव पूर्वपक्षप्रापिका । ‘‘सत्यं पूर्णं विज्ञानं पूर्णं कृतिः पूर्णा निष्ठा पूर्णा श्रद्धा पूर्णा मतिः पूर्णा सुखं पूर्णं भूमा पूर्णोऽहं पूर्ण आत्मा पूर्णो नात्र किञ्चिदूनं पूर्णमेवाधस्तात्पूर्णमुपरिष्ठात् पूर्णं मध्यतः पूर्णं सर्वतस् तदेष श्लोको भवति । पूर्णमदः पूर्णमिदं पूर्णात्पूर्णमुदच्यते । पूर्णस्य पूर्णमादाय पूर्णमेवावशिष्यत’’ इति श्रुतेः । सर्वेषामनूनत्वादभेद एवेत्यनूनतैव सिद्धान्तस्थापिका । न चानूनत्वे समाना भवन्तु अभेदः किं निमित्त इति वाच्यम् । पूर्णबाहुल्यस्य युक्तिविरुद्धत्वेनैक्यस्यापि न्यायप्राप्तत्वात्पूर्णमेवावशिष्यत इति स्पष्टमैक्योक्तेश्च श्रुतिरपि ऐक्यपरा । ‘‘सत्याद्या अहमात्मान्ता यद्गुणास्समुदीरिताः । तस्मै नमो भगवते यस्मादेव विमुच्यत’’ इति वचने स्पष्टं भगवद्गुणोक्तयाऽप्यभेदः सिद्ध इति भावः ॥ २३ ॥

कामादितरत्र तत्र चायतनादिभ्य इत्यधिकरणे श्रियोऽप्रयत्नत्वान्नित्यमुक्ततयोपासनादिषु प्रयत्नरहितत्वादनुपासनं प्रयत्नकरणे संसारो वा इति अप्रयत्नत्वमेव पूर्वपक्षप्रापकम् । यद्यप्यधिकरणारम्भसूत्रे श्रियस्संसारमाशङ्क्य तदभावस्समर्थ्यते । तथापि नासौ भगवदुपासनाप्रस्तावः । किंतु प्रासङ्गिकं प्रमेयम् इत्यत उपासनाविचाररूपत्वादुत्तरसूत्रार्थ एवानुव्याख्यानकृता संगृहीतः । नित्यं भगदुपस्थितेरतिप्रियत्वाद्भगवदुपस्थितेः स्वसमीपे स्थितत्वात्कारणादतिप्रियत्वाल्लक्ष्मीमनसोऽतिस्नेहपात्रत्वादतिप्रियं च वस्तु सदा ध्यायन्तीति लोके दृष्टत्वात् । श्रीरप्यनादिकालमारभ्य भगवद्ध्यानं करोति । तेन कारणेन संस्कारपाटवाद् ध्यानसंस्कारपाटवान् नित्योपासोपपत्तेश्चेति संस्कारपाटवमेव सिद्धान्तस्थापकम् ॥ २४ ॥

तन्निर्धारणार्थनियमस्तद्दृष्टेः पृथग्घ्यप्रतिबन्धः फलमित्यधिकरणे बन्धदार्ढ्ये श्रवणादीनां सर्वेषामप्यफलता । अन्यथा बन्धस्यादृढत्वे उपासनां विनैव श्रवणादिज्ञानमात्रेण मुक्तिस्स्यात् । अत बन्धदार्ढ्यमावश्यकम् । दृढश्च केनापि छेत्तुमशक्य इति व्यर्थमुपासनमिति दृढबन्ध एव पूर्वपक्षप्रापकः । सिद्धान्तस्तु अदृढ एव बन्धः । तथापि न श्रवणमात्रेण छेत्तुं शक्यः । ‘‘श्रवणादित्रयोत्पन्नदृष्ट्यैव स्वेछया हरिः । प्रसन्नो मुक्तिदो नित्यमन्यता न कथञ्चने’’ति श्रुत्या श्रवणादित्रयोत्पन्नज्ञानेनैव मोचयामीतीश्वरेच्छानियतेरुक्तत्वात् । श्रवणादित्रितयमप्यपेक्षितमितीश्वरेच्छानियतिरेव सिद्धान्तस्थापिका । ईश्वरेच्छानियतेश्च ‘‘श्रोतव्यो मन्तव्यो निदिध्यासितव्य’’ इति श्रुत्यर्थपरिरक्षणमेव मूलमिति भावः ॥ २५ ॥

प्रदानवदेव हि तदुक्तमित्यधिकरणे गुर्वधीनत्वे ज्ञानमोक्षयोर्ज्ञानिनोऽपि कदाचिद् गुरुकोपाज् ज्ञानपराभवेनामुक्तिप्रसङ्गान्न गुर्वधीनत्वमिति पराभवः गुर्वधीनत्वनिमित्तकज्ञानपराभव एव पूर्वपक्षप्रापकः । ‘‘ज्ञानिनो गुरुशापेऽपि नामुक्तिः संसृतेः क्वचित् । आनन्दह्रासदोषेण सैव मुक्तिर्विदुष्यती’’ति वचनान्मुक्तिदूषणेनैव गुरुशापादेः कृतार्थत्वादिति ज्ञानाख्यवस्तुवैभवं वा ज्ञानिनो ब्रह्मवस्तुवैभवेन मुक्तिः स्यादिति गुरोर्वरेण वा अमुक्तयनुपपत्तेरिति ब्रह्माख्यवस्तुवैभवं वा सिद्धान्तस्थापकम् ॥ २६ ॥

लिङ्गभूयस्त्वात्तद्धि बलीयस्तदपीत्यधिकरणे शिष्यस्यापि पुरुषत्वसाम्याद्धारणादेस्तत्प्रयत्नस्य न दौर्बल्यम् । गुरुप्रसादतो दौर्बल्यं नेति पुंसाम्यमेव पूर्वपक्षप्रापकम् । ‘‘गुरुप्रसादो बलवानि’’त्यादि विशेषोक्तेः सत्त्वाद् विशेषोक्तिरेव सिद्धान्तस्थापिका ॥ २७ ॥

पूर्वविकल्पः प्रकरणात्स्यात् क्रियामानसवदित्यधिकरणे उत्तमगुरुस्वीकारार्थत्वेन प्राप्तसन्त्यागनिमित्तदोष इति प्राप्तसन्त्याग एव पूर्वपक्षप्रापकः । तत्र दोषे मानाभावादित्यमानत्वमेव सिद्धान्तस्थापकम्

॥ २८ ॥

विद्यैव तु निर्धारणादित्यधिकरणे ‘‘विद्वानमृतो भवती’’ति श्रुतेर् विद्या वा ‘‘कर्मणैव हि संसिद्धिमास्थिता’’ इति स्मृतेः कर्म वा संसारनिवृत्तिकारणमिति कारणानिर्णय एव पूर्वपक्षप्रापकः । ‘‘नान्यः पन्था अयनाय विद्यत’’ इत्यवधारणादेवकारार्थस्यान्ययोगव्यवच्छेदस्यैव निरूपणाद्विद्यावचनस्य प्राधान्यमिति प्राधान्यमेव सिद्धान्तस्थापकम् ॥ २९ ॥

श्रुत्यादिबलीयस्त्वाच्च न बाध इत्यधिकरणे श्रुतिस्मृत्योरुभयोरपि सावधारणत्वसाम्यात् स्मृतेर्भगवद्वचनत्वेन प्राबल्याच्च विद्यावचनस्य प्राबल्यं भ्रम इति भ्रम एव पूर्वपक्षप्रापकः । ‘‘प्रियो हि ज्ञानिनोऽत्यर्थमहं स च मम प्रिय’’ इति भगवद्वचने स च मम प्रिय इति ज्ञानिनि स्वप्रीतिकथनात् ‘यमेवैष वृणुते तेन लभ्य’ इति तत्प्रीतेरेव मोक्षवचनाच्च विद्यावचनमेवाधिकमिति प्रीतिरेव सिद्धान्तस्थापिका ॥ ३० ॥

अनुबन्धादिभ्य इत्यधिकरणे कस्यचिद्विशेषज्ञानोपपत्तेः कस्यचित् शिष्यस्य सर्वज्ञगुर्वनुग्रहेण विशेषज्ञानस्य साधनान्तरनैरपेक्ष्येण मुक्तिदायकज्ञानविशेषस्योपपत्तेर् भक्तयादिकं विना मुक्तिरिति विशेषदर्शितैव पूर्वपक्षप्रापिका । ‘‘भक्तयैवैनं जानाति भक्तयैवैनं पश्यति भक्तयैव बन्धाद्विमुच्यते’’ ‘‘भक्तयैवानन्दीभवति’’ ‘‘यमैवैष वृणुते’’ ‘‘भिनत्ति कर्म सङ्घातं प्रसन्नो भगवान् हरि’’रित्याद्यागमात् ‘‘भक्तयैवैनं पश्यती’’ति सावधारणोक्तया भक्तिं विना दर्शनविशेषस्याप्यसम्भवाद् भक्तिरेव प्रधानसाधनमिति आ सम्यक् भक्तेरेव प्राधान्यं गमयतीति व्युत्पत्त्या आगमशब्दवाच्य आगम एव सिद्धान्तस्थापकः ॥ ३१ ॥

प्रज्ञान्तरपृथक्तववद् दृष्टिश्च तदुक्तमित्यधिकरणे’’ ‘‘दृष्ट्वैव तं मुच्यते नापरेण’’ ‘‘यावान्यश्चास्मि तत्त्वतः’’ ‘‘ततो मां तत्त्वतो ज्ञात्वे’’ति सामान्यालापमात्रेण दर्शनस्याविशेष इति आलापः पूर्वपक्षप्रापकः । ‘‘दृष्ट्वैव तं मुच्यत’’ इति श्रुतेर् ईषद्दर्शनविषयतां निवारयितुं ‘‘यावान्यश्चास्मि तत्त्वत’’ इति स्मृतिरुदाहृता । ततश्च सर्वेषामपि यावत्स्वरूपज्ञानान्मोक्ष इत्युक्तं भवति । यावत्स्वरूपदर्शनातिरिक्तज्ञानस्यासम्भवात्सर्वेषामेकप्रकारमेव ज्ञानं मोक्षसाधनमिति शङ्कितुरभिप्रायः । ‘‘यथायोग्यमेवैष आत्मानं दर्शयति यथाधिकारं देवेभ्योऽतो ब्रह्मैवैनमभिपश्यति अथात्मैवात्मानमभिपश्यति सुस्थिरो ह्येष नियम’’ इति दर्शनर्विशेषनियमस्य सुस्थिरत्ववचनात् सुस्थिरत्वमेव सिद्धान्तस्थापकम् । ‘‘ब्रह्मैवेनमभिपश्यति’’ इतरेभ्योऽप्यधिकतया पश्यति । आत्मैव परमात्मैव आत्मानं स्वस्य रूपम् अभि अभितः सामस्त्येन पश्यतीत्यर्थः । यावान् यश्चास्मीति ब्रह्मण एव ज्ञानोपपत्तेर्न सर्वेषां यावत्स्वरूपज्ञानम् । यावानित्यत्रापि सामान्यविशेषज्ञानोपपत्तेश्च । यस्य यावानस्मि दर्शनयोग्योऽस्मि सस् तावन्तं मां तत्त्वतो ज्ञात्वेत्यर्थकथने सामान्यविशेषज्ञानसङ्ग्रहस्यापि सम्भवादिति भावः ॥ ३२ ॥

न सामान्यादप्युपलब्धेर्मृत्युवन्न हि लोकापत्तिरित्यधिकरणे भगवतः सर्वत्र गुणसाम्याद् यस्य कस्यापि रूपस्यापि दर्शनात्सर्वेषां मुक्तिरिति गुणसाम्यमेव पूर्वपक्षप्रापकम् । ‘‘समोऽपि भगवान् स्वबिम्बदर्शन एव एनं मोचयति । यथा समेष्वपि कर्मसु स्वकृतमेवैनं भोजयती’’ति श्रुत्युक्तस्वकृतप्राप्तिदृष्टान्तात् स्वबिम्बदर्शनादेव मुक्तिर् नतु यस्य कस्यापि रूपस्य दर्शनात् । यथाऽश्वमेधयागानां सर्वेषां साम्येऽपि स्वसम्बन्धी अश्वमेध एव स्वस्य फलदः । तथा भगवद्रूपाणां साम्येऽपि स्वबिम्बमूर्तिरेव स्वस्य फलदेति कृतप्राप्तिरेव दृष्टान्तीभूयसिद्धान्तस्थापिकेत्यर्थः ॥ ३३ ॥

परेण चशब्दस्य ताद्विध्यं भूयस्त्वात्त्वनुबन्ध इत्यधिकरणे ‘‘भक्तिरेवैनं नयती’’त्यादिश्रुत्या भक्तेरेव पृथक् मोचकत्वदर्शनान् नेशकृत्यमिति पृथक्दृष्टिरेव पूर्वपक्षप्रापिका । ‘‘अनादितो गुणाः सन्तो भक्तयाद्या न ह्यमूमुचन् । जीवं तद्गुणसुव्यक्तिं कृत्वैनं मोचयेद्धरिः । कञ्चिन्न मोचयेद्वासौ स्वातन्त्र्यं तस्य तेन हि । भक्तिवाक्करणत्वेन सावकाशेशवागथ । भक्तयैनं मोचयेद्विष्णुरिति मानत्वमेष्यती’’ति ब्रह्मतर्कवचनात् । अनादिगुणविस्तरे सत्यप्यव्यक्यानादितदिच्छां विना मोक्षाप्राप्तेरिति अनादिगुणविस्तर एव सिद्धान्तस्थापकः । ईशनिरपेक्षा भक्तयादिगुणा एव मोचकाश्चेदनादिकालमारभ्य जीवेन सहैव सन्तः कुतस्तं नामोचयन् । हरिस्तु स्वतन्त्रपुरुषत्वात्स्वप्रसादसाधकश्रवणादिसम्पत्तौ सत्यां मोचयति । नान्यथेति युक्तिसम्भवादिति भावः ॥ ३४ ॥

एक आत्मनः शरीरे भावादित्यधिकरणे अंशिमार्गस्यांशेनागम्यत्वात् । अंशस्योत्पन्नविनष्टत्वेनांशी यदा मुक्तिं गच्छति तस्यांशिमार्गस्यांशेनागम्यत्वात्तयोर्भेद इत्यगम्यवर्त्मैव पूर्वपक्षप्रापकम् । साधनोत्तमस्यादृष्टस्यांशिकृतस्यांशेन भुज्यमानत्वात् । अन्यथाऽदृष्टं विना शरीराद्यनुपपत्तेरंशांशिंनोरभेद एव । देहान्तरोत्पत्तावप्यंशस्य नोत्पत्तिः । चेतनस्य स्वरूपेणोत्पत्त्ययोगाद्देहनाशेऽपि न नाशः । किंत्वंशिनैक्यमेव । अतः सर्वोत्पत्तिमन्निमित्तकारणेनांशिकृतादृष्टेनांशशरीरसुखदुःखभोगादेरुत्पन्नत्वादभेद एव । न ह्यन्यकृतकर्मणाऽन्यस्योत्पत्तिरित्यदृष्टस्य साधनोत्तमतैव सिद्धान्तस्थापिका ॥ ३५ ॥

अङ्गाववद्धास्तु न शाखासु हि प्रतिवेदमित्यधिकरणे गुणान्तरसन्धानस्य क्वचिन्नाममात्रेण क्वचिदुत्तमदेवतायां विद्यमानदेवत्वाख्यगुणान्तरसन्धानस्यासाधारणगुणाद्य्वतिरिक्तो गुणो गुणान्तरम् । क्वचिन्नीचदेवतायामपि दर्शनमात्रेण समाधिकाङ्गदेवतान्तरगुणा अपि सममधिकं वा यदङ्गदेवतान्तरं विष्णोः परिवारभूतदेवतान्तरं तस्य गुणा असाधारणगुणा अपि अङ्गदेवतान्तरे विष्णोः परिवारभूतदेवतान्तरं तस्य गुणा असाधारणगुणा अपि अङ्गदेवतान्तरे समे नीचे वा देवतान्तरे उपसंहर्तव्याः । ब्रह्मगुणा अधमे शेषे समस्य शेषस्य गुणाः सहस्रवदनत्वाद्या गरुडे एवमन्यत्रापि समाधिकगुणा उपसंहर्तव्या इति सन्धानं सामान्यगुणानुसन्धानमेव पूर्वपक्षप्रापकम् । नागुणत्वेन तेषां श्रुतिषु दृष्टेर् ब्रह्मणश्चतुर्मुखत्वेन शेषस्य सहस्रफणत्वेन गरुडस्य वक्रतुण्डत्वेनेन्द्रस्य सहस्राक्षत्वादिना च श्रुतिषु दृष्टेः । तत्तदसाधारणास्तेषु तेष्वेवोपसंहर्तव्याः । अनिषिद्धगुणानां देवत्वयज्ञभोक्तृत्वादीनां वाक्यान्वयन्यायेन । यथा खलु भगवद्वाचकवाक्यानां ‘‘एको नारायण आसीदि’’त्यादीनां नान्यत्रान्वयः । किन्तु योग्यानां ‘वसन्ते वसन्ते ज्योतिषा’ ‘‘इन्द्रो वृत्रं हत्वा महानभवदि’’त्यादीनामेवान्यत्रान्वयः । तथा योग्यानामेव गुणानामन्यत्रोपसंहारान्न शाखास्वित्यादिविशेष उपसंहर्तव्यः । उत्तमेष्वधमगुणापेक्षयोत्तमेष्वधमगुणा उपसंहर्तव्या इति भावेन मन्त्रादिवद्वेति सूत्रं प्रवृत्तम् । अतोऽग्न्याद्यधमदेवतागुणा ब्रह्माद्युत्तमदेवतासूपसंहर्तव्या इति नानादृष्टिरेव सिद्धान्तस्थापिका ॥ ३६ ॥

भूम्न ऋतुवज्यायस्त्वं तथा च दर्शयतीत्यधिकरणे भूमगुणस्योपासकं प्रति विशेषाभावेऽपि सम्भृत्यादिगुणतो विशेषाभावेऽपि तद्वत्सर्वोपासकोपास्यत्वाभावेऽपीत्यर्थः । तत्तदिष्टगुणानुसारेण । तेषां तेषामिष्टा आनन्दाद्या गुणास्तदनुसारेण मुक्तौ फलोपपत्तेरित्यविशेषः । भूमगुणात्फलविशेषाभाव इतीष्टफलमेव पूर्वपक्षप्रापकम् । इष्टाद्गुणाज्जायमानं फलमिष्टफलमिति समासः । ‘‘भूमैव देवः परमो ह्यपास्यो नैवाभूमा फलमेषां विधत्ते’’ इति शिष्टैरनुशासनात् शिष्टिरेव सिद्धान्तस्थापिका । न च भूमगुणस्याप्युपास्तौ चतुर्गुणोपासकत्वभङ्गः । ‘‘भूमा पूर्ण आनन्द’’ इत्यादिरूपेणानन्दादिगुणोपास्तौ विशेषणतयाऽन्तर्भावसम्भवादिति भावः ॥ ३७ ॥

नानाशब्दादिभेदादित्यधिकरणे भूमगुणोपासकानामेकप्रकारेणैव भूमगुणः पूर्णत्वाख्यगुण उपासकानाम् एकप्रकारेण प्रतीयते । ब्रह्मणा भगवदानन्दादिषु यावती पूर्णता दृश्यते तावत्येवान्यैरपि प्रतीयते दृश्यते । विशेषस्याकल्पनोपपत्तेः । अकल्पना कल्पयतीति कल्पना कल्पकः । तदभावाख्योपपत्तेरिति विशेषकल्पकाभावरूपा कल्पनैव पूर्वपक्षप्रापिका । ‘‘यावानेवाधिकारेषु विशेषोऽनून एव हि । ततो भूमत्वदृष्टौ तु ब्रह्मादीनां पृथक् पृथगि’’ति विशेषस्यानूनत्ववचनादनूनताऽधिकारसाम्यम् । अधिकारानुसारितेत्यर्थः । सैव सिद्धान्तस्थापिका । ब्रह्मादीनां पृथग्दृष्टौ योग्यत्वाख्यकल्पकमस्तीत्यर्थः

॥ ३८ ॥

विकल्पो विशिष्टफलत्वादित्यधिकरणे शुद्धमोक्षसाधनवैरूप्यात् शुद्धमोक्षसाधनं बिम्बोऽस्ति । ततो वैरूप्यादावश्यकत्वाभाववैरूप्यान्मोक्षसाधनत्वेनोपदिष्टं विनोपदिष्टबिम्बोपासनं विना विष्णावेव विष्णुरूपेष्वेवोपासनान्तरस्याकर्तव्यता इति शुद्धवैरूप्यमेव पूर्वपक्षप्रापकम् । अविघ्नतासाधनत्वाद्बिम्बमूर्तिव्यतिरिक्तनृसिंहादिरूपान्तरोपासनस्याप्यविघ्नतासाधनत्वादिति अविघ्नत्वमेव सिद्धान्तस्थापकम् ॥ ३९ ॥

काम्यास्तु यथाकामं समुच्चीयेरन्न वा पूर्वहेत्वभावादित्यधिकरणे काम्यसाधनानामपि गुणानामर्थादिकाम्यसाधनानामपि गुणानां श्रीकरभगवद्रूपादिगुणानामङ्गत्वादर्थस्यापि गुरुप्रसादद्वारा ज्ञानाङ्गत्वादुपसंहर्तव्यतानियम इत्यङ्गत्वमेव पूर्वपक्षप्रापकम् । अनुपसंहारे विरोधाभावान्मोक्षविरोधाभावात् । अर्थानपेक्षगुरोरपि ज्ञानसम्भवेन काम्यानामनियताङ्गत्वादित्यविरोध एव सिद्धान्तस्थापकः । ‘‘अर्थादिधर्मसिद्धौ ही’’ति स्मृतेर्धर्मसिद्ध्यर्थमर्थादिनियत्या अङ्गं नेष्यत इति योजना ॥ ४० ॥

ओषु यथाश्रयभाव इत्यधिकरणे देवानामिति तत्रैव विशेषवचनाभावात् । ‘‘ब्रह्मा शिरसी’’त्यादिकं यत्रोच्यते तत्रैवेदमुपासनम् । देवानामिति विशेषवचनाभावात् ‘‘ब्रह्मा शिरसि ललाटे रुद्र’’ इत्यादीनां देवादीनामेवावश्योपास्यतेति अविशेषदृशिरेव पूर्वपक्षप्रापिका । ‘‘ध्यायेदङ्गेष्वङ्गदेवताः परस्य विशिष्टा हि गुणा मुक्तौ देवानां भवन्ति ते हि तादृशास्ते हि हरेरनुरूपा’’ इति श्रुतेर् गुणवैशेष्यात् ‘‘चक्षोः सूर्यो अजायत’’ ‘ब्रह्मा शिरसि ललाटे रुद्र’ इत्यादिगुणानां तेषु तेषु देवेष्वेव वैशेष्याद् विशेषेण वर्तमानत्वान्मुक्तावपि तेषां तेषां भगवच्चक्षुःस्थितत्वादिगुणानां तेष्वेव देवेषु विशिष्य वर्तमानत्वात् तैस्तैर्देवैरेव तथातथोपासनं कार्यम् । भगवच्चक्षुस्स्थितोऽहमित्यादिरूपेण मदाधारचक्षुष्मान् भगवानित्यादिरूपेण वोपासनं कर्तव्यमित्यर्थः । इति गुणवैशेष्यमेव सिद्धान्तस्थापकम् ॥ ४१ ॥

न वा तत्सहभावात् श्रुतेरित्यधिकरणे क्रियात्वादुपासनाया अग्निष्टोमादिवत् प्रतिशाखमुपासनाप्रतिपादकवाक्येन सह ‘‘चक्षोः सूर्यो अजायत’’ इत्यादीनाम् अग्निष्टोमादिवद्वक्तव्यतेति क्रियैव पूर्वपक्षप्रापिका । ‘‘उपासना यजनं चेति साम्यं तत्तद्विशेषान् संहरेत्सर्वतश्च । तथा कर्तॄणां तत्फलानां विशेषाद्य्वर्था हि शाखा अन्यथैवं च सार्थाः’’ इत्युपासनाविशेषाणामधिकारिविशेषाणां चागमेनावगमात् । आगम एव सिद्धान्तस्थापकः । उपासना यजनं चेति सामान्यतः साम्यम् । अत उपासीतेति अग्निष्टोमवत् प्रतिशाखमुच्यते । तत्तद्विशेषान् ‘‘चक्षोः सूर्यो अजायत’’ इत्याद्युपासनाविशेषांश्च सर्वतः यत्र प्रतिपादितमस्ति तत उपसंहरेत् । तथा कर्तॄणामधिकारिणां तत्फलानां च विशेषाद् विशेषस्य सद्भावात् कारणात् शाखा विशेषप्रतिपादकशाखा अन्यथा कैरप्यनुपासने व्यर्था एवं च सार्था इति योजना

॥ ४२ ॥





**अथ सर्ववेदाधिकरणं**

ध्यानोपासनार्थिभिरित्यत्र ध्यानाख्योपासनार्थिभिरित्यर्थः । परेत्युक्तं विवृतं भवतीत्यत्र ध्यानरूपा परेत्यत्र उक्तं ध्यानस्य श्रवणमननाख्यशास्त्रविज्ञानोत्तरकालीनत्वं विवृतं भवति । विज्ञायेति शास्त्रज्ञानस्य पूर्वकालीनत्वकथनादित्यर्थः । किं विशेषणेनेत्यस्य यथा शक्तीति विशेषणेन । संशयपूर्वपक्षासङ्गतत्वप्रसङ्गादित्यत्र सर्वेऽपि वेदा अभ्यसनीया उत स्वस्वशाखा इति संशयः । स्वस्वशाखा एवाभ्यसनीया इति पूर्वपक्षश्च अन्यसूत्रस्य सर्वाधिकारिविषयत्वाभावे असङ्गतः स्यादित्यर्थः । पूर्वं ब्रह्मण एवाखिलविज्ञप्तिर्भवेत् तदन्येषां यथायोगम् । ‘‘तस्माद्यथाशक्तयखिलान् वेदान्विज्ञाय’’ उपासनं कुर्वीतेति सार्धश्लोकस्यैकार्थतया योजना कृता । अधुना यस्मादेवमुपपन्नं भवेत् तस्माद्यथाशक्ति विज्ञायोपासनं कुर्वीतेति । पूर्वार्धेनैव वक्तव्यमर्थं निरूप्य शङ्कोत्तरत्वेनोत्तरवाक्यं सङ्गमयितुमाह यद्वेति । ततः श्रुतिरित्यत्र ‘‘सर्वैश्च वेदैरिति श्रुतिः । वाक्यस्यासङ्गतत्वप्रसङ्गादित्यत्र वाक्यस्य पुराणवाक्यस्य । निःशङ्कताहेतुत्वं कल्प्यत इत्यत्र कल्प्यते अनुमीयते । भूयोदर्शनं चेत्यत्र श्रुतौ स्मृतौ च दर्शनमित्यर्थः । आचार्यकरणकामस्येत्यत्र स्वात्मानमाचार्यं कर्तुं कामो यस्य स तथोक्तः । इदमपि चिन्त्यम् ।

यत्रात्मनेपदप्रयोगस् तत्रैवाचार्यकरणकामत्वं नान्यत्र । एवं चोपनयनाचार्यम् आत्मानं कर्तुकाम इत्येवार्थः स्यात् । न चोपनयनकर्तुरध्यापकस्य चैकत्वनियमात् तत्राप्यस्यैव नियोज्यत्वमिति शङ्क्यम् उपनेतुरेवाध्यापकत्वनियमाभावात् । उपनयनविधिमात्रज्ञो हि पुरोहित उपनयनं करोति । साङ्गवेदज्ञोऽन्यस् तमध्यापयति इत्यस्य लोके बहुलमुपलम्भात् । किंच । ब्रह्माणतीति ब्राह्मण इति व्युत्पत्तेरात्मानं ब्राह्मणं कर्तुकामेन स्वाध्यायोऽध्येतव्य इति नियोज्यकल्पनाया अत्रापि सुकरत्वात् । अपि च प्रथमोल्लङ्घने कारणाभावाद् द्रव्यादिसम्भावनकामस्यैव उभयत्रापि नियोज्यत्वे सोपाधिकविधिनाऽनेन निरुपाधिकनित्याध्ययनविधेः कथमुन्नयनम् । दृश्यन्ते हि धनलाभायैव प्रायोऽध्यापकाः । अन्यथा याजयेद्यजेतवेत्यादिनोक्तयाजनविधिनैव यजनस्यापि प्राप्तौ यागोऽप्यभिहितः स्याद् इति ।

किञ्चाध्ययने सति विधिज्ञानमित्यादिना योऽन्योन्याश्रयः कथितः । स तवापि समानः । अध्ययनविधौ सति अध्यापयीतेत्यध्यापनविधायकश्रुतिपाठः । तस्मिन् सति अध्ययनोन्नयनमिति तवापि साम्यम् । यदि चाध्ययनविधिं विना प्रसङ्गादेवाध्यापनविधायकवाक्यपाठः । तर्हि ममापि प्रसङ्गादेवाध्ययनविधायकवाक्यपाठः । पश्चाद्विधिनियोगादस्यान्यस्यापि पाठ इति नान्योन्याश्रय इति च द्रष्टव्यम् । प्रातः सन्ध्यामुपासीतेत्यादावपि समानमित्यत्र सन्ध्योपासने सति तदनन्तरमध्ययनम् । अध्ययने सति सन्ध्यामुपासीतेति श्रुतिबलात् सन्ध्योपास्तिरित्यन्योन्याश्रय इत्यर्थः । गुणे त्वन्यायकल्पनेत्यस्य गुणेऽप्रधाने अन्यायकल्पना । ईषद्य्वत्यासकल्पना । अत्रापि श्रवणादिकं प्रधानम् । गुरुस्तु तदङ्गत्वादप्रधानस् तत्रान्यायकल्पना मुख्याभावेऽप्यमुख्यात् श्रवणादिकरणम् । प्रबन्धेनेत्यस्य प्रपञ्चेनेत्यर्थः । संशयाज्ञानविपर्ययांश्चेत्यत्र अज्ञानविपर्ययौ चशब्देन गृहीताविति ज्ञेयम् । प्रधानप्रमेयोपयोगितयेत्यनेन अप्रधानतयोक्तस्यैवानुषङ्गिक इति संज्ञेत्युक्तं भवति । संसारिभिरभेदे सत्येव तदीयदुःखादिना हरेरपि दोषित्वम् । नतु केवलं मुक्तैरेवैक्ये । इत्यतस्तमानेतुमुपोद्घातमारचयति भाष्यकारः । नहि भिन्नमभिन्नतामिति । विप्रतिषिद्धं चानधिकरणवाचीत्यत्र अनधिकरणवाचिधर्मवाचिपदद्वयम् । ‘‘द्व्येकयोर्द्विवचनैकवचने’’ इति विप्रतिषिद्धमप्येकवद्भावं प्राप्नोतीत्यर्थः । यद्वाऽनेन अपरसिद्धान्तान्तरमित्यत्र पूर्वं शङ्कोत्तरत्वेन योजना कृता । इदानीं तदपि सिद्धान्तान्तरमिति भावः । एतच्चोक्तम् । इयदामननादिति वदता । भारतीप्राणयोर्यदुक्तं तद्ब्रह्माणीब्रह्मणोरपि भवति तयोरेकत्वादिति । अत एतदानुषङ्गिकमित्यप्यूह्यम् । हानौ को दोष इति सङ्गतिरुक्ता । एतद्विरोधीत्यनेन विरोधिज्ञानस्यैव तमोहेतुत्वमुच्यते । नतु तद्धानेरित्यत उक्तं विरोधिज्ञानमेव हि अस्य त्याग इति । अतिस्फुटमित्यनेनेत्यत्र ज्ञानविरोद्ध्यज्ञानमितिवद्विद्याविरोधिनी अविद्येति स्फुटं प्रतीयते । न तु कर्म । अतः परकीयव्याख्यानम् अतिस्फुटपदेनैवापहस्तितमिति भावः । विरोधिज्ञानमेव हि अस्य त्याग इति । अतिस्फुटमित्यनेनेत्यत्र ज्ञानविरोद्ध्यज्ञानमिति वद्विद्याविरोधिनी अविद्येति स्फुटं प्रतीयते । नतु कर्म । अतः परकीयव्याख्यानम् अतिस्फुटपदेनैवापहस्तितमिति भावः । दशमोऽस्मीत्यपरोक्षप्रतीतिदर्शनादिति वदता स्वप्रक्रिया स्वेनैव नाशिना । दशमस्त्वमसीति वाक्ये त्वंपदमसीतिपदं च श्रूयते । न त्वहमस्मीति पदम् । अतो ऽनन्यगत्या मानसप्रत्यक्षं तदिति स्वेनैव वक्तव्यत्वादित्यूह्यम् । तद्धास्य विजज्ञौ तमसः पारं दर्शयतीत्यत्र तद् ब्रह्म अस्य शिष्यस्य गुरुर् विजज्ञौ गुरुर्ज्ञापयामास । उपदिष्टवानिति यावत् । तेनोपदेशेन तमसः पारं दर्शयतीत्यर्थः ।

दशमोऽपि तथेत्यत्र अहमेक इत्यपेक्षाबुद्ध्यनन्तरं दशमोऽहमिति बुद्धिर्भवति । नतु प्रागेव स्वविस्मरणशीलस्य । अहमेक इत्यपेक्षाबुद्धेरभावात्तज्जननाय दशमस्त्वमसीति वाक्यं परः प्रयुंक्ते । तदनन्तरं परवचसा स्वप्रत्यक्षेण चापरोक्षबुद्धेः पूर्तौ सत्यां स्वसाक्षिणा दशमोऽहमिति धीर्भवतीति भावः । वाक्यादुत्पन्नस्य ज्ञानस्यापरोक्षत्वं नास्त्येवेति वदतष् टीकाकारस्यायमाशयः । अन्धकारे आलोकसहकाराभावाद् अन्धे चक्षुष एवाभावान् न चाक्षुषमपरोक्षज्ञानं सम्भवति । अतः शब्दादेव तदपरोक्षज्ञानमिति हि परस्याभिमानस् तत्रापि स्वविस्मरणशीलस्य परोक्षरूपापेक्षाबुद्धिजनकमेव तद्वाक्यम् । दशमोऽहमस्मीति तु स्वसाक्षिणा स्वस्य दशत्वसङ्ख्यापूर्वकत्वसाक्षात्कारश्चेत् किं तमसाऽपक्रियते । किं वा चक्षुषोपक्रियते । अत ईषत् फलान्वेषणमप्यज्ञानरूपस्वतमसा वा स्वस्यैवाऽऽन्ध्येनैवेति । अपरोक्षतयाऽवभासत इत्यत्र शब्दस्यापरोक्षज्ञानजनकत्वघटनाय प्रागेवापरोक्षतयाऽवभासत इत्यर्थः । निदिध्यासनस्येत्यत्र निदिध्यासनोपोद्बलितसामर्थ्यस्य मनस इत्यर्थः । अर्थवादोऽयमित्यस्य निन्दारूपार्थवाद इत्यर्थः । श्रवणं मननं कृत्वा कुर्वन्वेतीत्यत्र निदिध्यासनमारभ्य पुनरपि मध्ये मध्ये श्रवणादिकं कुर्वन्निति श्रुतविस्मरणशीलमन्दाधिकारिविषयमिति ज्ञेयम् ॥ ३३१,२ ॥

योगशास्त्रे दत्तात्रेयप्रोक्तयोगशास्त्रे न त्वर्वाचीने । अनुष्ठेयस्य तथात्वादित्यत्र विष्णुभक्तयादिगुणसमुदायस्य विषयसंसर्गादिदोषवर्जनस्य तथात्वात् । यमशब्दाभिधेयत्वादित्यर्थः । कस्मिंश्चिद्देशे कदाचिदेवानुष्ठानं नालम् । किंतु सर्वदेशे सर्वकाले चेति भावः । अहिंसादिपरिगणनं त्वित्यत्र अहिंसादिपरिगणं विष्णुभक्तयादिगुणरूपयमानां विषयसंसर्गादिदोषवर्जनरूपयमानां च । हिंसादिना क्वचिद्ग्रन्थे दशत्वादिपरिगणनं तु मोक्षव्युत्पादनाय स्वर्गरूपफलोक्तिवन् निदर्शनतया प्रदर्शनार्थमित्यर्थः । आकाङ्क्षादिति घञन्त इत्यत्र यद्यपि आकाङ्क्षेति आकारान्तपदम् । तथापि काङ्क्षतिधातोर् भावार्थे घञन्तप्रत्यये कृते काङ्क्षणमितिवदाकाङ्क्षा इत्यपि पदं भवतीति भावः । दोषगृहीतगुणामित्यनेन ‘‘जयजयजह्यजामजितदोषगृहीतगुणाम्’’ इति श्रुतिगीतावाक्यं गृह्णाति । प्रसुप्ततनुविच्छिन्नोदारभेदेनेत्यत्र प्रसुप्ता ब्रह्मादिषु ज्ञानशक्तया नरकाद्यहेतुत्वेनाकिञ्चित्करा बालादिषु तनवः क्वचित् कोपः क्वचित् कामः क्वचिद् लोभ इत्यादिरूपेण विच्छिन्ना उदाराः कल्यादिषु उत्कृष्टाश्चेति चतुर्विधा दोषा इत्यर्थः । सकृदनुष्ठेयासकृदनुष्ठेयेत्यत्र सकृदनुष्ठेयं सन्ध्यावन्दनाङ्गं स्नानम् । असकृदनुष्ठेयमाचमनादिकं सदानुष्ठेयं शिखाबन्धादिकमित्यर्थः । वर्गत्रयादित्यत्र स्वोत्तमाः सन्तः स्वसमास्सन्तः स्वाधमाः सन्त इति सतां वर्गत्रयादित्यर्थः । जागृधुरित्यत्र ‘‘गृधिर् आकाङ्क्षाया’’मिति धातोर् जगर्ध जगृधतुर् जगृधुरिति लिटि प्रयोगः । आकाङ्क्षाया बहुत्वद्योतनाय जागृधुरिति छान्दसः प्रयोगः । तस्यार्थकथनम् अतिकाङ्क्षावन्त इति । उक्तश्चायमर्थः

॥ ३३३१ ॥

प्रयोजनाधिकरण इत्यत्र ‘‘अभ्युपगमेऽप्यर्थाभावादि’’ति चार्वाकनिराकरणाधिकरणे इत्यर्थः । नहि वैदिकोऽर्थः प्रत्यक्षसिद्ध इत्यत्र हीति हिशब्देनापणस्थस्य तव प्रत्यक्षं विप्रकृष्टतया स्वागोचरम् । त्वद्गृहस्थितधनवनितादिकं तवापि मते बाधितुमलमिति दृष्टान्तं सूचयति । फलमूलयोरभावेनेत्यत्र फलं घटादिकमुत्पाद्य परोपकारः । मूलं सर्वोत्पत्तिनिमित्तकारणमदृष्टम् । तत्रैव पुनर्ज्वालान्तरोदयसम्भवादित्यत्र यत्र प्राक्तनज्वाला विच्छिन्ना तस्यामेव वर्तिकायां तत्रानीतवर्तिकान्तरायां वेत्यर्थः । पूर्वानुमानदोषापरिहारादित्यत्र पूर्वानुमानदोषः सर्वात्मगतात्मत्वपक्षीकारोऽत्रेत्यादिकः । ‘‘उत्पन्नं द्रव्यं क्षणमगुणं तिष्ठती’’ति स्वन्यायमनुसृत्य शङ्कते अशेषविशेषगुणशून्येति । विभुकार्यविशेषेत्यत्र विभुत्वे सति यत् कार्यं विशेषगुणवत् तद् द्वित्रित्वादित्यर्थः । न कोऽपि दोष इति वदता विभुत्वाभाववद्घटादौ न व्यभिचारः । कार्यविशेषगुणवत्त्वाभावान्नेश्वरे व्यभिचारः । प्रलयकाले ध्वस्ताशेषविशेषगुणस्याकाशस्य दृष्टत्वान्न दृष्टान्ताभावदोषोऽपीत्यर्थः । कार्यविशेषगुणवत्पदस्येत्यत्र परेण ईश्वरानङ्गीकाराद् वैयर्थ्यमित्यर्थः । तत्त्यागेऽपि अर्थान्तरत्वादित्यत्र अशेषविशेषगुणध्वंसो न मोक्ष इति वक्ष्यमाणत्वात्तत्त्यागेऽपि मोक्षासिद्ध्या अर्थान्तरत्वादित्यर्थः । देवदत्ताधर्मसमानकालीनदेवदत्तगतत्वानधिकरणदुःखध्वंसाधिकरणमित्यस्य देवदत्तधर्मसमानकालं यद्देवदत्तगतत्वं तदनधिकरणदुःखध्वंसाधिकरणमित्यर्थः । इदं च । देवदत्तगते दुःखध्वंसे देवदत्तगतत्वानधिकरणत्वस्य बाधितत्वात् । देवदत्ताधर्मसमानकालत्वरूपविशेषणानधिकरणत्वमादायैव पक्षे साध्यपर्यवसानात् । पुनस्तस्मिन् दुःखकारणाधर्माभावेन दुःखात्यन्तसमुच्छेदमादायैव साध्यं सिद्ध्यतीत्यर्थः । अर्थान्तरतापरिहारादित्यस्य एवमपि पूर्वोक्तविधया मोक्षासिद्धेरर्थान्तरतापरिहारादित्यर्थः । जिनदर्शिनामित्यत्र जिनदर्शने आग्रहवतामित्यर्थः । प्रादिसमासोऽयमित्यत्र प्रगत आचार्यः प्राचार्यः प्रकृष्टं मानं प्रमाणमित्यादिप्रादिसमासेष्वस्यापि परिगणनात् । अक्षं प्रति प्रत्यक्षमिति अव्ययीभावो नेत्यर्थः । तथासति प्रत्यक्षस्येति षष्ठी न श्रूयेत इत्यस्य तस्य ‘‘नाव्ययीभावादतोऽमत्वपञ्चम्याः’’ इति अकारान्तादव्ययीभावाद् विभक्तिलोपो न । किंतु अमादेशो भवतीति अमादेशे कृतेऽपि प्रत्यक्षं प्रत्यक्षमिति प्रथमाद्वितीयोरेकाकारतैव । अपञ्चम्या इत्युक्तत्वात् । पञ्चम्यां प्रत्यक्षादित्येव रूपसिद्धिः । ‘‘तृतीयासप्तम्योर्वे’’ति सूत्रान्तरात् तृतीयायां प्रत्यक्षेणेति सप्तम्यां प्रत्यक्षे इति च रूपसम्भवः । सम्प्रदाने विहितचतुर्थ्याः प्रत्यक्षे अप्रसक्तिः । अतः प्रत्यक्षस्येति षष्ठी न श्रूयेत इत्युक्तम् । ग्रहवृदृनिश्चिगमश्चेत्यत्र ‘‘ग्रह उपादाने’’ ‘‘वृञ् वरणे’’ ‘‘दृशिर् प्रेक्षणे’’ ‘‘नीञ् प्रापणे’’ ‘‘गम्लृ गतौ’’ इति धातुपञ्चकस्य ‘‘अकर्तरि च कारकेति भावेच’’ अप आ इत्युपसर्गस्य विधानात् । आग्रह आवरणम् आदर्श आनयनम् आगम इति पञ्चरूपाणां च सिद्धिरित्यर्थः । तस्य विवरणं धर्मेत्यादीत्यत्र अतीन्द्रियं यद्धर्मादि यच्च ततोऽन्यदतीन्द्रियं परमाण्वादीति व्याख्यानाद् धर्मादीत्यप्यतीन्द्रियपदविवरणमित्यर्थः । क्वचिदाप्तस्य विप्रलम्भकस्याज्ञस्य वेत्यत्र क्वचिदाप्तस्येति उभयत्र सम्बध्यते । नञिवयुक्तन्यायेनेत्यत्र अश्वादन्यो अनश्व इति पशुष्वेव प्रयोगदर्शनात् । ब्राह्मणादन्योऽब्राह्मण इति च मनुष्येष्वेव प्रयोगदर्शनात् । अन्यार्थे उक्तो नञ् इव युक्ते किञ्चित्सादृश्ययुक्ते स्यादिति वचनोक्तन्यायेनेत्यर्थः ।

इन्द्रः पुरन्दर इतिवदित्यत्र इन्द्रः पुरन्दर इतिवदभावो विधिरिति पर्यायमात्रकथनमिति धीः स्यात् । नतु प्रवृत्तिनिमित्तविचार इति भावः । नेयङुवङ्स्थानावस्त्रीत्यत्र ‘‘इयङ् उवङ् स्थानौ गौर्यौ वध्वावि’’त्यत्रोक्तौ इयङुवङ्स्थानावस्त्री नेति निषेधे स्त्रीलिङ्गत्वस्यैव प्राप्तिदर्शनादिति भावः । देवदत्तज्ञानस्यापि देवदत्तमोक्षदायकत्वाङ्गीकारात् कथं दृष्टान्ततेत्यत उक्तं जैनेनापीति मोक्षसाधनं स्वस्य मोक्षसाधनम् । अनेन स्वस्येति साध्ये विशेषणं सूचितं भवति । तत्र किमचैतन्यं करिष्यतीत्युपलक्षणम् । ज्ञात आत्मेति द्वितीयानुमानेऽपि विशेषणीभूतज्ञानेन स्वविरोधिदुःखनिवृत्तेः सम्भवात् किमस्वातन्त्र्यं करिष्यतीत्यपि द्रष्टव्यम् । द्वितीयहेतुरप्यप्रयोजक इत्यत्र पक्षद्वयप्रतिषेधायोक्तो द्वितीयहेतुः । स्वात्मज्ञानमेव स्वदुःखाविरोधि नतु यत्किञ्चिदात्मज्ञानम् । अतो ऽविरोधिदेवदत्तज्ञानेन स्वदुःखानिवृत्तावपि विरोधिस्वज्ञानेन स्वदुःखनिवृत्तिः स्यादेवेत्यप्रयोजको हेतुरित्यर्थः । पुत्रपौत्रादिषु प्रीतिं वारयितुमनिजप्रीतित्वादित्युक्तम् । दृश्यते कस्य कुत्रचिदित्यत्र कस्यचिदित्यर्थः । काचिद्बन्धहानिरित्यत्र चोरादिभिरुपायैः क्रियमाणा बन्धहानिरित्यर्थः । आयुरादिकारणमस्त्येवेत्यभ्युपमगम्योदितम् । ज्ञानस्याऽऽयुरश्वैर्यादिकरणकर्मानिवर्तकत्वे स्वावरककर्ममात्रनिवर्तकत्वे च ज्ञानं स्वावरकं निवर्त्य स्वयमुत्पद्यतां नाम । देहैश्वर्यादिबन्धनिवृत्तौ तन्निमित्तकर्मनिवृत्तौ च न तस्य कारणतेति त्वयैवोक्तं स्यात् । निवर्तकान्तरं चानादौ संसारे न किञ्चिदस्तीति कदापि तन्निवृत्तिर्न स्यादित्यनिर्मोक्षप्रसङ्ग इति दूषणस्य जागरूकत्वात् । हनस्त चेत्यत्र ‘‘हनस्तचे’’ति सूत्रेण हनो नकारस्य क्यपिप्रत्यये परतस्तादेशे कृते यकारे च हत्येति रूपनिष्पत्तिर्भवति । तत्र सुपीत्यनुवर्तने ब्रह्महत्येत्येव स्यात् । अतस्तदनुवृत्तिर्नास्ति । तर्हि ब्रह्महत्येति पदं कथमिति चेद् ब्रह्मणो हत्या ब्रह्महत्येति षष्ठीसमास इत्यर्थः । अकृताभ्यागमकृतविप्रणाशादय इत्यत्र क्षणिकमते कर्तुरन्यत्वाद् भोक्तुरन्यत्वाद् इति भावः । ईशप्रसादत इति वदता ‘‘सर्वधर्मान् परित्यज्य मामेकं शरणं व्रज । अहं त्वा सर्वपापेभ्यो मोक्षयिष्यामि मा शुचः’’ । ‘‘सर्वकर्माण्यपि सदा कुर्वाणो मद्य्वपाश्रयः । मत्प्रसादादवाप्नोति शाश्वतं पदमव्ययम्’’ । ‘मच्चित्तः सर्वदुर्गाणि मत्प्रसादात्तरिष्यमी’त्यादि भगवद्वाक्यं स्मारयति ।

साधर्म्यवैधर्म्यतत्त्वज्ञानामित्यत्र साधर्म्यं सामान्यलक्षणम् । वैधर्म्यं विशेषलक्षणमित्यर्थः । किन्तु समाधिमहिम्नाऽपरिमितदेहव्यूहनिर्माणेनानन्तान्यपि विषमविपाकसमयान्यपि कर्माणि पिण्डीकृत्य तत्फलसुखदुःखभोगेनैव ज्ञानिनो विनाशयन्तीति वदन्तो वैशेषिकादयः प्रष्टव्याः । इतरासाध्यापरिमितकायव्यूहसम्पादनाय विषमविपाकसमयानाम् अनन्तकर्मणां च पिण्डीकरणाय किं स्वयमेव शक्तः । उत ज्ञानसामर्थ्येन । नाद्यः । त्वयैव समाधिमहिम्नेत्युक्तत्वात् । द्वितीयेऽनन्तकर्मणां भोगाय समुपात्तापरिमितकायव्यूहस्य केन नाश इति । ज्ञानशक्तयैव चेत्तर्हीदृशसमर्थस्य ज्ञानस्य ‘‘ज्ञानाग्निः सर्वकर्माणि भस्मसात्कुरुतेऽर्जुन’’ इत्यादि भगवद्वाक्यमनुसृत्य कर्मणामेव नाशकत्वं कुतो नाङ्गीक्रियते । कर्ममूलदेहनाशन समर्थस्य ज्ञानस्य किमु वक्तव्यं कर्मनिर्हरणे शक्तिरिति । नहि फलमूलवृक्षच्छेत्तुः कुठारस्य फलच्छेदनेऽसामर्थ्यं क्वापि दृष्टम् । किमनेन बकबन्धनन्यायानुसरणप्रयासेन । तर्हि भवतामप्यप्रारब्धकर्मणामेव कुतो ज्ञानेन विनाशः । प्रारब्धकर्माण्यपि ज्ञानेनैव कुतो न नश्यन्तीति चेत् सत्यम् । अस्ति भगवतस्तज्ज्ञानस्य च महती शक्तिः । तथापि स्वज्ञानमाहात्म्यं सर्वजनाननुभावयितुं ज्ञानिन एव ब्रह्मादीन् बहुकालमिहापि महता भाग्येन योजयित्वा पश्चात् कैवल्यं दास्यामीति हरेः सङ्कल्पवशात् । अकृतपुण्यानां भोगासम्भवाच्च तेषामवशेषो न तु तन्निर्हरणसामर्थ्याभावादिति सर्वस्यापि सामञ्जस्यात् ।

अवधारणादिनेत्यादिपदेन चक्षुषि सति पश्यति पदे सति गच्छति अन्ने सति भुङ्क्ते इत्यादि सतिसप्तम्योक्तस्यैवोत्तरकार्येषु हेतुताया वैय्याकरणैरेवोक्तत्वादिति गृह्यते । छन्दसि सम्भवान्मध्ये पक्षान्तरमुदितम् । वस्तुगत्या ‘दितेः सुतानां’ ‘वाचस्पति’रित्यादौ लोकमर्यादयापि षष्ठ्या अलुक्समासदर्शनादाद्यः पक्षोऽन्तिमश्च पक्षः श्रेयानिति ज्ञेयम् । पुरुषसूक्ते पशुपुरुष एव प्रतिपाद्यत इत्याशङ्कैव स्वाज्ञानविजृम्भणार्थमेवोदिता । ‘‘तस्माद्विराजायत विराजो अधिपुरुष’’ इति तत्रैव तच्छब्दपरामृष्टसहस्रशीर्षत्वादिना प्राक् प्रतिपादितमहापुरुषाद्विराडाख्यब्रह्मणो जन्म उक्तवा विराजः सकाशादधि=यज्ञेऽधिकृतः पशुपत्याख्यपुरुषोऽजायतेति तत्पौत्रतया श्रुतावेव स्पष्टमुक्तत्वात् । अत एव ‘‘तं यज्ञं बर्हिषि प्रौक्ष’’न्नित्यत्र इज्यते अनेनेति यज्ञो न तु साक्षादिज्यत्वात् । अन्यथा ‘‘यज्ञेन यज्ञमजयन्ते’’त्युपसंहारविरोधात् । विच्छिद्य हुतपशोर् ऋगादिजनकत्वायोगात् । ‘‘तस्माद्यज्ञात्सर्वहुत ऋचः सामानि जज्ञिरे’’ इत्यत्रापि इज्यो विष्णुरेव यज्ञः । ‘‘चक्षोः सूर्यो अजायत मुखादिन्द्रश्चे’’त्यादिना सृज्यसर्जकभावेन भेदकथनात् । ‘‘यज्ञेन यज्ञमयजन्ते’’त्यादिना पूज्यपूजकभावेन भेदकथनात् । आदौ चेतरासम्भावितसहस्रशीर्षत्वादिभगवद्धर्मकथनात् ‘इदं सर्वं वृत्त्वे’ति व्यापकभावेन भेदकथनात् । ‘‘अतो ज्यायांश्च पुरुष’’ इति नीचोच्चत्वेन भेदकथनात् । महासमुद्रमध्यपतिते हिंगुकण इव ‘‘पुरुष एवेदं सर्व’’मिति वाक्यमपि आपातप्रतीतमर्थं वक्तुमसमर्थं सत् ‘‘लाङ्गलं जीवन’’मितिवद् भगवतस्सर्वोपजीव्यत्वमेवाह । त्वयाऽपि जडब्रह्मणोर्भेदाङ्गीकारात् । अनिदम्पदार्थो विष्णुः । ‘‘पारःपरं विष्णुरपारपारः परः परेभ्यः परमार्थरूपी’’त्यादौ परमार्थसत्यतयोक्तो भगवान् कथं मिथ्याभूतमिदं सर्वं स्यात् । तस्माच्छतिमीमांसानिपुणो भगवान्मध्व एव श्रुत्यर्थं वेत्ति नापर इति युक्तमुत्पश्यामः ।

तस्य विष्णुलिङ्गत्वावगमादित्युपलक्षणम् । नारायणानुवाक इति वैदिकप्रसिद्धेश्च नारायण एवात्र प्रतिपाद्यो नान्य इत्यपि द्रष्टव्यम् । अधीगर्थदयेशां कर्मणि इत्यत्र ईशादिधातुयोगे कर्मणि षष्ठी स्यादित्यर्थः। सोमपामितिवत् परमामित्यपि द्वितीयेति भावेनाह परमश्चासावश्चेति । मुख्योऽर्थः पूर्णत्वमित्यत्र ‘‘पृ पालनपूरणयो’’रिति धातोः पूर्णः पुरुषः स एव । औणादिकप्रत्ययमादाय पुरुष इत्यर्थः । ‘षोऽन्तकर्मणी’ति धातोः पुरुषश्चासावश्चेति वा । धर्मसमुच्चयार्थ इत्यनेन जगता सह एकत्वरूपधर्मसमुच्चय इत्यर्थः । अत्राप्येतेनेत्युपलक्षणम् । अविरुद्धधर्मसमुच्चयेऽपि विरुद्धधर्मसमुच्चयायोगादेकत्वेशत्वयोः परस्परं विरुद्धत्वात् । अन्यथा जडत्वचित्त्वयोरपि घटादौ समुच्चयसम्भवेन जीवचैतन्याभेदवद् घटचैतन्याभेदोऽपि तव मते स्यादित्यपि द्रष्टव्यम् । अनूद्येति वदता अनुवादस्य वादपूर्वकत्वात् पूर्वार्धे अस्यैव वादो अनिच्छताऽपि स्वीकर्तव्य इति सूचयति । ‘‘इष्टकेषीकामालानां चिततूलभारिषूत्तरपदेषु ह्रस्वता स्यादि’’ति वचनाद् इषीकतूलमिति स्यात् । न तु इषीकातूलमित्याशङ्कां परिहरति श्रुतित्वान्न भवतीति । अभ्युदय एव ह्यस्य प्रयोजनमित्यत्र नित्यनैमित्तिककर्मणोऽपि विद्याशेषतयोक्ताग्नौ चरणमप्यकरणे प्राप्तप्रत्यवायपरिहाराख्याभ्युदयार्थमेव । ज्ञानं तु श्रवणमननादिनैवेति परस्यापि सिद्धान्तः । अतो मोक्षसाधनविचाराय प्रवृत्तस्य नेयं मीमांसा प्रकृतोपयोगिनी । कथञ्चिद्विद्याशेषत्वाङ्गीकारेऽपि न साक्षान्मोक्षसाधनविद्याविचार इति प्रकृतानुपयुक्तैवेयं चर्चा । यदर्थमुपासनमुक्तं सा विद्यैव न मोक्षार्थमपेक्षिता । ‘‘कर्मणैव हि संसिद्धिमास्थिता जनकादय’’ इति स्मृतेः कर्मणैव मोक्षसम्भवादिति प्रबलशङ्काया अनुद्धृतत्वाच्च कथं नासङ्गतेयं चर्चा । समाध्यवस्थायामिति च स्वमतविरुद्धम् । समाध्यवस्थायां संस्कारस्य तिरोहितत्वेन समाधिं कुर्वन् देहस्य मूलाभावात् तदैव नाशप्रसङ्गाद् देहाभासजनकाभासहेतुतयेति चासङ्गतम् । भूयस्त्वाच्च तद्वादस्तद्वाद इत्यधिकरणे भूतत्रयात्मकत्वं प्राकृतदेहस्य सूत्रकृतैव सूत्रितम् । अर्थक्रियासमर्थप्रपञ्चोपादानमायाकारस्तत्त्वसाक्षात्कारेण विलीयत इति त्वयैवोक्तत्वाद् अर्थक्रियासमर्थपञ्चभूतादिप्रपञ्चनिवृत्तिस्त्वयैवोक्ता । एवं च ज्ञानोत्तरकालं प्रारब्धकर्मभोगाख्यार्थक्रियोपयोगिनी देहपरम्परा कथं केवलाविद्यालेशमात्रेण स्यात् । सूत्रविरुद्धत्वात् त्वदुक्तिविरुद्धत्वाच्च । ‘इन्द्रो मायाभि’रिति श्रुत्युदाहरणं च प्रकृतासङ्गतम् । इन्द्रस्य बहुरूपत्वेऽपि ज्ञानिनो बहुरूपत्वस्यात्राकथनात् । प्रयोजनं चोत्तरेण सङ्गतिसूचनमित्यत्र उत्तरेण=उपरि वक्ष्यमाणयोग्यतातारतम्यनिरूपणस्य प्रकृतोपयोगाख्यसङ्गतिसूचनमित्यर्थः । समान एवं चाभेदादित्यधिकरणतात्पर्यमित्यत्र समाने स्वयोग्यतासमाने गुणराशौ उपासना=त्रिविक्रमत्वादिगुणानाम् एवमुपास्यमानगुणवदपूर्वत्वेऽपि योग्यताभावान् न तेषामुपासना । किन्तु नित्यविक्रान्तावभेदान्नित्यविक्रान्त्यादिषु अन्तर्भावादुपासनेति सूत्रार्थः । ततस्तस्य कर्तव्यतासमर्थनेत्यत्र ‘‘विद्यैव तु निर्धारणादि’’त्यधिकरणस्य मोक्षहेतुभूता विद्या न कर्मादि । अतः विद्यापदोदितापरोक्षज्ञानसिद्ध्यर्थं मनननिदिध्यासनाख्या उपासना कर्तव्येति भावेन ततस्तस्य कर्तव्यता समर्थितेत्युक्तम् । अत एवात्यायाससाध्योपासने रुच्युत्पादनाय चतुर्थपादे वक्तव्यस्यापि विद्याविचारस्यात्र निरूपणमिति ज्ञेयम् ॥ ३३२९ ॥

यथायथेत्यादिनेत्यत्र ‘‘यथायथाधिकारो विशिष्यते तथातथा मुक्तावानन्दोऽपि विशिष्यते इति व्याख्यातमित्यर्थः । अधिकारविशेषस्य कारणत्वानभिधानादित्यत्राधिकार विशेषेणानन्दविशेषो भवतीति स्पष्टं कार्यकारणभावानिरूपणादित्यर्थः । संसारे विक्षेपवशादित्यत्र विक्षेपो नाम कदाचित् कल्यादिभिर्मनसोऽन्यथीकरणम् । सामान्यतद्भावाभ्यामित्यत्र सामान्यं निर्दोषत्वेन साम्यम् । तद्भावस्तेषामुत्तमेभ्योऽन्येषां भाव उत्तमाधमभावोऽप्यस्ति । दोषाभावसाम्यं चास्ति । अतो न विरोध इति तात्पर्यम् । तत्र दोषाभावादित्येवालम् । नतु साम्यपदमिति शङ्का । एतदेव विवृण्वन्नित्यत्र आभासत्वे हि तत्प्रसादनिबन्धना एवावराणां सर्वेऽपि व्यापाराः । एवं च यमुपजीव्य यो जीवति न तस्मिन् सोऽसूयां करोतीति लोके दर्शनाद्विवृण्वन्नित्युक्तम् । अनेन तेषामवराणां भावादुत्तमाभासतयैव विद्यमानत्वादिति भावस्सूचितः । तेन द्वन्द्वनिर्दिष्टयोरुभयोरविरोधहेतुता दर्शिता ॥ ३३२० ॥

पुंयोगे तु वरुणानीति स्यादित्यत्र पुंयोगे पत्नीत्वेन पुंयोगे । भृगुरग्निसम इति वक्ष्यमाणस्येत्यत्र वक्ष्यमाणस्य ब्रह्मपुत्रा इति वक्ष्यमाणस्येत्यर्थः । परमो हरिरेव त्वित्यत्र लक्ष्म्या अपि परमो ऽधिकारिमण्डलेश्वरात् परमो हरिरेवेत्यर्थः ॥ ३३२१ ॥

तच्च प्रदानशब्दान्तर्गतमेवेत्यत्र प्रदानं नाम न धनदानम् । किंतु विद्यादानमेव । तच्च श्रवणमननादिरूपमिति प्रदानान्तर्गतम् । एवं च प्रदानस्य प्रकृष्टतावधेरन्यस्याभावात् स्वस्मात् स्वस्यैव प्रकृष्टत्वमागतमिति शङ्कार्थः । लिङ्गानि दृश्यन्ते इत्यत्र ऋषभादिभ्यः श्रुतवतोऽपि सत्यकामस्य ‘‘भगवांस्त्वेव मे कामे कामविषये ब्रूया’’दिति गुरुः प्रार्थ्यते । श्रवणसम्पत्तिमताऽपि सत्यकामेन तामुपेक्ष्य गुरुप्रार्थनं गुरुप्रसादस्य प्रबलत्वे एकं लिङ्गम् । ‘‘अत्र हि न किञ्चन वीयाय’’ । अत्र श्रुतवताऽपि त्वया गुरुत्वेन मम प्रार्थने न किञ्चन वीयाय न नष्टमभूदिति स्वप्रार्थने गुरोरनुज्ञादानं द्वितीयं लिङ्गम् । अग्न्यादिभ्यः प्राप्तविद्येनाप्युपकोसलेन पुनरपि गुरोः प्रार्थनं तृतीयं लिङ्गम् । एवं च गुरुप्रसादस्यैव प्रबलत्वे लिङ्गभूयस्त्वात्स एव प्रबलः । यद्यपि श्रुतं मयेति श्रवणमपि तेनानूद्यते । तथापि तदुपेक्ष्य गुरुप्रार्थनात्तदकिञ्चित्करम् । यथा हि सकृद्भुक्तवता तदैव पुनर्भोजनप्रार्थने प्राचीनं भोजनमिति लभ्यते । तथेति शङ्कितुराशयः । अनुक्तिमात्रमित्यत्र ब्रूयादित्येवोच्यते । न तु श्रवणादिकं ब्रूयादिति । अतोऽनुक्तिमात्रमित्यर्थः

॥ ३३२७ ॥

प्रतिषेधवचनेन तत्रापादितोऽयं न्याय इत्यत्र स न वदति चेत्कथञ्चित् प्रार्थनया तस्मादेव श्रोतव्यम् । तदनुज्ञया तत्सदृशगुर्वन्तरं वा स्वीकर्तव्यम् । ततो गुणाधिकगुरुर्वा प्राप्यः । दयादिगुणाधिको न वदतीत्यपि न युक्तियुक्तमिति ज्ञेयम् ॥ ३३२८ ॥

यद्यपि भगवत्प्रसादः प्रागपि समर्थितः । तथाऽपि तदिष्टदेवत्वेनैव । विद्यादेवतात्वेनापि तत्प्रसादोऽपेक्षित इति भावेनोक्तं विष्णुः सर्वेषामविशेषत इति ॥ ३३३४ ॥

**इति श्रीमद्वादिराजपूज्यचरणविरचितायां **

**गुर्वर्थदीपिकायां तृतीयाध्यायस्य तृतीयः पादः ॥**

