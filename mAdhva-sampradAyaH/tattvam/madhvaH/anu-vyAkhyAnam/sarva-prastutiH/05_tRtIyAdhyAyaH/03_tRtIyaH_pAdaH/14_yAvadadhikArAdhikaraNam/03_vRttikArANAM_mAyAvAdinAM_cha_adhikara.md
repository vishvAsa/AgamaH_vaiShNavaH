+++
title = "०३ वृत्तिकाराणां मायावादिनां च अधिकरणव्याख्यानम्"

+++


## न तावता विरोधोऽस्ति निर्दोषत्वात्समस्तशः

**वृत्तिकाराणां मायावादिनां च अधिकरणव्याख्यानम्**

**न तावता विरोधोऽस्ति निर्दोषत्वात्समस्तशः**

### ***सुधा***

चिरन्तनास्तु वृत्तिकाराः सूत्रउद्वयमिदमन्यथा व्याचक्षते । विदुषां किं ज्ञानोदयानन्तरमेव मुक्तिः किंवा नेति संशये पूर्वस्मिन्पक्षे सतीदमुच्यते । आधिकारिकाणां परमेश्वरदत्ताधिकारे वर्तमानानां विदुषामपि देवादीनां यावदधिकारं संसारेऽवस्थितिः । न तदैव मुक्तिः । तथा श्रुत्यादिषु दर्शनात् । सत्यामपि साधनसम्पत्तौ यदि न मोक्षस्तदा न तेषां कदाऽपि मोक्षः स्यादित्याशङ्कापरिहाराय द्वितीयं सूत्रम् । ब्रह्मविदां न मोक्षाभावरूपो विरोधः । कुतः । सामान्यतद्भावाभ्यां सामान्यविभावाभ्याम् । यद्यपि क्षीयन्ते चास्य कर्माणीति सामान्यतः सर्वकर्मणां ज्ञानेन क्षयोऽभिहितस्तथापि तस्य तावदेव चिरमिति विवचनात्प्रारब्धकर्मणामवशेषो गम्यते । एतदुक्तं भवति । अप्रारब्धानि कर्माणि निवर्तन्ते । प्रारब्धस्य तु भोगेनैव क्षयः । अतस्तत्फलभूतेऽधिकारे स्थित्वा तत्क्षये प्रव्रजन्त इति ।

मायावादिनस्तु प्रथमसूत्रस्यैवायं समस्तोऽर्थ इति वर्णयन्तोऽक्षरधियामित्येतदधिकरणान्तरं व्याचक्षते ।

### ***वाक्यार्थचन्द्रिका***

प्रथमसूत्रस्यैवेति । यावदधिकारमिति प्रथमसूत्रस्यैवेत्यर्थः ॥ अयं समस्त इति । चिरन्तनवृत्तिकाराणां पक्षे सूत्रद्वयार्थ इत्यर्थः । निर्गुणविद्या मोक्षसाधनं न वेति संशये न तस्या अपवर्गः फलं भवितुमर्हति । श्रुतिस्मृतीतिहासपुराणेषु विदुषामप्यपान्तरतमःप्रभृतीनां तत्तद्देहपरिग्रहत्यागौ तावच्छयेते । न च तदपवर्गफलत्वे उपपद्येते । मुक्तेरपुनरावृत्तिलक्षणत्वेनापवृक्तस्य देहपरिग्रहत्यागयोरनुपपत्तेः । न च तस्य तावदेव चिरं यावन्न विमोक्ष्येऽथ सम्पत्स्यत इति श्रुतेर्विदुषो देहपातावधि प्रतीक्षावद्वसिष्ठादीनामपि प्रारब्धकर्मफलोपभोगप्रतीक्षा सम्भवतीति वाच्यम् । येन हि कर्मणा वसिष्ठादीनामारब्धं शरीरं तत्प्रतीक्षा स्यात् । तथा च न शरीरान्तरं ते गृह्णीयुः । तस्मादर्थवादत्वान्नापवर्गो विद्याफलमिति प्राप्ते ब्रूमः । पौर्वापर्यालोचनेन भूयसीनां श्रुतीनामत्रैव तात्पर्यावधारणात् । तात्पर्यविषयीभूतस्य चान्यथयितुमशक्यत्वात् । निर्गुणविद्यायामपवर्गलक्षणफलश्रवणस्य स्तुतिमात्रत्वानुपपत्त्वा निर्गुणविद्याया मोक्षफलकत्वमेव । न च विदुषामप्यपान्तरतमःप्रभृतीनां तत्तद्देहसञ्चारेण सत्यामपि ब्रह्मविद्यायामनिर्मोक्षान्न ब्रह्मविद्याया मोक्षहेतुत्वमिति वाच्यम् । यथा वर्तमाना ब्रह्मविद आरब्धभोगक्षये कैवल्यमनुभवन्ति तस्य तावदेव चिरं यावन्न विमोक्ष्य इति श्रुतेरेवमपान्तरतमःप्रभृतयोऽपीश्वराः परमेश्वरेण तेषु तेष्वधिकारेषु नियुक्ताः सन्तः सत्यपि सम्यग्दर्शने कैवल्यहेतावक्षीणकर्मणो यावदधिकारमवतिष्ठन्ते तदवसानेऽपव्रज्यन्त इत्यङ्गीकारात् । यदि ह्युपयुक्ते सकृत्प्रवृत्ते कर्मणि कर्मान्तरं देहान्तरारम्भकारणमाविर्भवेत् । ततोऽन्यदप्यदग्धबीजं कर्मान्तरं तद्वदेव प्रसज्यत इति ब्रह्मज्ञानस्य मोक्षाहेतुत्वमिति चेन्न । ज्ञानात्कर्मबीजदाहस्य ‘भिद्यते हृदयग्रन्थिश्छिद्यन्ते सर्वसंशया; । क्षीयन्ते चास्य कर्माणि तस्मिन्दृष्टे परावरे’, ‘यथैधांसि समिद्धोऽर्ग्निभस्मसात्कुरुतेऽर्जन । ज्ञानाग्निः सर्वकर्माणि भस्मसात्कुरुते तथे’ति श्रुतिस्मृतिसिद्धत्वादिति सूत्रद्वयप्रमेयं प्रथमसूत्रार्थतया वर्णयन्तीत्यर्थः । तर्ह्यक्षरधियामित्युत्तरसूत्रवैयर्थ्यम् । तद्वक्तव्यस्याप्यनेनैवोक्तत्वादित्यतोऽधिकरणान्तरत्वान्न तदिति भावेनोक्तमक्षरधियामित्यधिकरणान्तरं व्याचक्षत इतीति ।

### ***परिमल ***

पूर्वस्मिन्निति । ज्ञानोदयानन्तरमेव मुक्तिरिति पूर्वपक्षे इत्यर्थः ॥

### ***यादुपत्यम्***

प्रतज्ञसूत्रस्यैवायमिति । एवमपान्तरतरतमप्रभृतयोऽपीश्वराः परमेश्वरेण तेषु तेष्वधिकारेषु नियुक्ताः सन्तः सत्यपि सम्यग्दर्शने कैवल्यहेतावक्षीणकर्माणो यावदधिकारमवतिष्ठन्ते तदवसाने चापव्रज्यन्ते । तस्य तावदेव चिरमिति श्रुतेरित्युक्त्वा यदि ह्युपयुक्ते सकृत्प्रवत्ते कर्मणि कर्मान्तरं देहान्तरारम्भकारणमाविर्भवेत्ततोऽन्यदप्यदग्धबीजं कर्मान्तरं तद्वदेव प्रसज्यतेति ब्रह्मविद्यायाः पाक्षिकां मोक्षहेतुत्वमहेतुत्वं वा स्यादित्याशङ्क्य न त्वियमाशङ्का युक्ता । ज्ञानात्कर्मबीजदाहस्य श्रुतिस्मृतिप्रसिद्धत्वादित्यादिना प्रथमसूत्रव्याख्यावसर एव परिहारस्योक्तत्वादित्यर्थः ॥ अधिकरणान्तरमिति । तच्च प्रकृतानुपयोगान्न प्रदर्शितम् । अस्माभिरपि ग्रन्थगौरवभयान्न लिखितम् ।

### ***श्रीनिवासतीर्थीया***

ॐ यावदधिकारमवस्थितिराधिकारिकाणाम् ॐ ॥ सामान्यविभावाभ्यामिति । सामान्यविवचनयोः सद्भावादित्यर्थः । तदेव दर्शयति यद्यपीत्यादिना ।

### ***वाक्यार्थरत्नमाला***

चिरन्तनेति । चिरन्तनवृत्तिकारैर्यः सूत्रद्वयस्यार्थ उक्तः समस्तोऽपीति योज्यमित्याशयेनाह । नापवर्गः फलं भवितुमर्हति । निर्गुणविद्यायामपवर्गलक्षणं फलं श्रूयमाणं न स्तुतिमात्रपरतया व्याख्यातुमुचितमिति भामतीस्थपूर्वोत्तरपक्षीयप्रतिज्ञानुसारेण संशयमाह । निर्गुणविद्या मोक्षसाधनं न वेति संशय इति । निर्गुणविद्याया नापवर्ग इत्यादि भामत्यनुसारेण पूर्वपक्षसिद्धान्तौ दर्शयति । न च तस्या इत्यादिना । तत्राधिकानुवादेऽपि उपयोगितया अल्पानुवाद इति ज्ञेयम् । अत्र तत्तद्देहपरिग्रहपरित्यागौ तावदिति पाठः । तथैव भामतीवाक्यात् । अनुपदमेव परिग्रहत्यागयोरित्युक्तेश्चेति ज्ञेयम् । अन्यथयितुमशक्यत्वादिति पाठः । यथा च वर्तमाना ब्रह्मविद इत्यादिना शाङ्करभाष्योक्तं समाधिमाह । यथा वर्तमाना इति । यदि ह्युपयुक्ते सकृत्प्रकृते कर्मणीत्याद्युत्तरभाष्यानुसारेण यदि हीति शङ्काज्ञानात्कर्मबीजदाहस्येत्यादिग्रन्थानुसारेण समाधिरभिहितो ज्ञानात्कर्मबीजदाहस्येत्यादि । शङ्काग्रन्थे ततोऽन्यदप्यदग्धबीजमिति पाठः । तथैव परभाष्याद्युक्तेश्च । अन्यदग्धेति तु लेखकप्रमादात् ।

