+++
title = "०१ उपासनाऽपि यथाशक्ति कर्तव्या"

+++


## ॐ उपसंहारोऽर्थाभेदाद्विधिवत्समाने च ॐ

**॥ अथ उपसंहाराधिकरणम् ॥**

**उपासनाऽपि यथाशक्ति कर्तव्या**

**ॐ उपसंहारोऽर्थाभेदाद्विधिवत्समाने च ॐ**

### **सुधा**

॥ ॐ उपसंहारोऽर्थाभेदाद्विधिवत्समाने च ॐ ॥ अत्र सर्ववेदोक्तान्गुणान्दोषाभावांश्चोपसंहृत्यैव परमात्मोपास्य इत्युक्तम् । इहापि सर्वशब्दो नासङ्कुचितवृत्तिरुक्तन्यायादित्याशयवांस्तात्पर्यमाह कृत्वेति ।

## **अनुव्याख्यानम्**

***ॐ उपसंहारोऽर्थाभेदाद्विधिवत्समाने च ॐ ॥***

***कृत्वाऽथ कुर्वन्नपि वा निदिध्यासनमाचरेत् ॥ ३३२ ॥***

श्रवणं मननं तथेति वर्तते । यथाऽत्मशक्त्यैवेति च । अनेन ‘प्राप्तेश्च समञ्जसमि’त्यादीनां सूत्राणामपि तात्पर्यमुक्तं वेदितव्यम् । तथा ‘तन्निर्धारणार्थनियम’ इत्यादीनां, प्रथमाधिकरणव्याख्यानेनेति ॥ ३३२ ॥

### **वाक्यार्थचन्द्रिका**

॥ ॐ उपसंहारोऽर्थाभेदाद्विधिवत्समाने च ॐ ॥ उक्तन्यायादिति । सर्ववेदान्तेत्याद्यसूत्रस्थसर्वशब्दस्य सङ्कुचितार्थत्वसाधकतयोक्तन्यायादित्यर्थः ॥ वर्तते इति । अनुवर्तत इत्यर्थः । इति चेत्यतःपरं वर्तत इति पूरणीयम् । ननु निदिध्यासनमाचरेदित्येतावतैतदधिकरणार्थोक्तेर्यथाऽत्मशक्त्यैवेत्यस्यानुवृत्तिः कुतो व्याख्यायत इत्यत आह अनेनति । यथाऽऽत्मशक्त्यैवेत्यस्यानुवर्तनेनेत्यर्थः । आदिपदेन सर्वाभेदादन्यत्रेमे आनन्दादयः प्रधानस्येतरे त्वर्थसामान्यादित्यादिसूत्राणां परिग्रहः । तेष्वपि तत्तद्योग्यतानुसारेणोपासनाविस्योक्तत्वादिति भावः ॥ प्रथमाधिकरणेति । सर्ववेदान्तप्रत्ययमिति प्रथमाधिकरणेत्यर्थः । आदिपदेन प्रदानवदेवेत्यादीनां परिग्रहः । तत्र ‘असंशयेन तत्त्वस्य निर्णये ब्रह्मदर्शनमि’त्यनेन तन्निर्धारणार्थसूत्रस्य ‘मतिश्रुतिध्यानकालविशेषं गुरुरुत्तमः । वेत्ति तस्योक्तमार्गेण कुर्वतः स्याद्धि दर्शनमि’त्यनेन प्रदानवदेवेत्यस्य ‘श्रवणं दृष्टतत्त्वस्य मननं ध्यानमेव च । विशेषानन्दसम्प्राप्त्ये’त्यनेन यावदधिकारसूत्रस्य ‘ब्रह्मासरस्वतीवीन्द्ररुद्राश्च तत्स्त्रिय इत्यादिनेयदामननादित्यस्य ‘निर्दोषत्वं रमायाश्च तदनन्तरता तथे’त्यादिना कामादितरत्रेत्यादिसूत्राणां तात्पर्यमुक्तं वेदितव्यमित्यर्थः ॥ ३३२ ॥

### **परिमल **

उपसंहारोऽर्थाभेदात् ॥ उक्तन्यायादिति । ‘तत्राखिलस्य विज्ञप्तिः सम्यग्ब्रह्मण एव ही’त्यादिग्रन्थेन सर्वपरिज्ञानोक्तन्यायादित्यर्थः । इत्यादीनामिति । मन्दमध्योत्तमाधिकारिभेदेनाल्पानल्पाल्पतमगुणोपसंहारव्यवस्थापराणां प्राप्तेश्च समञ्चसं सर्वाभेदादन्यत्रेमे इत्येवमादीनामनेकेषां तात्पर्यमुक्तमित्यर्थः । अधिकरणशरीराणि तु न्यायमुक्तावल्यां संक्षेपभाष्यव्याख्याने च व्यक्तानि ॥ तन्निर्धारणार्थनियम इत्यादीनामिति । ‘असंशयेन तत्त्वस्य निर्णये ब्रह्मदर्शनमि’त्यनेन तन्निर्धारणेति सूत्रतात्पर्यमुक्तम् । आदिपदगृहीतानां प्रदानवदेवेत्येवमादीनां गुरुनियमोक्तिपराणां तात्पर्यं तु मतिश्रुतिध्यानकालविशेषं गुरुरुत्तम इत्यादिनोक्तम् । कामादितरत्र तत्र चेति सूत्रतात्पर्यं निर्दोषत्वं रमाया इत्यनेनोक्तम् । इयदामननादित्यादितात्पर्यं तु ‘ब्रह्मा सरस्वतीत्यादि नोक्तमि’त्यादि ध्येयम्

॥ ३३२ ॥

### **यादुपत्यम्**

ॐ उपसंहारोऽर्थाभेदाद्विधिवत्समाने च ॐ ॥ यथाऽऽत्मशक्त्यैवेति । अत्र यथाऽऽत्मशक्त्यैव निदिध्यासनमाचरेदित्येतावतैव वक्तव्ये यदधिकमुच्यते तच्छ्रवणमननयोरङ्गयोरनुष्ठानानान्तरमङ्गिनो ध्यानस्यानुष्ठानं युक्तम् । ततश्चास्याधिकरणस्य पूर्वाधिकरणेन कार्यकारणभावलक्षणासङ्गतिरिति ज्ञापनार्थम् ॥ अनेन प्राप्तेश्चेति । सर्वाभेदादन्यत्रेमे । आनन्दादयः प्रधानस्येतरे त्वर्थसामान्यादित्यादिसूत्रेषु तत्तद्योग्यतानुसारेणोपासनाविस्योक्तत्वादिह यथात्मशक्त्यैव निदिध्यासनमाचरेदित्युक्त्या तेषां तात्पर्यमुक्तं भवतीति भावः ॥ प्रथमाधिकरणेति । सर्ववेदान्तप्रत्ययमित्यधिकरणव्याख्यानेनेत्यर्थः । तन्निर्धारणेत्यत्र तत्त्वनिश्चयो वेदार्थनियमश्च ब्रह्मदृष्टेः पृथगेवेति श्रवणमननयोर्यद्ब्रह्मदर्शनापेक्षया पृथक्फलमुक्तं तच्च प्रथमाधिकरणे ‘असंशयेन तत्त्वस्य निर्णये ब्रह्मदर्शनमि’त्यत्रोक्तम् । इत्यादीनामित्यनेन प्रदानवदेवेत्यादीनां ग्रहणम् । तथा हि । प्रदानवदेव हि तदुक्तमिति सूत्रार्थो ‘मतिश्रुतिध्यनकालविशेषं गुरुरुत्तमः । वेत्ति तस्योक्तिमार्गेण कुर्वतः स्याद्धि दर्शनमि’त्यनेनोक्तेः । तथा यावदधिकारमवस्थितिराधिकारिणामित्यत्र यथा यथाऽधिकारो विशिष्यते एवं मुक्तावानन्दो विशिष्यत इति यदुक्तं तत् ‘श्रवणं दृष्टतत्त्वस्य मननं ध्यानमेव च । विशेषानन्दसम्प्राप्त्ये’त्यनेनोक्तम् । तथेयदाममनादित्यत्र यत्तारतम्यमुक्तं तदपि ‘ब्रह्मासरस्वतीवीन्द्ररुद्राश्च तत्त्रिय’ इत्यादिनोक्तं तथा कामादितरत्र चायतनादिभ्य इत्यत्र यद्रमाया निर्दोषत्वमुक्तं तदपि ‘निर्दोषत्वं रमायाश्च तदनन्तरता तथे’त्यनेनोक्तमिति ज्ञातव्यम् । एतेषां सूत्राणामत्रैवं तात्पर्यकथनेन व्याख्यातत्त्वेऽपि पुनरग्रेतनं व्याख्यानं प्रपञ्चार्थमित्यवधेयम् ॥ ३३२ ॥

### **श्रीनिवासतीर्थीया**

ॐ उपसंहारोऽर्थभेदाद्विधिवत्समाने च ॐ ॥ उक्तन्यायादिति । ‘तत्राखिलस्य विज्ञप्तिः सम्यग्ब्रह्मण एव हि । तदन्येषां यथायोग्यमखिलज्ञप्तिरिष्यते’ इत्युक्तन्यायादित्यर्थः ॥ इति वर्तत इति । अत्र यथाशब्दोऽधिकरणान्तरव्याख्यानसमुच्चये । यथात्मशक्त्याऽऽत्मशक्त्यैवेति पदोपर्येवातिभारः ॥ ३३२ ॥

### **वाक्यार्थरत्नमाला**

ॐ उपसंहारोऽर्थाभेदाद्विधिवत्समाने च ॐ ॥ उक्तन्यायादितीति ॥ तत्राखिलस्य विज्ञाप्तिरित्यादिनोक्तसर्वेषां सर्वविद्याधिकाराभावरूपन्यायादित्यर्थः ॥

**॥ इति उपसंहाराधिकरणम् ॥**

