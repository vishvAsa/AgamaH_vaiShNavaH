+++
title = "०८ वैशेषिकपातञ्जलनैयायिका अपि अनुपपन्नभाषिणः"

+++


## कणादयोगाक्षपादा अपि

**वैशेषिकपातञ्जलनैयायिका अपि अनुपपन्नभाषिणः**

**कणादयोगाक्षपादा अपि**

### **सुधा**

वैशेषिकाद्युक्तं मोक्षसाधनं निराकरोति कणादेति ।

## **अनुव्याख्यानम्**

***कणादयोगाक्षपादा अपि ......***

योगशब्देन योगानुशासनस्य प्रणेता पतञ्जलिरुपलक्ष्यते । अनुपपन्नभाषिण इति शेषः । न केवलं साङ्ख्याद्या इत्यपेरर्थः ।

### **वाक्यार्थचन्द्रिका**

समयकर्तृपरपूर्वोत्तरपदसन्दृष्टत्वाच्छास्त्रवाचकोऽपि योगशब्दः शास्त्रकर्तृपर इति भावेनाह योगशब्देनेति ।

### **वाक्यार्थरत्नमाला**

पूर्वोत्तरपदेति । कणादाक्षपादरूपपदद्वयेत्यर्थः ।

------------------------------------------------------------------------

कणादयोगाक्षपादा अपि

**कणादयोगाक्षपादा अपि**

### **सुधा**

नन्वेते त्रयोऽपीश्वरप्रसादसाध्यां मुक्तिं ब्रुवते ॥ तथा हि वैशेषिकेण यद्यपि द्रव्यादिपदार्थानां साधर्म्यवैधर्म्यतत्त्वज्ञानं निःश्रेयसहेतुरित्युक्तम् । तथाऽपि न साक्षात् । किन्तु धर्मद्वारैव । अन्यथा यतोऽभ्युदयनिःश्रेयससिद्धिः स धर्म इति सूत्रविरोधात् । न च धर्मोऽपि साक्षान्मोक्षहेतुः । अपि त्वीश्वरप्रसादसहकृत एव । यथोक्तम् । तच्चेश्वरचोदनाभिव्यक्ताद्धर्मादेवेति । स्पष्टं च ‘तुष्टेर्मोचयतो बद्धा न तुष्टेर्बध्नतः पुनः । कारागारमिदं विश्वं यस्य वन्दे तमीश्वरमि’ति ।

### **वाक्यार्थचन्द्रिका**

साधर्म्यवैधर्म्येति । अनुवृत्तो धर्मः साधर्म्यं व्यावृत्तधर्मस्तु वैधर्म्यं ताभ्यां तत्त्वज्ञानमिति विग्रहः । द्रव्यादीनां पदार्थत्वादिनाऽनुवृत्तधर्मेण ज्ञातानां व्यावृत्तधर्मेण द्रव्यत्वादिना ज्ञानं प्रथिव्यादीनां च द्रव्यत्वादिनाऽनुवृत्तधर्मेण ज्ञातानां पृथिवीत्वादिना व्यावृत्तधर्मेण ज्ञानमेव साधर्म्यवैधर्म्याभ्यां द्रव्यादीनां तत्त्वज्ञानं तदेव च निःश्रेयसहेतुरिति वैशेषिकैरुक्तमित्यर्थः । द्रव्यगुणकर्मसामान्यविसमवायानां पदार्थानां साधर्म्यवैधर्म्याभ्यां तत्त्वज्ञानं निःश्रेयसहेतुरिति प्रशस्तपादभाष्यकृद्वचनादिति भावः । ननु भाष्यकृदुक्तं तत्त्वज्ञानस्य निःश्रेयसहेतुत्वं यथाश्रुतमेव विवक्षितमस्तु किं परम्पराकल्पनयेत्यतो धर्मस्य निःश्रेयसहेतुताया यतोऽभ्युदयनिःश्रेयससिद्धिः स धर्म इति वैशेषिकद्वितीयसूत्रेऽभिधानाद्भाष्यकारीयस्य निःश्रेयसं प्रति तत्त्वज्ञानहेतुतावचनस्य साक्षात्तदभिप्रायकत्वे तत्सूत्रविरोधापत्त्या तदनुरोधेन भाष्यकृतद्वचनस्य धर्मद्वारैव तत्त्वज्ञानस्य निःश्रेयसहेतुत्वाभिप्रायकत्वसिद्धेरित्याह अन्यथेति ॥

यतोऽभ्युदयेति । यद्यपि किरणावलीकारेण तत्त्वज्ञानस्य दृष्टे मिथ्याज्ञानध्वंसरूपे व्यापारे सम्भवति नादृष्टस्य तद्व्यापारत्वकल्पनमुचितम् । तथा च यतोऽभ्युदयसिद्धिस्तत्त्वज्ञानसिद्धिरभ्युदयोऽत्र तत्त्वज्ञानमिति वर्धमानोक्तेः स धर्म इत्येव लक्षणं पारम्पर्येण निःश्रेयसेऽप्यस्य तत्प्रागभावव्याप्यप्रागभावप्रतियोगित्वरूपं हेतुत्वमस्तीति दर्शयितुमेवात्र निःश्रेयसग्रहणमितीदं सूत्रमन्यथाव्याख्यातमिति नास्योक्तार्थव्यवस्थापकतयोदाहरणं युक्तमित्याभाति । तथाऽप्यभ्युदयस्तत्त्वज्ञानं निःश्रेयसमात्यन्तिकी दुःखनिवृत्तिस्तदुभयं यतः स धर्मोऽभ्युदयनिःश्रयसेत्यत्राभ्युदयद्वारकं निःश्रेयसमिति मध्यमपदलोपी समासः पञ्चमीतत्पुरुषो वा । ततश्च धर्मात्तत्त्वज्ञानं तस्य चाशुतरविनाशितया व्यापारभूतो धर्मस्तत्त्वज्ञानसाध्यस्तेन च मोक्ष इत्येवं तत्त्वज्ञानामेक्षौ यतो भवतः स धर्म इत्येतत्सूत्रस्य चिरन्तनव्याख्यानमपेक्ष्यात्रोदाहरणमित्यवधेयम् ।

नन्वेवं तत्त्वज्ञानस्य धर्मद्वारा निःश्रेयसहेतुत्वसिद्धावपि न भवदभिमतार्थसिद्धिस्तत्त्वज्ञानजन्यधर्मेणैव मोक्षसिद्धौ तदर्थतया प्रसादस्यानपेक्षणेन मोक्षस्येश्वरप्रसादसाध्यत्वासिद्धेरित्यतस्तच्चेश्वरचोदनाभिव्यक्ताद्धर्मादेवेत्युत्तरभाष्ये ईश्वरप्रसादसहकृतधर्मस्यैव निःश्रेयसहेतुत्वावगत्या केवलधर्मस्यैव निःश्रेयसहेतुत्वे तद्विरोधेनेश्वरप्रसादसहकृतधर्मस्यैव निःश्रेयसहेतुत्वसिद्धेरभिमतसिद्धिरित्याह न च धर्मोऽपीति । साक्षात्केवल इत्यर्थः ॥ तच्चेश्वरेति । तत्त्वज्ञानं निःश्रेयसं चेश्वरस्य चोदनोपदेशो वेद इति यावत् । तेनाभिव्यक्तात्प्रतिपादिताद्धर्मादेवेत्यर्थः । अत्र धर्मोपदेष्टृत्वकथनादर्थतः प्रसादस्य लाभ इति द्रष्टव्यम् ।

ननु भाष्यकारीयं तत्त्वज्ञानस्य निःश्रेयसहेतुत्ववचनं न धर्मद्वारा तत्साधनत्वपरतया व्याख्यातव्यम् । साक्षात्तत्साधनाभिप्रायकत्वेऽप्यविरोधात् । न चैवम् । यतोऽभ्युदयनिःश्रेयससिद्धिः स धर्म इति वैशेषिकद्वितीयसूत्रविरोधः स्यादिति वाच्यम् । तत्र सामान्यतो धर्मस्य निःश्रेयसहेतुत्वमभिधाय तत्कथमित्यपेक्षायां प्रवृत्ते धर्मविप्रसूताद्द्रव्यगुणकर्मसामान्यविसमवायानां पदार्थानां साधर्म्यवैधर्म्याभ्यां तत्त्वज्ञानान्निःश्रेयसमिति धर्मविप्रसूतादिति तत्त्वज्ञानविणान् निवृत्तिलक्षणधर्मेण तत्त्वज्ञानं तेन निःश्रेयसमिति तत्त्वज्ञानद्वारा धर्मस्य निःश्रेयसहेतुत्वप्रतिपादनात्तदनुसारेण द्वितीयसूत्रेऽपि तथैव धर्मस्य निःश्रेयसहेतुत्वाभिधायकत्वसिद्ध्या तद्विरोधाभावात् । आशुतरविनाशित्वेऽप्यात्मतत्त्वज्ञानस्य संसारवृत्तशालामूलस्तम्भायमानात्मविषयकमिथ्याज्ञाननिवर्तकतया तदितरपदार्थतत्त्वज्ञानस्य चात्मतत्त्वज्ञानसाधनतया साक्षात्परम्परासाधारणतत्प्रागभावव्याप्यप्रागभावप्रतियोगित्वरूपप्रयोजकत्वरूपस्याहान्या व्यापारत्वेन धर्मकल्पनानवकाशात् । तथा च नोक्तरीत्या तत्त्वज्ञानस्य धर्मद्वारानिःश्रेयसहेतुत्वसिद्धिः ॥

अस्तु वा सा यथाकथञ्चित् । किं तावताऽप्यभ्यर्थ्यते । न च धर्मोऽपि न केवलो मोक्षहेतुः किन्त्वीश्वरप्रसादसहकृत एवेति मुक्तेरीश्वरप्रसादसाध्यत्वसिद्धिरेवं सति स्यादिति वाच्यम् । धर्मस्य केवलस्यैव निःश्रेयसहेतुत्वसम्भवेनेश्वरप्रसादसहकृतत्वस्य नियामकविशेषाभावेनाविवक्षणीयत्वात् । न च तच्चेश्वरचोदनाभिव्यक्तधर्मादेवेत्युत्तरभाष्यवचनमेव तत्र नियामकमित्युक्तमिति वाच्यम् । ईश्वरस्य चोदनोपदेश इति यावत्तेनाभिव्यक्तात्प्रतिपादितान्निवृत्तिलक्षणाद्धर्मादेव तत्त्वज्ञानमुत्पद्यत इति निःश्रेयस हेतुतत्त्वज्ञानस्य निवृत्तिलक्षणधर्मसाध्यत्वमात्रस्य तत्राभिमततया प्रसादसहकृतधर्मस्य निःश्रेयससाधनत्ववर्णनस्य तत्रत्यपूर्वोत्तरवाक्यविरुद्धत्वेनानुचितत्वात् । ततश्च तत्त्वज्ञानस्य मिथ्याज्ञानध्वंसद्वारा मोक्षप्रयोजकत्वस्यैव वैशेषिकाभिमतत्वान्मोक्षार्थं नेश्वरप्रसादस्यापेक्षायामेतद्वाक्योदाहरणं युक्तमित्यत आह स्पष्टं चेति । गुणकिरणावल्यामुदयनोक्तमिति शेषः ।

तद्वाक्यमेव पठति तुष्टेरिति । अत्र तुष्टिरनुरक्तिः । अतुष्टिर्द्वेषः । तदुभयमपि मोचनीयबन्धनीययोरीश्वरविषयमेव । ‘परात्परतरं यान्ति नारायणपरायणाः । न ते तत्र गमिष्यन्ति ये द्विषन्ति जनार्दनमि’ति स्मृतेः । यद्वा मोचनेच्छाबन्धनेच्छे तुष्ट्यतुष्टी ईश्वरस्यैव । तदिच्छाया एकत्वेऽपि तत्तत्फलोपधानात्सिसृक्षासञ्जिहीर्षावदौपाधिको भेदः । सहकारिसमवधानभेदाच्च तस्याः कार्यभेदजनकत्वात् । अत्र बध्नतः पुनरित्यनेन बन्धस्यावृत्त्याऽऽत्ममोक्षानन्तरं बन्ध इत्यर्थे विरोधाद् अतुष्टेः पुनरित्येव योजना । तथा च व्यवच्छेदार्थः पुनःशब्दो नावृत्त्यर्थ इति नोक्तदोषः । यद्वा बध्नतः पुनरित्यनेन बन्धस्य निरन्तरावृत्तिरुच्यते । न मोक्षोत्तरतेति न दोषः । मुक्तिबन्धौ दुःखसन्तत्यन्तोच्छेदतदनुवृत्ती । तयोश्च शरीरावच्छेद्यत्वात् । विश्वपदेन भोगायतनं शरीरमेव कारागारेण रूप्यते । न च तयोः सादृश्यप्रतिपत्त्यर्थं तयोरेव विणमुचितम् । अन्यत्र हि कारागृहे प्रभोरेव तोषातोषाभ्यां मोक्षबन्धनदर्शनात्प्रकृतेऽपीश्वरव्यापारायत्तत्त्वात्तत्साम्याय त्तद्विणस्यैवोचितत्वात् । ‘काराबन्धे निश्चये च बलौ यत्ने पशावपि । तुषारशैलेऽपि पुमान्स्त्रियां भूमि्न प्रसेचके । सुवर्णे कारिकायां च बन्धनागारबन्धयोरि’ति मेदिनीकारकोशात्कारा बन्धनं तदर्थं गृहं कारागृहमिति श्लोकार्थः । अत्र तुष्टिशब्दस्यानुरक्त्यर्थत्वे यद्यप्यस्य श्लोकस्य न प्रकृतोपयोगो दृश्यते । तथाऽपि मोचनेच्छार्थत्वेऽस्त्येव प्रकृतोपयोगः । तदिच्छाया एव प्रसादत्वादित्यवधेयम् ।

### **परिमल** 

साधर्म्यवैधर्म्यतत्त्वज्ञानमिति । द्रव्यत्वादिसाधर्म्येण पृथिवीत्वादिवैधर्म्येण च पदार्थानां तत्त्वज्ञानमित्यर्थः । यद्वा द्रव्यत्वपृथिवीत्वादिसाधर्म्यवैधर्म्यरूपं यत्तत्वं तज्ज्ञानमित्यर्थः ॥ ईश्वरचोदनाभिव्यक्तादिति । ईश्वरेच्छाकृतविधिवाक्यादिरूपवेदबोधितादित्यर्थः । इच्छाप्रसाद इति चानर्थान्तरमिति भावः ॥ स्पष्टं चेति । उदयनवाक्यमित्यर्थः । तुष्टेः प्रसादादित्यर्थः ।

### **यादुपत्यं**

साधर्म्यवैधर्म्येति । अनुवृत्तधर्मः साधर्म्यं व्यावृत्तधर्मो वैधर्म्यं ताभ्यामित्यर्थः । द्रव्यादीनां हि पदार्थत्वादिनाऽनुवृत्तधर्मेण ज्ञातानां द्रव्यत्वादिना व्यावृत्तधर्मण ज्ञानम् । तथा पृथिव्यादीनां द्रव्यत्वेनानुवृत्तधर्मेण ज्ञातानां पृथिवीत्वादिना व्यावृत्तधर्मेण ज्ञानमित्यादिसाधर्म्यवैधर्म्याभ्यां ज्ञानं तेषां तत्त्वज्ञानमिति द्रष्टव्यम् । पदार्थानां सामान्यतो वितश्च ज्ञानं तेषां तत्त्वज्ञानमित्यत्र तात्पर्यम् । सामान्यलक्षणं साधर्म्यं विलक्षणं वैधर्म्यमित्यप्याहुः ॥ यतोऽभ्युदयेति । अभ्युदयस्तत्त्वज्ञानम् । निःश्रेयसमात्यन्तिकी दुःखनिवृत्तिस्तदुभयं यतः स धर्मः । अभ्युदयद्वारकं निःश्रेयसमिति मध्यमपदलोपी समासः पञ्चमीतत्पुरुषो वा । ततश्च धर्मात्तत्त्वज्ञानं तस्य चाशुतरविनाशितया व्यापरभूतो धर्मस्तत्त्वज्ञानसाध्यस्तेन च मोक्ष इत्येवं तत्त्वज्ञानमोक्षौ यतो भवतः स धर्म इति सूत्रार्थः । यद्यप्युदयनेन तत्त्वज्ञानस्य दृष्टे मिथ्याज्ञानध्वंसरूपव्यापारे सम्भवति नादृष्टं तद्व्यापारतया कल्पनीयम् । तथा च यतोऽभ्युदयसिद्धिः स धर्म इत्येव लक्षणम् । पारम्पर्येण निःश्रेयसेऽप्यस्य हेतुत्वं दर्शयितुं निःश्रेयसग्रहणमितीदं सूत्रमन्यथा व्याख्यातम् । तथाऽपि चिरन्तनव्याख्यानमपेक्ष्यात्रोदाहरणमिति ध्येयम् ॥ तच्चेश्वरेति । तत्तत्त्वापरोक्षज्ञानं निःश्रेयसं चेश्वरस्य चोदनोपदेशो वेद इति यावत् । तेनाभिव्यक्तात्प्रतिपादिताद्धर्मादेवेत्यर्थः । अत्र धर्मोपदेशकर्तृतया प्रसादोऽर्थाल्लभ्यत इति द्रष्टव्यम् । अत एवाह स्पष्टं चेति ॥ तुष्टेरित्यादि । अत्रेश्वरे तुष्ट्यतुष्टिशब्दोदितयोः सुखदुःखयोर्वैशेषिकैरनङ्गीकारात्कथमिदमित्याशङ्कापरिहाराय वर्धमानेनायं श्लोको व्याख्यातः । तुष्टिरनुरक्तिरतुष्टिर्द्वेषस्तदुभयमपि भोचनीयबन्धनीययोरीश्वरविषयमेव । ‘‘परात्परतरं यान्ति नारायणपरायणाः । न ते तत्र गमिष्यन्ति ये द्विषन्ति महेश्वर’’मिति स्मृतेः । यद्वा मोचनेच्छाबन्धनेच्छे तुष्ट्यतुष्टी ईश्वरस्यैव । तदिच्छाया एकत्वेऽपि तत्तत्फलोपधानात्सिसृक्षासञ्चिहीर्षयोर् औपाधिको भेदः । सहकारिसमवधानाच्च तस्याः कार्यभेदजनकत्वम् । अत्र बध्नतः पुनरित्यनेन बन्धस्यावृत्त्या मोक्षानन्तरं बन्ध इत्यर्थे विरोधादतुष्टेः पुनरिति योजना । तथा च व्यवच्छेदार्थः पुनःशब्दो नावृत्त्यर्थ इति नोक्तदोषः । यद्वा बध्नतः पुनरित्यनेन बन्धस्य निरन्तरावृत्तिरूच्यते न मोक्षोत्तरतेति नोक्तदोषः । मुक्तिबन्धौ दुःखसन्तत्युच्छेदतदनुवृत्ती । तयोश्च शरीरावच्छेद्यत्वाद्विश्वपदेन भोगायतनं शरीरमेव कारागारेण रूप्यते । ‘कारा बन्धे निश्चये च बलौ यत्ने पशावपि । तुषारशैलेऽपि पुमान् स्त्रियां सूतिप्रसेचके । सुवर्णकारिकायां च बन्धनागारबन्धयोरिति मेदिनीकारकोशात्कारा बन्धनं तदर्थं गृहं कारागृहमि’ति । अत्र यद्यपि तुष्टिशब्दस्याद्यव्याख्यानेऽस्य श्लोकस्य प्रकृतोपयोगो न दृश्यते तथापि द्वितीयव्याख्यानेऽस्ति प्रकृतोपयोगः । मोचकोच्छायाः प्रसादरूपत्वादित्यवधेयम् । ईश्वरप्रणिधानशब्देनेश्वरप्रसादसाधनं ध्यानमभिप्रेतम् । एवमग्रेऽपि यदुपास्तिमित्यत्र यत्प्रसादभूतामुपास्तिमिति व्याख्येयम् । तेन प्रकृतसङ्गतिरिति द्रष्टव्यम् ।

### **वाक्यार्थरत्नमाला**

अनुवृत्तव्यावृत्तरूपा इति साधर्म्यवैधर्म्यपदार्थकथनपरकिरणावल्याद्यनुसृत्याह । पदार्थत्वादिनाऽनुवृत्तेत्यादि । भाष्यकृद्वचनादिति उपलक्षणं चैतत् । धर्मविप्रसूतादिति वक्ष्यमाणवैशेषिकसूत्रकारवचनाच्चेत्यपि ज्ञेयम् । किरणावलीकारेणेति । यद्यपि किरणावल्यां नैवं निकृष्य प्रतिपादितम् । तथापि ‘‘धर्मादेव तत्वज्ञानमुत्पद्यते’’ इत्यादि प्राचीनकिरणावलीग्रन्थं दृष्टद्वारेणोपपत्तावदृष्टकल्पनायोगादित्येतदुत्तरकिरणावलीग्रन्थं तथा अत्राहुः । तत्वज्ञानस्य मिथ्याज्ञानध्वंसो व्यापारोऽदृष्टत्वादि तत्र तत्रत्यवर्धमानादिग्रन्थं च मनसि कृत्वा यतोऽभ्युदयेति सूत्रव्याख्यानरूपतद्यतोऽभ्युदयेति किरणावल्यनुवादोयमित्यदोषः । अन्यथा किरणावल्यां तत्वज्ञानहेतुत्वं धर्मस्य निश्रेयसहेतुत्वं तु परंपरयेत्यस्य प्रतिपादनाद्धर्मस्य मोक्षसाधनत्वाभावमङ्गीकृत्य धर्मस्य मोक्षसाधनत्वाप्रतिपादकतया प्रतीयमानविरोधसूत्रे परिहाराय तदर्थकथनाय प्रवृत्तवाक्येन विवक्षितार्थप्रतिपादनं न कृतं स्यात् । ततोऽवश्यस्थलान्तरस्थं पूरणीयमिति भावेनाधिकं प्रतिपादितम् । उक्तं च वर्धमाने । सूत्रमप्यभ्युदयमात्रसाधकधर्मपरतयैव व्याख्येयमित्यर्थ इति । वर्धमानोक्तेरिति । उक्तसूत्रव्याख्यानविवरणावसर इति शेषः । हेतुत्वमस्तीति प्रयोजकत्वमस्तीत्यर्थः । उक्तस्य नियतपूर्ववृत्तित्वमानरूपप्रयोजकत्वरूपत्वात् । हेतुत्वस्य चानन्यथासिद्धिघटितत्वात् । अत एवोक्तयुक्तेस्तत्र ज्ञानोत्पादनेनैवोपपत्तावित्येतद्य्वाख्यानावसरे वर्धमानादौ प्रयोजकत्वे सम्भवति हेतुत्वाकल्पनात् । नियतपूर्ववृत्तित्वस्य प्रयोजकत्वात् । अन्यथासिद्धिगर्भस्य हेतुत्वादित्युक्तमिति ज्ञेयम् । प्रयोजकत्वमस्तीति पाठस्तु स्वरस एव । चिरन्तनव्याख्यानमिति । एतच्च व्याख्यानम् अभ्युदयद्वारकं निश्रेयसमित्यादिसूत्रोपस्कारोक्तप्रथमपक्षे अभिपे्रतम् । अन्यथाव्याख्याने हि यतोऽभ्युदयेति प्रत्येकसमुदायाभ्यामुभयत्राव्यापकं स्यादिति किरणावल्यां प्रत्याख्यानाय सामान्यतोदितमिति बोध्यम् । वर्धमाने यद्येको धर्मोऽभ्युदयसाधकोऽन्यश्च निश्रेयससाधक इत्यर्थकतया अन्यथाव्याख्यान इत्यस्य व्याख्यातत्वात् । सूत्रोपस्कारेऽपि तदेतद्य्वाख्यानं प्रत्येकसमुदायाभ्यामव्यापकत्वादर्वाचीनैरुपेक्षितमित्यनेन वृत्तिकृतस्त्वित्युक्ताभ्युदयपदस्य सुखपरत्वाश्रयणेन प्रवृत्तपक्षस्येवाभ्युदयपदस्य तत्वज्ञानपरत्वाश्रयणेन प्रवृत्तप्रथमपक्षस्याप्यर्वाचीनैरुपेक्षितत्ववचनात् । अत एव वर्धमानेन च एकस्यैव धर्मस्योभयसाधकतायां नोक्तदोषः । उक्तयुक्तेस्तत्वज्ञानोत्पादनेनैवान्यथोपपत्तौ धर्मस्य निश्रेयसहेतुत्वे मानाभावादिति भाव इति किरणावल्युक्तदूषणसमर्थनं कृतम् । एतेन विशिष्टैतच्चिरन्तनव्याख्यानस्य सूत्रोपस्कारादावप्रतीतेः कथमेतदभिधानमिति परास्तमिति ज्ञातव्यम् ।

तच्चेश्वरचोदनाभिव्यक्तेति । चोदनेति । प्रशस्तपादभाष्योक्तस्य चोदनेत्यर्थानुवादः । नोदनेति पाठस्तु स्वरस एव । तच्चेति सामान्येन तत्वज्ञानस्येव निश्रेयसस्यापि परामर्शोऽभिप्रेत इति सिद्धं कृत्वा किरणावल्यामव्याख्यातमपि तच्चेतिपदं विवक्षितार्थसिद्धये व्याकुर्वन् किरणावल्यनुसारेण भाष्यवाक्यं व्याख्याति । तत्वज्ञानमित्यादिना । अर्थत इति । उक्तं च धर्मं धर्मविप्रसूतादिति सूत्रीयोपस्कारे । धर्मविशेषेश्वरनियोगप्रसादरूप इत्यादीति भावः । भाष्यकारीयमिति । प्रशस्तपादभाष्यकारीयमित्यर्थः। व्याख्यातव्यमिति । तत्वज्ञानमेव निःश्रेयसहेतुरिति यथाश्रुतं परित्यज्य द्वारकल्पनया न व्याकर्त्तव्यमित्यर्थः । द्वितीयसूत्रेति । उक्तरीत्या तस्याभ्युदयपदोक्ततत्वज्ञाननिश्रयसोभयहेतुर्धर्म इत्यर्थप्रतिपादकत्वादिति भावः । सामान्यत इति । साक्षात्परंपरारूपविविवक्षामकृत्वेत्यर्थः । निःश्रेयसमितीत्यनन्तरं चतुर्थसूत्र इति पाठस्तु स्वरस एव । प्रवृत्ते सूत्र इति सम्बन्धः । निःश्रेयसमितीत्येव पाठे इतीत्यस्येत्यत्रेत्यर्थः । द्वितीयसूत्रेति प्रकृततया तत्सूत्रोपर्याकाङ्क्षानिवृत्यर्थं वृत्तिप्रतिपादनेन च तदुत्तरसूत्रत्वेन ज्ञानशब्देन साक्षात्कारविवक्षया प्रवृत्तप्रथमव्याख्यानानुसारेण । तत्वं ज्ञायतेऽनेनेति व्युप्तत्या शास्त्रपरत्वं तत्वज्ञानपदस्याश्रित्य योजनांतरे तु नायमर्थ इति ज्ञातव्यम् । तत्वज्ञानं चात्मसाक्षात्कार इह विवक्षितवतस्ते वासनमिथ्याज्ञानोन्मूलनक्षमत्वादित्यादिसूत्रोपस्कारकिरणावल्याद्युक्तिं तत्रात्मतत्वं ज्ञानेत्यादि पदार्थचन्द्रिकां च मनसि कृत्वाह । आश्रुतरविनाशित्वेऽपीत्यादिप्रयोजकत्वस्येति । तत्कारणसाधारणत्वादिति भावः । धर्मसाध्यत्वमात्रस्येति । यद्यपि धर्मविप्रसूतादित्यतश्चतुर्थसूत्रीयोपस्कारे ईश्वरनियोगः प्रसादरूपो वक्तव्य इत्यभिधाय श्रूयते हीश्वरप्रयोगप्रसादावधिगम्य कणादो महर्षिः शास्त्रं प्रणीतवानितीत्युक्तत्वेन प्रसादस्य तदङ्गीकृततत्वलाभो भवत्येवेति धर्मसाध्यत्वमात्रं न लभ्यत इति वक्तुं शक्यम् । तथापि तत्वज्ञानं चात्मसाक्षात्कार इत्युत्तरानुसारेण तत्वज्ञानपदेन ज्ञप्तिविवक्षापक्षे प्रसादव्याख्यानालाभात् । भाष्यकाराद्युक्तयलाभाच्च धर्मसाध्यत्वमात्रलाभ इत्युक्तमिति ज्ञेयम् । तत्रत्यपूर्वोत्तरेति । तत्रत्ये ये पूर्वोत्तरे पूर्वं तदुत्तरं चेति परस्परापेक्षया पूर्वोत्तरम् । तयोर्यो विरोधस् तद्युतत्वेनेत्यर्थः । उत्तरवाक्यस्य प्रसादसहकृतधर्मस्य निःश्रेयसाधनत्वपरत्वे पूर्ववाक्येन विरोधः। तथा पूर्वस्य तत्वज्ञानं निःश्रेयसहेतुरिति साक्षात्तत्वज्ञानस्य निःश्रेयसहेतुत्वाभिधायकत्वे परंपराश्रयणवृत्योत्तरसूत्रविरोध इत्यर्थः । गुणकिरणावल्यामिति । मङ्गलाचरणश्लोकरूपेणोक्तमित्यर्थः। तद्वर्धमानानुसारेण प्रथमश्लोकं व्याचष्टे । अत्र तुष्टिरनुरक्तिरित्यादिना काराग्रहमिति श्लोकार्थ इत्यन्तेन । अनुरक्तया रूपेण व्याख्यानेन तुष्ट्यादेर्जीवनिष्टतां सूचयति । ईश्वरस्तु तदुभयं प्रति विषय एवेति स्पष्टयति । तदुभयमपीति । मोचनीयबन्धनीययोर्यत्तदुभयं तदपीत्यर्थः । मोचनीयपुरुषस्य याऽनुरक्तिः सेश्वरविषया । बन्धनीयस्य यो द्वेषः सोऽपीश्वरविषय एवेति योजना । जनार्दनमिति स्मृतेरिति पाठमुपाददानेन महेश्वरमिति पाठो वर्धमाने कल्पितः । नारायणपरायण इति नारायणानुरागस्य मोक्षसाधनतामभिधाय तद्वेषस्यैव बन्धसाधनताया वक्तव्यत्वाच्च । तदनुसारेणाख्यातिपाठोऽपि परामर्शमूलको नेति ध्वनितम् । बन्धस्य निरन्तरेति पाठः । बद्धस्येति तु लेखकागतः । मोक्षोत्तरतेति नेति पाठः । मोक्षोन्तरेति तु लेखकागतः । तयोश्चेति । बन्धमोक्षयोश्चेत्यर्थः । रूप्यते उपमीयते । कारागृहमुपमेति यावत् । रूपकालंकार इति टीकायामुक्तेः । विकल्पकृतानुसारेण तद्विचारः कार्यः । न च तयोरिति । विश्वपदोक्तभोगायतनशरीराकारागृहयोरित्यर्थः । अत्र हि शरीरकारागृहयोरुपमया सादृश्यं लब्धं तच्च तदुपपादकधर्मसापेक्षमिति तयोरेव सादृश्यं यथा लभ्यते तथा मोचनावधिकत्वबन्धनाधिकरणत्वाभ्यां विशेषं कार्यम् । न च तथा कृतम् । किन्तु तुष्ट्यतुष्टिभ्यां मोचकत्वं बन्धकत्वरूपेणैश्वरस्यैव विणं कृतम् । तत्त्वनावश्यकमिति भावः । परिहरति । अन्यत्र हीति । अत्रान्यत्र हीति पाठः । अत्रेति तु लेखकागतः । प्रकृतेतीति । शरीररूपकारागृहेऽपीत्यर्थः । ईश्वरेति । मोक्षबन्धयोरिति शेषः । तत्साम्यायेति । प्रभुसाम्यायेत्यर्थः । ईश्वरस्येति शेषः । यथेतरकारागृहे प्रभोस्तुष्ट्यतुष्टिभ्यां मोक्षबन्धौ तथा शरीरेऽपीश्वरतुष्ट्यतुष्टिभ्यां मोक्षबन्धाविति साम्यप्रतिपादनायैश्वरविणस्यैवोचितत्वादित्यर्थः । यद्वा तत्साम्याय प्रसिद्धकारागृहेण शरीरस्य साम्यायेत्यर्थः । तद्विणस्यैवेतीश्वरविणस्यैवेत्यर्थः । अनेन हि यथा कारागृहे प्रभोस्तुष्ट्यतुष्ट्यधीनौ मोक्षबन्धौ । तदधीनमोक्षावधित्वबन्धनाधिकरणत्वेनेति यावत् । तथा शरीरे ईश्वरतुष्ट्यतुष्ट्यधीनमोक्षावधित्वबन्धाधिकरणत्वे इति सादृश्यलाभेनेश्वरविणेनैव सादृश्यलाभादीश्वरविणस्यैवोचितत्वमित्यर्थः ।

