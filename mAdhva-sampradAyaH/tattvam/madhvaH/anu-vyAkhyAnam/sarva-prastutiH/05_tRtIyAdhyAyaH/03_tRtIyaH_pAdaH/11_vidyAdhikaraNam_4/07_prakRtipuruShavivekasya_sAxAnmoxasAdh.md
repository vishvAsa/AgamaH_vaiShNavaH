+++
title = "०७ प्रकृतिपुरुषविवेकस्य साक्षान्मोक्षसाधनत्वोक्तिनिरासः"

+++


## प्रकृतेः पुरुषस्यापि विवेको मुक्तिसाधनम्

**प्रकृतिपुरुषविवेकस्य साक्षान्मोक्षसाधनत्वोक्तिनिरासः**

**प्रकृतेः पुरुषस्यापि विवेको मुक्तिसाधनम्**

### **सुधा**

एवं वेदबाह्यमतानि निराकृत्य वैदिकानि निराकुर्वाणः साङ्ख्योक्तं मोक्षसाधनं तावदनुवदति प्रकृतेरिति ।

## **अनुव्याख्यानम्**

***प्रकृतेः पुरुषस्यापि विवेको मुक्तिसाधनम् ॥***

***इति साङ्ख्याः ...... .......***

प्रकृतेरन्तःकरणादिरूपायाः पुरुषस्य स्वात्मनः विवेकः स्वरूपतो धर्मतश्च भेददर्शनं साङ्ख्याः प्राहुः ॥ दूषयति न चेति ।

***....... ..... न चैतस्मिन्मानम् ......***

एतस्मिंश्चार्थे मानं नास्ति । कथं नास्ति । ‘य एनं वेत्ति पुरुषं प्रकृतिं च गुणैः सह । सर्वथा वर्तमानोऽपि न स भूयोऽभिजायते । क्षेत्रक्षेत्रज्ञयोरेवमन्तरं ज्ञानचक्षुषा । भूतप्रकृतिमोक्षं च ये विदुर्यान्ति ते परमि’त्याद्यागमानां सत्त्वादित्यत उक्तम् ईशाप्रसादत इति ।

***........ ....... ...... ईशाप्रसादतः ॥***

ईशप्रसादेन विना केवलं प्रकृतिपुरुषविवेको मोक्षसाधनमित्यस्मिन्नर्थे मानं नास्तीत्यर्थः । अयमभिसन्धिः । भवत्येव प्रकृतिपुरुषविवेको मोक्षसाधनम् । किन्तु भगवत्प्रसादसाधनत्वेन । प्रकृतिपुरुषविवेके हि पुरुषस्य वैराग्यं सम्पद्यते । विरक्तस्य भक्त्यादिद्वारा भगवत्प्रसाद इति । तदर्थानि चैतानि वाक्यानि । निरीश्वरेण तु साङ्ख्येन साक्षान्मोक्षसाधनत्वं प्रकृतिपुरुषविवेकस्योच्यते । न च तस्मिन्विशेषे प्रमाणमस्तीति ।

नन्वेतानि वाक्यानि प्रकृतिपुरुषविवेकस्य मोक्षसाधनत्वं तावत्प्रतिपादयन्ति । न च पारम्पर्यकल्पने कारणमस्ति । अत एतेषामेव साक्षात्साधनत्वे प्रमाण्यमित्यत आह श्रुतय इति ।

श्रुतयः स्मृतयश्चैव यदेशस्य प्रसादतः ॥

वदन्ति नियमान्मुक्तिं तमृतेऽतः कुतो भवेत् ॥

यस्य प्रसादादित्याद्याः श्रुतयः । अज्ञानां ज्ञानदो विष्णुरित्याद्याश्च स्मृतयः । एवशब्दस्य न प्राकृतपुरुषवाक्यानीत्यर्थः । यदा यस्मात् । नियमात्साधनान्तरव्यवच्छेदेन । नापरेण । स एवैक इति वचनात् । तं प्रसादम् । भवेन्मुक्तिः । बलवद्बाधकसद्भावाद् लाङ्गलेन वयं जीवाम इतिवत् पारम्पर्यपरत्वमेव तेषां वाक्यानां युक्तमिति भावः ॥

### **वाक्यार्थचन्द्रिका**

ननु च गत्यन्तराभावादुदाहृतवचनानामेव तत्र प्रमाणत्वात्कथं प्रमाणाभाव इत्यत आह अयमभिसन्धिरिति । मूल एवशब्दः प्रमाणान्तरव्यवच्छेदार्थ इति शङ्कानिरासाय तत्तात्पर्यमाह एवशब्दस्येति । यदाशब्दस्तु हेत्वर्थे कालार्थे चापि भण्यतेति भागवततात्पर्यं मनसि निधाय आह ॥ यस्मादिति । साधनान्तरव्यवच्छेदस्याश्रौतत्वादिकं परिहरति नापरेणेत्यादि ।

### **परिमल** 

चशब्दः समुच्चय इत्युपेत्याह एतस्मिंश्चार्थ इति । नापरेणेत्याद्या इत्यत्राद्यशब्देन ‘तत्प्रीणनान्मोक्षमाप्नोति सर्वः । यमेवैष वृणुत इत्यादेः सङ्ग्रहः । द्वितीयेन तु ‘बन्धमोक्षौ च पुरुषाद्यस्मात्स हरिरेकराडि’त्यादेर्ग्रहः । नियमादित्यनूद्यार्थमाह साधनान्तरव्यवच्चेदेनेति । अत्रार्थे प्रमाणतया प्रागुक्तश्रुतिस्मृतिशेषौ क्रमादुदाहरति नापरेणेति । तमित्यनुवादः प्रसादमिति व्याख्या । विपरिणामेन मुक्तिपदस्यान्वयमाह भवेन्मुक्तिरिति ॥ बलवद्बाधकेति । नापरेणेत्याद्यन्यव्यवच्छेदरूपबाधकेनेत्यर्थः ॥ साङ्ख्यनिरासः ॥

### **वाक्यार्थरत्नमाला**

अश्रौतत्वादिकं परिहरतीति पाठः ।

