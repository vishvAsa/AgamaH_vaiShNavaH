+++
title = "०३ अस्मन्मते मोक्षस्य ईश्वरप्रसादसाध्यत्वाद् विलम्बोपपत्तिः"

+++


## परप्रसादनेच्छोस्तु विलम्बो नाम युज्यते

**अस्मन्मते मोक्षस्य ईश्वरप्रसादसाध्यत्वाद् विलम्बोपपत्तिः**

**परप्रसादनेच्छोस्तु विलम्बो नाम युज्यते**

### **सुधा**

ननु यथा भवन्मते ज्ञानोदयानन्तरमपि संसारावस्थानं तथाऽस्मन्मतेऽपि किं न स्यादित्यतो वैषम्यमाह परेति ।

## **अनुव्याख्यानम्**

***परप्रसादनेच्छोस्तु विलम्बो नाम युज्यते ।***

***पुमिच्छाधीनता नो चेद्विलम्बः किं कृतो भवेत् ॥***

अनुष्ठितस्वकृत्यस्यापि तेन परप्रसादनेच्छोस्तु फलावाप्तौ विलम्बो नाम युज्यते । लोके तथा दर्शनात् । मोक्षस्य पुरुषान्तरप्रसादाधीनता नो चेदास्थीयते केवलं शून्यज्ञानं बन्धविरोधित्वाद्बन्धं निवर्तयतीत्यङ्गीक्रियते तदा ज्ञानोदयानन्तरं मोक्षस्य विलम्बः किं निबन्धनो भवेत् । प्रतिबन्धकत्वेन कल्प्यमानस्य संवृतिकार्यत्वेन ज्ञानविरोधित्वात् । न हि प्रबोधानन्तरं स्वाप्नबन्धनिवृत्तेर्विलम्बोऽस्ति ।

### **वाक्यार्थचन्द्रिका**

तेनेति । अनुष्ठितेन स्वकृत्येनेत्यर्थः । नन्वसम्भावनाविपरीतभावनारूपामेक्षप्रतिबन्धकनिबन्धन एव मन्मते मोक्षविलम्बो भविष्यतीत्यत आह प्रतिबन्धकत्वेनेति । तथा चासम्भावनादेः संवृत्यकार्यत्वे पश्चादपि तदनिवृत्त्यापत्त्याऽनिर्मोक्षत्वप्रसङ्गेन संवृतिकार्यत्वावश्यम्भावाच्छून्यज्ञानविरोधित्वस्थित्या विरोधित्वाच्छून्यज्ञानस्य संवृतिनिवर्तकत्ववदसम्भावनादिरूपतत्कार्यनिवर्तकत्वान्न तद्बलादपि मोक्षविलम्बः सम्भवतीति भावः । विरोधिनि शून्यज्ञाने विद्यमानेऽपि बन्धनिवृत्तौ विलम्बाभ्युपगमेऽतिप्रसङ्गं चाह न हीति । अन्यथा प्रबोधानन्तरं स्वाप्नबन्धनिवृत्तावपि विलम्बः स्यादिति भावः ।

