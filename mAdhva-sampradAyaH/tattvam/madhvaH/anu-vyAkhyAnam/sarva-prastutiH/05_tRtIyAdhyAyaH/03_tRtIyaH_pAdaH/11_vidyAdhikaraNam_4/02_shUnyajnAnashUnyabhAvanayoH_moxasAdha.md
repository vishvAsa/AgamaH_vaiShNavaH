+++
title = "०२ शून्यज्ञानशून्यभावनयोर् मोक्षसाधनत्वनिरासः"

+++


## शून्यज्ञानशून्यभावनयोर् मोक्षसाधनत्वनिरासः

**शून्यज्ञानशून्यभावनयोर् मोक्षसाधनत्वनिरासः**

**न च शून्यपरिज्ञानाच्छून्यभावनयापि च**

### **सुधा**

अधुना बौद्धाभिमतं मोक्षसाधनं निराकुर्वाणः शून्यवाद्युक्तं तावदपाकरोति न चेति ।

## **अनुव्याख्यानम्**

***न च शून्यपरिज्ञानाच्छून्यभावनयापि च ॥***

***मोक्षः कथं च न भवेत् ...... ........***

शून्यमेव तत्त्वं समस्तं तत्राध्यस्तमिति परिज्ञानात् । तथैव शून्यभावनया शून्यध्यानेन । अपिचावन्योन्यसमुच्चये । मोक्षो न भवेदिति सम्बन्धः । कथं च नेत्यनेनेदमाचष्टे । शून्यपरिज्ञानादिकं मोक्षसाधनमित्यत्र प्रमाणाभावात्तयैव बन्धहानिः स्यादित्युक्तप्रमाणविरोधाच्चेति । यद्वा शून्यपरिज्ञानादिकं किं स्वयमेव मोक्षं साधयति किंवा शून्यप्रसादजननेन । नाद्यः । अचेतनत्वात्पटवत् । न द्वितीयः। शून्यस्य प्रसादगुणानङ्गीकारात् । अन्यथा शून्यत्वव्याघातादिति ।

### **वाक्यार्थचन्द्रिका**

शून्यध्यानेनेति । चतुर्विधशून्यध्यानेनेत्यर्थः । अन्योन्यसमुच्चय इति । इतरेतरयोग इत्यर्थः । शून्यपरिज्ञानशून्यभावनयोरन्योन्यसापेक्षयोरेव मोक्षरूपैककार्यसम्बन्धेन समुच्चयप्रयोजकस्यान्योन्यनिरपेक्षयोरेककार्यसम्बन्धस्य प्रकृतेऽसत्त्वेनान्योन्यसमुच्चयस्य बाधितत्वादिति ज्ञेयम् । इदमित्यनेन परामृष्टमेव दर्शयति शून्यपरिज्ञानादिकमिति । अन्यदपि तत्परामृष्टं दर्शयति यद्वेति । इतीदमनेनाचष्ट इति सम्बन्धः ।

### **परिमल** 

अन्योन्यसमुच्चय इति । द्वयमपि सहितं सदेव मुक्तिहेतुरिति द्योतनाय चापिशब्दावित्यर्थः ॥ इत्युक्तेति । संसारबन्धहानिः समर्थपुरुषान्तरप्रीतिनिबन्धना बन्धहानित्वाद् इति प्रमाणविरोधाच्चेत्यर्थः । कथं च नेत्यस्यार्थान्तरमाह यद्वा शून्येति ।

### **यादुपत्यम्**

अन्योन्यसमुच्चय इति । इतरेतरयोग इत्यर्थः । परस्परसापेक्षत्वेन मोक्षजनकत्वस्यात्र विवक्षितत्वात् । कथञ्चनेत्यस्य प्रकारान्तरेणाभिप्रायमाह यद्वेति ।

### **श्रीनिवासतीर्थीया**

प्रसादगुणेति । इच्छारूपगुणेत्यर्थः ।

### **वाक्यार्थरत्नमाला**

शून्यध्यानस्य चातुर्विध्यं च न्यायमकरन्दटीकायां प्रतिपादितं तदनुसारेणाह ॥ चतुर्विधेति । अन्योन्यसमुच्चयस्य बाधितत्वादिति ज्ञेयमिति ज्ञेयपदयुक्तः पाठः । भावपदं तु लेखकदोषात् । अत एवैतत्समानोत्तरस्थले ज्ञेयमित्येव पदम् ।

