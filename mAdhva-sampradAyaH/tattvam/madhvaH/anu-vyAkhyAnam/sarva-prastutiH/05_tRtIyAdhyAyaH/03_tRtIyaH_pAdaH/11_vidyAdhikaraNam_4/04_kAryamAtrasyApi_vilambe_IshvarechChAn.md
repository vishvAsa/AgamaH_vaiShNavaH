+++
title = "०४ कार्यमात्रस्यापि विलम्बे ईश्वरेच्छानिमित्तम्"

+++


## अन्यत्रापि विलम्बास्तु स्युरीशेच्छानिमित्ततः

**कार्यमात्रस्यापि विलम्बे ईश्वरेच्छानिमित्तम्**

**अन्यत्रापि विलम्बास्तु स्युरीशेच्छानिमित्ततः**

### **सुधा**

परप्रसादानपेक्षेष्वपि कार्येषु विलम्बोऽस्ति । त्रिवृन्मूलाभ्यवहरणादौ कृतेऽपि विरेचनादेर्विलम्बदर्शनात् । तत्कथमुच्यते पुमिच्छाधीनताभावे विलम्बो न भवेदिति । तत्राह अन्यत्रापीति ।

## **अनुव्याख्यानम्**

***अन्यत्रापि विलम्बास्तु स्युरीशेच्छानिमित्ततः ॥***

मोक्षादन्यत्र । एतावता कालेनेदं भवत्वितीशेच्छैव निमित्तं ततः । कुतोऽत्रेश्वरेच्छानिमित्तं कल्प्यत इत्यत आह अन्यथेति ।

***अन्यथा कारणं चेत्स्यात्किं कार्यं नोपजायते ॥***

ईश्वरेच्छाया अकल्पने कारणं स्याच्चेत्त्रिवृन्मूलादनादिमात्रं विरेकादेः कारणं यदि भवेत्तदा तस्य सद्भावात्कार्यं विरेकादिकं कस्मान्नोपजायते । उपजायेतैव । कार्यानुदयेनैव सामग्रीवैकल्यं कल्प्यते । न (चादृष्टवै) च दृष्टस्य वैकल्यमत्रास्तीति परमेश्वरेच्छैव कल्प्या । न च धर्मवैकल्यं कल्पयितुं युक्तम् । उत्तरकालमपि कार्यानुदयप्रसङ्गात् । न हि तन्मध्ये कश्चिद्धर्मोऽनुष्ठीयते । विद्यमान एव प्रागलब्धवृत्तिर्धर्म इति चेत् । केयं वृत्तिर्नाम । किं कार्यकरणमुत सहकारिसाहित्यम् । नाद्यः । करणमेव कुतो नास्तीति विचार्यमाणत्वात् । द्वितीये तदेव सहकारीश्वरेच्छैवोच्यते । औषधस्य शरीराशयव्याप्त्यभावात्कार्यानुदय इति चेन्न । तस्यापीश्वरेच्छामन्तरेणानुपपत्तेरिति ।

### **वाक्यार्थचन्द्रिका**

अभ्यवहरणादाविति । भक्षणादावित्यर्थः । ननु कार्यानुदयेन सामग्रीवैकल्यस्य कल्पनीयत्वसिद्धावपि न तत्रोक्तविधेच्छायाः कल्पनीयता सम्भवति । दृष्टवैकल्यकल्पनयाऽदृष्टवैकल्यकल्पनया वा कार्यानुदयनिर्वाहादित्यतोऽदृष्टवैकल्यस्याकल्पनीयत्वे तावन्निमित्तमाह न चेति । दृष्टसाकल्यस्य प्रमितत्वान्न तद्वैकल्यं कल्पयितुं शक्यम् । अन्यथा प्रमाणबाधप्रसङ्गादिति भावः । माऽस्तु दृष्टवैकल्यात्कार्यानुदयोऽदृष्टवैकल्यात्तु भविष्यतीत्यत आह न च धर्मेति । ननु त्रिवृन्मूलाभ्यवहरणविरेकयोर्मध्य एव धर्मानुष्ठानान्न त्रिवृन्मूलाभ्यवहरणानन्तरं विरेकप्रसङ्गः । तदा धर्मरूपकारणवैकल्यात् । नाप्युत्तरकाले कार्यानुदयप्रसङ्गः । तदा निमित्तभूतधर्मसाद्गुण्यादित्यतो भवेदेतदेवं यदि तन्मध्ये धर्मोऽनुष्ठीयत इति स्यात् । न च तदस्तीत्याह न हीति । धर्मजनकतया सम्प्रतिपन्नक्रियानुष्ठानस्य प्रत्यक्षबाधितत्वान्न मध्ये धर्मानुष्ठानं वक्तुं शक्यमिति भावः ॥ प्रागलब्धवृत्तिरिति । तथा च त्रिवृन्मूलाभ्यवहरणानन्तरं न विरेकप्रसङ्गः नाप्युत्तरकालमपि कार्यानुदयप्रसङ्गः । तस्य लब्धवृत्तित्वेन कार्यकारणत्वसम्भवादिति भावः ॥ करणमेवेति । तत्र च कार्यकरणं नास्तीत्यस्यानुत्तरत्वादिति भावः ॥ तस्यापीति । अन्यथोत्तरत्रापि (शरीराशयेति शरीरस्थानविशेषेत्यर्थः । धातुविशेषेति यावत् ।) व्याप्त्यभावापत्त्या कार्यानुदयप्रसङ्गादिति भावः ।

### **परिमल** 

त्रिवृदिति । औषधविशेषः । न च दृष्टवैकल्यमत्रास्तीत्युक्तमेव शङ्कोत्तराभ्यां व्यनक्ति न च धर्मेति ।

### **यादुपत्यं**

त्रिवृन्मूलेति । रेचनीसंज्ञकौषधिविवाचकः । ‘त्रिपुटा त्रिवृता त्रिवृत् । त्रिभण्डी रेचनी’त्यभिधानात् । धर्मवैकल्यमिति । अदृष्टवैकल्यमित्यर्थः ।

### **श्रीनिवासतीर्थीया**

त्रिवृन्मूलेति । चित्रमूलरूपौषधविस्य संज्ञा कल्प्यत इति । तावल्लोके कल्प्यत इत्यर्थः ॥ दृष्टस्येति । दृष्टसामग्य्रा इत्यर्थः । औषधस्य सानुपानं गृहीतत्वादिति भावः । इच्छैव अदृष्टसामग्रीरूपा । नन्वदृष्टसामग्री ईश्वरेच्छा, कुतः । पुण्यरूपमदृष्टमेव तथास्तु । तथा च तद्वैकल्यमेव कल्प्यत इत्यत आह न चेति । ननूत्तरकाले कार्यं भवत्येव । तदनुकूलादृष्टस्य तदा प्राप्तेरित्यत आह न हीति । तन्मध्ये त्रिवृन्मूलाऽदनानन्तरं विरेकात्पूर्वमित्यर्थः । शरीराशयेति । शरीरस्थानविशेषेत्यर्थः । धातुविशेषेति यावत् ।

### **वाक्यार्थरत्नमाला**

अदृष्टवैकल्यकल्पनयावेति पाठः । ईशेच्छारूपादृष्टातिरिक्तदृष्टान्तवैकल्यकल्पनयेत्यर्थः । तत्र च कार्यकरणं नास्तीत्यस्येति । मूलकोशानुसारिपाठः ।

