+++
title = "१२ कर्मणां फलभोगनाश्यत्वसाधकानुमानभङ्गः"

+++


## भिद्यते हृदयग्रन्थिश्छिद्यन्ते सर्वसंशयाः

**कर्मणां फलभोगनाश्यत्वसाधकानुमानभङ्गः**

**भिद्यते हृदयग्रन्थिश्छिद्यन्ते सर्वसंशयाः**

### **सुधा**

विमतं कर्म फलभोगविनाश्यं कर्मत्वात्सम्प्रतिपन्नकर्मवदित्यनुमानं तु कृतप्रायश्चित्तकर्मण्यनैकान्तिकम् । प्रायश्चित्तं न कर्मक्षयहेतुरित्येतदुत्तरत्र निराकरिष्यामः । अकृतप्रायश्चित्तकर्मत्वं हेतुरिति चेत्किमिदं प्रायश्चित्तं नाम । पापनिवृत्त्यर्थत्वेन विहितो व्रतवि इति चेत् । तर्हि महानुभावानामनुग्रहादिना विनष्टे कर्मणि व्यभिचारः । पापनिवृत्तिहेतुमात्रं प्रायश्चित्तं विवक्षितमिति चेत् । तथाऽपि महदवज्ञादिना विनष्टे पुण्ये व्यभिचारः । क्षयहेत्वन्तररहितकर्मत्वं हेतुरिति चेन्न । ज्ञानस्यैव क्षयहेतोः सत्त्वेनासिद्धेः । ज्ञानं न कर्मक्षयहेतुतया विहितमिति चेत् । तत्किं विधिरेव हेतुत्वं गमयति । तथा सति समाधेरपि कायव्यूहनिर्माणादौ हेतुत्वं न स्यात् । आर्थवादिकं फलमविरुद्धं स्वीक्रियत इति चेत् । समं प्रकृतेऽपि । न ह्यत्र कश्चिद्विरोधोऽस्तीत्युक्तम् । अलौकिकत्वं तूभयत्रापि समानम् ।

### **वाक्यार्थचन्द्रिका**

उत्तरत्रेति । सर्वात्मनेत्येतद्व्याख्यानावसरेऽनेनैव प्रायश्चित्तानां कर्मक्षयहेतुत्वाभावोऽपि परास्तः । तथा सति प्रायश्चित्तविधीनां वैयर्थ्यापत्तेरित्यादिनेति शेषः ॥ अनुग्रहादिना विनष्ट इति । अनुग्रहादेः पापनिवृत्तिहेतुतया विहितव्रतवित्वाभावेनाप्रायश्चित्तत्वादकृतप्रायश्चित्तकर्मत्वस्य तत्र सत्त्वादिति भावः ॥ पापेति । तथा चानुग्रहस्यापि पापनिवृत्तिहेतुत्वरूपप्रायश्चितसद्भावात्तेन विनष्टे कर्मणि कृतप्रायश्चित्तकर्मत्वसद्भावेनोक्तहेत्ववगमनान्नानैकान्त्यमिति भावः ॥ अवज्ञादिनेति । अवज्ञादेः पापनिवृत्तिहेतुत्वाभावेनाप्रायश्चित्तत्वात्तेन विनष्टे कर्मण्यकृतप्रायश्चित्तकर्मत्वसद्भावेऽपि भोगनाश्यत्वाभावादिति भावः ॥ तथा च तत्र भोगातिरिक्तावज्ञानादिरूपक्षयहेत्वन्नररहितकर्मत्वं तत्र नास्तीति हेत्वगमनान्न व्यभिचार इत्यर्थः ॥ मास्तु तर्हि व्यभिचारेणानुमानस्याभासत्वमसिद्ध्या (विणासिध्या) तु स्यादेवेत्याह ज्ञानस्यैवेति ॥ विहितमिति । तथा चक्षयेऽतुत्वेन विहितहेत्वन्तररहितकर्मत्वं हेतुतया विवक्षितमित्यर्थः । सत्यमेतदित्यत आह तथा सतीति । विधेरेव हेतुत्वगमकतायामित्यर्थः ॥ न स्यादिति । हेतुत्वगमकस्य विधेस्तत्राभावाभावादिति भावः । न ब्रूमो वयं विधिरेव हेतुतां गमयतीति येनोक्तानुपपत्तिः स्यात्किन्तु विधिरपीत्येव । तथा च समाधेः कायव्यूहनिर्माणादौ हेतुत्वावगमविध्यभावेन तद्बलाद्धेत्वसिद्धावप्यात्मनो वै शरीराणीत्याद्यर्थवादबलात्तद्धेतुत्वसिद्धिः स्यादेवेति शङ्कते आर्थवादादिकमिति । एवं तर्हि ज्ञानस्य कर्मक्षयहेतुताया विधिबलादसिद्धावपि भिद्यते हृदयग्रन्थिरित्याद्यर्थवादबोधितत्वेन तद्बलात्तद्धेतुत्वसिद्धिः (तद्बलद्विधिः कल्पनीय इत्यर्थः) स्यादेवेति कर्मक्षयहेतुज्ञानसद्भावात्क्षयहेत्वन्तररहितकर्मत्वस्यासिद्धिः स्यादेवेत्याह सममिति । नन्वर्थवादोक्तमपि ज्ञानस्य कर्मक्षयहेतुत्वं न स्वीकर्तुं शक्यं ज्ञानस्य कर्मक्षयहेतुत्वे तदैवाकर्मविनाशापत्त्या जीवन्मुक्त्यभावप्रसङ्गापातादिति युक्त्या प्रागुक्तार्थापत्त्या च विरुद्धत्वादित्यत आह न हीति ॥ उक्तमिति । अप्रारब्धनाशेऽपि प्रारब्धकर्मविनाशाभावान्न जीवन्मुक्त्यभावप्रसङ्गः । अन्यथैवोपपत्तिप्रतिपादनान्नार्थापत्तिविरोधोऽपीत्यनुपदमेवोक्तमित्यर्थः । नन्वर्थापत्त्यादेरविरुद्धत्वेऽपि ज्ञानस्य कर्मक्षयहेतुताया लोकेऽदृष्टत्वादलौकिकत्वमस्त्येवेति तदेव बाधकं भविष्यतीत्याशङ्क्य तथा सति लोकेऽदृष्टत्वात्समाधेरपि कायव्यूहनिर्माणादौ हेतुत्वं न स्यादविशेषादित्याशयेनाह अलौकिकं त्विति ।

### **परिमल** 

उत्तरत्रेति । उत्तरपादे ‘स्यात्काम्यविधिवैयर्थ्यमित्युक्तनियमो भवे’दित्यत्रेति भावः ॥ अनुग्रहादिनेति । नामोच्चारणादिरादिपदार्थः । उक्तं हि षष्ठस्कन्धे । ‘स्तेनः सुरापो मित्रध्रुग्ब्रह्मा गुरुतल्पगः । स्त्रीराजपितृ(गोहन्ताये)हन्तारो ये च पातकिनोऽपरे । सर्वेषामप्यघवतामिदमेव सुनिष्कृतम् । नामव्याहरणं विर्ष्णोर्यतस्तद्विषया मतिरि’ति ॥ हेतुत्वं न स्यादिति । ‘आत्मनो वै शरीराणी’ति प्रागुक्तवाक्ये योगविधेरभावादिति भावः ॥ अर्थवादादिकं फलमिति । आत्मनो वै शरीराणीत्याद्यर्थवादवाक्ये श्रुतं फलमित्यर्थः ॥ समं प्रकृतेऽपीति । भिद्यत इत्यादिप्रागुक्तार्थवादश्रुतमपि फलं स्वीकार्यमेवेत्यर्थः । ननु दृष्टिमात्रेणाखिलकर्मक्षयाङ्गीकारे नाभुक्तं क्षीयते कर्मेत्यादिवाक्यविरोधः स्यादित्यत्राह न ह्यत्रेति । ज्ञानादखिलकर्मक्षय इत्यत्रेत्यर्थः ॥ उक्तमिति । अत एव नाभुक्तं क्षीयते कर्मेत्यादिना इत्यनवकाशंचोद्यमित्यन्तेन ग्रन्थेनोक्तमित्यर्थः । ननु अलौकिकोऽयं ज्ञानादेवाखिलकर्मक्षयाङ्गीकार इत्यत आह अलौकिकत्वं त्विति । कायव्यूहेनाखिलकर्मक्षयस्याप्यलौकिकत्वमेवेत्यर्थः।

### **यादुपत्यम्**

उत्तरत्रेति । ‘स्यात्काम्यविधिवैयर्थ्यमित्युक्तरीत्या भवेदि’त्यर्थः ॥ पापनिवृत्त्यर्थत्वेनेति । ‘प्रायः पापं विजानीयाच्चित्तं तस्य विशोधकमि’ति वचनादिति भावः ॥ आर्थवादिकमिति । आत्मना वै शरीराणि बहूनीत्याद्यर्थवादोक्तमित्यत्रेत्यर्थः ॥ समं प्रकृतेऽपीति । क्षीयन्ते चास्य कर्माणी’त्याद्यर्थवादोक्तमपि ग्राह्यमित्यर्थः । ननु ज्ञानादेवाकर्मक्षये तदैव मुक्तिः स्यादिति युक्तिविरोध इत्यत आह न ह्यत्रेति । अप्रारब्धकर्मणामेव नाशो न प्रारब्धानामित्युक्तत्वादिति भावः । ननु ज्ञानस्य कर्मनाशहेतुत्वं, न लोकप्रसिद्धमतः कथं कल्पनीयमित्यत आह अलौकिकत्वमिति । समाधेः कायव्यूहनिर्माणादिहेतुत्वमपि न लोकप्रसिद्धमतो न कल्पनीयमिति भावः ।

### **श्रीनिवासतीर्थीया**

विमतं कर्म अप्रारब्धं कर्म । सम्प्रतिपन्नं कर्म प्रारब्धं कर्म ॥ अनुग्रहादिना विनष्ट इति । तत्र व्रतविशेषाभावादिति भावः ॥ विवक्षितमिति । महानुभावानामनुग्रहस्यापि पापनिवृत्तिहेतुत्वेन प्रायश्चित्तत्वात्तेन विनष्टे कर्मणि हेतोरेवाभावान्न व्यभिचार इति भावः ॥ पुण्य इति । अकृतपापनिवृत्तिहेतुकर्मत्वसद्भावादिति भावः । उक्तहेतुं परित्यज्य हेत्वन्तरमाशङ्कते क्षयेति । तथा च नोक्तपुण्ये व्यभिचार इति भावः । असिद्धेर् विणासिद्धेः ॥ विहितमिति । तथा च क्षयहेतुत्वेन विहितहेत्वन्तररहितकर्मत्वं हेतुतया विवक्षितमित्यर्थः ॥ न स्यादिति । कायव्यूहनिर्माणहेतुतया समाधेरपि विहितत्वादिति भावः ॥ स्वीक्रियत इति । तद्बलाद्विधिः कल्पनीय इति भावः ।

### **वाक्यार्थरत्नमाला**

सत्यमेतदित्यत आहेति । ओमित्यत आहेति पाठः स्वरसः । पाठान्तरस्याप्ययमेवार्थः । भवतीत्यत इति तदर्थ इति वा । तथैवेत्यत इत्यर्थ इत्यप्याहुः । सर्वात्मनेत्येतदिति । ‘‘सर्वात्मना फलह्रास’’ इत्युत्तरानुव्याख्येत्यर्थः । हेतुत्वावगमकविध्यभावेनेति पाठः । उक्तार्थापत्त्येति । अक्षीणकर्मणां मोक्षानुपपत्तेस्तत्क्षयहेतोश्चान्यस्याभावादित्यादिनोक्तार्थापत्येत्यर्थः ।

