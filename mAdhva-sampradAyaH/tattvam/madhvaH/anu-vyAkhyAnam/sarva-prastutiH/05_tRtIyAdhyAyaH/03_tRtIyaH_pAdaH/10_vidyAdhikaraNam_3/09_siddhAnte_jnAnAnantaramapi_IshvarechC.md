+++
title = "०९ सिद्धान्ते ज्ञानानन्तरमपि ईश्वरेच्छया संसारानुवृत्तिः"

+++


## ईशक्लृप्त्यनुसारेण स्यात्कालादीशवादिनः

**सिद्धान्ते ज्ञानानन्तरमपि ईश्वरेच्छया संसारानुवृत्तिः**

**ईशक्लृप्त्यनुसारेण स्यात्कालादीशवादिनः**

### **सुधा**

ननु भवद्भिरीश्वरज्ञानं मोक्षसाधनमभ्युपेयते । तत्रापि समानमिदं दूषणमित्यत आह ईशेति ।

## **अनुव्याख्यानम्**

***ईशक्लृप्त्यनुसारेण स्यात्कालादीशवादिनः ॥***

ईशवादिनो मम मते तदिच्छाविशेषानुसारेण कालात्कञ्चन कालमतिवाह्य मुक्तिः स्यात् । अयमभिसन्धिः । न वयमीश्वरज्ञानं मोक्षसाधनमाचक्ष्महे । किन्नाम प्रसन्नः परमेश्वर एव । ज्ञानं तु प्रसादसाधनत्वान्मोक्षसाधनमिति गीयते । स च चेतनः कामपि कालकल्पनां करोति । अस्मिन् समयेऽमुं मुक्तं करिष्यामीति । तत्कल्पनानुसारेण भवत्येवासौ मुक्त इति न कश्चिद्दोषः । यथा ब्राह्मणस्य विद्याचरणादिना प्रसन्नोऽपि प्रभुश्चेतसा कल्पयति । आगामिनि सूर्योपरागेऽस्मै गां दास्यामीति । स तदनुसारेण तस्माद्गां लभते तथैवेति ।

### **वाक्यार्थचन्द्रिका**

नन्वीश्वरज्ञानस्यापि दुःखाद्यनर्थविरोधित्वात्तन्निवर्तकता स्यान्न तु विलम्बेन । विलम्ब विरोधस्यैवानिर्वाहात्तत्कथं कञ्चन कालमतिवाह्य मुक्तिः स्यादित्यत आह अयमभिसन्धिरिति ।

### **यादुपत्यं**

ननु ज्ञानोत्तरकालं मोचकस्य भगवत्प्रसादस्य भवन्मतेऽपि जातत्वादविलम्बेनैव मोक्षः स्यादित्यत आह यथा ब्राह्मणस्येति ॥ तथैवेतीति । तथा ज्ञानेन प्रसन्नोऽपि भगवाश्चेतसा कल्पयति । प्रारब्धकर्मनाशानन्तरमस्मै मुक्तिं दास्यामीति तस्मान्मुक्तिं लभत इत्यर्थः । प्रसादो हीच्छाविशेषः स च कालविघटित एव ज्ञानादुत्पन्नोऽतो नोक्तदोष इति भावः ।

### **श्रीनिवासतीर्थीया**

समानमिति । ईश्वरज्ञानं न मोक्षसाधनमचेतनत्वात् । किञ्चेश्वरज्ञानं न तावदामोक्षादेकम् । ज्ञानानां क्षणिकत्वदर्शनात् । तथा च यदनन्तरं मोक्षोऽभिलब्यते तच्चरमं शुकादीनां ज्ञानं न मोक्षसाधनमीश्वरज्ञानत्वात् प्रथमादिज्ञानवत् । अन्यथा प्रथममेव मोक्षं साधयेदविशेषादिति दूषणं समानमित्यर्थः ॥ कालादिति । ल्यब्लोपनिमित्ता पञ्चमीत्याह कञ्चनकालमतिवाह्येति । अतिक्रमित्वेत्यर्थः । आचरणं कर्म ।

### **वाक्यार्थरत्नमाला**

कालादिति ल्यप्लोपनिमित्ता पञ्चमीति भावेन व्याख्यातं मूले कञ्चनकालमतिवाह्येति । किन्नाम प्रसन्नः परमेश्वर एवेति मूले । पूर्ववाक्यान्मोक्षसाधनमित्येतदनुवर्त्तते । आचक्ष्मह इति वेतिशब्दश्च पूरणीयः । तथा च परमेश्वर एव मोक्षसाधनमित्याचक्ष्मह इति वाक्यप्रकार उक्तो भवति । यद्वोत्तरवाक्यस्थं मोक्षसाधनमितीति आकृष्यते । पूर्वस्थं चाचक्ष्मह इति । ततश्चोक्तवाक्यप्रकारलाभ इति ध्येयम् ।

