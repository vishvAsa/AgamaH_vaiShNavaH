+++
title = "११ बन्धहानेर् ईश्वरप्रसादसाध्यत्वसमर्थनम्"

+++


## दृष्टिपूर्वाऽनुमा यतः

**बन्धहानेर् ईश्वरप्रसादसाध्यत्वसमर्थनम्**

**दृष्टिपूर्वाऽनुमा यतः**

### **सुधा**

आभासोद्धारं करोति दृष्टीति ।

## **अनुव्याख्यानम्**

***...... ....... दृष्टिपूर्वाऽनुमा यतः ॥***

यस्मादियं दृष्टिपूर्वा प्रमाणगृहीतव्याप्त्यादिमती । ततोऽनुमा न त्वाभास इत्यर्थः ।

यदुक्तमीशक्लृप्त्यनुसारेणेति तदसत् । ज्ञानादीश्वरप्रसादस्ततो मुक्तिरित्यत्र प्रमाणाभावादिति चेन्न । श्रुतेः सद्भावात् । तत्प्रामाण्यस्य साधितत्वात् । आभासानुद्धरन्नेव (वा)चानुमानमप्याह दृष्टीति ।

**अनुव्याख्यानम्**

***शक्तस्यान्यस्य विज्ञानं तत्प्रीतिजनकं यदि ॥***

***तयैव बन्धहानिः स्यादिति किन्नाम दूषणम् ॥***

शक्तस्यान्यस्य विज्ञानं विशिष्टज्ञानं गुणोत्कर्षादिज्ञानमिति यावत् । तत्प्रीतिजनकमिति यद्यनुमीयते । यदि च तया तत्प्रीत्यैव बन्धहानिः स्यादित्यनुमीयते । तदा किन्नाम दूषणम् । न किमपि । कुतः । यतो दृष्टिपूर्वा प्रमाणगृहीतव्याप्त्यादिमतीयमनुमेत्यर्थः । अर्थमात्रमिदमुक्तम् ।

एषा तु प्रयोगप्रक्रिया । संसारबन्धहानिः समर्थपुरुषान्तरप्रीतिनिबन्धना बन्धहानित्वाद् राजप्रसादाधीनभृत्यनिगडबन्धहानिवत् । यश्चासौ पुरुषः स एवेश्वरः । विप्रतिपन्ना प्रीतिर्गुणोत्कर्षादिज्ञानजा अनिजप्रीतित्वाद्राजप्रीतिवत् । कर्मादिना भवन्नीश्वरप्रसादोऽपि गुणोत्कर्षादिज्ञाने सत्येवेति न दोषः ॥ यद्वेश्वरविषयं गुणोत्कर्षादिज्ञानं तत्प्रीतिजनकं गुणोत्कर्षादिज्ञानत्वात्सम्मतवत् । न चेश्वरासिद्ध्या दोषः । प्रथमानुमानेन तस्य सिद्धत्वात् । तदिदमुक्तं शक्तस्यान्यस्येति ।

### **वाक्यार्थचन्द्रिका**

यश्चासौ पुरुष इति । ईश्वरातिरिक्तस्य समर्थत्वविणवैशिष्टासम्भवादिति भावः । निजेषु पुत्रादिषु या प्रीतिस्तस्यामव्यभिचारायानिजेति विणम् । एवं प्रीतिपक्षकगुणोत्कर्षज्ञानजनकत्वानुमाने कर्मादिजन्यभगवत्प्रीतौ साध्यसद्भावकथनेन व्यभिचारः परिहृतः । इदानीं तु तच्छङ्काशून्यमेव प्रयोगमाह यद्वेति ॥ प्रथमानुमानेनेति । संसारबन्धहानिः समर्थपुरुषान्तरप्रीतिनिबन्धनेति पूर्वानुमानेनेत्यर्थः । ईश्वरं विनाऽन्यस्य सामर्थ्यविणायोगादिति भावः ।

### **परिमल** 

श्रुतेरिति । ‘ज्ञानी प्रियतमोऽतो मे तं विद्वानेव चामृतः । वृणुते यं तेन लभ्य’ इति जिज्ञासानयोक्तश्रुत्यादेरित्यर्थः ॥ साधितत्वादिति । ‘प्रत्यक्षवच्च प्रामाण्यं स्वत एवागमस्य ही’ति जिज्ञासानयानुव्याख्यानादाविति भावः ॥ अनिजेति । अस्वाभाविकेत्यर्थः । देहापत्यादिषु जायमानस्वाभाविकप्रीतावव्यभिचारायानिजेत्युक्तिः । यद्वा लक्ष्म्यादिष्वनादिसिद्धनिजप्रीतावव्यभिचारायानिजेत्युक्तिः ।

### **यादुपत्यं**

निजेषु पुत्रादिषु या प्रीतिस्तस्यां व्यभिचारवारणायानिजेत्युक्तम् ।

### **श्रीनिवासतीर्थीया**

ननु कर्मजन्ये भगवत्प्रसादे गुणोत्कर्षज्ञानजन्यत्वाभावाद्व्यभिचार इत्यत आह कर्मादिना भवन्निति ॥ प्रथमानुमानेनेति । संसारबन्धहानिः समर्थपुरुषान्तरप्रीतिनिबन्धनेति प्रथमानुमानेनेत्यर्थः ।

