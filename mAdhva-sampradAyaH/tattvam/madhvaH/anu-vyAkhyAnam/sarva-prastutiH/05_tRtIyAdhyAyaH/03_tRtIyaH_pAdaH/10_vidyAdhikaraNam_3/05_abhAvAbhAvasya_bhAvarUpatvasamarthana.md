+++
title = "०५ अभावाभावस्य भावरूपत्वसमर्थनम्"

+++


## भावत्वं विधिरूपत्वं निषेधत्वमभावता

**अभावाभावस्य भावरूपत्वसमर्थनम्**

**भावत्वं विधिरूपत्वं निषेधत्वमभावता**

### **सुधा**

अभावाभावता भावतैव स्यादित्युक्तम् । तदुपपादयितुं भावाभावस्वरूपं तावदाह भावत्वमिति ।

## **अनुव्याख्यानम्**

***भावत्वं विधिरूपत्वं निषेधत्वमभावता ॥***

भावत्वं नाम विधिरूपत्वमभावत्वं नाम निषेधत्वमिति योजना । शब्दप्रवृत्तिनिमित्तनिष्कर्षार्थं भावप्रत्ययः । अन्यथेन्द्रः पुरन्दर इतिवत्स्यात् ॥ ततः किमित्यत आह निषेधस्येति ।

***निषेधस्य निषेधोऽपि भाव एव बलाद्भवेत् ॥***

यस्मादभावो नाम निषेधस्तस्मादभावस्याभाव इति निषेधस्यापि निषेध इत्युक्तं स्यात् । स च विधिरेव भवेत् । दर्शनबलात् । दृष्टो हि ‘नेयङुवङ्स्थानावि’ति निषेधस्यास्त्रीति निषेधो विधिः । वक्ष्यते चैतत् । विधिश्च भाव एवेत्युक्तम् । तस्मादभावाभावता भावतैवेति युक्तम् ।

### **वाक्यार्थचन्द्रिका**

ननु भावत्वविधिरूपत्वयोर्निषेधत्वाभावत्वयोश्च पर्यायत्वात्कथं सहप्रयोग इत्यत आह भावत्वं नामेति । विधिरूपत्वं भावत्वशब्दवाच्यमित्यर्थः । एवं निषेधरूपत्वमभावत्वशब्दवाच्यमित्यर्थः । तथा च घटशब्दवाच्यः करीर इत्यादिवत्सहप्रयोगो युक्त इति भावः । ननु विधिरूपो भावो निषेधरूपोऽभाव इत्येतावतैव पूर्तेः किं भावप्रत्ययेनेत्यत आह शब्देति । यत्र घटादौ भावपदं प्रागभावादौ चाभावपदं वर्तते तत्र विधिरूपत्वनिषेधरूपत्वलक्षणनिमित्तवशेनेति भावाभावपदप्रवृत्तिनिमित्तनिष्कर्षार्थमित्यर्थः ॥ अन्यथेति । भावप्रत्ययानुपादाने । यथा हीन्द्रः पुरन्दर इत्यादाविन्द्रत्वपुरन्दरत्वयोर्न पुरन्दरे इन्द्रशब्दप्रवृत्तिनिमित्तत्वं विज्ञायते । तथा विधिरूपत्वनिषेधरूपत्वयोर्न भावाभावशब्दप्रवृत्तिनिमित्तत्वं विज्ञायेतेति तज्ज्ञापनार्थं त्वप्रत्यय इत्यर्थः ॥ अस्त्रीति विधिरिति । अस्त्रीशब्देन नदीसंज्ञानिषेधस्य निषेधे नदीसंज्ञाविधिरेव भवतीत्यर्थः ॥ वक्ष्यते चैतदिति । भावस्य हि निषेधेऽपीत्यादिना चतुर्थस्य प्रथम इति शेषः । नन्वस्त्रीति निषेधनिषेधस्य विधित्वदर्शनान्निषेधनिषेधरूपसुखस्य विधित्वप्राप्तावपि भावत्वाप्राप्तेः कथं भाव एवेति भावत्वावधारणमित्यत आह विधिश्चेति ॥ उक्तमिति । भावत्वं विधिरूपत्वमित्यत्रेति शेषः ।

### **परिमल** 

इतिवत्स्यादिति । पर्यायशब्दोक्तिः स्यान्न तु तत्स्वरूपकथनमित्यर्थः ॥ नेयङिति । प्रथमस्य चतुर्थपादे यूस्त्र्याख्यौ नदीति पूर्वसूत्रान्नदीत्यनुवर्त्य इयङादेशस्थानभूतेकारोकारान्तशब्दौ नदीसंज्ञौ न भवतः । स्त्रीशब्दस्तु नदीसंज्ञको भवतीति गम्यते यथा तथेत्यर्थः । भवतु शब्दे अर्थशास्त्रे तु कथमित्यत आह वक्ष्यते चैतदिति । असत्यं नोक्तमित्युक्ते सत्यमुक्तमिति प्रजाः । जानन्त्युक्तं तु नो सत्यमित्युक्तेऽसत्यतामपीत्यादिना चतुर्थाद्यपादे वक्ष्यत इत्यर्थः ।

### **यादुपत्यं**

ननु भावत्वविधिरूपत्वयोर्निषेधत्वाभावत्वयोश्च पर्यायत्वात्कथं सहप्रयोगोऽभावत्वलक्षणे च निषेधत्वस्यैव लक्ष्यता प्रतीयतेऽत आह भावत्वं नामेति । भावत्वशब्दवाच्यमित्यर्थः। एवमभावत्वं नामेत्यत्रापि अभावत्वशब्दवाच्यमित्यर्थः । तथा च घटशब्दवाच्यः करीर इतिवत्सहप्रयोगोपपत्तिरिति भावः । शब्दप्रवृत्तिनिमित्तेति । प्रसङ्गादिदमेव भावाभावशब्दप्रवृत्तिनिमित्तमित्यपि प्रदर्शनार्थमित्यर्थः ॥ अन्यथेति । उक्ताभिप्रायाभावे इन्द्रशब्दवाच्यः पुरन्दर इतिवद् भावशब्दवाच्यो विधिरूप इत्यादिरूपेण धर्मिनिर्देश एव मूले स्यात् । भावाभावस्वरूपमाहेत्यवतारितत्वेन धर्मिणोरेव वक्तव्यत्वादित्यर्थः ॥ नेयङुवङ्स्थानावस्त्रीति । इयङुवङोःस्थितिर्ययोस्तावीदूतौ नदीसंज्ञौ न स्तो न तु स्त्रीति सूत्रार्थः । तथा चात्र स्त्रीशब्दे नदीसंज्ञानिषेधस्यापि निषेधे नदीसंज्ञाविधिरेवोक्तो भवतीत्यर्थः । ननु निषेधस्यापि निषेधे न विधिप्राप्तिः । स्वाप्नघटाद्यभावस्य मिथ्यात्वे स्वाप्नघटादिसत्यताया अभावादित्यत आह वक्ष्यते चैतदिति । ‘न स्वप्नेऽपि द्वयं मिथ्ये’त्यादिना चतुर्थे स्वाप्नघटाद्यभावो न मिथ्येति वक्ष्यत इत्यर्थः ॥ विधिश्चेति । अनेन भावत्त्वं विधिरूपत्वमित्युक्तस्योपयोग उक्तो भवतीति ज्ञातव्यम् ।

### **वाक्यार्थरत्नमाला**

इन्द्रःपुरन्तर इत्यादाविति । बृहद्भाष्ये तृतीयाध्यायेऽव्याकृतब्राह्मणे गाधीविकुक्षिश्च पार्थ इन्द्रः पुरन्दर इति योगः । अभावत्वशब्दवाच्यमिति पाठः मूलकोशानुसाराद्युक्तेश्च । भावाभावपदप्रवृत्तीति । अनेन भावत्वादिकं नाम तत्तत्पदप्रवृत्तिनिमित्तमिति सूचयता भावत्वादिशब्दवाच्यत्वं विवृतं भवति । अस्त्रीत्यस्य प्रसज्य प्रतिषेधत्वस्य सिद्धत्वादाह ॥ नदीसंज्ञानिषेधस्य निषेधे इति ॥ पर्युदासपक्षेऽस्य निषेधनिषेधत्वाप्राप्तेः । एतच्च करणे प्रपञ्चितमिति ज्ञेयम् ।

