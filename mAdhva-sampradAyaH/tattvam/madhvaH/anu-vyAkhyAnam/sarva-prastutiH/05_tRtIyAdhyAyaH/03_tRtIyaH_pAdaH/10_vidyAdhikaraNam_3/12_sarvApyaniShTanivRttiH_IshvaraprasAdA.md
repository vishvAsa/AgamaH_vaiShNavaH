+++
title = "१२ सर्वाप्यनिष्टनिवृत्तिर् ईश्वरप्रसादाधीना"

+++


## स्वज्ञानाद्बन्धहानिस्तु दृश्यते कस्य कुत्रचित्

**सर्वाप्यनिष्टनिवृत्तिर् ईश्वरप्रसादाधीना**

**स्वज्ञानाद्बन्धहानिस्तु दृश्यते कस्य कुत्रचित्**

### **सुधा**

नन्तेतद्विपरीतमपि मयाऽनुमीयते । ततः सत्प्रतिपक्षतेति चेत् । किं विमता बन्धहानिः स्वज्ञाननिबन्धनेत्यनुमीयते उत परप्रसादनिबन्धना न भवतीति । आद्ये दोषमाह स्वज्ञानादिति ।

## **अनुव्याख्यानम्**

***स्वज्ञानाद्बन्धहानिस्तु दृश्यते कस्य कुत्रचित् ॥***

दृश्यत इत्येतत्काक्वा न दृश्यत इति व्याख्येयम् । तथा च व्याप्त्यभाव इति भावः । द्वितीये तु बन्धहानित्वादे राजप्रसादाधीननिगडबन्धहान्यादौ व्यभिचारः । परप्रसादनिरपेक्षैव काचिद्बन्धहानिर्दृश्यते । तत्र भवतामपि व्यभिचार इति चेन्न । पक्षतुल्यत्वात् । सर्वाऽप्यनिष्टनिवृत्तिरीश्वरप्रसादाधीनेति हि तत्त्वविदां पन्थाः ।

### **वाक्यार्थचन्द्रिका**

काक्वेति । ध्वनिविकारविशेषेणेत्यर्थः । काकुः स्त्रियां विकारो यः शोकभीत्यादिभिर्ध्वनेरित्यभिधानादिति ध्येयम् । अत्र च कुत्र दृश्यते न कुत्रापीत्येवमाक्षेपशक्तेश्चिच्छब्देन प्रतिबद्धतया तत्परत्वानुपपत्तेः कुत्रचिदित्यस्य स्थलविपरत्वमेव वाच्यम् । तथा च स्थलविशेषे न दृश्यत इत्यर्थस्य तेन लाभेऽपि स्थलान्तरे दृश्यत इति शङ्का स्यादेव । एवं कस्येत्यस्यापि न कस्यापीत्येवमाक्षेपपरत्वेऽपि स्थलविशेषे न कस्यापि दृश्यत इत्यर्थपर्यवसानेऽपि कुत्रापि न दृश्यत इत्यर्थालाभात्तदर्थं काक्वा व्याख्यानमाश्रितमित्यवगन्तव्यम् ॥ काचिदिति । औषधादिवशाज्जायमानेत्यर्थः ।

### **यादुपत्यं**

काक्वेति । ध्वनिविकारविशेषेणेत्यर्थः । ‘काकुः स्त्रियां विकारो यः शोकभीत्यादिभिर्ध्वनेरि’त्यभिधानात् ।

### **वाक्यार्थरत्नमाला**

ननु दृश्यत इत्यस्य काकुत्वाश्रयणेनाक्षेपलाभवर्णनं मूलकारीयमयुक्तम् । कुत्रेति कस्येति वा किंशब्दस्यैवाक्षेपार्थस्य सद्भावेन काकुपर्यन्तधावनानर्थक्यादित्याशङ्क्योदाहृत किंशब्दद्वयस्यापि विवक्षिताक्षेपसमर्पकत्वायोगात्तत्परित्यागेन युक्तं काक्वाश्रयणमित्याशयेन किंशब्दद्वयस्याक्षेपासमर्पकत्वमुपपादयति । अत्र च कुत्रेत्यादिना ॥ कुत्रेति किंशब्दस्याक्षेपसमर्पकत्वमेव न युक्तमित्यभिप्रायेणाह । कुत्र दृश्यते इत्यादिना शङ्का स्यादेवेत्यन्तेन । स्थलविशेषे न दृश्यत इत्यस्य लाभेऽपीति । वक्ष्यमाणरीत्या कस्येत्याक्षेपार्थकिंशब्दयोगेनोक्तार्थलाभेऽपीत्यर्थः । केवलस्य कुत्रचिदित्यस्योक्तार्थासमर्पकत्वेऽपि कस्येत्येतद्योगेन तत्समर्पकत्वमिति भावः । कस्येत्यस्य केवलस्याक्षेपशक्तिप्रतिबन्धकत्वाभावेनाक्षेपपरत्वं किन्न स्यादित्यस्याक्षेपसमर्पकतासम्भवेऽपि कुत्रचित्पदयोगेन स्थलविशेषे कस्यापि न दृश्यत इत्येवंरूपाक्षेपस्य तेन लाभेन तु कस्यापि कुत्रापि न दृश्यत इत्येवंरूपाक्षिप्ताक्षेपस्य लाभ इत्याह ॥ एवं कस्येत्यस्यापीति । तदर्थं काक्वेति ॥ काकुपक्षे तु कस्यचित्कुत्रचिद्दृश्यते किमिति किंशब्दद्वयेनापि चिच्छब्दसम्बन्धोऽभिप्रेतस्तेन न कस्यापि कुत्रापि न दृश्यत इत्यर्थलाभोपपत्तिः । अन्यथा कुत्रचित्दृश्यते किमिति काकुलाभेऽपि कस्येत्यनेन सम्बन्धे कस्य दृश्यते किमिति काकुप्रवृत्तिप्रकटनात् । ततः कस्यचिद्दृश्यते किमित्येवं काकुलाभायोभयत्र छित्वा बन्ध आवश्यकतयाऽभिप्रेतो मूलटीकयोरिति ज्ञातव्यम् । केचित् कस्येत्यस्याक्षेपशक्तिप्रतिबन्धकाभावेन न कस्यापीति लब्धमेव । कुत्रचिदित्यत्रैवाक्षेपलाभाय दृश्यत इत्यत्र काक्वाश्रयणमित्याहुस्तन्न । न कस्यापि कुत्रचिद्दृश्यत इत्येव योजयित्वा हि काकुराश्रयणीया । न च तथात्वे कस्यापीत्यादिविवक्षितोऽर्थो लभ्यते । प्रत्युत कस्यचित्कुत्रचिद्दृश्यत इत्येवार्थलाभप्रसङ्गः । कस्येत्यनेन प्रत्येकमेव न कस्यापीति लब्धम् । दृश्यत इत्येतत्काकुयोगेन तु कुत्रचिदित्यनेन कुत्रापीति लब्धमित्यङ्गीकारे तु नञ्द्वयप्राप्त्या विशिष्टयोजनायामन्यतरवैयर्थ्यम् । न कस्यापि दृश्यते । न कुत्रापि दृश्यत इति । वाक्यभेदपक्षे तु दृश्यत इत्येतदिति मूलकारीयसामान्योक्तययोगः ॥ एकवाक्यतायाः स्पष्टप्रतिभासमानायाः परित्यागश्च स्वीकार्य आपाद्यत इत्यत उक्तप्रकाराश्रयणमेव साध्विति सर्वमवदातम् ।

