+++
title = "०७ दुःखिज्ञानस्य दुःखनिवर्तकत्वासम्भवः"

+++


## न हि दुःखिपरिज्ञानाद् दुःखित्वं विनिवर्तते

**दुःखिज्ञानस्य दुःखनिवर्तकत्वासम्भवः**

**न हि दुःखिपरिज्ञानाद् दुःखित्वं विनिवर्तते**

### **सुधा**

पक्षद्वयं हेत्वन्तरेण निराकरोति न हीति ।

## **अनुव्याख्यानम्**

***न हि दुःखिपरिज्ञानाद् दुःखित्वं विनिवर्तते ॥***

आत्मज्ञानमात्यन्तिकदुःखनिवृत्तिहेतुर्न भवति दुःखिज्ञानत्वाद्देवदत्तज्ञानवत् । जैनेनापि स्वात्मज्ञानमेव मोक्षसाधनमुच्यते नात्मज्ञानमात्रम् । ईश्वरज्ञाने व्यभिचारनिरासाय दुःखीत्युक्तम् । तस्यापि साक्षान्मोक्षसाधनत्वाभावविवक्षायां ज्ञानत्वादित्येव वक्तव्यम् । यद्वाऽऽत्मा दुःखं निर्वतयितुमशक्तः । दुःखित्वाद्यो यदनर्थवान्नासौ तन्निवर्तने शक्तो यथा दरिद्रो दारिद्य्रनिवर्तने इति तात्पर्यार्थः । दुःखित्वोक्त्याऽस्वातन्त्र्यं समर्थितं स्वातन्त्र्ये हि जातु न दुःखी भवेदिति ।

### **वाक्यार्थचन्द्रिका**

नन्वत्र चात्मज्ञानमात्रस्य पक्षत्वात्तत्र च दुःखिज्ञानत्वानिश्चयात्सन्दिग्धासिद्धोऽयं हेतुरित्यत आह जैनेनापीति । तथा च स्वात्मनो दुःखादेः प्रत्यक्षसिद्धत्वेन तज्ज्ञाने दुःखिज्ञानत्वानिश्चयसम्भवान्न सन्दिग्धासिद्धिरिति भावः । यद्वा नन्वात्मज्ञानस्य मोक्षसाधनत्वं वदता देवदत्तात्मज्ञानस्यापि तत्त्वेन पक्षत्वाभ्युपगमात्कथं दुःखनिवृत्तिहेतुत्वाभावानुमाने तस्य दृष्टान्तीकरणमित्यत आह जैनेनापीति । अथवा ननु देवदत्तज्ञानमपि जैनमते देवदत्तीयात्यन्तिकदुःखनिवृत्तिहेतुर्भवत्येवेत्यतः साध्यवैकल्यं दृष्टान्तस्येत्यत आह जैनेनापीति ॥ नात्मज्ञानमिति । न परात्मज्ञानमित्यर्थः । तथा च यज्ञदत्तीयं स्वात्मज्ञानं यज्ञदत्तीयात्यन्तिकदुःखनिवृत्तिहेतुर्न भवति दुःखिज्ञानत्वाद् यज्ञदत्तीयदेवदत्तविषयकज्ञानवदित्यनुमानस्यात्र विवक्षितत्वाद् देवदत्तसमवेतज्ञानस्य दृष्टान्तत्वाभावान्न साध्यवैकल्यमित्याशयः । नन्वत्र साक्षान्मोक्षसाधनत्वस्य साध्यत्वादीश्वरज्ञानस्य च प्रसादद्वारा तत्साधनत्वेऽपि साक्षादसाधनत्वेन साध्यस्यापि तत्र सत्त्वान्न व्यभिचार इत्यत आह तस्यापीति । आत्मज्ञानस्य मोक्षहेतुत्वं हेत्वन्तरेण निराकृत्यात्मनोऽपि तद्धेतुत्वं हेत्वन्तरेण निराकरोति यद्वेति ।

### **परिमल** 

पक्षद्वयमिति । ज्ञानं साक्षाद्वा प्रसादद्वारा वेति पक्षद्वयमित्यर्थः ॥ आत्यन्तिकेति । साक्षाद्वा प्रसादद्वारा वेति योज्यम् । आत्मज्ञानमात्रस्य पक्षत्वे दृष्टान्तासिद्धिरित्यतो वा मुक्ता(त्मेश्वरात्मा)त्मज्ञानयोर्भागासिद्धिरित्यतो वाह जैनेनापीति । नन्वात्मज्ञानत्वादित्येवास्तु हेतुः किं दुःखीत्युक्तयेत्यत आह ईश्वरेति ।

### **यादुपत्यं**

नन्वात्मज्ञानत्वावच्छिन्नस्य पक्षत्वाद्देवदत्तज्ञानस्याप्यात्मज्ञानत्वेन पक्षत्वे दृष्टान्ताभाव इत्यत आह जैनेनापीति । अतोऽस्माभिरप्यधिकारिणः स्वात्मज्ञानमेव पक्षीक्रियते तेन देवदत्तज्ञानस्य दृष्टान्तत्वोपपत्तिरिति भावः । यद्वा ननु देवदत्तज्ञानं जैनमते देवदत्तीयात्यन्तिकदुःखनिवृत्तिहेतुर्भवत्येवातः साध्यवैकल्यमित्यत आह जैनेनापीति ॥ नात्मज्ञानमात्रमिति । न परात्मज्ञानमित्यर्थः । तथा च यज्ञदत्तीयं स्वात्मज्ञानं यज्ञदत्तीयात्यन्तिकदुःखनिवृत्तिहेतुर्न भवति दुःखिज्ञानत्वाद्यज्ञदत्तीयदेवदत्तविषयकज्ञानवदित्यनुमानमत्र विवक्षितम् । ततश्च देवदत्तसमवेतज्ञानस्य दृष्टान्तत्वाभावान्न साध्यवैकल्यशङ्केति भावः ।

### **श्रीनिवासतीर्थीया**

पक्षद्वयमिति । आत्मज्ञानस्य साक्षान्मोक्षसाधनत्वपक्षम् आत्मप्रसादद्वारा मोक्षसाधनत्वमिति पक्षद्वयमित्यर्थः । दुःखिज्ञानत्वाद् दुःखिविषयकज्ञानत्वात् ॥ देवदत्तज्ञानवदिति । देवदत्तविषयकज्ञानवदित्यर्थः ॥ ईश्वरज्ञान इति । स्वमत इति शेषः । नन्वीश्वरप्रसादस्यैवात्यन्तिकदुःखनिवृत्तिरूपमोक्षहेतुत्वेनेश्वरज्ञानस्य साक्षान्मोक्षहेतुत्वाभावादीश्वरज्ञाने हेतुवत्साध्यस्यापि सत्त्वान्न व्यभिचारोऽतो दुःखिपदमनपेक्षितमेवेति चेत्सत्यमित्याह तस्यापीति । ईश्वरज्ञानस्यापीत्यर्थः ॥ स्वातन्त्र्ये हीति । ‘यदि नाम न तस्य वशे सकलं कथमेव तु नित्यसुखं न भवेदि’ति वचनात् । न च पुद्गलविज्ञानमित्यनेनोक्ते आत्मविज्ञानं मोक्षदं न भवति अचेतनत्वात्पटवदित्यनुमानेन दुःखाविरोधित्वमेव साध्ये प्रयोजकं नाचैतन्यम् । तथा च दुःखाविरोधित्वमुपाधिः । पटादौ साध्यव्यापकत्वात् ।

### **वाक्यार्थरत्नमाला**

न परात्मज्ञानमित्यर्थ इति पाठः । एतच्च नात्मज्ञानमित्येव पाठो यत्र तदभिप्रायेण । नात्मज्ञानमात्रमिति तु पाठे तु न स्वपरपक्षसाधारणमात्मज्ञानमित्यर्थः । अत एव नात्मज्ञानमात्रमिति द्वितीयेऽप्युत्तरवाक्यव्याख्यानावसरे परात्मविषयकं ज्ञानमपीत्यर्थ इत्युक्तम् । तत्र परज्ञानस्यैव निषेधादस्य तत्पाठाभिप्रायकत्वं चास्तीत्यप्याहुः ।

