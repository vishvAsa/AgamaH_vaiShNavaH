+++
title = "०३ सुखस्याभावरूपत्वे प्रमाणाभावः"

+++


## सुखस्याभावता केन

**सुखस्याभावरूपत्वे प्रमाणाभावः**

**सुखस्याभावता केन**

### **सुधा**

ननु न सुखं तारतम्योपेतं किन्तु दुःखं भावभूतं तारतम्योपेतं तदभावश्च सुखम् । तद् यावद्यावन्निवर्तते तावत्तावत्सुखमिति प्रतीयते । न च प्रतियोगरूपोपाधिनिमित्ता तारतम्योपलब्धिस्तात्त्विकं तदुपपादयितुमीष्टे । विषयभोगातिरेकोपादानं च दुःखातिरेकव्यावृत्त्यर्थम् । विषयभोगसाध्यत्वाद्दुःखाभावस्येत्यत आह सुखस्येति ।

## **अनुव्याख्यानम्**

***सुखस्याभावता केन ...... .......***

भवेदेतत्प्रतीत्यादेरौपाधिकत्ववर्णनम् । यदि सुखस्याभावता प्रमाणेन सिद्धा स्यात् । सुस्वस्याभावता केन न केनापि प्रमाणेन सिद्धेत्यर्थः । एवमेव प्रतीत्यादेरौपाधिकत्ववर्णने बाधकमाह न चेति ।

***........... ..... न च स्यात्किं विपर्ययः ॥***

यदि निर्निबन्धनमेव सुखतारतम्यदर्शनादेरौपाधिकत्वं कल्प्यते । तदा सुखं भावरूपं दुःखं तदभावः । तत्र तारतम्यदर्शनं प्रतियोगिसुखोपाधिनिमित्तम् । सुखनिवृत्त्यर्थानि चाहिकण्टकादीनीति परोक्तविपर्ययश्च किन्न स्यात् । स्यादेव । अतो द्वयोरप्यनुपलभ्यमानवित्वात्स्वाभाविकतारतम्ययोर्भावत्वमङ्गीकर्तव्यमिति ।

### **वाक्यार्थचन्द्रिका**

एवमेवेति । सुखस्याभावतायाः प्रमाणेनासिद्धावपीत्यर्थः । आपादकस्यानुक्तेस्तदध्याहारपूर्वकं विपर्ययपर्यवसानमेव दर्शयति यदीत्यादिना ।

### **यादुपत्यं**

तात्त्विकमिति । स्वाभाविकमित्यर्थः ।

### **श्रीनिवासतीर्थीया**

न सुखमित्यनन्तरं भावरूपं सदिति शेषः । अभावभूतं तत् । तदभावो दुःखाभावः । तद्दुःखम् । प्रतियोगि दुःखम् । तात्त्विकं स्वाभाविकम् । तद् भावत्वम् ।

