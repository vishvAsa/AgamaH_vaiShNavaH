+++
title = "०४ वस्तुत्वहेतुना सुखस्याभावत्वसाधनायोगः"

+++


## यदि भावोऽपि कश्चित्स्यात्तस्यैवाभावता कुतः

**वस्तुत्वहेतुना सुखस्याभावत्वसाधनायोगः**

**यदि भावोऽपि कश्चित्स्यात्तस्यैवाभावता कुतः**

### **सुधा**

सुखमभावो वस्तुत्वात्सम्मताभाववदिति प्रमाणासद्भावात्कथं सुखस्याभावता केनेत्युक्तमिति चेत् । किमेवंवादिनो मते कश्चिद्भावो विद्यते । उत सर्वेऽप्यभावाः । आद्ये दोषमाह यदीति ।

## **अनुव्याख्यानम्**

***यदि भावोऽपि कश्चित्स्यात्तस्यैवाभावता कुतः ॥***

वस्तुत्वेन सुखस्याभावतामनुमिमानस्य मते यदि कश्चित्पदार्थो भावोऽपि स्यात् । तर्हि तस्य सुखस्यैवाभावता कुतः । अपि तु भावत्वेनाङ्गीकृतस्यापि पदार्थस्याभावता स्यात् । अन्यथा वस्तुत्वस्य तत्र व्यभिचारापत्तेः ।

ननु सर्वेऽपि पदार्था अभावा भवन्त्येवेति नोक्तो दोषः । यद्यपि घटादीनामनादित्वाद्यापत्त्या प्राक् प्रध्वंसात्यन्ताभावत्वमनुपपन्नम् । तथाप्यन्योन्याभावत्वं युज्यत एव । घटे हि पटाद्यन्योन्याभावः प्रमाणसिद्धः । न चान्योन्याभावो धर्मिणोऽन्योऽस्ति । अतो घट एव पटाद्यन्योन्याभावः । एवं पटादयोऽपीति द्वितीयं शङ्कते यदि सर्वेऽपीति ।

***यदि सर्वेऽप्यभावाः स्युरन्योन्यमिति .......***

सर्वेऽपि पदार्था अन्योन्याभावाः स्युरिति यदि मन्यस इत्यर्थः ।

उत्तरमाह भावतेति ।

***.... ........ ............. भावता ॥***

***अभावाभावतैव स्यात्किन्नश्छिन्नं तदा भवेत् ॥***

तदैवं सर्वपदार्थानामन्योन्याभावत्वव्युत्पादनेन नोऽस्माकं किं छिन्नं भवेत् । न किमपि । कथम् । यतोऽभावाभावता भावतैव स्यात् । इदमुक्तं भवति । सुखस्य वस्तुत्वेन साध्यमानमभावत्वं किं प्रागभावादित्रयान्यतमत्वम् । अथवाऽन्योन्याभावत्वम् । उत सामान्यम् । आद्ये प्रागुक्तदोषापरिहारः । द्वितीयतृतीययोः सिद्धसाधनम् । अस्माभिरपि सुखादीनां सर्वपदार्थानामन्योन्याभावतास्वीकारात् । न च भावत्वाङ्गीकारविरोधः । सुखं हि स्वान्योन्याभावदुःखा(द्य)न्योन्याभावः । अभावाभावश्च भाव एव । एवम्भूतं चाभावत्वं सुखस्य नात्मस्वरूपतां विरुणद्धि । आत्मनोऽपि तथात्वादिति ।

### **वाक्यार्थचन्द्रिका**

यदि भावोऽपीत्युत्तरग्रन्थानर्थक्यमाशङ्क्य सुखस्याभावतासाधकपरतया पराभिमतानुमानस्य व्यभिचारप्रदर्शनेनाभासतासूचनेन सुखस्याभावता केनेत्याक्षिप्तसुखाभावत्वप्रमाणाभावसमर्थनार्थत्वान्न तद्वैयर्थ्यमित्यभिप्रेत्यानुमानदूषणपरतयोत्तरग्रन्थं योजयितुं सुखस्याभावत्वसाधकप्रमाणशङ्कामुत्थापयति सुखमिति । नन्वेवमनुमिमानेन भावस्यैवानभ्युपगमान्न तत्र व्यभिचारोपदर्शकत्वमुत्तरग्रन्थस्येत्यतोऽत्र भावाभ्युपगमपक्ष एव व्यभिचारकथनान्नानुपपत्तिरित्यभिप्रेत्य सम्भावितविकल्पद्वयं प्रदर्श्याद्यपक्षदूषणतयोत्तरग्रन्थं योजयति किमेवमिति ॥ अनादित्वाद्यापत्तिरिति । प्रागभावस्यानादित्वाद्घटादीनां प्रागभावत्वेऽनादित्वापत्तिः । ध्वंसस्य नित्यत्वाद्घटादीनां ध्वंसत्वे नित्यतापत्तिः । अत्यन्ताभावस्यानादिनित्यत्वाद्घटादीनां तत्त्वेऽनादिनित्यत्वापत्तिरित्यर्थः ॥ तथाऽप्यन्योन्याभावत्वमिति । यद्यत्यन्ताभावत्व इवान्योन्याभावत्वेऽपि घटादीनां नित्यत्वापत्तिवर्जनीयैवात्यन्ताभावस्येवान्योन्याभावस्याप्यनादिनित्यत्वात् । अन्यथानादिरनन्तः संसर्गाभावोऽत्यन्ताभाव सत्यत्यन्ताभावलक्षणे संसर्गपदानर्थक्यप्रसङ्गात् । तस्यान्योन्याभावमात्रव्यावर्तकत्वात्तद्व्यावर्तकत्वस्य चान्योन्याभावस्यानादिनित्याभावत्व एव सम्भवात् । अन्यथा तत एव तद्व्यावृत्तिसिद्धौ संसर्गपदस्य स्फुटमानर्थक्यम् । तथाऽप्यन्योन्याभावत्वं ध्यंसप्रतियोगिवृत्ति ध्वंसेतराव्याप्यवृत्त्यप्रतियोगिकप्रतियोगिसमानाधिकरणाभाववृत्तित्वात् । प्रागभावत्ववदित्यनुमानबलेन तदनित्यत्वाद्यभ्युपगन्तृवैशेषिकमतानुरोधेनेदमुक्तम् । यद्वा नित्यधर्मिकस्य तस्य नित्यत्वेऽप्यनित्यधर्मिकस्य तस्यानित्यतायाष्टीकाकृत्सम्मतत्वात् । अस्मद्रीत्याऽयं ग्रन्थः । न चैवं विनष्टयोर्घटपटयोरभेदापत्तिः । स्वरूपाभावेनैक्यरूपाभेदापादनानुपपत्तेः । अन्योन्याभावाभावापादने चेष्टापत्तेरित्यन्यत्र विस्तरः ।

भावताऽभावाभावतैव न त्वतिरिक्तेति भावताया अभावाभावतात्वावधारणस्याभावपक्षकभावत्वसाध्यकानुमाने सिद्धसाधनत्वोपपादकत्वेऽपि भावपक्षकाभावत्वसाध्यकानुमाने किन्नश्छिन्नं तदा भवेदित्युद्भावितसिद्धसाधनताऽनुपपादकत्वादभावाभावताया भावतात्वावधारणस्यैव तदुपपादकत्वाद् यथाश्रुतैवकारसम्बन्धमाश्रित्य भावताया अभावाभावतात्वावधारणस्य व्याख्यातुमशक्यत्वेन भिन्नक्रमतामाश्रित्याभावाभावताया भावतात्वावधारणपरतया भावताऽभावाभावतैव स्यादित्येतद्योजयति यतोऽभावाभावता भावतैव स्यादिति । ननु सुखमभावो वस्तुत्वादित्यनुमानेऽन्यान्याभावत्वस्यैव वा सामान्यस्यैव वा साध्यत्वे न निमित्तं किञ्चित् । तस्यैव साध्यत्वेऽपि न सिद्धसाधनं भावत्वाङ्गीकारविरोधेनान्योन्याभावतायाः स्वीकर्तुमशक्यत्वात् । शक्यत्वे वाऽभावरूपत्वे सुखस्य नात्मनात्यन्ताभेदः सम्भवति । विरुद्धस्वभावयोरपि सुखात्मनोरभेदे तादृशघटपटयोरपि तत्प्रसङ्गादित्यत आह इदमुक्तं भवतीति ॥ प्रागुक्तेति । अनादिनित्यत्वाद्यापत्तिरूपेत्यर्थः । ननु सुखस्य स्वान्योन्याभावदुःखान्योन्याभावरूपत्वेऽपि कथं भावत्वनिर्वाह इत्यत आह अभावाभावश्चेति ॥ एवम्भूतं चेति । स्वान्योन्याभावदुःखान्योन्याभावत्वादिरूपमित्यर्थः ॥ आत्मनोऽपीति । तस्यापि स्वान्योन्याभावदुःखाद्यन्योन्याभावत्वादित्यर्थः ।

### **परिमल** 

शङ्कते सुखमभाव इति ॥ अनादित्वाद्यापत्येति । अनन्तत्वमादिपदार्थः ॥ इति द्वितीयमिति । सर्वेप्यभावा इति प्राग्विकल्पितं द्वितीयपक्षमित्यर्थः । तदेत्यनुवादः । एवमित्यादि व्याख्या ॥ आद्ये प्रागुक्तदोषापरिहार इति । यद्यपि घटादीनामनादित्वाद्यापत्त्येत्यादिनोक्तो यः प्रागभावात्मकत्वेऽनादित्वरूपदोषः प्रध्वंसात्यन्ताभावात्मकत्वेऽनन्तत्वरूपो यश्च दोषस् तस्यापरिहार इत्यर्थः ॥ सिद्धसाधनमिति । तृतीयपक्षेऽन्योन्याभावमादायेति भावः ॥ न चेति । सुखादीनामित्यनुषङ्गः । स्वान्योन्याभावदुःखेत्यत्र स्वान्योन्याभावो यद्दुःखादि तदन्योन्याभाव इत्यर्थः ॥ एवंभूतं चेति । स्वान्योन्याभावात्मकत्वरूपमित्यर्थः ॥ तथात्वादिति । स्वान्योन्याभावरूपसुखाद्यनात्मान्योन्याभावरूपत्वादित्यर्थः ।

### **यादुपत्यम्**

अनादित्वाद्यापत्त्येति । घटादीनां प्रागभावरूपत्वेऽनादित्वापत्तिर् ध्वंसरूपत्वे नित्यत्वापत्तिरत्यन्ताभावरूपत्वे चानादिनित्यत्वापत्तिरित्यर्थः ॥ प्रागुक्तदोषेति । सुखस्यानादित्वाद्यापत्तिरूपदोषपरिहार इत्यर्थः ।

### **श्रीनिवासतीर्थीया**

तथात्वादिति । स्वान्योन्याभावरूपघटाद्यन्योन्याभावरूपत्वादित्यर्थः ।

### **वाक्यार्थरत्नमाला**

सुखस्याभावत्वेति । सुखस्याभावत्वे प्रमाणाभावादित्यर्थः । .....नुसारेणाह । तथाप्यन्योन्याभावत्वमित्यादिना ॥ अन्यत्र विस्तर इति ॥ प्रपञ्चो यदीति व्याख्यानपरानुमानिकपादादावित्यर्थः । न निमित्तमिति । प्रागभावादित्रयान्यतमत्वनिरासस्योत्तरत्र सत्वादस्यैव साध्यत्वेन निमित्तमिति शङ्कावकाश इति बोध्यम् । अभावाभावश्चेति मूलम् । तथा सति प्रागभावस्यापि स्वान्यप्रध्वंसान्यत्वाद्भावत्वं स्यादेवं प्रध्वंसादेरपीति वा ।

