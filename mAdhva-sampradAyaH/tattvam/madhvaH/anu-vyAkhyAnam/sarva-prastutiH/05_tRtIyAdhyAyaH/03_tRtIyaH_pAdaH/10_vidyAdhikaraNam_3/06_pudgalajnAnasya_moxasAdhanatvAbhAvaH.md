+++
title = "०६ पुद्गलज्ञानस्य मोक्षसाधनत्वाभावः"

+++


## न च पुद्गलविज्ञानं मोक्षदं भवति क्वचित्

**पुद्गलज्ञानस्य मोक्षसाधनत्वाभावः**

**न च पुद्गलविज्ञानं मोक्षदं भवति क्वचित्**

### **सुधा**

एवं जिनस्य स्खलितवाक्त्वप्रदर्शनेन तदुक्तस्य मोक्षसाधनस्याप्रामाणिकत्वमुक्तम् । युक्तिविरुद्धत्वं च दर्शयन्नात्मज्ञानस्य यन्मोक्षसाधनत्वमुक्तं तत्किं साक्षादुतात्मप्रसादद्वारेति विकल्प्याद्यं तावन्निराकरोति न चेति ।

## **अनुव्याख्यानम्**

***न च पुद्गलविज्ञानं मोक्षदं भवति क्वचित् ॥***

आत्मविज्ञानं मोक्षदं न भवति अचेतनत्वात्पटवदिति शेषः । अस्य व्याप्तिमुपपादयति क्वचिदिति । नेति वर्तते । मोक्षदमिति च । तच्च भावप्रधानम् । न हि क्वचिदप्यचेतने मोक्षदत्वं दृष्टम् । येन व्याप्तिर्न स्यात् । कर्मणस्तथात्वं निराकरिष्यते । ज्ञानं तु चैतन्यमेव न चेतनमिति प्रसिद्धमेव ।

आत्मा ज्ञातः प्रसन्नो मोक्षं ददातीति द्वितीयं दूषयति अस्वातन्त्र्यादिति ।

***अस्वातन्त्र्यात्पुद्गलस्य ज्ञातोऽपि सुखदो न हि ॥***

ज्ञात आत्माऽपि सुखदो मोक्षदो न भवति । कुतः पुद्गलस्यात्मनोऽस्वातन्त्र्यात् । हिशब्देन पटादौ व्यप्तिः स्फुटेति सूचयति । अस्वातन्त्र्यं चानुपदमेव ज्ञास्यते । आत्मनः सुखमात्रदानं नोपपद्यते । किमुतानन्तसुखमोक्षदानमिति सूचयितुं सुखद इत्युक्तम् ।

### **वाक्यार्थचन्द्रिका**

हेत्वादेरनुक्तत्वान्न्यूनत्वमित्याशङ्क्य निश्चैतन्यादित्युत्तरग्रन्थानुरोधेन तल्लाभान्न तदित्यभिप्रेत्य शेषं पूरयति अचेतनत्वादित्यादि ॥ इति चेति । वर्तत इति वर्तते ॥ तच्चेति । मोक्षदमित्येतन्मोक्षदत्वमिति भावप्रधानमित्यर्थः । नन्वचेतनस्य कर्मण एव मोक्षदत्वदर्शनात्कथमस्य व्याप्तिरित्यत आह कर्मण इति । तथात्वं मोक्षहेतुत्वम् ॥ निराकरिष्यत इति । ‘कर्महेतुत्वमपि तु निश्चैतन्यादि’त्यादिनेति शेषः । तथा च न तत्र व्यभिचार इति भावः । ननु माऽस्तु व्यभिचारो ज्ञानस्य चेतनत्वादचेतनत्वं नास्तीति हेत्वसिद्धिस्तु स्यादेवेत्यत आह ज्ञानं त्विति । चैतन्यमेव चेतनधर्म एवेत्यर्थः ॥ नेति । तथा च नाचेतनत्वहेतोरसिद्धिरपीति भाव ॥ अनुपदमेवेति । न हीत्युत्तरवाक्य एव दुःखित्वकथनेनास्वातन्त्र्यं ज्ञास्यत इत्यर्थः ।

### **परिमल** 

कर्मणि व्याप्तिभङ्ग इत्यत आह कर्मण इति । हेतुत्वमपि त्वित्यत्र मोक्षदत्वं निराकरिष्यत इत्यर्थः । उक्तहेतोरसिद्धिं निराह ज्ञानं त्विति । चेतनस्य भावश्चैतन्यम् ॥ अनुपदमेवेति । उत्तरवाक्ये दुःखिपदप्रयोगादिति भावः ।

### **यादुपत्यं**

निराकरिष्यत इति । ‘कर्महेतुत्वमपि तु’ इत्यत्रेति शेषः ॥ चैतन्यमेवेति । चेतनधर्म एवेत्यर्थः । तथा च पक्षे नासिद्धिरिति भावः ॥ ज्ञास्यत इति । दुःखित्वोक्त्येति भावः ।

### **श्रीनिवासतीर्थीया**

कर्मणि व्यभिचारमाशङ्क्य परिहरति कर्मण इति । तथात्वं मोक्षदत्वम् । स्वरूपासिद्धिमाशङ्क्य परिहरति ज्ञानं त्विति ॥ चैतन्यमेवेति । चेतयत इति चेतनो ज्ञानवानिति यावत् । तस्य भावश्चैतन्यम् । तथा च ज्ञानं चेतनधर्म एव न चेतनं ज्ञानाश्रय इत्यर्थः । तथा च नासिद्धिरिति भावः ॥ सुखद इत्युक्तमिति । सुखमात्रदाताऽपि न हीति तदर्थः ।

