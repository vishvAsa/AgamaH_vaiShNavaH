+++
title = "०२ तारतम्योपेतत्वात् सुखस्य भावरूपत्वम्"

+++


## दुःखाभावः सुखं त्विति

**तारतम्योपेतत्वात् सुखस्य भावरूपत्वम्**

**दुःखाभावः सुखं त्विति**

### **सुधा**

इतश्च तथेत्याह दुःखेति ।

## **अनुव्याख्यानम्**

***...... ...... दुःखाभावः सुखं त्विति ।***

तुशब्द आत्मव्यावृत्त्यर्थः । इतिशब्दो हेतौ । पूर्वेणैव सम्बन्धः । यस्मादात्मा भावः । सुखं तु दुःखाभावः । न च विरुद्धस्वभावयोरत्यन्ताभेदो दृष्टः । तस्मादात्मा न सुखात्यन्ताभिन्न इति जिनो ब्रूते । तच्चायुक्तमित्यतः स्खलितवागसौ । कुतस्तदयुक्तमित्यत आह मात्रेति ।

**अनुव्याख्यानम्**

***मात्राभोगातिरेकेण सुखाधिक्यस्य दर्शनात् ।***

मीयन्त इति मात्राः शब्दाद्या विषयाः । भोगोऽनुभवः । उपलक्षणं चैतत् । विषयभोगाल्पत्वेन सुखाल्पत्वदर्शनत्वादित्यपि ग्राह्यम् । सुखं भावस्तारतम्योपेतत्वाद्दुःखादिवदिति प्रमाणविरुद्धत्वात्सुखस्य दुःखाभावत्ववचनमयुक्तमित्यर्थः । सुखस्य तारतम्योपेतत्वसमर्थनाय दर्शनादिति साक्षी तत्र प्रमाणत्वेन दर्शितः । यस्तु तत्रापि विप्रतिपन्नस्तं प्रत्यनिष्टप्रसङ्गं सूचयितुं मात्राभोगातिरेकेणेत्युक्तम् । यदि सुखं निरतिशयं स्यात्तदा प्रेक्षावतां विषयभोगातिरेकोपादानं व्यर्थं स्यात् । दृश्यते च तदिति ।

### **वाक्यार्थचन्द्रिका**

आत्मव्यावृत्त्यर्थ इति । सुखमेवाभावो नात्मेति तुशब्दोऽवधारणार्थ इत्यर्थः । इतिशब्दोक्तमेतद्वाक्यार्थस्य हेतुत्वं दर्शयन्नेव पूर्वेण सम्बन्धमुपदर्शयति यस्मादिति । मात्राशब्दस्यांशपरताया ‘एतस्यैवानन्दस्यान्यानि भूतानि मात्रामुपजीवन्ती’त्यादौ दर्शनादत्रापि तत्परत्वभ्रमनिरासाय कर्मव्युत्पत्त्या विषयार्थतामाह मीयन्त इति । भावार्थस्याभ्यव्यवहारस्य शब्दादिविषयस्यासम्भवाद्भोगपदमनुभवपरतया व्याचष्टे भोगोऽनुभव इति । ननु तथाऽपि कथमनेन वाक्येन सुखस्य दुःखाभावत्वोक्तेरयुक्तत्वसिद्धिरित्यत आह सुखमिति । नन्वेवं भोगरूपतासाधकतया तारतम्यवत्त्वमात्रमेव वक्तव्यमिह भाष्ये तद्दर्शनोक्तिस्त्वप्रयोजनैव । कथञ्चित्सार्थक्येऽपि मात्राभोगातिरेकोक्तेर्न प्रयोजनं किञ्चिदित्यतस्तदुक्तेः क्रमेण प्रयोजनमाह सुखस्येति । सूचितमनिष्टप्रसङ्गमेव प्रथयति यदीति । निरतिशयं तारम्यरहितम् । प्रसङ्गस्येष्टापादनतामाशङ्क्य परिहरति दृश्यते चेति ।

### **परिमल** 

पूर्वेणेति । इति मन्यत इत्यनेन सम्बन्ध इत्यर्थः । आत्मव्यावृत्त्यर्थ इत्युक्तं व्यनक्ति यस्मादात्मेति ॥ निरतिशयमिति । नीरपानजात् क्षीरपानजं सुखमतिशयितमित्येतन्न स्यादित्यर्थः ।

### **यादुपत्यम्**

आत्मव्यावृत्त्यर्थमिति । तथा च सुखमेव दुःखाभावो नात्मेति तुशब्दोऽवधारणार्थ इति भावः ॥ निरतिशयमिति । तारतम्यशून्यमित्यर्थः ।

### **श्रीनिवासतीर्थीया**

आत्मव्यावृत्त्यर्थ इति । आत्मस्वरूपस्याभावत्वव्यावृत्त्यर्थ इत्यर्थः । तथा च भावाभावयोरैक्यायोगादिति भावः ।

### **वाक्यार्थरत्नमाला**

भावार्थस्येत्यत्र धात्वर्थस्येत्यर्थः । सुखाल्पत्वेति मूलम् । अनेन भाष्यस्थमतिरेकपदमाधिक्यार्थतया व्याख्यातं भवतीति बोध्यम् ॥

