+++
title = "०८ ज्ञानदुःखयोर्विरुद्धत्वे ज्ञानोत्पत्यनन्तरमेव दुःखनिवृत्तिप्रसङ्गः"

+++


## यदि पुद्गलविज्ञानाददुःखी स्यात्कथञ्चन

**ज्ञानदुःखयोर्विरुद्धत्वे ज्ञानोत्पत्यनन्तरमेव दुःखनिवृत्तिप्रसङ्गः**

**यदि पुद्गलविज्ञानाददुःखी स्यात्कथञ्चन**

### **सुधा**

स्यादेतत् । नात्मज्ञानं देवदत्तो गामिव मोक्षं ददाति । किन्तु प्रकाशोऽन्धकारमिव विरोधाद् दुःखं निर्वतयति । तत्र किमचैतन्यं करिष्यति । स्वात्मज्ञानमेव च स्वदुःखविरोधि नात्मज्ञानमात्रमिति द्वितीयहेतुरप्यप्रयोजक इत्याशङ्क्याह यदीति ।

## **अनुव्याख्यानम्**

***यदि पुद्गलविज्ञानाददुःखी स्यात्कथञ्चन ॥***

***देहवानपि नादुःखी किं ज्ञानादुत्तरं सदा ॥***

कथञ्चन दुःखात्मज्ञानयोर्विरुद्धत्वेन । तर्हि ज्ञानादुत्तरकालं देहवानपि सदा निरन्तरमदुःखी किन्न स्यात्, स्यादेव । एतदुक्तं भवति । प्रकाशः खल्वन्धकारविरोधित्वात्तन्निवर्तयन् उत्पत्त्यनन्तरमेव निवर्तयति न तु विलम्बेन । विलम्बे विरोधस्यैवानिर्वाहात् । तथाऽत्मतत्त्वज्ञानं यदि दुःखाद्यनर्थविरोधित्वात्तन्निवर्त्यात्मानं मुक्तं कुर्यात् । तर्हि जिनादयस्तत्त्वज्ञानसम्पन्ना ज्ञानोत्पत्त्यनन्तरमेव मुक्ताः स्युः । न चैवम् । देहादिमत्त्वेनोपलम्भात् । तथाविधानां च दुःखादेरवर्जनादिति । इष्टापत्तिनिरासाय सदेत्याद्युक्तम् । अयमत्र प्रयोगः । दुःखादिकमात्मतत्त्वज्ञानविरोधि न भवति बहुलं कालं तेन सह स्थितत्वात्सम्मतवदिति । किञ्चात्मतत्त्वज्ञानं न तावदामोक्षादेकम् । ज्ञानानां क्षणिकत्वदर्शनात् । तथा च यदनन्तरं मोक्षोऽभिलष्यते तज्जिनस्य चरमज्ञानं न मोक्षसाधनमात्मज्ञानत्वात्प्रथमादिज्ञानवत् । अन्यथा प्रथममेव मोक्षं साधयेदविशेषादिति ।

### **वाक्यार्थचन्द्रिका**

अनुमानद्वयेऽप्यप्रयोजकत्वमाशङ्कते स्यादेतदिति । तत्कथमित्यतोऽचेतनत्वानुमानस्याप्रयोजकत्वं तावदुपपादयति नात्मज्ञानमिति ॥ किमचैतन्यं करिष्यतीति । तदविरोध एव तदनिवर्तकत्वे प्रयोजको न त्वचेतनत्वं तथा सति तत एव प्रकाशस्याप्यन्धकारानिवर्तकत्वप्रसङ्गादिति भावः । द्वितीयानुमानस्याप्यप्रयोजकत्वमुपपादयति स्वात्मज्ञानमेवेति ॥ नात्मज्ञानमात्रमिति । न परात्मविषयकं ज्ञानमपीत्यर्थः । ततश्च यज्ञदत्तसमवेतदेवदत्तविषयज्ञानस्य यज्ञदत्तगतदुःखाविरोधिताया एव तद्गतदुःखानिवर्तकत्वे प्रयोजकत्वेन दुःखिज्ञानत्वस्यातथात्वान्न तत्प्रयोजकमित्याशयः ॥ निरन्तरमिति । अव्यवधानेनेत्यर्थः । नन्वेतावताऽपि किमुपाधेर्दूषणमुक्तं भवतीत्यतः साधनव्यापकत्वमेवेत्याह एतदुक्तं भवतीति ॥ सदेत्याद्युक्तमिति । आदिपदेन देहवानित्यस्य परिग्रहः । ज्ञानादुत्तरमदुःखी किन्न स्यात्स्यादेवेत्यत्रेष्टापत्तिवारणाय सदेत्युक्तम् ॥ तदर्थस्त्वविलम्बेनेति । तत्रापीष्टापत्तिवारणाय देहवानपीत्युक्तम् । न तु तर्कशरीरप्रविष्टतयेत्यर्थः ।

### **परिमल** 

द्वितीयहेतुरिति । अस्वातन्त्र्यादित्युक्तहेतुर् दुःखित्वादित्युक्तहेतुश्चेत्यर्थः । यद्वा दुःखिज्ञानत्वादिरूपहेतुरित्यर्थः । तस्याचेतनत्वहेत्वपेक्षया द्वितीयत्वात् ॥ सदेत्याद्युक्तमिति । देहवानपीत्युक्तमित्यादिरादिपदार्थः । जैनोक्तज्ञानस्य मुक्तिहेतुत्वनिरासः ॥

### **यादुपत्यम्**

अनुमानद्वयेऽपि दुःखाविरोधित्वस्योपाधेः सत्त्वादप्रयोजकत्वमित्याशङ्कते स्यादेतदिति ॥ किमचैतन्यं करिष्यतीति । दुःखाविरोधस्यैव साध्ये प्रयोजकतयाऽचैतन्यमप्रयोजकमिति भावः । द्वितीयहेतावप्युपाधिमुपपादयति स्वात्मज्ञानमेवेति ॥ नात्मज्ञानमात्रमिति । न परात्मविषयकज्ञानमित्यर्थः । तथा च तद्दृष्टान्ते दुःखाविरोधित्वमेव साध्ये प्रयोजकतया दृष्टं न हेतुरिति भावः ॥ निरन्तरमिति । व्यवधानाभावेनेत्यर्थः । पक्षेऽपि दुःखाविरोधित्वस्य सत्त्वादुपाधेः साधनव्यापकतया न हेत्वोरप्रयोजकतेत्याशयेनाह एतदुक्तं भवतीत्यादिना ॥ सदेत्याद्युक्तमिति । आदिपदेन देहवानपीत्यस्य ग्रहणम् । ज्ञानादुत्तरमदुःखी किन्न स्यादेवेत्यत्रेष्टापत्तिवारणाय सदेत्युक्तम् । तदर्थस्त्वविलम्बनेति । तत्रापीष्टापत्तिवारणाय देहवानपीत्युक्तं न तु तर्कशरीरान्तर्गततयेत्यर्थः ।

### **श्रीनिवासतीर्थीया**

अचेतनस्यापि पक्षीभूतस्वात्मज्ञानस्य दुःखविरोधित्वेन साधनाव्यापकत्वादित्याशयेनाह आत्मज्ञानं देवदत्तो गामिवेति ॥ करिष्यतीति । अचेतनत्वेऽप्युक्तरीत्या दुःखनिवृत्तिरूपमोक्षदत्वं सम्भवतीत्यप्रयोजकतेत्यर्थः । न हि दुःखिपरिज्ञानादित्यनेनोक्ते आत्मज्ञानमात्यन्तिकदुःखनिवृत्तिहेतुर्न भवति, दुःखिज्ञानत्वाद्देवदत्तज्ञानवदिति द्वितीयानुमानेऽपि दुःखविरोधित्व मेवोपाधिर्दृष्टान्ते साध्यव्यापकत्वात् । साधनाव्यापकत्वमुपपादयति स्वात्मज्ञानमेव चेति । पक्षीभूतस्वात्मज्ञानस्य दुःखिज्ञानत्वेऽपि दुःखविरोधित्वादात्यन्तिकदुःखनिवृत्तिहेतुत्वं युक्तमिति भावः । सदेत्यस्यार्थो निरन्तरमिति । अन्तरं व्यवधानमन्तरेणेत्यर्थः ॥ इष्टापत्तीति । ज्ञानादुत्तरं मुक्तिः स्यादित्युक्ते इष्टापत्तिः स्यात् । किञ्चित्कालव्यवधानेन मुक्त्यङ्गीकारादित्यर्थः ॥ सदेत्याद्युक्तमिति । ज्ञानोत्पत्यव्यवहितोत्तरकाल एव मुक्तिः स्यादित्यर्थः । अत्रापीष्टापत्तिशङ्कापरिहारायादिपदम् । तेन देहवानित्यस्य सङ्ग्रहः । यदि ज्ञानोत्पत्त्यव्यवहितोत्तरक्षणे मुक्तिः स्यात्तर्हि ज्ञानित्वेन त्वत्सम्प्रतिपन्नस्यापि जिनस्येदानीं देहदर्शनं न स्यादतोऽत्रापि नेष्टापत्तिर्वाच्येत्यर्थः ॥ अन्यथेति । आत्मज्ञानत्वेऽपि चरमं ज्ञानं मोक्षसाधनमस्त्वित्यङ्गीकार इत्यर्थः ॥ प्रथममेवेति । आद्यज्ञानमेवेत्यर्थः । अविशेषाज् ज्ञानत्वाविशेषात् ।

### **वाक्यार्थरत्नमाला**

तदविरोध एवेति ॥ अनेनात्मविज्ञानं मोक्षदं न अचेतनत्वादित्यनुमानेऽज्ञानाविरोधित्वमुपाधिस्तस्याज्ञाननिवर्त्तकत्वरूपमोक्षदत्वाभावो यत्र तत्राज्ञानाविरोधित्वमिति व्याप्तेः पदादौ दृष्टत्वेन साध्यव्यापकत्वात् । अचेतनत्वहेतुमति विज्ञानेऽज्ञानविरोधित्वस्यैव सत्वेन तदविरोधाभावात्साधनाव्यापकत्वाच्चेत्युक्तं भवति ।
यज्ञदत्तगतदुःखाविरोधिताया एवेति ॥ अनेनात्मज्ञानमात्यन्तिकदुःखनिवृत्तिहेतुर्न भवति दुःखिज्ञानत्वादित्यनुमानेन दुःखाविरोधित्वमुपाधिः । तस्य यद्यद्दुःखानिवर्त्तकं तत्तद्दुःखाविरोधीति व्याप्तेर्देवदत्तविषयकयज्ञदत्तसमवेते ज्ञाने दृष्टत्वात् । तस्य यज्ञदत्तगतदुःखनिवर्त्तकत्वतदविरोधयोः सत्वात् । दुःखिज्ञानत्ववति आत्मविज्ञाने तदविरोधाभावेन साधनाव्यापकत्वाच्चेत्युक्तं भवति । न तत्प्रयोजकत्वमित्याशय इति पाठः । निरन्तरशब्दस्यापि सर्वकालीनपरत्वादाह ॥ अव्यवधानेनेत्यर्थ इति । साधनव्यापकत्वमेवेत्याहेति ॥ आत्मविज्ञाने साधनवति तत्कालं दुःखनिवृत्तित्वापत्या दुःखाविरोधस्याङ्गीकर्त्तव्यत्वादित्यर्थः ।

