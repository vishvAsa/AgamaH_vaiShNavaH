+++
title = "१३ जैनमते अहिंसाया धर्मत्वे प्रमाणाभावः"

+++


## अहिंसायाश्च धर्मत्वं केन मानेन गम्यते

**जैनमते अहिंसाया धर्मत्वे प्रमाणाभावः**

**अहिंसायाश्च धर्मत्वं केन मानेन गम्यते**

### **सुधा**

यदुक्तं धर्मज्ञानयोर्मोक्षसाधनत्वे तदैव मोक्षः स्यादिति तदसत् । कर्मणः प्रतिबन्धकस्य सद्भावात् । न हि प्रतिबन्धकवशात्कार्यमकुर्वाणो हेतुरहेतुर्भवति । अतिप्रसङ्गात् । अनेकविधं खलु कर्म । तत्र यद्यपि ज्ञानावरणा(णीया)दिकं ज्ञानादेव निवृत्तम् । तथाऽप्यायुरादिकारणमस्त्येवेति चेत् । स्यादिदं प्रतिबन्धकसद्भावकल्पनं यदि ‘अहिंसादिरूपो धर्मः, शरीरपरिमाणत्वादिनाऽऽत्मज्ञानं च तत्त्वज्ञानम्, एते च धर्मज्ञाने मोक्षसाधने’ इत्येषोऽर्थः प्रमितो भवेत् । न चैवम् । एवमेव कल्यनेऽतिप्रसङ्ग इत्याशयवान्धर्मादिस्वरूपे तावत्प्रमाणं नास्तीत्याह अहिंसायाश्चेति ।

## **अनुव्याख्यानम्**

***अहिंसायाश्च धर्मत्वं केन मानेन गम्यते ।***

चशब्दो ज्ञानसङ्ग्रहार्थः । यद्वा सप्तघटिकाभोजनादिसमुच्चयार्थः । ज्ञानविस्य चोपलक्षणम् । जिनवाक्येनावगम्यत इति चेन्न । तत्प्रामाण्यसाधकाभावस्योक्तत्वात् ।

### **वाक्यार्थचन्द्रिका**

ननु ज्ञानादेव विपर्ययरूपकर्मणो निवृत्तत्वान्न प्रतिबन्धकवशादपि कार्याभाव उपपादयितुं शक्यत इत्यत आह अनेकेति । आदिपदेन दर्शनावरणीयादिपरिग्रहः ॥ ज्ञानादेवेति । सम्यग्ज्ञानात्संशयविपर्ययनिवृत्तेर्लोकसिद्धत्वात्सम्यग्ज्ञानं न मोक्षहेतुरिति विपर्ययरूपज्ञानावरणीयमार्हतदर्शनाभ्यासान्न मोक्ष इति विपर्ययरूपं दर्शनावरणीयं बहुषु तीर्थकारैरुपदर्शितेषु विप्रतिषिद्धेषु मुक्तमार्गेषु विशेषानवधारणरूपं मोहनीयं मोक्षमार्गप्रवृत्तानां तद्विघ्नकरविज्ञानरूपमान्तरीयं च सम्यग्ज्ञानादेव निवृतमित्यर्थः । उक्तज्ञानानां कर्मत्वं चोर्ध्वगमनशीलस्य जीवस्य देहेऽवस्थितिहेतुत्वेनाधर्मलक्षणाक्रान्तत्वमभिप्रेत्य स्थितिहेतुरधर्म इति स्थितिहेतुत्वस्यैव तन्मते तल्लक्षणत्वादिति भावः ॥ सम्यग्ज्ञानाद्धातिकर्मनाशेन तस्याप्रतिबन्धकत्वेऽप्याघातिकर्मणोऽनिवृत्त्या तस्यैव प्रतिबन्धकत्वसम्भवाद्युक्तं कार्याभावस्य प्रतिबन्धकसद्भावनिबन्धनत्वमित्याशयेनाह तथाऽपीति । आयुरादीत्यादिपदेन गोत्रिकादिपरिग्रहः । आयुरादिकारणत्वं च शरीरसंस्थानतदभिमानतत्स्थितितत्प्रयुक्तसुखदुःखादिहेतुभूतत्वमित्यन्यत्र विस्तरः ।

नन्वत्र धर्मस्वरूपस्याप्रामाणिकत्वोक्तावपि परीक्तज्ञानस्य तदनुक्तेर्घर्मादिस्वरूपे प्रमाणाभावाभिधायकतया कथमस्यावतार इत्यातोऽत्र वाक्ये चशब्देन परोक्तज्ञानस्य सङ्गृहीतत्वेन तस्याप्यप्रामाणिकत्वप्रतिपादकत्वसिद्धेर्युक्तस्तथाऽवतार इत्याशयेनाह चशब्द इति । अहिंसाऽन्यस्य धर्मत्वसमुच्चायकतया प्रतीयमानस्याहिंसायाश्चेति चशब्दस्य भिन्नक्रमतया ज्ञानसमुच्चायकत्वं न स्वरसमित्यतस्तदन्यस्य धर्मत्वसमुच्चायकतया तं व्याचष्टे यद्वेति ॥ सप्तघटिकाभोजनादीति । अत्र च सप्त च ता घटिकाश्चेति न विणसमासः । दिक्सङ्ख्ये संज्ञायामिति संज्ञायामेव तस्य नियमितत्वात्सप्तघटिकाशब्दस्य चासंज्ञात्वात् । किन्नाम घटिकासु भोजनं घटिकाभोजनं सप्तसु घटिकाभोजनं सप्तघटिकाभोजनमित्युभयत्रापि सप्तमीति योगविभागादेव समासः । सप्तत्वं तु सामर्थ्यादेव घटिकास्वन्वेति । साध्यो धर्मो यस्येति साध्यधर्मेति व्युत्पाद्य सन्दिग्धश्चासौ साध्यधर्मा चेति कर्मधारयेऽपि सन्दिग्धतायाः साध्यमात्रपर्यवसायित्वस्य नवरसरुचामित्यत्र नवत्वस्य रसेष्वेव पर्यवसानस्य लोकानां नाथो लोकनाथ इति लोकनाथपदं व्युत्पाद्य त्रयाणां लोकनाथ इति विगृह्य समासेऽपि त्रित्वस्य सामर्थ्यात्प्रसिद्धेश्च लोकेष्वेव पर्यवसानस्य च दर्शनादित्यवधेयम् ।

नन्वस्मिन्पक्षे चशब्दस्य स्वारस्यलाभेऽप्यनेन परोक्तज्ञानस्याप्रामाणिकत्वानभिधानादुक्तावतारानुपपत्तिस्तदवस्थैवेत्यत्राहिंसापदस्य लक्षणया ज्ञानपरत्वस्याप्यभिमतत्वेन धर्ममात्रपरत्वाभावेन परोक्तधर्मज्ञानयोरप्रामाणिकत्वस्यानेनोक्तिलाभान्नानुपपत्तिरित्याह ज्ञानविस्येति ॥ उक्तत्वादिति । आप्तवाक्यत्वस्य तदसाधकताया ‘अतोऽनुमा कथं धर्ममि’त्येतद्व्याख्यानावसर इति शेषः ।

### **परिमल** 

अतिप्रसङ्गादिति । मणिमन्त्रादिना दाहमकुर्वाणो वन्हिर्दाहहेतुर्न स्यादित्यर्थः ॥ ज्ञानावरणादिकमिति । तन्मते विपर्ययज्ञानादेः सम्यग्ज्ञानावरणत्वव्यवहाराद् विपर्ययादिकं ज्ञानावरणमिति ज्ञेयम् ॥ कारणमस्त्येवेति आयुरादिकारणं दुष्कर्मास्त्येवेत्यर्थः ॥ ज्ञानविस्येति । कायपरिमाणत्वादिनात्मज्ञानस्येत्यर्थः ॥ उक्तत्वादिति । अतोऽनुमा कथं धर्ममित्यादिग्रन्थ इति भावः।

### **यादुपत्यं**

ज्ञानावरणीयादिकमिति । अत्रादिपदेन दर्शनावरणीयमोहनीयान्तरायाणां ग्रहणम् । तन्मते एतानि चत्वारि श्रेयोहन्तृत्वाद्धातिकर्माणीत्युच्यन्ते । तत्र सम्यग्ज्ञानं न मोक्षसाधनमिति विपर्ययो ज्ञानावरणीयं कर्म । आर्हतदर्शनाभ्यासान्न मोक्ष इति विपरीतज्ञानं दर्शनावरणीयम् । बहुषु विप्रतिषिद्धेषु तीर्थङ्करैरुपदर्शितेषु मोक्षमार्गेषु विशेषानवधारणं मोहनीमय् । मोक्षमार्गप्रवृत्तानां तद्विघ्नकरं विज्ञानमन्तरायम् इति ज्ञातव्यम् ॥ ज्ञानादेवेति । सम्यग्ज्ञानात्संशयविपर्ययनिवृत्तेर्लोके दर्शनादिति भावः । अत्र च तृतीयस्य संशयत्वमन्येषां विपर्ययत्वमिति द्रष्टव्यम् । उक्तज्ञानानां कर्मत्वं चोर्ध्वगमनशीलस्य जीवस्य देहेऽवस्थितिहेतुतयाधर्मलक्षणाक्रान्ततामभिप्रेत्य । स्थितिहेतुरधर्म इति हि तन्मतेऽधर्मलक्षणं समयपाद उक्तम् । अथवा ज्ञानावरणीयादिशब्दैरुक्तज्ञानविहेतवोऽधर्मविशेषा एव ग्राह्याः ॥ आयुरादिकारणमिति । घातिकर्मचतुष्टयनाशेऽप्यघातिकर्मचतुष्टयमस्त्येवेत्यर्थः । तच्च शरीरसंस्थानतदभिमानतत्स्थितितत्प्रयुक्तसुखदुःखादिहेतुभूतमिति समयपाद उक्तम् । तदेवायुरादिकारणपदेन विवक्षितमिति ज्ञातव्यम् ॥ ज्ञानविस्य चेति । शरीरादिपरिमाणत्वादिनाऽऽत्मज्ञानस्येत्यर्थः ।

### **श्रीनिवासतीर्थीया**

अतिप्रसङ्गादिति । वह्नेरपि स्फोटं प्रत्यकारणत्वप्रसङ्गादित्यर्थः । ज्ञानसङ्ग्रहार्थं यथार्थज्ञानसङ्ग्रहार्थम् ॥ सप्तघटिकेति । सायङ्कालस्य सप्तघटिका उर्वरिताः सन्ति ततः प्रागेव भोजनं कर्तव्यमित्यर्थः । ज्ञानविशेषो यथार्थज्ञानम् ।

### **वाक्यार्थरत्नमाला**

विपर्ययरूपकर्मण इति ॥ अत्र संशयरूपेत्यपि वाच्यम् । अत एव संशयविपर्ययेति वक्ष्यति । यद्वा छत्रिन्यायेन तत्वोक्तिः । मोहनीयस्य संशयरूपत्वादिति बोध्यम् । मोहनीयमिति । अत्र संशयरूपमिति योज्यम् । तथाऽन्तरीयकस्यापि विपर्ययरूपत्वं ज्ञातव्यम् । तदुभयं स्पष्टमिति नोक्तम् । अत्रान्तरायमिति भामत्यनुसारेण तथैव वा करणे ठक्प्रत्ययान्तमान्तरीयकमिति वा पठनीयम् । तथैव कल्पतर्वादौ व्युत्पादनात् । तस्यैव प्रतिबन्धकत्वेति । ननु अघातिकर्मण एव प्रतिबन्धकत्वं मतद्वयेऽपि । न तु घातिकर्मणः । अत एव जैनाधिकरणे जीवगुणप्रतिबन्धकमिति घातिकर्मलक्षणमभिहितम् । मतान्तरे ज्ञानावरणीयादीनां तत्वज्ञानविघातकत्वेन श्रेयोहन्तृत्वाद्धातित्वं स्पष्टम् । तथा च तस्यैव प्रतिबन्धकत्वम् । नत्वघातिभूतायुरादिकर्मण इति कथं तत्वोक्तिरिति चेन्न । आयुरादीनां श्रेयोहन्तृत्वाभावेऽपि शरीरस्थित्यादि हेतुतया मोक्षविलम्बकत्वमित्याशयो ध्येयः ।

आयुरादिकारणत्वं चेति । आयुरादेः कर्मणः कारणत्वं चेत्यर्थः । आयुरादेर्मोक्षं प्रति घात्यबन्धकत्वोपपादनाय कारणमित्युक्तं मूले । तत्र न प्रतीयते कस्य कारणमिति । अतो विशिष्टं व्याख्यातमिति ज्ञेयम् । अत्र कर्मणां प्रति घातिभेदेन द्वैविध्येऽपि ज्ञानावरणीयादेर्घातिकर्मत्वादौ मतभेदादिकं तद्य्वुत्पादनं च कथमित्यत उक्तम् अन्यत्रेति । समयपादे जैनमतोपन्यासावसर इत्यर्थः । अत्र प्रतिबन्धकत्वविषये पूर्वोत्तरविचारः सम्यक्कार्योऽस्ति ।

संख्यापूर्वकतया द्विगुसमासे सप्तघटिकाः समाहृताः सप्तघटकीत्यापत्या सप्तघटिकापदायोग इत्यतः प्रकारान्तरेण समाधातुं पञ्चस्कन्धादिशब्देष्वाश्रितं प्रकारस्यासम्भवं चाह । अत्र च सप्तेति । संज्ञायामेवेति । अत एवैकशाटीत्यत्र संज्ञात्वेनासमासे प्राप्ते तत्रापि समाससिध्यर्थं पूर्वकालैकेति सूत्रं प्रवृत्तमिति भावः । उक्तार्थकल्पने ‘‘धर्मादनिच्केवलादि’’त्येतत्सूत्रीयशेष्युक्तप्रकारं साधकतयाह ॥ साध्यो धर्मो यस्येतीति ॥ एतच्च शेषीकृतोक्तिमनुसृत्य समाधानमभिमतम् । न तु वस्तुतः । सन्दिग्धं च तत्साध्यं चेति कर्मधारयं व्युत्पाद्य कर्मधारयपूर्वपदबहुव्रीह्याश्रयणेनैव साक्षात्सन्दिग्धत्वलाभेनाकरग्रन्थारूढार्थलाभोपपत्तौ शेष्युक्तक्लेशाश्रयणायोगात् । अत एव चतुर्थस्य द्वितीये मोक्षवादे अनुच्छित्तिधर्मेत्येतद्य्वुत्पादनावसरे उक्तपक्षनिरासष्टीकाकृतैव करिष्यते । अकारान्तोत्तरपदो द्विगुस्त्रियामिष्ट इत्येतच्छेषीं मनसि कृत्वाऽऽह । नवरसेत्यादि । नव च ते रसाश्च नवरसेति कर्मधारयाश्रयणेऽपि नवत्वस्य सामर्थ्याद् रसेष्वेव पर्यवसानामिति भावः । पर्यवसानस्येत्यनन्तरं त्रिलोकनाथेन सतामसत्द्विष इत्यत्रेति शेषः । तथापाठस्तु स्वरस एव । समासेऽपीति । षष्टीत्यनेन समासे सति सुब्लोपे च सतीत्यर्थः । एतदुभयमङ्गीकृत्योक्तम् । द्विगोर्लुगनपत्य इत्येतत्सूत्रीयभाष्ये त्र्यवयवा विद्या त्रैविद्येति शाकपार्थिवादिः । तामधीते त्रैविद्य इत्यादिव्युत्पादनात् तदनुसारेण नवावयवो रसो नवरसः । शाकपार्थिवादिः । रसशब्दस्य रससमुदायपरत्वात् । तथा लोकशब्दस्य लोकसमुदायपरतया त्र्यवयवस्त्रिलोक इति शाकपार्थिवादिरेवेति व्युत्पादने सामर्थ्याश्रयणं प्रयासाभावादिति ज्ञेयम् । तथा तद्वदेव घटिकाशब्दस्य समुदायपरतामाश्रित्य सप्तावयवा घटिका सप्तघटिकेति शाकपार्थिवादिरेवेत्याश्रयणे सामर्थ्याश्रयणप्रसङ्गादित्यपि ज्ञेयम् । एतत्सप्तपदे सप्तमीसमासश्रवणं चाङ्गीकृत्यैव द्विगोरजादिगणे उपसङ्ख्यानादबाद्युक्तेश्च ङीप्बाधनार्थत्वात् त्र्यनीका त्रिफलेत्यादाविव सप्तघटिकाशब्देऽप्याबन्तत्वोपपत्या सप्तघटिकाः समाहृताः सप्तघटिका सप्तघटिकायां भोजनं सप्तघटिकाभोजनमित्येव समासे योगविभागाश्रयणस्य चाश्रयणीयत्वाभावात् । चतुःपञ्चशाखेति वक्तव्यमित्येतदुपपादनावसरे चतुर्वेदानित्यादि गीताभाष्यटीकाप्रपञ्चे चाधिकं ज्ञेयम् ।

