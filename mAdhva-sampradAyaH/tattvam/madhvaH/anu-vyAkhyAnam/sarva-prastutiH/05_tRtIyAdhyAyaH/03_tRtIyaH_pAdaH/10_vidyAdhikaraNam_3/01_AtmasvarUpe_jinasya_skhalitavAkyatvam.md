+++
title = "०१ आत्मस्वरूपे जिनस्य स्खलितवाक्यत्वम्"

+++


## आनन्दमेव च

**आत्मस्वरूपे जिनस्य स्खलितवाक्यत्वम्**

**आनन्दमेव च**

### **सुधा**

प्रकारान्तरेणात्मस्वरूपे जिनवचनस्खलनं दर्शयति आनन्दमेवेति ।

## **अनुव्याख्यानम्**

***....... ........ आनन्दमेव च ॥***

***न मन्यते पुद्गलं स ...... .......***

अत्राप्यपुद्गलपुद्गलशब्दाभ्यामात्मोच्यते । तत्त्वविद आत्मानमानन्दमेवानन्देनात्यन्ताभिन्नं मन्यन्ते । स जिनस्तमानन्दमेव न मन्यते । भिन्नत्वादिना सप्तप्रकारं ब्रवीति । तत्सप्तभङ्गीनयनिरासेन पुंस्त्वादिवदित्यात्मनः सुखाद्यत्यन्ताभेदसाधनेन च निरस्तम् । अतश्च स्खलितवागसाविति भावः ।

### **वाक्यार्थचन्द्रिका**

अत्रापीति । नवीनजरज्जैनस्वमतभेदेनेति शेषः ॥ सप्तभङ्गिनयनिरासेनेति । ‘नैकस्मिन्नसम्भवादि’ति सूत्रोक्तन्यायेनेत्यर्थः ।

### **परिमल** 

पुंस्त्वादिवदिति । पुंस्त्वादिवत्त्वस्य सतोऽभिव्यक्तियोगादिति वियत्पादीयजीवविषयकसूत्र इत्यर्थः ।

