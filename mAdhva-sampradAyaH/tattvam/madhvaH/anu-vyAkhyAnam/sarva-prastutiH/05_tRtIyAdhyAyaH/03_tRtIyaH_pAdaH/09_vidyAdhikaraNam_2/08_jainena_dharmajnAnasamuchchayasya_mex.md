+++
title = "०८ जैनेन धर्मज्ञानसमुच्चयस्य मेक्षसाधनत्वप्रतिपादननिराकरणम्"

+++


## अस्ति मोक्षोऽपि धर्मेण यथार्थज्ञानतोऽपि च

**जैनेन धर्मज्ञानसमुच्चयस्य मेक्षसाधनत्वप्रतिपादननिराकरणम्**

**अस्ति मोक्षोऽपि धर्मेण यथार्थज्ञानतोऽपि च**

### **सुधा**

इदानीं जैनोक्तमोक्षसाधनं दूषयितुमनुवदति अस्तीति ।

## **अनुव्याख्यानम्**

***अस्ति मोक्षोऽपि धर्मेण यथार्थज्ञानतोऽपि च ।***

यदिदं मोक्षास्तित्वं समर्थितं तत्साध्विति जैनाः प्राहुरिति सम्बन्धः । अङ्गीकृतश्चेन्मोक्षसद्भावस्तदा तत्साधनमपि किञ्चिदङ्गीकार्यमेव । तथा च का विप्रतिपत्तिरित्याशयवान्पृच्छति अपीति । किं तर्हीत्यर्थः । उत्तरमाह धर्मेणेति । लभ्यत इत्याहुः । अपिचावितरेतरसमुच्चये । यद्यपि मोक्षं तत्साधनं चाभ्युपयन्ति जैनास्तथापि तद्विशेषे विप्रतिपद्यन्ते । यतः सम्यग्ज्ञानसम्यक्चारित्र्यसमुच्चयसाध्यं मोक्षमाहुरित्याशयः । सम्यग्दर्शनं यद्यपरोक्षज्ञानं तदा यथार्थग्रहणेनैव गृहीतम् । यदि च स्वसमयपरिपालनं तदा धर्मग्रहणेनेति पृथग्ग्रहणं व्यर्थमिति सूचयितुं द्वयोरेव ग्रहणम् ।

धर्मज्ञानसमुच्चयसाध्यत्वं मोक्षस्य कथञ्चिदस्माभिरप्यङ्गीक्रियते । अतो विप्रतिपत्त्यन्तरं दर्शयति प्रामाण्यमिति ।

**अनुव्याख्यानम्**

***प्रामाण्यमनुमायाश्च जिनस्याप्तत्वसाधने ॥***

***तद्वाक्याद् धर्मसज्ज्ञानविज्ञप्तिर्भवतीति च ॥***

जिन आप्तोऽस्खलितवाक्त्वादित्याद्यनुमायाः । चशब्दाज्जिनदर्शिनां वाक्यस्य च । तद्वाक्याज् जिनवाक्यात् । इति च जैनाः प्राहुः । अनुमा(ना)द्यवगताप्तभावजिनवाक्यान्मोक्षसाधनसिद्धिमाहुः । न तु स्वतः प्रमाणाद्वेदादित्याशयः । मोक्षसाधनविषयां विप्रतिपत्तिं दर्शयितुमुपक्रम्य प्रमाणविप्रतिपत्तिप्रदर्शनमसङ्गतमिति चेन्न । साधनज्ञापकस्यापि साधनत्वात् । धर्मज्ञानस्वरूपेऽपि विप्रतिपत्तिं दर्शयति धर्म इति ।

**अनुव्याख्यानम्**

***धर्मोऽहिंसापरो नान्यो ज्ञानं पुद्गलदर्शनम् ॥***

***इति जैनाः ॥***

अहिंसा परा प्रधानभूता यस्मिन्स तथोक्तः । एतदस्माकमपि सम्मतमित्यत उक्तमन्यो हिंसादिसहितो यज्ञादिर्न धर्म इति । आत्मविविक्तत्वादिरूपेण पुद्गलस्य देहस्य दर्शनम् । यद्वा पुद्गलस्यात्मनो देहादिविविक्ततया दर्शनम् । अत्रापि नान्यद्यत्सिद्धान्तिना विवक्षितमित्यनुवर्तते ।

### **वाक्यार्थचन्द्रिका**

इति जैना इति व्यवहितेनास्यान्वयः । नैव मोक्ष इति प्राहुरिति पूर्ववाक्यात्प्राहुरित्यस्यानुवृत्तिं चाभिप्रेत्य वाक्यं व्याचष्टे यदिदमिति । साकांक्षत्वप्रयुक्तवाक्याभासतामपेक्षितपूरणेन परिहरति लभ्यत इतीति ॥ इतरेतरसमुच्चय इति । यद्यपि परस्परसापेक्षतया यथार्थज्ञानधर्मयोरेककार्यजनकत्वादितरेतरयोग एवात्र युक्तः । न तु समुच्चयः । परस्परनिरपेक्षयोरेककार्यसम्बन्धे एव तत्प्रवृत्तेर् अत्र च तदभावात् । तथाऽपि समुच्चयशब्दस्यात्रेतरेतरयोगपरत्वाददोष इति ध्येयम् । ननु सम्यग्ज्ञानसम्यक्चारित्र्ययोरिव सम्यग्दर्शनस्यापि मोक्षसाधनतया परेणाङ्गीकृतत्वेन तस्याप्यत्र वक्तव्यत्वात्तदनुक्त्वा द्वयोरेव परिगणने किं निमित्तमित्यत आह सम्यगिति ॥ धर्मग्रहणेनेति । गृहीतमिति वर्तते ॥ कथञ्चिदिति । सम्पूर्णानन्दाभिव्यक्तिरूपमोक्षैकदेशस्य ज्ञानकर्मसमुच्चयसाध्यत्वस्य स्वसिद्धान्तत्वेऽपि दुःखनिवृत्तिरूपमोक्षस्य ज्ञानमात्रसाध्यतया समुच्चयसाध्यत्वं नास्तीत्यभिप्रायेण कथञ्चिदित्युक्तम् ॥ जिनदर्शिनामिति । जिनं साक्षात्कुर्वतामित्यर्थः ॥ साधनज्ञापनस्यापीति । मोक्षसाधनभूतधर्मज्ञानज्ञापकस्यापीत्यर्थः ॥ साधनत्वादिति । साधनकोटिनिविष्टत्वादित्यर्थः । अहिंसापर इत्यस्यासमासत्वे पर इत्यस्य धर्म इत्यनेन सम्बन्धे भिन्नक्रमत्वं पर इत्यस्य पुल्लिङ्गतयाऽहिंसेति स्त्रीलिङ्गेन सम्बन्धानुपपत्तिः । समासत्वेऽप्यहिंसायाः पर इति पञ्चमीतत्पुरुषे पञ्चमीति योगाविभागाश्रयणं कर्तृकरणे कृता बहुलमिति बाहुलकाश्रयणम् । परशब्दस्यान्यार्थत्वपक्षे नान्य इति निषेधानुपपत्तिः । उत्तमार्थत्वे च तस्य धर्मशब्दस्य साधारणत्वेन विशेष्याकाङ्क्षायां सप्तघटिकाभोजनादेरध्याहारेऽसदनुवादः । अहिंसाया एवोत्तमत्वस्य तत्सिद्धान्तत्त्वादित्यालोच्य बहुव्रीहिसमासं परशब्दस्य प्रधानार्थत्वं चाश्रित्य व्याख्याति अहिंसेति ॥ पुद्गलस्य देहस्येति । इदं च नवीनजैनमतमाश्रित्योक्तम् । जरज्जैनमतमाश्रित्याप्याह यद्वेति । ननु पुद्गलस्यात्मनो देहादिविविक्ततया दर्शनं ज्ञानमित्येतदस्माकमपि सम्मतमिति कथं विप्रतिपत्तिसूचनमित्यत आह अत्रापीति ॥ नान्यदिति । अनेन नान्य इत्यत्रापि सम्बध्यते । अर्थवशाच्च लिङ्गव्यत्यय इत्युक्तं भवति ।

### **परिमल** 

प्राहुरिति सम्बन्ध इति । प्राहुरिति पूर्वमतानुवादस्थमिहाप्यन्वेतीति भावः । ननु तैः सम्यग्दर्शनमपि मुक्तिसाधनतयाऽभिमतम् । तत्कुतो नानूदितमित्यत आह सम्यग्दर्शनमिति ॥ कथञ्चिदिति । मोक्षस्वरूपसाधनत्वं ज्ञानस्य मोक्षगतातिशयरूपफलहेतुत्वं कर्मण इत्येवंरूपेणेत्यर्थः ॥ जिनदर्शिनामिति । जिनं साक्षात्कुर्वतामित्यर्थः । अनुमानाद्यवगतेत्यत्र जिनदर्शितवाक्यमादिपदार्थः ॥ साधनत्वादिति । तथाच साधनज्ञापकविमतिरपि मोक्षसाधनविमतिरेवेति न दोष इति भावः ॥ सिद्धान्तिना विवक्षितमिति । स्वबिम्बापरोक्षज्ञानमित्यर्थः ।

### **यादुपत्यम्**

प्राहुरिति सम्बन्ध इति । ‘अनेन नैव मोक्ष इति प्राहुरि’त्यत्र विद्यमानं प्राहुरितिपदमत्रानुवर्तनीयमिति सूचितं भवति । अस्ति मोक्ष इत्यस्य यदिदं मोक्षास्तित्वं समर्थितं तत्साध्विति तात्पर्यकथनम् । लभ्यत इति शेषोक्तिः ॥ इतरेतरसमुच्चय इति । इतरेतरयोग इत्यर्थः । परस्परसापेक्षतयैककार्यजननस्यात्र विवक्षितत्वात् । तेन परस्परनिरपेक्षयोरेकक्रियासम्बन्धः समुच्चयः । स चात्र बाधित इति शङ्काऽनवकाशः । ननु सम्यग्दर्शनमपि साधनतया जैनैः परिगणितं तत्कस्मादत्र नोक्तमित्यत आह सम्यग्दर्शनमिति । मोक्षैकदेशरूपाया आनन्दाभिव्यक्तेः समुच्चयसाध्यत्वेऽपि दुःखनिवृत्तेस्तदसाध्यत्वात् कथञ्चिदित्युक्तम् ॥ जिनदर्शिनामिति । जिनं पश्यतामित्यर्थः । पुद्गलस्य देहस्येति पररीत्योक्तम् । इदानी ‘पुद्गलो निरयं गिरन्नि’ति प्रमाणानुसारेणाह यद्वेति ।

### **श्रीनिवासतीर्थीया**

कथञ्चिदिति । आनन्दाभिवृद्धिरूपमुक्त्यंशे इत्यर्थः ॥ साधनज्ञापनस्यापीति । मोक्षसाधनभूतधर्मज्ञानज्ञापकस्यापीत्यर्थः ॥ साधनत्वादिति । साधनकोटिनिविष्टत्वादित्यर्थः । यत्सिद्धान्तिनेति । भगवज्ज्ञानमित्यर्थः ।

### **वाक्यार्थरत्नमाला**

यथार्थग्रहणेनैवेति मूलम् । यथार्थपदं तद्ज्ञानोपलक्षणं यथार्थज्ञानग्रहणेनैवेत्यर्थः । संसारनिवृत्तिमात्रं केवलज्ञानेन भवति । आनन्दवृद्धिस्तु कर्मसापेक्षेणैव ज्ञानेनेति भागवते । पन्था यद्वक्ष्यति सहकारित्वेन चेतीत्येवंरूपविना कर्म नमोक्षः स्यादित्युत्तरानु व्याख्यानरूपमूलानुसारेणाह । संपूर्णानन्देति । ज्ञानोत्तरकर्मणां मोक्षेऽतिशयार्थत्वेनातिशयस्य ज्ञानानभिव्यक्तसुखाभिव्यक्तिरूपतया कर्मणामेकदेशार्थत्वमित्येवमप्येकदेशस्य तत्साध्यत्वमभिप्रेतम् । ज्ञानेन किञ्चिदानन्दस्येत्याद्युत्तरटीकोक्तेरिति द्रष्टव्यम् । एतच्चानन्ददश्च मुक्तानामिति जिज्ञासाधिकरणीयानुव्याख्यानटीकाप्रपञ्चोक्तरीत्या स्पष्टनीयम् । दुःखनिवृत्तिरूपेति । ज्ञानात्प्राक्कर्मणां ज्ञानार्थतया ज्ञानस्यैव प्रसादद्वारा दुःखनिवृत्तिरूपमोक्षैकदेशहेतुतया कर्मणस्तदहेतुत्वमित्याशयः । असमासत्व इति । अनुत्पन्नविभक्तिकपदद्वयात्मकत्व इत्यर्थः । भिन्नक्रमत्वमिति । अन्यत्र तदाश्रयणं त्वगतिकागतिरिति भावः । परपदस्याहिंसेत्यनेन परो ऽहिंसेत्यव्यवहितसम्बन्धाङ्गीकारे दोषमाह । पर इत्यस्य पुल्लिङ्गतयेति । उपलक्षणं चैतत् । अहिंसापरस् तदन्यश्च धर्म इति योजनायान्तु नान्य इति निषेधानुपपत्तिरिति वक्ष्यमाणं दूषणं प्रसज्यते इति द्रष्टव्यम् ।

योगविभागाश्रयणमिति । भयभीत्यादिषु परशब्दस्यागणनेन तस्यावश्यकत्वादिति भावः । कर्त्तृकरण इति । अत्राहिंसया पर इति तृतीयातत्पुरुषत्व इति शेषः । बाहुलकाश्रयणमिति । कर्तृकरणे कृता बहुलमिति बहुलग्रहणेन तृतीया तत्कृतार्थेत्यादिविषयादन्यत्र शशिकरपल्लवित इत्यादौ तृतीयासमासस्याभ्यनुज्ञातत्वेन तद्वत्प्रकृतेऽपि बाहुलकाश्रयणं प्रसज्येतेति भावः । उपलक्षणं चैतत् । तृतीया तत्कृतार्थेति सूत्रीय तृतीयेति योगविभागाश्रयणमित्यपि द्रष्टव्यम् । अन्यत्रैतदुभयाश्रयणं त्वगतिकागतिरिति । अहिंसायाः परो धर्म इति पक्षमाश्रित्याह । परशब्दस्येति । निषेधानुपपत्तिरिति । अहिंसान्यस्य धर्मत्वमभिधाय पुनस्तन्निषेधे व्याघात इति भावः । उत्तमार्थत्वे चेति । तस्योत्तमार्थत्वे चेति सम्बन्धः । धर्मशब्दस्य साधारणत्वेनेति । धर्म इत्यनेन विधीयमानधर्मत्वस्य साधारणत्वापत्येत्यर्थः । धर्मत्वस्य साधारणत्वापत्येति पाठस्तु स्वरस एव । अयमर्थः । यद्यहिंसोत्तमत्वमनूद्य तस्य धर्मत्वविधानमित्याश्रियते तर्हि विशेषोपस्थापकपदाभावाद्यत्किञ्चिदेवाहिंसोत्तमत्वेन प्राप्तं भवेदिति तथाविधत्त्वे ‘‘प्राप्तं यागादिकमपि भवती’’ति धर्मपदोक्तं धर्मत्वं स्वीकरणं स्यात् । पराभिप्रेतं धर्मं विनाऽन्यस्यापि भावे तच्च परस्यासंमतमिति ॥ विशेष्याकाङ्क्षायामिति ॥ साधारणत्वपरिहारायाहिंसोत्तमामुक एव धर्मविविधानोपयुक्ततयाऽहिंसापरपदरूपविणस्य को हिंसापर इति विशेष्याकाङ्क्षायामित्यर्थः ॥ भोजनादेरिति । भोजनादिपदस्येत्यर्थः । अर्थाध्याहारपक्षे यथाश्रुतमेवैतदित्यप्याहुः । अहिंसाया इत्यनेन । हिंसापेक्षयाऽन्यस्योत्तमत्वोक्तौ तस्या एव परत्वमित्यस्य त्यागेनान्यपरत्वानुवादादनुवादत्वमित्यर्थ इति सर्वमवदातम् । पुद्गलस्य देहस्येतीति प्रतीकोपादानानन्तरम् इदं च नवीनेत्यादि यद्वेतीत्यतः पाठः । तदनन्तरं ननु पुद्गलस्येत्यादिः । तत्रास्माकमित्यनन्तरमपि सम्मतमिति पदद्वययुक्तः पाठः । तदभावे लेखकप्रयुक्त एतदस्माकमपि संमतमिति पूर्वमतानुसारेण प्रवृत्तेः स्पष्टत्वाच्च ।

