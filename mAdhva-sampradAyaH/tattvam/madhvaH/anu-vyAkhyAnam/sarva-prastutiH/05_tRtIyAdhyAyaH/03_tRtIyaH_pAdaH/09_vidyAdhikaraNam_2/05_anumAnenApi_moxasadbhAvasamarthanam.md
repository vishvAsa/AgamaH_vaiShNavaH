+++
title = "०५ अनुमानेनापि मोक्षसद्भावसमर्थनम्"

+++


## लोकवाक्याद्विशेषश्चाव्यभिचारेण सिध्यति

**अनुमानेनापि मोक्षसद्भावसमर्थनम्**

**लोकवाक्याद्विशेषश्चाव्यभिचारेण सिध्यति**

### **सुधा**

तदेवं प्रत्यक्षागमाभ्यां मोक्षं साधयतेहामुत्र फलभोगवैराग्यवता योगिनां प्रवृत्तिः सफला प्रेक्षावत्प्रवृत्तित्वात्सम्मतवदित्यनुमानमपि सूचितम् । । अनुमानप्रामाण्यं च प्रागेव समर्थितम् ।

### **वाक्यार्थचन्द्रिका**

किरणावलीकाराद्यभिमतमनुमानेन मोक्षसाधनप्रकारं दूषयितुं स्वाभिमतमनुमानेन मोक्षसाधनप्रकारं तावदाह तदेवमिति ।

### **परिमल** 

प्रवृत्तिरिति । श्रवणाद्यनुष्ठानमित्यर्थः ॥ प्रागेवेति । ‘प्रत्यक्षस्यैव मानत्वमिति केनावसीयते’ इत्यादिना अभ्युपगमेऽपीत्येतत्सूत्रानुव्याख्यानसुधयोः, तथा आगमानुगृहीतानुमानमित्यादिना तर्काप्रतिष्ठनादित्येतदनुव्याख्यानादौ चेत्यर्थः ।

### **यादुपत्यम्**

प्रागेवेति । जिज्ञासाधिकरण इत्यर्थः ।

### **वाक्यार्थरत्नमाला**

किरणवलीकाराद्यभिमतमिति । आदिपदेन लीलावतीकारादीनां परिग्रहः।

