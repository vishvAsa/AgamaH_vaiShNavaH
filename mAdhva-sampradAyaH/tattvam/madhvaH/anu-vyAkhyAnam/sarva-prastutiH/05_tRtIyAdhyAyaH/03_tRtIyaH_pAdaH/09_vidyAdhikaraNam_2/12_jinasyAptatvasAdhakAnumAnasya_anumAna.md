+++
title = "१२ जिनस्याप्तत्वसाधकानुमानस्य अनुमानत्वाभावः"

+++


## अतोऽनुमा कथं धर्मं पुद्गलं चापि दर्शयेत्

**जिनस्याप्तत्वसाधकानुमानस्य अनुमानत्वाभावः**

**अतोऽनुमा कथं धर्मं पुद्गलं चापि दर्शयेत्**

### **सुधा**

एतेन विमतं प्रमाणमाप्तवाक्यत्वात्, जिन आप्तोऽस्खलितवाक्त्वादित्यनुमानं जिनदर्शिनां वाक्यं च प्रत्युक्तम् । तथा हि । आप्तत्वविषयं वाक्यं तावन्निर्मूलं चेदसम्यगेव । वाक्यान्तरमूलत्वेऽपि तथा । न च प्रत्यक्षं मूलम् । विषयान्प्रति स्थितस्याक्षस्य प्रत्यक्षत्वात् । न चाप्तत्वरूपापरचित्तवृत्तिरपरोक्षविषयतामश्नुते । अतोऽस्खलितवाक्त्वाद्यनुमानमूलमित्येव वक्तव्यम् । न चैतदनुमानम् । प्रत्यक्षाद्यनुसरणेनार्थगमकस्यानुमानत्वात् । न चैतत्प्रकृते अस्ति ॥ आप्तवाक्यत्वादित्यस्य हि यथाश्रुतार्थत्वे क्वचिदाप्तस्य विप्रलम्भकस्याज्ञस्य वाक्ये व्यभिचारः । आप्तिमूलवाक्यत्वादित्यभिप्राये विणासिद्धिः । तत्त्वज्ञानादिलक्षणा खलु आप्तिः । तत्र धर्मादिविषयं तत्त्वज्ञानं तावन्न जिनस्य प्रत्यक्षजन्यम् । विषयान्प्रति स्थितस्य अक्षस्य प्रत्यक्षत्वात् । धर्मादेश्चाक्षाविषयत्वात् । तथात्वे वाऽन्येषामपि तदधिगतिप्राप्तेः । अत एव नानुमानजन्यम् । वाक्यान्तराभ्युपगमे त्वन्धपरम्परैव ॥ एवमविप्रलिप्साऽपि दुरधिगमा ।

अत एवाप्तत्वसाधकमनुमानं कालात्ययापदिष्टम् । आप्तेरुक्तविधया बाधितत्वात् । अन्येषामप्रत्यक्षेऽर्थेऽस्य प्रत्यक्षं प्रवर्तत इत्यतो न विरोध इति चेन्न । पुरुषत्वादिना सत्प्रतिपक्षत्वात् ॥ अस्खलितवाक्त्वं च क्वचिद्वा प्रकृते वा सर्वत्र वा । नाद्यः । यः क्वचिदस्खलितवागसौ विषयवि आप्त इति व्याप्त्यभावात् । न द्वितीयः । निर्धारणोपायाभावात् । फलप्राप्त्यनुमेयं खल्वेतत् । अत एव न तृतीयोऽपि ॥

यत्तु निःस्वेदत्वादिकं लिङ्गमुच्यते तत्तावत्सन्दिग्धासिद्धम् । औषधादिना सम्भवदन्यथासिद्धं च । न चायं मन्वादिवाक्येष्वपि प्रसङ्गः । अपौरुषेयतया मूलानपेक्षवेदमूलत्वात् । ‘यद्वै किञ्चन मनुरवदत्तद्भेषजमि’त्यादिवेदेनैवाप्तत्वादिनिश्चयाच्च । अतः प्रत्यक्षादीनामुक्तलक्षणत्वाज्जिनतद्दर्शितप्रत्यक्षे परोपन्यस्तानुमाने जिनादिवाक्ये च तदभावादनुमानादिसिद्धाप्तभावजिनवाक्याद्धर्मादिसिद्धिरित्यसदिति ।

### **वाक्यार्थचन्द्रिका**

नन्वस्खलितवाक्त्वाद्यनुमानेन जिनदर्शिनां वाक्येन च जिनस्याप्तत्वसिद्ध्याऽऽप्तवाक्यत्वेन चागमप्रमाणत्वसिद्धेः कथं तस्यागमत्वाभाव इत्यत आह एतेनेति । एतेनेति परामृष्टमर्थं दर्शयति तथाहीति ॥ वाक्यमिति । जिनदर्शिनामिति शेषः । जिनदर्शिनां वाक्यादाप्तत्वसिद्धिं वदन्प्रष्टव्यः । तत्किं निर्मूलमेव तन्निश्चायकतयाभिमतमुत समूलम् । समूलत्वेऽपि किं वाक्यान्तरमूलतयोत प्रत्यक्षमूलतया किंवाऽस्खलितवाक्त्वाद्यनुमानमूलतयेति विकल्पान्मनसि निधायाद्यं दूषयति निर्मूलं चेति । पौरुषेयवाक्यस्य निर्मूलस्योन्मत्तवाक्यवदसम्यक्त्वनियमादिति भावः । द्वितीयेऽप्याद्यं दूषयति वाक्यान्तरेति । पौरुषेयवाक्यान्तरेत्यर्थः ॥ तथेति । अन्धपरम्परापत्त्या पुनरसम्यक्त्वमेवेत्यर्थः । द्वितीयमुत्थाप्य दूषयति न चेति । तस्मात्तृतीयपक्ष एवाङ्गीकार्य इत्याह अत इति । अस्तु तर्ह्येतदनुमानमूलतयैव जिनदर्शिनां वाक्यस्य प्रामाण्यमित्यतो भवेदेतदेवं यद्येतदनुमानं स्यात् । न चैतदस्तीत्याशयेनानुमानलक्षणकथनपूर्वकं तदभावमुपपादयति न चैतदिति । तत्कथमित्यतोऽत्र प्रत्यक्षाद्यनुसरणस्य तदबाधिताप्रतिबद्धविषयत्वरूपत्वात् प्रकृते चास्खलितवाक्यत्वाद्यनुमानस्य तद्बाधितप्रतिबद्धविषयत्वान्नानुमानत्वमित्यभिप्रेत्य कथं बाधादीत्यतस्तत्रैव विशिष्यबाधादेर्व्युत्पादयितुं शक्यत्वेऽपि प्रामाण्यसाधकाप्तवाक्यत्वानुमानदूषणातिदेशेनास्खलितवाक्त्वानुमानदूषणे लाघवम् । एतेनेत्यादिना प्रतिज्ञातमाप्तवाक्यत्वानुमानस्याभासत्वं च सिद्धं भवतीति मन्वानस्तदेव प्रथमं निराकरोति आप्तवाक्यत्वादित्यस्येति । नन्वज्ञवाक्यस्य विप्रलम्भकवाक्यस्य चाप्तवाक्यत्वाभावान्न तत्र व्यभिचार इत्यतो विप्रलम्भकस्याज्ञस्य च क्वचिदाप्तत्वादस्त्येव तद्वाक्यस्याप्तसम्बन्धिवाक्यतेत्यभिप्रायेणोभयत्र हेतुवृत्तिमुपपादयितुं क्वचिदाप्तस्येत्युभयविणं कृतम् ॥ आप्तीति । तथा च व्यभिचारपरिहारेऽपीति शेषः । तत्कथमित्यत आप्तिस्वरूपनिरूपणपूर्वकं तदसिद्धिं दर्शयन्नेव तन्मूलकत्वासिद्धिमुपपादयति ॥ तत्त्वज्ञानादीति । तथात्वे धर्मादेरपि प्रत्यक्षविषयत्वे ॥ अन्येषामपीति । तथा च प्रत्यक्षावगतार्थप्रतिपादकत्वेनानधिगतार्थत्वाभावाज्जिनवाक्यस्य वैयर्थ्यमेव स्यादिति भावः ॥ अत एवेति । अन्येषामप्यनुमानेनाधिगतिप्राप्तेरेवेत्यर्थः ॥ दुरधिगमेति । अयमर्थः । न तावत्प्रत्यक्षतस्तत्सिद्धिः । परचित्तवृत्तितया विप्रलम्भस्य परं प्रत्ययोग्यत्वेनायोग्यप्रतियोगिकतदभावस्याप्यप्रत्यक्षत्वात् । नाप्यनुमानात् । तत्प्रतिबद्धलिङ्गाभावात् । न च रागाद्यभाव एव लिङ्गम् । तद्रहितेष्वपि बुद्धादिष्वीश्वरावतारेषु तद्दर्शनात् । वीतरागाणामपि ज्ञानाङ्कुरसंरक्षणार्थं छलादिना प्रतिवादिप्रतारणस्य सर्वैरप्यङ्गीकृतत्वाच्च । नापि पौरुषेयवाक्याद् अन्धपरम्पराप्रसङ्गादिति ।

अन्येषामिति । तथा च जिनस्य धर्मादिविषयं तत्त्वज्ञानं प्रत्यक्षजन्यमेवेति न कालात्ययापदिष्टत्वमिति भावः । एवमप्यविप्रलिप्सादिरूपाप्त्येकदेशस्य बाधितत्वमेवेति सत्येव दोषे दोषान्तरमाह पुरुषत्वादिनेति । जिनोऽनाप्तः पुरुषत्वाद्यज्ञदत्तवदिति भावः । बाधप्रतिरोधाभ्यां दूषितमनुमानं व्याप्त्यभावादिनाऽपि दूषयितुं विकल्पयति अस्खलितवाक्त्वं चेति ॥ व्याप्त्यभावादिति । विषयविशेषेऽनाप्तत्वेन सम्प्रतिपन्नेष्वपि क्वचिदस्खलितवाक्त्वदर्शनादिति भावः ॥ अत एवेति । निर्धारणोपायाभावादेवेत्यर्थः । अस्खलितवाक्त्वादीत्यादिपदेन प्राक् सङ्गृहीतं लिङ्गमप्युत्थाप्य दूषयति यत्त्विति । (यः स्खलितवाक् चोरादिस्तद्देहे स्वेदादिकं दृश्यते । अयं तु स्वेदादिरहित इति तद्राहित्यं जिनस्यास्खलितवाक्त्वे लिङ्गमित्यर्थः) प्रतिज्ञायां हेतुं तादर्थ्यं न प्रत्यक्षादिस्वरूपनिरूपणस्य दर्शयन्नेवोक्तप्रतिज्ञां निगमयति अत इति ।

### **परिमल** 

एतेनेत्युक्तं व्यनक्ति तथा हीत्यादिना ॥ आप्तत्वविषयमिति । जिन आप्त इति यज्जिनदर्शिनां वाक्यं तदित्यर्थः । तथेति सम्यङ्नेत्यर्थः । अन्धपरम्परापत्तेरिति भावः ॥ अनुमानमूलमिति । आप्तत्वविषयं वाक्यमित्यनुकर्षः ॥ नचैतदनुमानमिति । एतदनुमानं न चेत्यर्थः । कुत इत्यत आह प्रत्यक्षादीति ॥ न चैतत्प्रकृतेऽस्तीति । जिनदर्शिवाक्यमूलभूते आप्तत्वसाधकास्खलितवाक्त्वाद्यनुमाने प्रत्यक्षाद्यनुसरणेनार्थगमकत्वं नेत्यर्थः । कथमित्यतोऽत एवेत्यादिना बाधितविषयत्वादिनेति वक्तुं जिनवाक्यं प्रमाणमाप्तवाक्यत्वादित्यनुमानं दूषयति आप्तवाक्यत्वादित्यस्य हीति । क्वचिदाप्तस्येत्येतद्विप्रलम्भकाज्ञयोर्विणम् । विणासिद्धिं व्यनक्ति तत्त्वज्ञानादीति ॥ अत एवेति । धर्मादेरप्रत्यक्षत्वेन तद्घटितव्याप्त्यादेरसम्भवादनुमानजन्यं नेत्यर्थः ॥ तद्भेषजमिति । दर्शनसाधनमित्यर्थः ।

### **श्रीनिवासतीर्थीया**

तथेति । अन्धपरम्पराया निर्मूलत्वमेवेत्यर्थः । अविषयत्वात् तत्प्रत्यक्षाविषयत्वात् । अत एवेति । प्रत्यक्षाप्रवृत्तेरेवेत्यर्थः । प्रत्यक्षशब्दानुसारादनुमेति प्रकीर्तितेत्युक्तत्वादिति भावः ॥ दुरधिगमेति । परचित्तवर्तिन्यास्तस्या अप्रत्यक्षत्वादित्यर्थः ॥ उक्तविधयेति । तत्त्वज्ञानादिलक्षणा खल्वाप्तिरित्युक्तविधयेत्यर्थः । ननु नाप्तिर्बाधिता जिनस्य प्रत्यक्षेण धर्मादितत्त्वज्ञानसम्भवादित्याशङ्कते । अन्येषामिति । अर्थे धर्मादिरूपे ॥ सप्रतिपक्षत्वादिति । जिनो ऽन्याप्रत्यक्षधर्मादिविषयकप्रत्यक्षवान्न भवति पुरुषत्वाद् रथ्या पुरुषवदिति सप्रतिपक्षत्वादित्यर्थः ॥ प्रकृत इति । मोक्षसाधनविषय इत्यर्थः । अत एव निर्धारणोपायाभावादेव ॥ निःस्वेदत्वादिकमिति । यः स्खलितवाक् चोरादिस्तद्देहे स्वेदादिकं दृश्यते । अयं तु स्वेदादिरहित इति तद्राहित्यं जिनस्यास्खलितवाक्त्वे लिङ्गमित्यर्थः । अयं प्रसङ्गः जिन इवोक्तरीत्याऽऽप्त्यनिश्चयरूपः । तथा च तद्वाक्येनापि धर्मादिसिद्धिर्न स्यादिति भावः । वेदमूलकत्वेऽन्धपरम्परात्वं न शङ्कनीयमित्याशयेनोक्तं मूलानपेक्षेति ॥ तत्र हेतुरपौरुषेयतयेति । परोपन्यस्तानुमाने विमतं प्रमाणमाप्तवाक्यत्वादित्याद्यनुमाने ॥ तदभावादिति । क्रमेण प्रत्यक्षादिलक्षणाभावादित्यर्थः ।

### **वाक्यार्थरत्नमाला**

अस्खलितवाक्त्वाद्यनुमानस्येति पाठः । विणं कृत्यमित्यन्तं पूर्वेणान्वितम् । विप्रलम्भस्य दुरधिगमत्वमुपपादयति ॥ अयमर्थ इति । विषयवि इति । अत्रापीत्यन्तेन व्यापकाभावोक्तिरुत्तरेण च व्याप्यसत्वोक्तिरिति ।

