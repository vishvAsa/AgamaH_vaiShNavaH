+++
title = "१३ अनुपपन्नभाषित्वादपि जिनस्याप्तत्वासिद्धिः"

+++


## स्वरूपे पुद्गलस्योक्ता दोषाः

**अनुपपन्नभाषित्वादपि जिनस्याप्तत्वासिद्धिः**

**स्वरूपे पुद्गलस्योक्ता दोषाः**

### **सुधा**

न केवलं जिनस्यास्खलितवाक्त्वं निश्चायकाभावादसिद्धम् । किन्तु स्खलनदर्शनादपीत्याशयेनाह स्वरूप इति ।

## **अनुव्याख्यानम्**

***स्वरूपे पुद्गलस्योक्ता दोषाः .......***

विषयसप्तमीयम् । अपुद्गलशब्देन नञिवयुक्तन्यायेन पुद्गलाद्देहादन्यस्तत्सदृशश्चात्मोच्यते पुद्गलशब्देनैव वा । उक्ताः ‘एवं चात्मा कार्त्स्न्य’मित्यादिना । अयमर्थः । जिनेनात्मस्वरूपं शरीरपरिमाणं रूपवच्चोक्तम् । तत्प्राग्दूषितमिति स्खलितवागसाविति । यद्यपि सप्तभङ्गिनयोऽपि तदुक्तो दूषितस्तथाऽपि मोक्षसाधनं यत्पुद्गलदर्शनमुक्तं तत्रैव स्खलनप्रदर्शनायेयमुक्तिः । ननु एतदपि पूर्ववाक्येन सिद्धम् । सत्यम् । प्रपञ्चार्थ उत्तरबन्ध इत्यदोषः ।

### **वाक्यार्थचन्द्रिका**

अस्खलितवाक्त्वस्यासिद्धेरुक्तत्वात्तदभिधायकोत्तरग्रन्थस्य वैय्यर्थ्यमित्याशङ्क्याज्ञानासिद्धेरभिहितत्वेऽपि स्वरूपासिद्धेरनभिहितत्वान्न तदभिधायकोत्तरग्रन्थस्य वैयर्थ्यमित्यभिप्रेत्य पूर्वोत्तरग्रन्थयोरर्थभेदं दर्शयन्नेव स्वरूपासिद्ध्यभिधायकतयोत्तरग्रन्थं योजयति न केवलमिति । स्वरूपस्य दोषोक्त्यधिकरणत्वासम्भवात्सप्तम्यनुपपत्तिमाशङ्क्याधिकरणत्वाभावेऽपि विषयताया विद्यमानत्वान्न तदर्थकसप्तम्यनुपपत्तिरित्यभिप्रेत्याह विषयेति । ननु ‘एवं चात्मा कार्त्स्न्यमि’त्यत्रात्मनो देहपरिमाणत्वे दोषाणामुक्तत्वेऽपि पुद्गलशब्दवाच्यदेहस्य स्वरूपे तेषामनुक्तत्वात्तत्र दोषाणामुक्तत्वोक्तिरयुक्तेत्यतो भवेदेतदेवं यद्यत्र पुद्गलस्येति पदच्छेदेन देहपरता तस्याभिमता स्यात् । न चैवम् । किं तर्ह्यपुद्गलस्येति पदच्छेदेन तस्यात्मस्वरूपपरत्वमेव । तथा चात्मस्वरूपविषये दोषाणामुक्तताया एव लाभान्नानुपपत्तिरित्यभिप्रेत्य कथमपुद्गलशब्दस्य पुद्गलान्यमात्रवाचकस्यात्मपरत्वमपीत्यतो न्यायेन तदुपपादयति अपुद्गलशब्देनेति ।

नञिवयुक्तन्यायेनेति । नञा युक्तमिवशब्देन च युक्तं पदं न तत्सदृशमात्रपरम् । नापि तदन्यमात्रपरम् । किन्तु स्ववाच्यान्यतत्सदृशपरमेव । अब्राह्मणमानयेत्यादौ ब्राह्मणसदृशस्य ब्राह्मणान्तरस्य वा ब्राह्मणभिन्नस्यापि विसदृशस्य घटादेर्वाऽप्रतीत्या ब्राह्मणभिन्नस्य तत्सदृशस्य शूद्रादेरेव च प्रतीत्या नञादियुक्तस्य पदस्य तादृशार्थपरताया व्युत्पन्नत्वेनापुद्गलशब्देनापि पुद्गलशब्दवाच्यदेहभिन्नतत्सदृशात्मग्रहणं नानुपपन्नमिति भावः । एतच्च पुद्गलशब्दो देहपर इति नवीनजैनमतमाश्रित्योक्तम् । पुद्गलशब्दस्यात्मपरत्वमिति जरज्जैनमताश्रयणे पुद्गलो निरयं गिरन्निति प्रमाणानुसारिस्वमताश्रयणे च न किञ्चिदुक्तकुसृष्ट्याश्रयणमित्याशयेनाह पुद्गलशब्देनैव चेति । नन्वेवं चात्मेत्यादिनाऽऽत्मनः शरीरपरिमाणत्वादिकमेव दूषितं न त्वात्मस्वरूपं तत्कथं स्वरूपे पुद्गलस्योक्ता दोषा इत्युक्तिरित्याशङ्कां परिहरन्नेव तत्फलमप्याह अयमर्थ इति । नन्वस्खलितवाक्त्वासिद्धिव्युत्पादनस्य तदुक्तसप्तभङ्गीनयस्य प्रागदूषितत्वोक्त्याऽपि सिद्ध्या विशिष्यात्मस्वरूपविषयदोषोक्तिमात्रसाध्यत्वाभावाद्विशिष्यतत्कथनमनर्थकमित्याशङ्क्य प्रयोजनसद्भावान्न तदिति भावेनाह यद्यपीति । ननु ‘अतोऽनुमा कथं धर्ममि’ति पूर्ववाक्य एव जिनवाक्यस्याप्रमाणत्वेन धर्मादिनिश्चायकत्वाभावस्योक्तत्वात्तदुक्तात्मस्वरूपस्याप्यसत्त्वस्य तत्रैव सिद्धतया स्वरूपासिद्धेरपि सिद्ध्या किं ‘स्वरूपे पुद्गलस्योक्ता’ इत्याद्युत्तरग्रन्थेनेति भावेन शङ्कते नन्विति ।

### **परिमल** 

नञिवयुक्तन्यायेनेति । नञ्युक्तमिवयुक्तं च पदमन्यस्मिन्सदृशेऽधिकरणे प्रतिपत्तिं गमयतीति शाब्दिकैरुक्तन्यायेनेत्यर्थः । अब्राह्मणमानयेत्यादौ तदन्यः शूद्रादिस्तत्सदृश एवानीयत इति भावः ॥ तत्प्रागिति । समयपादे जैनसमयनिरास इति भावः ॥ नन्वेतदिति । जीवादिविषयस्खलितवाक्त्वमित्येतदाप्तत्वादिनिरासपरेणातोऽनुमेति पूर्वार्धेनैव सिद्धमित्यर्थः ।

### **यादुपत्यं**

नञिवयुक्तन्यायेनेति । नञिवयुक्तमन्यसदृशाधिकरणे तथा ह्यर्थावगतिरिति न्यायस्यायमर्थः । नञा युक्तमिवयुक्तं च पदं स्ववाच्यान्यस्मिंस्तत्सदृशे वर्तते तथा हि तत्रार्थो ज्ञायते । अनश्व इत्यादावश्वादन्यस्याश्वसदृशस्य गर्दभादेरेव प्रतीतिरिति पूर्ववाक्येनेति । ‘अतोऽनुमा कथं धर्मं पुद्गलं चापि दर्शयेदि’ति पूर्ववाक्येन पुद्गलस्वरूपसाधकाभावस्योक्तत्वादिति भावः ।

### **श्रीनिवासतीर्थीया**

पुद्गलशब्देनैवेति । आत्मोच्यत इति वर्तते । पुद्गलशब्दो जरज्जैनैरात्मवाचित्वेन स्वीकृत इति समयपाद उक्तत्वादिति ध्येयम् ॥ दूषित इति । तथा च सप्तभङ्गिनये दोषा उक्ता अतोऽपि जिनः स्खलितवागिति कस्मादत्र नोच्यत इत्यर्थः ॥ एतदपीति । पुद्गलस्वरूपविषये स्खलितवाक्त्वं पूर्ववाक्येनैव पुद्गलस्वरूपसाधकाभावोक्त्या सिद्धमित्यर्थः ।

### **वाक्यार्थरत्नमाला**

नवीनेति ॥ नवीनजैनमतेनापुद्गलशब्देन, जरज्जैजनस्वमताभ्यां च पुद्गलशब्देनेति विवेकः । नञिवयुक्तं च तद्भिन्ने तत्सदृशे वर्त्तते । तथाह्यर्थगतिरिति तृतीयप्रथमपादस्थ भृशादिभ्य इति सूत्रीय महाभाष्योक्तं न्यायशरीरं सिद्धवत्कृत्य न्यायं व्याचष्टे । नञायुक्तमित्यादि । अब्राह्मणमानयेत्यादिपदेन चन्द्र इव मुखमित्यादेः परिग्रहः । अदृश्यत्वाधिकरणे प्रपञ्चो ज्ञेयः ।

