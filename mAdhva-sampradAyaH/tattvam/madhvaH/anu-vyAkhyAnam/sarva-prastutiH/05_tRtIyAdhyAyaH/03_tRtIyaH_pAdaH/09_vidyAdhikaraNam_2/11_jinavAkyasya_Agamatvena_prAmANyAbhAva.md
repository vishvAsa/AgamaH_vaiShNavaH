+++
title = "११ जिनवाक्यस्य आगमत्वेन प्रामाण्याभावः"

+++


## अतोऽनुमा कथं धर्मं पुद्गलं चापि दर्शयेत्

**जिनवाक्यस्य आगमत्वेन प्रामाण्याभावः**

**अतोऽनुमा कथं धर्मं पुद्गलं चापि दर्शयेत्**

### **सुधा**

ततः किं यद्येवं प्रत्यक्षादिस्वरूपमित्यत आह अत इति ।

## **अनुव्याख्यानम्**

***अतोऽनुमा कथं धर्मं पुद्गलं चापि दर्शयेत् ॥***

अनुमेत्यनुमानावगतप्रामाण्यं जिनवाक्यमुच्यते । चापिशब्दावितरेतरसमुच्चये । दर्शयेत् प्रतिपादयेत् । इदमुक्तं भवति । जिनवाक्याद्धर्मादिसिद्धिरिति वदता किं प्रमाणमुक्तं भवति । आगम इति चेन्न । सम्यक् प्रत्यक्षाद्यन(वग)धिगतार्थप्रतिपादकस्यैवागमत्वात् । जिनवाक्यस्य च तदसिद्धेः । जिनो हि प्रमाणेनार्थमुपलभ्य वाक्यं प्रणीतवानन्यथा वा । द्वितीये पौरुषेयस्य निर्मूलस्योन्मत्तवाक्यवत्सम्यक्त्वं दुर्लभम् । आद्ये प्रत्यक्षेणानुमानेन वाऽवगतौ तदनधिगतार्थताऽसम्भवः । वाक्यान्तरेण चेदन्धपरम्परापत्त्या पुनरसम्यक्त्वमेव ।

### **वाक्यार्थचन्द्रिका**

प्रत्यक्षादिस्वरूपमिति । तत्स्वरूपलक्षणमित्यर्थः । नन्वतोऽनुमा कथं धर्ममित्यनुमानस्य धर्मादिज्ञापकत्वनिराकरणमनुपपन्नम् । अनुक्तोपालम्भत्वादनुमानाद्यवगताप्तभावजिनवाक्यस्यैव धर्मादिज्ञापकतायाः परेणाभ्युपगतत्वेनानुमानस्य तज्ज्ञापकतायाः परं प्रत्यसम्मतेरित्यतोऽत्रानुमापदस्यापि लक्षणया तादृशजिनवाक्यपरत्वान्नानुक्तोपालम्भप्रसङ्ग इत्याशयेनानुमापदातात्पर्यमाह अनुमेतीति । चापिशब्दयोरन्यतरेणैव समुच्चयसिद्धेरन्यतरवैयर्थ्यमित्याशङ्क्य न केवलं धर्मं न दर्शयेत्किन्तु पुद्गलं च । न केवलं पुद्गलं न दर्शयेत्किन्तु धर्ममपीति परस्परसमुच्चयार्थत्वान्नान्यतरवैयर्थ्यमित्याह । चापिशब्दाविति । तथाऽपि जिनवाक्यस्य धर्मादिज्ञापकताया एव तेनोक्तत्वेन धार्मदिसाक्षात्कारजनकताया अनुक्तत्वाद्दर्शयेदित्यंशस्यानुक्तोपालम्भत्वमेवेत्यतस्तस्यापि प्रतिपादयेदित्यर्थकत्वान्न तदंशेऽपि तदित्याशयेनाह प्रतिपादयेदिति । नन्वनुमानाद्यवगताप्तभावजिनवाक्याद्धर्मादिसिद्धिः कुतो नोपपद्यतेत्यतोऽत्र हेतुं वक्तुं प्रत्यक्षादिस्वरूपनिरूपणमित्युक्तम् । तत्रातोऽनुमेत्यादिग्रन्थेनोक्तप्रतिज्ञायां को हेतुरुक्तो यदुपोद्घातत्वं प्रत्यक्षादिस्वरूपनिरूपणस्य स्यादित्यतोऽत्र प्रतिज्ञायामभिमतं हेतुं प्रत्यक्षादिनिरूपणस्य च तत्सिद्ध्यर्थचिन्तात्वं च दर्शयितुमाह इदमुक्तं भवतीति ॥ तदसिद्धेरिति । सम्यक् प्रत्यक्षाद्यनवगतार्थप्रतिपादकत्वासिद्धेरित्यर्थः । तदेव व्युत्पादयति जिनो हीति ॥ प्रत्यक्षेणेनेति । न च प्रत्यक्षादिना स्वयमर्थे ज्ञातेऽपि स्वं प्रति तन्मूलकवाक्यस्य प्रामाण्याभावादन्यान्प्रति चाज्ञातज्ञापकत्वान्नाधिगतार्थत्वम् । अन्यथा वाक्यमात्रस्य तदनधिगतार्थता न स्यादिति वाच्यम् । वाक्यबोध्यार्थस्य प्रत्यक्षाद्ययोग्यत्वे जिनस्यापि प्रत्यक्षादिना तज्ज्ञानासम्भवेन तन्मूलकवाक्यप्रयोगानुपपत्तेः प्रत्यक्षादियोग्यताया अवश्याश्रयणीयत्वात्तादृशस्य चार्थस्य जिनं प्रतीवान्यान्प्रत्यपि प्रत्यक्षानुमानाभ्यामेवावगतिसम्भवात्तान्प्रति प्रत्यक्षाद्यवगतार्थबोधकजिनवाक्यस्यानधिगतार्थज्ञापकत्वानुपपत्तेरित्यभिप्रायात् ॥ अन्धपरम्परापत्ते(त्त्ये)रिति । अयमर्थः । शुक्लं क्षीरमित्यन्धेनोक्ते केनेदमवगतमिति च पृष्टो यदाऽन्धान्तरमेव मूलं निर्दिशति सोऽप्यन्धान्तरं तदा नैतद्वचः शौक्ल्ये प्रमाणं भवति । तादृगेव तद्धर्मादिप्रतिपादकजिनवाक्यस्येव तन्मूलभूतपौरुषेयवाक्यस्यापि निर्मूलस्योन्मत्तवाक्यवत्सम्यक्त्वानुपपत्त्या पौरुषेयवाक्यान्तरमात्रमूलकत्वापत्त्या न जिनवाक्यस्य धार्मदिप्रमापकत्वसिद्धिरिति ।

### **परिमल** 

अनुमानावगतेति । जिनवाक्यं प्रमाणम् आप्तोक्तत्वादित्यनुमानावगतेत्यर्थः । आप्तत्वं च जिनस्यास्खलितवाक्त्वेनेति भावः ।

### **श्रीनिवासतीर्थीया**

वाक्यं दर्शयेदित्ययुक्तमत आह प्रतिपादयेदिति ॥ सम्यक्त्वं दुर्लभमिति । अत एवागमलक्षणे सम्यक्त्वेत्यपि गाह्यमित्युक्तमिति ध्येयम् ।

### **वाक्यार्थरत्नमाला**

अनुमानादीत्यारभ्य निरूपणमित्यन्तोऽनुवादः । उक्तं विषयानित्येतदवतारावसरे । प्रतिज्ञायामिति । अनुमाद्यवगताप्तभावजिनवाक्याद्धर्मादिसिद्धिर्नेति प्रतिज्ञायामित्यर्थः। अर्थानुपपत्तेराहेति । अन्यथासिद्धिरित्येतद्य्वाचष्टे इत्यर्थः । अन्यथासिद्धीति नञ्गर्भपदमित्यभिप्रेत्याशक्यत्वादिति व्याख्यातं मूलम् (?) ज्ञापकत्वानुपपत्तेरित्यभिप्रायादिति । नन्वन्यथावाक्यमात्रस्य तदनधिगतार्थता न स्यादिति दूषणं स्यादेव । वाक्यमात्रस्य स्वमूलप्रत्यक्षादियोग्यार्थकत्वेनाधिगतार्थत्वप्रसङ्गात् । ये हि गेहादौ घटादि संसर्गप्रत्यक्षादिनावगत्य परेऽभ्युपदिशन्ति तत्र तथात्वादिति चेदत्रारव्येख्यमस्ति । अस्य चोद्यस्य न चायं मन्वादिवाक्येष्वपि प्रसङ्गः । अपौरुषेयतया मूलानपेक्षवेदमूलत्वादित्यादिना मूलकृतैवोत्तरत्र निराकरणादित्याशयात् । तद्यथा शुक्लमित्यादिरूपचतुर्दशमहेश्वरसूत्रव्याख्यानस्थलीयमञ्जर्यनुसारेण न्यायं विवृणोति । शुक्लं क्षीरमित्यादि । भाट्टमित्येतदेवोपपादयति । धर्मादीति । कथं तस्यागमत्वाभाव इति सम्यक्प्रत्यक्षाद्यनवगतार्थप्रतिपादकस्यैवागमत्वादस्य च तथात्वं प्रमाणशब्देन विरुद्धमित्याशयः ।

