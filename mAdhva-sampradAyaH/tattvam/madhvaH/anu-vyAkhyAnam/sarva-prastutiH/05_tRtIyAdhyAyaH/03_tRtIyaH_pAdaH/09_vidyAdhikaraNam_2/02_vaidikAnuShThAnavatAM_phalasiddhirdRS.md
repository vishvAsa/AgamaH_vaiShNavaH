+++
title = "०२ वैदिकानुष्ठानवतां फलसिद्धिर्दृष्टा"

+++


## अतः प्रत्यक्षगम्यत्वाद्वेदमात्वस्य च स्फुटम्

**वैदिकानुष्ठानवतां फलसिद्धिर्दृष्टा**

**अतः प्रत्यक्षगम्यत्वाद्वेदमात्वस्य च स्फुटम्**

### **सुधा**

एवं निमित्ताभावेनासम्भावितातीन्द्रियज्ञानस्य कामुकत्वादिना सम्भावितविप्रलम्भस्य लोकायताचार्यस्य योगर्धिसम्पदा सम्भावितसार्वज्ञावाप्तसमस्तैश्वर्यवत्त्वादिनाऽत्यन्तासम्भावितवञ्चकत्वात्प्रत्यक्षसंवादिवचसा योगिनः प्रति, प्रतिपक्षत्वासम्भवेन तद्वचनावगतेन तत्प्रत्यक्षेण मोक्षः सिध्यतीत्युक्तम् । इदानीं वेदेनापि तं सिषाधयिषुस्तत्प्रामाण्ये विप्रतिपन्नं प्रति किं संवादरहितत्वाद्वेदस्याप्रामाण्यमुच्यते । उत वाक्यत्वादुन्मत्तवाक्यवत् । अथवोन्मत्तवाक्यादनिश्चितवित्वादथ (वा) बाधितत्वादिति विकल्प्याद्येऽपि किं सर्वस्य संवादो नास्ति उतैकदेशस्येति विकल्प्याद्यं निराचष्टे अत इति ।

## **अनुव्याख्यानम्**

***अतः प्रत्यक्षगम्यत्वाद्वेदमात्वस्य च स्फुटम् ॥***

वैदिकानुष्ठानवतां तत्फलसिद्धेर्दृष्टत्वादित्यर्थः । प्रत्यक्षगम्यत्वात् प्रत्यक्षसंवादेन सिद्धत्वात् । प्रमाणसमुच्चये चशब्दः । वेदेन च मोक्षसिद्धिरिति । अनेन सर्वस्यापि वेदस्य प्रमाणान्तरसंवादो नास्तीत्येतदसिद्धम् । ऐश्वर्यादिसाधनतया योगादिकमुपदिशतो वेदभागस्य संवाददर्शनादित्युक्तं भवति । मोक्षप्रतिपादकानि च वेदवाक्यानि तत्र तत्रोदाहृतान्येव द्रष्टव्यानि । फलविसंवादोऽपि वेदस्य दृश्यत इति चेन्न । तस्य कर्तृकर्मादिवैगुण्यहेतुतायाः प्रागुक्तत्वात् । तदिदमुक्तं स्फुटमिति ।

आद्ये द्वितीयं दूषयति यदीति ।

**अनुव्याख्यानम्**

***यद्यागमस्य नो मात्वमक्षजस्य तथा भवेत् ॥***

यदि भागविस्य संवादाभावेन कृत्स्नस्यापि आगमस्य नो मानत्वम् अप्रमाणत्वमित्युच्यते तर्हि अक्षजस्य प्रत्यक्षमात्रस्य तथा अप्रमाणत्वं भवेत् । अस्मत्सुखादिविषयस्य प्रत्यक्षस्य संवादाभावात् । यदि च संवादरहितस्यैव वेदभागस्य नो मानत्वमित्युच्यते तदाऽस्मत्सुखादिविषयस्य प्रत्यक्षस्याप्रामाण्यं भवेदेवेति । यद्यपि योगिप्रत्यक्षसंवादः प्रागुक्तस्तथाऽपि तदितरप्रमाणापेक्षयेदमुदितं वेदितव्यम् ॥ स्यादेतत् । प्रत्यक्षं स्वत एव प्रमाणं तत्र किं संवादेनेत्यत आह यद्यक्षजस्येति ।

**अनुव्याख्यानम्**

***यद्यक्षजस्य मात्वं स्यादागमस्य कथं न तत् ॥***

यदि संवादेन विनाऽक्षजस्य स्वत एव प्रमाणत्वं स्यात्तर्हि आगमस्य तत् स्वत एव प्रामाण्यं कथं न भवेद् अविशेषाद्भवेदेव ।

### **वाक्यार्थचन्द्रिका**

निमित्ताभावेनेति । योगर्धिसम्पत्तिरूपनिमित्ताभावेनेत्यर्थः ॥ कामुकत्वादिनेति । रागादिदोषवत्त्वेनेत्यर्थः ॥ आद्येऽपीति । किं सर्वथा (कस्यापि भागस्येत्यर्थः) संवादो नास्ति किंवा सर्वस्यापि संवादो नास्तीति प्रश्नाभिप्रायः ॥ प्रमाणसमुच्चय सति । योगिप्रत्यक्षरूपपूर्वोपन्यस्तप्रमाणसमुच्चयार्थ इत्यर्थः । समुच्चयमेव दर्शयति वेदेन चेति ॥ प्रागिति । ‘न विलक्षणत्वादि’त्यत्रेत्यर्थः । एकदेशसंवादाभावेन किं सर्वस्याप्रामाण्यमुच्यते उत यस्मिन् देशे संवादाभावस् तस्य सर्वस्यैवेति विकल्पद्वयं मनसि निधाय पक्षद्वयोत्तरत्वेनापि मूलं योजयति यदीति ॥ यद्यपीति । अस्मत्सुखादेरपि योगिप्रत्यक्षवेद्यत्वादिति भावः । तथा च संवादाभावकथनं न युक्तमिति वाक्यशेषः ।

### **परिमल** 

तत्रतत्रोदाहृतानीति । ‘बन्धान्मोक्षं तत एवाभिवाच्छेत् । तत्प्रीणनान्मोक्षमाप्नोति सर्वः’ । ‘मोक्ष एव परानन्दः संसारे परिवर्तताम् । मुमुक्षुभिः कर्मपाशादि’त्यादीनीति भावः ॥ प्रागुक्तत्वादिति । न विलक्षणत्वादित्युक्तिपादीयानुव्याख्यानसुधयोरुक्तत्वादित्यर्थः ।

### **यादुपत्यम्**

प्रागुक्तत्वादिति । विलक्षणाधिकरण उक्तत्वादित्यर्थः ।

### **श्रीनिवासतीर्थीया**

निमित्ताभावेनेति । अतीन्द्रियार्थज्ञाननिमित्तभूतयोगर्द्ध्याद्यभावेनेत्यर्थः । लोकायताचायस्य योगिनः प्रतिपक्षत्वासम्भवादित्यन्वयः । योगिन इति कर्मणि षष्ठी । योगिनं प्रतीत्यर्थः । प्रतिपक्षत्वासम्भवे निमित्तकथनाय योगिर्धीत्याद्युक्तम् । ईश्वरसाम्यव्यावृत्त्यर्थमुक्तं सम्भावितसार्वज्ञेति । सर्वस्येति । कस्यापि भागस्येत्यर्थः । चशब्दसमुच्चेयं प्रमाणमेव दर्शयति वेदेन चेति । मोक्षप्रतिपादकानि वेदवाक्यानि कानि यैर्मोक्षसिद्धिः स्यादित्यत आह मोक्षप्रतिपादकानि चेति ॥ सर्वस्यापीति । कस्यापि भागस्येत्यर्थः ।

### **वाक्यार्थरत्नमाला**

एकदेशस्य संवादो नास्तीत्युक्ते एकदेशान्तरे संवादो विद्यमानतया स्वीकृत इति सर्वस्यापि संवादो नास्तीत्येव फलितं भवति । ततश्च सर्वस्य संवादो नास्तीति पूर्वकल्प उत्तरकल्पादविशिष्ट इत्याभातीत्यतः सर्वस्येत्यस्य सर्वस्यापीत्यर्थः । अनेन सर्वस्यापीत्युत्तरमूलानुसारात् । तथा च न केवलमेकदेशस्य संवादो नास्ति किं तु कस्यापि संवादो नास्तीति सर्वथा संवादाभाव एव सर्वस्येति प्रथमकल्पेनोक्तो भवति । एकदेशस्येत्यन्तेन त्वेकदेशसंवादसत्वेऽप्येकदेशान्तरे तदभावेन सर्वस्यापि संवादो नास्तीत्युक्तं भवतीति मूलाभिप्रायस्पष्टीकरणेन कल्पभेदं दर्शयति । किं सर्वथा संवादो नास्तीत्यादिना ॥ पूर्वोपन्यस्तप्रमाणेति । प्रत्यक्षरूपप्रमाणेन वेदरूपप्रमाणस्य समुच्चयार्थ इत्यर्थः । समुच्चयमेवेति । वेदमात्वस्य प्रत्यक्षावगम्यत्वमात्रप्रतिपादनेऽपि वेदेन मोक्षसिद्धेरनुक्ततया समुच्चयप्रकारस्यास्फुटत्वात्तं दर्शयतीत्यर्थः । ‘‘घटते मुक्तिदृष्टिस्तु पुरुषेण महीयसे’’ति पूर्वत्र मुक्तिदृष्टिर्घटते इत्यस्यानुवृत्तिं दृष्टिपदस्य च सिध्यर्थत्वमभिप्रेत्य वेदमात्वस्य प्रत्यक्षसंवादेन सिद्धत्वस्य वेदेन मोक्षसिध्यर्थतयाऽपादनात्तत्फलभूतवेदेन मोक्षसिद्धिर्घटत इत्यस्यासिद्धौ वेदरूपप्रमाणस्य प्रत्यक्षेण समुच्चयप्रदर्शनाय वेदेन च मोक्षसिद्धिरितीति मूले उक्तमिति ज्ञेयम् । तत्र तत्रोदाहृतान्येवेति मूलम् ।

‘‘धर्मार्थकामाः सर्वेऽपि न नित्या मोक्ष एव हि ।

नित्यस्तस्मात्तदर्थाय यतेत मतिमान्नरः ।’’ इति भाल्लवेयश्रुतिः ।

‘‘अनित्यत्वात्सदुःखत्वान्न धर्माद्याः परं सुखम् ।

मोक्ष एव परानन्दः संसारे परिवर्त्तताम् ।’’ इति

भारतवाक्यं च तत्वनिर्णये उदाहृतम् । एवमन्यान्यपि तत्र तत्रोदाहृतानि अवकाशानुसारेण निष्कास्य लेखनीयानि । किमत्र सर्वथेत्यादेरपि पूर्वप्रतिपदित एवार्थः ।

