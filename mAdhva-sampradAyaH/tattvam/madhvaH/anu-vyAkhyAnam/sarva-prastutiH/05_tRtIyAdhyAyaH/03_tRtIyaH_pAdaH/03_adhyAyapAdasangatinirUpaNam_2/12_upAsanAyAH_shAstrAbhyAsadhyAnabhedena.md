+++
title = "१२ उपासनायाः शास्त्राभ्यासध्यानभेदेन द्वैविध्यम्"

+++


## सोपासना च द्विविधा शास्त्राभ्यासस्वरूपिणी

**उपासनायाः शास्त्राभ्यासध्यानभेदेन द्वैविध्यम्**

**सोपासना च द्विविधा शास्त्राभ्यासस्वरूपिणी**

### ***सुधा***

एवं तर्ह्युपासनैव विचारणीया । सर्वशास्त्रपरिज्ञानं प्रथमाधिकरणे कस्माद्विचार्यत इत्यत आह सेति ।

## **अनुव्याख्यानम्**

***सोपासना च द्विविधा शास्त्राभ्यासस्वरूपिणी ॥***

***ध्यानरूपा परा चैव ....... .......***

या वक्तव्यतयाऽवसरप्राप्ता सा चोपासना द्विविधैव । न त्वेकरूपैव । कथम् । एका शास्त्राभ्यासस्वरूपिणी । परा च ध्यानरूपा । अतो युक्तः प्रथमाधिकरणस्यात्रान्तर्भावः । तथाऽप्ययं क्रमः कुतः । ध्यानस्य शास्त्राभ्याससाध्यत्वात् । तदिदमुक्तं परेति । ध्यानसमाध्योरनतिभिन्नत्वाद्ध्यानशब्देन समाधिरपि गृह्यते । धारणाप्रत्याहारप्राणायामाऽऽसनयमनियमानामप्युपासनाभेदानां सत्त्वात्कथं द्वैविद्यमित्यत आह तदङ्गमिति ।

***........ ....... तदङ्गं धारणादिकम् ॥***

तस्य ध्यानस्याङ्गमेव न तु स्वतन्त्रमुपासनम् । योगशास्त्रे चैतत्स्पष्टमवगन्तव्यम् । शास्त्राभ्यासस्य ध्यानाङ्गत्वेऽपि स्वतन्त्रोपासनत्वं चास्ति । ब्रह्मसाक्षात्कारहेतुत्वात् । चित्तवृत्तिनिरोधा(कत्वा)च्च ॥ यच्चोक्तम् । ‘अथवा सततं शास्त्रविमर्शेन भविष्यतीति’ ।

### ***वाक्यार्थचन्द्रिका***

कस्मादिति । तद्विचारपरस्य पादार्थभूतोपासनाविचारपरत्वाभावेन पादेऽन्तर्भावयोगादिति भावः ॥ अयं क्रम इति । शास्त्रपरिज्ञानध्यानविचारयोः पौर्वापर्यलक्षण इत्यर्थः। तत्र नियामकाभावेन वैपरीत्यस्यापि सम्भवादिति भावः ॥ परेतीति । परत्वं चात्र पश्चाद्भावित्वं द्रष्टव्यम् । ननूपासना द्विविधैवेति कथम् । समाधेरपि पृथक् सत्त्वादित्यत आह ध्यानशब्देनेति । तेन शब्देन समाधिग्रहणे निमित्तमाह द्यानसमाध्योरिति । अत्यन्तभिन्नत्वाभावादित्यर्थः । अखण्डाध्यानमुच्यते । अप्रयत्नात्समाधिश्चेत्युक्तरीत्या ध्यानसमाध्योः प्रयत्नसाध्यत्वासाध्यत्वाभावाभ्यां भेदात्कथं न भेद इत्यत उक्तमनतीति । ध्यानसमाध्योः प्रयत्नसाध्यत्वतदसाध्यत्वाभ्यां भेदेऽप्यखण्डस्मृतित्वस्योभयत्राविशिष्टत्वान्नात्यन्तभिन्नत्वं तयोरित्यर्थः ॥ न त्विति । ध्यानकार्याकारित्वाद्ध्यानसमकक्षतया नोपासनत्वमित्यर्थः ॥ एतदिति । धारणादिस्वरूपं तस्य ध्यानाङ्गत्वं चेत्यर्थः । नन्वेवं धारणादीनामिव शास्त्राभ्यासस्यापि ध्यानाङ्गत्वेन पृथगवक्तव्यत्वात्तद्वैविध्यानुपपत्तेरित्यत आह शास्त्रेति ॥ स्वतन्त्रेति । ध्यानकार्यकारितया ध्यानाङ्गत्वेनोपासनत्वं चास्तीत्यर्थः । किं तद्ध्यानकार्यं यत्कारितया ध्यानाङ्गत्वेन शास्त्राभ्यासस्योपासनत्वमुच्यत इत्यतोऽधिकारिविशेषाभिप्रायेणाह ब्रह्मसाक्षात्कारेति । ध्यानकार्यस्य साक्षात्कारस्य शास्त्राभ्यासमात्रेणाधमाधिकारिणां सिद्धेस्तस्य ध्यानकार्यकारित्वमित्यर्थः । सर्वाधिकारिसाधारण्येनाप्याह चित्तवृत्तीति । तथा च ध्यानकार्यस्य चित्तवृत्तिनिरोधस्य शास्त्राभ्यासेनापि साध्यत्वात्तयोः समकक्षत्वमिति भावः । शास्त्राभ्यासस्य ब्रह्मसाक्षात्कारहेतुत्वे सिद्धे भवेत्तत्कार्यकारित्वेन शास्त्राभ्यासस्य स्वतन्त्रोपासनत्वं तदेव कुत इत्यतस्तत्राचार्यसम्मतिमाह यथोक्तमिति । तन्त्रसार इति शेषः । दर्शनं चिरयानयेति पूर्ववाक्याद्दर्शनमित्यस्यात्रानुवृत्तेर्विवक्षितलाभ इति ज्ञेयम् ।

### ***परिमल ***

समाधेरुपासनाभेदस्य सत्त्वात् कथं द्वैविध्यमित्यतो वा समाध्यादिकमिति वक्तव्ये कथं मूले धारणादिकमित्युक्तिरित्यतो वाह ध्यानसमाध्योरिति । अभ्यासपाटवादनायासेन प्रप्तं ध्यानं समाधिरुच्यते । खण्डस्मृतिर्धारणा । इन्द्रियाणां विषयेभ्य उपसंहारः प्रत्याहारः । आसनपदेन वीरासनसद्मासनादिग्रहः ॥ यथोक्तमिति । तन्त्रसारचतुर्थाध्याये उक्तमित्यर्थः । ‘अप्रयत्नात्समाधिश्च दर्शनं चिरयाऽनये’ति पूर्वशेषः ।

### ***यादुपत्यम्***

परेतीति । परशब्दस्य पश्चाद्भाव्यर्थत्वादिति भावः । ननु द्विविधैवेति कथम् । यावता तृतीयाऽपि समाधिरूपोपासनाऽस्तीत्यत आह ध्यानसमाध्योरिति । यद्यपि ‘खण्डस्मृतिर्धारणा स्यादखण्डा ध्यानमुच्यते । अप्रयत्नात्समाधिश्चे’त्यादौ ध्यानस्य समाधिभेद उक्तस्तथाप्यखण्डस्मरणस्य उभयत्राविशिष्टतयाऽभेदोक्तिरत्रेति ध्येयम् । अत एवानतिभिन्नत्वादित्युक्तम् । अन्यथाभिन्नत्वादित्येव अवक्ष्यत् । ननूपासनापदस्य ध्यान एव रूढस्य ध्यानपूर्ववर्तित्वमात्रेण यदि शास्त्राभ्यासे वृत्तिस्तर्हि धारणादेरपि तथात्वादुपासनापदवाच्यत्वप्राप्तौ पुनर्द्वैविध्यानुपपत्तिरेवेत्याशङ्क्याह धारणाप्रत्याहारेत्यादि । स्वतन्त्रमुपासनं मुख्यतयोपासनशब्दवाच्यम् । एवं स्वतन्त्रोपासनात्वं चास्तीत्यत्रापि मुख्यमुपासनाशब्दवाच्यत्वमस्तीत्यर्थो द्रष्टव्यः । तथा च न शास्त्राभ्यासे ध्यानपूर्ववर्तित्वमात्रेणोपासनापदं गौणं किन्तु मुख्यमेवातो नोक्तातिप्रसङ्ग इति भावः । ननु शास्त्राभ्यासे ध्यानसाधारणं धारणादिव्यावृतं किमुपासनाशब्दप्रवृत्तौ निमित्तम् । यद्योगात्तत्रोपासनाशब्दो मुख्य इत्यत आह ब्रह्मसाक्षात्कारेति । अधिकारिविशेषाभिप्रायेणेदम् । अत एव सर्वसाधारणं निमित्तान्तरमाह चित्तवृत्तीति । तथा च साक्षाद्ब्रह्मसाक्षात्कारहेतुत्वरूपं चित्तवृत्तिनिरोधत्वरूपं वोपासनाशब्दप्रवृत्तिनिमित्तं शास्त्राभ्यासेऽस्ति, अतस्तस्य मुख्यत एवोपासनाशब्दवाच्यत्वं धारणादौ तु नैवमिति भावः ॥ शास्त्राभ्यासस्य ब्रह्मसाक्षात्कारहेतुत्वं तन्त्रसारसम्मत्या द्रढयति यथोक्तमिति । भविष्यतीत्यत्र दर्शनं चिरयानयेति पूर्ववाक्यस्थं दर्शनपदमनुवर्तत इति द्रष्टव्यम् ।

### ***वाक्यार्थरत्नमाला***

परत्वं नामोत्तमत्वं तर्हि ध्यानस्योपासनातः पश्चाद्भावित्वे तत्साध्यत्वं न प्रतीयेत । ततोऽविवक्षितार्थसमर्पकतया परत्वं व्याख्याति । परत्वं चेति । इत्युक्तरीत्येति । चतुर्थतन्त्रसारोक्तरीत्येर्थः ॥

