+++
title = "०२ अन्यत्रैव प्रसिद्धशब्दसमन्वयस्य सर्वाधिकारिकत्वाभावान् न प्राथम्यम्"

+++


## इतोऽप्यभ्यधिकत्वेऽपि तुर्यपादोदितस्य तु

**अन्यत्रैव प्रसिद्धशब्दसमन्वयस्य सर्वाधिकारिकत्वाभावान् न प्राथम्यम्**

**इतोऽप्यभ्यधिकत्वेऽपि तुर्यपादोदितस्य तु**

### ***सुधा***

यदि प्राधान्यादन्यत्र प्रसिद्धानां नामात्मकानां शब्दानां समन्वयः प्रथमपादे वक्तव्यः स्यात्तदा चतुर्थपादोदितस्यान्यत्रैव प्रसिद्धानां शब्दानां समन्वयस्येतोऽपि प्राधान्यात्प्राथम्यं भवेत् । अन्यत्र प्रसिद्धेरन्यत्रैव प्रसिद्धिर्बलीयसीत्यत आह इत इति ।

## **अनुव्याख्यानम्**

***इतोऽप्यभ्यधिकत्वेऽपि तुर्यपादोदितस्य तु ॥***

तुर्यपादोदितस्य समन्वयस्येतो(ऽत्य)प्यभ्यधिकत्वेऽप्यसावत्राध्याये प्राथम्येन नैवोदित इति सम्बन्धः । तत्तु समन्वयादिति सङ्क्षेपेण तस्याप्यत्रोक्तत्वादञ्जसेत्युक्तम् । कुतो नोदित उत्सर्गस्यापवादविसद्भावादिति तुशब्दः । तमेवापवादहेतुं दर्शयति महासमन्वय इति ।

**अनुव्याख्यानम्**

***महासमन्वये तस्मिन्नाधिकारोऽखिलस्य हि ॥***

***ब्रह्मैवाधिकृतस्तत्र मुख्यतोऽन्ये यथाक्रमम् ॥***

***दुर्गमत्वाच्च नैवात्र प्राथम्येनोदितोऽञ्जसा ॥***

तर्हि न वक्तव्य एव निरधिकारिकत्वात् । न हि गायमानो बधिरेषु गायतीत्यत उक्तं ब्रह्मैवेति । नैकाधिकारिकं शास्त्रमित्यतोऽन्य इत्याद्युक्तम् । सर्वाधिकारिसाधारणमर्थमादावभिधायासाधारणं पश्चाद्वक्ष्यामीत्याशयः सूत्रकारस्य । तत्र साधारणे त्विदं तारतम्यं चिन्तितमिति । दुर्गमत्वाच्चेति हेत्वन्तरम् । प्रथमं बुद्धावनारोहादित्यर्थः । एतदुक्तं भवति । ब्रह्मादीनामेव तत्र यद्यपि मुख्याधिकारिता । तथाप्यस्मदादीनामीषदधिकारोऽस्त्येव । न च मन्दानामसौ समन्वयः प्रथमं बुद्धिमधिरोहति । साधारणसमन्वयज्ञानेन वैदिकव्युत्पत्त्यनुरक्ता तु बुद्धिः क्रमेण तत्राप्यवतरतीति । ततः किमित्यत आह अत इति ।

**अनुव्याख्यानम्**

***अतोऽन्यत्र प्रसिद्धानां शब्दानां निर्णयाय तु ॥***

***प्रवृत्तः प्रथमं देवः ...... ........***

प्राधान्यादतिप्राधान्यस्योपपादितत्वाच्चेत्यर्थः । तुशब्दोऽवधारणे ।



### ***वाक्यार्थचन्द्रिका***

इतोऽपि प्राधान्यादिति । अन्यत्र प्रसिद्धशब्दस्य समन्वयेऽन्योपस्थितिब्रह्मानुपस्थितिभ्यामतिप्रतिबन्धादन्यत्रैवप्रसिद्धशब्दसमन्वये चान्योपस्थितिब्रह्मानुपस्थितिभ्यां ब्रह्मपरत्वस्याप्यशक्यकल्पनत्वशङ्कया चातितरां प्रतिबन्धात्तत्समन्वयस्यातिबहुप्रयत्नसाध्यत्वादन्यत्रप्रसिद्धेभ्योऽन्यत्रैवप्रसिद्धानां प्राबल्यमिति भावः । इदं तारतम्यमिति । उभयत्रप्रसिद्धापेक्षायान्यत्रप्रसिद्धानां तत्रापि लिङ्गापेक्षया नाम्नां प्राधान्यमिति तारतम्यमित्यर्थः ॥ उत्सर्गस्येति । प्रधानं प्रथमं वक्तव्यमित्युत्सर्गस्येत्यर्थः ॥ हेत्वन्तरमिति । अन्यत्रैव प्रसिद्धशब्दसमन्वयस्याप्राथम्य इति शेषः । तर्हि सर्वथाऽवक्तव्यतापत्तिरित्यतो व्याचष्टे प्रथममिति । ननु चान्यत्रैव प्रसिद्धशब्दसमन्वयस्य ब्रह्मादीनां प्रथममेव बुद्धावारोहादस्मदादीनां तु तत्रानधिकारेण बुद्धौ तदारोहप्रसक्तेरेवाभावादस्मदादीनामप्यधिकाराभ्युपगमे च प्रथममनारोहे उत्तरत्रापि तदनारोहस्योत्तरत्र तदारोहे च पूर्वमपि तदारोहस्य च प्रसङ्गान्न दुर्गमत्वस्य तत्र हेतुत्वं सम्भवतीत्यत आह एतदुक्तं भवतीति ॥ मन्दानामिति । सर्वथा समन्वयप्रकारानभिज्ञानामित्यर्थः । चतुर्थपादे तन्निरूपणेऽपि कथं बुद्धावारोह इत्यत आह साधारणेति । पादत्रयोक्तसमन्वयज्ञानेनेत्यर्थः ॥ क्रमेणेति । प्रथमाधिकरणेऽल्पतमा द्वितीयाधिकरणेऽल्पतरा तृतीयादिष्वल्पेत्येवं क्रमेणेत्यर्थः ॥ तत्रापीति । प्रकरणेषु व्युत्पन्नबुद्धेः शास्त्रेऽवतारदर्शनादिति भावः ।

### ***परिमल ***

शङ्कते यदीति ॥ बलीयसीति ॥ अन्यपरत्वं विना अनुपपद्यमानत्वरूपत्वात् तस्या इति भावः ॥ गायमान इति चानशन्तोऽयम् । न शानजन्तः । ननु दुर्गमत्वादिति हेतुरयुक्तः । ब्रह्मणोऽधिकारिणः सुगमत्वादित्यत आह एतदुक्तं भवतीति । अत इत्यस्यार्थद्वयमाह प्राधान्यादतिप्राधान्यस्योपपादितत्वाच्चेत्यर्थ इति । उभयत्र प्रसिद्धापेक्षया प्राधान्यादन्यत्रैवप्रसिद्धशब्दगतप्राधान्यस्य सर्वाधिकारिकत्वादित्यादिनोपपादितत्वाच्चेत्यर्थः ।

### ***यादुपत्यम्***

बलीयसीति । लोकतोऽन्यत्रैव प्रसिद्धेः श्रुतिलिङ्गादिभिरन्यत्रैव प्रसिद्धिदर्बलीयसीत्यर्थः । ननु ब्रह्मदीनां सुगम एव । ब्रह्मैवाधिकृतस्तत्रेत्युक्तत्वात् । अस्मदादीनां तु तत्राधिकाराभावेनावगमप्रसक्तिरेव नास्ति । अतः कथं दुर्गमत्वं हेतुरित्यत आह एतदुक्तं भवतीति ॥ मन्दानामिति । सर्वथा समन्वयप्रकारानभिज्ञानामित्यर्थः । चतुर्थपादे तन्निरूपणे बुद्धावधिरोहमुपपादयति साधारणसमन्वयेति । पादत्रयोक्तसमन्वयज्ञानेनेत्यर्थः ॥ क्रमेणेति । प्रथमेऽधिकरणेऽल्पतमा द्वितीयेऽल्पतरा तृतीयादिष्वल्पेत्येवं क्रमेणेत्यर्थः ॥ तत्रापीति । यथा प्रकरणेषु व्युत्पन्ना बुद्धिः शास्त्रेऽवतरति तथैति भावः ।

### ***श्रीनिवासतीर्थीया***

साधारणे त्विति । सर्वाधिकारिसाधारणे लोकतोऽन्यत्रप्रसिद्धनामात्मकलिङ्गात्मकशब्दसमन्वयरूपार्थनिरूपणे पूर्वोक्तं तारतम्यं चिन्तितमित्यर्थः ॥ प्राधान्यादिति । अन्यत्र प्रसिद्धानां नामात्मकानां शब्दानां लिङ्गात्मकशब्देभ्यः प्राधान्यात्तदपेक्षयाऽन्यत्रैव प्रसिद्धानामतिप्राधान्येऽपि तस्य महासमन्वय इत्यनेन सर्वेषामधिकाराभावेनापोदितत्वादित्यर्थः ।

### ***वाक्यार्थरत्नमाला***

चन्द्रिकानुसारेणाह । अन्यत्र प्रसिद्धशब्देति । एवं तत्र तत्र पूर्वोत्तरग्रन्थे चन्द्रिकानुसारेण व्यवहारः । उत्तरत्रापि तदनारोहस्येत्यनन्तरमुत्तरत्र तदारोहे च पूर्वमपीति पाठः । उत्तरत्र तदारोहे चेत्यस्याभावो लेखकानवधानात् ।

