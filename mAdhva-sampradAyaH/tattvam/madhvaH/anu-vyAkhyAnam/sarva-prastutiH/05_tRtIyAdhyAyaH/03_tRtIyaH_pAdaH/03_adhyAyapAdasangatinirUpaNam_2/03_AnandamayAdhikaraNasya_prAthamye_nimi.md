+++
title = "०३ आनन्दमयाधिकरणस्य प्राथम्ये निमित्तम्"

+++


## तत्रानन्दादयो गुणाः

**आनन्दमयाधिकरणस्य प्राथम्ये निमित्तम्**

**तत्रानन्दादयो गुणाः**

### ***सुधा***

तत्रानन्दमयाधिकरणस्याद्यत्वे हेतुं सूचयन्नाह तत्रति ।

## **अनुव्याख्यानम्**

***...... ......... तत्रानन्दादयो गुणाः ॥***

***ईशस्यैवेति निर्णीताः श्रुतियुक्तिसमाश्रयात् ।***

तत्र समन्वयप्रपञ्चने । प्रथममित्यनुवर्तते । सर्वेषु हि शुभेषु मूर्धाभिषिक्ता आनन्दविज्ञानादयः। अतो माङ्गलिक आचार्यस्तच्छब्दसमन्वयमादावाहेति ।

अन्तरधिकरणस्याकाशाधिकरणस्य चानन्दमयाधिकरणसङ्गतत्वे समाने कुतः क्रम इत्यतस्तत्र हेतुं सूचयन्नन्तरधिकरणतात्पर्यमाह देवतेति ।

**अनुव्याख्यानम्**

***देवतान्तरगास्सर्वे शब्दवृत्तिनिमित्ततः ॥***

***विष्णुमेव वदन्त्यद्धा ...... ......***

देवताः खलु जडेभ्यो मुख्याः । अतस्तद्वाचिनामाकाशादिजडवाचिभ्य उत्कर्षः । सर्वे शब्दा अद्धा वचनवृत्त्यैव नोपचारेण ॥ कथम् ॥ शब्दवृत्त्योर्योगरूढ्योर्निमित्तानां बहुलप्रयोगादीनां हरौ विद्यमानत्वात् ।

तत्किमन्यत्र शब्दानां वृत्तिरेव नास्ति । येन विष्णुमेवेत्यवधार्यत इत्यत आह तत्सङ्गादिति ।

**अनुव्याख्यानम्**

***....... ....... तत्सङ्गादुपचारतः ॥***

***अन्यदेवान्वदन्तीह विगुणवक्तृतः ॥***

***विष्णुमेव परं ब्रूयुः ...... .......***

उपचारप्रकारश्च प्रागेव विवृतः । अक्षादिशब्दवदुभयत्र साम्येन प्रवृत्तिः किं न स्यादित्यत आह इहेति । इन्द्रादिशब्दा हि परमैश्वर्यादिगुणान्वदन्ति । ते च भगवत एवासाधारणा इति तमेव परं मुख्यं ब्रूयुः । इह देवतान्तरे । तथा नेति शेषः । यद्वा इह देवेषु तत्सङ्गादिति पूवत्र सम्बन्धः । रूढिनिमित्तातिशयस्याप्येतदुपलक्षणम् । उत्तराधिकरणेष्वप्येवं क्रमनिमित्तादिकं स्वयमूहनीयमित्याशयवानाह एवमिति ।

**अनुव्याख्यानम्**

***....... .... ... एवमन्येऽप्यतः ॥***

विष्णुमेव परं ब्रूयुरिति वर्तते ।

### ***वाक्यार्थचन्द्रिका***

समान इति ॥ अदृश्येनात्म्ये इत्युक्तमिति, को ह्येवान्यात्कः प्राण्यादित्याकाशस्यानन्दमयत्वे हेतुरुक्त इत्यादितत्तदधिकरणभाष्योक्तरीत्येत्यर्थः । तत्किमसन्दिग्धशब्दस्येव लोके सर्वशब्दानां लक्षणैव तथा सति गङ्गातीरयोरविप्रसङ्गः । ईक्षत्यधिकरणार्थस्य च मूले निहितः कुठार इत्यतो नायमसन्दिग्धशब्दस्येवेन्द्रादिशब्दानां पुरन्दरादिषु लक्षणैव । रूढेरभिधानसिद्धत्वाद्योगनिमित्तस्य च परमैश्वर्यादेः सद्भावात्किन्तु परमेश्वरविषययो रूढियोगयोरपराधीनत्वनिरङ्कुशत्वाभ्यामन्यत्र तु तदधीनत्वाल्पत्वाभ्यां मुख्यार्थतायामेवायं विभाग इत्युपचारप्रकारः । ‘तस्मात्परममुख्यत्वं विष्णावन्यत्र मुख्यतेत्येतदनुव्याख्यानव्याख्यावसरे आनुमानिकपादे विवृतमित्याह उपचारप्रकारश्चेति । अत्र पक्षे तथा नेति शेषः पूरणीयो भवतीत्यपरितोषादाह यद्वेति ॥ शब्दवृत्तिनिमित्तत इति । शब्दवृत्योर्योगरूढ्योर्निमित्तभूतबहुलातिप्रयोगानां हरौ सद्भावप्रतिपादनात्तदुपपादकेऽस्मिन्वाक्ये विगुणवक्तृत इति योगनिमित्तातिशयमात्रकथनमनुपपन्नमित्यत आह रूढनिमित्तातिशयस्येति । नन्वन्तरधिकरणेनाकाशाधिकरणस्येव प्राणाद्यधिकरणानामपि सङ्गतिसद्भावात्कुतस्तत्क्रम इत्यत आकाशाद्वायुर्वायोरग्निरित्यादिश्रुत्याऽऽकाशादेर्वाय्वादिकारणत्वाभिधानात्तदनुसारेणाकाशप्राणज्योतिरधिकरणानां क्रम इति क्रमनिमित्तं स्वयमूहनीयमित्याशयेनाह उत्तराधिकरणेष्वपीति । एवमन्येऽप्यत इत्यस्य साकाङ्क्षत्वप्रयुक्तवाक्याभासतां पूर्वानुवृत्त्या परिहरति विष्णुमिति । वर्तते अऽनुवर्तते ।

### ***परिमल ***

सूचयन्नाहेत्यत्र सङ्गतिमिति अर्थमिति वा योज्यम् । तत्रेत्यस्यार्थः । समन्वयप्रपञ्चन इति । तत्रेत्यस्यार्थातरं सर्वेषु हि शुभेष्विति ॥ सङ्गतत्वे समान इति । अदृश्यत्वमुखेनाकाशश्रुतिमुखेन चानन्दमयस्य विष्णुत्वाक्षेपसमाधानरूपत्वेन भाष्ये व्याख्यानादिति भावः । सूचितं हेतुं व्यनक्ति देवता इति । सर्व इत्यत्र विशेष्यमाह शब्दा इति । बहुलप्रयोगादीनामित्यत्रादिपदेनावयवार्थपौष्कल्य(परि)ग्रहः प्रागेवेति । आनुमानिकपादे तेषु तेषु पदार्थेषु रूढिरङ्गीकृता यत इत्यादिविष्णावन्यत्र मुख्यतेत्यन्तग्रन्थव्याख्यावसर इत्यर्थः ॥ रूढिनिमित्तातिशयस्यापीति । शीघ्रोपस्थि(त्यर्था)तार्थाविसंवादिरूपस्याप्युपलक्षणमित्यर्थः । लिङ्गशब्दयोरित्यस्यार्थो लिङ्गात्मकानामित्यादि ।

### ***यादुपत्यम्***

आनन्दमयाधिकरणसङ्गतत्व इति । अदृश्येऽनात्म्य इत्युक्तं; तत्रादृश्यत्वमन्तःप्रविष्टमिति वाक्ये ‘न विजानन्ति देवाः’ इत्यन्तःस्थस्य कस्यचिदुच्यत इत्यन्तराधिकरणस्य, को ह्येवान्यादित्याकाशस्यानन्दमयत्वे हेतुरुक्त इत्याकाशाधिकरणस्य चानन्दमयाधिकरणेन भाष्ये सङ्गतेरुक्तत्वादिति भावः । नन्विन्द्रादिशब्दानां पुरन्दरादौ सिंहादिशब्दानां देवदत्तादाविव किमुपचारो नेत्याह उपचारप्रकार इति । ‘शब्दप्रवृत्तिहेतूनां तस्मिन्मुख्यसमन्वयात् । अन्यार्थेष्वल्पताहेतोस्तन्निमित्तत्वतस्तथा । तद्वाचकत्वं शब्दानामि’त्यादिना प्रथमाध्याये परममुख्यवृत्त्यपेक्षयैवेयममुख्यवृत्तिरित्युच्यते, न तु प्रसिद्धोपचारवदित्युपचारशब्दार्थो विवृत इत्यर्थः ॥ रूढिनिमित्तातिशयस्येति । बहुलप्रयोगरूपस्येत्यर्थः ।

### ***श्रीनिवासतीर्थीया***

समन्वयप्रपञ्चन इति । कर्तव्ये सतीति शेषः । आचार्यः सूत्रकारः । प्रागेवेति । परममुख्यवृत्त्यपेक्षयाऽमुख्यवृत्तिरेवात्रोपचारतया विवक्षितो न तु सिंहादिशब्दानां देवदत्तादाविव प्रसिद्धोपचार इत्येवं शब्दप्रवृत्तिहेतूनां तस्मिन्नित्यादिना प्रथमाध्याये विवृत इत्यर्थः ॥ अक्षादिशब्दवदिति । यथा अक्षशब्दस्येन्द्रिये द्यूतसाधने च साम्येनैव प्रवृत्तिरस्तीत्यर्थः ॥ अतिशयस्येति । बहुलातिप्रयोगरूपस्येत्यर्थः । बहुलातिप्रयोगतो रूढमित्येव साध्यं स्यादित्युक्तत्वादिति ज्ञेयम् ।

### ***वाक्यार्थरत्नमाला***

मूले माङ्गलिक आचार्य इति । मङ्गलप्रयोजनमस्येत्यर्थे प्रयोजनमिति सूत्रेण ठग्विधानाद् ऐन्द्रदेहिकमित्यत्रेव ठगिति ध्येयम् । अत एव माङ्गलिक आचार्यो महतः शास्त्रौघस्य मङ्गलार्थं वृद्धिशब्दमादितः प्रायुंक्तेति महाभाष्यव्याख्यावसरे कैयटे एवमेवाभिहितम् । श्रुतितो माङ्गलिकत्वादित्येतज्जिज्ञासाधिकरणीयमूलव्याख्यानेऽप्येवमेव टीकायामुक्तम् । उपचारप्रकारश्च प्रागेव विवृत इत्येतद्वाक्यव्याख्यानानन्तरं

तथाऽप्ये तद्विरोधेतु तद्वाचित्वमपोद्यते ।

अविरोधेतु बह्वर्था एतन्मूलतया मताः ।

इतोहि रूढिताऽन्येषामुपजीव्यत्वमत्रहि ।

तस्मात्परममुख्यत्वं विष्णावन्यत्र मुख्यता ।

इत्यानुमानिकपादीयग्रन्थव्याख्यानमूलानुसारेण यत्रोभयपरत्वे विरोधाभावस्तेषामेव शब्दानां किंचिन्मुख्यतया इन्द्रादय अर्थाः । नान्येषाम् । विश्वस्माद्भिन्द्र उत्तर इत्यादिषु उभयपरत्वे द्वयोः सर्वोत्तमत्वादिविरोधादिति प्रतीयते । अत्र चान्यत्र प्रसिद्धनामादिस्थल एव मुख्यामुख्यविचारः क्रियते । व्यवहारलोपादिबाधकसद्भावस्थल एव तस्याङ्गीकार्यत्वात् । आनन्दमयादिपदोपेतवाक्येषु भगवत्परस्य वाऽन्यपरत्वस्यास्वीकाराच्च । अन्यत्राप्येतद्विषये ते ते ग्रन्थाः सन्ति तेषाम् अन्यत्रैव प्रसिद्धानामितरापेक्षया भेदप्रदर्शनपरचन्द्रिकाग्रन्थस्य चैकवाक्यतया योजना मनीषिभिः कार्या ॥ आनन्दमयनये वैदिकशब्दचातुर्विध्योपपादनपरटीकाप्रपञ्चेऽस्माभिर्निरूपितानुसारेणैतद्ग्रन्थेऽप्येकवाक्यता बोध्या । अवकाशाभावान् नोक्ता । प्रयोगादीनामित्यादिपदेन प्रयोगलभ्यप्रवृत्तिनिमित्तवत्वपरिग्रहः । योगरूढी प्रति यथायोग्यं सम्बन्धः । विगुणवक्तृत इति योगनिमित्तेति पाठः ।

