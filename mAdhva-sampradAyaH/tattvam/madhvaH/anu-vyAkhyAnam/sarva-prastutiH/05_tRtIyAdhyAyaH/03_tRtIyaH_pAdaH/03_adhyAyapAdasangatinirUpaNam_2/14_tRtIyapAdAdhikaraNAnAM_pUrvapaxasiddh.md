+++
title = "१४ तृतीयपादाधिकरणानां पूर्वपक्षसिद्धान्तयुक्तयः"

+++


## पृथग्दृष्टिरशक्यत्वमनिर्णीतिः समुच्चयः

**तृतीयपादाधिकरणानां पूर्वपक्षसिद्धान्तयुक्तयः**

**पृथग्दृष्टिरशक्यत्वमनिर्णीतिः समुच्चयः**

### ***सुधा***

एवं सङ्गतिमभिधायैतत्पादाधिकरणेषु पूर्वपक्षयुक्तीः सिद्धान्तयुक्तीश्च सङ्ग्रहेणाह पृथग्दृष्टिरित्यादिना ।

## **अनुव्याख्यानम्**

***पृथग्दृष्टिरशक्यत्वमनिर्णीतिः समुच्चयः ॥***

***विदर्शनं कार्यालोपो नानोक्तिराशुता ॥***

***विभ्रमोऽपाकृतिर्लिङ्गमनवस्था विशेषिता ॥***

***अप्रयोजनता चातिप्रसङ्गो दूरसंश्रयः ॥***

***विशिष्टकारणं चेष्टा दृष्टवैरूप्यमुन्नतिः ॥***

***अनुक्तिरप्रयत्नत्वं दृढबन्धपराभवौ ॥***

***पुंसाम्यं प्राप्तसन्त्यागः कारणानिर्णयो भ्रमः ॥***

***विदर्शितालापौ गुणसाम्यं पृथग्दृशिः ॥***

***अगम्यवर्त्मसन्धानमिष्टं शफलमकल्पना ॥***

***शुद्धवैरूप्यमङ्गत्वमविदृशिः क्रिया ॥***

***युक्तयः पूर्वपक्षस्थास्सुज्ञेयत्वं विधिक्रिया ॥***

***माहात्म्यमल्पशक्तित्वं यथायोग्यफलं भवः ॥***

***फलसाम्यं विश्च गुणाधिक्यं प्रधानता ॥***

***यथाशक्ति क्रिया सन्धिः प्रमाणबलमानतिः ॥***

***कारणं कार्यवैशेष्यं स्वभावो वस्तुदूषणम् ॥***

***प्रतिक्रियाविरोधश्च प्रतिसन्धिरनूनता ॥***

***संस्कारपाटवं स्वेच्छानियतिर्वस्तुवैभवम् ॥***

***विशेषोक्तिरमानत्वं प्राधान्यं प्रीतिरागमः ॥***

***सुस्थिरत्वं कृतप्राप्तिरनादिगुणविस्तरः ॥***

***साधनोत्तमता नानादृष्टिः शिष्टिरनूनता ॥***

***अविघ्नत्वाविरोधौ च गुणवैशेष्यमागमः ॥***

***सिद्धान्तनिर्णया ह्येता युक्तयोऽव्याहताः सदा ॥***

**सुधा**

अव्याहताः सदेति सिद्धान्तयुक्तित्वसमर्थनम् ॥

### ***वाक्यार्थचन्द्रिका***

सङ्ग्रहेणाहेति । व्याख्यां करोमीति प्रतिज्ञासिद्ध्यर्थं कथनं भाष्य एव स्पष्टत्वेन वक्तव्यविशेषाभावाच्च सङ्ग्रह इति भावः । युक्तीनामव्याहतत्वकथनस्यानर्थक्यमाशङ्क्य परिहरति अव्याहता इति ॥

### ***परिमल ***

एतत्पादाधिकरणेषु पूर्वपक्षसिद्धान्तयुक्तीः सङ्ग्रहेणाह पृथग्दृष्टिरित्यादिनेति । अत्रैवं विवेकः । सर्ववेदान्तप्रत्ययं, पृथग्दृष्टिः पूर्वपक्षस्य युक्तिः । सुज्ञेयत्वं सिद्धान्तस्य । उपसंहारोऽर्थाभेदात्, अशक्यत्वं विधिक्रिया । न वा प्रकरणभेदात्, अनिर्णीतिर्माहात्म्यम् । प्राप्तेश्च समञ्चसं, अनिर्णीतिर्माहात्म्यम् । सर्वाभेदादन्यत्रेमे, अनिर्णीतिर् माहात्म्यम् । आनन्दादयः, समुच्चयो ऽल्पशक्तित्वं प्रियशिरस्त्वाद्यप्राप्तिः, विदर्शनं यथायोग्यफलम् । इतरे त्वर्थसामान्यात्, कार्यलोपः भवः । आध्यानाय, नानोक्तिः फलसाम्यम् । आत्मगृहीतिः, आशुता विशेषः । अन्वयादिति चेत्, विभ्रमः गुणाधिक्यम् । कार्याख्यानादपूर्वं, अपाकृतिः प्रधानता । समान एवं चाभेदात्, लिङ्गं यथा शक्तिक्रिया न वाऽविशेषात्, अनवस्था सन्धिः । सम्भृतिद्युव्याप्ती, अविशेषिता प्रमाणबलम् । पुरुषविद्यायामपि, अप्रयोजनता आनतिः । हानौ तूपायन, अतिप्रसङ्गः कारणम् । छन्दतः, अदूरसंश्रयः कार्यवैशेष्यम् । अनियमः सर्वेषां, विशिष्टकारणं स्वभावः । यावदधिकारं, चेष्टा वस्तुदूषणम् । इयदामननात्, दृष्टवैरूप्यं प्रतिक्रियाविरोधः । चकारात् ‘प्राणो वा सर्वेभ्यो भूयानि’ति श्रुतिर्गृह्यते । व्यतिहार उन्नतिः प्रतिसन्धिः । ‘सैव हि सत्यादयः’ अनुक्तिर् अनूनता ‘कामादितरत्र’ अप्रयत्नत्वं संस्कारपाटवम् । तन्निर्धारणार्थनियमः, दृढबन्धः स्वेच्छानियतिः । प्रदानवदेव, पराभवः वस्तुवैभवम् । लिङ्गभूयस्त्वात् पुंसांम्यं, विशेषोक्तिः । पूर्वविकल्पः प्राप्तसंत्यागः, अमानत्वम् । विद्यैव तु, कारणानिर्णयः प्राधान्यम् । श्रुत्यादिबलीयस्त्वाच्च, भ्रमः प्रीतिः । अनुबन्धादिभ्यः, विदर्शिता आगमः । प्रज्ञान्तरपृथक्त्ववत्, आलापः सुस्थिरत्वम् । न सामान्यादपि, गुणसाम्यं कृतप्राप्तिः । परेण चशब्दस्य, पृथग्दृशिर् अनादिगुणविस्तरः । एक आत्मनः शरीरे भावात्, आगम्यवर्त्म साधनोत्तमता । अङ्गावबद्धास्तु, सन्धानं नानादृष्टिः । भूम्नः क्रतुवत्, इष्टं फलं शिष्टिः । नानाशब्दादिभेदात्, अकल्पना अनूनता । विकल्पो विशिष्टफलत्वात्, शुद्धवैरूप्यम् अविघ्नत्वम् । काम्यास्तु यथाकामं, अङ्गत्वम् अविरोधः । चकारादनियताङ्गत्वम् । ओषु यथाश्रयभावः, अविदृष्टिर् गुणवैशेष्यम् । न वा तत्सहभावश्रुतेः, क्रिया आगमः ॥

**॥ इति न्यायमालास्थलानि ॥**

