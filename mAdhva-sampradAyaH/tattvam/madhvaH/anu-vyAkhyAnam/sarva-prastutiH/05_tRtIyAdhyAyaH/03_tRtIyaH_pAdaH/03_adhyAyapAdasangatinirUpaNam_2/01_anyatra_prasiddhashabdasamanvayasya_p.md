+++
title = "०१ अन्यत्र प्रसिद्धशब्दसमन्वयस्य प्राधान्यात् प्राथम्यम्"

+++


## तत्र प्रथमतोऽन्यत्र प्रसिद्धानां समन्वयः

**अन्यत्र प्रसिद्धशब्दसमन्वयस्य प्राधान्यात् प्राथम्यम्**

**तत्र प्रथमतोऽन्यत्र प्रसिद्धानां समन्वयः**

### ***सुधा***

तत्र प्रथमपादे अन्यत्र प्रसिद्धानां शब्दानां समन्वयोऽभिधीयते । द्वितीयेऽन्यत्र प्रसिद्धानां लिङ्गात्मकानाम् । तृतीये तत्रान्यत्र प्रसिद्धानामुभयरूपाणाम् । चतुर्थेऽन्यत्रैव प्रसिद्धानामित्युक्तम् । तमेतं क्रममुपपादयन्नाह तत्रेति ।

## **अनुव्याख्यानम्**

***तत्र प्रथमतोऽन्यत्र प्रसिद्धानां समन्वयः ॥***

***शब्दानां वाच्य एवात्र महामल्लेशभङ्गवत् ।***

तत्र प्रथमाध्याये, प्रथमतः प्रथमपादे, शब्दानां नामात्मकानाम्, अत्र विष्णौ । महामल्लेशभङ्गेन तुल्यं वर्तत इति तथा । यथाऽनेकेषु मल्लेषु प्रत्यर्थितयाऽवस्थितेष्वपि भगवता कृष्णेन प्रधानत्वाच्चाणूरादिमल्लानामेवादौ भङ्गो विहितस्तथेत्यर्थः । उभयत्र प्रसिद्धानां हि शब्दानां समन्वयेऽन्यत्रप्रसिद्धिनिवारणमात्रे यत्नो विधेयः । अन्यत्र प्रसिद्धानां तु भगवति प्रसिद्धिरप्युपपादनीयेति । तत एतेषां प्राधान्यम् । लिङ्गात्मकाश्च धर्मवचना व्यवधानेनान्यबुद्धिं जनयन्ति । नामात्मकास्तु सत्त्ववचनाः साक्षादेवेति तत्समन्वये यत्नगौरवमस्तीति लिङ्गात्मकेभ्यो नामात्मकानां प्राधान्यमिति ।

### ***वाक्यार्थचन्द्रिका***

चतुर्थ इति । यद्यप्यनुव्याख्यानेऽयं प्रकारो नोक्तस्तथाऽपि भाष्येऽस्योक्तत्वाभिप्रायेणेयमुक्तिरिति ध्येयम् । यद्वाऽनुव्याख्याने प्रथमे तत्रान्यत्र प्रसिद्धानां विष्णावेव समन्वयमिति, द्वितीये च लिङ्गात्मकानां शब्दानां वृत्तिर्नारायणे परे चिन्त्यत इति, तृतीये च ‘‘तत्रान्यत्र प्रसिद्धानां लिङ्गनाम्नां पुनर्हरिः । विशेषान्मुख्यतो वृत्तिं स्वस्मिन्नेवात्र वक्त्यज’’ इति पादत्रयेऽपि प्रतिपाद्यस्य कण्ठरवेणैवोक्तत्वाच्चतुर्थे तदनुक्तावप्युक्तत्रिविधशब्दसमन्वयप्रतिपादकत्वे तस्य वैयर्थ्यापत्त्या तद्भिन्नशब्दसमन्वयप्रतिपादकत्वस्यावश्याश्रयणीयत्वादन्यत्रैव प्रसिद्धानां तत्र समन्वय इत्यप्युक्तप्रायमेवेति भावेनेयमुक्तिरिति भावः ॥ क्रममुपपादयन्निति । महामल्लेशभङ्गन्यायेनातिप्रयत्नसाध्यस्य प्राथम्ये आदावन्यत्रैव प्रसिद्धानां ततोऽन्यत्र प्रसिद्धनाम्नां ततोऽन्यत्र प्रसिद्धलिङ्गानां तत उभयत्र प्रसिद्धनामलिङ्गानामिति क्रमः स्यात् । सोपानारोहणन्यायेनानतिप्रयत्नसाध्यस्य प्राथम्ये चादावुभयत्र प्रसिद्धानां ततोऽन्यत्र प्रसिद्धलिङ्गानां ततोऽन्यत्र प्रसिद्धनाम्नां ततोऽन्यत्रैव प्रसिद्धलिङ्गानामिति क्रमो भवेदिति । अन्यत्र प्रसिद्धानां पूर्वं समन्वयः । तत्रापि नाम्नां पूर्वम् अनन्तरं लिङ्गानां तदनन्तरमुभयत्र प्रसिद्धानामन्तेऽन्यत्रैव प्रसिद्धानामिति क्रमस्य सर्वथाऽप्ययोगात्तमुपपादयन्नित्यर्थः ।

मूले प्रथमत इत्याद्यादित्वात्सप्तम्यर्थे तसिरिति भावेनाह प्रथमपाद इति । द्वितीयपादे समन्वेतव्यशब्दानां लिङ्गात्मकानामिति लिङ्गत्वोक्त्या लब्धमर्थमाह नामात्मकानामिति । ‘तत्र तस्येवे’त्यनेन वत्यप्रसक्तेस्तदनुपपत्तिमाशङ्क्य ‘तेन तुल्यं क्रिया चेद्वतिरि’त्यनेन वतिमाश्रित्याह महामल्लेशेति ॥ तथेति । महामल्लेशभङ्गवदित्यर्थः । अत्र महामल्लेशभङ्गेन तुल्यं वर्तत इति महामल्लेशभङ्गवदिति वक्तव्ये तथाऽनुक्त्वा तथेति सामान्येन वचनं तथोक्तौ गौरवप्रसङ्गाल्लाघवमनुसृत्येति द्रष्टव्यम् । भवेदेतदेवं यदि मल्लान्तरापेक्षया चाणूरादिमल्लानामिवोभयत्र प्रसिद्धशब्दापेक्षयाऽन्यत्र प्रसिद्धानां तेषां तत्रापि लिङ्गात्मकान्यत्रप्रसिद्धशब्दापेक्षया नामात्मकानां तेषां प्राधान्यं स्यात् । तदेव कुत इत्यत उभयत्र प्रसिद्धशब्दापेक्षयाऽन्यत्रप्रसिद्धानां तावत्प्राधान्यमुपपादयति उभयत्रेति ॥ निवारणमात्रमति । न तु भगवति प्रसिद्धिव्युत्पादनेऽपि यत्नो विधेयस्तस्याः पूर्वं वादिनाऽप्यभ्युपगमादिति भावः ॥ भगवति प्रसिद्धिरिति । भगवति प्रसिद्धिरपीत्यर्थः । नान्यत्र प्रसिद्धिनिवारणमात्रेण कृतार्थता किन्तु भगवति प्रसिद्धिरप्युपपादनीयेत्यर्थः । भगवति प्रसिद्धिरप्युपपादनीयेति पाठे तु न किञ्चिदेतत् ॥ तत इति । उभयत्र प्रसिद्धानां ब्रह्मणि समन्वयस्यान्योपस्थितिमात्रेण प्रतिबन्धादन्यत्रप्रसिद्धशब्दसमन्वयस्य चान्योपस्थितिब्रह्मानुपस्थितिभ्यां प्रतिबन्धात्तच्छब्दसमन्वयस्य बहुप्रयत्नसाध्यत्वादुभयत्र प्रसिद्धापेक्षया प्राधान्यमित्याशयः । लिङ्गापेक्षया नामात्मकानां प्राधान्यमुपपादयति लिङ्गात्मकाश्चेति । आपाततो रूढिरहिता इत्यर्थः । व्यवधानेन अवयवार्थकथनद्वारेण । नामात्मका इति । आपाततो रूढा योगरूढियुक्ता वेत्यर्थः ॥ सत्त्ववचना इति । द्रव्यवचना इत्यर्थः । चादयोऽसत्त्व इति स्मरणादिति भावः।

### ***परिमल ***

अत इत्यस्यार्थो अतीतप्रबन्धेनेति । तृतीयार्थे तसिरिति भावः । तत्रेत्यनुवादः प्रथमपाद इति व्याख्या । शब्दानामित्यस्यार्थो नामात्मकानां शब्दानामिति, तत्रेत्यस्य द्वितीयपाद इति, शब्दानामित्यस्य लिङ्गात्मकानामिति चार्थमुपेत्य द्वितीयपादार्थोक्तिपरतयापि व्याचष्टे द्वितीय इति । पाद इत्यनुषङ्गः । तत्रेत्यस्य तृतीयपाद इत्यर्थः । आवृत्त्या तत्रान्यत्रप्रसिद्धानामित्यप्यन्वयं शब्दनामित्यस्य नामलिङ्गात्मकत्वेनोभयरूपाणामित्यर्थं चोपेत्याह तृतीय इति । पाद इति वर्तते । समन्वयोऽभिधीयत इति सर्वत्रान्वयः । तत्रेत्यस्य चतुर्थपाद इति अन्यत्रेतिपदं सावधारणमित्युपेत्यापि व्याचष्टे चतुर्थ इति ॥ इत्युक्तमिति । तत्रेत्यादिवाक्य इत्यर्थः । भाष्यादावुक्तमित्यर्थ इत्येके । तदेव वाक्यमन्यथापि व्याचष्टे तमेतं क्रममिति । अत्रेत्यनुवादेनार्थोक्तिः ॥ अत्र विष्णाविति । तेन तुल्यं क्रिया चेद्वतिरिति तृतीयान्ताद्वतिप्रत्ययोऽयमित्युपेत्याह महामल्लेशेति । तथेति महामल्लेशभङ्गवदिति समुदायार्थोक्तिः । दशमस्कन्धाद्युक्तदिशा तद्व्यनक्ति यथेति । प्रथमत इत्यस्य प्रथमपादद्वय इति, शब्दानामित्यस्य नामलिङ्गोभयरूपाणामिति चार्थमुपेत्य तृतीयपादस्य प्रथमद्वितीययोश्च क्रमोक्तिपरतया तद्वाक्यं तावद्व्याचष्टे उभयत्र प्रसिद्धानां हीति । द्विपाद्यामपि पौर्वापर्यबीजोक्तिपरतयेदानीं व्याचष्टे लिङ्गात्मकाश्चेति ॥ धर्मवचना इति । धर्मद्वारा धर्मिवाचका इत्यर्थः । यौगिकत्वादिति भावः । सत्त्ववचना धर्मिवाचिन इत्यर्थः । रूढत्वादिति भावः ।

### ***यादुपत्यम्***

उक्तमिति । प्रथमाध्याय इति शेषः । यद्यप्यनुव्याख्याने चतुर्थेऽन्यत्रैव प्रसिद्धानां शब्दानां समन्वयोऽभिधीयत इति न स्पष्टमुक्तं तथाऽपि ‘विरोधिसर्वबाहुल्यकारणस्त्रीनिषेधिनामि’ति विषयमालायां वस्तुतोऽन्यत्रैव प्रसिद्धानां शब्दानां विचार्यतयोक्तत्वादभिप्रायत उक्तमेवेत्यवगन्तव्यम् । यद्वा भाष्यानुव्याख्यानीयप्रथमाध्याययोरिति शेषः । तत्र तस्यैवेत्यर्थासम्भवादाह महामल्लेशभङ्गेनेति । तथा च तेन तुल्यं क्रिया चेद्वतिरित्यनेनात्र वतिरिति भावः ॥ प्राधान्यमिति । अत्र प्राधान्यमल्पयत्नासाध्यत्वं यत्नगौरवसाध्यत्वं वा विवक्षितम् । प्रधानतयाऽभिमते चाणूरादिभङ्गे प्रकृते चान्यस्यासम्भवादित्यवगन्तव्यम् ॥ धर्मवचना इति । आपाततो यौगिका इत्यर्तः ॥ व्यवधानेनेति । अवयवार्थकथनद्वारेणेत्यर्थः । सत्त्ववचना द्रव्यवचनाश् चादयोऽसत्त्व इति वचनात् । आपाततो रूढा इति यावत् ॥ यत्नगौरवमिति । योगापेक्षया रूढेः प्राबल्यादन्यत्र तन्निरासे भगवति तदुपपादने च भूयान्यत्नो विधेय इत्यर्थः ।

### ***वाक्यार्थरत्नमाला***

अन्यत्र प्रसिद्धनां तेषामित्यत्र तेषामित्यस्य शब्दानामित्यर्थः । तत्रापीति । अन्यत्र प्रसिद्धशब्देष्वपीत्यर्थः । भगवति प्रसिद्धिरपीत्यर्थ इत्यनेन प्रसिद्धिरित्येतद्य्वाख्याय विशिष्टं व्याचष्टे । नान्यत्रेति । आपाततो रूढिरहिता इति । एतच्च नामलिङ्गभेदव्युत्पादनपरचन्द्रिकाविचारावसरेऽस्माभिः प्रतिपादितं तदनुसारेणेहापि लेख्यम् । चादय इति । असत्व इत्यत्र विद्यमानसत्वशब्दस्याद्रव्यार्था इति द्रव्यार्थकतया व्याख्यातृभिर्व्याख्यानादिति भावः ।

