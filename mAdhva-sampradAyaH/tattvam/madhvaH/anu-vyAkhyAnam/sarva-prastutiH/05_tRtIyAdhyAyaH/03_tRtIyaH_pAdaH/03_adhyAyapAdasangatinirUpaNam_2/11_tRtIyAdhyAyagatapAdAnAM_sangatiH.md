+++
title = "११ तृतीयाध्यायगतपादानां सङ्गतिः"

+++


## तत्र भक्तिविधानार्थमभक्तानर्थसन्ततौ

**तृतीयाध्यायगतपादानां सङ्गतिः**

**तत्र भक्तिविधानार्थमभक्तानर्थसन्ततौ**

### ***सुधा***

एतद्गतानां त्रयाणां पादानां प्रागुक्तामेव सङ्गतिं स्फुटीकरोति तत्रेति ।

## **अनुव्याख्यानम्**

***तत्र भक्तिविधानार्थमभक्तानर्थसन्ततौ ॥***

***उक्तायां भक्तिदार्ढ्याय प्रोक्तेऽगुणोच्चये ॥***

***वक्तव्योपासना नित्यं कर्तव्येत्यादरेण हि ॥***

तत्र तृतीयेऽध्याये । भक्तिविधानार्थं भक्त्युत्पादनार्थं वैराग्यार्थमिति यावत् । अभक्तानां काम्यार्थकर्मिणां पापिनां द्वेषिणां च । उक्तायां प्रथमपादेन । अगुणोच्चये परमेश्वरस्य प्रोक्ते द्वितीयेन । उपासनाऽस्मिन्पादे वक्तव्यावसरप्राप्ता । ननूपासनायां को भक्तेरुपयोगो यतस्तदानन्तर्यमस्येत्यत आह नित्यमिति यस्मादुपासना नित्यमादरेण कर्तव्या । आदरनैरन्तर्याभ्यामेव संस्कारातिशयस्योत्पादात् । आदरनैरन्तर्ये चोपासनायां नाभक्तस्य भवतः । इति तस्मादिदानीमुपासना वक्तव्येति सम्बन्धः ।

### ***वाक्यार्थचन्द्रिका***

भक्तेर्विधानमुत्पादनं येन तद्भक्तिविधानं वैराग्यं तदर्थमित्यभिप्रेत्याह वैराग्यार्थमिति । यावदिति । अभक्तानर्थेत्यत्र नञो राहित्यमात्रार्थकत्वेऽविरुद्धार्थकत्वे च ‘तृतीये शब्दावरोधः’ अपि सप्तेत्यधिकरणानां पादेऽन्तर्भावो न स्यादित्यतोऽत्रोभयस्यापि विवक्षितत्वान्नानुपपत्तिरित्याशयेनाह काम्यार्थेति ॥ वक्तव्यावसरप्राप्तेति । वक्तव्यता याऽवसरप्राप्तेत्यर्थः । उपासनाया आदरनैरन्तर्याभ्यां कर्तव्यत्वमेव कुत इत्यत आह आदरेति । उपासनं हि संस्कारातिशयोत्पत्त्यर्थतया कार्यम् । तच्च नोपासनामात्रेण सम्भवतीत्यतो विशिष्टमेवोपासनं कार्यं यद्यपि च मनसो भगवत्प्रवणत्वव्यतिरेकप्रयुक्तव्यतिरेकप्रतियोगित्वाद्ध्यानस्य मनसस्तत्प्रवणत्वमात्रेणोपपत्तेर्न संस्कारातिशय सापेक्षत्वम् । सति तस्मिन्संस्कारातिशयव्यतिरेकात्तद्व्यतिरेकासिद्धेः । तथाऽपि मनसो भगवत्प्रवणत्वस्यैव संस्कारातिशयशब्देन विवक्षितत्वाददोष इति ध्येयम् ।

### ***परिमल ***

प्रागुक्तामिति । एतत्पादादावुक्तामित्यर्थः ॥ आदरनैरन्तर्याभ्यामिति । आदरः स्नेहः ॥ नैरन्तर्यम् अविच्छेदः ।



### ***श्रीनिवासतीर्थीया***

प्रागुक्तामेवेति । वैराग्यतो भक्तिदार्ढ्यमिति प्रागुक्तामेवेत्यर्थः । विपूर्वो दधातिः करोत्यर्थ इत्यभिप्रेत्य विधानार्थमित्येतदुत्पादनार्थमिति व्याख्यातम् । तथा च भक्तेर्विधानमुत्पादनम् । येन तद्भक्तिविधानं वैराग्यं तदर्थमित्यर्थमभिप्रेत्याह वैराग्यार्थमिति यावदिति ॥ संस्कारेति । वासनामयवस्तुनो मनसाऽवलोकनस्यैव ध्यानत्वेन संस्कारातिशयस्य ध्यानोपयोगित्वादिति भावः ।

### ***वाक्यार्थरत्नमाला***

विधानस्य शब्दकार्यतया अभक्तानर्थसन्ततिकार्यत्वायोगात्कथं भक्तिविधानार्थमभक्तेत्याद्युक्तमित्यतो भक्तिविधानार्थमित्येतदनूद्य व्याचष्टे । भक्तिविधानार्थं भक्तयुत्पादनार्थमिति मूलम् । अभक्तानर्थसन्ततेर्वैराग्यार्थत्वेऽपि वैराग्यसाधनभक्तयुत्पत्यर्थत्वाभावात्कथमेतदित्यतो लक्षणयाऽत्र भक्तयुत्पादनार्थपदेन तदर्थकवैराग्यार्थत्वस्य ग्रहणान्नानुपपत्तिरित्याशयेनाह । भक्तयुत्पादनार्थं वैराग्यार्थमिति यावदिति मूले । अभक्तानर्थेत्यत्रेति । इत्यत्र विद्यमानाभक्तपदगतनञ इत्यर्थः । राहित्यमात्रार्थकत्वे विरुद्धार्थत्वेवेति वाशब्दयुक्तः पाठः । अत्रायं विवेकः । यद्यभक्तपदेन भक्तिरहिताः काम्यकर्मिणो गृह्यन्ते तर्हि तेषामनर्थभूतं यद्गतागतादि तत्प्रतिपादकं यथेतमनेवं च चरणादिति चेन्न तदुपलक्षणार्थेति कार्ष्णाजनिरित्यादिकर्मिफलकथनपराधिकरणानामभक्तानर्थसन्ततिप्रतिपादकतया तेषां पादान्तर्भावसंभवेऽपि तृतीये शब्दावरोधः संशोकजस्य अपि सप्तेत्यादि द्वेषिफलप्रतिपादकाधिकरणानामुक्ताभक्तानर्थप्रतिपादकत्वाभावेन तेषां पादान्तर्भावो न स्यात् । यदि चाभक्तपदेन भक्तिविरुद्धा द्वेषवन्तो गृह्यन्ते तर्हि तेषामनर्थभूतं यन्नित्यनरकादि तत्प्रतिपादकानां तृतीये शब्दावरोध इत्यादीनां पादान्तर्भावप्राप्तावपि काम्यकर्मिफलप्रतिपादकानां यथेतमित्यादीनां पादान्तर्भावो न स्यादिति तृतीये शब्दावरोध इत्यनेन तृतीय इत्यधिकरणं गृह्यते । तदधिकरणीयदुःखसद्भावप्रतिपादकतया चरमयुक्तिरेवोपात्ता । इत्याद्यधिकरणानामित्यत्रादिपदेन तत्रापि तद्य्वापारादनिष्टादिकारिणामित्यादेर्द्वेषिफलसमर्पकस्येव कर्मिणां धूमादिभावप्रतिपादकतत्स्वाभाव्यापत्तिरित्यादेः परिग्रहः । सा च नोपासनेति पाठः । तच्चेति पाठे सामान्येन संस्कारोत्पत्तिरूपं कार्यं परामृश्यत इति ज्ञेयम् । यद्यपि च मनस इत्यादि ।

