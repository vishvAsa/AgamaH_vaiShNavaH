+++
title = "१० तृतीयाध्यायस्य अवसरप्राप्तिलक्षणा सङ्गतिः"

+++


## समन्वयाविरोधाभ्यां सञ्जाते वस्तुनिर्णये

**तृतीयाध्यायस्य अवसरप्राप्तिलक्षणा सङ्गतिः**

**समन्वयाविरोधाभ्यां सञ्जाते वस्तुनिर्णये**

### ***सुधा***

तृतीयाध्यायस्य सङ्गतिमाह समन्वयेति ।

## **अनुव्याख्यानम्**

***समन्वयाविरोधाभ्यां सञ्जाते वस्तुनिर्णये ॥***

तदर्थयोरध्याययोरुपलक्षणमेतत् । वस्तुनिर्णये ब्रह्मनिर्णये ॥ किं मया कार्यमिति ।

किं मया कार्यमित्येव स्याद्बुद्धिरधिकारिणः ।

अयमर्थः । यद्यपि ब्रह्मविचारः कर्तव्य इत्युक्तम् । कृतश्चासौ । तथाऽपि साधनफलविचारसहितस्य ब्रह्मविचारस्य कर्तव्यतयोक्तत्वात्कृतब्रह्मविचारस्याधिकारिणो यन्मया कार्यं साधनं तत्किं कथम्भूतमिति । बुद्धिः स्यादिति । फलविषये कुत एवं बुद्धिर्न स्यादिति चेत्स्यादेव । किन्तु फलापेक्षया साधनस्य पूर्वभावित्वात्तद्विषयैवादौ स्यात् । तदिदमुक्तमेवशब्देन । तदर्थं तृतीयोऽध्यायः प्रवृत्त इति शेषः ।

### ***वाक्यार्थचन्द्रिका***

तदर्थयोरिति । लक्षणाहेतुभूतशक्यसम्बन्धकथनम् । ननु ब्रह्मस्वरूपविचारस्यैव प्रतिज्ञातत्वात्तस्य चाध्यायद्वयेन कृतत्वान्न किं मया कार्यमिति जिज्ञासाया अवसर इत्यत आह अयमर्थ इति ॥ फलविषय इति । किं फलं मया सम्पाद्यमिति बुद्धिरित्यर्थः । तथा च तृतीयाध्याये फलमेव कस्मान्नोच्यत इत्यर्थः ॥ उद्भाष्यत्वं परिहरति तदिदमिति ।

### ***परिमल ***

तदर्थयोरिति । समन्वयाविरोधार्थयोरित्यर्थः ॥ ब्रह्मविचार इति । ब्रह्मज्ञानाय वेदविचारः कर्तव्य इत्युक्तं जिज्ञासासूत्रे । असौ च जन्माद्यस्येत्यादिना वैशेष्यात्तु तद्वादस्तद्वाद इत्यन्तेन कृत इत्यर्थः ॥ उक्तत्वादिति । आद्यसूत्र एवास्यार्थस्य स्पष्टीकरणादिति भावः ।

### ***श्रीनिवासतीर्थीया***

फलविषय इति । किं फलं मया सम्पाद्यमिति बुद्धिरित्यर्थः । तथा च तृतीयाध्याये फलमेव कस्मान्नोच्यत इत्यर्थः ।

