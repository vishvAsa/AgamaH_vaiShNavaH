+++
title = "०१ भक्तेर् इतरसाधनापेक्षया उत्तमत्वम्"

+++


## ॐ परेण च शब्दस्य ताद्विध्यं भूयस्त्वात्त्वनुबन्धः ॐ

**॥ अथ ताद्विद्याधिकरणम् ॥**

**भक्तेर् इतरसाधनापेक्षया उत्तमत्वम्**

**ॐ परेण च शब्दस्य ताद्विध्यं भूयस्त्वात्त्वनुबन्धः ॐ**

### **सुधा**

॥ ॐ परेण च शब्दस्य ताद्विध्यं भूयस्त्वात्त्वनुबन्धः ॐ ॥ भक्तिरेवैनं नयतीत्यादिश्रुतेर्भक्तिरेव मोक्षादिसाधनं न परमात्मा । यथैकलव्यस्य गुरुभक्तिरेव विद्याप्राप्तिसाधनं न गुरुरित्येवं प्राप्ते इदमुक्तम् । तत्र भाष्यम् । प्रधानसाधनत्वाद्भक्तिः करणत्वेनोच्यत इति । तत्र प्रकृतत्वाद्भगवदपेक्षयैव भक्तेः प्राधान्यमिति प्रतीतिः स्यात्तां निवारयितुमाह साधनेभ्य इति ।

## **अनुव्याख्यानम्**

***ॐ परेण च शब्दस्य ताद्विध्यं भूयस्त्वात्त्वनुबन्धः ॐ ।***

***साधनेभ्योऽधिका भक्तिः ....... .......***

मोक्षसाधनेभ्यो ज्ञानादिभ्यः । एतदपि तादृगेव भगवतोऽपि मोक्षसाधनत्वादित्यत आह नैवेति ।

***............ ...... नैवान्यत्तादृशं क्वचित् ।***

क्वचिन्मुक्तौ ज्ञानादौ वा भगवतोऽन्यत्साधनं भक्तिसदृशं नैवास्तीत्यर्थः ।

### **वाक्यार्थचन्द्रिका**

ॐ परेण च शब्दस्य ताद्विध्यं भूयस्त्वात्त्वनुबन्धः ॐ ॥ नन्वेतदपि तादृगेव मुक्तौ ज्ञानादौ वा भगवत एव भक्तिसदृशस्यान्यस्य सत्त्वादित्यतोऽन्यपदं भगवदन्यपरतया योजयति भगवतोऽन्यत्साधनमिति ।

### **परिमल **

परेण च शब्दस्य ॥ एतदपि तादृगेवेति । (एवं कथनमपि ईश्वराव्यावर्तकमेवेत्यर्थः ।) परब्रह्मापि ज्ञानादितुल्यमेवेत्यर्थः । एवं च ईश्वरापेक्षया भक्तेः प्राधान्यमिति प्रतीत्यनिवृत्ति रेवेति भावः ।

### **श्रीनिवासतीर्थीया**

ॐ परेण च शब्दस्य ताद्विध्यं भूयस्त्वात्त्वनुबन्धः ॐ ॥ मुक्तौ ज्ञानादाविति । विषयसप्तमी ।

