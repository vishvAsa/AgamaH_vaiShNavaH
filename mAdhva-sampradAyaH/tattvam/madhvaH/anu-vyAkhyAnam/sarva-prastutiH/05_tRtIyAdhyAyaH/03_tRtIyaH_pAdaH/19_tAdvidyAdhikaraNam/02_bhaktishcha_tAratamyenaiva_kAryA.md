+++
title = "०२ भक्तिश्च तारतम्येनैव कार्या"

+++


## भक्तिश्चैव हरावेव मुख्याऽन्यत्र यथाक्रमम्

**भक्तिश्च तारतम्येनैव कार्या**

**भक्तिश्चैव हरावेव मुख्याऽन्यत्र यथाक्रमम्**

### **सुधा**

भक्तिरिति सामान्येनोक्तं न ज्ञायते किंविषया कथं चेति । अत आह भक्तिश्चेति ।

## **अनुव्याख्यानम्**

***भक्तिश्चैव हरावेव मुख्याऽन्यत्र यथाक्रमम् ।***

हरावेव मुख्या सर्वाधिका न तथाऽन्यत्र । अन्यत्रापि यथाक्रममेव न तु साम्येनाक्रमेण वेत्यर्थः । तदियत्तामाह स्वाधिकेति ।

***स्वाधिकत्वेन सर्वत्र स्वोत्तमेषु क्रमेण च ।***

साक्षात्स्वोत्तमे स्वाधिकैव कर्तव्या । अन्यत्र स्वोत्तमेषु तदुत्तमत्वक्रमेणेत्यर्थः । यद्यप्येषोऽर्थः प्रागुक्तस्तथापि तात्पर्यातिशयद्योतनाय पुनरुक्तः ।

### **वाक्यार्थचन्द्रिका**

मुख्या सर्वाधिकेति । साधिका त्वेव सर्वत्रेति वक्ष्यमाणत्वादिति भावः । क्रमेणैवेत्युक्तक्रममुपदर्शायितुं साक्षात्स्वोत्तमेष्वन्यत्र स्वोत्तमेष्वित्युक्तम् ॥ स्वाधिकैवेति । अनेन तुशब्दोऽवधारणार्थ इत्युक्तं भवति । एषोऽर्थो विष्णावेव सर्वाधिकेत्यादिरूपः ॥ प्रागुक्त इति । अनुबन्धादिभ्य इत्यधिकरणे ‘अतो विष्णौ परा भक्तिस्तद्भक्तेषु रमादिषु । तारतम्येन कर्तव्या पुरुषार्थमभीप्सता । स्वादरः सर्वजन्तूनां संसिद्धो हि स्वभावत; । ततोऽधिकः स्वोत्तमेषु तदाधिक्यानुसारतः । कर्तव्यो वासुदेवान्तं सर्वथा शुभमिच्छते’त्यादिनेति शेषः ॥ ३३३४ ॥

यद्विद्याधीशगुरोः शुश्रूषाऽन्या न रोचते यस्मात् ।

अस्त्वेषा भक्तियुक्ता श्रीविद्याधीशपादयोः सेवा ॥

इति श्रीमत्पदवाक्यप्रमाणविदामग्रेसराणां श्रीमत्सकलविद्वच्चक्रचूडामणीनां

श्रीमद्विद्याधीशतीर्थपूज्यपादानां निजशिष्यस्य केशवस्य कृतौ श्रीमद्गुरुराजोपदिष्टमार्गानुवर्तिन्यां

श्रीमन्न्यायसुधाविषमपदवाकयार्थविवृतौ वाक्यार्थचन्द्रिकायां तृतीयाध्यायस्य तृतीयः पादः ॥३३॥

### **परिमल **

क्रमेण चेत्यस्यार्थ उत्तमत्वक्रमेणेति । प्रागुक्ततारतम्यक्रमेणेत्यर्थः ॥ प्रागुक्त इति । अतो विष्णौ परा भक्तिस्तद्भक्तेषु रमादिषु । तारतम्येन कर्तव्ये’त्यादाविति भावः ।

### **यादुपत्यम्**

ॐ परेण च शब्दस्य ताद्विध्यं भूयस्त्वात्त्वनुबन्धः ॐ ॥ प्रागुक्त इति । स्वादरः सर्वजन्तूनामित्यत्रेत्यर्थः ॥ ३३३४ ॥

इति श्रीमद्वेदेशतीर्थपूज्यपादशिष्येण यदुपतिना विरचितायां सुधाटिप्पण्यां

तृतीयाध्यायस्य तृतीयः पादः ॥ ३३ ॥

### **श्रीनिवासतीर्थीया**

अन्यत्र स्वोत्तमेष्विति । साक्षात्स्वोत्तमापेक्षयोत्तमेष्वित्यर्थः । तेषामपि स्वोत्तमत्वादिति भावः ॥ प्रागुक्त इति । ‘स्वादरः सर्वजन्तूनामि’त्यादिना प्रागुक्त इत्यर्थः ।

