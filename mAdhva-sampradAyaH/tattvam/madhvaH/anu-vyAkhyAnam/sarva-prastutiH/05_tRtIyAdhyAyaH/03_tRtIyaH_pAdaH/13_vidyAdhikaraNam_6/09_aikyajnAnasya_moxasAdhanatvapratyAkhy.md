+++
title = "०९ ऐक्यज्ञानस्य मोक्षसाधनत्वप्रत्याख्यानम्"

+++


## न चाप्येकत्वविज्ञानादुक्तन्यायेन मुच्यते

**ऐक्यज्ञानस्य मोक्षसाधनत्वप्रत्याख्यानम्**

**न चाप्येकत्वविज्ञानादुक्तन्यायेन मुच्यते**

### **सुधा**

इदानीमेकत्वज्ञानस्य परमोक्षसाधनत्वं निराकरोति न चेति ।

## **अनुव्याख्यानम्**

***न चाप्येकत्वविज्ञानादुक्तन्यायेन मुच्यते ॥***

चोऽवधारणे । एकत्वविज्ञानादपि पुरुषः संसारान्न मुच्यते । कुतः । उक्तन्यायेन ‘तमेवं विद्वानि’ति सहस्त्रशिरस्त्वादिमहामहिमोपेतस्य भगवतो ज्ञानममृतत्वसाधनमभिधाय ‘नान्यः पन्था’इति साधनान्तराभावस्योक्तत्वात् । ‘पुरुष एवेदं सर्वमि’त्युक्तमेकत्वमेवंशब्देन परामृश्यत इति चेन्न । उक्तन्यायेन तस्य वाक्यस्यैकत्वविषयताया अभावात् । ‘तद्यो यो देवानां प्रत्यबुध्यत’ इत्यादिश्रुतयस्तु तद्गुणसारत्वादित्युक्तन्यायेन नैक्यज्ञानस्य मोक्षसाधनतां वदन्ति ।

### **वाक्यार्थचन्द्रिका**

ननु पुरुषसूक्ते पशुपुरुष एव प्रतिपाद्यते न विष्णुस्तत्कथं विष्णुज्ञानस्य मोक्षसाधनत्वे एतन्मन्त्रोदाहरणमित्यत उक्तम् उक्तन्यायेनेति । सर्वे निमेषा जज्ञिर इति विष्णौ पुरुषशब्दस्य श्रौतप्रयोगोपदर्शनेन वाचकत्वशक्तिस्तात्पर्यज्ञापकोक्त्या पुरुषशब्दस्य तत्परत्वं पुरुष एवेदमित्यस्या मुक्ताधिपतित्वप्रतिपादकत्वेन सार्वात्म्यप्रतिपादकत्वाभावाद्विष्णुपरत्वे बाधकाभावश्चेत्युक्तन्यायेनेत्यर्थः ॥ उक्तन्यायेनेति । ‘इत्यमुक्ताधिपत्यं तु पूर्वार्धोक्तमनूद्य च । उतामृतस्येश इति विधत्ते मुक्तिगेशतामि’त्युक्तन्यायेनेत्यर्थः । ननु ‘तद्यो यो देवानां प्रत्यबुध्यते’ति मुख्यैक्यज्ञानस्य मोक्षसाधनत्वोक्त्यन्यथानुपपत्त्या तदैक्यलाभात्पुरुष एवेदमित्यादेस्तद्विषयत्वमेवाभ्युपेयम् । तत्कथमन्यविषयत्वं तस्येत्यतो भवेदेतद्यदि मुख्यैक्यज्ञानस्य मोक्षसाधनत्वप्रतिपादकत्वं ‘तद्यो य’ इत्यादिश्रुतीनां स्यात् । न चैवम् । तासां तद्गुणसारत्वादित्यादिप्रागुक्तन्यायेन गौणाभेदज्ञानस्य मोक्षसाधनताप्रतिपादकत्वेन मुख्याभेदज्ञानस्य तदप्रतिपादकत्वेन तदनुरोधेन पुरुष एवेदमित्यादेर्गौणाभेदपरत्वप्राप्तावपि मुख्याभेदपरत्वालाभाद्युक्ताऽन्यविषयत्वकल्पनेत्याह तद्य इति ।

### **परिमल** 

उक्तन्यायेनेत्यस्यार्थस्तमेवमित्यादिनोक्तत्वादित्यन्तेन शङ्कापूर्वं तस्यार्थान्तरमाह पुरुष एवेदमिति । अमृतेशानवचनादित्यादिनोक्तन्यायेन मुक्तामुक्तेशानपरत्वेनैकत्वाविषयकत्वादित्यर्थः । अर्थान्तरं चाह इत्युक्तन्यायेनेति । भगवद्गुणसदृशगुणस्वरूपत्त्वात् तत्त्वमसीत्युच्यते जीवो नाभेदेनेत्युक्तन्यायेनेत्यर्थः । (अर्थान्तरं) ॥

