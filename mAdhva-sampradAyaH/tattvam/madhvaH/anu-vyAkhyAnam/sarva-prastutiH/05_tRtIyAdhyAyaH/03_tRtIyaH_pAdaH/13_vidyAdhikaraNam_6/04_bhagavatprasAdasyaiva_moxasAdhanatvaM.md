+++
title = "०४ भगवत्प्रसादस्यैव मोक्षसाधनत्वं न कर्मानुष्ठानस्य"

+++


## एतदप्येतेन निराकृतम्

**भगवत्प्रसादस्यैव मोक्षसाधनत्वं न कर्मानुष्ठानस्य**

**एतदप्येतेन निराकृतम्**

### **सुधा**

निराकरोति एतदपीति ।

## **अनुव्याख्यानम्**

***..... ....... एतदप्येतेन निराकृतम् ॥***

एतेन नान्यः पन्था इति श्रौतेन भगवज्ज्ञानव्यतिरिक्तमोक्षसाधननिषेधेन । अपि च नित्यनैमित्तिककर्मणां नियमेन सम्यगनुष्ठानं तावदशक्यमेव । ‘चरन्ति देवा विहितं समस्तमर्धमेव मुनयो दशांशतो मनुष्या’ इत्यादिश्रुतेः । नापि निषिद्धाकरणं सम्भावितम् । प्रामादिकानां मानसवाचिककायिकानामपरिहार्यत्वात् । प्रायश्चित्तात्तत्क्षय इति चेन्न । प्रायश्चित्तस्यापि सम्यगनुष्ठातुमशक्यत्वात् । पूर्वोपार्जितकर्मणां भोगेन क्षयस्त्वत्यन्तासम्भावित एव । अनन्तत्वादित्यलम् ।

### **वाक्यार्थचन्द्रिका**

अशक्यमिति । तथा च सम्यगननुष्ठाननिमित्तकाधर्मप्रचयेन दुःखतत्साधनावाप्तिवर्जनीयैवेति भावः । सम्यगनुष्ठानस्याशक्यतायां सिद्धायां भवेदेतत् । सैव कुत इत्यत आह चरन्तीति ॥ सम्भावितमिति । तथा च निषिद्धकरणनिमित्तकाधर्मप्रचयेन दुःखतत्साधनावाप्तौ नानुपपत्तिरिति भावः । असम्भाविततामेवोपपादयति प्रामादिकानामिति ॥ तत्क्षय इति । नित्यादिकर्मणां सम्यगननुष्ठानप्रयुक्तदुरितस्य प्रामादिकनिषिद्धाचरणप्रयुक्तदुरितस्य च क्षय इत्यर्थः ॥ अशक्यत्वादिति । चरन्ति देवा विहितं समस्तमित्याद्युदाहृतश्रुतेरेवेति शेषः । ततश्च सम्यक् प्रायश्चित्ताद्यननुष्ठानप्रयुक्ताधर्मप्रचयेन दुःखतत्साधनावाप्तिरूपसंसारापत्तिरवर्जनीयैवेति भावः । अनन्तत्वादित्युपलक्षणम् । विषमविपाकसमयत्वादित्यपि द्रष्टव्यम् । ननु समाधिमहिम्नापरिमितदेहव्यूहनिर्माणेनानन्तान्यपि विषमविपाकसमयान्यपि कर्माणि पिण्डीकृत्य तत्फलसुखदुःखभोगेनैव क्षयो भविष्यतीत्यत आह अलमिति । अस्मिन्मते न कदाऽपि कर्मक्षया भोगकालेऽपि पुनः करणात् । न करोतीति चासम्भावितं ‘न हि कश्चित्क्षणमपी’त्युक्तत्वादित्यादिप्रागुक्तदोषजातमलमोऽर्थः ।

### **परिमल** 

कृत्स्नभावात्त्वित्यत्र न्यायविवरणोक्तश्रुतिमाह चरन्ति देवा इति ॥ भाट्टनिरासः ॥

