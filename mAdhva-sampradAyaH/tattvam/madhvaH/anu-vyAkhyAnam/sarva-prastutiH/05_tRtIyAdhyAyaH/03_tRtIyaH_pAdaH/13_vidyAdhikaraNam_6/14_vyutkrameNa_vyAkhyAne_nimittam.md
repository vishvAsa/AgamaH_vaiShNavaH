+++
title = "१४ व्युत्क्रमेण व्याख्याने निमित्तम्"

+++


## ब्रह्मा सर्वगुणैश्चैव क्रियासामान्यतश्च गीः

**व्युत्क्रमेण व्याख्याने निमित्तम्**

**ब्रह्मा सर्वगुणैश्चैव क्रियासामान्यतश्च गीः**

### **सुधा**

स्वयोग्यत इत्युक्तम् । तामेव योग्यतां विवृणोति ब्रह्मेति ।

## **अनुव्याख्यानम्**

***ब्रह्मा सर्वगुणैश्चैव क्रियासामान्यतश्च गीः ॥***

***गुणसामान्यता रुद्रो द्रव्यसामान्यतः परे ॥ ३३२९ ॥***

ब्रह्मैवेति सम्बन्धः । सर्वैर्वेदोदितैः । चशब्दः क्रियाद्रव्यसमुच्चयार्थः । हरिमुपासीतेति वर्तते । वेदोक्तसमस्तगुणक्रियोपेततयाऽनन्तरूपं हरिमुपासितुं ब्रह्मैव योग्य इत्यर्थः । चस्त्वर्थः । सरस्वती तु क्रियासामान्यतः क्रियासङ्कोचेनोपास्ते । सकलवेदोक्तगुणोपेततयाऽनन्तरूपं हरिमुपास्ते । त्रिविक्रमत्वादिक्रियास्तु नित्यविक्रान्त्यादिष्वन्तर्भावयतीत्यर्थः । गुणसामान्यतः समस्तरूपाण्युपास्ते । गुणान्क्रियांश्च सङ्कोचयतीत्यर्थः । परे शक्रादयः । द्रव्याणि रूपाणि । गुणक्रियासङ्गोचस्तु सिद्ध एव ।

एतेन ‘समान एवं चाभेदादि’त्यधिकरणतात्पर्यमुक्तं भवति । विद्यैव तु निर्धारणादित्यतः पूर्वमेवेदमधिकरणम् । तत्कुतो व्यत्यासेन व्याख्यानम् । उच्यते । प्रकरणशुद्धौ प्रमेयं सुग्रहं भवतीत्यतः क्रमभङ्गः । तथा हि । उपासनस्वरूपानिश्चये न कोऽपि विचारोऽवकाशं लभत इति तत्स्वरूपमादौ दर्शितम् । ततस्तस्य कर्तव्यता समर्थिता । अनन्तरं तदितिकर्तव्यताजिज्ञासायां योग्यतादिविचार इति ॥ ३३२९ ॥

### **वाक्यार्थचन्द्रिका**

समुच्चयार्थकचशब्देन विरोधपरिहारायैवशब्दं भिन्नक्रमतया व्याचष्टे ब्रह्मैवेतीति । क्रियासामान्यत इत्यस्य व्याख्यानं क्रियासङ्कोचेनेति । क्रियासङ्कोचमेव दर्शयन्सरस्वत्या उपासनस्य मर्यादामाह सकलेति । सरस्वत्याः क्रियामात्रसङ्कोचवद्रुद्रस्य गुणमात्रसङ्कोचप्रतीतिनिरासाय गुणसामान्यत इत्यस्य तात्पर्यमाह गुणानित्यादि । पार्वत्या अपि गुणक्रियासङ्कोचावेव न तु रूपसङ्कोचोऽपि । तथाऽपि रुद्रापेक्षयाऽधिकगुणक्रियासङ्कोचसद्भावात्ततोऽपकर्ष इति भावेन प्रायो रुद्रसाम्यात्तद्ग्रहणेनैव ग्रहणं मन्वानेन पृथक्तदुपासनप्रकारो न शिक्षितः । अत एव परे शक्राद्या इत्युत्तरग्रन्थः । अन्यथा पार्वत्याद्या इत्येवावक्ष्यदिति ध्येयम् । नयचन्द्रिकायां तु परे पार्वत्याद्या इत्येव व्याख्यातम् । एवञ्चात्र टीकयोर्विरोध इत्याभाति । समस्तगुणक्रियायुक्ततया समस्तरूपोपासनस्य ब्रह्ममात्रनिष्ठत्ववत्क्रियामात्रसङ्कोचे सति समस्तगुणयुक्तत्वेन समस्तरूपोपासनस्य सरस्वतीमात्रनिष्ठत्ववद्गुणक्रियासङ्कोचे सति समस्तरूपोपासनस्य रुद्रमात्रनिष्ठत्ववद्गुणक्रियारूपसङ्कोचेनोपासनस्येन्द्रमारभ्य मनुष्योत्तमपर्यन्तं साधारणत्वेन शक्रमात्रनिष्ठत्वाभावात्पूर्वत्र ब्रह्मेति सरस्वती रुद्र इति च विमात्रग्रहणवच्छक्र इति विमगृहीत्वा शक्रादय इति साधारण्येनैवोक्तमिति हृदयम् ॥ एतेनेति । न च तत्र ब्रह्माणीब्रह्मणोरेव विमोपासनमित्युक्तं न रुद्रादेरिति वाच्यम् । तत्रोपलक्षणया ब्रह्माण्यादिशब्देन रुद्रादेरपि ग्रहणादित्याशयात् ॥ ३३२९ ॥

### **परिमल** 

तामेव सङ्गतिं व्यनक्ति स्वयोग्यत इत्युक्तमिति । गुणसामान्यत इत्यत्र क्रियासामान्यत इत्यपि ज्ञेयमिति भावेनाह गुणान् क्रियाश्चेति । द्रव्याणीत्यनुवादः । रूपाणीति व्याख्या ॥ समान इति । एवं च एवमपि ईशधर्माणामपूर्वत्वेपि समाने च योग्यविषय एवोपसंहारः कार्यः । न त्वयोग्य इत्येवं सूत्रार्थप्रतीतेरिति भावः ॥ तत्स्वरूपमिति । ‘सोपासना च द्विविधे’त्यादिनोपासनास्वरूपं दर्शितम् ॥ तस्य कर्तव्यतेति । ‘अतो विष्णौ परा भक्तिरि’त्यादिनेति भावः ॥ ३३२९ ॥

### **यादुपत्यं**

द्रव्यसमुच्चयार्थ इत्यत्र द्रव्यशब्दो रूपपरः ॥ एतेन समान इति । न च तत्र ब्रह्माणीब्रह्मणोरेव विषमोपासनमुक्तं न रुद्रादेरपीति वाच्यम् । उपलक्षणया तत्र ब्रह्माणीशब्देन रुद्रादेरपि विवक्षितत्वात् ॥ ३३२९ ॥

### **श्रीनिवासतीर्थीया**

तदेव दर्शयति स्वयोग्यत सतीति । ॥ ३३२९ ॥

### **वाक्यार्थरत्नमाला**

नयचन्द्रिकायां त्विति । त्रिविक्रमपण्डितानुव्याख्यानव्याख्यानस्य नामैतत् । विरोध इत्याभातीति । पार्वत्या अपि रूपसंकोचाभावेनेन्द्रादितुल्यत्वाभावे तत्कोटिनिक्षेपायोगात् पृथक्करणे व्याख्यानादि कार्यम् । तथाहि । परे इत्यत्र पार्वत्याद्या इति व्याख्यानेऽपि अतद्गुणसंविज्ञानबहुव्रीहिणा शक्रादीनामेवाभिप्रेतत्वान्न विरोध इति प्रतिभाति । प्राक् ब्रह्मादीनामसाधारण्येन वचनवच्छक्रस्य तथा वचनाभावं साधारण्येन निमित्तेनोपपादयति । समस्तगुणेति ॥ यावदधिकारमेव स्थितिराधिकारिकाणाम् ॥ तावता विरोधोऽस्तीत्येतन्मात्रव्याख्यानाय प्रवृत्ते तावतेत्यादिमूलेनेत्यस्य योजनाया अनावश्यकत्वाद्विरोधोऽस्तीत्येवोक्तमिति न दोषः ।

**॥ इति विद्याधिकरणम् ॥**

