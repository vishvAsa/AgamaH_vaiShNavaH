+++
title = "०६ ज्ञानकर्मसमुच्चयस्य मोक्षसाधनत्वनिरासः"

+++


## विना कर्म न मोक्षः स्याज्ज्ञानेनेत्यपि सा श्रुतिः

**ज्ञानकर्मसमुच्चयस्य मोक्षसाधनत्वनिरासः**

**विना कर्म न मोक्षः स्याज्ज्ञानेनेत्यपि सा श्रुतिः**

### **सुधा**

एवं सूत्रकृता पूर्वपक्षितानि मतानि निराकृत्येदानीं ये सूत्राणां वृत्तिकारा अन्यथा भाषन्ते तेषां मतानि निराकुर्वाणः समुच्चयनियमवादिनां मतं तावदपाकरोति विनेति ।

## **अनुव्याख्यानम्**

***विना कर्म न मोक्षः स्याज्ज्ञानेनेत्यपि सा श्रुतिः ॥***

***नान्यः पन्था इति ह्येव निवारयति सादरम् ॥***

संसारनिवृत्तिमात्रं केवलेन ज्ञानेन भवति । आनन्दवृद्धिस्तु कर्मसापेक्षेणैव ज्ञानेनेति भगवतः पन्थाः । यद्वक्ष्यति सहकारित्वेन चेति । अतो ज्ञानकर्मभ्यां मोक्ष इत्यनुक्त्वा कर्म विना केवलज्ञानेन न मोक्षः किन्तु कर्मसहितेनेत्युक्तम् । इत्येतदपि मतं सैव सूत्रगृहीतैव नान्यः पन्था इति श्रुतिः स्पष्टं निवारयति । तमेवं विदित्वेति ज्ञानमात्रस्य मोक्षसाधनत्वमुक्त्वा पुनर्नान्यः पन्था इति वचनादादरोऽवगम्यते । न च समुच्चयनियमे किमपि प्रमाणमस्ति । अन्धन्तमः प्रविशन्तीत्यादीनामन्यार्थत्वात् । ‘यथाऽन्नं मधुसंयुक्तं मधु चान्नेन संयुतम् । एवं तपश्च विद्या च संयुक्ते भेषजं महदि’त्यादीनां परोक्षज्ञानविषयत्वात् । अपरोक्षज्ञानविषयत्वेऽप्यानन्दवृद्ध्यर्थत्वात् ॥

### **वाक्यार्थचन्द्रिका**

ननु ज्ञानकर्मभ्यां मोक्ष इत्येव वक्तव्ये तथाऽनुक्त्वा कर्मणा विना केवलेन ज्ञानेन न मोक्ष इति किं वक्रोक्त्येत्यतस्तथोक्तौ परप्रतिज्ञायाः सिद्धार्थत्वापत्तिभयेनेयं वक्रोक्तिरर्थवती । एवमुक्तौ च कर्मणा विना केवलेन ज्ञानेन संसारनिवृत्तिरूपमोक्षस्य सिद्धान्तिनाऽभ्युपगमान्न सिद्धार्थतेति भावेन सिद्धार्थतापरिहारार्थतया वक्रोक्तिं समर्थयते संसारेति । अत्र टीकायां ज्ञानकर्मभ्यां मोक्ष इत्यनुक्त्वेत्येव पाठः । न तु ज्ञानकर्मभ्यां न मोक्ष इत्यनुक्त्वेति मूलकोशेष्वदर्शनादिति ध्येयम् । ननु कथं समुच्चये प्रमाणाभावः । ‘अन्धन्तमः प्रविशन्ति येऽविद्यामुपासते । ततो भूय इव ते तमो य उ विद्यायारता, इत्यादिश्रुतेरेव ज्ञानकर्मणोः समुच्चितयोर्मोक्षसाधनत्वप्रतिपादिकायास्तत्र मानत्वात् । संसारनिवृत्तिर्ब्रह्मप्राप्तिश्च मुक्तिः । तत्र विद्येतरत्वेनाविद्यामूलत्वेन वाऽविद्याशब्दवाच्यानां कर्मणां मृत्युपदवेदनीयकर्मक्षयद्वारेण संसारनिवृत्तावुपयोगः । ब्रह्म ह्यात्मरूपतया नित्यप्राप्तमप्यविद्यामात्रतिरोहितं कण्ठगतचामीकरवन्न तत्राविद्यानिवृत्तेरधिकं कार्यमस्तीत्यविद्यानिवृत्तौ विद्याया उपयोगः । तदिदमुक्तं विद्ययाऽमृतमश्नुत इति । ‘सत्येन लभ्यस्तपसा ह्येष लभ्य आत्मा सम्यग्ज्ञानेन ब्रह्मचर्येण नित्यमि’त्यादेश्च समुच्चयावगतिरित्यत आह अन्धन्तमः प्रविशन्तीत्यादीनामिति ॥ अन्यार्थत्वादिति । ‘ततो विद्यामविद्यां च यो जानात्युभयं सह । दोषज्ञानादतीत्यैतां विद्ययामृतमश्नुत इत्यादिसमयपादोक्तरीत्या तद्भाष्यरीत्या चेति शेषः ॥ आनन्दवृद्ध्यर्थत्वादिति । सम्पूर्णानन्दाभिव्यक्तावुभयोः कारणत्वादित्यर्थः । ज्ञानेन किञ्चिदानन्दस्य कर्मणा च योग्यस्यापि ज्ञानेनानभिव्यक्तांशस्येत्यंशभेदेन ज्ञानकर्मणोः कारणत्वेऽप्यानन्दवृद्धिरूपवैवक्षिकैककार्यं प्रति उभयोरप्युपयोगात्समुच्चयो न तु कर्मसाध्यांशस्यापि ज्ञानसाध्यत्वाभिप्रायेण । मानाभावात् । ज्ञानिकृतकर्मण एव तत्साधनत्वमित्यनेन रूपेण ज्ञानस्य तत्रोपयागेऽपि कर्मसमकक्ष्यत्वाभावादिति भावः ।

### **परिमल** 

वक्ष्यतीति । उत्तरपादे स्तुतयेऽनुमितिर्वेति नये चरमं सूत्रं ज्ञानसहकारित्वेनाप्याश्रमादिकर्मकार्यमिति सूत्रार्थः । ननु कथं नास्ति मानं ‘अन्धन्तमः प्रविशन्ति येऽविद्यामुपासते’ इति श्रुत्यैवाऽविद्याशब्दस्य कर्मार्थकत्वेन प्रत्येकोपासनां निन्दित्वा ‘विद्यां चाविद्यां च यस्तद्वेदोभयसह । अविद्यया मृत्युं तीर्त्वा विद्ययाऽमृतमश्नुत’ इति समुच्चयोक्तेरित्यत आह अन्धन्तम इति । समयपादान्तोक्तरीत्या अविद्याश(ब्दितमिथ्याज्ञा)ब्दोक्ताज्ञाननिन्दार्थकत्वेन समुच्चयार्थकत्वाभावाच्छतेरिति भावः । ज्ञानकर्मसमुच्चयनियमनिरासः ।

### **यादुपत्यम्**

इत्यनुक्त्वेति । तथोक्तौ परप्रतिज्ञायाः सिद्धसाध्यता स्यादिति भावः ॥ केवलज्ञानेनेति । एवं व्यतिरेकमुखेनोक्तौ न सिद्धसाध्यता । अस्मन्मते केवलज्ञानसाध्यस्य मोक्षविस्य प्रतियोगिनः सत्त्वेन सामान्यतस्तन्निषेधासम्भवादिति भावः । नन्वन्धन्तमः प्रविशन्ति येऽविद्यामुपासत’ इत्यत्राविद्यापदेन च तत्त्वज्ञानम् । तथा चानेन वाक्येन तयोः प्रत्येकं मोक्षसाधनतां निराकृत्य समुच्चयस्य तामाह विद्यां चाविद्यां च यत्तद्वेदोभयसह । अविद्यया मृत्युं तीर्त्वा विद्ययाऽमृतमश्नुत’ इत्यनेन । तथा च कथं मानाभाव इत्यत आह अन्धन्तम इत्यादि । अन्यार्थत्वं च समयपादान्त उक्तरीत्य तद्भाष्योक्तरीत्या च द्रष्टव्यम् ।

### **श्रीनिवासतीर्थीया**

इत्यादीनामिति । आदिपदेनोभाभ्यामेव पक्षाभ्यां यथा खे पक्षिणां गतिस्तथैव ज्ञानकर्मभ्यां मोक्षो भवति नान्यथेति वाक्यस्य ग्रहणम् ॥ परोक्षेति । तथा च कर्मपरोक्षज्ञाने मिलित्वापरोक्षज्ञानसाधनमित्येवार्थो नामिलितयोर्मोक्षसाधनत्वमिति भावः ॥ आनन्दवृद्धीति । तदंशे समुच्चयसाध्यत्वमस्माकमपि सम्मतमिति भावः ॥ अथ मायावाद्युक्तमोक्षसाधननिरासः ॥

### **वाक्यार्थरत्नमाला**

अन्धंतम इति श्रुतिं व्याचष्टे । संसारनिवृत्तिर्ब्रह्मप्राप्तिश्च मुक्तिस्तत्रेत्यादिना । तद्भाष्येति । अन्धमित्येतद्वाक्यभाष्यम् ईशावास्यभाष्यं तद्रीत्येत्यर्थः । मूले तमेवं विदित्वेति ज्ञानेत्युक्तम् । पुरुषसूक्ते च तमेव विद्वानिति श्रुतिरस्ति । पूर्वत्रापि तदीयमेव गृहीत्वा तदा कथमिति विचार्यम् । न चाप्येकत्वेत्युत्तरमूले विद्वानित्येवोदाहरणात् । ज्ञानेन किञ्चिदानन्दस्येति । अभिव्यक्तिरिति शेषः । अंशस्येत्यनन्तरमपि स एव शेष इदं चोपपाद्यं प्रमेयम् । एतच्चानन्ददश्च मुक्तानामिति जिज्ञासाधिकरणानुव्याख्यानमूलटीकायां द्वितीयाध्यायगीताभाष्यटीकोपपादने चास्मदीये ज्ञातव्यम् । संसारनिवृत्तिमात्रं केवलेत्येतदपि तद्यो यो देवानां प्रत्यबुध्यतेत्यस्य व्याख्यानं बृहदारण्ये ज्ञेयम् । अन्यथा पौरुषेयब्रह्मोपदेशानां वातपुत्रीयत्वेति न्यायवार्तिके दुःखजन्मप्रवृत्तिदोषेति द्वितीयसूत्रावतारे । अथ तत्वज्ञानानन्तरमेव जायमानापवर्गस्यापरत्वमित्याद्युक्तं तदनुसारेण ब्रह्मोपदेशा वातपुत्रीया इति जिज्ञासाधिकरणीयमूलम् । तदुपपादनं जिज्ञासाधिकरणीयवाक्यार्थचन्द्रिकोक्तरीत्या ज्ञेयम् । युक्तिपादीयटीकायां काकतालीयशब्दव्युत्पादनं कृतमस्ति । तदनुसारेण एतच्छब्दव्युत्पादनं च द्रष्टव्यम् । अस्मदीयतद्विवरणानुसारेणात्र विवरणं कार्यमस्ति । अभिप्रायस्त्वनुपदमेव वक्ष्यते ।

