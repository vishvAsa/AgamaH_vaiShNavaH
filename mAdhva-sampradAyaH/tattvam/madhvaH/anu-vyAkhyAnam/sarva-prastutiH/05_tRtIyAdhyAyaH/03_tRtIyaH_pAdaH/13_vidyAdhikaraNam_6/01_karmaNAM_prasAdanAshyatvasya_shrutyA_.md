+++
title = "०१ कर्मणां प्रसादनाश्यत्वस्य श्रुत्या समर्थनम्"

+++


## तद्यथेति श्रुतेश्चैव ततः कर्मक्षयो भवेत्

**कर्मणां प्रसादनाश्यत्वस्य श्रुत्या समर्थनम्**

**तद्यथेति श्रुतेश्चैव ततः कर्मक्षयो भवेत्**

### **सुधा**

पाशुपता अपि ज्ञानिनो भोगेनैव कर्मक्षयमाचक्षते । तदप्यनुपपन्नमित्याह तद्यथेति ।

## **अनुव्याख्यानम्**

***तद्यथेति श्रुतेश्चैव ततः कर्मक्षयो भवेत् ॥***

‘तद्यथेषीकातूलमग्नौ प्रोतं प्रदूयेतैवं हैवास्य सर्वे पाप्मानः प्रदूयन्त’ इति श्रुतेः । ‘इष्टकेषीकामालानां चिततूलभारिष्वि’ति ह्रस्वता श्रुतित्वान्न भवति । प्रोतं प्रविष्टम् । प्रदूयेत परितप्तं भवेद्भस्मीभवेत् । इति तन्निदर्शनं यथा । अस्य ज्ञानिनः । प्रदूयन्ते विनश्यन्तीत्यर्थः । चशब्दः पूर्वोदाहृतवाक्यसमुच्चयार्थः । तत एव विष्णुपरिज्ञानादेव ।

### **वाक्यार्थचन्द्रिका**

मूले तद्यथेत्यनेन तद्यथा पुष्करपलाश आपो न श्लिष्यन्त इति श्रुतिर्गृह्यत इति भ्रान्तिनिरासाय तत्परिगृहीतश्रुतिमुदाहरति तद्यथेति । नन्विष्टकेषीकामालानामितीष्टकादिशब्दानां चितादिषु परतो ह्रस्वत्वविधानादिषीकशब्दस्य तूलपरतो ह्रस्वतायां सत्यामिषीकतूलमिति भवितव्यम् । इषीकातूलमिति तु कथमित्यतश्छन्दसि सर्वे विधयो विकल्प्यन्त इति सर्वविधिविकल्पाभ्युपगमाद्युक्तो ह्रस्वत्वाभाव इत्याह इष्टकेति ॥ प्रविष्टमिति । अव प्रवेशन इति धातोरिति भावः ॥ परितप्तमिति । दूङ् परिताप इति धातोरिति भावः ॥ पूर्वोदाहृतेति । ‘भिद्यते हृदयग्रन्थिश्छिद्यन्ते सर्वसंशयाः । क्षीयन्ते चास्य कर्माणीति’ पूर्वोक्तेत्यर्थः । श्रुतेश्चैवेत्यत्रैवकारस्य तत्रैव सम्बन्धस्य समुच्चायकचशब्देन विरोधेनासम्भवाद्भिन्नक्रमत्वाश्रयणेन तं योजयति तत एवेति ।

### **परिमल** 

इष्टकेति । इष्यका इषीका मालेत्येवं त्रयाणां शब्दानां क्रमाच्चिततूलभारिशब्देषु परतो ह्रस्वो भवतीति षष्ठाध्यायतृतीयपादे विहिता ह्रस्वतेत्यर्थः । तद्ययेत्यस्यार्थ इति तन्निदर्शनं यथेति ।

### **यादुपत्यम्**

इष्टकेषीकेति । इष्टकादीनां चितादौ परे यथाक्रमं ह्रस्वः स्यादिति सूत्रार्थः । उदाहरणं तु इष्टकचितम् इषीकतूलम् मालभारीति ॥ परितप्तमिति । दूङ् परिताप इति धातोरिति भावः।

### **श्रीनिवासतीर्थीया**

पूर्वोदाहृतेति । क्षीयन्ते चास्य कर्माणीति पूर्वोदाहृतवाक्य इत्यर्थः । उपात्तं प्राक् सम्पादितम् ।

### **वाक्यार्थरत्नमाला**

दूङ्परिताप इतीति पाठः ।

