+++
title = "०८ अर्थान्तरकल्पने श्रुतिविरोधः"

+++


## अन्धन्तमः प्रविशन्ति ये त्वविद्यामुपासते

**अर्थान्तरकल्पने श्रुतिविरोधः**

**अन्धन्तमः प्रविशन्ति ये त्वविद्यामुपासते**

### **सुधा**

सूत्रस्यार्थान्तरं वक्ष्यामीति वदन्तं प्रति श्रुतिविरोधमाह अन्धमिति ।

## **अनुव्याख्यानम्**

***अन्धन्तमः प्रविशन्ति ये त्वविद्यामुपासते ॥***

***इति श्रुतिविरोधाच्च नान्यथोपासनं भवेत् ॥***

पुरुषार्थसाधनमिति शेषः । श्रुतिस्त्वन्यत्र स्मृतिसम्मतिप्रदर्शनेन व्याख्याता ।

### **वाक्यार्थचन्द्रिका**

सूत्रस्येति । उपासकस्य प्रतीकात्मकत्वाभावान्न प्रतीकेष्वहंग्रहः कार्य इत्यर्थत्वान्न प्रतीक इति सूत्रस्य प्रतीकेषु ब्रह्मदृष्टेरकर्तव्यत्वार्थत्वाभावान्न तद्विरोध इति भावः । श्रुतेरप्यर्थान्तरं वक्ष्यामीति वदन्तं प्रत्याह स्मृतिसंवादप्रदर्शनेनेति । ‘अन्यथोपासका ये तु तमोऽन्धं यान्त्यसंशयम् । ततोऽधिकमिव व्यक्तं यान्ति तेषामनिन्दकाः । तस्माद्यथास्वरूपं तु नारायणमनामयम् । अयथार्थस्य निन्दां च ये विदुः सह सज्जनाः । ते निन्दयाऽयथार्थस्य दुःखाज्ञानादिरूपिणः । दुःखाज्ञानादिसन्तीर्णाः सुखज्ञानादिरूपिणः । यथार्थस्य परिज्ञानात्सुखज्ञानादिरूपताम् । यान्ती’त्यादिकौर्मवाक्यानुसारेणेशावास्यभाष्येऽन्यथा व्याख्यातेत्यर्थः ।

### **परिमल** 

सूत्रस्येति । ‘न प्रतीके न हि स’ इति सूत्रस्य भवदुक्तार्थादर्थान्तरमित्यर्थः ॥ अन्यत्रेति । ‘अन्यथोपासक्ता ये तु तमोन्धं यान्त्यसंशयम् । ततोऽधिकमिव व्यक्तं यान्ति तेषामनिन्दकाः । तस्माद्यथास्वरूपं तु नारयणमनामयम् । अयथार्थस्य निन्दां च ये विदुः सह सज्जनाः । ते निन्दयाऽयथार्थस्य दुःखाज्ञानादिरूपिण इत्यादिस्मृत्युक्त्या ईशावास्यभाष्ये व्याख्यातेत्यर्थः ।

### **यादुपत्यम्**

अन्यत्रेति । तद्भाष्य इत्यर्थः । श्रुतेरप्यर्थान्तरं वक्ष्यामीति वन्दतं प्रत्याह स्मृतिसम्मतिप्रदर्शनेनेति । स्मृतिस्तु ‘अन्यथोपासका ये तु तमोऽन्धं यात्यसंशयम् । ततोऽधिकमिव व्यक्तं यान्ति तेषामनिन्दकाः । तस्माद्यथास्वरूपं तु नारायणमनामयम् । अयथार्थस्य निन्दां च ये विदुः सहसज्जनाः । ते निन्दयाऽयथार्थस्य दुःखाज्ञानादिरूपिणः । दुःखाज्ञानादिसन्तीर्णाः सुखज्ञानादिरूपिणः । यथार्थस्य परिज्ञानात्सुखज्ञानादिरूपताम् । यान्ती’त्यादिका द्रष्टव्या ।

