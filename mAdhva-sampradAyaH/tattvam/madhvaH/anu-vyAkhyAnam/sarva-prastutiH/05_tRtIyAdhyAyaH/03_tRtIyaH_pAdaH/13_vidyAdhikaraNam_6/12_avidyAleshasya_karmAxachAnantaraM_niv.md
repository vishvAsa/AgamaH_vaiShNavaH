+++
title = "१२ अविद्यालेशस्य कर्माक्षचानन्तरं निवृत्यभ्युपमायोगः"

+++


## न चाप्येकत्वविज्ञानादुक्तन्यायेन मुच्यते

**अविद्यालेशस्य कर्माक्षचानन्तरं निवृत्यभ्युपमायोगः**

**न चाप्येकत्वविज्ञानादुक्तन्यायेन मुच्यते**

### **सुधा**

अथ मन्यसे । ज्ञानमेवाविद्यालेशस्य निवर्तकम् । किन्तु प्रबलेन प्रारब्धकर्मणा प्रतिबद्धं न निवर्तयति । फलभोगेन तु प्रतिबन्धके क्षीणे निवर्तयतीति । तदप्ययुक्तम् । निरुपादानकर्मावस्थानानुपपत्तेः । स एवाविद्यालेशः कर्मोपादानमिति चेन्न । कर्मावस्थानेऽविद्यालेशावस्थानं तदवस्थाने च कर्मावस्थानमिति परस्पराश्रयत्वापत्तेः । उत्पत्त्यादाविवावस्थानेऽपि तस्य दोषत्वात् ।

किञ्चास्यार्थस्य न किञ्चित्स्फुटं ज्ञापकान्तरमस्ति । ततो मा नाम भूदवस्थितावितरेतराश्रयत्वम् । ज्ञप्तौ तु भवत्येव । जीवन्मुक्त्यन्यथानुपपत्त्यैवैषोऽर्थः कल्प्यत इति चेन्न । परमपुरुषानुग्रहेणैव मोक्ष इत्यस्य सकलश्रुतीतिहासपुराणादिसिद्धस्यार्थस्याङ्गीकारेणैव सर्वस्योपपत्तावस्याः कल्पनाया अनवकाशादिति ।

### **वाक्यार्थचन्द्रिका**

पूर्ववादी स्वाभिसन्धिमुद्घाटयति अथ मन्यस इति । तर्हि विरोधिनि ज्ञाने सति कथमनिवृत्तिरिति पृच्छति किन्त्विति । उत्तरमाह प्रबलेनेति । अप्रतिबद्धसामग्य्रा एव कार्यजनकत्वादिति भावः । तर्हि कथमुत्तरत्रापि तन्निवृत्तिः । प्रारब्धकर्मणो ज्ञानस्य प्रतिबद्धत्वादित्यत आह फलेति । यद्यप्यत्र न हि कश्चित्क्षणमपि जातु तिष्ठत्यकर्मकृदिति वचनाद्भोगकालेऽपि कर्मकरणान्न भोगकालेऽपि तत्क्षय इति वक्तुं युक्तम् । तथाऽपि पूर्वोक्तन्यायेन शिष्यैरेव तदूह्यतामिति भावेन दोषान्तरमेव विवक्षुः किमेवं वादिनः कर्माविद्योपादानकतयाऽभिमतं किंवा तल्लेशोपादानतयेति विकल्पं मनसि निधायाद्यं निराकरोति निरुपादानेति । उपादाननिवृत्तावुपादेयनिवृत्तिरवश्यकत्वादिति भावः । द्वितीयं शङ्कते स एवेति । कर्मनिमित्तक एवेत्यर्थः ॥ तस्य दोषत्वादिति । चैत्रमैत्रयोरन्योन्यारोहणादिप्रसङ्गभयेनोत्पत्तिज्ञप्तिमात्रप्रतिबन्धकतया तद्दोषत्वासिद्धेरिति भावः ।

अङ्गीकृत्यापि तन्नियममन्योन्याश्रयमुपपादयति किञ्चेति ॥ अस्यार्थस्येति । ज्ञानोत्पत्त्यनन्तरमप्यविद्यालेशावस्थानरूपस्य प्रतिबन्धकीभूतकर्मसद्भावरूपस्यार्थस्येत्यर्थः । न च ज्ञापकान्तरमस्तीत्यनन्तरमत इदमर्थद्वयमन्योन्यं ज्ञापकमित्यङ्गीकार्यमिति शेषः । तथा च कर्मावस्थानज्ञाने तदुपादानकतयाविद्यालेशावस्थानस्य ज्ञानं सति च तस्मिनस्तस्य ज्ञानानिवृत्तत्वोपपादकतया कर्मावस्थानज्ञानमिति परस्परज्ञप्तिप्रतिबन्धकतयैवान्योन्याश्रयस्य दूषणत्वमिति भावः ॥ ज्ञप्तौ त्विति । कर्मावस्थानज्ञाने तदुपादानभूताविद्यालेशावस्थानज्ञानं तज्ज्ञाने च सति तत्कार्यकर्मावस्थानज्ञानमिति ज्ञप्तावेवान्योन्याश्रयत्वमित्यर्थः । ननु भूयश्चान्ते विश्वमायानिवृत्तिरिति श्रुतेरेव लेशावस्थानगमकत्वान्न लेशावस्थानकर्मावस्थानयोरन्योन्यगमकत्वमिति कथं परस्परापेक्षत्वमित्यत उक्तं स्फुटमिति । तस्यार्थान्तराभिधानेन सावकाशत्वसमर्थनादस्फुटत्वमिति भावः ॥ सर्वस्योपपत्ताविति । प्रसन्नो भगवान्प्रारब्धानि कर्माणीत्यादिनाऽनुपदमेव वक्ष्यमाणस्य सर्वस्योपपत्तावित्यर्थः ।

### **परिमल** 

स एवेति । कर्मप्रतिबद्ध एवेत्यर्थः । ज्ञापकान्तरमस्तीत्यनन्तरम् अन्योन्यज्ञाप्यज्ञापकभावागीकारादिति शेषः । अर्थापत्तेरन्यथासिद्धिमाह परमपुरुषेति ॥ सर्वस्येति । जीवन्मुक्तावस्थानं तद्धेतुकर्म तदुपादानाद्यवस्थानमित्यादेः सर्वस्येत्यर्थः ।

### **यादुपत्यम्**

अस्यार्थस्येति । अविद्यालेशावस्थानरूपस्य कर्मावस्थानरूपस्य चार्थस्येत्यर्थः । ज्ञापकान्तरमस्तीत्यनन्तरमत इदमर्थद्वयमन्योन्यज्ञापकमङ्गीकार्यमिति शेषः । तथा कर्मावस्थाने तदुपादानतयाऽविद्यालेशावस्थानस्य ज्ञानं तस्मिन्सति तस्य ज्ञाननिवर्त्यत्वोपपादकतया कर्मावस्थानमिति ज्ञप्तावेव परस्पराश्रय्वमित्यर्थः ॥ सर्वस्योपपत्ताविति । ‘प्रसन्नो भगवानारब्धानि कर्माणीत्दनाऽनुपदमेव वक्ष्यमाणस्य सर्वस्येत्यर्थः ।

### **श्रीनिवासतीर्थीया**

ज्ञप्तौ त्विति । कर्मावस्थानज्ञाने तदुपपादनभूताविद्यालेशावस्थानज्ञानं तज्ज्ञाने च सति तत्कार्यकर्मावस्थानज्ञानमिति ज्ञप्तावेवान्योन्याश्रय इत्यर्थः ॥ जीवन्मुक्तीति । जीवन्मुक्तानां शुकवामदेवानामवस्थानान्यथाऽनुपपत्त्याऽविद्यालेशाद्यवस्थानादिरूपोऽर्थः कल्प्यत इत्यर्थः ।

### **वाक्यार्थरत्नमाला**

कर्मसद्भावरूपस्यार्थस्येत्यर्थ इति । अत्रार्थस्य चेत्यर्थः । अर्थस्य चेत्यर्थ इति पाठस्तु स्वरस एव ।

