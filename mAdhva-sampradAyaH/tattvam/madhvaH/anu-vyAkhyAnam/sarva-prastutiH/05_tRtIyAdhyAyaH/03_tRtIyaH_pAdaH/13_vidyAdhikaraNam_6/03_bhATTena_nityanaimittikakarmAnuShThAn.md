+++
title = "०३ भाट्टेन नित्यनैमित्तिककर्मानुष्ठानस्य मोक्षसाधनत्वप्रतिपादनम्"

+++


## नित्यनैमित्तिकं कर्म कुर्वन्नन्यत्परित्यजन्

**भाट्टेन नित्यनैमित्तिककर्मानुष्ठानस्य मोक्षसाधनत्वप्रतिपादनम्**

**नित्यनैमित्तिकं कर्म कुर्वन्नन्यत्परित्यजन्**

### **सुधा**

भाट्टानां मोक्षसाधनमनुवदति नित्येति ।

## **अनुव्याख्यानम्**

***नित्यनैमित्तिकं कर्म कुर्वन्नन्यत्परित्यजन् ॥***

***मुच्यते संसृतेश्च ....... ...... ......***

नित्यं नाम यदकरणे प्रत्यवायो, ब्राह्मण्यादिकमेव च निमित्तमुपादाय विहितं तदुच्यते । यथा सन्ध्यावन्दनादि । नैमित्तिकं नाम यदकरणे प्रत्यवायः पितृमरणाद्यागन्तुकं च निमित्तमुपादाय विहितं तदुच्यते । यथा पितृश्राद्धादि । अन्यत्काम्यं निषिद्धं च । तत्र यत्करणे फलमकरणे न प्रत्यवायः । कामनानिमित्तं तत्काम्यम् । यथा ज्यातिष्टोमादि । प्रतिषिद्धं निषिद्धम् । यथा ब्रह्महत्यादि । उपात्तं च कर्म भोगेन क्षपयन्निति चशब्दार्थः ।

अयमाशयः । सुखदुःखतत्कारणरूपो हि संसारः । स च कर्मनिमित्त एव । नित्यनैमित्तिकयोरकरणे त्वधर्मप्रचयेन दुःखतत्साधनावाप्तिरस्य भवति । निषिद्धकरणेऽपि तथा । काम्यकरणे तु धर्मोत्पादनेन सुखतत्साधनावाप्तिर्जायते । मुमुक्षुस्तु नित्यं नैमित्तिकं च नियमेन करोति । परित्यजति च निषिद्धमिति न दुरितोपचयः । काम्यमपि परित्यजतीति न धर्मोपचयः । एवमनागतयोर्धर्माधर्मयोरनुत्पादे प्रागुपात्तौ च भोगेन क्षपयन्निर्बीजायाः संसृतेर्मुच्यत इति । यथोक्तम् । ‘मोक्षार्थी न प्रवर्तत तत्र काम्यनिषिद्धयोः । नित्यनैमित्तिके कुर्यात्प्रत्यवायजिघांसये’ति । न च पञ्चमी कर्मविधाऽस्ति । यत्करणेऽकरणे वा धर्माधर्मोदयः स्यादिति ।

### **वाक्यार्थचन्द्रिका**

नित्यं नामेति । अत्र यदकरणे प्रत्यवाय इत्येव कृते चन्द्रोपरागे स्नायादिति विहितस्नानाकरणे प्रत्यवायश्रवणेन नैमित्तिकस्याप्यकरणे प्रत्यवायफलकत्वादतिव्याप्तिः स्यात्तन्निवृत्त्यर्थं ब्राह्मण्यादिकमेव निमित्तमुपादायेत्युक्तम् । अस्य च नियतं निमित्तमुपादायेत्यत्र तात्पर्यम् । नैमित्तिकस्य तूपरागस्नानादेरनियतनिमित्तकत्वान्नातिप्रसङ्गः । काम्येऽतिप्रसङ्गनिवृत्त्यर्थं यदकरणे प्रत्यवाय इत्युक्तम् । अकरणे प्रत्यवायफलको नियतनिमित्तको विधिर्नित्यस्तद्विहितं नित्यम् । अकरणे प्रत्यवायफलकोऽनियतनिमित्तको विधिर्नैमित्तिकस्तद्विहितं कर्म नैमित्तिकमिति निष्कर्षः । तत्राकरणे प्रत्यवायफलकत्वस्य नित्यसाधारण्यात्तद्व्युदासायोतरभागः । काम्यस्याप्यनियतनिमित्तकतया तत्रादिप्रसङ्गव्यावृत्त्यै पूर्वभाग इति द्रष्टव्यम् ॥ यत्करण इति । श्रुत्यर्थवादन्यायैः कर्मपदसम्बन्धिफलसम्पादको विधिः काम्यः । तद्बोध्यं काम्यमित्यर्थः । तत्र श्रूयमाणफलकः स्वर्गकामो यजेतेत्यादि । अर्थवादकल्पितफलस्तु प्रतिष्ठाकामो रात्रिसत्रं कुर्यादित्यादिः । प्रत्यवायकल्पितफलस्तु विश्विजिता यजेतेत्यादिः । श्रुतिकल्पनाभ्यां कामनामात्रनिमित्तकस्यास्य नित्यत्वादितो वैलक्षण्यं स्पष्टमेवेति भावः । ननु नित्यनैमित्तिकयोः काम्यनिषिद्धयोश्च करणपरित्यागमात्रं न मोक्षसाधनं नित्यानित्ययोरकरणस्य निषिद्धकरणस्य चाधर्मोत्पादकतया काम्यकरणस्य च धर्मोत्पादकतया नित्यनैमित्तिकयोः करणे काम्यनिषिद्धयोः परित्यागे चानागतधर्मानुत्पादलाभेन तन्मूलकसंसारानवस्थानप्राप्तावपि प्रागुपात्तधर्माधर्मसद्भावेन तन्मूलकसंसारावस्थानसम्भवात् किन्तु भोगनिमित्तकस्तत्क्षयोऽपि तत्कथं नित्यनैमित्तिककाम्यनिषिद्धकरणपरित्यागमात्रस्य मोक्षसाधनत्वानुवाद इत्यतोऽत्र चशब्देन भोगनिमित्तकप्रागुपात्तधर्माधर्मक्षयस्याप्युक्तत्वेन तन्मात्रस्य मोक्षसाधनतयाऽननुवादान्नासदनुवादतेत्यभिप्रेत्य चशब्दार्थमाह उपात्तं चेति ।

ननु धर्माधर्मयोरेव सुखदुःखतत्साधनावाप्तिसाधनतया नित्यादिकरणादिदशायां धर्माधर्मादिरूपकारणशून्यतया सुखदुःखतत्साधनावाप्त्यभावप्राप्तावपि न संसाराभावप्राप्तिः । तस्य संसारत्वस्यैवासिद्धेः । सिद्धावपि न तस्य धर्माधर्ममात्रनिमित्तकत्वमविद्यादिनिमित्तकत्वस्यापि सम्भवात्तन्मात्रनिमित्तकत्वेऽपि वा नित्यादिकरणादिना धर्माधर्माभावलाभसिद्धावपि मुमुक्षोर्नित्यादिकर्तव्यत्वादिनियमासिद्ध्या तदकरणादिनिमित्तकाधर्माद्युत्पादसम्भवेन तन्मूलकसंसारस्याप्यवस्थाने बाधाभावात्तन्नियमेऽपि वा नित्याद्यकरणादिनिमित्तकाधर्माद्यनुत्पादेऽपि कर्मविधान्तरेण तदुत्पादने बाधाभावान्न नित्यनैमित्तिकादिकरणादेर्मोक्षसाधनत्वमित्यत आह अयमाशय इति । सुखदुःखतत्कारणयोरेव संसारत्वमुपपादयितुं प्रमाणप्रसिद्ध्यर्थकहिशब्दप्रयोगः । कर्मनिमित्तकतां संसारस्योपपादयति नित्येति ॥ तथेति । अधर्मप्रचयेन दुःखतत्साधनावाप्तिरस्य भवतीत्यर्थः ।

### **परिमल** 

यदकरण इति । ‘ब्राह्मणा वाजपेयेन यजेत राजा राजसूयेन यजेते’त्यादिवाक्योक्तवाजपेयादावनतिव्याप्तये यदकरण इत्युक्तम् । नैमित्तिके पितृश्राद्धादावनतिप्रसक्त्यर्थमुत्तरपदम् । एवं नैमित्तिकेऽपि वृष्ट्यादिकामनाहेतुके कारीर्यादिकर्मण्यनतिव्याप्तये यदकरण इति विणम् । नित्यकर्मण्यनतिव्याप्तये पितृमरणेत्यादि । अन्यदित्यनुवादः । काम्यं निषिद्धमिति व्याख्यानम् ।

### **यादुपत्यं**

नित्यकर्मलक्षणे ब्राह्मण्यादिकमेव निमित्तमुपादाय निष्कामतया क्रियमाणे नित्यकर्मतयाऽनाभिमते ज्योतिष्टोमादावतिव्याप्तिपरिहाराय पूर्वभागः । नैमित्तिके पितृश्राद्धादावतिव्याप्तिपरिहारायोत्तरभागः । नैमित्तिककर्मलक्षणे कामनारूपमागन्तुकं निमित्तमुपादाय विहिते काम्यकर्मण्यतिव्याप्तिवारणाय पूर्वभागः । नित्यकर्मण्यतिव्याप्तिवारणायोत्तरभागः ।

### **वाक्यार्थरत्नमाला**

न्यायरत्नमालाद्यनुसारेण नित्यादिलक्षणं व्याकरोति । अत्र यदकरणे प्रत्यवाय इत्यादिना स्पष्टमेवेति भाव इत्यन्तेन । विस्तरस्तु तत्रैव द्रष्टव्य इत्याशयः । श्रुत्यर्थवादेत्यतः पूर्वं यत्करण इति नञ्शून्यः प्रतीकोपादानपाठः । करणपरित्यागमात्रमित्यत्र करणं परित्यागश्च तदुभयमात्रं तत्राद्ययोः करणमन्त्ययोस्तु परित्याग इति विवेकः । धर्ममात्रनिमित्तकत्वमिति पाठः । धर्माधर्माभावस्यावश्यकत्वप्रतिपत्तये लाभत्वेन कीर्तनम् । कर्मविधान्तरेणेति । कर्मणा नित्यादिविधातिरिक्ता पञ्चमीविधान्तरेत्यर्थः ।

