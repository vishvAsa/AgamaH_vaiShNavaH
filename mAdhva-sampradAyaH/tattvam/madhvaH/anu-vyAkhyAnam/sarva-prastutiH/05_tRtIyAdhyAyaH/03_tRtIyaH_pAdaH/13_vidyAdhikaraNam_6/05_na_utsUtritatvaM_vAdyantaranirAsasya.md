+++
title = "०५ न उत्सूत्रितत्वं वाद्यन्तरनिरासस्य"

+++


## विद्यैवेतीममेवार्थं स्वयमेवाह वेदराट्

**न उत्सूत्रितत्वं वाद्यन्तरनिरासस्य**

**विद्यैवेतीममेवार्थं स्वयमेवाह वेदराट् ॥**

### **सुधा**

नन्वेतत्सर्वं सूत्रानुक्तं कस्माद्वर्ण्यत इत्यत आह विद्यैवेति ।

## **अनुव्याख्यानम्**

***विद्यैवेतीममेवार्थं स्वयमेवाह वेदराट् ॥***

‘विद्यैव तु निर्धारणादि’ति सूत्रेण । स्वयमेव न त्वर्थतः । ‘वाजसनेयिनोऽधीयते । ‘षट्त्रिंशत्सहस्त्राण्यपश्यदात्मनोऽग्नीनर्कान्मनोमयान्मनश्चित’ इत्यादि । तत्र संशयः । किमेतेऽग्नयः क्रियानुप्रवेशिनस्तच्छेषभूता उत स्वतन्त्राः केवलविद्यात्मका इति । क्रियामयस्याग्नेः प्रकरणात्तद्विषय एवायमुपदेश इति प्राप्तेऽभिधीयते । विद्यात्मका एवैतेऽग्नयो न क्रियाभूतास् ते हैते विद्याचित एवेति निर्धारणात् ।’ इति परेषां व्याख्यानमसदेवेति भावेनोक्तमिममेवार्थमिति । विफलत्वादस्याश्चिन्तायाः । पक्षद्वयेऽप्यभ्युदय एव ह्यस्य प्रयोजनम् । यस्तु नित्यानित्यवस्तुविवेकवाञ्छमदमादिसम्पन्नः सर्वभोगवैराग्योपेतो मुमुक्षुरथशब्देनोत्तरमीमांसायामधिकारी सूचितः स कथमेतासु फल्गुचिन्तासु प्रवर्तत इति ।

### **वाक्यार्थचन्द्रिका**

मोक्षसाधननिराकरणस्य सूत्रार्थत्ववर्णनपरोत्तरग्रन्थस्य वैयर्थ्यमाशङ्क्यास्ति मोक्षोऽपि धर्मेणेत्यादिप्राचीनग्रन्थस्यासूत्रार्थप्रतिपादकत्वप्रयुक्ताभाष्यत्वशङ्कानिवृत्त्यर्थत्वान्नानर्थक्यमित्यभिप्रेत्य तच्छङ्कानिवर्तकतयोत्तरग्रन्थं योजयितुमुदाहृतग्रन्थस्याभाष्यत्वशङ्कामुत्थापयति नन्विति ॥ नन्वर्थत इति । यद्यपि श्रुत्या प्राप्त इवार्थतः प्राप्तोऽपि सूत्रार्थ एवेति तदुपपादकस्यास्य ग्रन्थस्य भाष्यत्वसिद्धेर्नार्थिकत्वनिरासो युक्तस्तथापि वाचनिकत्वसम्भवे नार्थिकत्वाश्रयणमुचितमित्येवाभिप्रेतम् । न त्ववाचकत्वेऽभाष्यत्वप्रसङ्गादिविरोध इति द्रष्टव्यम् ॥ वाजसनेयिनोऽ धीयत इति । वाजसनेयिनोऽग्निरहस्ये नैव वा इदमग्रे सदासीदित्यस्मिन्ब्राह्मणे मनोऽधिकृत्याधीयतेत्यर्थः । पुरुषायुषस्याहानि षट्त्रिंशत्सहस्त्राणि तैरवच्छिन्ना मनोवृत्तिसमूहाः प्रत्यहोरात्रमेकैकीभूत्वा षट्त्रिंशत्सहस्त्राणि भवन्ति । ता एतावत्सङ्ख्याकेष्टका मनसाऽग्नित्वेन सम्पाद्यन्त इत्युच्यते षट्त्रिंशत्सहस्त्राणीत्यादिना । अत्रात्मन इति षष्ठी । तथा च मन एवोक्तविवक्षया षट्त्रिंशत्सहस्त्रसङ्ख्याकानात्मनः सम्बन्धभूतान्मनोमयान्मनोविकारान्मनश्चितो मनसा चीयन्त इति तथोक्तान्सुखादिप्रत्ययरूपानर्कान्वर्णव्यत्ययेनार्चानर्च्यान्पूज्यानग्नीनपश्यदित्यर्थः । उपलक्षणं चैतत् । तथैव वाक्चितः प्राणचितश्चक्षुचितः श्रोत्रचितः कर्मचितोऽग्निचित इति पृथगग्नीनामनन्ति सम्पादकानित्यपि द्रष्टव्यम् । अत्र वागादिप्रवृत्तयो वागादिभिश्चीयमानत्वाद्वागादिचितो ज्ञेयाः । प्राणशब्दश्च घ्राणपर इन्द्रियाधिकारात् । कर्मशब्देन वागतिरिक्तकर्मेन्द्रियाणि प्रतीन्द्रियप्रवृत्त्यैकैकमग्निचयं सम्पाद्यमत एवोक्तं पृथगग्नीनिति तत्रेति । तेष्वग्निष्वित्यर्थः । एतेऽग्नयो मनश्चिदादयः । क्रियानुप्रवेशित इति कोटेरेव विवरणं तच्छेषभूता इति । स्वतन्त्रकोटिविवरणं केवलेत्यादि । तत्र पूर्वपक्षार्थसूत्रम् ॥ पूर्वविकल्पः प्रकरणात्स्यात्क्रियामानसवदिति । तत्तात्पर्यमाह क्रियामयस्येति । कर्माङ्गस्येत्यर्थः । विफलत्वमेवोपपादयति पक्षद्वय इति । क्रियात्वं विद्यात्मकत्वं चेति पक्षद्वयेऽपीत्यर्थः । तर्ह्यभ्युदयफलकत्वादेव कथं विफलत्वं चिन्ताया इत्यतो न सर्वान्प्रति तद्वैफल्यं ब्रूमः किन्तु मुमुक्षुं प्रत्येवेति भावेन तस्येतरवैलक्षण्यं दर्शयन्नेव विफलत्वमुपदर्शयति यस्त्विति ।

### **परिमल** 

इममेवेति पदद्वयव्यावर्त्यमपव्याख्यानमिति दर्शयितुं तदनुवदति वाजसनेयिन इति । अधीयते पठन्तीत्यर्थः ॥ अपश्यदिति । मन इति कर्तृ प्रकृतं मनोमयान् मनोविकारान् मनोवृत्तिविशेषान् अग्नीन् इष्टकचितरूपाग्नित्वेनापश्यदित्यर्थः । अग्नित्वेन मनोवृत्तिविशेषा ध्येया इत्यर्थः ॥ क्रियेति । यज्ञादिकर्मेत्यर्थः ॥ तच्छेषेति । तदङ्गेत्यर्थः ॥ क्रियामयस्येति । कर्माङ्गस्येत्यर्थः ॥ अभ्युदय इति । मोक्षेतरस्वर्गादिपुमर्थ एवेत्यर्थः ।

### **यादुपत्यम्**

‘षट्त्रिंशत्सहस्त्राण्यपश्यदि’त्यत्र मन एव कर्तृ । मनोऽधिकृत्याधीयत इति तद्भाष्ये उक्तत्वात् । पुरुषायुषस्याहस्सु षट्त्रिंशत्सहस्त्रसङ्ख्या दृष्टा सतीतत्सम्बन्धिनीषु मनोवृत्तिष्वारोप्यन्ते । तथा च मन उक्तविवक्षया षट्त्रिंस्त्रशत्सहस्त्रसङ्ख्याकान्, आत्मन आत्मसम्बन्धिनः, मनोमयान् मनोविकारान् मनश्चितः । आदिपदाद्वाक्चितः प्राणचितश्चक्षुश्चितः श्रोत्रचितः कर्मचितोऽग्निचित इत्येतस्तत्तद्वृत्तिविशेषान्, अर्कान् अर्च्यान्ग्रहान्वाग्नीनपश्यत् । ग्रहतयाऽग्नितया चाकल्पयत् । वृत्तिविशेषाग्रहाग्नितया मनसा भावनीया इति तन्मते तात्पर्यमस्य वाक्यस्य ।

विद्यात्मका इति । केवलमग्न्यादितया ज्ञातव्या इत्यर्थः । अभ्युदयः स्वर्गादिः ॥ एतासु फल्गुचिन्तास्विति । अनेन यान्यन्यान्यप्यधिकरणान्येतद्विषये परेण व्याख्यातानि तत्र सर्वत्रापीदं दूषणमिति सूचयति ।

### **श्रीनिवासतीर्थीया**

क्रियानुप्रवेशिनः स्वतन्त्रा वेति तदीयवचनाभिप्रायमाह तच्छेषभूता इति । क्रियाङ्गभूता इत्यर्थः । केवलविद्यात्मका इति । अनग्नय एवार्का अग्नित्वेन ध्यातव्याः । अविद्यमानैवोपास्तिः कार्येति यावत् ।

### **वाक्यार्थरत्नमाला**

बृहदारण्यकपरभाष्यतट्टीकाद्यनुसारेण षट्त्रिंशत्सहस्राणीति श्रुतिं व्याचष्टे । पुरुषायुषस्येत्यादिना ।

