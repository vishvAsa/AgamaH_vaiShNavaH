+++
title = "०२ अथातो ब्रह्मेति सूत्रव्याख्यानम्"

+++


## युक्तितो ज्ञातवेदार्थो निरस्य समयान्परान्

**अथातो ब्रह्मेति सूत्रव्याख्यानम्**

**युक्तितो ज्ञातवेदार्थो निरस्य समयान्परान्**

### ***सुधा***

एवमेतदध्यायगतानां चतुर्णामपि पादानामानन्तर्यलक्षणां सङ्गतिमभिधाय तत्प्रसङ्गात्प्रथमसूत्रमारभ्यातीतानां सर्वेषामपि सूत्राणां परस्परं सङ्गतिं विवक्षुः प्रथमसूत्रार्थं तावदनुवदति युक्तित इत्यारभ्य(विशिष्ट•चार्यसम्पदेत्यन्तेन ।

## **अनुव्याख्यानम्**

***युक्तितो ज्ञातवेदार्थो निरस्य समयान्परान् ॥***

***परस्परविरोधं च प्रणुद्यावाक्यगम् ।***

***अध्यात्मप्रवणो भूत्वा तस्य सन्निहितत्वतः ।***

***बहुयुक्तिविरोधानां भानात्तत्सहितश्रुतेः ।***

***विरोधं च निराकृत्य श्रुतीनां प्राणतत्वगान् ।***

***परिहृत्य विरोधांश्च तत्प्रसादानुरञ्जितः ।***

***देहकर्तृत्वमीशस्य ज्ञात्वा तत्पितृतास्मृतेः ।***

***विस्नेहमापाद्य सर्वकर्तृत्वतोऽधिकम् ।***

***निष्पाद्य बहुमानं च तदन्यत्रातिदुःखतः ।***

***उत्पाद्याधिकवैराग्यं तद्गुणाधिक्यवेदनात् ।***

***सर्वस्य तद्वशत्वाच्च दार्ढ्यं भक्तेरवाप्य च ।***

***यतेतोपासनायैव विशिष्टाचार्यसम्पदा ।***

तत्र यतेतोपासनायैवेत्यनेन ब्रह्मजिज्ञासा कर्तव्येत्येतद्व्याख्यातम् । अन्यत्सर्वमप्यथशब्दव्याख्यानम् । यद्यपि सङ्गतिमात्रविवक्षयेदमारब्धम् । तथाऽपि प्रागथशब्दस्याव्याख्यातत्वात् तस्य च केवलस्य व्याख्यातुमशक्यत्वात्सूत्रार्थानुवादः कृतः । अतीतेन सार्धेनाध्यायद्वयेन यावानर्थो मीमांसितस्तावतः सामान्यतो ज्ञानादिमत्त्वमथशब्दस्यार्थ इति सङ्क्षेपः । विशिष्टाचार्यसम्पदेति सर्वत्रान्वयः ।

तत्र ज्ञातवेदार्थ इति सर्ववेदानां भगवानेवार्थ इति ज्ञानवानित्यनेन प्रथमाध्यायप्रमेयमुक्तम् । युक्तित इति ल्यब्लोपनिमित्ता पञ्चमी । वेदार्थविरोधियुक्तीः सामान्यतो निराकृत्येति द्वितीया(ध्याया)द्यपादस्य । परान्वैष्णवसमयादन्यान्साङ्ख्यादिसमयान्सामान्यतो(निराकृत्ये)निरस्येति द्वितीयपादस्य । परस्परविरोधञ्चेति तृतीयचतुर्थयोः । कथं तर्हि पादभेद इत्यतोऽध्यात्मप्रवणो भूत्वेति बहुयुक्तिविरोधानां भानात्कारणाच्छतीनां युक्तिसहितश्रुतेर्विरोधं च निराकृत्येति चतुर्थस्य विशेषो दर्शितः । अध्यात्मविषयश्रुतिविरोधपरिहारज्ञानस्य चरमत्वोपपादनाय तस्येत्युक्तम् । आध्यात्मिका(हि)भावा मिथ्या सम्यग्वा विदिता बन्धमोक्षयोरन्तरङ्गतामश्नुवते । न तथा बाह्याः । प्राणतत्त्वगानित्यनेन चतुर्थपादगतानामेव मुख्यप्राणविषयाणामधिकरणानां प्रमेयमध्यात्मेत्यनेनैव लब्धमेतत्कस्मात्पुनरुच्यत इत्यतो विशेषेणैतद्भाव्यं तत्प्रसादायत्तत्वाज्जिज्ञासाया इत्याशयवतोक्तं तत्प्रसादेति । अनुरञ्जितः समीचीनः कृत इति यावत् । देहकर्तृत्वमित्यादिना त्रिवृत्कुर्वत इत्यधिकरणस्य सर्वकर्तृत्वत इति सर्वकर्तृत्वं विज्ञाय ततश्च भगवद्भक्तिमान्भूत्वेत्यर्थः । अत्रापि पुनर्वचनस्य तात्पर्यं पूर्ववदवधेयम् । अतिदुःखसाधनत्वं विज्ञाय । तदन्यत्र भगवतोऽन्यत्राधिकं वैराग्यमुत्पाद्येति तृतीयाद्यस्य । अजिज्ञासूनामपि कदाचित्क्वचिद्वैराग्यं जायतेऽतोऽधिकमित्युक्तम् अतीति च । तद्गुणाधिक्येति द्वितीयस्य । तद्वशत्वात्तद्वशत्वं विज्ञाय भक्तेः प्राक् सिद्धत्वाद्दार्ढ्यमित्युक्तम् । न चैतत्सर्वमनुपासितगुरोर्भवतीत्यतो विशिष्टेत्यभिहितमिति ।

### ***वाक्यार्थचन्द्रिका***

अविशेषेण सर्वस्य प्रथमसूत्रार्थप्रतीतिनिरासाय तद्व्यवस्थामाह तत्रेति । नन्वतीतेन सार्धेनाध्यायद्वयेन यावानर्थो मीसांसितस्तावतः सर्वस्यापि ज्ञानादेर्जिज्ञासासाध्यत्वान्न जिज्ञासाधिकारिविणत्वम् । अन्यथाऽन्योन्याश्रयापातादित्यत आह सामान्यतो ज्ञानादिमत्त्वमिति । आदिपदेन विरोधियुक्त्यादेर्निराकरणपरामर्शः ॥ सर्वत्रेति । विशिष्टाचार्यसम्पदा ज्ञातवेदार्थो विशिष्टाचार्यसम्पदा युक्तीर्निरस्य इत्येवं सर्वत्रान्वय इत्यर्थः ।

युक्तित इत्यस्य ज्ञातवेदार्थ इत्यनेनान्वये तज्ज्ञानस्य प्रथमाध्यायसाध्यत्वादन्योन्याश्रयेणाधिकारिविणत्वानुपपत्तिर् द्वितीयाद्यपादार्थासङ्ग्रहश्चेत्यतो ज्ञातवेदार्थ इत्यस्यैव प्रथमाध्यायार्थसङ्ग्राहकत्वं युक्तित इत्येतत्तु द्वितीयाद्यपादार्थसङ्ग्रह इति नोक्तानुपपत्तिरिति भावेन योजयति तत्रेत्यादिना । सामान्यत इत्यस्योक्तमेव प्रयोजनं विरोधियुक्तय आभासा एव साङ्ख्यादिसमया न प्रमाणं श्रुतीनां परस्परविरोधो नास्तीत्येवं सामान्यरूपेण द्वितीयाध्यायस्थपादचतुष्टयार्थज्ञानवदन्यत्र प्रसिद्धशब्दवाच्यत्वादिरूपेण तत्तत्पादार्थतया भगवज्ज्ञानं नाधिकारिविणम् । तदभावेऽपि सर्वशब्दमुख्यार्थ इति ज्ञानमात्रेणैव तदधिकारनिर्वाह इति भावेन ज्ञातवेदार्थ इति सामान्यमेवोक्तमिति द्रष्टव्यम् ॥ ल्यब्लोपेति । ल्यब्लोपे कर्मण्यधिकरणे पञ्चमी वक्तव्येति द्वितीयासप्तम्योर्बाधेन पञ्चम्यनुशासनादिति भावः । उत्पत्त्यसम्भवादित्यधिकरणे वैष्णवसिद्धन्तो निराक्रियत इति जाल्ममतप्रत्याख्यानाय परानित्येतद्वैष्णवसमयादन्यानिति व्याख्यातम् । तत्प्रकारश्च तत्रैवोक्तोऽनुसन्धेयः ॥ वि इति । तृतीयपादापेक्षयेति शेषः ॥ अन्तरङ्गतामिति । अन्तरङ्गत्वाच्चरमत्वमिति भावः ॥ त्रिवृत्कुर्वत इत्यधिकरणस्येति । यद्यप्यत्र संज्ञामूर्तिरित्यधिकरणस्येति वक्तुमुचितं तथाऽपि देहकर्तृत्वप्रयोजकत्रिवृत्कर्तृत्वस्य त्रिवृत्कुर्वत इत्यनेन स्पष्टमुक्तत्वादेवमुक्तमिति ज्ञेयम् ॥ सर्वकर्तृत्वं विज्ञायेति । अनेन सर्वकर्तृत्वत इति ल्यब्लोपनिमित्ता पञ्चमीत्युक्तं भवति ॥ भक्तिमान्भूत्वेति । स्नेहमाहात्म्यज्ञानयोरेव भक्तिपदार्थत्वादिति भावः । सर्वकर्तृत्वमित्यनेनैव देहकर्तृत्वस्यापि लाभाद्देहकर्तृत्वमीशस्येति पुनर्वचनमनर्थकमित्यत आह अत्रापीति । पूर्ववदिति । विशेषेणैव तद्भाव्यं तदायत्तत्वाद्विस्नेहस्येति पूर्ववत्तात्पर्यमित्यर्थः ॥ अतिदुःखत इति । ल्यब्लोपनिमित्ता पञ्चमीत्याह अतीति ॥ द्वितीयस्येति । तृतीयद्वितीयस्येत्यर्थः ॥ तद्वशत्वं विज्ञायेति । अनेन तद्वशत्वादिति ल्यब्लोपनिमित्ता पञ्चमीत्युक्तं भवति प्रागिति । मीमांसासाध्याद्वैराग्यात्प्रागित्यर्थः ।

### ***परिमल ***

सर्वेषामिति । सम्भावितसर्वपरं सर्वपदं ज्ञेयम् । अन्तिमवाक्यार्थमाह तत्रेति । वाक्यसन्दर्भमध्य इत्यर्थः ॥ अन्यदिति । ततोऽधस्तनं सर्वमित्यर्थः ॥ ज्ञानादिमत्त्वमिति । ज्ञानवैराग्यभक्तिमत्त्वमित्यर्थः ॥ सर्वत्रेति ॥ ज्ञातवेदार्थ इत्यत्र प्रणुद्येत्यादौ चेत्यर्थः । ल्यब्लोपयुक्तं व्यनक्ति वेदार्थेति ॥ द्वितीयाद्यपादस्येति । प्रमेयमुक्तमित्यनुषङ्गः । एवमग्रेपि । द्वितीयाध्यायस्य पादस्येत्यप्यनुषङ्गः । चशब्दमध्याहृत्य भूत्वेति निराकृत्येति च विशेषो दर्शित इत्यन्वयो बोध्यः । इत्यत इत्यस्य दर्शित इत्यन्तेन सङ्गतिः । तस्येत्युक्तमिति । तस्य सन्निहितत्वत इत्युक्तमित्यर्थः । तद्व्यनक्ति आध्यात्मिका हीति । देहेन्द्रियादिपदार्था इत्यर्थः । मिथ्यात्वेन व्यवसिता बन्धस्य सम्यग्व्यवसिता मोक्षस्येत्यर्थः । सर्वकर्तृत्वत इति ल्यब्लोपे पञ्चमीत्युपेत्याह सर्वकर्तृत्वं विज्ञायेति । एवमग्रेपि । देहकर्तृत्वमित्युक्त्वा सर्वकर्तृत्ववचनकृत्यं विशेषेण तद्भाव्यमिति पूर्वत्रेव ध्येयमित्याह अत्रापीति । तृतीयाद्यस्येति । प्रमेयमित्यनुषङ्गः । द्वितीयस्येति । द्वितीयपादस्य प्रमेयमित्यर्थः ।

### ***यादुपत्यं***

सर्वेषामित्यतः पूर्वं प्रायेणेति शेषः । ज्ञानादिमत्त्वमित्यत्रादिपदेन विरोधियुक्त्यादिनिरासादिग्रहणम् ॥ अन्तरङ्गतामश्नुवत इति । यदन्तरङ्गं साधनं तच्चरममेवेति भावः ॥ सर्वकर्तृत्वं विज्ञायेति । अनेन ल्यब्लोपनिमित्ता पञ्चमीत्युक्तं भवति । भक्तिमान्भूत्वेति । स्नेहमाहात्म्यज्ञानयोरेव भक्तित्वादिति भावः । नन्वेवं सर्वकर्तृत्वमित्यनेनैव देहकर्तृत्वस्यापि लाभाद्देहकर्तृत्वमीशस्येति पुनर्वचनं किमर्थमित्यत आह अत्रापीति ॥ पूर्ववदिति । विशेषेणैतद्भाव्यं तदायत्तत्वाद्विशेषेस्नेहस्येति पूर्वन्यायेनेत्यर्थः ।

### ***श्रीनिवासतीर्थीया***

युक्तिसहितश्रुतेर्विरोधं चेति । युक्तिसहितश्रुतेः सकाशात्प्राप्तं विरोधमित्यर्थः ॥ समीचीनः कृत इति । सन्मार्गे प्रवृत्त इत्यर्थः ।



### ***वाक्यार्थरत्नमाला***

प्रथमसूत्रार्थेति ॥ प्रथमसूत्रगतार्थादिपदार्थत्वं सर्वस्य प्रत्येकमिति प्रतीतीत्यर्थः ॥ इति संक्षेप इति मूलम् । सङ्क्षेप इत्यस्य सङ्क्षेपेणोक्तमित्यर्थः । विशिष्य तु तत्तदध्यायार्थत्वेन ज्ञातवेदार्थ इत्यादिनोच्यत इति शेषः । इत्येवमिति ॥ इत्यादिरूपेणेत्यर्थः । इतिशब्दस्याद्यर्थकतया व्याख्यानस्यान्यत्र दृष्टत्वात् ॥ ज्ञानस्येति ॥ युक्तिजन्यवेदार्थज्ञानस्येत्यर्थः ॥ प्रथमाध्यायेति । तत्रैव वेदार्थज्ञानोपायभूतन्यायानामुक्तेरिति भावः ॥ अन्योन्याश्रयेणेति ॥ उक्तज्ञानसिद्धौ प्रथमाध्याये प्रवृत्तिः प्रवृत्तस्य चोक्तविधज्ञानमित्यन्योन्याश्रयेणेत्यर्थः । असङ्ग्रहश्चेति ॥ युक्तीर् निराकृत्येत्यर्थाप्रतिपादनादिति भावः । उक्तमेव प्रयोजनमिति ॥ अन्योन्याश्रयपरिहाररूपमित्यर्थः । ननु युक्तयादिविरोधपरिहाररूपतत्तत्पादार्थस्येव प्रथमाध्यायगततत्तत्पदार्थस्यापि कुतः प्रत्येकमनभिधानमित्यतोऽनावश्यकत्वेन समाधत्ते । विरोधियुक्तय इत्यादिना ॥ ज्ञानवदिति । व्यतिरेकोदाहरणम् । ल्यप्लोपे कर्मणीति ॥ अत्र तदन्तग्रहणाद् ल्यब्लोपो नाम ल्यबन्तलोपो विवक्षितः । लोपशब्दार्थस्तु गम्यमानार्थतयाऽप्रयोज्यत्वम् । ल्यबर्थग्रहणस्य चाभिप्रेतत्वादासने स्थित्वेत्यादिरूपेण क्तवान्तमपि ग्राह्यम् । प्रासादात्प्रेक्षत इत्यत्र प्रासादमारुह्येति प्रासादस्य कर्मतया द्वितीयायाः प्राप्तत्वात् । आसनात्प्रेक्षत इत्यत्र आसने उपविश्येति तस्याधिकरणतया सप्तम्याः प्राप्तत्वात्तदुभयबाधेन पञ्चम्यनुशासनमेतदित्याह । द्वितीयासप्तम्योरिति । जाल्मेति सङ्करेत्यर्थः । अयुक्तकारी जाल्म इत्युच्यते । खट्वारूढो जाल्म इत्यत्र कुसुमविकासे तथा व्याख्यानात् । अपहासाय तथात्रोक्तिः । तस्य सन्निहितत्वत इति भाष्येऽध्यात्मप्रावण्यस्य मोक्षे चरमकारणत्वमेव संनिहितत्वमित्याशयेन मूले चरमत्वोपपादनायेत्युक्तमिति मूलाभिप्रायं व्यञ्जयन्नन्तरङ्गत्वाकथनफलमाह । अन्तरङ्गत्वादिति । सर्वकर्तृत्वत इति सर्वकर्त्तृत्वं विज्ञायेति मूलम् । इति जीवादिकर्तृतानिरासेन विष्णुसर्वकर्तृतासमर्थनपराणां द्वितीयाध्यायगताधिकरणानामिति शेषो ध्येयः । अन्यथा तदभिधानप्रयोजनाभिधानाभावप्रसङ्गादिति ज्ञेयम् । सर्वकर्तृत्वविज्ञानं महत्म्याज्ञानमेवेति भावेनाह । स्नेहमाहात्म्येति । इयं च भक्तिः ॥ गतागतादिमीमांसातः प्राक्कालीनेति बोध्यम् । देहकर्त्तृत्वस्याध्यात्मत्वाभावादध्यात्मप्रवण इत्यनेन पूर्ववत्पौनरुक्तयापत्तेः संनिहितेनोत्तरेण तदाह । सर्वकर्तृत्वमित्यनेनैवेति । ल्यब्लोपनिमित्तपञ्चमीमनुसृत्य सर्वकर्तृत्वमिति मूलव्याख्यानानुसारेण सर्वकर्त्तृत्वमित्यनुवादः । नन्वध्यात्मप्रवणो भूत्वेत्यनेन प्राणतत्वगतवाक्यानां विरोधनिराकरणं सङ्गृहीतमिति पौनरुक्तयं शक्त्यते वक्तुम् । अत्रापादार्थस्य तेनोक्तया पुनः केषाञ्चिदधिकरणानामर्थकथने तदनवकाशात् । नचैवं प्रकृते । नह्यत्र सर्वकर्त्तृत्वं पादार्थः । नवा सर्वकर्त्तृत्वमेतदध्यायीयकिञ्चिदधिकरणप्रमेयम् । येन देहकर्त्तृत्वप्रतिपादनं पुनः कथमित्यादि शङ्क्येत । अत एव समाधिरप्यनुपपन्न एवेति चेन्न । अयमाशयष्टीकाकारस्य । अध्यात्मप्रवणो भूत्वेत्यनेन तुरीयपदार्थस्येव सर्वकर्त्तृत्वनिरासेन विष्णोरेव सर्वकर्त्तृत्वमित्यस्य निरूपणात् । अत एवोक्तार्थस्य मूलोक्ततालाभाय सर्वकर्त्तृत्वं विज्ञायेत्यनंतरं शेषः पूरणीयः । स्पष्टत्वाद्वा मूलकारेणोक्तार्थानुक्तिः । तथा च द्वितीयाध्यायगताधिकरणार्थत्वेन सर्वकर्त्तृत्वप्रतिपादनमित्यवश्यमङ्गीकर्त्तव्ये तत्कथनेनैव देहकर्त्तृत्वस्यापि लाभात् पुनर्वचनमनर्थकमित्याशङ्कोदेत्येवम् । ततस्तत्परिहाराय विशेषेणेत्यादिमूलोक्तसमाधिरप्यावश्यक एवेति । यद्यप्यध्यात्मप्रवण इत्यनेन मुख्यप्राणविषयाधिकरणप्रमेयस्येव देहकर्त्तृत्वाभिधायकसंज्ञामूर्तीत्यधिकरणप्रमेयस्यापि लाभात्पुनर्वचनमनर्थकमित्याशङ्क्य तन्निवर्तकतया अत्रापीत्येतद्वाक्यप्रवृत्तिमुपवर्ण्य देहकर्त्तृत्वज्ञानेन वितो भवितव्यम् । तदायत्तत्वाद्भगवत्प्रसादस्येति योजयितुं शङ्क्यम् । तथापि तद्योजनायाः प्राणतत्वगानित्येतद्विषये प्रवृत्तमूलानुसारेण शिष्यैरेव सुज्ञानत्वात्किं तथा योजनेनेत्याशयेन प्रकारान्तरेण योजितम् । यद्यपि च सर्वकर्त्तृत्वस्य द्वितीयाध्यायप्रतिपाद्यतया युक्तयादिविरोधपरिहारादिरूपपादचतुष्टयार्थे उक्ते जीवादिकर्तृतानिरासेन लब्धस्य तत्तदधिकरणप्रमेयभूतसर्वकर्तृत्वस्याप्युक्ततालाभेन पुनस्तद्वचनमनर्थकमित्याशङ्कावारकतयाऽत्रापीति वाक्यप्रवृत्तिर्वर्णयितुं शक्या तथापि प्रकारान्तरस्यात्रोपलक्षणाया अभिप्रेतत्वान्न दोष इति सकलमकलङ्कम् ॥

