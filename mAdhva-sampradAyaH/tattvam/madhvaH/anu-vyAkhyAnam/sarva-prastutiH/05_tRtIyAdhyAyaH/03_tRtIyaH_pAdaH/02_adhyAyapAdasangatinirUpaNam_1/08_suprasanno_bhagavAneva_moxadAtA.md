+++
title = "०८ सुप्रसन्नो भगवानेव मोक्षदाता"

+++


## येनैव बन्धमोक्षः स्यात्स च जिज्ञासया गतः

**सुप्रसन्नो भगवानेव मोक्षदाता**

**येनैव बन्धमोक्षः स्यात्स च जिज्ञासया गतः**

### ***सुधा***

जिज्ञासाया मोक्षसाधनत्वे प्रमाणाभावेनाक्षिप्ते भगवतो मेक्षसाधनत्वसमर्थनमसङ्गतमित्यत आह येनैवेति ।

## **अनुव्याख्यानम्**

***येनैव बन्धमोक्षः स्यात्स च जिज्ञासया गतः ॥***

***सुप्रसन्नो भवेदीशो जिज्ञासाऽतोऽस्य मुक्तिदा ॥***

बन्धान्मोक्षो बन्धमोक्षः । पञ्चमीति योगविभागात्समासः । षष्ठीसमासो वा । येन प्रसन्नेनेति शेषः । गतो ज्ञातः । गत्यर्थानामवगत्यर्थत्वात् । चो यस्मादित्यर्थे । प्रसादमात्रस्य मोक्षसाधनत्वाभावात्सुशब्दः । अस्येशस्य जिज्ञासाऽस्य जीवस्य मुक्तिदा । एतदुक्तं भवति । जिज्ञासा तावन्न साक्षान्मोक्षसाधनत्वेनास्माकमभिमता । किन्तु (सु)प्रसन्नो भगवानेव । स चोत्कृष्टतया ज्ञातः सुप्रसन्नो भवति । उत्कर्षज्ञानं च जिज्ञासयेत्येवम्परम्परया । तत्र भगवतो मोक्षदातृत्वं तावत्प्रमाणैः समर्थितम् । प्रसन्न एव ददातीत्युत्कर्षज्ञानात्प्रसीदतीति जिज्ञासयोत्कृष्टतया ज्ञायत इति च लोकत एव सिद्धम् । किं तत्र प्रमाणोपन्यासेन । अतो भगवज्जिज्ञासाया मोक्षहेतुत्वं प्रमितमिति मन्यते सूत्रकार इति ।

ननु स्थानान्तरेऽस्य सूत्रस्यान्यथासङ्गतिरुक्ता । सत्यम् । सत्यां तस्यामियमपराऽत्रोक्तेति ।

### ***वाक्यार्थचन्द्रिका***

पञ्चमी भयेनेति भयभीतभीतिभीभिर्योग एव पञ्चमीसामसास्मरणात्कथं बन्धान्मोक्ष इति पञ्चमीसमास इत्यतः कर्तृकरणे कृता बहुलमिति बाहुलकस्यैव पञ्चमी भयेनेत्यादित्रिसूत्रीप्रपञ्च इति वदता वृत्तिकृता बाहुलकोक्त्या ग्रामान्निर्गतो ग्रामनिर्गत इत्यादिपञ्चमीसमासनिर्वाहाङ्गीकारात्तद्वदेव बाहुलकादेव बन्धान्मोक्षो बन्धमोक्ष इति पञ्चमीसमासो युक्त एवेति सत्येव समाधाने उपेयप्रतिपत्त्यर्था उपाया अव्यवस्थिता इति न्यायं मनसि निधाय प्रकारान्तरेण समाधत्ते योगविभागादितीति । सूत्रविभागादित्यर्थः । (पञ्चमीत्येकविभागः पञ्चम्यन्तशब्दरूपं येन केनापीष्टशब्देन समस्यते भयेनेत्यपरो योगः पञ्चमीत्येतदनुवर्त्य पञ्चम्यन्तं भयशब्देन समस्यत इति तस्यार्थो वर्णनीय इति भावः) । न च योगविभागो निर्मूलः । ब्रह्मादयो ब्रह्महिताय तप्त्वा परःसहस्राः शरदस्तपांसि (भवभूतिः) । अधिश्रयन्तीर्जपताः परःशता (माघः) इत्याद्यभियुक्तव्यवहारेषु सहस्रात्पराः शतात्परा इत्यादिविग्रहे पञ्चमीसमाससिद्धेरेव तन्मूलतया निर्मूलत्वाभावात् । अत्र हि पञ्चमीति योगविभागात्समासे राजदन्तादित्वान्मयूरव्यंसकादित्वाद्वा परनिपाते सर्वनाम्नो वृत्तिमात्रे पुंवद्भाव इति पुंवद्भावे लोकाश्रयत्वाद्वा लिङ्गस्य विशेष्यनिघ्नतायां पारस्करादित्वात्सुटि परःसहस्रा इत्यादि सिध्यति । यद्यपि परःसहस्रा इत्यादिसमासनिर्वाहोऽपि कर्तृकरणे कृता बहुलमिति बाहुलकोक्त्यैव कर्तुं शक्यस्तथाऽप्यभियुक्तैर्योगविभागाश्रयणेनापि तन्निर्वाहाभ्युपगमात्तन्मूलतया तस्य ग्रहणम् । एतच्च पञ्चमीभयेनेत्येतत्सूत्रीयोपस्करग्रन्थे स्पष्टम् । सति गत्यन्तरे बाहुलकाश्रयणं योगविभागाश्रयणं वा क्लिष्टमित्यपरितोषात्पक्षान्तरमाह षष्ठीसमासत्वेति । बन्धस्य मोक्ष इति षष्ठ्या मोक्षशब्देन षष्ठीति षष्ठीसमास इत्यर्थः । जिज्ञासाया मोक्षसाधनतामुपपादयितुमनुरूपं माह येन प्रसन्नेनेति इति । ज्ञात इति व्याख्यानमुपपादयति गत्यर्थानामिति । अनेकार्था हि धातव इति धातूनामनेकार्थत्वश्रवणादिति भावः ॥ प्रसादमात्रस्येति । अधममध्यमप्रसादस्य स्वर्गादिफलकत्वेन मोक्षसाधकत्वाभावादित्यर्थः । अस्येति जीवेशयोरन्यतरमात्रपरामर्शानुपपत्तेरुभयपरतया योजयति अस्येशस्येत्यादि । ईशस्येति कर्मणि षष्ठी जीवस्येति तु सम्बन्धमात्र इति ज्ञेयम् । नन्वेवं परम्पराश्रयणे जिज्ञासाया मोक्षसाधनत्वमिति मतभङ्ग इत्यत आह । एतदुक्तं भवतीति ॥ स्थानान्तर इति । पूर्वस्थानरूपे भाष्य इत्यर्थः ॥ अन्यथेति । निर्बाधरूढिबलाज्जीव एवेदं ब्रह्मेति प्राप्ते जिज्ञास्यस्य ब्रह्मणो जीवत्वबाधकं विष्णुत्वसाधकं वाक्यशेषोक्तं लक्षणमाहेति प्रकारान्तरेणेत्यर्थः ॥ उक्तेति । ब्रह्मणो लक्षणमाहेति ग्रन्थेनेत्यर्थः ॥ अत्रेति । उत्तरप्रस्थान इत्यर्थः ।

### ***परिमल ***

मोक्षसाधनत्वसमर्थनमिति । सृष्ट्यादिकर्तृत्वहेतुना जन्मादिसूत्रे समर्थनमित्यर्थः । ननु पञ्चमी भयेनेति सूत्रे भयशब्देन पञ्चम्यन्तं समस्यत इत्युक्तत्वात् । इह च चोराद्भयं चोरभयमित्यादाविव भयशब्दाभावात् कथं पञ्चमीतत्पुरुष इत्यत आह पञ्चमीतीति । योगशब्दः सूत्रवाची । पञ्चमीत्येको योगः कार्यः । पञ्चम्यन्तं शब्दरूपं येन केनापि इष्टशब्देन समस्यत इति तस्यार्थः । भयेनेत्यपरो योगः । पञ्चमीत्यनुवर्त्य पञ्चम्यन्तं भयशब्देन समस्यत इति तस्यार्थो वर्णनीय इति भावः । किमनेन प्रमाणमुपन्यस्तमत्यत आह एतदुक्तमिति ॥ स्थानान्तर इति । न च जीव एवायं ब्रह्मशब्द इति न्यायविवरणे जीवव्यावर्तकपरतया सङ्गतिरुक्तेत्यर्थः ॥ इयमपरेति । सा च चन्द्रिकायां विवृता ।

### ***यादुपत्यं***

ननु पञ्चमी भयेनेत्युक्तत्वादत्र च भयशब्दाभावात्कथं पञ्चमीत्यत आह योगेति । स्थानान्तर इति । ब्रह्मणो लक्षणमाहेति सङ्गतिरुक्तेत्यर्थः ।

### ***वाक्यार्थरत्नमाला***

भयभीतभीतिभीभिरिति । वक्तव्यमिति वक्तव्यमित्येव वृत्तावपि एवं सूत्रे न्यासः कर्त्तव्य इत्यर्थ इति । वक्तव्यपदस्य हरदत्तेन व्याख्यानात्पञ्चमीभयेनेति सूत्रं विशिष्टार्थसमर्पकमिति भावेन पञ्चमीभयेनेति भयभीतभीतिभीभिर्योग एवेत्युक्तमिति न दोषः । बाहुलकोक्तेर्ग्रामनिर्गत इति प्रक्रियावाक्यव्याख्यानरूपकर्त्तृकरणे कृता बहुलमित्यादिशेषीग्रन्थानुसारेणाह ॥ कर्तृकरणे कृतेति ॥ इत्यादिपञ्चमीसमासेति ॥ पादहारकः । गले चोपक इत्यादाविवेति शेषः । अभिह्रियत इति हारक इति कृत्यल्युटो बहुलमिति कर्मणि ण्वुल् । पादाभ्यामिति अपादानपञ्चम्यां तस्य समासः । चोपक इति हेतुमण्णिजंतात्कर्तरि ण्वुल् । अमूर्ध्ने मस्तकादिति सप्तम्या अलुगिति हरदत्तोक्तेः । पादहारक इत्यादाविव बाहुलकाद् ग्रामनिर्गत इत्येतदुपपादनवत्प्रकृतेऽप्युपपादनं न प्रसज्यते । अस्योपायस्योपेयप्रतिपत्यर्थस्य तन्मात्रोपपादकत्वेऽन्यत्र सञ्चारनियमाभावादित्याशयेनाहोपेयेति । अयं चोपायः नाख्खलाविति सूत्रे परःसहस्रा इत्यादि प्रयोगोपपत्तये कैयटे उक्तः । तपांसीत्यन्तं भवभूतिवाक्यम् । परःशता इत्यन्तं तु द्वादशसर्गमाद्यवाक्यम् । राजदन्तेति ॥ दन्तानां राजा इति राजदन्त इत्यत्रेवेत्यर्थः । राजदन्तादेश्चाकृतिगणत्वादिति भावः । मयूरव्यंसकादीनां यथायथं निपातने विहिते अत्रापि मयूरो व्यंसको मयूरव्यंसक इतिवन्निपातनं परःसहस्रशब्दस्येति भावः । पुंवद्भाव इति ॥ पौर्वाशाल इत्यादाविवेति ध्येयम् । लिङ्गमशिष्यं लोकाश्रयत्वाल्लिङ्गस्येति परवल्लिङ्गादिसूत्रेषु तत्र तत्र भाष्योक्तं शेषिकृता अन्यैरप्यावश्यकत्वादुक्तं प्रकारान्तरमाह ॥ लोकाश्रयत्वादिति ॥ अर्धनावमित्यत्र क्लीबत्वं लोकादिति वाक्यं व्याकुर्वता शेषिकृता शिष्टप्रयोगेषु नपुंसकस्यैव दर्शनात्तदेव प्रमाणमिति व्युत्पादनादत्रापि शरदादिविणतया प्रयोगात्स्त्रीलिङ्गत्वमित्यर्थः । अत्र लोकाश्रयत्वाद्वेति पाठः सुगमः । वाशब्दाभावेपि वा तदर्थान्तरभावेन योजनीयम् । पारस्करादित्वादिति ॥ तस्याकृतिगणत्वादिति भावः । शक्य इति । शेषिकृता तथैव करणादिति ज्ञेयम् । उपस्करग्रन्थे उपयोगिग्रन्थे । उपपादयितुमिति । ज्ञानजन्यप्रसादस्य मूले कीर्तनाभावेन जिज्ञासाजन्यज्ञानमात्रस्य भगवत इव मोक्षसाधनत्वकथनस्य व्यर्थत्वापातान्मध्ये मोक्षसाधनभूतप्रसादकीर्तनेन जिज्ञासाया मोक्षसाधनत्वमुपपादयितुमित्यर्थः । व्याख्यानमिति ॥ स्वव्याख्यानमित्यर्थः । अनेकार्थाहीति ॥

क्रियावाचित्वमाख्यातुमेकैकोऽर्थः प्रदर्शितः ।

प्रयोगतोऽनुगन्तव्या अनेकार्थाहि धातवः ।

इत्युक्तेरिति भावः । स्वर्गादीत्यादिपदेन जनलोकादिग्रहणम् । अस्येतीति । अस्येत्यनेनेत्यर्थः । योजयतीति । आवृत्या योजयतीत्यर्थः । अस्येति षष्ट्या अविशेषादुभयत्रापि कर्मत्वादिवि एवार्थ इति प्रतीतिं वारयितुं विवेकेनाह ॥ ईशस्येतीति ॥ सम्बन्धमात्र इति । अन्यसंप्रदाने चतुर्थी स्यादिति भावः ।

------------------------------------------------------------------------

मोक्षादिदत्वमीशस्य कथमेवावगम्यते

**मोक्षादिदत्वमीशस्य कथमेवावगम्यते**

### ***सुधा***

तृतीयसूत्रनिवर्त्यामाशङ्कामभिधाय तत्परिहारत्वेन तत् पठति मोक्षादीति ।

## **अनुव्याख्यानम्**

***मोक्षादिदत्वमीशस्य कथमेवावगम्यते ॥***

***इति चेच्छास्त्रयोनित्वाच्छास्त्रगम्यो हि मोक्षदः ॥***

प्रधानं मोक्षदातृत्वं तत्साधनं सृष्ट्यादिकर्तृत्वं चेशस्यैवेति सम्बन्धः । कथमवगम्यते । न कथञ्चित् । अनुमानैस्तत्तदागमैश्चान्येषां तथाऽवगमादिति भावः । इति चेत्तत्रोक्तमिति शेषः । कथमिदं सूत्रमेतदाशङ्काया निवर्तकमित्यतस्तद्व्याचष्टे शास्त्रगम्यो हीति । मोक्षग्रहणं सृष्ट्यादेरप्युपलक्षणम् । यस्मान्मोक्षादिदः पुरुषः शास्त्रमात्रस्य विषयोऽतो वेदादिकं यं तथाविधं प्रतिपादयति स एव तथा प्रतिपत्तव्यो नानुमादिना कल्पनीय इति ।

### ***वाक्यार्थचन्द्रिका***

अनुमानैरिति । कार्यत्वाद्यनुमानैरित्यर्थः । यद्यपि कार्यत्वाद्यनुमानैः कर्तृमात्रं सिध्यति न तु शिवादिः कर्तेति । कर्तृमात्रं च विष्णोः कर्तृत्वाविरोधिलोकप्रसिद्ध्यादेरुभयत्र तुल्यत्वात् । तथाऽप्यनुमानानि न स्वप्रामाण्यनिषेधकश्रुत्युक्तेः कर्तरि पर्यवस्यन्ति किन्तु स्वप्रामाण्योपपादकागमोक्तेः कर्तर्येवेत्यनुमानैरन्येषां तथाऽवगमो युक्त इति भावः ॥ तत्तदागमैरिति । शैवाद्यागमैरित्यर्थः । मोक्षादिदत्वमिति शङ्काग्रन्थानुरोधादाह मोक्षग्रहणमिति ।

परिमल

मोक्षदत्वस्य स्वशब्देन सृष्ट्यादेरादिपदेन चोक्तौ बीजमाह प्रधानमिति । तत्साधनमिति मोक्षदत्वसाधनमित्यर्थः । सृष्ट्यादिकर्तृत्वहेतुना मोक्षदत्वस्य पूर्वसूत्रे समर्थनादिति भावः । सृष्ट्यादिपदोक्तजन्मस्थित्यादिदानं नाम कर्तृत्वमेवेति भावेन सृष्टादिकर्तृत्वमित्युक्तम् । एवशब्दान्वयमाह इति सम्बन्ध इति । ईशस्यैवानवगमे बीजमाह अनुमानैरिति । व्यक्तमेतत्पञ्चाधिकरण्यामेवेति भावः ।

### ***यादुपत्यं***

तत्तदागमैः शैवाद्यागमैः ।

### ***वाक्यार्थरत्नमाला***

शास्त्रयोनिसूत्रीयचन्द्रिकानुसारेण शङ्कासमाधाने यद्यपीत्यादिना कृते ॥

