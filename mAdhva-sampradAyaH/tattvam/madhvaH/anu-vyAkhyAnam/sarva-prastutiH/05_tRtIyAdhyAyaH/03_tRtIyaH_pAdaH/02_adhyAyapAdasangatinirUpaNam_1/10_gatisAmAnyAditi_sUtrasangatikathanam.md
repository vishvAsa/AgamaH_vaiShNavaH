+++
title = "१० गतिसामान्यादिति सूत्रसङ्गतिकथनम्"

+++


## कथं समन्वयो ज्ञेयः स्वल्पशाखाविदां नृणाम्

**गतिसामान्यादिति सूत्रसङ्गतिकथनम्**

**कथं समन्वयो ज्ञेयः स्वल्पशाखाविदां नृणाम्**

### ***सुधा***

अत्राधिकरणे गतिसामान्यादिति सूत्रम् । तत्प्राग्वाच्यतासमर्थनपरं न भवतीति न व्याख्यातम् । तस्येदानीं सङ्गतिमाह कथमिति ।

## **अनुव्याख्यानम्**

***कथं समन्वयो ज्ञेयः स्वल्पशाखाविदां नृणाम् ॥***

संशब्दो द्य्वर्थो मुख्यवृत्त्येति सर्ववेदानामिति च । तत्र द्वितीयार्थोऽत्राक्षिप्यते । अत एवैकाधिकरणत्वमेषां सूत्राणाम् । संशब्दार्थाक्षेपसमाधानस्यैकत्वात् । उपक्रमादिलिर्ङ्गैर्जगज्जन्मादिकारणत्वेन परमेश्वरे सर्ववेदानां समन्वयो न ज्ञातुं शक्यः । कुतः । नृणां स्वल्पायुःप्रज्ञादिमतां स्वल्पशाखावेदित्वस्यैव सम्भवेन सर्ववेदज्ञानासम्भवात् । वेदानामपि स्वल्पत्वे शक्यत एव तत्समन्वयो ज्ञातुमस्मदादिभिरपीत्यत आह वेदा इति ।

**अनुव्याख्यानम्**

***वेदा ह्यनन्ता इति हि श्रुतिराहाप्यनन्तताम् ॥***

अनन्ता वै वेदा इति श्रुतिमनेनोपादत्ते । आद्यो हिशब्दः श्रौतवैशब्दार्थः । द्वितीयः श्रुतेः प्रसिद्धत्वं द्योतयति । अपिः समुच्चये । न केवलं पुरुषाः स्वल्पवेदविदः । किन्तु वेदा अप्यनन्ता इति । अनन्तता वेदानामिति शेषः । सन्तु पुरुषाः स्वल्पविदो वेदाश्चानन्तास्तथाऽपि कथं समन्वयज्ञानमशक्यमित्यत आह अनन्तेति ।

**अनुव्याख्यानम्**

***अनन्तवेदनिर्णीतिर्महाप्रलयवारिधेः ॥***

***उत्तारणोपमा ....... ....... ........***

स्वल्पशाखाविदामिति वर्तते । महाप्रलयवारिधेरुत्तारणोपमेति गमकत्वात्समासः । देवदत्तस्य गुरुकुलमिति यथा । यो यद्वाक्यं स्वरूपतो न जानाति स तत्रोपक्रमाद्यनुसन्धाय वाक्यार्थमवाधारयतीत्यसम्भावितमेतदिति भावः । एतदुक्तं भवति । विमताः पुरुषा न सर्ववेदसमन्वयज्ञानार्हाः सर्ववेदाज्ञत्वात् । यो यद्वाक्यं न जानाति नासौ तत्समन्वयमपि जानाति । यथा सम्मतः । विमता न सर्ववेदवेदनार्हा अल्पप्रज्ञादिमत्त्वाद् यो यदपेक्षयाऽल्पप्रज्ञादिमान्नासौ तद्वेत्ति यथा सम्मतः । वेदा वा नैतत्पुरुषवेद्याः । एतत्प्रज्ञाद्यतिक्रान्तत्वात् । यदेवं तदेवं तथा सम्मतमिति ।

आक्षेपमुपसंहरति इत्यस्मादिति ।

**अनुव्याख्यानम्**

***........ इत्यस्मान्न ज्ञेयोऽत्र समन्वयः ॥***

अत्र विष्णौ । ततश्च शाखान्तरे प्रतिपाद्यान्तरशङ्कया नोक्तार्थावधारणं सम्भवतीति भावः ।

### ***वाक्यार्थचन्द्रिका***

प्रागिति । ईक्षत्यधिकरणव्याख्यावसर इत्यर्थः । अत एवेति परामृष्टमेव दर्शयति संशब्दार्थेति । अन्यथा गतिसूत्रस्यानन्ता वै वेदा इति श्रुतेर्वेदानामनन्तत्वेन शाखान्तरस्यान्यथात्वे शङ्किते सर्वे वेदा इत्यादिश्रुत्या प्रसिद्धशाखादृष्टान्तेनान्यत्रापि तदनुमानाच्छाखान्तरस्यापि प्रमाणत्वान्नैतच्छाखाविरोध इत्येवम्परत्वात्सूत्रान्तराणां तु वाच्यत्वसाधकत्वादर्थभेदेनाधिकरणभेदः स्यादिति भावः । ननूत्तारणपदस्य वारिधिपदेन सापेक्षतयाऽसमर्थत्वात्कथमुपमापदेन समासः स्यात्समर्थः पदविधिरिति सामर्थ्य एव तद्विधानादित्यत आह गमकत्वात्समास इति । विग्रहवाक्येन योऽर्थः प्रतीयते तस्य समासेन गम्यमानत्वात्सत्यपि सापेक्षत्वे उत्तारणोपमेति युक्तः समास इत्यर्थः । ननु गमकत्वमात्रेण कथं सापेक्षस्य समास इत्यतोऽत्रानुरूपं दृष्टान्तमाह देवदत्तस्येति । यदि ह्युत्तारणपदस्य वारिधिपदेन सापेक्षत्वादुपमापदेन समासो नेष्यते तर्हि देवदत्तस्य गुरुकुलमित्यपि समासो न स्यात् । तत्रापि देवदत्तस्य यो गुरुरिति देवदत्तपदापेक्षत्वेन गुरुपदस्यासमर्थतया कुलपदेन समासायोगात् । अतस्तत्र देवदत्तपदापेक्षस्यापि गुरुपदस्य कुलशब्देन समासो देवदत्तस्य यो गुरुस्तस्य कुलमिति विग्रहवाक्येन प्रतीयमानार्थस्यैव समासेन गम्यमानत्वाद्यथाऽऽश्रीयते तथा प्रकृतेऽपीति भावः। कथं समन्वयो ज्ञेय इत्याद्याक्षेपपरग्रन्थसमुदायस्य तात्पर्यमाह एतदुक्तं भवतीति ।

### ***परिमल ***

अत्राक्षिप्यत इति । गतिसूत्रसङ्गतिपरे कथमित्याद्यनुव्याख्यान इत्यर्थः । मूलं योजयति उपक्रमादिलिङ्गैरित्यादिना । ननु उत्तारणपदस्य महाप्रलयवारिधेरित्येतत्सापेक्षत्वेनोपमापदेन सामर्थ्याभावात् कथं समास इत्यत आह गमकत्वादिति । नित्यसापेक्षस्थले सामर्थ्यास्यार्थबोधान्यथानुपपत्त्या ज्ञापकत्वात्समासो भवत्येवेत्यर्थः । समन्वयज्ञानार्हा इत्यस्य शक्तितात्पर्यविषयज्ञानार्हा इत्यर्थः ।

### ***यादुपत्यं***

ननूत्तारणपदस्योपमापदेन कथं समासः । तस्य वारिधिपदसापेक्षत्वेनासमर्थत्वात् । सापेक्षमसमर्थमिति वाचनादत आह गमकत्वादिति । वाक्यार्थबोधकत्वादित्यर्थः । तथा च सापेक्षत्वेऽप्यसामर्थ्यमसिद्धम् । वाक्यार्थबोधकत्वस्यानुभवसिद्धत्वेन सामर्थ्यकल्पनात् । सापेक्षमसमर्थमिति वचनं तु नित्यसापेक्षव्यतिरिक्तविषयमिति कल्पनीयमिति भावः ।

### ***श्रीनिवासतीर्थीया***

स्वरूपासिद्धिं परिहर्तुमाह विमता न सर्ववेदवेदनार्हा इति ॥ यदपेक्षयेति । ज्ञेयापेक्षयेत्यर्थः ।

### ***वाक्यार्थरत्नमाला***

ईक्षत्यधिकरणीयचन्द्रिकानुसारेणाह ॥ अन्यथा गतीति । इत्येवंपरत्वादित्यनेनान्वयः । सापेक्षतयेति । सापेक्षमसमर्थं भवतीति न्यायादिति भावः । अयं च न्याय एवेति कैयटादौ विस्तृतमिति बोध्यम् । उक्तं चापौरुषेयत्ववादतत्वनिर्णयटीकाव्याख्याने उक्तशब्दस्य नित्यसापेक्षत्वादित्येतद्य्वाख्यावसरे इति न्यायादिति टीकाकृतैव । असामर्थ्यं चैवम् । समासे उपसर्जनपदस्य प्रधानार्थाभिधायिना भाष्यत्वेनाप्रधानत्वस्य स्वविणापेक्षया च प्रधानत्वस्यावश्यकत्वादेकस्यैकदा प्रधानत्वैकार्थीभावयोरसम्भवादिति । समर्थसूत्रीयहरदत्तादिग्रन्थे स्पष्टमिदम् । अदृश्यत्वनये उपपादितं चेदम् । नानुमानमतच्छब्दात्, ज्योतिरुपक्रमादित्यत्रापि । अधिकं तत्रैव प्रतिपत्तव्यम् । अभिधानलक्षणाः कृत्तद्धितसमासा भवन्तीति अनेकमन्यपदार्थ इति सूत्रार्थमञ्जर्याद्युक्तिं मनसि निधाय व्याचष्टे ॥ विग्रहवाक्येनेति ॥ यद्यपि पूर्वकायो नाभेर्देवदत्तस्य गुरुकुलमित्यादिस्थले पूर्वादिशब्दानां सम्बन्धिशब्दत्वेन नित्यसापेक्षतया समासवत्प्रकृतेऽपि नित्यसापेक्षतया समासो वक्तुं युक्तः । उक्तश्च गीताभाष्यटीकायां तेन क्रियमाणविषयानुभवेति । द्वितीयाध्यायगतनिष्पन्नभाष्यवाक्ये । तथापि प्रकारान्तरत्वाभावात्तस्येत्यभिसन्धायेदम् । अतस्तत्रापि विग्रहवाक्येन प्रतीयमानार्थस्य समासेनाभिधानरूपयुक्तेरेव मूलत्वादित्याशयात् । एकार्थीभावरूपसामर्थ्यं हि पृथक्पृथग्यदाभिहितार्थसमूहस्य राजपुरुष इति समासपदाभिधाननिमित्तकम् । तेनापि गमकत्वबलेनैव नित्यसापेक्षत्व उक्तिप्रवृत्तिः ।

