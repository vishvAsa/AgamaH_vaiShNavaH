+++
title = "०९ केशवादन्यो मोक्षदत्वेन न शास्त्रगम्यः"

+++


## मोक्षदो हि स्वतन्त्रः स्यात्

**केशवादन्यो मोक्षदत्वेन न शास्त्रगम्यः**

**मोक्षदो हि स्वतन्त्रः स्यात्**

### ***सुधा***

अस्त्वेवं तथाऽपि मोक्षदत्वेन शास्त्रगम्यत्वमन्येषां भविष्यति । तथा प्रतिभासादिति चतुर्थसूत्रस्य सङ्गतिं सूचयंस्तत्त्विति पदद्वयं व्याख्याति शास्त्रेति ।

## **अनुव्याख्यानम्**

***शास्त्रगम्यश्च नान्योऽस्ति मोक्षदत्वेन केशवात् ॥***

मोक्षदत्वेन शास्त्रगम्यश्च केशवादन्यो नास्ति । किन्तु स एव कुत इत्यतः सौत्रं हेतुं व्याख्याति मोक्षदो हीति ।

**अनुव्याख्यानम्**

***मोक्षदो हि स्वतन्त्रः स्यात् .......***

स्वतन्त्र एव हि मोक्षदः स्यादित्यन्वयः । स्वातन्त्र्येण समन्वयश्च भगवत एव नान्येषाम् । यस्य च प्रतीयते श्रुत्यादौ स एव भगवान्विष्णुरिति भावः । परतन्त्रो मोक्षदः किन्न स्यादिति चेत् । स किं स्वतन्त्रमनाश्रित्य स्वयमेव मोक्षं दद्यादुत स्वतन्त्रमन्यमाश्रित्य । आद्ये दोषमाह परतन्त्र इति ।

**अनुव्याख्यानम्**

***....... ....... परतन्त्रः स्वयं सृतौ ॥***

***वर्तमानः कथं शक्तः परमोक्षाय केवलम् ॥***

परतन्त्र एव । केवलं परानपेक्षया । यद्यसौ स्वतन्त्रमनपेक्ष्यैव स्वभक्तमोक्षाय शक्तः स्यात्तर्हि स्वात्मानमपि मोचयेदिति न संसारी स्यादित्याशयः । द्वितीयं दूषयति अन्येति ।

**अनुव्याख्यानम्**

***अन्याश्रयेण यद्येष दद्यान्मोक्षं स एव हि ॥***

***तेन नानुसृतो मेक्षं न दद्यादन्यवाक्यतः ॥***

एषोऽवान्तरेश्वरोऽन्यस्य स्वतन्त्रस्य विष्णोराश्रयेण स्वभक्ताय मोक्षं दद्यादिति यद्युच्यते तदा स स्वतन्त्रस्तेन मुमुक्षुणाऽननुसृतोऽसेवितोऽन्यस्यावान्तरेश्वरस्य मम भक्ताय मोक्षं देहीति प्रार्थनावाक्यमात्रेण मोक्षं नैव दद्यादित्यपि सम्भावितमेव । तथा लोके दर्शनादिति हिशब्दः । ततः किमित्यत आह अत इति ।

**अनुव्याख्यानम्**

***अतस्तदर्थमपि स ज्ञेयो विष्णुर्मुमुक्षुभिः ॥***

तदर्थमप्यवान्तरेश्वरान्मोक्षप्राप्त्यर्थमपि स स्वतन्त्रः । तथा च भगवज्जिज्ञासाया अपरिहार्यत्वाद्व्यर्थावान्तरेश्वरस्य मोक्षदत्वकल्पनेति भावः ।

### ***वाक्यार्थचन्द्रिका***

तथा प्रतिभासादिति । मोक्षादिदत्वेन ज्ञात्वा शिवमित्यादिवेदादिशास्त्रत एव रूद्रादेर् अज्ञानां प्रतिभासादित्यर्थः । ननु च श्रुत्यादौ स्वातन्त्र्येण समन्वयोऽन्येषामेव प्रतीयते तत्कथमुच्यते स्वातन्त्र्येण समन्वयश्च विष्णोरेव नान्येषामितीत्यत आह यस्य चेति । तच्छब्दानामपि भगवति मुख्यत्वादिति भावः । यद्वा न नामि्न विप्रतिपत्तिरित्याशयः । शिष्टं स्पष्टम् ।

### ***परिमल ***

तथाप्रतिभासादिति । ‘ज्ञात्वा शिवं शान्तिमत्यन्तमेती’त्यादाविति भावः । तत्त्विति सौत्रपदद्वयार्थः स एवेति ॥ समन्वयश्चेति । वैदिकपदानां शक्तितात्पर्यविषयत्वमित्यर्थः । यद्वा स्वातन्त्र्येण समन्वयः स्वातन्त्र्येण सम्यग्योगश्चेत्यर्थः । श्रुत्यादावन्यस्य मोक्षदत्वप्रतिभासस्य का गतिरित्यत आह यस्य च प्रतीयत इति । तच्छब्दस्य भगवत्येव मुख्यत्वादिति भावः ॥

### ***यादुपत्यं***

तथा प्रतिभासादित्यत्र वेदादिरूपशास्त्रत एवेति शेषः ॥ भगवानिति । तच्छब्दानां भगवति मुख्यत्वादिति भावः । अनेन समन्वयादिति सौत्रो हेतुः स्वातन्त्र्येण समन्वयात्सम्बन्धात्तद्वत्त्वादिति स्वतन्त्रतया रुद्रादिप्रतिपादकवैदिकशब्दानां भगवत्येव समन्वयादुपक्रमादिभिर्मुख्यतो वाचकत्वादिति द्वेधा व्याख्यात इति द्रष्टव्यम् ।

### ***श्रीनिवासतीर्थीया***

तथा प्रतिभासादिति । ज्ञात्वा शिवं शान्तिमत्यन्तमेतीत्यादावित्यर्थः ॥ अननुसृतोऽसेवित इति । यतोऽत इति शेषः ।

### ***वाक्यार्थरत्नमाला***

स्वातन्त्र्येण समन्वयश्चेति मूलम् । सम्यगन्वयः सम्बन्धोऽत्र समन्वयो विवक्षित इति ज्ञेयम् । समन्वयोऽन्येषामपि प्रतीयत इति स्वरसपाठः । एवशब्दघटितपाठे त्वेवकारः कार्त्स्न्ये । पशुपत्यादीनां सर्वेषां तत्समन्वयानुसारेण प्रतीयत इत्यर्थ इत्याहुः । परतन्त्रो मोक्षद इत्यारभ्य ब्रह्मत्वेनावधारित इत्यन्तग्रन्थाव्याख्याने निमित्तमाह ॥ शिष्टमिति ॥ तत्र किञ्चिदस्पष्टमूलवाक्यानामयमर्थः । स्वयमेवेति विकल्पानुवादत्वलाभायाह ॥ परतन्त्र एवेत्यादि ॥ एवं चैवकारकेवलशब्दव्याख्याने मिलित्वा स्वतन्त्रमनाश्रित्य स्वयमेवेति पक्षसमर्पकमिति सूचितं भवति ।

------------------------------------------------------------------------

यमेवैष इति श्रुत्या तमेवेति च सादरम्

**यमेवैष इति श्रुत्या तमेवेति च सादरम्**

### ***सुधा***

प्रकारान्तरेण हेतुं व्याचष्टे यमेवेति ।

## **अनुव्याख्यानम्**

***यमेवैष इति श्रुत्या तमेवेति च सादरम् ॥***

***शास्त्रयोनित्वमस्यैव ज्ञायते वेदवादिभिः ।***

अनेन यमेवैष वृणुते तेन लभ्य इति श्रुतिमुपादत्ते । तमेव चेति श्रुत्या । ‘तमेवं विदित्वाऽति मृत्युमेती’ति श्रुतिरनेनोपात्ता । ‘नान्यः पन्था विद्यत’ इति वाक्यशेषेणादरो गम्यते । मेक्षदत्वेन शास्त्रयोनित्वमस्य विष्णोरेव । अनेन श्रुतीनां सम्यक् सादरमन्वयः समन्वय इत्युक्तं भवति । नन्वेतयोः श्रुत्योरेष इति तमिति च भगवानुच्यत इत्येतत्कुतः । प्रकरणादिपर्यालोचनया तदवधारणात् । तदिदमुक्तं वेदवादिभिरिति ।

अत्र श्रुत्यन्तरमाह य एनमिति ।

**अनुव्याख्यानम्**

***य एनं विदुरमृता ..... ......***

‘य एनं विदुरमृतास्ते भवन्ती’ति च श्रुत्येति पूर्वेण सम्बन्धः । मीमांसार्थमस्याः श्रुतेः पृथग्ग्रहणम् । अत्रैनमित्युक्तो हरिरित्येतत्कुत इत्यत आह इत्युक्त इति ।

**अनुव्याख्यानम्**

***... .... ....... इत्युक्तस्तु समुद्रगः ॥***

य एनं विदुरिति श्रुतौ मोक्षहेतुज्ञानत्वेनोक्तस्तु ‘यमन्तः समुद्रे कवयो वयन्ती’ति समुद्रग उक्तः । तच्च हरेर्लिङ्गमित्यर्थः ॥ प्रमाणान्तरमाह तदेवेति ।

**अनुव्याख्यानम्**

***तदेव ब्रह्म परममिति श्रुत्यावधारितः ॥***

इत्युक्त इति वर्तते । ‘तदेव ब्रह्म परमं कवीनामिति’ श्रुत्या ब्रह्मत्वेनावधारितः ।

एतदुक्तं भवति । एनमित्युक्ते ब्रह्मपदश्रवणात्तस्य च भगवन्नामत्वाद्भगवानेवायमिति ज्ञायते । यद्यपि ब्रह्मपदस्यान्यत्रापि वृत्तिरस्ति तथाप्यमुख्यैव । न चैवमत्र शक्यते ग्रहीतुम् । तदेवेत्यवधारणविरोधात् । इदं खल्वस्य मुख्यतो ब्रह्मत्वमाचष्टे । अन्यत्र ब्रह्मशब्दवृत्तिमात्रस्य प्रामाणिकत्वेन निषेधानुपपत्तेरिति । युक्त्यन्तरमाह यत इति ।

**अनुव्याख्यानम्**

***यतः प्रसूतेति ततः सृष्टिमाह ......***

‘यतः प्रसूता जगतः प्रसूती’ति श्रुतिस्ततो य एनमित्युक्तान्मूलप्रकृतेः सृष्टिमाह । न च मूलप्रकृतेः कारणत्वं परमपुरुषादन्यस्य सम्भवति । अतोऽप्ययं भगवानिति । एतेन मोक्षादिकर्तृत्वस्य श्रुतत्वत इत्युक्तमपि विवृतं वेदितव्यम् ।

### ***वाक्यार्थचन्द्रिका***

किमनेन प्रमाणान्तरमुक्तं भवतीत्यत आह एतदुक्तं भवतीति । विरोधादित्युक्तमेव विरोधं स्फोरयति इदं खल्विति । नन्वनेन ब्रह्मशब्दस्यान्यत्र वृत्तिनिषेधेन ब्रह्मणि वृत्तिमात्रसिद्धावपि न मुख्यत्वस्य लाभ इति नास्य मुख्यतो ब्रह्मत्वाभिधायकत्वमित्यत आह अन्यत्रेति ॥ प्रामाणिकत्वेनेति । बृहजातिजीवेत्याद्यभिधानादिसिद्धत्वेनेत्यर्थः । अन्यथा तत्प्रमाणबाधादिति भावः ॥ परमपुरुषादन्यस्येति । ब्रह्मरुद्रादिसमूहस्य लक्ष्म्यधीनत्वेन तस्य लक्ष्मीकारणताया अन्योन्याश्रयग्रस्तत्वादित्यर्थः ॥ एतेनेति । मोक्षदत्वे श्रुत्युदाहरणेनेत्यर्थः ।

### ***परिमल ***

प्रकारान्तरेणेति । स्वातन्त्र्येण वेदतात्पर्यविषयत्वादिरूपप्राक्तनव्याख्यानात्प्रकारान्तरेणेत्यर्थः । तं प्रकारं व्यनक्ति अनेन श्रुतीनामिति । ‘यमवैष’ इत्यादिमोक्षदत्वप्रतिपादकश्रुतीनामित्यर्थः ॥ मीमांसार्थमिति । समुद्रगत्वलिङ्गाद्युक्तया विष्णुपरत्वावधारणार्थमित्यर्थः । अवयन्ति जानन्तीत्यर्थः ।

### ***यादुपत्यं***

ननु तदेवेत्यनेन ब्रह्मशब्दस्यान्यत्र प्रवृत्तिनिषेधेन ब्रह्मणि प्रवृत्तिमात्रमुच्यते न पुनः परममुख्यत्वमित्यत आह अन्यत्र ब्रह्मशब्दस्येति ।

### ***श्रीनिवासतीर्थीया***

इत्युक्त इति वर्तत इति । इत्युक्तः समुद्रगत्वेनोक्तो यः स इत्यर्थः ॥ एतमित्युक्त इति । एनमित्युक्ते वस्तुनीत्यर्थः । नन्विदमन्यस्य ब्रह्मशब्दवाच्यतानिषेधपरमेव किं न स्यादित्यत आह अन्यत्रेति ॥ एतेनेति । भगवतो मोक्षजनकज्ञानविषयत्वस्य य एनमित्याद्युदाहृताभिः श्रुतिभिः समर्थनेनेत्यर्थः ।

### ***वाक्यार्थरत्नमाला***

श्रुत्येत्यस्यानुवृत्या व्याख्याति ॥ तमेवेति च श्रुत्येति ॥ अनेनोपात्तेति । तमेवेति च श्रुत्येत्यनुव्याख्यानेन तमेवं विदित्वेत्येतच्छतिरुपात्तेत्यर्थः । नन्वेतत्कथम् । तमेवैकं जानथेत्यस्योपात्तव्यत्वात् । तत्रामृतस्यैष सेतुरिति मुक्तिहेतुतया एवेति अन्यावाचो विमुञ्चथेति चादरस्य च प्रतीतेस् तथा सन्यायरत्नावल्यामपि तमेवं विद्वानमृत इह भवतीत्यस्योदाहरणमपि कथम् । तमेवेति चेत्यनुव्याख्यानोक्तया तमेवेति च श्रुत्येति स्वोक्तयाच विरुद्धत्वादिति चेत्सत्यम् । विचार्यमेतन्मान्यान्प्रति ॥ याज्ञवल्क्योपनिषदि तमेवं विदित्वेति पाठात्तदनुवादत्वाच्च भाष्यस्य मूलेऽपि तमेवेत्येव पाठः । विद्यैवेत्यधिकरणभाष्यतट्टीकयोस्तमेवेत्येव तालवालीपुस्तके पाठः । तत्सूत्रीयतमेवमिति वादिनीत्यत्रतु पुरुषसूक्तप्रकरणादेवंशब्देनादरोक्तिर्युक्ता ॥ अनुमानचिन्तामणावपि तमेवेत्येव च पाठः । अत एव सन्यायरत्नावल्यां तमेवं विद्वानमृत इति वाक्योपादानोक्तावपीह मूले तत्परित्यागः । तत्र तु समानार्थत्वाभिप्रायेण तदुदाहरणम् । तथा वैशेषिकसूत्रोपस्कारे धर्मविप्रसूतादिति चतुर्थसूत्रे तमेव विदित्वेत्येवकारोपेतश्रुतिपाठोऽप्यस्तीत्यादि ज्ञेयम् । इति च श्रुत्येत्यनयोरावृत्याश्रयणेन योजनाभिप्रायेण पूर्वेणेत्युक्तम् । ननु यमेवैष इत्यादिश्रुत्योरिव य एनमित्यस्या अपि एकेनैव सङ्ग्रहणोक्तिपरित्यागेन किमिति वाक्यभेदेनोपादानमित्यत आह ॥ मीमांसार्थमिति । यमेवैष इत्यादिश्रुतिद्वयस्य ब्रह्मपरत्वे निर्णायकलिङ्गाद्यनुक्तवा वेदवादिभिरित्यनेनैव तत्सूचनमात्रम् । अत्र तु तत्परतायां समुद्रशायित्वरूपं लिङ्गं चोच्यते । तथा ब्रह्मशब्दादिकं च । एवं च न्यायसञ्चारकरणरूपमीमांसार्थं पृथग्ग्रहणमित्यर्थ इति । न मुख्यत्वलाभ इति ॥ अन्यत्रापि वृत्तिसद्भाव एवावधिलाभेन भगवति मुख्यत्वलाभादिति भावः॥ बृहजातिजीवेत्याद्यभिधानादीति । पूर्वादिपदेन कमलासनशब्दराशिष्विति संपूर्णधातुव्याख्यानपरिग्रहः । उत्तरेणतु ब्रह्माणि जीवा इत्यादि वाक्यान्तरपरिग्रहः । अभिधानं नाम धातुव्याख्यानम् । चन्द्रिकायामपि इत्यभिधानादित्युक्तयनुसारेणाभिधानपदम् । यद्यपि बृहेति प्रकृतिमात्रस्य जीवपरताया अनेन प्राप्तावपि प्रत्ययान्तस्य न तत्परता प्राप्नोतीत्यसङ्गतमेतभिधानकीर्तनमित्याभाति । तथा स्वार्थिक एवात्र मनिन्प्रत्यय इत्यतोऽत्र केवलप्रकृत्यर्थस्यापि प्रत्ययान्तपदवाच्यत्वमनिवार्यमित्यादिकं जन्माधिकरणीयचन्द्रिकाटीकायां टीकाकारोक्तरीत्या ज्ञेयम् । मूले मूलप्रकृतेः सृष्टिमिति । अत्र प्रकृतेरिति कर्मणि षष्टी ।

