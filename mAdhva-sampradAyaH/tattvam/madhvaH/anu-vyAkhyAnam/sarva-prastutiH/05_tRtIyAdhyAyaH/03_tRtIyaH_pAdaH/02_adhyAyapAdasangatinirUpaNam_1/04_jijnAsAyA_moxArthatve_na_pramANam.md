+++
title = "०४ जिज्ञासाया मोक्षार्थत्वे न प्रमाणम्"

+++


## अत इत्युदितेऽप्यस्य विशेषानुक्तितः पुनः

**जिज्ञासाया मोक्षार्थत्वे न प्रमाणम्**

**अत इत्युदितेऽप्यस्य विशेषानुक्तितः पुनः**

### ***सुधा***

प्रथमसूत्रेऽतःशब्देन जिज्ञासाया मोक्षार्थत्वात्कथं पुनराशङ्केत्यत आह अत इति ।

## **अनुव्याख्यानम्**

***अत इत्युदितेऽप्यस्य विशेषानुक्तितः पुनः ॥***

अतःशब्देन जिज्ञासाया मोक्षार्थत्वे उदितेऽप्यस्य मोक्षार्थत्वस्य विशेषानुक्तितो हेतोः पुनः संशय इति पूर्वेण सम्बन्धः । एवं तर्हि जन्मादिसूत्रेणापि नैषा शङ्का निवर्तते । तत्रापि (हि) मोक्षः समासार्थतया व्याख्यातव्य एव । न तु विशेषेणोक्त इति चेन्न । प्रामणविशेषानुक्तित इति व्याख्यानात् । एतदुक्तं भवति । मोक्षप्रयोजनत्वाद्ब्रह्मजिज्ञासाकर्तव्येत्यतःशब्देनोदितेऽपि पुनराशङ्का भवत्येव । तत्र प्रमाणस्यानुक्तत्वादिति ।

### ***वाक्यार्थचन्द्रिका***

समासार्थतयेति । जन्य आदिर्यस्येत्यन्यपदार्थतयेत्यर्थः ।

### ***परिमल ***

प्रमाणविशेषानुक्तित इति व्याख्यानादिति । विशेषानुक्तित इत्यस्येति योज्यम् ।

### ***यादुपत्यं***

समासार्थतयेति । जन्मादीति बहुव्रीहिसमासार्थतयेत्यर्थः ।

### ***श्रीनिवासतीर्थीया***

मोक्षार्थत्वस्य मोक्षरूपप्रयोजनस्य ।

