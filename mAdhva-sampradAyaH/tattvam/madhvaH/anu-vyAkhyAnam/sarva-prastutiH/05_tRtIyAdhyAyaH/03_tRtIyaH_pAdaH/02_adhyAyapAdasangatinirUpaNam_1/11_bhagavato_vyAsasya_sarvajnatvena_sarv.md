+++
title = "११ भगवतो व्यासस्य सर्वज्ञत्वेन सर्ववेदसमन्वयज्ञानित्वम्"

+++


## इत्याशङ्काऽपनोदार्थं स आह करुणाकरः

**भगवतो व्यासस्य सर्वज्ञत्वेन सर्ववेदसमन्वयज्ञानित्वम्**

**इत्याशङ्काऽपनोदार्थं स आह करुणाकरः**

### ***सुधा***

एतत्परिहारार्थत्वेन सूत्रमवतारयति इत्याशङ्केति ।

## **अनुव्याख्यानम्**

***इत्याशङ्काऽपनोदार्थं स आह करुणाकरः ।***

आह गतिसामान्यादिति सूत्रमति शेषः ॥ नन्वस्य सूत्रस्य कोऽर्थः । सर्वाभिः शाखाभिरुत्पाद्याया ब्रह्मावगतेरेकरूपत्वात्सर्वा अपि शाखाः परमपुरुषमेकमेव जगज्जन्मादिकारणत्वेनावगमयन्तीति न क्वचिद(प्य)न्यथाप्रतिपादनं शङ्कनीयमिति चेत् । नन्वेतदेव वेदानामनन्तत्वेन ज्ञातुमशक्यत्वादुपक्रमादिभिस्तन्निर्णयो दूरे निरस्त इत्याक्षिप्तम् । पुनस्तदेवोच्यत इति किमनेन कृतं स्यादित्यतः सूत्रकृतोऽभिसन्धिमाह अशक्येति ।

**अनुव्याख्यानम्**

***अशक्योत्तारणत्वेऽपि ह्यागमापारवारिधेः ।***

***निर्णीयते मयैवायं रोमकूपलयोदिना ।***

मदन्यैरिति शेषः । हिशब्देन परोपन्यस्तं प्रमाणमभ्युपैति । उत्तारणं पारगमनम् । उपक्रमादिभिर्निर्णयनमिति यावत् । उदमुदकमस्यास्तीत्युदी । भूमविवक्षायामिनिः । समुद्र इत्यर्थः । रोमकूपे लयोदी यस्यासौ तथोक्तः । प्रलयसमुद्रसमानोऽपि वेदो मदीयज्ञानेऽन्तर्भवतीति भावः । एतदेव विवृणोति यद्यपीति ।

**अनुव्याख्यानम्**

***यद्यप्यवेदार्थो दुर्गमोऽखिलमानवैः ।***

***मज्ज्ञानाव्याकृताकाशे प्राप्नोति परमाणुताम् ।***

अव्याकृताकाशे परमाणुरिव मज्ज्ञानेऽन्तर्भवति । भूताकाशस्य परिमितत्वादव्याकृतग्रहणम् । विवरणाभावे पूर्वश्लोकोक्तं किञ्चिद्व्याहतं किञ्चिच्चासङ्गतं प्रतीयेत ॥ अभिप्रायमुपसंहरति इतीति ।

**अनुव्याख्यानम्**

***इति प्रकाशयन्विश्वपतिराह प्रमेयताम् ।***

***निखिलस्यापि वेदस्य गतिसामान्यमञ्जसा ।***

उक्तप्रकारेण निखिलस्यापि वेदस्य स्वेनाञ्जसा प्रमेयतां प्रकाशयन्सूचयन्गतिसामान्यमाह न तु निरभिसन्धिर्येनोक्तदोषः स्यात् । विश्वपतिरिति सर्ववेदवित्त्वे प्रमाणम् । न हि पालनीयमविद्वान्पालको भवति । विश्वान्तर्गताश्च सर्वे वेदा इति । एतदुक्तं भवति सूत्रकारेण । सर्ववेदज्ञानासम्भवेन सर्ववेदसमन्वयाज्ञानं किं मानवादीनामुच्यते उत सूत्रकर्तुर्मम । आद्येऽपि किं वितोऽथ सामान्यतोऽपि । आद्योऽभ्युपगम्यत एव । द्वितीये तु वक्ष्यामः । न तृतीयः । मम सर्वज्ञत्वेनासिद्ध्यादिप्राप्तेरिति ।

### ***वाक्यार्थचन्द्रिका***

व्याघातमाशङ्क्य परिहरति मदन्यैरिति इति ॥ परोपन्यस्तमिति । अनन्ता वै वेदा इति श्रुतिरूपमित्यर्थः । नन्वत इनिठनावित्युदकवाचिनोऽदन्तादुदशब्दान्मत्वर्थे इनिप्रत्यये सति निष्पन्नेनोदिन्शब्देन दण्डीत्यादिनेव मत्वर्थसम्बन्धमात्रप्रतिपादनेनोदकसम्बद्धवस्तुमात्रलाभात्तस्य च समुद्रं विहायान्यस्यापि सम्भवात्कथमनेन समुद्रलाभ इत्यतो नायं दण्डीत्यादिवत्सम्बन्धमात्रार्थके निप्रत्ययः किन्तु भूमनिन्दाप्रशंसासु नित्ययोगेऽतिशयने । संसर्गेऽस्तिविवक्षायां भवन्ति मतुबादय(वार्तिक) इत्यस्तिविवक्षायां भूमादिष्वर्थेषु मतुबादिविधानादस्तिविवक्षायां भूमि्न मतुबन्तेन गोमच्छब्देन बहुगोस्वामित्वस्येवास्तिविवक्षायां भूमार्थे इनिप्रत्ययान्तेनोदिन्शब्देन बहूदकसम्बन्धलाभात्तस्य च समुद्रं विहायान्यत्रायोगाद्युक्तोऽनेन समुद्रलाभ इत्याशयेनाह ॥ भूमविवक्षायामिति ॥ रोमकूपे लयोदी यस्यासाविति । यद्यपि समानाधिकरणानामेव बहुव्रीहिरिष्टो न व्यधिकरणानां तथाऽपि पञ्च भुक्तवन्तोऽस्येति क्वचित्सामानाधिकरण्येऽपि तददर्शनात्कण्ठे काल इति क्वचिद्वैयधिकरण्येऽपि क्वचिद्दर्शनादभिधानानभिधानयोरेव समासभावाभावप्रयोजकत्वेन सामानाधिकरण्यवैयधिकरण्ययोस्तदप्रयोजकत्वाद्युक्तो वैयधिकरण्येऽप्यत्र समास इति भावः । असङ्गतिपरिहाराय तात्पर्यमाह प्रलयेऽपीति ॥ किञ्चिद्व्याहतमिति । आगमापारवारिधेरशक्योत्तरणत्वेऽपीत्युक्तम् । अनिर्णेयत्वं निर्णयत्वं च परस्परव्याहतम् । अखिलमानवैर्दुर्गम इति विवरणे तु न व्याहतिः । अत एव पूर्वं मदन्यैरिति शेषः पूरितः । वेदानामानन्त्यात्तन्निर्णयोऽनुपपन्न इत्याक्षिप्तेऽन्यैर्निर्णेतुमशक्यत्वेऽपि मयैव निर्णीयत इत्येतावदेवोत्तरं वक्तव्यम् । रोमकूपलयोदित्वकथनं त्वसङ्गतम् । उक्ताक्षेपपरिहारानुपयोगात् । मज्ज्ञानाव्याकृताकाशे प्राप्नोति परमाणुतामित्यनेन प्रलयसमुद्रसमानोऽपि वेदोऽपरिच्छिन्ने मज्ज्ञाने परमाणुरिवाव्याकृताकाशेऽन्तर्भवतीति तद्भावकथनेन विवरणे तु तस्योक्तपरिहारोपपादकतया सङ्गतिरुक्ता भवतीति ध्येयम् ॥ उक्तदोष इति ॥ पुनस्तदेवोच्यत इति । किमनेन कृतं स्यादित्युक्तदोष इत्यर्थः । अशक्येत्यादिभाष्येण कः सूत्रकृतोऽभिसन्धिरुक्तो भवतीत्यतस्तमाह इदमुक्तं भवति सूत्रकारेणेत्यादिना । वित इत्यादौ सर्ववेदसमन्वयाज्ञानमिति सम्बन्धः ॥ वक्ष्याम इति ‘अन्योऽप्यल्पमतिः शाखा चतुष्पञ्चगतं वसु’इत्यादिना मानवादीनां सर्ववेदसमन्वयज्ञानमनुमानतो भविष्यतीति वक्ष्याम इत्यर्थः ॥ असिद्ध्यादीति । सूत्रकारो न सर्ववेदसमन्वयज्ञानवान्सर्ववेदाज्ञत्वादिति विवक्षितानुमाने सर्ववेदज्ञत्वहेतोरसिद्धिः । सर्वज्ञे तस्मिन्सर्ववेदसमन्वयाज्ञानस्य बाधितत्वाद्बाधश्च स्यादित्यर्थः ।

### ***परिमल ***

परोपन्यस्तमिति । पूर्वपक्षिणा पूर्वत्रोपन्यस्तमनुमानरूपप्रमाणमित्यर्थः । उदकवत्त्वमात्रेण समुद्रार्थत्वालाभादाह भूमविवक्षायामिति । भूमनिन्दाप्रशंसासु भवन्ति मतुबादय इति वचनात् । बाहुल्यार्थे अत इनिठनाविति इतिप्रत्यय इत्यर्थः । लयोदः लयसमुद्रः ॥ किञ्चिद्व्याहतमिति । अशक्योत्तारणत्वेऽपीति निर्णीयत इति अशक्यत्वनिर्णेयत्वयोर्वेचनं व्याहतम् । रोमकूपलयोदिनेतिवचनमसङ्गतं वेदानामानन्त्येनाशक्यनिर्णयत्वमिति कृतचोद्यानिरासकत्वात् । पूर्वोत्तरार्धाभ्यां तदभिप्रायवर्णने तु मानवैरिति व्याहतेर् मज्ज्ञानेत्यादिना चासङ्गतेर्निरासः कृतो भवतीत्येतद् उक्तमित्यादिनाऽग्रे विवरिष्यत इति भावः ॥ उक्तदोष इति । एतदेव वेदानामित्यादिना किमनेन कृतं स्यादित्यन्तेन प्रागुक्तदोष इत्यर्थः ॥ वक्ष्याम इति । अन्योऽप्यल्पमतिः शाखाचतुष्पञ्चगतमित्यादाविति भावः ॥ असिध्यादिप्राप्तेरिति । विमताः पुरुषा इति प्रागुक्तानुमानत्रये सूत्रकारपक्षीकाराभिप्राये हेतूनां स्वरूपासिद्धिर् बाधश्च प्राप्नोतीत्यर्थः ।

### ***यादुपत्यं***

ननु बहुव्रीहिबलादेवोक्तलाभे इन्प्रत्ययो व्यर्थः । यथाऽऽहुः । न बहुव्रीहिनिर्वाह्ये भवन्ति मतुबादय इति । तत्राह भूमविवक्षायामिति । बाहुल्यविवक्षायामित्यर्थः । ‘भूमनिन्दाप्रशंसासु भवन्ति मतुबादय’ इति वचनादिति भावः ॥ किञ्चिद्व्याहतमित्यादि । आगमापारवारिधेरशक्योत्तारणत्वेऽपीत्यनेनोक्तमनिर्णेयत्वं निर्णीयत इत्यनेनोक्तं निर्णेयत्वं च परस्परव्याहतम् । अखिलमानवैर्दुर्गम इति विवरणे तु न व्याहतिः । अत एव पूर्वं मदन्यैरिति शेषः पूरित इत्यवधेयम् । वेदानामानन्त्यात्तन्निर्णयोऽनुपपन्न इत्याक्षिप्तेऽन्यैर्निर्णेतुमशक्यत्वेऽपि मयैव निर्णीयते वेद इत्येतावदेवोत्तरं वक्तव्यम् । रोमकूपलयोदकत्वकथनं तु न सङ्गतम् । उक्ताक्षेपपरिहारानुपयोगात् । मज्ज्ञानाव्याकृताकाशे प्राप्नोति परमाणुतामित्यनेन प्रलयसमुद्रसमानोऽपि वेदोऽपरिच्छिन्ने मज्ज्ञाने परमाणुरिवान्तर्भवतीति तद्भावप्रदर्शनेन विवरणे तु तस्योक्तपरिहारोपपादकतया सङ्गतिरुक्ता भवतीति ध्येयम् ॥ उक्तदोष इति । पुनस्तदेवोच्यत इति किमनेन कृतं स्यादित्युक्तदोष इत्यर्थः ॥ वित इत्यादि । समन्वयाज्ञानमिति वर्तते । वक्ष्याम इति । ‘अन्योऽप्यल्पमतिः शाखाचतुःपञ्चगतं वस्त्वि’त्यादिना मानवादीनां सामान्यतः सर्ववेदसमन्वयज्ञानमनुमानतो भवतीति वक्ष्याम इत्यर्थः ॥ असिद्ध्यादीति । सूत्रकारो न सर्ववेदसमन्वयज्ञानवान्सर्ववेदाज्ञत्वादिति विवक्षितानुमानेऽसिद्धिबाधयोः प्राप्तेरित्यर्थः ।

### ***श्रीनिवासतीर्थीया***

न तृतीय इति । आद्यपक्षस्य द्वेधा विकल्पितत्वात्तृतीयत्वमस्येति ज्ञातव्यम् ।

### ***वाक्यार्थरत्नमाला***

भवन्ति मतुबादाय इतीति । इति वार्त्तिकेणेत्यर्थः । अस्तिविवक्षयां ये मतुबादयो विधीयन्ते ते भूमादिषु भवन्तीति मञ्जर्युक्तं वार्त्तिकार्थं मनसि कृत्वाऽऽह ॥ अस्तिविवक्षायामिति ॥ अत्र यदार्थमात्रमपि सत्तां न व्यभिचरतीति सत्ता विवक्षा न संभवति तथाप्यस्ति इत्युपपादानसामर्थ्यादत्र भूतभविष्यत्सत्वव्यावृत्तं सांप्रतिकं सत्वमेवोच्यते । तद्विवक्षात्वावश्यक्येव । अन्यथा गावोऽस्य सन्तीति वर्तमानसत्वे गोमानिति प्रयोगवद्गावोऽस्यासन् गावोऽस्य भवितार इत्यर्थेऽस्मिन्नर्थेऽपि गोमानिति प्रयोगः स्यात् । उक्तं च मञ्जर्याम् । यासां प्रति सत्ता मुख्या वर्तमानलक्षणा बाह्या तस्यां यथा स्यात् । भूतभविष्यतोर्या सत्ताऽतीतानागतवस्तुपरामर्शिनी या बुध्योत्प्रेक्षितोपचरितरूपा तस्यां माभूदित्यादि । गोमानासीद्गोमान् भविष्यतीत्यादावपि न गवां सत्ता कथ्यते । किंतु गोमत एवेत्यादिकं मञ्जर्यां स्पष्टम् । ततश्च वर्तमानसत्ताविवक्षायामित्यर्थः । अयं च पक्षोऽस्तिविवक्षायाम् इत्येतद्भूमादिष्वेव विकं न तु भूमादिवत्स्वतन्त्रो मतुब्विषय इति मुख्यमतानुसारेण । अस्तिमानिति प्रयोगमनुसृत्यास्तिविवक्षायां मतुबादय इति स्वतन्त्रविधानपक्षे त्वस्तिशब्दो विभक्तिप्रतिरूपको निपातः । कर्तृविशिष्टं सत्तावाची नैषोऽस्तेर्लडित्यादिमञ्जर्याद्युक्तपक्षान्तरं त्वमुख्यमेवेति न तदनुसारोऽपेक्षितः ॥ भानमस्तित्वमपि चैवासंमतादित्येतदनुव्याख्याव्याख्यावसरे तूक्तपक्षान्तरस्यास्तित्वमस्तितेत्यादिप्रयोगोपपादकतया टीकाकृता भाष्याद्यनुसारेणानुसरणं कृतमिति न दोष इति ज्ञेयम् । बहुगोस्वामित्वस्येवेति । यस्य यावदुचितं तस्य तावदेव स्वशब्देनाभिहितमिति तत्स्वामित्वमेव मतुपा प्रोच्यते । तेन देवदत्तस्य त्रिचतुरादिसंख्याकगोभिरेव बह्व्यो गाव इति व्यवहारः । देशाधिपस्य सहस्रादिसङ्ख्येताभिर्गोभिरित्यादि द्रष्टव्यम् । बहूदकसम्बन्धेति ॥ सङ्कोचे कारणाभावेनेतरजलाशयव्यावृत्तोदकबाहुल्यस्यैव प्रतीतिसम्भवादिति भावः । अव्यधिकरणानामिति ॥ अन्यथापञ्चभिर्भुक्तमस्योदनस्येति पञ्चभुक्तोदन इति समासप्रसङ्गादिति भावः । एतद्विस्तरस्तु प्रथमाध्याये प्रथमपादान्तेऽत्यर्थविस्तरमित्येतदुपपादनावसरे टीकायां द्रष्टव्यम् । अधिकं सर्वभारतार्थस्य सङ्ग्रहो यस्यामिति गीताभाष्यटीकोक्तबहुव्रीहिव्युत्पादयता टीकाकृता विस्तृतं तत्रैव प्रतिपत्तव्यम् । तदुपपादनं चास्मदुक्तरीत्या तत्रैवावधेयम् । समानाधिकरण्यमप्रयोजकमित्याह ॥ पञ्चभुक्तवन्त इति । तददर्शनादिति ॥ पञ्चभुक्तवानित्येवंरूपसमासस्यादर्शनादित्यर्थः । वैयधिकरण्यस्य समासाभावं प्रत्यप्रयोजकत्वमित्याह ॥ कण्ठे काल इति ॥ अत्र कण्ठे कालो यस्येत्येव विगृह्य बहुव्रीहिः कार्यः । गम्यमानस्थितिद्वारकं च पूर्वोत्तरपदयोः सामर्थ्यम् । यथा दध्योदनादावुपसेकादिद्वारकम् । ननु कण्ठे स्थितः कालो यस्येति । तथा सति हि कण्ठेस्थित इति सप्तमीति योगविभागात्समासे उरसि लोमेत्यादाविवामूर्धमस्तकादिति सूत्रेण सप्तम्या लोपे च निष्पन्नकण्ठेस्थितकालपदेन समानाधिकरणतया समानाधिकरणबहुव्रीहौ सम्भवति सति सप्तम्युपमानपूर्वपदस्योत्तरपदलोपश्चेति वक्तव्यस्योक्तविधिविग्रहाश्रयणस्थले समाससिध्यर्थकतया प्रवर्तनीयस्य प्रवृत्यनुपपत्तिप्रसङ्गात् । शिष्टमुपपादनं काशिकाद्युक्तविग्रहाश्रयणेन सप्तम्युपमानपूर्वस्येत्यादिनोत्तरपदलोपविधानानर्थक्यं च गीताभाष्यटीकाव्याख्यानप्रपञ्चेऽस्माभिर्निरूपितं तत एव प्रतिपत्तव्यम् । अभिधानानभिधानयोरेवेति । अभिधानलक्षणाः कृत्तद्धितसमासा इति मञ्जर्यादावुक्तेस्तस्याश्च विग्रहवाक्यात्प्रतीयमानस्यार्थस्य कृत्तद्धितसमासैरभिधानं तत्कृत्तद्धितादिकमङ्गीकार्यं तदभिधानं यदत्र कृदादिभिर्नास्ति तत्र नाङ्गीकार्यमित्यर्थकत्वादिति भावः ।

