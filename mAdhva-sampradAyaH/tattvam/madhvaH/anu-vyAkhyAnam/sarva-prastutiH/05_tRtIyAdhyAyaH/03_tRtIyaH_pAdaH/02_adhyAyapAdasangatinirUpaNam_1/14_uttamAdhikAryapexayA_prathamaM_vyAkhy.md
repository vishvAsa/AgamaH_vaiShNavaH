+++
title = "१४ उत्तमाधिकार्यपेक्षया प्रथमं व्याख्यानम्, तदन्यापेक्षया द्वितीयं व्याख्यानम्"

+++


## इति मुख्यतयाऽगतिसामान्यवित्प्रभुः

**उत्तमाधिकार्यपेक्षया प्रथमं व्याख्यानम्, तदन्यापेक्षया द्वितीयं व्याख्यानम्**

**इति मुख्यतयाऽगतिसामान्यवित्प्रभुः**

### ***सुधा***

इदमेवास्तु सूत्रव्याख्यानं श्रोतृप्रत्यायनाङ्गत्वात् । न पूर्वम् । शङ्कानिरासाहेतुत्वात् । न हि सूत्रकारः सर्वज्ञत्वात् सर्ववेदगतगतिसामान्यं वेत्तीत्येतावताऽन्येषां शङ्का निवर्तत इत्यत आह इति मुख्यतयेति ।

## **अनुव्याख्यानम्**

***इति मुख्यतयाऽगतिसामान्यवित्प्रभुः ॥***

***प्रतिजज्ञे दृढं यस्माद्देवानामपि पूर्यते ॥***

इति प्रतिजज्ञ इति सम्बन्धः । मुख्यतयेत्यनुमानादिना विनाऽवेदगतिसामान्यवित् । देवानामित्युत्तमाधिकारिणाम् । अपिः पदार्थे । शङ्केत्यर्थः । मधुनोऽपि स्यादिति यथा ॥ पूर्यते निवार्यते । ये सूत्रकारस्य परमाप्तत्वं जानन्त्युत्तमाधिकारिणस्तेषां तदीयप्रतिज्ञामात्रेण शङ्का निवर्तत एवेति तान्प्रति पूर्वव्याख्यानम् । अन्यान्प्रति तु द्वितीयम् । तथा भाष्योक्तं गतिसामान्यश्रुतेरिति तृतीयं चेति भावः ।

### ***वाक्यार्थचन्द्रिका***

न केवलमन्येषां किन्तु देवानामपीत्यपिशब्दस्य समुच्चयार्थत्वभ्रान्तिं निवारयति अपिः पदार्थ इति । अप्रयुज्यमानस्य पदान्तरस्यार्थ इत्यर्थः । अपिः पदार्थसम्भावनेत्यादिस्मरणादिति भावः । तमेव दर्शयति शङ्केत्यर्थ इति । नन्वेवं कर्मप्रवचनीयापिशब्दयोगाद्देवानिति द्वितीयया भवितव्यम् । कर्मप्रवचनीययुक्ते द्वितीयेति स्मरणात् । तत्कथं देवानामिति षष्ठीत्यतस्तथा सति मधुनोऽपि स्यादित्यादावपिपदार्थे कर्मप्रवचनीयापिशब्दयोगान्मधुशब्दे द्वितीयाप्रसक्त्या मधुन इत्यादिषष्ठ्यनुपपत्तिप्रसङ्गात् । यदि च तत्र मधुनोऽपि या मात्रा सैवापिशब्देन प्रयुक्ता न मध्वित्यपिशब्देन मधुनो योगाभावान्न तत्र द्वितीयाप्रसङ्ग इति मन्यसे तर्हीहापि देवानां या शङ्का तस्या एवापिशब्देन युक्तत्वेन देवानां तद्योगाभावान्न देवशब्देऽपि द्वितीयाप्रसङ्ग इति समम् । यदि चैवमपि कर्मप्रवचनीयापिशब्दयोगाच्छङ्काशब्दे द्वितीयाप्रसङ्ग इति मन्यसे हन्त तर्हि मधुनोऽपीत्यादावपि मात्राशब्दात्तत एव द्वितीया स्यादिति समम् । यदि च मात्राशब्दप्रयोगाभावान्न तस्माद्द्वितीया । यदा तु प्रयुज्यते तदा कर्मप्रवचनीयसंज्ञैव नास्ति । अप्रुयज्यमानस्य पदान्तरस्यार्थ एव तस्य कर्मप्रवचनीयसंज्ञाविधानादिति मन्यसे हन्त तर्हीहापि शङ्काशब्दस्याप्रयोगान्न तस्माद्द्वितीया प्रसज्यते । यदा तु प्रयुज्यते शङ्काशब्दस्तदा तस्य कर्मप्रवचनीयसंज्ञैव नास्ति । अप्रयुज्यमानस्य पदान्तरस्यार्थ एव तद्विधानादिति शङ्काशब्देऽपि द्वितीयाप्रसङ्ग इत्यभिप्रेत्यापिशब्दस्याप्रयुज्यमानपदार्थार्थत्वमनुरूपदृष्टान्तकथनेनोपपादयति मधुनोऽपीति । (अत्राप्रयुज्यमानस्य बिन्दुपदस्यार्थे यथाऽपिशब्दात्तेन बिन्दुः स्यादित्यर्थो लभ्यते तथाऽत्राप्यप्रयुज्यमानस्य शङ्कापदस्यार्थे शङ्कारूपेऽपिशब्दस् तेन देवानां शङ्का पूर्यत इत्यर्थो लभ्यत इत्यर्थः) ।

### ***परिमल ***

शङ्कते इदमेवेति । अन्योपीत्यादिनोक्तमित्यर्थः ॥ पूर्वमिति । यद्यपीत्यादिनोक्तमित्यर्थः । इतिपदस्यान्वयमाह इति प्रतिजज्ञ इति सम्बन्ध इति । मयैव निर्णीयत इत्यादिनोक्तार्थस्य परामर्श इति भावः ॥ अनुमानादिनेति । सर्वे वेदा युक्तय इत्यादिश्रुतिरादिपदार्थः । पूर्यत इत्यत्र कर्माकाङ्क्षायामाह अपिः पदार्थ इति । अप्रयुज्यमानस्य पदस्यार्थे वाचकोऽत्रापिशब्द इत्यर्थः । स च क इत्यत आह शङ्केत्यर्थ इति । प्रथमाध्यायान्त्यपादे सूत्रम् अपिः पदार्थसम्भावनान्ववसर्गगर्हासमुच्चयेष्विति । पदार्थे सम्भावने अन्ववसर्गे गर्हायां समुच्चये च वर्तमानो ऽपिशब्दः कर्मप्रवचनीयसंज्ञो भवतीति तस्यार्थमुक्त्वा वृत्तौ पदान्तरस्याप्रयुज्यमानस्यार्थः पदार्थः सर्पिषोऽपि स्यान् मधुनोऽपि स्यादित्युदाहृत्य मात्राबिन्दुस्तोकमित्यस्यार्थेऽपिशब्दो वर्तत इत्युक्तम् । तदाह मधुनोऽपि स्यादिति यथेति । मधुनो मात्रादिस्तत्र यथाऽर्थस् तथात्रापि देवानामपीत्यस्य शङ्केत्यर्थ इति भावः ॥ पूर्वव्याख्यानमिति । गतिसामान्यमाहेति व्याख्यानमित्यर्थः ॥ द्वितीयमिति । गतिसामान्यानुमानादित्येतदित्यर्थः ।

### ***यादुपत्यम्***

अपिः पदार्थ इति । पदान्तरस्याप्रयुज्यमानस्यार्थ इत्यर्थः । अपिः पदार्थसम्भावनेत्यादिस्मरणात् । तमेवाह शङ्केति । अत्र काशिकोदाहृतमुदाहरणं दृष्टान्ततया दर्शयति मधुनोऽपीति । अत्राप्रयुज्यमानस्य बिन्दुपदस्यार्थे यथाऽपिशब्दस्तेन मधुनो बिन्दुः स्यादित्यर्थो लभ्यते । तथाऽत्राप्यप्रयुज्यमानस्य शङ्कापदस्यार्थे शङ्कारूपेऽपिशब्दस् तेन च देवानां शङ्का पूर्यत इत्यर्थो लभ्यत इत्यर्थः ।

### ***श्रीनिवासतीर्थीया***

भाष्योक्तमिति । सर्वे वेदा युक्तयः सुप्रमाणा इति भाष्योक्तमित्यर्थः ॥ उत्सर्गस्येति । प्रधानं प्रथमं वक्तव्यमित्युत्सर्गस्येत्यर्थः ।

### ***वाक्यार्थरत्नमाला***

अपिःपदार्थेति सूत्रीये तत्रापि पदान्तरप्रयोगे सति अपिः प्रयुज्यमानस्तदर्थे कंचिद्विमादत्ते । यथानीलशब्दः । उत्पले नतु तस्मिन्नेवान्यूनानतिरिक्ते वर्तेते । तथा च पर्यायत्वप्रसङ्गेन प्रयोगार्हता न स्यात् । अतः पदान्तरस्याप्रयोग एव तदर्थो वृत्तो भवतीति हरदत्तोक्तिं मनसि निधायाह । अप्रयुज्यमानस्येति । स्मरणादिति । प्रथमे चतुर्थपाणिनिसूत्रादित्यर्थः । शङ्कान्तरनिरासप्रयोजनकत्वाद् दृष्टान्तोपपादनस्य न वैयर्थ्यमित्यभिप्रेत्य शङ्कान्तरप्रदर्शनपूर्वकं निरासञ्च दर्शयन्नेव तत्प्रयोजनकतयोत्तरवाक्यमवतारयति । नन्वेवं कर्मप्रवचनीयेत्यादिना । पदान्तरार्थकापिशब्दस्य कर्मप्रवचनीयसंज्ञाविधायकेनापिः पदार्थेति सूत्रेण कर्मप्रवचनीत्यर्थः । मात्रेति । बिन्दुरित्यर्थः । अध्यायशेषेत्येतदानन्दमयाधिकरणे उपपादितं बोध्यम् ।

