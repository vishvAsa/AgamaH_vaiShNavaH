+++
title = "०६ कर्तृशब्दस्य तृन्नन्तत्वाद् द्वितीयासमासः"

+++


## सृष्टिबन्धनमोक्षादिकर्तृत्वस्य श्रुतत्वतः

**कर्तृशब्दस्य तृन्नन्तत्वाद् द्वितीयासमासः**

**सृष्टिबन्धनमोक्षादिकर्तृत्वस्य श्रुतत्वतः**

### ***सुधा***

ननु मोक्षादिकर्तृत्वस्येत्यादि कथम् । कर्तरि चेति तृजन्तेन षष्ठ्याः समासप्रतिषेधात् । तृन्नयं तच्छीलादौ विहितः । तेन च श्रितादिषु गमिगाम्यादीनामुपसङ्ख्यानमिति द्वितीयायाः समासः ।

### ***वाक्यार्थचन्द्रिका***

मोक्षादिकर्तृत्वस्येत्यादिपदेन मोक्षदातेत्यादेः परिग्रहः ॥ कर्तरि चेतीति । एतच्च जयादित्यमतमभ्युपगम्योक्तम् । तन्मते हि तृजकाभ्यां कर्तरीत्यस्य कर्तरि या षष्ठी सा तृजकाभ्यां न समस्यत इत्यर्थः । अत एव कर्तर्येव तृज्विधानात्कर्तुरभिहितत्वेन तृज्योगे कर्तरि षष्ठी नेत्यपां स्त्रष्टेत्यनुदाहृत्य भवतः शायिकेत्येवोदाहृतम् । कर्तरि चेत्यत्र कर्तरि यौ तृजकौ ताभ्यां कर्मषष्ठ्या न समास इत्यर्थः । अत्रापि कर्तरीत्येतदेकस्यैव विणं तत्रैव सामर्थ्यात् । सम्भवे व्यभिचारे च सत्येव हि विणविशेष्यभावो भवति । न च तृच् कर्तारं व्यभिचरति । तस्य कर्तर्येव विधानात् । अकस्तु व्यभिचरति । भावेऽपि तस्य विधानात् । सम्भवति चात्र कर्तरि चेति प्रतिषेधः । मोक्षादेरिति षष्ठ्याः कर्मणि षष्टीत्वात्कर्तृशब्दस्य तृजन्तत्वात् । वस्तुतस्तु तृजकाभ्यां कर्तरीति तृजन्तेन षष्ठ्याः समासप्रतिषेधादित्येवात्र वक्तुमुचितम् । तथाहि । इह हि कर्तृग्रहणं तृजकयोरेव विणं युक्तम् । साक्षाच्छतत्वात् । तृज्ग्रहणं चेहैवोपयुज्यते । वृत्तिकृदभिमते तूत्तरार्थता तस्य वक्तव्या स्यात् । तृच् प्रयोगे कर्तरि षष्ठ्या अभावात् । कर्तृकर्मणोरित्यनभिहिताधिकारात्तृचा च कर्त्रर्थस्याभिधानात् । कर्तरि चेत्यत्र तु कर्तृग्रहणं षष्ठ्या विणं तस्याश्चाकेनैव समासप्रतिषेधः । तस्यैव तृजकाभ्यामित्यतोऽनुवृत्तेः । न च तृचोऽप्यनुवृत्तिरिति वाच्यम् । तद्योगे षष्ठ्यसम्भवस्यैवोक्तत्वात् । न चैवं कर्तरि चेत्यत्र तृचः सम्बन्धाभावात् । नित्यं क्रीडाजीविकयोरित्यत्राननुवृत्तिः स्यादिति वाच्यम् । अत्रैव तस्योपयोगसम्भवेनेष्टत्वात् । यद्धि यत्रोच्चारितं पदं तत्तत्रानुपयुज्यमानं सदुत्तरार्थं, तर्ह्ययुक्तमेव तथाप्रकारस्तु कुत्रचिदेवागत्या स्वीक्रियते । सम्भवति तु तत्रैवोपयोगेनायं प्रकारो युज्यते । अत एवाह वृत्तिकारः । नित्यं क्रीडाजीविकयोरित्यत्र तृजत्र नास्तीति । सम्मतश्चायं प्रकारो हरदत्तादीनामिति दिक् ।

तृन्नयमिति । एतच्च समाधानं कर्मत्वविवक्षां षष्ठीतत्समासनिषेधयोर्नित्यत्वविवक्षां चाश्रित्य द्रष्टव्यम् । न तु कर्तृशब्दस्य तृजन्तत्वतृनन्तत्वयोः षष्ठीसमासानुपपत्तिभिया । तथा हि । अस्तु तावत्कर्तृशब्दस्तृजन्त एव । न चोक्तरीत्या कर्तरि चेति तृजकाभ्यां कर्तरीति वा षष्ठीसमासनिषेधप्रसङ्गः। ताभ्यां कृल्लक्षणषष्ठीसामासस्यैव निषेधेन कर्मणो विद्यमानस्यापि कर्मत्वस्याविवक्षया त्वविवक्षया या षष्ठी तत्समासस्याप्रतिषेधात् । न हि यावद्वस्तुनि वर्तते तावदवश्यं प्रयोगे विवक्षितव्यमेवेति नियमोऽस्ति । तथा सति वृक्षस्य शाखेत्यादावधिकरणत्वादेर्विद्यमानत्वात्तद्विवक्षाप्रसङ्गेन सप्तमीप्रसक्त्या षष्ठ्यभावप्रसङ्गाद् अत एवाह भाष्यकारः । एवं तर्हि कर्मादीनामविवक्षा इति । अत एव च न कर्मणि चेत्यप्यत्र षष्ठीसमासनिषेधः । सतोऽपि कर्मत्वस्याविवक्षितत्वात् ।

किञ्च निपातानामनेकार्थत्वात्कर्मणि चेत्यत्र चकार इत्यर्थे वर्तते । ततश्च कर्मणि चेत्यनेनोभयप्राप्तौ कर्मणीत्यस्या एव षष्ठ्याः समासनिषेधविधिस्थित्या कृल्लक्षणषष्ठ्याः समासस्थानिषेधेन तत्समाससम्भवात् । यदि च तत्र या काचन कर्मषष्ठी गृह्येत तथा सति कर्तरि चेति वा तृजकाभ्यामिति वा निषेधोऽनर्थक एव स्यात्कर्मणि चेत्यनेनैव तत्सिद्धेः । तस्मात्तृज्योगकर्तृकर्मणोः कृतीति प्राप्तकारकषष्ठ्याः समासासम्भवेऽपि षष्ठ्याः समासो युक्त एव । अत एव कैयटः कथं तर्हि घटानां निर्मातुस्त्रिभुवनविधातुश्च कलह इति षष्ठ्याः समास इति । कर्मत्वस्य विवक्षायामपि न कर्तृकर्मणोः कृतीति प्राप्तकृल्लक्षणषष्ठीसमासानुपपत्तिः । जनिकर्तुः प्रकृतिः । तत्प्रयोजको हेतुश्च । जातिवाचको गुणो गुणिविक इत्यादित्रिमुनिनिर्देशेन कर्तरि चेत्यादिनिषेधस्यानित्यत्वज्ञापनेन क्वचिदप्रवृत्तिसम्भवात् । अत एव भीष्मः कुरूणां भयशोकहन्ता हितकारक इत्यादिप्रयोगा अप्युपपन्नाः । एवं कर्तृशब्दस्य तृन्नन्तत्वेऽपि नानुपपत्तिः । न च तृन्योगे न लोकाव्ययेति षष्ठ्या निषेधात्सैव न तत्समासस्तु दूरनिरस्त इति वाच्यम् । तृन्योगे कारकषष्ठ्या एव निषेधेन तस्याः समासासम्भवेऽपि षष्ठ्यनिषेधेन तस्याः समासे दोषाभावात् । अवश्यं चैतत् । यन्न लोकेति कारकषष्ठ्या एव निषेधो न षष्ठीमात्रस्येति । अन्यथा ब्राह्मणस्य कुर्वन् ओदनस्य पचन् अपां पेरुरसि नरकस्य जिष्णवो गुणैरित्यादिषु षष्ठ्यनुपपत्तिप्रसङ्गात् । कारकषष्ठ्यास्तृनन्तेन समासाश्रयणेऽपि न दोषः । तृजकाभ्यां कर्तरीति तृचः सानुबन्धकस्य निर्देशेन तृन्व्यावर्तेन न लोकेति निषेधस्यानत्यत्वज्ञापनेन प्रकृतेऽप्रवृत्तिसम्मवात् । न ह्यसत्यां षष्ठ्यां समासप्रसङ्गोऽस्ति । अत एवाह न्यासकारः । तृनन्तमेतत् । न लोकाव्ययेति षष्ठीनिषेधस्त्वनित्यस् त्रकाभ्यामिति वक्तव्ये तृचः सानुबन्धकस्य ग्रहणादिति सङ्क्षेपः ।

अत्र तृजन्तत्वपरित्यागेन कर्त्रादिशब्दानां तृनन्तत्वाश्रयणमपि न तृजन्तत्वे षष्ठीसमासप्रतिषेधभिया । कर्तरि चेति तृजन्तेन कर्तृशब्देन प्रतिषिद्धस्यापि याजकादिभिश्चेति प्रतिप्रसवेन तदुपपत्तेः । न च कर्तृशब्दस्यायाजकादित्वान्न प्रतिप्रसव इति वाच्यम् । स्युर्याजकाद्वर्तकर्तृकारकाः प्रयोजकोत्साहभर्तृवर्तकाः । अध्यापकस्नापकगोप्तृपूजका इति गणपाठे कर्तृशब्दस्य याजकादिषु पठितत्वात् । अवश्यं चैतदेवम् । वेदकर्तुरप्रसिद्धेरित्यत्र कर्तृशब्दस्य याजकादित्वमभ्युपेत्य षष्ठीसमासप्रतिषेधनिषेधप्रतिप्रसवस्य स्वयमेव टीकाकृताऽऽश्रितत्वात् । किन्तु प्रयोजनापेक्षया सृष्ट्यादिकारित्वे भगवतोऽपूर्णत्वप्रसङ्गात् । तदनपेक्षया कारित्वे चाप्रेक्षावत्त्वापत्तेर्न तस्य सृष्ट्यादिकर्तृत्वमिति प्रतिकूलतर्कपराहतिपरिहाराय सृष्ट्यादिकर्तृत्वस्य तत्स्वभावत्वान्न प्रयोजनापेक्षेति ज्ञापनाय ताच्छीलिकतृनन्तत्वाश्रयणमिह टीकायां कृतम् । प्रतिप्रसवस्यात्रानुक्तिस्त्वन्यत्रोक्तत्वादनुक्तावपि समानन्यायतया शिष्यैरेव स प्रकार ऊह्यतामिति भावेन वेति सकलमकलङ्कम् ।

द्वितीयाया इति । कर्मणि द्वितीयेति प्राप्तद्वितीयां बाधित्वा प्राप्तायाः कर्तृकर्मणोः कृतीति षष्ठ्या न लोकेति प्रतिषेधे पुनः प्राप्ताया द्वितीयायास्तृनन्तेन कर्तृशब्देन मोक्षादीन्कर्ता मोक्षकर्तेति द्वितीयाश्रितातीत्यनेन सूत्रेण समास इत्यर्थः । तृनन्तेन कर्तृशब्देन षष्ठीसमासस्येव द्वितीयासमासस्याप्रतिषेधादिति भावः । ननु श्रितादिष्वपाठात्कर्तृशब्दस्य न द्वितीयासमासोऽपि सम्भवतीत्यतः श्रितादिषु गम्यादीनामुपसङ्ख्यानाङ्गीकारस्य चाकृतिगणत्वान्नानुपपत्तिरिति भावेनोक्तं श्रितादिष्विति ।

### ***परिमल ***

कर्तरि चेति । कर्त्रर्थकर्तृजकाभ्यां योगे षष्ठी न समस्यत इति समासनिषेधादनयोश्च कर्त्रर्थकर्तृजन्तत्वादिति भावः ॥ समाधिमाह तृन्नयमिति । तृतीयस्य द्वितीयपादे आक्वेस्तच्छीलतद्धर्मतत्साधुकारिष्विति पूर्वसूत्रोक्ततच्छीलादावर्थे तृन्निति तदुपरितनसूत्रेण विहिततृन्प्रत्ययान्ताविमौ शब्दावित्यर्थः । तथात्वे न लोकाव्ययनिष्ठाखलर्थतृनामिति षष्ठ्येव न प्राप्नोति समासस्तु दूरतः । अत आह श्रितादिष्विति । द्वितीयाश्रितातीतपतितगतात्यस्तप्राप्तापन्नैरिति द्वितीयाद्यपादीयसूत्रे द्वितीयान्तं पदं श्रितादिभिस्समस्यत इति द्वितीयातत्पुरुषो विहितः । तत्र वार्तिकं श्रितादिष्विति गमिगम्यादेर् आकृतिगणत्वात् । ग्रामगमीत्यादाविव द्वितीयासमासः । द्वितीया तु कर्मणि द्वितीयेत्यनेनेति भावः । एतेन सृष्टिबन्धनादिकरणस्य स्वभावत्वान्न प्रयोजनापेक्षेति दर्शितम् ।

### ***यादुपत्यम्***

मोक्षादिकर्तृत्वस्येत्यादीत्यत्रादिपदेन मोक्षादिदातेत्यस्य सङ्ग्रहः ॥ कर्तरि चेति । कर्तृर्थकर्तृजकाभ्यां षष्ठ्या न समास इति सूत्रार्थः । उदाहरणं त्वपां स्त्रष्टेत्यादि ॥ तृजन्तेनेति । कर्तृदातृशब्दयोस्तृजन्तत्वादिति भावः । उत्तरमाह तृन्नयमिति । कर्तृशब्दो दातृशब्दश्चेत्यर्थः । ननु तृन्नन्तस्यापि योगे न लोकाव्ययेति षष्ठ्याः प्रतिषेधेनाप्राप्तौ कथं षष्ठीसमास इत्यत आह तेनेति । तृन्नन्तेनेत्यर्थस् तृजन्ते कर्तरि चेति समासप्रतिषेधवत्तृनन्तेन समासप्रतिषेधकं किमपि नास्तीति भावः । गमिगम्यादेराकृतिगणत्वमभिप्रेत्येदमुक्तमित्यवधेयम् । नन्वत्र द्वितीयाप्राप्तिरेव कथमिति चेदुच्यते । कर्मणि द्वितीयेति द्वितीयाप्राप्तौ तां बाधित्वा कर्तृकर्मणो कृतीति षष्ठी प्राप्ता तस्याश्च न लोकेत्यनेन प्रतिषेधे पुनर्द्वितीयाया एव प्राप्तिः । तेन च समासप्रतिषेधकाभावाद् द्वितीयाश्रितेत्यनेन समासोपपत्तिरिति ।

### ***श्रीनिवासतीर्थीया***

सम सप्रतिषेधादिति । तथा च मोक्षादेः कर्ता मोक्षादेर्दातेत्येव षष्ठी श्रूयते न तु मोक्षादिकर्तृत्वस्य मोक्षादिदातेति च षष्ठ्याः समासो न युक्त इत्यर्थः ।

### ***वाक्यार्थरत्नमाला***

मोक्षादिकर्तृत्वस्येत्यादीत्यत्रादिपदेनेति पाठः । मोक्षादिकर्त्तृत्वस्येत्यत्रेति । अत्र वाक्ये आदिपदेनेत्यर्थान्न दोष इत्यप्याहुः । दातेत्यादेरित्यादिपदेन मोक्षदातृत्वमित्यस्य परिग्रहः । ननु कर्तरि चेति सूत्रे तृजकाभ्यामित्यतोऽकमात्रस्यानुवृत्तेरकेन सह कर्तरि या षष्ठी सा न समस्यते इत्येवार्थस्तत्सूत्रस्य । न तु तृजन्तेन समासाभावोऽपि तदर्थस्तत्कथमेतदित्यतो अस्त्यत्र मतद्वयं तच्च वक्ष्यमाणरीत्या स्पष्टम् । तत्र काशिकाकारमतानुसारेणेयमुक्तिरित्याशयेनाह । एतच्चेति । जयादित्यः पूर्वचतुरध्यायकाशिकाकृत् । उत्तरचतुरध्यायकाशिकाकृत्तु वामन इति विवेकः । व्याकरणग्रन्थेऽपि तन्मतानुसारेणैव जनिकर्तुः प्रकृतिस् तत्प्रयोजकोहेतुश्च । कर्मणि चेत्यादिसूत्रीयजनेः कर्ता जनिकर्तेति कर्तृषष्टीसमासः । अयमेव निर्देशो ज्ञापयति कर्तरि चेति प्रतिषेधो नित्य इतीत्यादिरूपेण मञ्जर्यादौ कर्तरि चेत्यस्यैव निषेधकतयाऽनुवादादिति भावः । कर्तरि चेत्यत्र तृचः सम्बन्धं वक्तुं तृजकाभ्यामित्यत्र स्वयं वदन्नेव तावत्तत्सूत्रार्थमाह । तन्मते हीति । अत्र तृजकाभ्यां कर्तरीत्यस्य कर्तरि येति पाठः । एतत्समानस्थलेषु बहुधा तथोक्तेः । अथ कस्माद्विपर्ययो नाश्रीयत इति पदमञ्जरीवाक्यावतारे कुसुमविकासे अस्यार्थ इत्युक्तेश्चेति ध्येयम् । कर्तरीत्येतत् षष्ट्या विणम् । न तृजकयोरित्यत्र ज्ञापकमाह । अत एवेति । अन्यथा यौक्तमत इवात्रापि अपां स्रष्टेति तृच्योगे षष्टीसमासाभावोदाहरणं ब्रूयादिति भावः । कुतस्तृज्योगे समासनिषेधो नावश्यक इत्यत आह । कर्तर्येवेति । कर्तरि कृदिति वचनादिति भावः । कर्तुरिति । तृचेति बुध्या विवेकेन विभक्तिपरिणामे चानुवर्तते । ततश्चानभिहिताधिकारे विहिता षष्ट्येव नेति तत्समासस्यैवाप्रसक्तेस्तन्निषेधो न कार्य इत्याशयः । कर्तरिचेत्यस्यापि उक्तसूत्रीय एवार्थ इति भ्रान्तिनिरासाय कर्तरीत्येतत्तृजकविणतया अत्र सूत्रे अङ्गीकृतमिति युक्तोऽर्थभेद इत्याह । कर्तरि चेत्यत्रेति । तृजकयोः कर्तरि विहितत्वेन तद्योगे कर्तरि षष्ट्या एवाप्रसक्तेरित्याशयेन कर्म षष्ट्येत्युक्तम् । सामर्थ्यादेकस्य विणार्थमिति काशिकाव्याख्यानरूपसम्भवे व्यभिचारे च सतीत्येतत्पदमञ्जरीव्याख्यानरूपकुसुमविकासस्यनुसारेणाह । अत्रापि कर्तरीत्येतदिति । सम्भवव्यभिचारयोः सम्भवसद्भावेऽपि व्यभिचारो नास्तीति भावेन व्यभिचाराभावमुपपादयति । न च तृजित्यादिना । ओतु व्यभिचारसद्भावात्तद्वारणाय कर्तरीति तद् विमित्याह । अकस्त्विति । भावेऽपीति । पर्यायार्हणोत्पत्तिषु ण्वुजित्यादिनेति शेषः । यद्यप्येवं तृचि व्यभिचाराभावस्तथाप्युपपरंजकतया सामान्यत उभयविणोक्तिर्युज्यत इति हृदयम् ।

नन्वस्त्वेवं तद्रीत्या तस्य यथार्थः । तथापि प्रकृते कथं तत्प्रसक्तिरित्यत आह । सम्भवति चेति । कर्मषष्ठीत्वादिति कर्तुरीप्सिततमत्वेन मोक्षादेः कर्मत्वेन कर्तृकर्मणोः कृतीत्यनेन कर्मषष्ठीत्वादिति भावः। तृजन्तत्वादिति । ण्वुल्तृचाविति धातुमात्रात्तृज्विधायकेन तृजिति भावः । यद्यपि तृन्नप्ययं भवितुं युक्त इति न तृजंतत्वनिर्धारणं शक्यं वक्तुम् । तथापि तृन्पक्षे नलोकेति षष्ठीनिषेधरूपबाधकं पर्यालोच्य तृजन्तत्वमङ्गीकुर्वाणं प्रतीयमुक्तरिति ज्ञेयम् । एवं जयादित्यमतानुसारिपक्षत्वं मूलस्योपपाद्येदानीं स्वयं यौक्तमतानुसारिपक्षमाह । वस्तुतस्त्विति । मूलकृता जयादित्यस्यापि सूत्रव्याख्यातृत्वाद्य्वाकरणग्रन्थेऽपि कर्तरिचेत्यादिशङ्कादिदर्शनाच्च तदुक्तिमूलशङ्काया अप्यस्माभिः परिहर्तुं शक्यत्वात्तद्विषये साधुत्वासाधुत्वविचारस्य च वैयर्थ्यादिभावेन तदनुसारेणाशङ्कोत्थापिता । वस्तुतः सूत्रार्थपर्यालोचनायां तृजकाभ्यां कर्तरीत्युक्तरूपेणैव शङ्कोदेतीति भावः । कोऽसौ सौत्रार्थ इत्यतो ऽथ कस्माद्विपर्ययो नाश्रीयते इत्यादि पदमञ्जर्यनुसारेण कर्तरीत्यस्य षष्टीविणत्वं दर्शयति । इहहीति । तथा च कर्त्रर्थकतृजकाभ्यां योगे कर्मषष्टी न समस्यत इत्यर्थ उक्तो भवति ॥ अपां सृष्टा वज्रस्य धारक इत्यादिकमुदाहरणीयमिति भावः । अनेनैव स्वपक्षे साक्षाच्छ्रवणानुकूलता वृत्तिकृन्मते तदननुकूलता चोक्ता भवति । तृचः प्रयोगोऽत्रास्मत्पक्षे इत्युक्तोऽन्यत्र न युक्त इत्यपि वैषम्यमाह । तृज्ग्रहणं चेति ॥ इह पठितेति शेषः । तद्योगे कर्मषष्ठ्याः सद्भावेन तत्समासनिषेधार्थत्वादिति भावः । तत्पक्षेऽप्यत्रैवोपयोगः किन्न स्यादित्यतस्तदसंभवमाह ॥ तृच्प्रयोग इति ॥ कुतस्तदभावोऽपीत्यत आह ॥ कर्तृकर्मणोरित्यत्रेति ॥ प्रकृते कथमभिहितत्वमित्यत आह ॥ तृचाचेति । एवं तृजकाभ्यामिति सूत्रं तृज्योगे कर्त्रर्थकाकयोगेच कर्मषष्टी न समस्यत इति कर्मषष्टीसमासनिषेधकत्वेन व्याख्याय कर्तरि चेत्येतत्कर्तरि या षष्टी साऽकेन न समस्यत इत्येतदर्थकत्वेन व्याख्याति । कर्तरि चेत्यत्र त्विति ॥ अनेनैवेत्यवधारणामुपपादयति ॥ तस्यैवेति । तृचः कुतो नानुवृत्तिरिति शङ्कते ॥ न च तृचोऽपीति । उक्तत्वादिति ॥ तथा च तदप्रसक्तेस्तत्समासप्रतिषेधो न युक्त इति भावः । अननुवृत्तिःस्यादिति ॥ अन्तराले विच्छिन्नस्योत्तरत्र सम्बन्धे प्रमाणाभावादिति भावः । अननुवृत्या किं सर्वथा वैयर्थ्यमापाद्यते उतोत्तरत्राप्युपयोगाभावः । नाद्यस् तृजकाभ्यामित्यत्रैवोपयोगसत्वेन सर्वथा तदभावादित्याशेयेनोक्तक्रमेणैवोपयोगसम्भवेनेति । न द्वितीयः । पूर्वत्रोपयोगमात्रेणाचारितार्थेनोत्तरत्र तदनुपयोगस्यादूषणत्वात् । न हि तत्तत्सूत्रगतानि सर्वपदानि तदन्यत्राप्युपयुज्यन्त इत्याशयेनोक्तमिष्टत्वादिति ॥ किञ्चोत्तरत्रोपयोगं वदता हि पूर्वत्रोपयोगः परित्यज्यते । न चैवं सति तद्विणं युक्तं यत्रोच्चारितं तत्रोपयोगि न भवति यत्र चोपयोगि भवति न तत्रोच्चारितमित्यस्य युक्तिविरुद्धत्वात् । तत्रोपयुक्तानामेवोत्तरत्राप्युपयोगस्यैवोपदेश इत्यादिपदेषु दृष्टेश्चेत्याशयेनाह ॥ यद्धि यत्रेति ॥ अत्र वाक्ये सदित्यतः परं यदीति पदयुक्तपाठः । कुसुमविकासे तथैव सत्वात् । तर्हीति बलाद्यदीत्यपि लभ्यत एवेत्यप्याहुः ॥

ननु कथं तर्हि पूङःक्त्वाच नित्यं क्रीडेत्यादिस्थले विद्यमानत्क्वानित्यमादीनां तत्रानुपयोगे सति नोपधात्थ फान्ताद्वेत्यादावुत्तरस्मिन्नुपयोगिनां युक्तत्वम् । तत्रापि न क्त्वा सेडित्यादिनैव क्त्वाप्रत्ययस्य सेट् । कित्वाभावादेः सिध्या तत्र वैयर्थ्येनैतन्न्यायविषयत्वादित्यत आह ॥ तथा प्रकारस्तु कुत्रचिदिति ॥ पूङःत्क्वाचेत्यादावगत्या गत्यन्तराभावेन वैयर्थ्यप्रसङ्गेन स्वीक्रियत इत्यर्थः । नचैवं प्रकृत इत्याहुः ॥ सम्भवति त्विति । अत्र काशिकासम्मतिमाह ॥ अत एवेति । तृजत्रेति ॥ यद्यपि तृच्क्रीडाजीविकयोर्नास्तीति तद्वचनं तथापि शेष्यनुसारेणायमर्थानुवाद इति ज्ञेयम् । तत्रहि क्रीडाजीविकयोर्वाच्ययोरकेनैव समासनिषेधापवादः । अत एवोद्दालपुष्पभंजिका । दन्तलेखक इत्याद्येवोदाहरणम् । तत्र क्रीडाविस्याद्या संज्ञा । पुष्पाणां भञ्जनं भञ्जिका । संज्ञायां विषये धातोर्ण्वुलित्यर्थकेन संज्ञायामिति सूत्रेण ण्वुलि रूपम् । उद्दालः श्लेष्मा वृक्षविशेषः । तस्य पुष्पाणि भुञ्जते यस्यां क्रीडायां सोद्दालपुष्पभञ्जिकेति तत्वबोधिनी । दन्तलेखक इत्यादिशब्दैस्तु दन्तलेखनादिभिर्येषां जीविका ते प्रोच्यन्ते । ण्वुल्तृचावित्यनेन ण्वुलि दन्तलेखक इत्यादि भवति । तत्रश्च तत्राकस्यैवोदाहरणाद्ज्ञापकात् तृच् नास्तीति लभ्यत एवेति ध्येयम् । हरदत्तादीनामिति । हरदत्तेनापि कर्तरि चेत्यत्रासति तृचः सम्बन्धे नित्यं क्रीडेत्यत्राननुवृत्तिशङ्का स्यादित्याद्यभिधाय तृच्क्रीडाजीविकयोर्नास्तीति काशिकाविरोधं चाशङ्क्य परिहृतम् । एवं तर्हि तथा नाश्रितमित्येवेति ॥ तस्यचायमर्थः । कर्तरीति तृजकयोरेव विणं प्रथमसूत्रे । द्वितीये त्वकस्यैवानुवृत्तिः । कर्तरि षष्ट्या एव च समासप्रतिषेधः ॥ तत्र तृचोऽसम्बन्धेऽपि नानुपपत्तिः । नित्यं क्रीडेत्यत्र तृजभावाभिधानात् । तथाप्ययं पक्षो जयादित्येनानाश्रित इत्येव समाधानम् । तदाश्रयणेतु यथास्थित एवार्थो युज्यत इति । तथैव शेषीकृता चोक्तम् । नवीनेनापि नित्यमिति सूत्रम् एतयोरर्थयोरकेन नित्यषष्टीसमासस्य इत्येव व्याख्यातम् । तेन तत्र तृच् नास्तीति गम्यत इत्याशयः ॥ ननु षष्टे ओ जीविकार्थ इति सूत्रं तस्यायमर्थः । अकप्रत्ययान्ते उत्तरपदे जीविकावद्वाचिनि समासे पूर्वपदमाद्युदात्तं भवतीति । दन्तलेखक इत्याद्युदाहरणम् । दन्तलेखनादिभिर्येषां जीविका ते दन्तलेखकादिशब्दैरुच्यन्ते । ततश्च दन्तलेखक इत्यादौ नित्यं क्रीडाजीविकयोरित्यनेन समासे तस्य जीविकावद्वाचितयाऽकप्रत्ययान्तलेखकपदे चोत्तरभूते परतः पूर्वदंतादिपदम् आद्युदात्तं भवतीति सिध्यति । काशिकायामुक्तार्थकथनानन्तरं चाकस्य प्रत्युदाहरणमुक्तं रमणीयकर्तेति । तेन च जीविकायामेव तृचः प्रत्युदाहरणेन ण्वुल्तृचाविति सामान्यतः प्राप्तोऽपि तृच् क्रीडायां प्रयोगाभावान्नास्ति ॥ जीविकायां तु रमणीयकर्तेति प्रयोगादस्तीति ज्ञायते । उक्तं च हरदत्तेन नित्यमिति सूत्रे माभूत् क्रीडायां तृच् । लक्षणाभावादित्यादि । तत्र लक्षणाभावो नाम प्रयोगाभाव इति तट्टीकाकृतः । ण्वुल्तृचाविति सामान्यलक्षणस्याविशिष्टत्वात् । तथा च नित्यमिति सूत्रे रमणीयकर्तेति तृजप्युदाहर्तव्य इति सिध्यति । जीविकार्थे तृच उदाहरणसम्भवात् । उक्तं चाक इति सूत्रे हरदत्तेन । रमणीयकर्तेद्युदाहृत्यात्रापि नित्यं क्रीडाजीविकयोरित्येव समासः । क्रीडायामेव हि तृजन्तं न सम्भवति । न पुनर्जीविकायामिति तत्रार्थ इति । तथा नित्यमिति सूत्रेऽपि । क्रीडाजीविकयोर्नास्तीति प्रतीकमुपादाय द्वयोर्नास्ति । किंत्वन्यतरत्रैवेत्यर्थ इति ॥ एवमेव शेष्यादावपि । एवं च नित्यमिति सूत्रे तृचोऽनुवृत्तेः सिद्धत्वात्कर्तरि चेति सूत्रे तदननुवृत्तावन्तराले विछिन्नस्योत्तरत्र संबन्धे नियामकाभावेन तत्रानुवृत्तेरावश्यकतया तृजकाभ्यामित्यत्र कर्तरीत्यस्य षष्टीविणत्वमाश्रित्यानभिहिताधिकारविहितषष्टीकर्तृर्थकतृज्योजनाऽस्त्येवेति तृजुत्तरार्थ एव वक्तव्यः । तत्राकस्येव तृचोप्यपां स्रष्टेत्यादेरुदाहरणीयत्वमित्यादिसिद्धेर्नित्यमिति सूत्रे तृजस्त्येवेति चेदत्र ब्रूमः । सत्यमेवं वामनमतम् । तथापि तन्न जयादित्यस्याभिमतम् । तेन स्पष्टं नास्तीत्यभिधानात् । हरदत्तेन वामनाङ्गीकृततृज्वद्भावानुसारेण जयादित्यमतस्य तन्मतेन विरोधाभावार्थमेकविषयतोपपादनाय संकोचो व्याख्यातः । वस्तुतस्तु तृच्सत्वविधिनिषेधावलंबितमतयोर्भेद एवेति स्वीकर्तुमुचितम् । भाष्यवार्तिकादिमतानां विरोधस्थले मतभेदस्यैवोररीकरणात् । यथा हि पाणिनिना विग्रहसमासयोरैक्यार्थमाश्रित्य तुल्यार्थानामेव विकल्पो नातुल्यार्थानामिति द्योतनमुखेन विभाषेति महाविभाषां प्रत्यर्थवाक्यमपि साधु समासोऽपि साधुरिति प्रतिपादितम् । भाष्यकारेण तु समासविग्रहवाक्ययोर्भिन्नार्थत्वमेवाश्रयणीयम् । सुब्लोपतल्लोपसंख्याविचशब्दभावाभावादिभेदकेनार्थभेदात् । समासार्थावबोधकत्वं तु केनचिद्रूपेणैव । तथा च राज्ञः पुरुष इत्यत्रैकत्वलिङ्गसंख्यायुक्तराजपदके वाक्यमेव । अतादृशेतु राजपुरुष इत्यत्र समासत्वमेवेत्येकत्र वाक्यत्वसमासत्वयोः प्रसक्तयभावात्तद्विकल्पार्थं वा वचनमनर्थकमित्याशयेन प्रवृत्तवचनानर्थक्यं च स्वभावसिद्धत्वादित्येतद्वार्तिकमादाय सकलवाक्ग्रहणानां प्रत्याख्यानं कृतम् । नचैषां विरोधः परिहारार्हः । तथा परवल्लिङ्गमिति सूत्रीयभाष्ये लिङ्गमशिष्यं लोकाश्रयत्वाल्लिङ्गस्येति तत्सूत्रं प्रत्याख्यातम् । तेन च सर्वव्याकरणस्थलिङ्गानुशासनादिवैयर्थ्यमापाद्यते । अत एव तत्प्रौढिवादमात्रम् । अन्यथा व्याकरणस्यैव वैयर्थ्यप्रसङ्गादिति तत्वबोधिन्यामुक्तम् ॥ एवं समुच्चायकचशब्दाः सूत्रोक्ता भाष्ये प्रत्याख्याताः । एवं बहुस्थलेषु विरोध आकरे स्पष्टः । तथा च यौक्तमतानुसारेण टीकाकारीयाननुवृत्याश्रयणं युक्तमेव । अधिकमदृश्यत्वाधिकरणे प्रागुपपादितं ज्ञेयम् ।

यद्वाऽस्तु वामनरीत्याऽनुवृत्तिः । नचैतावता कर्तरि चेत्यत्र तृचः सम्बन्धो वामनजयादित्याभ्यामाश्रित इति कल्पनीयम् । साक्षाच्छतत्वादि प्रागुक्तबाधकसद्भावात् । अथान्तराले विच्छिन्नेस्योत्तरत्र सम्बन्धे प्रमाणाभाव इत्युक्तमिति वाच्यम् । उक्तरीत्या रमणीयकर्तेत्यादि जीविकार्थे प्रयोगस्य सत्वेन तद्बलादेव नित्यमिति सूत्रेऽनुवृत्याश्रयेणोपपत्तेः । मध्ये विच्छिन्नस्य कथमुत्तरत्रानुवृत्तिरुपपद्यत इत्यपि न वाच्यम् । अधिकाराणां मण्डूकगतित्वात् । उक्तं च पृथग्विनेति सूत्रभाष्ये मण्डूकगतयोऽधिकारा यथामण्डूका उत्प्लुत्योत्प्लुत्य गच्छन्तीत्यादि । तथाचापादाने पञ्चमीत्यतः पञ्चमीत्यस्य षष्ट्यतसर्थप्रत्ययेन, एनपाद्वितीयेति सूत्रयोरनुवृत्यभावेऽपि पृथग्विनेतिसूत्रे मण्डूकप्लुत्याऽप्यनुवृत्तिर्व्याख्यायते । तथैव तृचोऽपि कर्तरिचेत्यत्रानुवृत्यभावेनान्तराले विच्छिन्नस्यापि नित्यं क्रीडेति सूत्रेऽनुवृत्युपपत्या कर्तरीत्यत्रानुवृत्यभावतादवस्थ्येन तेन कर्तृर्थकतृचा कर्मषष्ट्याः समासनिषेधाप्राप्त्या तृजकाभ्यामित्यनेनैवोक्तनिषेधो वक्तव्य इति सिद्धमेवेत्याशयेनाह । दिगिति ।

एतच्च समाधानमिति । तृच्परित्यागेन तृन्नन्तत्वमाश्रित्य तृन्नन्तत्वेऽपि द्वितीयासमासत्वाश्रयणेन समाधानमित्यर्थः । मोक्षादेः कर्मत्वादुक्तं कर्मत्वविवक्षामिति । षष्ठी तत्समासस्येति । षष्ट्यास्तत्समासस्य चेत्यर्थः । नलोकेति षष्ठीनिषेधः । तृजकाभ्यामित्यादिस्तु तत्समासनिषेधः । षष्ट्या एव निषेधेतु तत्समासाभावः सिद्ध एव । समासमात्रनिषेधेतु सत्यां षष्ट्यां समासमात्रनिषेध इति विसद्भावात् षष्टीसमासोभयग्रहणमिति ज्ञेयम् । अनेनैव तृन्नयमिति मूलानन्तरं ततो न कर्तरि चेत्यादेः प्रसङ्गः । तथा तृन्योगे नलोकेति षष्ट्या एव निषेधात्तत्समासायोग इत्यतो नायं षष्टीसमासोऽपि तु द्वितीयासमास इत्याह तेन चेतीति मूलं योजनीयमिति सूचितं भवति । वक्ष्यति च तृजन्तत्वतृन्नन्तत्वयोः षष्टीसमासानुपपत्तीति ज्ञेयम् । तत्प्रयोजको हेतुश्चेत्येतत्सूत्रीयमञ्जर्यां तत्प्रयोजक इत्यत्र तृजकाभ्यां योगे कर्तरिचेत्यनेन समासनिषेधमाशङ्क्य तत्परिहारत्वेन निपातनात्समास इति काशिकावाक्यमवतार्यात्र विचार्यमस्ति समासप्रकरण एव विचारयिष्याम इत्युक्तम् । तत्र मञ्जरीव्याख्याने कुसुमविकासकृता विचार्यमस्तीत्येतद्विवरणरूपेणोक्तम् । तस्य कारकषष्टीसमासनिषेधपरत्वादित्यादि । तदप्यत्रोपयोगानुसारेणानुसृत्य तत्स्थलीयकैय्यटमञ्जर्याद्यनुसारेण चाह । अस्तु तावदित्यादि । उत्तरत्र तृन्नंतत्वस्यापि समर्थनात्तावदित्युक्तम् । जयादित्यमतेनोक्तम् । कर्तरिचेतीति । यौक्तमतेनोक्तं तृजकाभ्यां कर्तरीति वेति । कृल्लक्षणेति । कर्तृकर्मणोः कृतीति कृद्योगे विहितषष्टीत्यर्थः। कर्मणो विद्यमानस्येति । कर्मगतस्यापि कर्मत्वस्येत्यर्थः । वृक्षस्य शाखेति भाष्योक्तमेवोदाहरणम् । अलोमिका एडिकेत्यादौ सतोऽप्यविवक्षाऽस्तीति च भाष्यकारोक्तमुपपादनं चोपलक्षणयाऽत्र ज्ञेयम् । भाष्यकार इति । षष्ठी इति सूत्र इति शेषः । अस्येति सम्बन्धमात्रे षष्ठी प्रथमपद्यमूलटीकाप्रपञ्चेऽस्मदीयमुपपादनमस्ति । तदत्रोपयोगानुसारेण योज्यम् । कर्मणि चेत्यपीति । इत्यनेन सूत्रेणापीत्यर्थः । कर्मणि चेति सूत्रस्य कर्मणि या षष्ठी सा न समस्यत इति यथाश्रुतार्थमाश्रित्य तावत्तदप्रवृत्तिमुपपादयति । सतोऽपि कर्मत्वस्येति । इत्यर्थोयं चः पठितः । कर्मणि च । कर्मणि इत्येवम् । षष्ठीत्यादिभाष्यमुभयप्राप्तौ कर्मणीति तस्याः षष्ट्या इदं ग्रहणमिति काशिकां च मनसि कृत्वा सूत्रविवक्षितार्थप्रतिपादनेनात्र तदप्रवृत्तिमप्याह । किं च निपातानामिति । इत्यर्थेवर्तत इति । तथा च कर्मणीत्युच्चार्य या षष्ठी विधीयते सा न समस्यत इत्यर्थलाभ इति शेषः । तथैव मञ्जर्यामुक्तेः । अत एव ब्रह्मजिज्ञासाशब्दसमासविचारावसरे चन्द्रिकाटीकायां कर्मणि चेति प्रकारवाचिना चकारेण कर्मणीति निर्दिश्य विहितषष्ट्या एव ग्रहस्थित्येत्यादि । अत एव च तत्र न च भाष्यकारेण सर्वेषां समुच्चायकचशब्दानां प्रत्याख्यानादनर्थकत्वं तस्येति वाच्यम् । अत्यन्तानर्थकत्वकल्पनापेक्षया अर्थान्तरवृत्तित्वेनार्थवत्वकल्पनस्य न्यायत्वादित्येवमित्यर्थकत्वमुपपादितं तदत्राप्युपलक्षणया ज्ञेयम् । ततश्च कर्मणीति कर्मणीत्युच्चार्य विहिता या षष्ठीत्युक्ते तथाविधोभयप्राप्तौ कर्मणीत्यनेन विहितषष्ठ्या एव प्राप्तेस्तत्समासनिषेध एव कर्मणि चेत्यनेन विहित इति स्थित्येत्यर्थः ।

यदिच या काचनेति मञ्जर्यनुसारेणाह । यदिचेति । कैय्यट इति । ....त्रेति शेषः । त्रिभुवनविधातुरित्यत्र त्रिभुवनस्य विधातेति तृज्योगे षष्टीसमासस्वीकारात्तस्याश्च कर्तरि चेत्यनेन निषेधादिति शङ्काशयः । उत्तरमाह । षष्ट्याः समास इतीति । एवं षष्टीत्वमभ्युपगम्य कृल्लक्षणषष्टीसमासासम्भवेऽपि न दोष इत्युक्तमिदानीं कृल्लक्षणषष्टीमेवाश्रित्य तत्समासनिषेधस्यानित्यताया वैय्याकरणैरुक्ततया तदनुसारेण प्रकृतेऽपि तन्निषेधप्रकृत्यभावसम्भवादित्याशयेन तदनित्यत्वं वैयाकरणोक्तज्ञापकेन वदन्ननित्यताश्रयणेन परिहारान्तरमाह । कर्मत्वस्य विवक्षायामपीति । त्रिमुनीति । सूत्रकारवार्तिककारभाष्यकारेति त्रिमुनीत्यर्थः । तत्राद्यं निर्देशद्वयं पाणिनेः सूत्रकारस्य । जातिवाचिक इति निर्देशो वार्तिककारस्य कात्यायनस्यागुणो गुणिविक इति निर्देशस्तु भाष्यकारस्य पतञ्जलेः । बहुषु बहुवचनमिति सूत्रे हीह कदाचिद्गुणो गुणवि भवति । यथापटः शुक्ल इति । अयस्मयादीनीति सूत्रेऽपि गुणिविक इति च भाष्योक्तेः । उपलक्षणं चैतत् । भूवादिसूत्रे भाष्यकारेण क्रियाविका इति निर्देशाच्चेत्यपि ज्ञेयम् । दुर्घटवृत्तिशेष्युक्तानुसारेणाह । अत एव भीष्मः कुरुणामित्यादि । प्रयोगाः काव्यादिस्थाः । वैयाकरणैः काव्यादिस्थप्रयोगानुसरणात्तेषामुदाहरणम् । एवं तृच्पक्षे कारकषष्ठीत्वानङ्गीकारेण तदङ्गीकारेऽपि षष्टीसमासनिषेधानित्यत्वाङ्गीकारेण च षष्टीसमासमुपपाद्य तृन्पक्षेऽपि उक्तप्रकारद्वयाश्रयणेन तमुपपादयति । एवं कर्तृशब्दस्य तृन्नतत्वेऽपीति । अवश्यं चैतदित्येतदित्युक्तमेव दर्शयति । यन्न लोकेतीति । उदाहरणेतु सर्वत्र कारकषष्ट्याः प्रतिषेधः । षष्ठीतु भवत्येवेत्यादिनलोकेतिसूत्रीयमञ्जर्याद्यनुसारेणेदम् । अनन्तरस्य विधिर्वा भवति प्रतिषेधो वेति कर्तृकर्मणोरिति प्राप्तिर्नियम्यते । षष्ठीतु कर्तर्यपि भवत्येवेत्युभयप्राप्तौ कर्मणीति सूत्रीय मञ्जर्याद्युक्तन्यायेन कृद्योगलक्षणायाः कारकषष्ठ्या एव निषेधो न षष्ठीमात्रस्य विकृष्टनिषेधे हेत्वभावादित्याशयेनोक्तं कारकषष्ठ्या एवेत्यादि ।

ब्राह्मणस्य कुर्वन्निति । आद्यमुदाहरणद्वयं शतृप्रत्यये उत्तरद्वयमुपयोगे भाष्यकृता सद् लिट्ग्रहणं कर्तव्यमिति सच्छब्दोक्तशतृशानचोर् लिट् ग्रहणेन कानच् क्वसुकि क्किनां च ग्रहणमभिप्रेत्योक्तम् । लादेशा एव लग्रहणेन गृहीता इति चाह काशिकाकारः । तृन्निति लटः शतृकारेण तृन्पर्यन्तं प्रत्याहार इति च काशिकायाम् । तत्र साधुत्वविचारस्य नात्रावसरः । कथंचिदपि कुर्वन्निति करोतेः पचन्निति पचतेश्च लडादेशशत्रंततया तद्योगे षष्टीनिषेधप्राप्तिः । उभययोगेऽपि तन्निषेधप्राप्तिरिति तदुभयत्र षष्टीश्रवणानुपपत्तिरित्यर्थः । तृन्व्यावर्तेनेति । अत्र तन्व्यावृत्यर्थकेन सानुबन्धकस्य निर्देशेनेति सम्बन्धः । तृचः सानुबन्धकस्य ग्रहणेन हीदं सूचितं तृन्मात्रग्रहणं चेत्तृज्वत् तृन्यपि निषेधः प्राप्नोति । ततश्च तद्योगेऽपि षष्टीसमासनिषेधप्रतीतिः स्यात्तत्पराकरणाय सानुबन्धस्य ग्रहणम् । ततश्च तृन्व्यावृत्या न तद्योगे समासनिषेधोऽयमिति लभ्यते इति । तथा च तृन्योगेऽस्ति षष्टीतत्समासोऽपीति प्राप्तिर्नलोकेति निषेधस्यानित्यत्वलाभ इति भावः । ग्रहणाज् ज्ञापकादितीति पाठः । न्यासे तथैव सद्भावात् । तथैव रमाकृतोदाहरणाच्चेति ज्ञेयम् । कर्तरि चेत्यस्य षष्टीसमासनिषेधस्य नित्यत्वेऽपि नानुपपत्तिः । याजकादिभ्यश्चेति प्रतिप्रसवेन तृज्योगे तत्समासोपपत्तेः । अत एव तत्तच्छक्तिप्रबोधक इति सर्वगतत्वाधिकरणीयानुव्याख्यानव्याख्याने याजकादित्वेनैव मूलकारैः परिहार उक्त इत्याशेन तमपि पक्षम् उपपाद्य तदङ्गीकारेणापरिहाराकरणं प्रकृते कुत इत्येतां च शङ्कां परिहरति ॥ अत्र तृजंतत्वेत्यादिना ॥ प्रतिप्रसवेनेति ॥ प्राप्तस्याप्यन्येन निवर्तितस्य पुनः प्रवृत्यभ्यनुज्ञानेनेत्यर्थः । यद्यपि ततच्छक्तिप्रबोधक इत्येतदेव सर्वगतत्वाधिकरणीयमुदाहर्त्तुमुचितम् । तथापि तस्य स्पष्टत्वादकारान्तत्वाद्वाऽऽकृतिगणत्वाश्रयणेन समाधेयत्वेन प्रकृतवैषम्याद्वा तदुपेक्ष्य ग्रन्थान्तरीयतृजन्तं ज्ञापकमुक्तमिति बोध्यम् ॥ पठितत्वादिति ॥ नचैतन्मूलस्थादिपदेन मोक्षदातेत्यादेर्ग्रहणस्य प्राग्व्याख्यातत्वात्तत्रत्यदातृशब्दस्य च याजकादिष्वपाठात्कथं प्रतिप्रसवेन सर्वसमाधिरिति वाच्यम् । कर्तृशब्देन कर्तृत्वस्येत्यादिरूपेण टीकायां कर्तृशब्दमात्रस्योदाहरणेन तन्मात्रविषयत्वात् । कर्त्रादिशब्दानामिति पूर्वोक्तिस्तु कर्त्रादिसर्वशब्दानामित्यर्थः । अत एव पूर्वं भियेत्यतः परं तत्रेति पूरणीयम् । कर्त्रादिशब्देष्वित्यर्थः । दातृशब्दे तद्भयमस्त्विति भावः । अत एव दातृशब्दसङ्ग्रहाकृतिगणत्वं नोक्तम् । केचित्तूपलक्षणया तदाकृतिगत्वाश्रयणेनापि परिहार ऊह्य इत्याहुः । यदि न समासानुपपत्तिभयं कुतस्तर्हि तृजंतत्वपरित्यागेन तृन्नन्तत्वाश्रयणमित्याशङ्कते ॥ किंत्विति । चिच्चेत्ययन्तेत्येतत्तत्वोद्योतटीकानुसारेण उत्तरमाह ॥ प्रयोजनेति । यद्यपि देवस्यैष स्वभावोऽयमित्यादिश्रुत्यादिप्रमाणस्य सत्वेन सर्वभगवद्य्वापाराणां प्रयोजनश्रुत्यभिधानात् तृजंतत्वेऽपि येन नानुपपत्तिः । अन्यथा तत्तच्छक्तिप्रबोधक इत्यत्रानुपपत्तिप्रसङ्गात् । तथापि वाक्यान्तराश्रयणेनोक्तार्थप्रतीतिपक्षादप्यन्तरङ्गज्ञापकबलात्प्रतीत्याश्रयणस्य ज्यायस्त्वमित्यत्र तात्पर्यान्न दोषः ।

अन्यत्रेति ॥ अत्रैव ग्रन्थे प्रथमे सर्वगतत्वाधिकरणे तथा तत्वनिर्णयटीकादौ चेत्यर्थः । अनुक्तावपि । अत्रेति शेषः । अत्रानुक्तावपि एतत्समानस्थलेऽन्यत्रोक्तेस्तत्रैव स प्रकार ऊह्यतामिति भावेन वेत्यर्थः । भावेन वेति वाशब्दघटितपाठस्तु स्वरस एव । उपलक्षणं चैतत् । तृन्नंतत्वपक्षेऽपि नञा निर्दिष्टमनित्यमित्यनेन न लोकेति निषेधस्यानित्यतया तृन्योगे षष्ट्या उपपन्नत्वेन तत्समासस्याप्युपपत्तिरिति समाधानं च सम्भवति । अत एवोक्तं गीताभाष्यीयकथंचान्यस्य न कर्तुं शक्यत इत्येतद्वाक्यं व्याकुर्वाणेन मूलकृता नलोकाव्ययेति प्रतिषेधश्च नञा निर्दिष्टमनित्यमित्यनित्यः । अत एव तोसुन्कसुनोर्योगे षष्ठी दृश्यते । सूर्यस्योदेतोः । क्रूरस्य विसृप इति । एवमन्यत्रापि । तथा च तत्प्रकारस्यान्यत्रोक्तत्वादत्रानुक्तिरित्यपि द्रष्टव्यम् । विस्तृतं चेदं गीताभाष्यटीकाव्याख्यानप्रपञ्चावसरे नञा निर्द्दिष्टस्यानित्यत्वनिमित्तकथनादिनास्माभिरिति ज्ञेयम् । अत्र याजकादेराकृतिगणत्वमभ्युपगम्य चिच्चेत्ययन्तेत्यत्र याजकादित्वेन समासोपपत्तिं वदतां टीकाकाराणां पक्षस्य दूषणं तत्वोद्योत टीकाव्याख्याने टीकाकारस्य कथमिति शङ्कापरिहारोऽपि तत्प्रपञ्चावसरेऽस्माभिर्निरूपितः । स्थलान्तरीयटीकाविरोधश्च परिहृत इत्यलम् ।

