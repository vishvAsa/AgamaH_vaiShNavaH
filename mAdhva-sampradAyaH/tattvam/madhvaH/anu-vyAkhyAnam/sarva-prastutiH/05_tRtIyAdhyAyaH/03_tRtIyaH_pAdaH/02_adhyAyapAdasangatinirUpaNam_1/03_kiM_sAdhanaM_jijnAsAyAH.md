+++
title = "०३ किं साधनं जिज्ञासायाः"

+++


## वौराग्यतो भक्तिदार्ढ्यं तेनोपासा यदा भवेत्

**किं साधनं जिज्ञासायाः**

**वौराग्यतो भक्तिदार्ढ्यं तेनोपासा यदा भवेत्**

### ***सुधा***

कथमयमथशब्दस्यार्थ इति चेत् । उच्यते । यद्यप्यथशब्दोऽनेकार्थः । तथाऽप्यर्थान्तराणामत्रायोगादानन्तर्यार्थः परिगृह्यत इत्यविवादम् । आनन्तर्यं न यतः कुतश्चिदभिधातव्यम् । वैयर्थ्यात् । किन्तु येन विना न ब्रह्मजिज्ञासा भवति यस्मिंश्च सति भवत्येव तदानन्तर्यम् । तथाविधं च वेदार्थज्ञानादीति ।

किञ्च जिज्ञासा नाम विचारापरपर्यायं मननम् । न च तच्छ्रवणमन्तरेण सम्भवतीत्यतो यावदर्थजातमत्र शास्त्रे विचार्यं तावतः श्रवणजन्यं ज्ञानं पूर्ववृत्तम् । सति च तस्मिञ्जन्मान्तरानुष्ठितसत्कर्मणः सत्कुलप्रसूतस्य सात्त्विकप्रकृतेर्वैराग्यादिकमवश्यं भवत्येव । यत्तु परैर्नित्यानित्यवस्तुविवेकः शमदमादिसाधनसम्पदिहामुत्रफलभोगवैराग्यं मुमुक्षुता चेति साधनचतुष्टयं पूर्ववृत्तमुक्तं तदस्मदुक्त एवान्तर्भवतीत्यविरुद्धम् ॥ उत्तमभक्तानां मुमुक्षता नास्तीत्याचार्येण न सङ्कीर्तिता ।

एतेन जिज्ञासासाध्यस्य वैराग्यादेस्तत्साधनत्वेऽन्योन्याश्रयत्वं स्यादित्यपि निरस्तम् । सात्त्विकप्रकृतेः सत्सङ्गवशादीषद्वैराग्यादिमतः श्रवणेन तदभिवृद्धौ कृतमननादेभूर्यस्तदभिवृद्धिरिति ।

### ***वाक्यार्थचन्द्रिका***

अथ शब्दानुशासनमित्यादाविव प्रारम्भादिरूपार्थान्तरस्यापि सम्भवान्नानन्तर्यार्थत्वमथशब्दस्याश्रयितुं शक्यम् । आनन्तर्यार्थत्वेऽपि नोक्तानन्तर्यमप्रामाणिकत्वादित्याशयेनाक्षिपति कथमिति ॥ अर्थान्तराणामत्रायोगादिति । प्रतिवचनाभावान्नाथशब्दः प्रश्नार्थः परिग्रहीतुं शक्यते । आरभ्यत इत्यनुक्त्वाऽप्यारब्धे इदमनेनारब्धमिति ज्ञातुं शक्यत्वादधिकार्याद्यसूचनापाताच्च नारम्भार्थता । अथशब्दानुशासनमित्यादौ तु व्याकरणेऽङ्गान्तरव्यावृत्तस्याधिकारिविणस्याभावेन तदानन्तर्यार्थत्वासम्भवादारम्भार्थत्वाङ्गीकारः । मङ्गलत्वप्रत्यायकत्वं चाथशब्दस्य न युक्तम् । अथेत्यनेन मङ्गलत्वाप्रतीतेः । अधिकार्याद्यसूचनापातात् । तथा च माङ्गलिकावुभावित्यादिस्मृतावोङ्काराथशब्दयोर्मङ्गलफलकत्वकथनाच्चास्यैवादिसूत्रत्वेन पूर्वप्रकृतार्थसाङ्कर्यशङ्कानुदयात् । आनन्तर्येऽधिकारस्येति स्मृतिविरोधादधिकार्याद्यसूचनापाताच्च न प्रकृतादर्थादर्थान्तरमथशब्दार्थ इत्यर्थान्तराणामत्रायोगादित्यर्थः । वेदार्थज्ञानीत्यादिपदेन विरोधपरिहारज्ञानादेः सङ्ग्रहः ।

विचारापरपर्यायमिति । तत्त्वनिर्णायकन्यायानुसन्धानरूपमित्यर्थः । अन्यथा न्यायग्रथनात्मकशास्त्रारम्भसिद्धये तत्तत्कर्तव्यत्वोक्तिविरोधादिति भावः । न च तच्छ्रवणमन्तरेणेति । मननरूपन्यायावताराङ्गसंशयबीजधर्मिज्ञानरूपत्वाच्छ्रवणस्येति भावः । अविरुद्धमिति । यद्यपि ब्रह्मैव नित्यमन्यदनित्यमित्येवंरूपस्य पराभिमतनित्यानित्यवस्तुविवेकादेः स्वाभिमताधिकारविरुद्धत्वमेवेति नाविरुद्धत्ववचनं युक्तम् । तथाऽपि परोक्तविशेषाणां विप्रतिपन्नत्वेऽपि सामान्यस्याविप्रतिपन्नत्वात्तदभिप्रायेणेदमविरुद्धत्ववचनमिति द्रष्टव्यम् ॥ मुमुक्षुता नास्तीति । स्वरससुन्दरतया मुमुक्षुता नास्तीत्येवात्रार्थोऽभिमतः । न तु सर्वथा तदभावः । तथा सति सर्वमन्यत्तदर्थकमित्यङ्गीकारेण भगवदर्थतयोत्तमाधिकारिणामपि मोक्षेच्छासत्त्वेन तदभावकथनस्य विरुद्धत्वादिति भावः ।

रामानुजीयमतं प्रत्याख्याति एतेनेति ॥ जिज्ञासासाध्यस्येति । ब्रह्मज्ञानफलमेव नित्यमन्यदनित्यमित्येवंरूपविवेको हि न वैशेषिकादिशास्त्रान्तरात्तत्रोक्तनित्यानित्यवस्तुविवेकस्य वेदान्तवादविरुद्धत्वान् नापीतिहासादितः । विचारात्प्राक् तेन तदनिश्चयात् । अतो मीमासंयैव तन्निश्चयो वाच्यः । तथा च जिज्ञासासाध्यस्य नित्यानित्यवस्तुविवेकादेस्तत्साधनत्वे कथं नान्योन्याश्रयत्वमिति भावः ॥ तत्संसर्गवशादिति । यत्त्वादौ श्रद्धया सिद्धं पुनर्न्यायेन साधितमिति न्यायादिति भावः । अवश्यं चैतदेवम् । अन्यथा तन्मतेऽप्यपशूद्रमधिकारे ज्ञाते शूद्रस्यैतच्छास्त्रविचारे प्रवृत्तिः प्रवृत्तौ चैतच्छास्त्रेणापशूद्राधिकारज्ञानमित्यन्योन्याश्रयः स्यादिति भावः

### ***परिमल ***

अस्मदुक्त एवेति । ज्ञातवेदार्थ इत्यनेन नित्यानित्यवस्तुज्ञानस्य लाभात् । स्नेहमापाद्येकत्यादिना शमदमादेः । वैराग्यपदेन वैराग्यस्योक्तेरिति भावः । ननु मुमुक्षुताया उक्तान्तर्भावायोगा पृथक् साधनं वाच्यम् । तथा नोक्तेति कथमस्मदुक्त एवान्तर्भाव इत्यत आह उत्तमेति ।

### ***यादुपत्यं***

शमदमादीत्यत्रादिपदेन तितिक्षासङ्ग्रहः ॥ अस्मदुक्त एवेति । ‘तदन्यत्रातिदुःखत’ इत्यत्र नित्यानित्यवस्तुविवेकस्य उत्पाद्याधिकवैराग्यमि’त्यत्र दमतितिक्षाविरागाणां ‘दार्ढ्यं भवतेरवाप्य चे’त्यत्र शमस्य, चोक्तत्वादिति भावः । ‘यतेतेति’ विधिबलान्मुमुक्षुताऽप्यधिकारिणोऽर्थादुक्तैवेति ज्ञातव्यम् । ननु कण्ठरवेणैव मुमुक्षुता कुतो नोक्तेत्यत आह उत्तमभक्तानामिति ।

### ***श्रीनिवासतीर्थीया***

यतः कुतश्चिदिति । अकारणानन्तर्यमित्यर्थः ॥ वैयर्थ्यादिति । जिज्ञासायामनुपयुक्तत्वादित्यर्थः ॥ तथाविधं च वेदार्थज्ञानादीति । आदिपदेन परसमयनिराकरणादिकं ग्राह्यम् । तथा च वेदार्थज्ञानदि तथाविधमन्वयव्यतिरेकाभ्यां जिज्ञासासाधनं भवतीत्यर्थः । पूर्ववृत्तं पूर्वस्थितम् ॥ अस्मदुक्त एवेति । युक्तितो ज्ञतावेदार्थ इत्यादिनाऽस्मदुक्त एवाथशब्दार्थ इत्यर्थः । व्यक्तिभेदान्नान्योन्याश्रयत्वमित्याह सात्विकप्रकृतेरिति ।

### ***वाक्यार्थरत्नमाला***

जिज्ञासाधिकरणीयचन्द्रिकानुसारेणाह । प्रतिवचनाभावादित्यादिना । वक्ष्यमाणर्थान्तरसम्भवे हेतूनाह । अस्यैवादीत्यादि । अन्यथा न्यायेति । जिज्ञासाशब्दस्य श्रवणार्थत्व इत्यर्थः । मननार्थत्वाभाव इति वा मङ्गलार्थत्वनिराकरणादिपरचन्द्रिकाग्रन्थस्तट्टीकानुसारेणोपयोगानुसारेण व्याख्येयोऽस्ति । चन्द्रिकानुसारेणैवाह । ब्रह्मज्ञानफलमेवेत्यादि ।

