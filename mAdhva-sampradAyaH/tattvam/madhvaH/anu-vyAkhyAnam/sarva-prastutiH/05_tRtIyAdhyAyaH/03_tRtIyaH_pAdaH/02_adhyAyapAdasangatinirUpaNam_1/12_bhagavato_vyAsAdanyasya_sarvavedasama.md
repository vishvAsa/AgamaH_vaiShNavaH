+++
title = "१२ भगवतो व्यासादन्यस्य सर्ववेदसमन्वयज्ञानाभावः"

+++


## को नाम गतिसामान्यमनन्तागमसम्पदः

**भगवतो व्यासादन्यस्य सर्ववेदसमन्वयज्ञानाभावः**

**को नाम गतिसामान्यमनन्तागमसम्पदः**

### ***सुधा***

एवं चेद्यदि कश्चिदन्यः सूत्रकारवद्विषयान्तरे गतिसामान्यं ब्रूयात्तदा पुनरनिर्णय एवेत्यत आह को नामेति ।

## **अनुव्याख्यानम्**

***को नाम गतिसामान्यमनन्तागमसम्पदः ।***

***ज्ञानसूर्यमृते ब्रूयात्तमेकं बादरायणम्*** ।

ज्ञानेन सूर्य इव ज्ञानसूर्यः । यथा सूर्यः स्वतेजसा विश्वस्य प्रकाशकस्तथाऽयं ज्ञानेनेति । ‘विना वातमि’त्यादिप्रयोगदर्शनाद्विनायोग इव ऋतेऽपि द्वितीया भवत्येव । इदमुक्तं भवति । किं सर्वज्ञो विपरीतं गतिसामान्यं ब्रूयात् । उतापरः । नाद्यः । सर्वज्ञोक्त्योर्विरोदायोगात् । योगे वा द्वयोः सार्वज्ञानुपपत्तेः । द्वितीये सम्प्रतिपन्नसर्वज्ञसूत्रकारवचनविरोधान्मिथ्यादृष्टिर्वा प्रतारको वाऽसौ स्यादिति कथमनिर्णय इति ।

### ***वाक्यार्थचन्द्रिका***

भगवतः सूर्यत्वस्य बाधितत्वादाह ज्ञानेनेति ॥ ज्ञानेन सूर्य इवेति । (ज्ञानेनेति प्रकृत्यादिभ्यस्तृतीया । तृतीया तत्कृतार्थगुणवचनेनेति सूत्रेण तृतीयेति योगविभागाद्वा कर्तृकरणे कृता बहुलमिति बहुलवचनाद्वा तृतीयासमासोऽयम् । अत एव ‘शशिकरपल्लवितः पिकध्वनिमुखरित’ इत्यादौ योगाविभागाद्याश्रयणेनैव तृतीयासमासस्तत्सूत्रव्याख्यातृभिः समर्थितः । इवशब्दस्तु सादृश्यहेतुकमभेदोपचारं दर्शयितुं न तु क्रियावाक्यगं तत्तु ज्ञानेन सर्षप इत्येवेति ध्येयम्) । इत्यर्थमेव व्यनक्ति यथेति । ननु ‘अन्यारादितरर्ते दिक्शब्दाञ्चूत्तरपदाजाहियुक्ते’ इति पञ्चमीविधानादृते देवदत्तादित्यादिवज्ज्ञानसूर्यादृत इति पञ्चम्या भवितव्यम् । ज्ञानसूर्यमिति द्वितीया तु कथमित्यतो ‘विना वातं विना वर्षं विद्युत्प्रपतनं विना । विना हस्तिकृतान्दोषान् केनेमौ पातितौ द्रुमावि’ति विनाशब्दप्रयोगे द्वितीयाविधिस्तावत्परस्यापि सम्मतः । अत एवोक्तवृत्तौ पृथग्विना नानाभिरिति योगविभागः कार्यो द्वितीयार्थ इति । उत्तं च हरदत्तेनाप्यत्रासत्यपि मुनित्रयवचने प्रयोगबाहुल्यादेवं व्याख्यातमिति । तथा ऋतेयोगेऽपि द्वितीयाविधिरवश्यमभ्युपगमनीयः । तन्निमित्तस्य ऋतेऽपि त्वां न भविष्यन्तीति ऋतेयोगे द्वितीयाप्रयोगस्यापि सद्भावादित्याशयेनाह विना वातमित्यादीति । तावताऽपि कथमनिर्णयशङ्कायाः परिहार इत्यत आह इदमुक्तं भवतीति ।

### ***परिमल ***

ननु ज्ञानसूर्यमृत इति कथम् । द्वितीयस्य तृतीयपादे अन्यारादितरर्तेदिक्शब्दाञ्चूत्तरपदाजाहियुक्त इति सत्रे ऋतेशब्दयोगे पञ्चमीविधानेन ज्ञानसूर्यादृत इति भाव्यम् । एवं बादरायणादपीत्यत आह विनावातमित्यादीति । वृत्त्यादौ हि अन्यारादितरर्तेतिसूत्रादुपरितने तृतीये पृथग्विनानानाभिस्तृतीयाऽन्यतरस्यामिति सूत्रे पृथगादिशब्दयोगे वैकल्पिक्यौ तृतीयापञ्चम्यौ भवत इत्युक्त्वा पृथग्विनानानाभिरिति योगविभागः कर्तव्यः । पृथगादिशब्दयोगे द्वितीया विभक्तिर्भवति इत्येतदर्थमुक्त्वा ‘विनावातं विनावर्षं विद्युत्प्रपतनं विना । विना हस्तिकृतं दोषं केनेमौ पातितौ द्रुमौ’ इति प्रयोगश्च दर्शितः । तथा च प्रयोगानुरोधाद्योगविभागेन द्वितीया निर्वाह इव महाकविप्रयोगाद् ऋतेशब्दयोगेपि द्वितीया ध्येया । ऋतेशब्दस्यापि पृथग्विनान्तरेणर्त इति विनाशब्दपर्यायत्वादिति भावः।

### ***यादुपत्यं***

ननु ज्ञानसूर्यमिति कथं द्वितीया । अन्यारादितरर्त इति ऋते योगे पञ्चम्या विहितत्वादित्यत आह विना वातमित्यादीति । ‘विना वातं विना वर्षं विद्युत्प्रपतनं विना । विना हस्तिकृतं दोषं केनेमौ पतितौ द्रुमावि’त्यत्र प्रयोगानुरोधेन पृथग्विनानानाभिरिति येगविभागः कर्तव्यः द्वितीयार्थ इति काशिकायामुक्तत्वेन विनायोगे तावद् द्वितीयाविधिरवगम्यते । एवं तत्पर्यायऋतेयोगेऽपि द्वितीया वक्तव्या । ‘ऋतेऽपि त्वां न भविष्यन्ति सर्वे’ इत्याद्यभियुक्तप्रयोगेषु ऋतेयोगेऽपि द्वितीयाया दृष्टत्वेन न्यायसाम्यादिति भावः ॥

### ***श्रीनिवासतीर्थीया***

विषयान्तरे रुद्रादावित्यर्थः ॥ योगे वेति । विरोधस्येति शेषः ॥ अनुपपत्तेरिति । एकेन ज्ञातस्यान्येनाज्ञातत्वप्राप्तेरित्यर्थः ।

### ***वाक्यार्थरत्नमाला***

कर्तृकरणादित्वाभावात्तृतीयाप्रापकान्तरमाह ॥ प्रकृत्यादिभ्य इति ॥ प्रकृत्या चारुरित्यादिरूपसिध्यर्थं स्वीकृतप्रकृत्यादिभ्य उपसङ्ख्यानात्तृतीयेत्यर्थः । अथ समासप्रापकमपि प्रसिद्धं न सम्भवतीत्यतः प्रापकान्तरमेव दर्शयति ॥ तृतीयातत्कृतार्थेति ॥ तत्सूत्रेति ॥ तृतीया तत्कृतार्थेति सूत्रव्याख्यातृभिः कैयटकारादिभिरित्यर्थः । शेष्यां च तत्रत्यायामिदम् ॥ क्रियावाक्येति ॥ विग्रहवाक्येत्यर्थः । प्रक्रियावाक्येति पाठस्तु स्पष्ट एव । राजविद्येत्येतस्य राजा चासौ विद्येति नवमगीताभाष्यटीकाव्याख्यानेऽस्मदुपपादनमस्ति तदत्रोपयोगानुसारेण लेख्यमस्ति । एतदपि मञ्जर्यादौ स्पष्टम् ॥ विनाशब्दयोग इति पाठस्तु यथास्थित एव प्रयोग इति प्रयोगोऽपि कैयटमञ्जर्यादौ तृजकाभ्यां कर्तरीत्यादिसूत्रादिबहुस्थलेषु तत्तत्प्रतिसम्बन्धियोग इत्यर्थे दृश्यते अतस्तदनुसारेण प्रयोग इत्यपि सम्बन्धार्थे प्रयुक्तं चेन्न दोषः । विनावातं विनावर्षमिति पाठः । वर्षस्यादिता लेखकागता । द्वितीयाविधिरिति । पृथग्विना नानाभिरित्येतावान्यो विभक्तो योग एनपाद्वितीयेत्यतो द्वितीयेत्यनुवर्तमानद्वितीयाविधायकस्तद्रूपविधीत्यर्थः । परस्यापि शङ्कितुरपीत्यर्थः । नन्वन्यतरस्यां ग्रहणेन पक्षे यथाप्राप्तस्यैवाभ्यनुज्ञानात्पूर्वं योगेऽन्यविभक्तिर्न विहिता स एवहि
इत्युच्यत इति पृथगादियोगे विभक्तयंतराभिधानेन देवदत्तात् पृथगित्यादिषूक्तानां देवदत्तादीनां तया षष्ठीविषयत्वेन षष्ठी इत्यनेन षष्ठ्येव स्यान्न विभक्तयन्तरमिति चेन्न । अत्र हि निपातानामनेकार्थत्वादन्यतरस्याग्रहणं समुच्चयार्थं न विकल्पार्थम् । तेन विकल्पस्य पक्षे यथाप्राप्ताभ्यनुज्ञापकत्वेऽपि समुच्चयस्य प्रकृताभ्यनुज्ञापकत्वादपादाने पञ्चमीत्यतः पञ्चमीत्यस्याधिकारपक्षे पञ्चमी भवतीत्यर्थोपपत्तेः । अन्यारादितरेति सूत्रात्परसूत्रयोरस्यानधिकारेऽपि मण्डूकगतयोधिकारा यथा मण्डूका उत्प्लुत्योप्लुत्य गच्छन्तीत्याद्यत्रत्यभाष्योक्तरीत्याऽत्राधिकारोपपत्तेः । तथा च पृथग्विनानानाभिरित्येतावतेति । प्रथमप्रयोगे एनपाद्वितीयेत्यस्माद्वितीयेत्यस्यानुवृत्तौ पृथगादियोगे द्वितीया भवतीत्यर्थप्रतिपादनात्पञ्चमीद्वितीयातृतीयानां समुच्चयार्थमन्यतरस्यां ग्रहणमिति निष्कर्षः । तत्र द्वितीयाविधायकत्वांशस्यैव प्रकृतोपयोगात्तावन्मात्रमिहोक्तम् । अत एव तदंश एव सम्मतिमाह । अत एवेति । यद्यपि पृथग्विनानानाभिरिति योगस्य द्वितीयाविधायकत्वेनापि व्याख्यानाद्विनावातमित्यादि द्वितीयावदित्येव वक्तुमुचितम् । तथापि तथा व्याख्याने प्रयोगस्यैव मूलत्वेन मूलभूतस्य तस्यैवानुसरणं कृतमन्यत्रेति तदनुसारेण टीकाकृताऽपि तथैव व्याख्यातम् । अत एव प्रयोगबाहुल्यादेवं व्याख्यातमित्युक्तव्याख्याने मूलत्वेन प्रयोगमेवाह हरदत्तः । तदनुसारेण तथैवान्येऽप्याहुः । एवमुत्तरत्रापि प्रयोगपर्यन्तधावने निमित्तं ज्ञेयम् । द्वितीयाविधिरवश्यमभ्युपगमनीय इति । उपपदविभक्तिविधायक, उभसर्वतसोः कार्या धिगुपर्यादिषु त्रिषु । द्वितीयाम्रेडितांतेषु ततोऽन्यत्रापि दृश्यत इत्यत्रान्यत्रापीत्येतद्विवरणेऽभितः परितः समयानिकषाहा प्रतियोगेऽपि एष एव द्वितीयाविधिः । अत एवोक्तं शेषीकृता । ऋते विनार्थे । यद्यप्येवं वृत्यादौ न परिगणितः । तथापि दृशिग्रहणस्य प्रयोगानुसारार्थत्वात् प्रयोगदर्शनादाचार्यैरुपन्यस्त इति । कथं तर्हि पुरुषाराधनमृत इति । प्रमादोऽयमित्येके । अन्येतु उभसर्वतसोरित्यत्र दृशिग्रहणाच्च ऋतेपर्यन्तमित्यादाविव ऋतेयोगेऽपि द्वितीयासाधुरित्याहुः । उक्तं चैतदृते द्वितीयाचेति चान्द्रसूत्रादिति । उक्तं च शेषिकृता अन्यारादितरर्त्तेति सूत्रे ऋते कृष्णादिति ऋते इत्यव्ययं विनार्थे । तद्योगे द्वितीयाऽप्युक्ताऽभितः परत इत्यादिनेति ।

ऋतेऽपि त्वां न भविष्यन्तीति । उपलक्षणमेतत् । आत्मब्रह्मादयः शब्दास्तमृते विष्णुमव्ययमितीत्यपि द्रष्टव्यम् । तथा शेष्यादावुदाहृता राजसूयमृतेसोमम् । क्व धर्मः प्रध्वस्तं फलति पुरुषाराधनमृते । न मामृते राम रमेत वाली इत्यादिकविप्रयोगा अपि दृष्टव्याः । समुदायमृते विष्णोः स्वगुणादीन्विनेत्यंशोनानेति सूत्रीयानुव्याख्यानीयमूले ऋतेशब्दयोगेऽपि द्वितीया भवतीति प्रकारान्तरमुक्तम् । तत्रापि फलतो ऽयमेवार्थः । यद्यपि च ऋतेऽपि त्वेत्यादिप्रयोगादृतेशब्दप्रयोगे द्वितीयाविधेरवश्यमभ्युपगमनीयत्वात् । ज्ञानसूर्यमृते इति द्वितीया युक्तेत्येव वक्तुमुचितं मूले । तथापि प्रयोगानुसारेण तत्तद्विधिकल्पनमिति न्यायं स्थलान्तरेऽपि संवादयितुं विनाशब्दयोगे विभक्तिदर्शनं प्रमाणीकृतमिति स्पष्टमेवेति टीकायां तदनुक्तिर्न दोषायेत्यादि द्रष्टव्यम् ।

