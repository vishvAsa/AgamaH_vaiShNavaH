+++
title = "१३ अन्येषां सूत्रकृन्निर्णीतशाखादृष्टान्तेन सर्वशाखास्वपि ब्रह्मज्ञानस्यैकरूपत्वानुमानम्"

+++


## अन्योऽप्यल्पमतिः शाखाचतुष्पञ्चगतं वसु

**अन्येषां सूत्रकृन्निर्णीतशाखादृष्टान्तेन सर्वशाखास्वपि ब्रह्मज्ञानस्यैकरूपत्वानुमानम्**

**अन्योऽप्यल्पमतिः शाखाचतुष्पञ्चगतं वसु**

### ***सुधा***

अस्तु भगवतः सर्वज्ञत्वेन गतिसामान्यज्ञानं, परस्य तु कथं यदर्थमिदं शास्त्रमित्यतः सूत्रस्यार्थान्तरमाह अन्योऽपीति ।

## **अनुव्याख्यानम्**

***अन्योऽप्यल्पमतिः शाखाचतुष्पञ्चगतं वसु ॥***

***जानन्ननुमितत्वेन ब्रूयात्तस्य प्रसादतः ॥***

अल्पमतिरप्यन्यस्तस्य प्रसादतः शाखाचतुष्पञ्चगतं वसु जानन्ननुमितत्वेनानन्तागमसम्पदो गतिसामान्यं ब्रूयादिति योजना । यासां शाखानामुदाहरणेन सूत्रकृता परमेश्वरसमन्वयोऽभिहितस्तद्दृष्टान्तीकृत्य शाखात्वाद्विप्रतिपन्नशाखानामपि तत्परत्वानुमानसम्भवादन्येषामपि गतिसामान्य ज्ञानं युक्तमिति भावः । अनेन गतिसामान्यानुमानादिति सूत्रं व्याख्यातमिति । ननु चतुष्पञ्चशाखागतमिति वक्तव्यम् । तद्धितार्थोत्तरपदसमाहारे चेति सङ्ख्याया उपसर्जनत्वात् । कडाराः कर्मधारय इत्युपसर्जनस्य परनिपातो भविष्यति । वर्गार्थौ वा चतुष्पञ्चशब्दौ । प्रपञ्चो यदि विद्येतेति यथा ।

### ***वाक्यार्थचन्द्रिका***

तद्दृष्टान्तीकृत्येति मूलपाठः । क्वचिद्दृष्टान्तीकृत्येति पाठः । तत्र भगवत्परत्वे निर्णीतशाखारूपवाक्यार्थस्य सामान्येन तदिति परामर्श इति द्रष्टव्यम् । चतस्त्रः पञ्च वा समाहृताः शाखा इति विग्रहमभिप्रेत्य शङ्कते नन्विति ॥ उपसर्जनत्वादिति । इति समासशास्त्रे दिक्सङ्ख्ये इति सङ्ख्यायाः प्रथमानिर्दिष्यत्वात्प्रथमानिर्दिष्टं समास उपसर्जनमित्युपसर्जनत्वादित्यर्थः । ततश्चोपसर्जनपूर्वमिति सङ्ख्याया एव पूर्वनिपातः स्यादिति भावः । परिहरति कडारा इति । तथा च चतुः पञ्च च ताः शाखाश्चेति विणं विशेष्येण बहुलमिति विणसमास एवायमिति भावः ॥ वर्गार्थाविति । चतुर्णां पञ्चानां वर्गश् चतुष्पञ्चः शाखानां चतुष्पञ्चः शाखाचतुष्पञ्चस् तस्मिन्गतमिति विग्रहः ॥ न तु पञ्चद्दशतौ वर्गे वेति वैकल्पिककनोविधानाच्चतुःपञ्चदिति वा चतुःपञ्चक इति वा भवितव्यम् । चतुःपञ्च इति तु कथमिति चेन्न । वाशब्देन कन्प्रत्ययस्येव डप्रत्ययस्यापि ग्रहीतुं शक्यत्वेन डप्रत्ययान्तत्वात्तथोपपत्तेरिति भावात् । पञ्चशब्दस्य वर्गार्थत्वं दृष्टं चास्तीत्याह प्रपञ्चो यदीति । प्रपञ्चशब्दान्तर्गतः पञ्चशब्दो वर्गार्थो यथेत्यर्थः । इदं च पञ्चानां वर्गः पञ्चः पञ्चद्दशतौ वर्गे वेति वाशब्देन पञ्चशब्दस्य निपातनाङ्गीकारादिति प्राचीनं स्वकृतं तद्व्युत्पादनं मनसि निदाय दृष्टान्तीकरणमिति ध्येयम् ।

### ***परिमल ***

चतुष्पञ्चगतं वस्विति । वसुपदेन पदार्थ उच्यते तद्धितार्थेति । द्वितीयाद्यपादे सूत्रं दिक्सङ्ख्ये संज्ञायामिति पूर्वसूत्राद् दिक्सङ्ख्ये इत्यनुवर्त्तने । पूर्वकालैकेत्यतः समानाधिकरणेनेति । तद्धितार्थे विषये उत्तरपदे च परतः समाहारे च वाच्ये दिक्सङ्ख्ये सङ्ख्यावाचिशब्दौ समानाधिकरणेन सुबन्तेन समस्येते तत्पुरुषश्च समास इति तस्यार्थः । प्रत्येकं निमित्तत्रयम् । तथाच पञ्चगवधन इत्यत्रेव उत्तरपदे परतः सङ्ख्यावाचिनः समासोयमिति वाच्यम् । एवं च सङ्ख्यावाचिनश्चतुरादिशब्दस्य सूत्रे प्रथमान्ततया निर्देशात् प्रथमानिदिष्टं समास उपसर्जनमिति उपसर्जनसंज्ञिकत्वाद् उपसर्जनं पूर्वमिति पूर्वनिपाते चतुष्पञ्चशाखागतमिति भाव्यमित्यर्थः । समाधिमाह कडारा इति । द्वितीयस्य द्वितीयपादे कडाराः कर्मधारय इत्यन्तिमसूत्रम् । बहुवचनमाद्यर्थे । कडारादयः शब्दा विकल्पेन पूर्वं निपात्यन्ते कर्मधारय इति । तथाचेह तत्पुरुषविषयत्वेऽपि कर्मधारयस्य तत्पुरुषप्रभेदात् । जैमिनिकडारः कडारजैमिनिरितिवद् विणस्यापि चतुरादिशब्दस्य परनिपात इति भावः ॥ वर्गार्थौ वेति । तथाच शाखानां चतुष्पञ्चः शाखाचतुष्पञ्च इति षष्ठीतत्पुरुषाश्रयणेन शाखपदस्योपसर्जनत्वान्न पूर्वोक्तदोष इति भावः ॥ इति यथेति । विवृतमेतदानुमानिकपादे ।

### ***यादुपत्यं***

तद्धितार्थोत्तरेति । तद्धितार्थे विषयभूते उत्तरपदे परतः समाहारे चाभिधेये दिक्सङ्ख्ये समानाधिकरणेन सुपा सह समस्येते इति सूत्रार्थः । उदाहरणं तु तद्धितार्थे पौर्वशालः पञ्चकपालः । उत्तरपदे पूर्वशालाप्रियः पञ्चगवधनः । समाहारे पञ्चफलानीत्यादि ॥ सङ्ख्याया उपसर्जनत्वादिति । अत्र दिक्सङ्ख्ये इत्यनुवर्तत इति काशिकायामुक्तत्वेन सङ्ख्यायाः प्रथमानिर्दिष्टत्वे प्रथमानिर्दिष्टं समास उपसर्जनमित्यनेनोपसर्जनत्वादित्यर्थः । उपसर्जनत्वे उपसर्जनं पूर्वमिति सङ्ख्या प्राक् प्रयोज्येति भावः । उत्तरमाह कडारा इति । कडारादयः शब्दाः कर्मधारये समासे वा पूर्वं प्रयोक्तव्या इति सूत्रार्थः । जैमिनिकडारः कडारजैमिनिरित्यादिकमुदाहरणम् । अत्र यद्यपि विणस्यैव ‘विणं विशेष्येण बहुलमि’ति । प्रथमानिर्दिष्टत्वेनोपसर्जनतया प्रथमप्रयोगे प्राप्ते विकल्प उक्तो, न तु सङ्ख्यायास्तथाऽप्युक्तरीत्योपसर्जनीभूतसङ्ख्याया विणत्वमप्यस्तीत्यभिप्रेत्येदमुक्तमिति ज्ञातव्यम् । अत एवास्य द्विगुसमासतया कर्मधारयत्वाभावात्कथमेतत्सूत्रोदाहरणमिति शङ्काऽनवकाशः । द्विगोरपि समानाधिकरणतत्पुरुषत्वेन कर्मधारयत्वात् । तत्पुरुषः समानाधिकरणः कर्मधारय इति वचनात् । इयांस्तु विशेषः । यत्र सङ्ख्यान्यद्विणं नीलोत्पलमित्यादौ, स कर्मधारय इत्युच्यते । यत्र सङ्ख्यैव विणीभूता स द्विगुरिति । तथा च द्विगोरपि कर्मधारयवित्वादुक्तसूत्रोदाहरणं सङ्गतमेवेति ॥ वर्गार्थौ वेति । तथा च चतुष्पञ्चशब्दयोः सङ्क्यार्थत्वाभावेन नोक्तरीत्या पूर्वनिपातप्राप्तिर्वर्गार्थतायां षष्ठीसमासस्यैव विवक्षितत्वेन षष्ठ्यन्तस्य शाखाशब्दस्यैवोपसर्जनतया प्रथमप्रयोगोपपत्तिश्चेति भावः । वर्गार्थत्वे प्रागुक्तं नियामकं स्मारयितुमाह प्रपञ्चो यदीति । यथा प्रपञ्चो यदि विद्येतेत्यत्र पञ्चद्दशतौ वर्गे वेति वाशब्दस्यानुक्तसमुच्चायकस्य सत्त्वात्पञ्चन्शब्दो वर्गार्थतया व्याख्यातस्तथाऽत्रापि पञ्चशब्दो वर्गार्थोऽङ्गीकार्यः । तथा चतुःशब्दोऽप्यनुक्तसमुच्चायकवाशब्दबलादेवेति भावः ॥

### ***श्रीनिवासतीर्थीया***

वर्गार्थौ वेति । वर्गः समुदायः । तथा च शाखाचतुष्पञ्चगतमित्यस्य शाखासमुदायगतमित्यर्थो द्रष्टव्यः ।

### ***वाक्यार्थरत्नमाला***

तत्केन मानेन दृष्टं प्रत्यक्षवादिनेति विद्यैवेतिसूत्रीयानुव्याख्यानव्याख्यानरूपवाक्यार्थं तदिति परामर्शतीति मूलानुसारेणाह । तत्र भगवत्परत्वे इति । चतस्रः पञ्चवा समाहृताः शाखा इति । अत्र वाशब्दोपेत एवपाठः । वाशब्दाभावेऽपि वा विणद्वयस्य विकल्प एव तात्पर्यम् । द्वौ वा त्रयोवा द्वित्रा इत्यादाविवेति ज्ञेयम् । विग्रहमिति । उपलक्षणं चेतत् । तद्धितार्थेति सूत्रेण समाहाररूपेत्यर्थे वाच्ये पञ्चगवमित्यादाविव चतुःपञ्चेति सङ्ख्यायाः समानाधिकरणशाखादिशब्देन समासं चाश्रित्येत्यपि ज्ञेयम् । ननु तद्धितार्थेति सूत्रे समाहरणं समाहार इति समाहारशब्दो भावसाधनः । विप्रकीर्णानामेकत्र राशीकरणं च समाहरणं नाम । पञ्चाग्रामी षण्णगरीत्यादौ तु भिन्नदेशानामपि एकस्मिन् क्षणे क्रियायां समन्वयात् । बुध्या राशीकरणमेव समाहरणम् । एवं च चतसृणां पञ्चानां वा समाहार इत्येव विग्रहीतव्यत्वात् कथं चतस्रः पञ्चवा समाहृताः शाख वा इति विग्रहप्रदर्शनम् ।

न च समाह्रीयत इति समाहार इति समाहारशब्दस्य कर्मसाधनताश्रयणाद् युक्तं तथाविग्रहप्रदर्शनमिति वाच्यम् । तथा सति समासस्य समाहृतप्रधानत्वापत्या पञ्चकुमारि इति ह्रस्वेकारान्तपदे पञ्चकुमार्यः समाहृता इति विग्रहे वक्तव्ये राजपुरुषमानयेत्यादावेकस्यैव प्राधान्येऽपि अत्र सर्वस्य तथात्वेन कुमारीणां कार्यान्वयेन च प्राधान्येनानुपसर्जनत्वात्समासशास्त्रे सङ्ख्यायाः प्रथमानिर्दिष्टत्वेऽपि कुमारीणां प्रथमानिर्दिष्टत्वाभावेन प्रथमानिर्दिष्टमित्यनेनापि उपसर्जनत्वात् प्राप्तपञ्चभिः कुमारीभिः समाहृताभिः कृतमित्याद्यनेकविभक्तियोगस्य विग्रहदर्शनेन मालामतिक्रान्तो अतिमाल इत्यादाविव विग्रहे नियतविभक्तिकत्वाभावेन एकविभक्ति चेत्यनेनापि पूर्वनिपातसाधकोपसर्जनत्वाप्राप्तेः कुमारीशब्दस्य कथंचिदप्यनुपसर्जनत्वेन गोस्त्रियोरुपसर्जनस्येति ह्रस्वो न स्यात् ।

अथ द्विगुरेकवचनमिति एकवद्भावे स नपुंसकमिति नपुंसकतायां च ह्रस्वो नपुंसके प्रातिपदिकस्येत्यनेनैव ह्रस्वतायां पञ्चकुमारीशब्दः हृस्वेकारान्तः संपद्यत इति मन्यसे हन्त तर्हि त्रिखट्वी पञ्चखट्वीत्यत्र ङीष् न स्यात् । खट्वाशब्दस्य कुमारीशब्दवत्कार्यान्वयादिना खट्वानामुपसर्जनत्वाभावेन गोस्त्रियोरित्यनेन ह्रस्वत्वाप्राप्त्या ङीष्विधायकद्विगोरित्यत्र च अत इत्यधिकारेण ङीषप्राप्त्यावा टाबन्त इति आबन्तोत्तरपदद्विगोः स्त्रीत्वस्य विकल्पितत्वेन स्त्रीत्वाभावपक्षे सनपुंसकमिति नपुंसकत्वेन ह्रस्वो नपुंसक इत्यनेनन हृस्वत्वप्राप्तावपि स्त्रीत्वपक्षे नपुंसकत्वाभावेन तेन ह्रस्वत्वाप्राप्त्या अदन्तत्वाभावेन ङीप्राप्तिरेव । समाहारशब्दस्य भावसाधनत्वेतु वैतदनुपपत्तिद्वयम् । समासार्थभूतस्य समूहस्य क्रियाभेदेन पञ्चकुमारिणा त्रिखट्वया इत्याद्यनेकविभक्तिभिर्युज्यमानत्वेऽपि कुमारीखट्वाशब्दयोर् विग्रहे कुमारीणां खट्वानामिति नित्यं षष्ट्यैव युक्तत्वेन विग्रहे नियताविभक्तिकत्वाद् एकविभक्तिचेत्यनेनोपसर्जनत्वप्राप्त्या गोस्त्रियोरित्यनेन ह्रस्वतायां हृस्वेकारान्तपञ्चकुमारिशब्दस्य ह्रस्वत्वाददन्ततया ङीषन्तत्रिखट्वीशब्दस्य चोपपत्तेः । अत एव पञ्चफली इत्येतद्य्वुत्पादनावसरे हरदत्तेन समाहारशब्दस्य भावसाधनत्वमेवाङ्गीकृत्य पञ्चानां फलानां समाहार इत्येव विगृहीतम् । तथा च कथमत्र कर्मसाधनताश्रयणेन चतस्रः पञ्चवा समाहृताः शाखा इति विग्रहप्रदर्शनमिति चेत् । अत्राहुः । चतसृणां पञ्चानां शाखानां वा समाहार इत्येव विग्रहोऽत्राभिमतः । शाखाः समाहृता इति विग्रहप्रदर्शनं तु समुदायात् समुदायिनाम् अभेदविवक्षया तात्पर्यतः कृतम् । एवमभेदविवक्षया समाहृतप्राधान्याङ्गीकारपक्ष एव तिरोहितावयवभेदसमूहस्यैकत्वेनैव न यूथादाविव एकवचनसिद्धेर् द्विगुरेकवचनमिति एकवद्भावविधानानर्थक्यम् इत्येष दोषो न प्राप्नोति । समाहृतानामनेकत्वसद्भावेन तद्विधानसार्थक्यात् समाहारप्राधान्येतुसद्भावः स्यादिति द्योतयितुमिति । वस्तुतस्तु एवं विगृह्यानेन टीकाकारेण समाहारशब्दस्य कर्मसाधनतापक्ष एव निर्दुष्ट इति स एवङ्गीकरणीयः ।

ननु भावसाधनतापक्ष इति सूचितम् । तथाहि । यत्तावत्कर्मसाधनत्वे कुमारीखट्वाशब्दयोरुपसर्जनत्वानुपपत्तिरभिहिता स भावसाधनत्वेऽपि समाना । अतिमाल इत्यादाविव अर्धपिप्पलीत्यादौ हृस्वता किं नास्तीति शङ्कायाम् एकविभक्तावषष्ट्यन्तवचनमिति वार्त्तिकप्रवृत्तिमुपवर्णयता भाष्यकारेणैव विभक्तावषष्ट्यन्तानामिति वक्तव्यम् । इह माभूत् । अर्धं पिप्पल्या अर्धपिप्पली इत्युदाहृतत्वेनैकविभक्तौ षष्ट्यन्तवचनातिरिक्तवचनस्यैवाभ्यनुज्ञातत्वेन कुमारीखट्वाशब्दयोश्च कुमारीणां खट्वानामिति षष्टीरूपनियतविभक्तिकताया एव सत्वेन तदतिरिक्तनियतविभक्तिकत्वाभावेनैकविभक्तिचेत्यनेनोपसर्जनत्वाप्राप्तेरवर्जनीयत्वात् । एकदेशैकदेशिभावापन्नयोर्यः समासस्तद्विषयो अषष्ट्यन्तं वचनमिति निषेध इति तु न कल्पनीयम् । नियामकाभावेन संकोचायोगात् । अर्धं नपुंसकमित्येतत्सूत्रव्याख्यानावसरे एकदेशसमासविषयकत्वकथनमपि व्याख्यातृणां निर्मूलमेव ।

एवमर्धपिप्पलीत्यादावेकविभक्तीति भाष्याद्युक्तप्रकारेणैव ह्रस्वत्वाभावोपपत्तौ सत्यां विभाषाछन्दसीत्यतो विभाषेत्यस्यानुवृत्तिमङ्गीकृत्यैकविभक्तिचेत्यनेन व्यवस्थितविभाषयोपसर्जनत्वं विहितमित्यर्धपिप्पलीत्यादौ तदभाव इत्यप्यसाध्वेव । एतेन पञ्चानां खट्वानां समाहारः पञ्चखट्वीत्यत्र समाहारप्रधाने द्विगौ खट्वाशब्दस्य षष्ट्यन्तत्वेनानुपसर्जनतया भाष्योक्तसमाधानाश्रयणेऽपि न निर्वाह इत्यपि निरस्तम् । वक्ष्यमाणरीत्या समाहृतप्राधान्यपक्ष एव लिङ्गद्वयसमावेशस्य युक्तत्वेन पञ्चखट्वीत्यादौ हृस्वत्वप्रयुक्तङीबुपपत्तेः । कथं तर्हि पञ्चखट्वी त्रिखट्वीत्येतन्निर्वाह इति चेत् । सुहृद्भावेन यदि पृच्छसि तर्ह्यवमनाः ृणु । नेहोपसर्जनत्वप्रयुक्तो हृस्वः क्रियते । किं तु स नपुंसकमिति वचनान् नपुंसकत्वप्रयुक्त एव । ततश्च एतेनैव पञ्चखट्वी इति भाष्योदाहरणमेवाषष्ट्यन्तेत्यस्य सङ्कोचे लिङ्गमिति भाव इति तत्वबोधिन्युक्तं निरस्तम् । नपुंसकत्वप्रयुक्ते ह्रस्वो नपुंसक इत्यनेन ह्रस्वत्वेऽकारान्तोत्तरपदतया स्त्रीत्वेन स्त्रियां पञ्चाजाः समाहृताः पञ्चाजीत्यादाविव पञ्चखट्वीत्यत्रापि द्विगोरिति ङीषोऽनुपपत्तिरिति । नन्वाबन्तो वेत्याबन्तोत्तरपदस्य विकल्पेन स्त्रीत्वविधानात् स्त्रीत्वाभावपक्षे समाहारे यो द्विगुस्तदर्थस्यैकवद्भावविधायकेन द्विगुरेकवचनमित्यनेनैकवद्भावे द्विगोर्द्वन्द्वस्य वा यस्यैकवद्भावस्तस्य नपुंसकत्वविधायकेन स नपुंसकमित्यनेन नपुंसकत्वे सति हृस्वो नपुंसक इत्यनेन ह्रस्वतायां पञ्चखट्वमिति रूपप्रसङ्गेऽपि स्त्रीत्वपक्षे एकत्र लिङ्गद्वयसमावेशविरोधेन स्त्रीत्वस्य चाबन्तो वेति पक्षेऽतिदिष्टत्वेन नपुंसकत्वनिवर्तकतया प्राप्तेर्नपुंसकह्रस्वानुपपत्तिरित्युभयथापि पञ्चखट्वीति न सिध्यत्येवं त्रिखट्वीत्यपीति चेन्न । वस्तुतो लिङ्गस्य तादृशलिङ्गान्तरेण सहानवस्थानरूपविरोधेऽप्यातिदेशिकलिङ्गद्वयस्यातिदेशद्वयबलादेव सहावस्थाने विरोधाभावेन सनपुंसकमिति प्राप्तनपुंसकत्वमनिवर्त्यैव स्त्रीत्वप्राप्तेः । येन नाप्राप्ते यो विधारारभ्यते स तस्य बाधको भवतीति न्यायेन स नपुंसकत्वे प्राप्त एवाबन्तो वेति स्त्रीत्वविधेरारब्धतया नपुंसकत्वबाधकत्वमित्यपि दोषो न । तन्न्यायस्यापि विरोधमूलकत्वेन प्रकृते च विरोधाभावेन तदनवकाशात् । अत एव विरोधाभावात्कृत्संज्ञायां कृदतिङित्यनेन प्राप्तायामेव कृत्संज्ञाविधेः कृत्याः प्राङ्ण्वुल् इत्यस्य प्रवृत्तावपि बाधाभावः सेव्य इत्यादौ कृत्वप्रयुक्तं प्रातिपदिकत्वं कृत्यत्वप्रयुक्ता च तद्योगे मयेत्यादौ विकल्पेन कृत्यानामित्यनेन षष्टीत्यादेर्दृष्टत्वात् । एवं च लिङ्गद्वयातिदेशान्नपुंसकाश्रयह्रस्वत्वं स्त्रीत्वाश्रयो ङीच भविष्यतीति युक्तं पञ्चखट्वी त्रिखट्वीति ।

नचैवं तर्हि तृतीयादिषु भाषितपुंस्कमित्यनेन कुलादिवाचिनोऽनादिशब्दस्य भाषितपुंस्कतया पुंवदिति पुंल्लिङ्गातिदेशेऽपि नपुंसकत्वस्यानिवर्तनापत्या तत्कार्यनुम एव प्रसङ्गेनानादय इति रूपानुपपत्तिः । भवति चानादिशब्दो भाषितपुंस्कः । न विद्यते आदिर्यस्येत्यनादिरित्यत्रानादित्वं प्रवृत्तिनिमित्तीकृत्यानादिशब्दो ऽनादिर्विष्णुरिति पुमांसमाचष्टे । तेनैव निमित्तेनानादि कुलमिति नपुंसकाभिधायकत्वादिति वाच्यम् । तत्र संज्ञाकार्यरूपशास्त्रादिभेदेन षट्प्रकारासिदेशमध्ये पुंवदिति पुंरूपातिदेशेन नुमादौ सति पुंवद्रूपभङ्गप्रसङ्गेन नपुंसकत्वनिवृत्यङ्गीकारोपपत्तेः । किं च पुंवद्भावाश्रयकार्यस्य गुणस्य नपुंसकाश्रयस्य नुमश्चैकरूपनिष्पादकत्वाभावेन सामर्थ्यात्पुंवद्वचनस्य नपुंसकप्रतिक्षेपमुखेनैव प्रवृत्तिरित्याश्रयितुं युक्तम् । इहतु हृस्वता ङीपोरेकनिष्पादकत्वेनाविरुद्धभिन्नफलकस्त्रीलिङ्गनपुंसकलिङ्गयोः समावेशोपपत्तेः । भावसाधनत्वं तु सर्वथा न युज्यते । तथासति समूहस्यैव प्राधान्येन क्रियान्वये पञ्चगवमानयेत्यादौ समूहस्यैवानयनापत्या गवादीनामानयनं न स्यात् ॥ यदत्रोक्तं हरदत्तेन । नान्तरेण द्रव्यानयनं भावानयनं सम्भवति । यथा नान्तरेण पात्रानयनमग्नेरानयनं सम्भवतीति तत्कथम् । तावताऽपि गवादीनामानयनं शास्त्रं न स्यादेव । ततश्च तत्सिद्धये समूहिन्याक्षेपे लक्षणावा कल्पनीया स्यात् । किञ्च समूहप्राधान्ये द्विगुरेकवचनमित्यनर्थकं स्यात् । समूहस्यैकत्वादेवैकवचनसिद्धेः । कर्मसाधनत्वेतु नानुपपत्तिः । समाह्रीयमाणानामनेकत्वेन तेषामेकवद्भावार्थत्वात् । सनपुंसकमित्यत्र तच्छब्दोपस्थापितविषयसिध्यर्थं द्विगुरेकवचनमित्यनेन पुनरनुवाद इति तु सूत्रवैयर्थ्यापरपर्यायमेवेति स्पष्टतया नाङ्गीकारार्हम् । तस्मात् कर्मसाधनत्वमेव समाहारशब्दस्य साध्विति युक्तं चतस्रः पञ्चवा शाखाः समाहृता इति विग्रहप्रदर्शनं टीकाकाराणाम् । कथं तर्हि पञ्चस्कन्धेभ्योऽन्यत्वादित्येत्तत्वनिर्णयटीकाव्याख्याने पञ्चनां स्कन्धानां समाहार इति द्विगुरेव किं न स्यादित्येतच्छङ्कावारकतया न द्विगुरिति वाक्यप्रवृत्युपवर्णनमिति चेन्न । तद्धितार्थेति सूत्रीयसमाहारपदस्य भावसाधनत्वाश्रयणेन वैयाकरणव्याख्यानस्य सद्भावात्तत्साधुत्वासाधुत्वे विचारेण प्रयोजनाभावात्तदेव व्याख्यानमस्त्विति भावेन तथैव तत्र गृहीतमित्यदोषः । अत एव यदि विधानश्चतुर्वेदादित्येतद्गीताभाष्यटीकाव्याख्याने ननु चत्वारो वेदाः समाहृता इत्येव विगृहीतम् । एवमन्यत्र यत्र कुत्रापि संमतस्थले विग्रहश्चेदुक्तरीत्योपपाद्य द्विगुरेकवचनमिति सूत्रकाशिकायामपि पञ्चफलाः समाहृता इत्येव विग्रहः प्रदर्शितः । दशमन्वन्तरं शक्रपदयोग्य इत्येतच्चतुर्थप्रथमपादगतानुव्याख्यनमूलगतदशानां मन्वन्तराणां समाहार इति समाहारप्रधानद्विगुपक्षे वेति कर्मसाधनत्वभावसाधनत्वपक्षद्वयमपि वैय्याकरणा दश मन्वन्तराणि यस्मिन्काले स तथोक्त इत्येतद्वाक्ये टीकायान्तु दश मन्वन्तराणि समाहृतानीति समाहृतप्रधानद्विगुपक्षे संमततयाऽनूदितमिति नदोष इति सूरयो विदांकुर्वन्तु ॥

ननु तथापि मूले चतुःपञ्चशाखागतमित्यस्य भवितव्यत्वोक्तिः कथं चतस्रः पञ्चवा समाहृताः शाखा इति विगृह्य वक्ष्यमाणरीत्या तद्धितार्थेति सूत्रेण समाहारे वा ये चतुःपञ्चेति सङ्ख्यायाः समानाधिकरणशाखाशब्देन समासोत्तरमाबन्तशाखाशब्दस्याबन्तोवेति विकल्पेन स्त्रीत्वात्स्त्रीत्वाभावपक्षे सनपुंसकमित्यनेन नपुंसकतया श्रीपमित्यत्रेव ह्रस्वो नपुंसक इत्यनेन ह्रस्वतायां चतुःपञ्चशाखागतमिति प्राप्तेः । स्त्रीत्वपक्षे चोक्तरीत्या स्त्रीत्वस्य नपुंसकनिवर्त्तकत्वाभावेन नपुंसकहृस्वोत्तरमदन्ततया द्विगोरिति ङीपि त्रिखट्वीत्यादिवच्चतुःपञ्चशाखीत्यापत्या शाखीगतमित्यस्यैव प्राप्तेः । तथाचोक्तविधया चतुःपञ्चशाखगतमिति वा चतुःपञ्चशाखीगतमिति वा भवितव्यमिति वक्तव्ये चतुःपञ्चशाखगतमित्यस्य भवितव्योक्तिरयुक्तेति चेन्न । उक्तरीत्या साधुत्वाश्रयणे उक्तरीत्यैवोभयथा निर्देशप्रसङ्गेऽपि कृतनपुंसकह्रस्वत्वस्यापि चतुःपञ्चशाख शब्दस्य स्त्रीत्वादेवाकृतिगणाजादित्वेनाजाद्यतष्टाबिति सूत्रेण टाप्यदन्तग्रहणे वा जातेः सङ्ग्रहेऽपि पृथगजाद्युक्तेर्ङीब्बाधनार्थतायाः स्थितत्वात् त्रिफला त्र्यनीकेत्यादाविव चतुःपञ्चशाखेति दीर्घाकारान्तप्रयोग उपपन्नः स्यात् । अत एवाजादित्वात् त्रिफलेति प्रक्रियावाक्यं ङीब्बाधनार्थं त्रिफलेति द्विगुरजादिगणे द्रष्टव्या इत्यर्थ इति शेष्यां व्याख्यातम् । अजादित्वात् त्रिफला त्र्यनीकेति सिद्धान्तकौमुदीवाक्यरमायां त्रयाणामनीकानां समाहारः । अत्राजादेराकृतिगणत्वाट्टाबिति त्र्यणीकाधिकरणे मीमांसका इति एवमेव द्वित्रिशाखानिर्णायकत्वादिति तत्वप्रकाशिकापाठपक्षे तत्रोपपादनं ज्ञेयम् । द्वित्रेतिपाठस्तु बहुव्रीहौ संख्येये डजन्त इति सिद्धमेव शिष्टं सत्त्रैविध्यं च मानेन सिध्येत्केनेति जिज्ञासाधिकरणीयानुव्याख्यानमूलपुरुषमात्रपूर्वजाते द्वित्रा इत्येतद्य्वुपादयता वाक्यार्थचन्द्रिकाकृतोक्तद्वौ त्रयो वा द्वित्रा इत्यादि तदुपपादनावसरेऽस्माभिः प्रतिपादितमवसेयम् । विणसमास एवेति । ततश्च विणसमासोत्तरं तत्पुरुषः समानाधिकरण इत्यनेन कर्मधारयसंज्ञायां जैमिनिकडारः कडारजैमिनिरित्यादाविव कडाराः कर्मधारय इत्यनेन चतुःपञ्चशब्दस्य कडारादेराकृतिगणत्वेन परनिपाते शाखाचतुःपञ्चेति परनिपातो युक्त एवेति भावः । ननु विणं विशेष्येण बहुलमित्यनेन प्रकृते विसमासोऽभ्युपगन्तुं शक्यते । तद्विकदिक्संख्ये संज्ञायामित्यत्र संज्ञायामेव विणसमासस्य नियमितत्वात् । शाखाचतुःपञ्चशब्दस्य एकशाटीत्यादिवदसंज्ञात्वात् । अत एव टीकाकृता चतुर्वेदशब्दे पञ्चस्कन्धशब्दे चोक्तशङ्कापरिहाराय षोडशपदार्थादिपदवत्सामयिकसंज्ञात्वाश्रयणेन परिहारोऽन्यः कृतः । नचायमत्र सम्भवति । आनन्दमयाधिकरणोदाहृतपञ्चस्वरूपशब्दवद्गीताभाष्याद्युदाहृतचतुर्वेदादिशब्दवच्च शाखाचतुःपञ्चशब्दे समायिकसंज्ञात्वस्याप्यभावात् । तत्कथमेतदिति चेत् ।

अत्र वदन्ति । चतुःपञ्चशाखाशब्दोपि भवत्येव समायिकीसंज्ञेति । अत एव भामत्यां पञ्चस्कन्धीति व्यवहारो युज्यते । वस्तुतस्तु उक्तापरितोषादेव पक्षान्तरमाह । वर्गार्थावित्यभिप्रायान्न दोषः ।

ननु संख्याया उपसर्जनत्वस्य परनिपात इति च शङ्कापरिहाररूपमूलपर्यालोचनया यत्समासे सङ्ख्याया उपसर्जनत्वेन पूर्वनिपातः शङ्कितस्तत्रैव परनिपातसमर्थनमिति प्रतीयते तत्कथं समासान्तराश्रयणेन परनिपातवर्णनं टीकाकारस्येति चेत्सत्यम् । कर्मधारये निपातसमर्पकस्य कडारसूत्रस्य द्विग्वंगीकारेण प्रवृत्तशङ्कापरिहाराय तदङ्गीकारेणैव प्रवर्तयितुमशक्यत्वेन परिहारवाक्ये कर्मधारयसमासाभिप्रायकताया अपि स्फुटतया तथैव योजनीयमित्यभिप्रायेण ग्रन्थाकृता मूलाभिप्रायस्पष्टीकरणात् । अत एवानन्दमयाधिकरणपञ्चस्वरूपणामिति विणसमासो न द्विगुरिति मूले स्पष्टमुक्तम् । कथमन्यथा मूलकृद् द्विगौ कर्मधारयाश्रितकार्यमभिदध्यात् । एतेनान्यथाख्यात्युक्तमपि निराकृततया सूचितम् । तथाहि । तत्र हि यद्यपि विणस्यैव विणं विशेष्येण बहुलमिति प्रथमानिर्दिष्टत्वेनोपसर्जनतया प्रथमप्रयोगे प्राप्ते विकल्प उक्तः । न तु संख्यायाः । तथाप्युक्तरीत्योपसर्जनीभूतसङ्ख्याया विणत्वमप्यस्तीत्येतदभिप्रेत्येतदुक्तमिति समाहितम् । न च तत्सम्भवति । द्विगौ कर्मधारयाश्रितकार्यायोगे निपातप्रतीतिमूलकत्वात् । सङ्ख्याया विणत्वमात्रेण द्विगोरपि विणसमासत्वापाताच्च । यदुक्तम् । द्विगुसमासे कर्मधारयत्वप्रयुक्तकार्याभिधानं मूलकारीयं कथमिति न शङ्कनीयम् । द्विगोरपि समानाधिकरणतत्पुरुषत्वेन कर्मधारयत्वात् । तत्पुरुषः समानाधिकरणः कर्मधारय इति वचनात् । इयांस्तु विशेषः । यत्र सङ्ख्यान्यद्विणं नीलोत्पलमित्यादौ स कर्मधारय इत्युच्यते । यत्र सङ्ख्यैव विणीभूता स द्विगुरुरिति । तथा च द्विगोरपि कर्मधारयवित्वादुक्तसूत्रोदाहरणं सङ्गतमेवेतीति । यत्तु पञ्चस्वरूपाणामिति विणसमासो न द्विगुरित्यानन्दमयाधिकरणीयमूलं तत्तु तत्रत्यस्वकीयव्याख्यानेन च विरुद्धम् । तत्पुरुषभेदः कर्मधारयः । कर्मधारयस्य भेदो द्विगुरिति सिद्धान्तकौमुदीदर्शनमात्रमूलकम् । पामरजनव्यामोहनाय पाण्डित्याभासप्रदर्शनमिति स्पष्टमेव । तथाहि । न तावदस्य द्विगुसमासत्वे सङ्ख्यापूर्वो द्विगुरित्येतत्समासविधानादन्यत्साधकमस्ति तत्साधकं पञ्चद्विगुसमासत्वप्रयोजकं किं सख्यापूर्वपदकत्वमात्रम् । उत तत्संख्यापूर्वपदकसमानाधिकरणसमासत्वमाहोस्त्वित्तादृशसमानाधिकरणतत्पुरुषत्वमथवा तादृशसङ्ख्यापदोपादानविहिततत्पुरुषत्वम् । नाद्यः । एकस्य कार्यमेककार्यमित्यादावपि सङ्ख्यापूर्वपदकत्वेन द्विगोरापातात् । नद्वितीयः । सङ्ख्यावंश्येत्यनेन विहिताव्ययीभावसमासोदाहरणे द्विमुनिव्याकरणं त्रिमुनीत्यादौ द्वौ मुनी वंश्यावस्य व्याकरणस्येत्यादिरूपेण सङ्ख्यापूर्वपदकसमानाधिकरणसमासतया द्विगुत्वापातात् । नापि तृतीयः । तथा सति एकाचासौ शाटीच एकशाटीत्यत्रापि सङ्ख्यापूर्वपदकसमानाधिकरणतत्पुरुषत्वसद्भावेन तस्यापि द्विगुत्वं स्यात् । नापि सङ्ख्येति पदोपादानविहिततत्पुरुषत्वमिति चतुर्थः । तथा सति दिक्सङ्ख्ये संज्ञायामिति सङ्ख्यापदोपादानेन विहितसमासस्य सप्तर्षयः पञ्चाम्रा इत्यादावपि द्विगुसमासप्रसङ्गः । सर्वं चैतद् द्विगाविति स्वरसप्रसङ्गादिरूपाणि तत्र तत्र पक्षे बाधकानि मञ्जर्याद्युक्तानि ज्ञेयानि । आद्यस्तु षष्टीतत्पुरुष इति स्पष्टमेव । तस्मादुक्तप्रकाराणामसम्भवात्तद्वितार्थेति सूत्रेण यो विहितस्त्रिविधस्तत्पुरुषस्तस्यैव द्विगुसंज्ञाऽनेन क्रियते । अनन्तरस्य विधिर्वा भवति प्रतिषेधोवेति न्यायात् । तथा चोक्तत्रिविधद्विगुसमासस्य तद्धितार्थेति सूत्रोक्ततद्धितार्थे विषये उत्तरपदे परतः समाहारे च वाच्ये समानाधिकरणेनेत्यस्याधिकारे विहितसमासास्तदन्यतमत्वं द्विगुत्वप्रयोजकमिति लाभात्तादृशप्रयोजकत्वे द्विगोश्च कर्मधारयतया अप्रामाणीकर्तुमशक्यत्वात् ॥ नहि द्विगौ तत्पुरुषत्वं द्विगुश्चेति सूत्रेण व्यसनितया विहितम् । किं त्वाकडारादेका संज्ञेति सूत्रानुसारेण सङ्ख्यापूर्वकतया द्विगुत्वसंज्ञायां तत्संज्ञया तत्पुरुषश्चेति सूत्रेण विहिततत्पुरुषसंज्ञाया निवृत्तिप्रसङ्गेन पञ्चराजीत्यादौ राजाहः सखिभ्यष्टजिति तत्पुरुषनिबन्धन भेदाविति । उक्तं च पूर्वकालैकेति सूत्रप्रवृत्तिवर्णनावसरे शेष्याम् । द्विगुकर्मधारयौ तत्प्रभेदावित्युक्तम् । तत्र तत्पुरुषभेदं कर्मधारयं तावदुदाहरतीति । उक्तं च राजाहः सखिभ्यष्टजिति सूत्रे । कृष्णसखः । रामसखः । त्रिसुखमित्युदाहरणत्रयविवेकप्रदर्शनाय तत्पुरुषग्रहणेन व्यधिकरणपदः कर्मधारयो द्विगुश्च सर्वोपि गृह्यते । द्विगुकर्मधारयौ तत्प्रभेदावित्युक्तेरिति दर्शयितुमनेकोदाहरणोपन्यास इति । इयांस्तु वि इत्यादिनोक्तं तु पूर्वोक्तरीत्यैवातिदुष्टमिति स्पष्टमेव । सङ्ख्यान्यस्य नीलादेर्विणत्वस्थल एव कर्मधारयत्वे एकशाटी सप्तर्षय इत्यादौ कर्मधारयो न स्यात् । तथा सङ्ख्यैव यत्र विणीभूता तस्य द्विगुत्वाङ्गीकारे द्विमुनीत्यादेरुदाहृतस्य नदीभिश्चेत्येतद्विषये सप्तनदं, पञ्चगङ्गमित्यादेश्चाव्ययीभावस्यैकशाटीत्यादेः कर्मधारयस्यापि द्विगुत्वापातादिति यत्किञ्चिदेतत् । तस्माद्विगुत्वे कर्मधारयत्वायोगेन कडारसूत्रस्य परनिपाताय प्रवृत्तिवर्णनासामञ्जस्यप्रसङ्गेन तदुपपत्तये कर्मधारयसमासाभिप्रायेणैव परनिपाताभिधानम् । ननु संख्यार्थकस्य कर्मधारयस्य संज्ञायामेव नियमाच्छाखाचतुःपञ्चशब्दे चासंज्ञात्वात्कथं तदाश्रयणम् । न च षोडशपदार्थादिपदवत्सामयिकसंज्ञात्वाश्रयणम् । कल्पनामात्रत्वादित्यपरितोषात्पक्षान्तरमाहेति वर्गार्थावित्येतन्मूलप्रवृत्तिवर्णनन्तु स्पष्टमिति न टीकाकारेणोक्तम् । पञ्चस्कन्धादिशब्दव्युत्पादनानुसारेणोक्तशङ्कायाः सुज्ञानत्वादित्यलं सर्वेषां बुध्यारोहानापादकेन प्रपञ्चेन । प्राचीनं स्वकृतमिति । प्रपञ्चो भेदपञ्चक इत्यनुव्याख्यानव्याख्यानावसरे प्रथमाध्याये चतुर्थपाद इति शेषः । यदत्र वक्तव्यं तत्तत्र तद्य्वाख्यानावसर एवोक्तमिति भावः ।

