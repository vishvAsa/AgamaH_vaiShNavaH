+++
title = "०७ नायं व्यासो अपान्तरतमः"

+++


## सृष्टिबन्धनमोक्षादिकर्तृत्वस्य श्रुतत्वतः

**नायं व्यासो अपान्तरतमः**

**सृष्टिबन्धनमोक्षादिकर्तृत्वस्य श्रुतत्वतः**

### ***सुधा***

ज्ञानं रश्मय इव ज्ञानरश्मयः । व्याप्तज्ञानवदित्यर्थः । अपान्तरतमो नाम ‘कश्चन मुनिर्व्यासो बभूवेति’ प्रवाददर्शनाच्छिष्याणां सूत्रकारे भक्तिमान्द्यं मा भूदित्यतो विणोपादानम् ।

### ***वाक्यार्थचन्द्रिका***

ज्ञानस्य रश्मित्वाभावेन समानाधिकरणसमासानुपपत्तेरुपमितं व्याघ्रादिभिः सामान्याप्रयोग इत्युपमितसमासोऽयमित्याह ज्ञानरश्मय इति । न च मादुपधायाश्च मतोर्वायवादिभ्य इति मकारोपधादकारोपधात्परस्य मतुपो मस्य वत्वविधानान्मकारोपधत्वाद्रश्मिशब्दस्य ततः परस्य मतुपो वत्वस्य वकारे रश्मिवदिति स्याद्रश्मिमदिति तु कथमिति वाच्यम् । तत्रैव सूत्रेयवादिभ्य इति यवादिभ्यः परस्य मतुपो वत्वस्य निषेधाद्रश्मिशब्दस्य यवादित्वेन ततः परस्य मतुपो वत्वाभावसम्भवात् । ज्ञानस्य रश्मिसाम्योक्त्या सिद्धमर्थमाह व्याप्त्येति ॥ विणोपादानमिति । ज्ञानरश्मिमदिति विणोपादानमित्यर्थः ।

### ***वाक्यार्थरत्नमाला***

ज्ञानरश्मयो विद्यन्तेऽस्य तद्ज्ञानरश्मिमदिति मतुपि विचाराभावाद्ज्ञानपदरश्मिपदसमासविचारपरं मूलमिति सिद्धत्वात्तथाऽनुत्क्वोपमासमासाभिधानमात्रे निमित्तमाह ॥ ज्ञानस्येति ॥ रश्मय इवेति मूले रश्मिपदं गौणार्थं रश्मिसदृशपरमिति दर्शयितुमिवशब्दोपादानम् । न तु विग्रहान्तर्गतम् । विग्रहस्तु ज्ञानं च ते रश्मयश्चेत्येव । अस्य घनश्याम इत्यादिवत् समानाधिकरणतत्पुरुषत्वात् । अधिकं राजा चासौ विद्या चेत्येतन्नवमाध्यायगतगीताभाष्यटीकाप्रपञ्चावसरे अस्माभिर्निरूपितं ज्ञेयम् । रश्मिमदित्येतन्मात्रपूर्विण इत्यत्रेवशब्दगौरवविचारानवकाशाद्गौरवस्यैव सत्वेन न बहुव्रीहिर्निर्वाह्य इत्यस्यावकाशात् । तथापि प्राक् टीकोक्तसर्वादेः कर्मधारयादिनिर् इति भाष्योक्तिज्ञापकाबलादत्र मतुबुपपत्तिरिति ज्ञातव्यम् । यवादित्वेनेति । यवरश्मिऊर्मिभूमिक्रिमीत्यादिगणे तत्पाठादिति भावः । सिद्धमर्थमाहेति ॥ मतुपोयोगेनाधिकार्थलाभः सिद्ध इति तत्र विचाराभावात्तत्सिद्धवत्कारेण ज्ञानस्य रश्मित्वोक्तयेत्येवोक्तम् । मूलस्थविपदं विणार्थकमित्यभिसन्धाय विणोपादानमिति प्रतीकोपादानम् । अनेन तथा व्याख्यानं सूचितं भवति । ज्ञानरश्मिमदितीति ॥ परं ब्रह्मेत्यपि विणस्य सत्वेऽपि तस्यातिस्पष्टत्वात्तद्विणोपादानेऽपि चर्षित्वेन तदसम्भवशंकाया एव प्राप्तेस्तत्समर्थनपरत्वाभिप्रायेण वा ज्ञानरश्मिमदित्यस्यैवोपादानमिति न दोषः ।

