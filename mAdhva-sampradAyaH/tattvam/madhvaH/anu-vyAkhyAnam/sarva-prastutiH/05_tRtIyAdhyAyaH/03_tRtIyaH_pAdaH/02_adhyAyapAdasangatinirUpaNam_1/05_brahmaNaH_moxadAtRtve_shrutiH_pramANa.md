+++
title = "०५ ब्रह्मणः मोक्षदातृत्वे श्रुतिः प्रमाणम्"

+++


## सृष्टिबन्धनमोक्षादिकर्तृत्वस्य श्रुतत्वतः

**ब्रह्मणः मोक्षदातृत्वे श्रुतिः प्रमाणम्**

**सृष्टिबन्धनमोक्षादिकर्तृत्वस्य श्रुतत्वतः**

### ***सुधा***

एवञ्चेद् द्वितीयसूत्रमपि कथमेतदाशङ्कां निवर्तयेत् । न ह्यत्रायमर्थः प्रमाणेनोपपादित इत्यतस्तद्व्याचष्टे सृष्टीति ।

## **अनुव्याख्यानम्**

***सृष्टिबन्धनमोक्षादिकर्तृत्वस्य श्रुतत्वतः ॥***

***यतो मोक्षादिदाताऽसावतो जिज्ञास्य एव वः ॥***

***इत्याह तत्परं ब्रह्म व्यासाख्यं ज्ञानरश्मिमत् ॥***

श्रुतत्वतोऽसौ मोक्षादिदाता । यतश्च मोक्षादिदाताऽसावतो वो युष्माकं मुमुक्षूणां जिज्ञास्य एवेत्येतमर्थं जन्मादिसूत्रेणाहेत्यर्थः । अयमभिसन्धिः । जन्माद्यस्य यत इति सूत्रे श्रुतमिति वाक्यशेषः । तथा च परमेश्वरस्य मोक्षदातृत्वे श्रुतिः प्रमाणमित्युक्तं भवति । किञ्चात्र मोक्षदातृत्वं प्रधानम् । सृष्ट्यादिकर्तृत्वं तु तत्र हेतुत्वेनोक्तम् । केवलव्यतिरेकी चायं हेतुः । तस्य चासिद्धिपरिहाराय श्रुतत्वमभिहितमिति । कृत्यानां कर्तरि वेति व इति षष्ठी ।

### ***वाक्यार्थचन्द्रिका***

नन्वेवं जन्मस्थित्यादेः श्रुतत्वोक्तेर्वैयर्थ्यमित्यतो मोक्षदातृत्वेऽनुमानसूचकतया तस्योक्तत्वान्न वैयर्थ्यमित्याशयेनाह किञ्चेति । यद्वा जन्मादीति सूत्रमीश्वरस्य मोक्षदातृत्वे श्रुतिरूपप्रमाणकथनपरतया योजितम् । अनुमानपरत्वेनापि तद्योजयति किञ्चेति । न च समकक्षतया सर्वेषामुपादानात्कथं मोक्षदत्वस्य साध्यतयाऽन्यस्य च साधनतयोपन्यासोऽत्र व्याख्यायत इति वाच्यम् । बुद्ध्या विवेकेन तत्सम्भवात् । ननु सपक्षाभावेन व्याप्त्यसिद्धेः कथ सृष्ट्यादिकर्तृत्वेन मोक्षदत्वानुमानं स्यादित्यत आह केवलेति । नन्वेवं श्रुतत्वत इति मूले श्रुतत्वोक्तिवैयर्थ्यमित्यतो हेतूकृतस्य सृष्ट्यादिकर्तृत्वस्यासिद्धिपरिहारार्थत्वान्न तदिति भावेनाह तस्य चेति । कर्मणि निष्पन्नत्वाज्जिज्ञास्यशब्दस्य तेन कर्मण उक्तत्वेऽपि कर्तुरनुक्तत्वात्तिङाद्यनभिहिते कर्तरि कर्तृकरणयोस्तृतीयेति प्राप्ततृतीयाबाधकतया नित्यं प्राप्तायाः कर्तृकर्मणोः कृतीत कृद्योगलक्षणषष्ठ्याः कृत्यानां कर्तरि वेति सूत्रे कृत्ययोगे विकल्पितत्वेन तृतीयाषष्ठ्योरुभयोरप्यनुज्ञानाद्यत्प्रत्ययस्य च कृत्याः प्राङ्ण्वुल इति कृत्यप्रत्ययत्वात्तद्योगे तृतीयापक्षे युष्माभिरिति प्रसङ्गेऽपि षष्ठीपक्षे व इति षष्ठ्यादेशप्रयोगो युक्त इत्याशयेनाह कृत्यानामिति ।



### ***परिमल ***

सूत्रे प्रमाणोक्तिलाभप्रकारमाह अयमभिसन्धिरिति । ननु मीमांसाग्रन्थे न्यायेनैव संशयविपर्ययौ निवर्त्यावित्यत आह किञ्चेति । ननु युष्माभिर्जिज्ञास्य इति वाच्ये कथं व इति षष्ठीकर्तृकरणयोस्तृतीयेति कर्तरि तृतीयाविधानादित्यत आह कृत्यानामिति । कृत्यसंज्ञकप्रत्यययोगे कर्तरि षष्ठी भवतीति यत्प्रत्ययान्तजिज्ञास्यशब्दस्य कृत्यान्ततया तद्योगात् षष्ठीप्रयोगः साधुरिति भावः । इत्यादिपदेन मोक्षादिदातेत्यस्य ग्रहः ॥

### ***यादुपत्यं***

नन्वेवं जन्मस्थित्यादेः श्रुतत्वोक्तेर्वैयर्थ्यमित्याशङ्कायां मोक्षदातृत्वेऽनुमानसूचकतया तस्योक्तत्वेन न वैयर्थ्यमित्याशयेनाह किञ्चेति । अन्यत्र मोक्षदातृत्वे प्रमाणमुच्यत सत्यर्थः । ननु कर्तृकरणयोस्तृतीयेति कर्तरि तृतीयाया विहितत्वाद्युष्माभिरिति वक्तव्यम् । व इति कथमुक्तमित्यत आह कृत्यानामिति । कृत्याः प्राङ्ण्वुल इत्युक्तत्वेन यत्प्रत्ययस्यापि कृत्यत्वादिति भावः । कृत्यानां प्रयोगे कर्तरि षष्ठी वा स्यादिति सूत्रार्थः । उदाहरणं तु मम मया वा सेव्यो हरिरिति ।

### ***श्रीनिवासतीर्थीया***

प्रधानं साध्यमित्यर्थः ।

### ***वाक्यार्थरत्नमाला***

ननु कर्मणि निष्पन्नत्वादित्यादि । अत्र नन्विति पदमधिकं लेखकागतम् । चतुर्थस्य प्रथमे विक्षिप्तमनसोऽपि तु ध्येयैवेत्यत्र ननु ध्यायतेः कर्मणीत्यत्रैवम् । नचोभयत्रापि तत्प्रक्षेपे निमित्ताभावः । सज्जनैर्ज्ञातव्य इति चतुर्थीयप्रथमपादस्थप्रयोगोपपादनावसरे यद्यपि कर्मण उक्तत्वेऽपीत्यादिना शङ्कासमाधानाभ्यां योजनां दृष्ट्वा तदव्यवहितोत्तरविक्षिप्तमनस इत्येतद्विचारे ननुपदं लेखकेन शङ्कापरत्वभ्रान्त्या प्रक्षिप्तम् । तस्य तथा प्रतिपत्तव्य इत्येकजीववादस्थलीयटीकायां नन्विति यथास्थितमेव । अधिकांशसद्भावात् । तत्प्रमेयानुसारेणापि लेख्यविपरिशोधने सति कर्मण उक्तत्वादित्यादिलेखनार्थं प्रवृत्तेन ननु पदमपि तत्रत्त्यं प्रक्षिप्तमिति मन्तव्यम् । टीकाकारस्य तु शङ्कामूलप्राप्तिक्रमवस्तुस्थितिप्रदर्शनाय कर्मण उक्तत्वेऽपीत्याधिकोऽनुवादः । शङ्कातु सूचितैव युष्माभिरिति प्रसङ्गेऽपीत्यनेन युष्माभिरिति भवितव्यमिति शङ्कांशज्ञानसम्भवात् । नह्यत्र सज्जनैर्ज्ञातव्य इत्यादाविव षष्ठीमात्रं स्यादित्याक्षेपः । षष्ट्याः स्वतः सिद्धत्वात् । किं तु पक्षे तृतीयेत्येवेति तदर्थमधिकप्रतिपादनं वस्तुगतिमनुरुध्येति कथनं विज्ञायेत । अन्येतु तृतीयायां युष्माभिति भवितव्यम् इति तु कथमित्यत इत्येतावानंशस् तिङाद्यनभिहिते कर्तरीत्यनन्तरं पूरणीयः । तेन नन्विति यथास्थितमेव । अत एव मूलकोशे ननु कर्त्तृकरणयोरित्यादीत्यत आहेत्यन्तस्यायं विचारो नूतनपुस्तके इत्याहुः । ननु विस्मृतकण्ठमणिरपीत्यादाविव निश्चयार्थकं ननु पदमित्यपरे । कर्मणि निष्पन्नत्वादिति । ज्ञाधातोर् धातोः कर्मणः समानकर्तृकादिच्छायां वेत्यनेनकर्मणस्तेनैककर्तृकाच्च सन्विधायकेन सनि सनाद्यंता धातव इत्यनेन सनादयः कमेर्णिङन्ताः प्रत्यया अन्ते येषां तेषां धातुसंज्ञाविधायकेन तत्संज्ञायां सन्यङोरित्यनेन सनन्तयङन्तयोः प्रथमैकाचो द्वित्वम् अजादेस्तु द्वितीयस्येत्यर्थकेन द्वित्वे पूर्वोऽभ्यास इत्यनेन अत्र ये द्वे तयोः पूर्वस्याभ्याससंज्ञेत्यर्थकेन पूर्वस्याभ्याससंज्ञायां हलादिर्
इत्यनेनाभ्यासस्यादिर्हल् शिष्यते अन्ये हलो लुप्यन्त इत्यर्थकेन जाइत्येवोर्वरिते ह्रस्व इत्यनेनाभ्यासस्याचो ह्रस्वः स्यादित्यर्थकेन ह्रस्वत्वेन सन्यत इत्यनेन सनिपरतो ऽभ्यासस्यात इकारः स्यादित्यर्थकेन जि इतीकारे सति जिज्ञास इति स्थिते अचो यदित्यनेनाजन्तधातोर्यत्प्रत्ययविधायकेन सनाद्यन्तत्वेन धातुभूतजिज्ञासशब्दाद्यत्प्रत्यये आतोलोप इत्यनेनार्धधातुके सति परतोवा तद्विवक्षाया वा मतभेदेनाकारलोपे जिज्ञास्य इति भवति ॥ तत्र कृत्याः प्राङ्ण्वुलः प्राचां कृत्यसंज्ञत्वात् कृत्यानां च तयोरेव कृत्यक्तखलर्था इति भावकर्मणोरेव विधानेन प्रकृते भावस्यासम्भवेन कर्मण्येव कृत्याश्रयणे कर्तव्ये कर्मणि निष्पन्नोऽयं शब्द इति भावः । कर्तुरनुक्तत्वादिति । तत्रानिष्पन्नत्वादिति भावः । अनभिहित इत्यधिकारानुसारेणाह । तिङाद्यनभिहित इति । कर्तरि प्राप्ता या तृतीया तद्बाधेकतयेत्यर्थः । सूत्रेण कृत्ययोग इति स्वरसः पाठः । कृत्या इत्येव सूत्रं विवक्षितार्थपरं प्राङ्ण्वुल इत्येतत्तु वृत्तिकारः प्रक्षिप्तमित्याह शेषिकारस्तस्य विचारेण किं प्रयोजनमित्याशयेन स्वयं विशिष्टमेव सूत्रमुपादत्ते कृत्या इति । प्रयोगो युक्त इति । मया मम वा सेव्यो हरिरित्यादाविवेति शेषः ।

