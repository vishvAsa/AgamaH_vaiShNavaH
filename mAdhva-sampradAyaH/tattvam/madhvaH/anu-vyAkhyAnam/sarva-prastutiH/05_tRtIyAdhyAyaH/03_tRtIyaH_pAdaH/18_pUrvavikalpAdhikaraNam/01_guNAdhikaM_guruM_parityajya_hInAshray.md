+++
title = "०१ गुणाधिकं गुरुं परित्यज्य हीनाश्रये अनर्थप्राप्तिः"

+++


## ॐ पूर्वविकल्पः प्रकरणात्स्यात्क्रियामानसवत् ॐ

**॥ अथ पूर्वविकल्पाधिकरणम् ॥**

**गुणाधिकं गुरुं परित्यज्य हीनाश्रये अनर्थप्राप्तिः**

**ॐ पूर्वविकल्पः प्रकरणात्स्यात्क्रियामानसवत् ॐ**

### ***सुधा***

ॐ पूर्वविकल्पः प्रकरणात्स्यात्क्रियामानसवत् ॐ ॥ किं प्रथमप्राप्त एव गुरुरुत तं परित्यज्यान्योऽपि स्वीकर्तुं शक्यत इति संशये ‘गुरुमन्त्रपरित्गी रौरवं नरकं व्रजेदि’ति गुरुपरित्यागे दोषस्मरणात्प्रथमप्राप्त एवेति प्राप्ते विकल्प उच्यते । स हीनसमोत्तमेषु किंविषय इति न ज्ञायते । दोषस्मरणस्य का गतिरित्यतो व्यक्तं व्याख्याति गुणाधिकमिति ।

## **अनुव्याख्यानम्**

***ॐ पूर्वविकल्पः प्रकरणात्स्यात्क्रियामानसवत् ॐ ॥***

***गुणाधिकं गुरुं प्राप्य तद्धीनं नाप्नुयात्क्वचित् ॥***

क्वचित्प्रयोजनविशेषेऽपि । दोषस्मरणं तद्विषयमिति भावः ।

### ***वाक्यार्थचन्द्रिका***

ॐ पूर्वविकल्पः प्रकरणात्स्यात्क्रियामानसवत् ॐ ॥ स इति । सौत्रो विकल्प इत्यर्थः ॥ तद्विषयमिति । गुणाधिकपरित्यागपूर्वकहीनगुरुस्वीकारविषयमित्यर्थः ।

