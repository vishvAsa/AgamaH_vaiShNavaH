+++
title = "०३ पूर्वापरगुर्वोः समत्वे पूर्वानुज्ञया परः स्वीकार्यः"

+++


## समे विकल्प एव स्यात्

**पूर्वापरगुर्वोः समत्वे पूर्वानुज्ञया परः स्वीकार्यः**

**समे विकल्प एव स्यात्**

### ***सुधा***

एवं तर्ह्यनुपदिशत उत्तमस्य त्यागेनोपदिशतोऽधमस्य स्वीकारोऽपि कर्तव्यः स्यात् । सत्यम् । प्रतिषेधवचनेन तत्रापोदितोऽयं न्यायः । तर्हि सौत्रस्य विकल्पस्य को विषय इत्यत आह सम इति ।

## **अनुव्याख्यानम्**

***समे विकल्प एव स्यात् .......***

पूर्वस्वीकृतेन गुरुणा समे गुरौ स्वयमेव प्राप्ते सति स्वीकारस्य विकल्प एव स्यात् । न तु नियमः । सम एवेति वा सम्बन्धः ।

***दोषस्मृतेर्विषयान्तरं च दर्शयितुमाह पूर्वेति ।***

***... ...... .... ..... पूर्वानुज्ञा च सर्वथा ।***

समगुर्वन्तरस्वीकारे पूर्वस्यानुज्ञा च सर्वथा भाव्या । विनाऽनुज्ञया समानपूर्वपरित्यागविषयं दोषस्मरणमिति भावः ।

### ***वाक्यार्थचन्द्रिका***

सत्यमिति । अनुपदिशदुत्तमपरित्यागेनोपदिशदधमगुरुस्वीकारः कार्य इत्येतत्सत्यमित्यर्थः । तर्हि गुणाधिकं गुरं प्राप्य तद्धीनं नाप्नुयात्क्वचिदिति प्रागुक्तन्यायविरोध इत्यत आह अत्रापोदितोऽयं न्याय इति । तत्रानुपदिशदुत्तमे गुरौ गुणाधिकं गुरुं प्राप्य तद्धीनं नाप्नुयात्क्वचिदित्युक्तो न्यायोऽपोदितः । तत्र हेतुमाह प्रतिषेधवचनेनेति । प्रतिषेधवचनेनेत्यस्य शुभमिच्छतेत्यपवादेनेर्त्थः । तदपरित्यागे शुभमिच्छतेत्युक्ताज्ञानादिनिवृत्त्यनुपपत्तेरिति भावः । गुरुमन्त्रपरित्यागीति प्रतिषेधवचनस्योपदिशदुत्तमपरित्यागेनाधमस्वीकारविषयत्वेनानुपदिशदुत्तमपरित्यागेनोपदिशदधमस्वीकारविषयत्वाभावादिति भावः । यद्वा तथा चोपदिशद्गुणाधिकं गुरुं प्राप्य तद्धीनं नाप्नुयादिति न्यायपर्यवसानान्न तद्विरोध इति हृदयम् । अज्ञानादिपरिहारार्थं पूर्वपरित्यागेनोत्तमस्वीकारः कार्य इति न्यायो गुरुमन्त्रपरित्यागीति प्रतिषेधवचनेन तत्रापोदित इत्यर्थ इत्यप्याहुः । तद्धीनं नाप्नुयात्क्वचिदिति प्रतिषेधवचनेन यस्माच्छुभप्राप्तिस्तं प्राप्नुयादित्ययं न्यायस्तत्रापोदित इत्यर्थ इत्यन्ये । अत्र पक्षे एवशब्दस्य यथाश्रुतसम्बन्धलाभेऽपि सौत्रस्य विकल्पस्य को विषय इत्यस्य विकल्प एवेत्येतन्नोत्तरमित्यपरितोषादाह सम एवेति वा सम्बन्ध इति । योग्यतावशादेवकारो भिन्नक्रम इति भावः ।

### ***परिमल ***

प्रतिषेधवचनेनेति । गुरुमन्त्रपरित्यागीति प्रागुक्तवचनेनेत्यर्थः । अयं न्याय इति । विलाभायान्यः प्राप्य इत्ययं न्यायो धर्मविषये अपोदित इत्यर्थः । तद्धीनं नाप्नुयादिति तु भाष्यं व्यासचित्तस्थवाक्यमेव न तु स्ववचनमिति ।

### ***यादुपत्यम्***

ॐ पूर्वविकल्पः प्रकरणात्स्यात्क्रियामानसवत् ॐ ॥ प्रतिषेधवचनेनेति । ‘तद्धीनं नाप्नुयात्क्वचिदि’ति प्रतिषेधवचनेन यस्माच्छुभप्राप्तिस्तं प्राप्नुयादित्ययं न्यायस्तत्रापोदित इत्यर्थः। सत्यकामः स्वकं गुरुमृषभाद्यनुज्ञयैव प्रापेति भाष्ये स्पष्टम् ।

### ***श्रीनिवासतीर्थीया***

ॐ पूर्वविकल्पः प्रकरणात्स्यात्क्रियामानसवत् ॐ ॥ कर्तव्यः स्यादिति । संशयादिनिरासस्यावश्यकत्वादिति भावः ॥ प्रतिषेधवचनेनेति । तद्धीनं नाप्नुयादिति निषेधवचनेनेत्यर्तः । अयं न्यायः संशयादिनिरासाय गुरुस्वीकाररूपो न्यायः । विषय एव स्यात्, समो गुरुरिति शेषः ॥ गुर्वन्तरेति । ततश्चाधमगुरुं परित्यज्योत्तमगुरुप्राप्तावपि पूर्वानुज्ञापेक्षितेति प्रतीतिनिरासायेत्यर्थः ।

### ***वाक्यार्थरत्नमाला***

पूर्वविकल्पः प्रकरणात्स्यात्क्रियामानसवत् ॥ अत्र पक्षे प्रतिषेधवचनेनेत्यस्य पृष्टं तत्वादिकमाश्रयणीयमित्यपरितोषादाह ॥ यद्वा प्रतिषेधवचनेनेत्यस्येति ॥ अज्ञानादिपरिहारार्थमिति ॥ पूर्वपरित्यागेनोत्तमः स्वीकार्य इति न्याय उत्तमेऽनुपदिशत्यपोदितः । सर्वस्य हीनस्यापि प्रवक्तृत्वेन ततो मन्त्रप्राप्त्यनन्तरमुत्तरगुरोर्वृथैव स्वीकारेण ‘‘गुरुमन्त्रपरित्यागी’’ति वचनावकाशेन तन्निषेधप्रवृत्तेरित्यर्थः । अन्यथाख्यातिपक्षमाह ॥ तद्धीनमिति ।

