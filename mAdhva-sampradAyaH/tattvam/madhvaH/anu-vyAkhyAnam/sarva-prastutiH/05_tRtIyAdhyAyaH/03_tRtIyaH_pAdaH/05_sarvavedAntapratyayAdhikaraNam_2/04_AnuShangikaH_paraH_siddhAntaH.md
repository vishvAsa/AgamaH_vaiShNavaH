+++
title = "०४ आनुषङ्गिकः परः सिद्धान्तः"

+++


## अदोषत्वस्य सिद्ध्यर्थं

**आनुषङ्गिकः परः सिद्धान्तः**

**अदोषत्वस्य सिद्ध्यर्थं**

### **सुधा**

कथमस्यार्थस्यानुषङ्गिकत्वमित्यत आह अदोषत्वस्येति ।

## **अनुव्याख्यानम्**

***अदोषत्वस्य सिद्ध्यर्थं .........***

विष्णोरदोषत्वस्य सिद्ध्यर्थमङ्गीकार्योऽयमर्थ इति शेषः । उपलक्षणमेतत् । अगुणपूर्णत्वस्य सकलजगज्जन्मादिकारणत्वस्य चेत्यपि द्रष्टव्यम् । अनेन कथं तत्सिद्धिरित्यत आह यदिति ।

***........ ........ यदभेदे तदन्वयः ॥***

यस्माज्जगताऽभेदे विर्ष्णोर्दोषसम्बन्धः प्रसज्यते तस्मादिति पूर्वेण सम्बन्धः । अत्राप्यभेद इत्यस्वातन्त्र्यस्याप्युपलक्षणम् । तदन्वय इति च गुणपूर्त्याद्यभावस्यापि ॥ अन्यत्तत्तन्त्रमित्यन्यशब्दोऽमुक्तविषय इति प्रतीतिः स्यात्तदर्थमाह तत्तन्त्रत्वं चेति ।

***तत्तन्त्रत्वं च मुक्तानामपि ..........***

चशब्दो वक्ष्यमाणेन भेदेन सह समुच्चयार्थः । अङ्गीकार्यमिति शेषः ॥ किर्थमिदमङ्गीकार्यं जन्मादिसूत्रस्यामुक्तविषयतयाऽप्युपपत्तेरित्यत आह तदिति ।

***......... .......... तद्गुणपूर्तये ॥***

न हि मुक्तानां तत्तन्त्रत्वेन विना तस्य निरर्गलमैश्वर्यं सिध्यति । न च तदन्तरेण गुणपूर्तिर्भवतीति ॥ स्यादेतत् । यदि मुक्ताः परमात्मनो भिन्नाः स्युः । न च तथा । तत्किं तत्तन्त्रत्वेनेत्यत आह मुक्तानामपीति ।

***मुक्तानामपि भेदश्च ...... ......***

परमात्मनोऽत्यन्तभेदश्चाङ्गीकार्यः ॥ अनेन ‘तस्य भेदश्च सर्वतः’ इत्येतदपि विवृतं भवति ॥ किमर्थमित्यतः प्रयोजनं वक्तुं पीठमारचयति न हीति ।

***.......... ..... न हि भिन्नमभिन्नताम् ॥***

***गच्छद्दृष्टं क्वचित् ...... .........***

मुक्तानां परमात्मनाऽभेदो भवन्न तावत्प्राग्भिन्नानाम् । भिन्नस्याभेदावाप्तेः क्वाप्यदर्शनात् ॥ न केवलमदर्शनं किं तर्हीत्यत आह तस्येति ।

***......... ...... तस्याप्यभावोऽनुभवोपगः ॥***

भिन्नमभिन्नतां गच्छतीत्यस्यार्थस्याभावोऽनुभवसिद्धोऽपि ॥ ततः संसारेऽप्यभिन्नानामेव मुक्तावभेदो व्यज्यत इत्येव वक्तव्यम् । तथैवास्त्वित्यत आह पूर्वेति ।

***पूर्वाभेदे दोषवत्त्वमीशस्येत्यतिभिन्नता ॥***

***नारायणेन मुक्तानामपि सम्यगिति स्थितिः ॥***

समर्थितं तावद्दुःखादिरूपोऽयं संसारः सत्य इति । ततः संसारेऽपि जीवानां परमात्मना भेदे तस्य दोषवत्त्वं स्यात् । इतिशब्दो हेतौ । सम्यक् स्थितिः सत्सिद्धान्त आनुषङ्गिकः पर इति शेषः ।

### **वाक्यार्थचन्द्रिका**

स्वातन्त्र्यदयोरभेदोषत्वोपपादकत्वस्येवागुणपूर्णत्वसकलजगत्कारणत्वोपपादकताया अपि सत्त्वाद्विशिष्यादोषत्वोपपादकत्वोक्त्ययोगमाशङ्क्य परिहरति उपलक्षणमेतदिति । केचित्त्वेवमदोषत्वसिद्ध्यर्थत्वात्सर्वतो भिन्नत्वस्य प्रधानप्रमेयोपयुक्तत्वलाभेनानुषङ्गिकत्वसिद्धावपि तत्त्वेन प्रतिज्ञातस्य स्वतन्त्रत्वादेरदोषत्वसिद्ध्यर्थत्वाभावान्नानुषङ्गिकत्वसिद्धिरित्यतस्तस्यादोषत्वसिद्ध्यर्थत्वाभावेऽप्यगुणपूर्णत्वादिरूपप्रधानप्रमेयसिद्ध्यर्थत्वाद्युक्तमानुपषङ्गिकत्वमिति भावेनादोषत्वस्येत्येतदगुणपूर्णत्वाद्युपलक्षणतया व्याचष्टे उपलक्षणमेतदितीत्याहुः ॥ पूर्वेण सम्बन्ध इति । सर्वतो भिन्नत्वस्यादोषत्वसिध्यर्थत्वमति पूर्वेण सम्बन्ध इत्यर्थः । यदभेदे तदन्वय इत्यभेदे दोषप्रसङ्गेन भेदस्यादोषत्वोपपादकत्वसिद्धावपि न स्वातन्त्र्यस्य तदुपपादकत्वसिद्धिरित्यतोऽत्राभेदग्रहणस्यास्वातन्त्र्योपलक्षणत्वेनाभेदमात्रपरत्वाभावेनाभेद इवास्वातन्त्र्येऽपि दोषप्रसङ्गस्याभिमतत्वाद्युक्तं भेदस्येवस्वातन्त्र्यस्य तदुपपादकत्वमित्याशयेनाह अत्रापीति । एतावता भेदस्वातन्त्र्ययोरदोषत्वोपपादकत्वसिद्धावपि न गुणपूर्णत्वजगत्कारणत्वोपपादकत्वसिद्धिर्विपक्षे बाधकानुपन्यासादित्यतोऽत्र वाक्ये तदन्वय इत्यस्य दोषान्वयपरस्येव गुणपूर्त्यभावपरत्वस्याप्युपलक्षणतयाऽभिप्रेतत्वेन विपक्षे बाधकलाभाद्युक्ता तत्सिद्धिरित्यभिप्रेत्याह तदन्वय इति चेति ।

अभावस्यापीत्यत्रोपलक्षणमित्यनुवर्तते । केचित्त्वनेन सर्वाभेदे सर्वदोषत्वप्रसङ्गेन सर्वतो भिन्नत्वस्यादोषत्वसिद्ध्यर्थत्वलाभेनानुषङ्गिकत्वसिद्धावपि स्वातन्त्र्यादिनाऽगुणपूर्णत्वादिसिद्धेर्विपक्षे बाधकानभिधानेनासिद्धेर्न तस्यानुषङ्गिकत्वसमर्थनमित्यतोऽत्राभेद इत्यस्य तदन्वय इत्यस्य चास्वातन्त्र्याद्युपलक्षणत्वस्य गुणपूर्त्याद्यभावोपलक्षणत्वस्य चाङ्गीकारेण श्रुतमात्रपरत्वाभावेनाभेदे सदोषत्वप्रसङ्गस्येवास्वातन्त्र्ये गुणपूर्त्याद्यभावप्रसङ्गस्यानेनैवोक्तत्वाद्युक्तमेव स्वातन्त्र्यादेरानुषङ्गिकत्वोपपादकत्वमस्य ग्रन्थस्येत्याशयेनाह अत्रापीत्यादीत्याहुः ॥ अमुक्तविषय इति । मुक्तानां परमं साम्यमुपैतीति भगवदभेदस्यैव श्रुतत्वात्तदधीनत्वानुपपत्तेरमुक्तविषय एवान्यशब्द इत्यर्थः ॥ तदर्थमाहेति । अत्रार्थशब्दो मक्षिकार्थो धूम इत्यादाविवार्थनीयः । तत्राद्यो निवृत्तिवचनः । ततश्च तस्मिन्निवृत्यर्थमित्यर्थः ॥ वक्ष्यमाणेनेति । मुक्तानामपि भेदश्चेत्युत्तरवाक्ये वक्ष्यमाणेनेत्यर्थः ॥ विवृतमिति । सर्वशब्दोक्ता जीवा नामुक्ता एव किन्तु मुक्ता अपीत्येवं विवृतमित्यर्थः ।

प्रयोजनं वक्तुमिति । पूर्वाभेदे दोषवत्त्वमित्यादिनेति शेषः ॥ पीठमिति । वक्तव्यप्रमेयोपयोगिनमर्थमित्यर्थः । ननु दुःखादिरूपदोषस्य जीवे आरोपितत्वेन पारमार्थिकत्वाभावान्न तदभेदेन परमात्मनो निर्दोषत्वव्याघातोऽन्यथाऽऽरोपितेन रूपेण गगनस्यापि नीरूपताव्याघातप्रसङ्गादित्यत आह समर्थितमिति । ‘मिथ्यात्वमपि बन्धस्य न प्रत्यक्षविरोधतः । मिथ्यात्वं यदि दुःखादेरित्यादिना’ जिज्ञासासूत्रे ‘न दुःखानुभवः क्वापी’त्यादिना पृथगधिकरणादिषु चेति शेषः । सत्सिद्धान्तप्रसङ्गे सम्यक् स्थितिकथनस्यासङ्गततामाशङ्क्य सत्सिद्धान्तपरतया सम्यक् स्थितिपदं सम्यग्व्याचष्टे सत्सिद्धान्त इति । वाचनिकपरसत्सिद्धान्तताभ्रमनिरासायापेक्षितं पूरयति आनुषङ्गिक इति ।

### **परिमल **

इत्येतदपि विवृतमिति । सर्वशब्दोऽसङ्कुचितवृत्तिरिति विवृतमित्यर्थः । तेन न पौनरुक्त्यमिति भावः ॥ किमर्थमिति । मुक्तानां परमात्मनो भेदश्चाङ्गीकार्य इत्यनुषङ्गः ॥ प्रयोजनं वक्तुमिति । ‘पूर्वाभेदे दोषवत्वमि’त्यत्र वक्तुमुपयुक्तार्थमाहेत्यर्थः ॥ समर्थितमिति । प्रकृत्यधिकरणे शून्यवादिनिरासप्रस्तावादाविति भावः ।

### **यादुपत्यं**

विवृतं भवतीति । सर्वशब्दार्थतयोक्ता जीवा नामुक्ता एव किन्तु मुक्ता अपीति कथनादिति भावः । प्रयोजनं वक्तुमिति । पूर्वाभेदे दोषत्वमित्यत्रेति शेषः ॥ पीठमिति । वक्तव्यप्रमेयोपयोगिनमर्थमित्यर्थः । ननु दुःखादिरूपदोषस्यारोपितत्वान्न तत्प्राप्त्या निर्दोषत्वहानिरित्यत आह समर्थितं तावदिति ।

### **श्रीनिवासतीर्थीया**

गुणपूर्त्याद्यभावस्यापीति । आदिपदेन निर्दोषत्वम् । अभेदे दोषान्वयोऽस्वातन्त्र्ये गुणपूर्त्याद्यभावः । ‘यदधीना गुणाश्चैव दोषा अपि हि सर्वशः । गुणास्तस्य कथं न स्युः स्युर्दोषाश्च कथं पुनरित्युक्तरीत्या स्वातन्त्रस्य गुणपूर्त्यादिसाधकत्वादिति भावः । इदमङ्गीकार्यमिति । मुक्तानां तत्तन्त्रत्वमित्यर्थः । ननु जन्मादिसूत्रे स्वव्यतिरिक्तमुक्तामुक्तसर्वप्रपञ्चस्य यथायोगं जन्मस्थित्यादिकर्तृत्वोक्त्या तदधीनत्वस्योक्तत्वादिदमङ्गीकार्यमिति चेत्तत्राह जन्मादिसूत्रेति ।

### **वाक्यार्थरत्नमाला**

सर्वतोभिन्नत्वस्यादोषत्वसिध्यर्थत्वमितीति । अदोषत्वस्य सिध्यर्थं सर्वतो भेद इत्यस्यार्थानुवादोऽयमिति ज्ञेयम् । स्वोत्प्रेक्षितमेव पक्षमाह ॥ केचित्त्वनेनेत्यादिपरमं साम्यमुपैति भगवदभेदस्यैवेति । एतच्च पराभिप्रेतार्थमनुरुध्य । न च तदर्थत्वेनेति तत्वनिर्णयटीकोक्तरीत्याऽवश्यकमर्थमाह ॥ अत्रार्थेति । परमात्मनोत्यन्तभेदश्चेति मूलम् । अभिन्नतेत्युत्तरानुव्याख्यानुसारेणात्यन्तपदमधिकमुपात्तम् । एवं प्रकृतिजीवजडेशयोरत्यन्तभिन्नत्वमिति पूर्वत्रापीति न दोषः ।

