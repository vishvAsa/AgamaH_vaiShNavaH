+++
title = "०२ सत्सिद्धान्तमहापयन् शिष्येभ्यो व्याख्यानं कार्यम्"

+++


## स्वतोऽधिकाभावे स्वयमेव समभ्यसेत्

**सत्सिद्धान्तमहापयन् शिष्येभ्यो व्याख्यानं कार्यम्**

**स्वतोऽधिकाभावे स्वयमेव समभ्यसेत्**

### **सुधा**

स्वतोऽधिकाभावे कथं श्रवणादीत्यत आह स्वत इति ।

## **अनुव्याख्यानम्**

***........ स्वतोऽधिकाभावे स्वयमेव समभ्यसेत् ॥***

***ब्रूयादपि च शिष्येभ्यः ...... ........***

अपिचावितरेतरयोगे । श्रुतावृत्तिप्रवचनाभ्यामभिनवोत्प्रेक्षोदयात्तेऽपि श्रवणादिफलं प्रसुवाते ।

सम्यक् श्रवणादिरहितो व्याचक्षाणः स्खलनेन प्रत्यवेयात् । तत्कथमुच्यते शिष्येभ्यो ब्रूयादिति तत्राह सदिति ।

***....... ... ...... सत्सिद्धान्तमहापयन् ।***

ब्रूयादिति सम्बन्धः । प्रामाणिकतयाऽभिमतोऽर्थः सिद्धान्तः । न तु प्रामाणिक एवेति नियमः । तथात्वे शब्दनित्यत्वं केषाञ्चित्सिद्धान्तः । केषाञ्चित्तदनित्यत्वमिति न स्यात् । द्वयोः प्रमाणिकत्वायोगात् । अयं तु न तथा । अपि तु प्रामाणिक एवेत्यतः सदित्युक्तम् । स्वार्थिको णिच् । अजहदित्यर्थः । यद्वा शिष्यैरहापयन् । सत्सिद्धान्तहानिरेव महतः प्रत्यवायस्य हेतुरिति वक्ष्यामः । क्षुद्रस्खलितं त्वल्पीयस एव । न च तावता महाप्रयोजनव्याख्यानत्यागः । तथा सति मृगभयाद्बीजानावापप्रसङ्गादिति भावः ।

### **वाक्यार्थचन्द्रिका**

परस्परनिरपेक्षपदार्थानामेकस्मिन्प्रतिसम्बन्धिन्यन्वये हि समुच्चयः । न चात्र श्रुतावृत्तिप्रवचनयोः परस्परनिरपेक्षयोरज्ञाननिवृत्त्यादिरूपश्रवणादिकार्यप्रयोजकत्वमपि तु सापेक्षयोरेवेति समुच्चयासम्भवादितरेतरयोग एव चापिशब्दावित्याशयेनाह अपिचावितरेतरयोग इति । इतरेतरयोगमेवोपपादयति श्रुतेति । अत्राभ्यसेदित्युक्तस्यानुवादः श्रुतावृत्तीति । ब्रूयादपि च शिष्येभ्य इत्यस्यानुवादः प्रवचनेति । मूले सदित्यस्य व्यावर्त्याभावाद्वैयर्थ्यमाशङ्क्य परिहरति प्रामाणिकतयेति ॥ द्वयोरिति । अन्यथा वस्तुनो द्वैरूप्यापातादिति भावः ॥ इत्यत इति । इति दर्शयितुमित्यर्थः । नन्वत्र सत्सिद्धान्तमजहदिति सत्सिद्धान्तस्य स्वयमहानमेव वाच्यम् । अहापयन्नित्यहापनोक्तिस्त्वयुक्तेत्यतोऽहापयन्निति णिचः स्वार्थिकत्वेनाहानस्यैवात्रोच्यमानत्वान्नानुपपत्तिरित्याह स्वार्थिक इति । णिचः स्वार्थिकत्वे वैयर्थ्यं भवतीत्यपरितोषाद्धेतुमण्णिचमेवाभ्युपेत्य अहापपमुपपादयति यद्वेति । ननु सत्सिद्धान्तविरुद्धज्ञानेन तद्धानिवत्पूर्वोत्तरविरुद्धवाक्यार्थज्ञानेन वाक्यार्थहानेरपि ज्ञानदौर्बल्येनावर्जनीयत्वात्सत्सिद्धान्तहानिवद्वाक्यार्थस्खलनादेरप्यनर्थहेतुत्वादुभयोरपि स्वयमहानस्य शिष्यैरहापमस्य वा वक्तव्यत्वाद्विशिष्यसत्सिद्धान्तमहापयन्निति सत्सिद्धान्तस्यैवाहानाद्युक्तिरयुक्तेत्यतः सत्सिद्धान्तस्खलनवाक्यार्थस्खलनयोरनर्थसाधनत्वेऽपि सत्सिद्धान्तहानेर्महाप्रत्यवायहेतुत्वाद्वाक्यार्थहानेश्चाल्पप्रत्यवायहेतुत्वादवान्तरवैषम्येण युक्तं विशिष्य तत्कथनमित्यभिप्रेत्य भवेदेतदेवं यदि सत्सिद्धान्तहानेर्महाप्रत्ययहेतुत्वं सिद्धं स्यात्तदेव कुत इत्यत आह सत्सिद्धान्तहानिरेवेति ॥

वक्ष्याम इति । ‘एतद्विरोधि यत्सर्वं तमसेन्धाय केवलमित्यादिनेति शेषः । नन्वस्तु सत्सिद्धान्तहानेरेव महाप्रत्यवायहेतुत्वं तथाऽपि तत्र तत्र स्खलनरूपवाक्यार्थहानेरप्यल्पीयांसं प्रत्यवायं प्रति हेतुत्वात्तत्र तत्र स्खलनादिमतो व्याख्यानस्यापि त्याज्यत्वात्कथं ब्रूयादपि च शिष्येभ्य इति तस्यानुष्ठेयत्वकथनमित्यतस्तत्साध्यानिष्टापेक्षया तत्साध्यस्येष्टस्य महत्त्वेन महाप्रयोजनसाधनत्वाद्युक्ता व्याख्यानस्यापरित्याज्यत्वोक्तिरित्यभिप्रेत्याह न च तावतेति । तत्र तत्र स्खलनादल्पप्रत्यवायहेतुतामात्रेणेत्यर्थः । नन्वल्पानिष्टसाधनस्यापि महाप्रयोजनसाधनत्वादपरित्याज्यत्वमेव कुतो महाप्रयोजनसाधनस्याल्पानिष्टसाधनत्वेन परित्यागस्यापि वक्तुं शक्यत्वादित्यत आह तथा सतीति ॥ सिद्धान्त इति । सत्सिद्धान्त इत्यर्थः । क्वचित्तु सत्सिद्धान्त इत्येव पाठः ।

### **परिमल **

अपिचावितरेतरयोग इति । अभ्यासप्रवचनयोरन्योन्यसमुच्चय इत्यर्थः । रथगतौ चक्रद्वयमिवान्योन्यसाहाय्येनैककार्यनिष्पादकत्वरूपमितरेतरयोगं दर्शयति श्रुतेति । अभिनवोत्प्रेक्षा अपूर्वनिश्चयः । श्रवणफलम् अज्ञानादिनिवृत्तिरूपम् । सत्पदकृत्यं वक्तुमाह प्रामाणिकतयेति । अजहदिति वक्तव्ये कथमहापयन्निति णिजन्तप्रयोग इत्यत आह स्वार्थिको णिजिति । स्खलनेन प्रत्यवेयादिति प्राक्कृतचोद्यं निराह सत्सिद्धन्तेति ॥ वक्ष्याम इति । सिद्धान्तस्वरूपनिरूपणम् । एतद्विरोधि यत्सर्वं तमसेऽन्धाय केवलमित्यत्रेति भावः ।

### **यादुपत्यं**

क्रियाभेदश्रवणान्न समुच्चयार्थत्वं सम्भवत्यत आह इतरेतरयोग इति । ननु परस्परसाहित्येन यत्र द्वयोरेककार्यजनकत्वं तत्रैवेतरेतरयोगो दृष्टो यथा हरिहरौ कुरुत इति । तदत्र कथमित्यतस्तद्दर्शयति श्रुतावृत्तीति । अभ्यसेदित्युक्तानुवादः श्रुतावृत्तीति । ब्रूयादपि च शिष्येभ्य इत्यस्यानुवादः प्रवचनेति । अभिनवोत्प्रेक्षा इदमित्थमिति निर्णयः । इत्यत इति दर्शयितुं वक्ष्याम इति । एतद्विरोधि यत्सर्वं तमसेऽन्धाय केवलमित्यत्रेति शेषः ।

### **श्रीनिवासतीर्थीया**

ते अपि श्रुतावृत्तिप्रतिवचने अपि । श्रवणादिफलमज्ञाननिवृत्त्यादिकम् ॥ न तथेति । प्रामाणिकत्वेन केवलमभ्युपगम्यत इति नेत्यर्थः । इत्यत इत्यभिप्रेत्य ॥ मृगभयादिति । मृगाः समागत्याङ्कुरं भक्षयिष्यन्तीति भयेन बीजावापरूपं प्रधानं कर्म न परित्यज्यते कर्षकैस्तद्वदिति भावः ।

### **वाक्यार्थरत्नमाला**

परस्परनिरपेक्षेति । हरिं गुरुं च भजस्वेत्यादौ तथा दर्शनादिति भावः । हेतुमण्णिचमेवेति । हेतुमति चेत्यनेन कारयतीत्यादाविवेति शेषः । तथा सतीति मूलम् । अत एवोक्तं महाभाष्ये न हि दोषः सन्तीति परभाषा न कर्त्तव्या । लक्षणं वा न प्रणेयम् । न हि भिक्षुकाः सन्तीति स्थाल्यो नाधिश्रीयन्ते । न हि मृगाः सन्तीति यवा नोप्यन्ते इति । द्वितीयसूत्रं न्यायभाष्यवाचस्पतावप्युक्तम् । न हि मृगाः सन्तीति शाल्यो नोप्यन्ते, भिक्षुकाः सन्तीति स्थाल्यो नाधिश्रीयन्ते । नो खल्वयम् । प्रेक्षावतां समाचारो यद् दुःखा भिया सुखपरित्याग इतीति भावः ।

