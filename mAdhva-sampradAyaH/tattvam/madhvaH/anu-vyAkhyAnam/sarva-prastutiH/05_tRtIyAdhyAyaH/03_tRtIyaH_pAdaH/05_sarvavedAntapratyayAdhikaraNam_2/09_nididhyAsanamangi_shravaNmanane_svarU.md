+++
title = "०९ निदिध्यासनमङ्गि श्रवण्मनने स्वरूपोपकारकाङ्गे"

+++


## असंशयेन तत्त्वस्य निर्णये ब्रह्मदर्शनम्

**निदिध्यासनमङ्गि श्रवण्मनने स्वरूपोपकारकाङ्गे**

**असंशयेन तत्त्वस्य निर्णये ब्रह्मदर्शनम्**

### **सुधा**

सच्छास्त्रमभ्यसेदिति श्रवणमननयोः कर्तव्यत्वमुक्तं तदयुक्तम् । निदिध्यासनेनैव ब्रह्मदर्शनोपपत्तेः । अन्यथा तद्वैयर्थ्यादित्यत आह असंशयेनेति ।

## **अनुव्याख्यानम्**

***असंशयेन तत्त्वस्य निर्णये ब्रह्मदर्शनम् ।***

संशयशब्देन विपर्ययोऽपि लक्ष्यते । निर्णये सति निदिध्यासनेन ब्रह्मदर्शनं भवतीति योज्यम् । एतदुक्तं भवति । सत्यं निदिध्यासनं ब्रह्मदर्शनसाधनमिति । किं तु तत्सिद्धये श्रवणमनने अपि कर्तव्ये । अवितथं ब्रह्मानुचिन्तनं हि निदिध्यासनम् । वितथानुचिन्तनस्य चतुर्थे निराकरिष्यमाणत्वात् । न चाविदितस्यानुचिन्तनं सम्भवतीति । तद्वेदनार्थं श्रवणमभ्यर्थनीयम् । श्रुते चार्थे लिङ्गाभासप्रतिभासेन संशयविपर्ययोदयेन वितथं तद्भवतीति तद्व्युदासहेतुर्मननमप्येष्टव्यमिति ।

### **वाक्यार्थचन्द्रिका**

श्रवणमननयोश्च किं निदिध्यासनार्थतया कर्तव्यत्वमभिमतं किंवा साक्षात्कारार्थतया वा । नाद्यः । निदिध्यासनस्य ध्यानतया मानसक्रियावत्त्वेन ज्ञानरूपत्वाभावेन तदर्थं श्रवणमननयोरनपेक्षणाज्ज्ञानरूपत्वेऽप्यनुचिन्तनस्याज्ञाने सत्यसम्भवात्तदर्थं श्रवणस्यापेक्षायामपि वितथानुचिन्तनस्याप्यनुचिन्तनतया मननानपेक्षणादिति भावेन द्वितीयं दूषयति निदिध्यासनेनैवेति । श्रुत्वा मत्वा तथा ध्यात्वेति वाक्ये संशयनिवृत्तेरिव विपर्ययनिवृत्तेरपि मननफलत्वेनोक्तत्वात्तदनुरोधेन संशयपदं विपर्ययोपलक्षणतया व्याचष्टे विपर्ययोपीति । न चोदाहृतप्रमाणानुसारेण मननफलसंशयविपर्ययनिवृत्तेरिव श्रवणफलाज्ञाननिवृत्तेरप्यत्र वाच्यत्वात्तदनुक्तिरयुक्तेति वाच्यम् । अप्रसक्तसंशयादेर्मननेन निवृत्त्यसम्भवेन तन्निवृत्त्युक्त्या संशयादेः प्रसक्तत्वलाभात् । तत्प्रसक्तेश्च धर्मिज्ञानसाध्यत्वात्संशयादेरज्ञाने सत्ययोगेनार्थादज्ञाननिवृत्तेर्लाभादर्थतो लब्धाया अज्ञाननिवृत्तेः किमुपलक्षणेनेत्यत्र तात्पर्यात् ॥ निदिध्यासनं ब्रह्मदर्शनसाधनमित्यादि । अनेनापरोक्षज्ञाने जननीये निदिध्यासनमङ्गि श्रवणमनने तु निदिध्यासने स्वरूपोपकारकाङ्गे इत्युक्तं भवति । न च निदिध्यासनस्याङ्गित्वे प्रमाणाभावः । श्रवणसामर्थ्यरूपलिङ्गस्य ततस्तु तं पश्यते निष्कलं ध्यायमान इति वाक्यस्य निदिध्यासनस्य फलसम्बन्धात् प्रकरणस्य च तत्र मनवत्वात् । न चैवंभावनाप्रकर्षजन्यत्वात्कामुकस्य कामिनीसाक्षात्कारवदप्रमात्वापत्तिरिति वाच्यम् । तथा सति त्वन्मतेऽपि वेदान्तवाक्यजन्यज्ञानभावनाजन्यत्वेन ब्रह्मसाक्षात्कारस्याप्यप्रमात्वापातात् । साक्षात्कारस्यादुष्टकारजन्यत्वेन विषयाबाधेन चौत्सर्गिकस्वतःप्रामाण्यत्यागायोगेन प्रमात्वमिति यदि तदेतन्मापि तुल्यम् । न च निदिध्यासनस्य प्रत्यक्षादिप्रमाणान्तर्भूतत्वादतिरिक्तप्रमाणस्य चानभ्युपगमात्प्रमाणत्वमेव नेति कथं दर्शनसाधनत्वमिति वाच्यम् । तथा सति श्रवणस्यापि दर्शनसाधनत्वे प्रमाकरणत्वेन प्रामाण्यस्य वाच्यतया तस्य च प्रत्यक्षानन्तर्भूतत्वेनातिरिक्तस्य च प्रमाणस्यानभ्युपगमेनाप्रमाणत्वाद्दर्शनसाधनत्वाभावापातात् । यदि च तत्र श्रवणानन्तरमनुस्मृतः शब्द एव दर्शनसाधनमिति मन्यसे तर्हि निदिध्यासनमन्तरमनुस्मृतः शब्द एव ब्रह्मदर्शनसाधनं श्रवणाद्यङ्गकं निदिध्यासनं तु तत्सहकारीति ममापि समानम् । वस्तुतस्तु मन्मते मनस एवापरोक्षज्ञानकरणत्वं श्रवणाद्यङ्गकनिदिध्यासनस्य त्वपरोक्षज्ञानकरणमनःसहकारित्वमेवेत्यन्यत्र विस्तरः ॥ निराकरिष्यमाणत्वादिति । ‘योऽन्यथासन्तमात्मानमन्यथा प्रतिपद्यते’ इत्यादिनेति शेषः ।

### **परिमल **

निदिध्यासनस्यैव ब्रह्मदर्शनसाधनत्वे श्रौतवाक्ये श्रवणादेः पूर्वमुक्तिः कुत इत्यत आह तत्सिद्धय इति । उपोद्घातप्रक्रियया तदुक्तिरिति भावः । एतेन निदिध्यासनं प्रधानमन्यत्तदङ्गमिति सूचितम् । तद्विवृतं न्यायामृते तृतीयपरिच्छेदे । तत्सिद्धय इत्युक्तमर्थं ‘तन्निर्धारणार्थनियमस्तद्दृष्टेः पृथग्ध्यः प्रतिबन्धः फलमि’ति सूत्रभाष्यदिशा न चेत्यादिना विवरितुमाह अवितथमिति ॥ चतुर्थ इति । चतुर्थाद्यपादे न प्रतीके न हि स इति सूत्रे निराकरिष्यमाणत्वादित्यर्थः ।

### **यादुपत्यं**

किन्तु तत्सिद्धय इति । अनेनापरोक्षज्ञाने जननीये निदिध्यासनमङ्गि । श्रवण मनने तु निदिध्यासने स्वरूपोपकारकाङ्गे इति दर्शितमिति ज्ञातव्यम् । इदमुपलक्षणम् । श्रवणमननयोर्निदिध्यासने फलोपकारकाङ्गत्वमपि वक्ष्यमाणमत्रानुसन्धेयम् । अत्र कश्चित् । न निदिध्यासनमपरोक्षज्ञानकरणम् । तत्र प्रमाणाभावात् । निदिध्यासनस्यैव करणत्वे तस्य प्रमाणान्तरतापाताच्च । कामुकस्य भावनाप्रकर्षजन्यकामिनीसाक्षात्कारवद्ब्रह्मसाक्षात्कारस्याप्रमात्वापाताच्चेत्याह । तत्तुच्छम् । ‘ततस्तु तं पश्यते निष्कलं ध्यायमानः’ । ‘श्रुत्वा मत्वा तथा ध्यात्त्वा तदज्ञानविपर्ययौ । संशयं च पराणुद्य लभते ब्रह्मदर्शनमि’त्यादिश्रुतिस्मृतीनामेवात्र प्रमाणत्वात् । परिपक्वनिदिध्यासनसहकृतमनस एव तत्र करणत्वेन निदिध्यासनस्य प्रमाणान्तरताभावात् । साक्षात्कारस्यादुष्टकरणजन्यत्वेन विषयाबाधेन चौत्सर्गिकस्वतः प्रामाण्यत्यागायोगेन प्रमात्वोपपत्तेश्चेति ।

### **वाक्यार्थरत्नमाला**

ध्यानं मानसी क्रिया न ज्ञानमिति चेदिति जिज्ञासाधिकरणीयमूलं मनसि कृत्वाह ॥ निदिध्यासनस्य ध्यानतयेति । अनुचिन्तनतयेत्यतःपरं तदर्थमिति शेषः । अन्यत्रेति । न्यायामृतीयमनननिदिध्यासनयोर्विवरणोक्तश्रवणाङ्गत्व इत्यर्थः । एतच्च स्थलावकाशानुसारेण व्याख्येयमस्ति ।

