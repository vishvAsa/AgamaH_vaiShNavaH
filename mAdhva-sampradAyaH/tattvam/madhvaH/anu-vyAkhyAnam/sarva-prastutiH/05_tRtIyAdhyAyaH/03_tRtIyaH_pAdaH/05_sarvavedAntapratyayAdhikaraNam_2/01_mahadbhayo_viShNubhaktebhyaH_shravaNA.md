+++
title = "०१ महद्भयो विष्णुभक्तेभ्यः श्रवणादिकं कार्यमेव"

+++


## महद्भ्यो विष्णुभक्तेभ्यो यथाशक्ति च संशयान् छिन्द्यात्

**महद्भयो विष्णुभक्तेभ्यः श्रवणादिकं कार्यमेव**

**महद्भ्यो विष्णुभक्तेभ्यो यथाशक्ति च संशयान् छिन्द्यात्**

### **सुधा**

स्वतोऽधिकस्य पुरुषस्य प्रबन्धेन व्याख्यानासम्भवे किं श्रवणाद्यभाव एवेत्याकाङ्क्षायामाह महद्य्भ इति ।

## **अनुव्याख्यानम्**

***महद्भ्यो विष्णुभक्तेभ्यो यथाशक्ति च संशयान् ॥***

***छिन्द्यात् ....... ....... ......***

स्वतो महद्य्भो, महत्त्वं च न सज्ज्ञानमात्रेण किन्तु विष्णुभक्त्यादिगुणैश्चेत्युक्तं विष्णुभक्तेभ्य इति । तादृश एव ह्यादरमुत्पादयन्व्याख्याति । सादरमेव च श्रवणादिकं फलायालम् । संशयान् अज्ञानविपर्ययांश्चेति श्रवणादिफलमुक्तम् । एकस्मात्प्रबन्धेन श्रवणाद्यसम्भवेऽपि बहुभ्यो महद्भ्यो यथाशक्ति यथासम्भवमेकैकदेशश्रवणादिकमपि कुर्यादेव । तेनापि संशयादिच्छेदस्य श्रवणादिफलस्य लाभादिति भावः ।

### **वाक्यार्थचन्द्रिका**

ननु विष्णुभक्तेर्व्याख्याने उपयोगो न दृश्यत इत्यतस्तमाह तादृश एवेति । ननु किमनेनादरेण कृत्यं येन भक्तेरावश्यकत्वं स्यादित्यत आह सादरमेव चेति ॥ अज्ञानविपर्ययांश्चेति । (संशयान् छिन्द्यादित्यत्र संशयपदमज्ञानविपर्ययोरप्युपलक्षणमित्यभिप्रेत्याज्ञानविपर्ययानित्युक्तम्) । च संशयानित्यत्र चशब्दः संशयांश्चेति सम्बध्यत इत्युक्तं भवति ।

### **परिमल **

संशयानिति बहुवचनार्थमाह संशयाज्ञानविपर्ययानिति ॥ श्रवणादिफलमिति । अज्ञाननिरसनं श्रवणफलम् अन्यन्मननफलमिति ज्ञेयम् ।

### **श्रीनिवासतीर्थीया**

संशयं छिन्द्यादित्यत्र संशयपदमज्ञानविपर्यययोरप्युपलक्षणमित्यभिप्रेत्याज्ञानविपर्ययावित्युक्तम् ।

### **वाक्यार्थरत्नमाला**

च संशयानित्यत्रेत्यतः प्रागनेनेति शेषः । अनेन च संशयानिति पाठस्तु स्वरस एव ।

