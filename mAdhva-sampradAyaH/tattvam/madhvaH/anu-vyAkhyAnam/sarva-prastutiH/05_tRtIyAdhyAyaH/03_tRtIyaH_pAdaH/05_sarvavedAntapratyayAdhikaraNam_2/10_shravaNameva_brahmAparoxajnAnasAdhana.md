+++
title = "१० श्रवणमेव ब्रह्मापरोक्षज्ञानसाधनमिति विवरणकारस्याक्षेपः"

+++


## असंशयेन तत्त्वस्य निर्णये ब्रह्मदर्शनम्

**श्रवणमेव ब्रह्मापरोक्षज्ञानसाधनमिति विवरणकारस्याक्षेपः**

**असंशयेन तत्त्वस्य निर्णये ब्रह्मदर्शनम्**

### **सुधा**

अन्ये पुनर्मन्यन्ते । श्रवणमेव ब्रह्मापरोक्षज्ञानसाधनम् । मनननिदिध्यासने श्रवणं प्रति फलोपकार्यङ्गभूते । असम्भावनाविपरीतभावनाख्यचित्तविक्षेपप्रतिबद्धं हि ब्रह्मापरोक्षज्ञानं नाविद्यानिर्मूलनस्येष्टम् । मननादिकं च प्रतिबन्धं निवर्तयतीति । तदसत् । शब्दस्य साक्षात्कारकारणतायाः क्वाप्यदर्शनात् । ब्रह्मविषयशब्दवद्धर्मादिविषयस्यापि तथात्वापत्तेश्च । न च विहेतुरस्ति । येन ब्रह्मविषयस्यैव तद्भावो न धर्मादिविषयस्येति प्रतीमः । प्रत्यक्षलक्षणाक्रान्ततया शब्दस्य तत्रान्तर्भावश्चापद्येत ॥ अथ मतम् । दृश्यते तावद्दशमस्त्वमसीत्यादिवाक्यस्य साक्षात्कारकरणत्वम् । न च तत्रापीन्द्रियमेव करणं न शब्द इति साम्प्रतम् । शब्दस्याप्यन्वयव्यतिरेकसिद्धत्वात् । अस्तु तर्हीन्द्रियमेव करणं शब्दस्तु सहकारीति चेन्न । वैपरीत्यस्यापि सुवचत्वात् । तथाऽपि कुतो विनिगमनमिति चेत् । क्वचिद्बहुलतमे तमसि क्वचिच्च लोचनविरहिणोऽपि वाक्याद्दशमोऽस्मीत्यपरोक्षप्रतीतिदर्शनादिति वदामः । धार्मदिविषयस्यापि शब्दस्यापरोक्षज्ञानसाधनत्वापादनं चासत् । वैषम्यात् । प्रकृतो हि शब्दोऽपरोक्षब्रह्मात्मविषयः । न तथाऽन्यः ॥ अस्ति चास्यापरोक्षज्ञानसाधनत्वे प्रमाणम् । नान्यस्य । तथा हि । विमतं श(शा)ब्दज्ञानमपरोक्षम्, अपरोक्षविषयत्वात् सुखादिज्ञानवत् । अपरोक्षत्वं वेदान्तवाक्यजन्यज्ञानवृत्ति, परोक्षज्ञाननिष्ठात्न््नताभावाप्रतियोगित्वाज् ज्ञानत्ववदिति । न च विवादाध्यासितः शब्दोऽपरोक्षज्ञानजनको न भवति, शब्दत्वात्, ज्यातिष्टोमादिवाक्यवदिति युक्तम् । दशमस्त्वमसीत्यादौ व्यभिचारात् । श्रूयते च ‘तद्धास्य विजज्ञौ तमसः पारं दर्शयती’त्युपदेशमात्रादेवापरोक्षप्रमितिजन्म । अत एव ब्रह्मात्मविषयवाक्यान्यत्वेन प्रत्यक्षलक्षणं विणीयमिति ।

### **वाक्यार्थचन्द्रिका**

स्वाभिमतमङ्गाङ्गिभावं व्यवस्थापयितुं विवरणोक्तमङ्गाङ्गिभावमनूद्य दूषयति अन्ये पुनरिति ॥ श्रवणमेवेति । प्रमाणस्य प्रमेयावगमं प्रत्यव्यवधानादिति भावः । इन्द्रियार्थसन्निकर्षः करणमितिवद्व्यापारप्राधान्यविवक्षयैवायं निर्देशः । वस्तुतस्तु तद्विशिष्टः शब्द एवात्र करणतयाऽभिमतः । अत एवोत्तरत्र शब्दस्य साक्षात्कारकारणतायाः क्वाप्यदर्शनादिति दूषणं संल्लग्नकं भवति । अन्यथा तस्यासङ्गतत्वापातादिति ध्येयम् । नन्वेवं श्रवणेनैव ब्रह्मसाक्षात्कारोपपत्तेः श्रवणोत्तरकालयोर्मनननिदिध्यासनयोर्विधानानर्थक्यमित्यत आह मनननिदिध्यासने त्विति । फलोपकारकाङ्गतामेवोपपादयति असम्भावनेति ॥ तथात्वापत्तेश्चेति । धर्मविषयकसाक्षात्कारजनकत्वापात्तेश्चेत्यर्थः ॥ ब्रह्मविषयस्यैवेति । ब्रह्मप्रतिपादकस्यैवशब्दस्येत्यर्थः । तद्भावो ब्रह्मसाक्षात्कारजनकत्वम् ॥ दृश्यत इति । दशमस्त्वमसीति वाक्यादहं दशमोऽस्मीति साक्षात्कारजननात् ॥ प्रत्यक्षलक्षणेति । साक्षात्कारिप्रमाकरणत्वरूपप्रत्यक्षलक्षणाक्रान्ततयेत्यर्थः ।

न च तत्रापीति । दशमशरीरगोचरेन्द्रियसन्निकर्षान्वयव्यतिरेकानुविधानादिति भावः । सत्यपीन्द्रियसन्निकर्षे शब्दाभावदशायां तस्याभावात्तत्र शब्दस्यकरणत्वमित्याशयेनाह शब्दस्यापीति । शब्दान्वयव्यतिरेकयोरिन्द्रियेण दशमत्वसाक्षात्कारे शब्दस्य सहकारितामात्राभिप्रायेणोपपत्तेर्न प्रमितेन्द्रियकरणत्वबाधकत्वम् । अन्यथा सत्यपीन्द्रियसन्निकर्षेऽनधिगतरत्नतत्त्वपरीक्षाशास्त्रस्य पुंसो रत्नतत्त्वसाक्षात्कारानुदयादधिगतशास्त्रतत्त्वस्य च तत्साक्षात्कारोदयात्तत्रापि शास्त्रस्यैव प्रत्यक्षप्रमितिजनकत्वमभ्युपेयं स्यात् । यदि च रत्नतत्त्वसाक्षात्कारे शब्दस्य सहकारित्वमात्रेणैव तदन्वयव्यतिरेकयोरुपक्षीणतया प्रमितेन्द्रियकरणत्वाबाधकत्वाच्छास्त्रसहकृतप्रत्यक्षस्यैव तत्र करणत्वमिति मन्यसे तदेतदत्रापि तुल्यमित्याशयेन शङ्कते अस्तु तर्हीति ॥ वैपरीत्यस्यापीति । दशमत्वसाक्षात्कारे रत्नतत्त्वसाक्षात्कारे चेन्द्रियसहकृतशब्दस्यैव करणत्वमति वैपरीत्यस्यापीत्यर्थः । अन्वयव्यतिरेकयोरुभयत्राविशिष्टत्वे शब्दसहकृतस्येन्द्रियस्यैव करणत्वं नेन्द्रियसहकृतशब्दस्येति विनिगन्तुमशक्यत्वादिति भावः ॥ तथाऽपीति । शब्द एव करणं नेन्द्रियमिति विनिगमनानुपपत्तिरेवान्वयव्यतिरेकयोरुभयत्राविशिष्टत्वादिति भावः । सलोचनस्यापि गाढान्धकारनिरुद्धतया व्यापृतलोचनस्य लोचनविरहिणश्च शब्दादपरोक्षज्ञानदर्शनमेव तत्र नियामकमित्याह क्वचिदिति ।

किं तदित्यतो न्यायदीपावल्युक्तमनुमानं तत्र प्रमाणयति विमतमिति । प्रत्यक्षेणार्थान्तरतानिवृत्त्यै शाब्दग्रहणम् । ज्योतिष्टोमादिवाक्यजन्यज्ञानेषु बाधासिद्ध्योः परिहाराय विमतमित्युक्तम् । तत्त्वमस्यादिवाक्यजनितं ज्ञानमित्यर्थः । अपरोक्षविषयत्वाद् अपरोक्षमात्रविषयकज्ञानत्वात् । तेनापरोक्षविषयके धर्मवानहमिति ज्ञाने सुखादीच्छायां च न व्यभिचार इति ध्येयम् । चित्सुखोक्तमनुमानमप्यत्र प्रमाणयति अपरोक्षत्वमिति । ज्ञानवृत्तीत्येवोक्ते प्रत्यक्षवृत्तितयाऽर्थान्तरतया स्यादतो वाक्यजन्यज्ञनावृत्तीत्युक्तम् । तथाऽपि विवक्षितासिद्धिः । वाक्यान्तरमादायाप्युपपत्तेरित्यत उक्तं वेदान्तेति । असिद्धिनिवृत्त्यर्थं हेतावपरोक्षपदम् । सविकल्पकत्वादिना वेदान्तवाक्यजन्यज्ञनानिष्ठेन व्यभिचारनिरासार्थमत्यन्ताभावग्रहणम् । न च परोक्षत्वं तत्त्वमस्यादिवाक्यजन्यज्ञानवृत्तिपरोक्षज्ञाननिष्ठात्यन्ताभावाप्रतियोगित्वाज्ज्ञानत्ववदिति सत्प्रतिपक्षसाधनमेतदिति वाच्यम् । असम्भावनाविपरीतभावनाप्रतिरुद्धान्तःकरणे पुरुषे तस्य परोक्षज्ञानजनकताया दृष्टत्वेन सिद्धसाधनत्वादित्याशयात् ॥ श्रूयते चेति । तथा च बाधितविषयं च शब्दत्वानुमानमिति भावः । (तद्धास्य विजिज्ञावित्यस्य तद्ब्रह्म विजज्ञौ साक्षात्कृतमासीदित्यर्थं मन्यते) ॥ अत एवेति । शब्दादपरोक्षज्ञानजन्मनः प्रमितत्वादेवेत्यर्थः । अयमाशयः । यथा बाह्यप्रत्यक्षत्वे न बाह्यप्रत्यक्षप्रमितिकरणत्वमात्रं तन्त्रं तथा सति योगिमनसोऽपि तत्प्रसङ्गात्, किन्तु योगिमनोऽन्यत्वे सति बाह्यप्रत्यक्षप्रमितिकरणत्वमिति कल्प्यते, एवं प्रत्यक्षत्वे न प्रत्यक्षप्रमितिकरणत्वमात्रं प्रयोजकम् । शब्दस्यापि तत्प्रसङ्गात् । किन्तु स्वतोऽपरोक्षविषयकशब्दान्यत्वे सति प्रत्यक्षप्रमितिजनकत्वमेव । तया च प्रत्यक्षलक्षणानाक्रान्तत्वान्न तस्य प्रत्यक्षान्तर्भाव इति ।

### **परिमल **

फलोपकार्यङ्गेति । द्विविधमङ्गं साधनस्वरूपनिष्पत्तौ सहकारिभूतं निष्पन्ने च साधने तस्य फलजनने कार्ये सहकारिभूतं चेति । तत्र द्वितीयं फलोपकार्यगमित्युच्यत इति ज्ञेयम् । तथात्वं तयोर्व्यनक्ति असम्भावनेति ॥ क्वापीति । क्वचिदपि शब्देऽनुपलब्धेरित्यर्थः ॥ दशमस्त्वमिति । कश्चित्कञ्चित्प्रति वदति दशमस्त्वमसीति । तत्र तस्य वाक्याद्दशमोऽहमिति साक्षात्कारो जायते । अतः क्वाप्यदर्शनादित्ययुक्तमिति भावः ॥ शब्दस्यापीति । दशमस्त्वमितिशब्दस्यापि सति तस्मिन्दशमोऽहमिति प्रत्यक्षम्, अन्यथा तु नेत्यन्वयव्यतिरेकाभ्यां करणत्वस्य सिद्धत्वादित्यर्थः ॥ अपरोक्षब्रह्मेति । साक्षादपरोक्षं ब्रह्मेति श्रुतिवदपरोक्षो धर्म इति श्रुतेरभावादिति भावः ॥ तद्धास्येति । तद् ब्रह्म विजिज्ञौ साक्षात्कृतमासीत् ह इत्यर्थः ।

### **यादुपत्यम्**

प्रत्यक्षलक्षणाक्रान्ततयेति । साक्षात्कारिप्रमाकरणत्वरूपप्रत्यक्षलक्षणाक्रान्ततयेत्यर्थः ॥ शब्दस्यापीति । दशमस्त्वसीति वाक्ये सत्येवाहं दशमोऽस्मीति साक्षात्कारो भवति नान्यथेत्यन्वयव्यतिरेकाभ्यां दशमस्त्वमसीति वाक्यस्यापरोक्षज्ञानकरणतया निश्चितत्वादित्यर्थः ।

### **श्रीनिवासतीर्थीया**

फलोपकार्यङ्गभूत इति । प्रयाजादिवदिति भावः । किं तत्फलं कथं च तदुपकारकत्वं मनननिदिध्यासनयोरित्यतस्तदुपपादयति असम्भावनेत्यादिना ॥ निवर्तयतीति । मननमसम्भावनां निदिध्यासनं च विपरीतभावनां निवर्तयतीत्यर्थः ॥ तथात्वापत्तेश्चेति । धर्मविषयकसाक्षात्कारजनकत्वापत्तेरित्यर्थः ॥ ब्रह्मविषयस्यैवेति । ब्रह्मप्रतिपादकस्यैव शब्दस्यैवेत्यर्थः । तद्भाव इति । साक्षात्करजनकत्वमित्यर्थः ॥ धर्मादिविषयस्येति । धर्मादिविषयकस्येत्यर्थः ॥ दृश्यत इति । दशमस्त्वमसीति वाक्यादाह दशमोऽस्मीति साक्षात्कारजननादित्यर्थः । करणं साक्षात्कारकरणम् ॥ विनिगमनमिति । शब्द एव करणमिन्द्रियं सहकारीत्येव विनिगमनं निर्धारणं कुतः प्रमाणात्क्रियत इत्यर्थः । लोचनविरहिणोऽप्यपरोक्षप्रतीतिदर्शनादित्यन्वयः । प्रतीतिर्मानसी । वाक्याद् दशमस्त्वमसीति कस्यचिद्वाक्यात् । त्वमसीत्युक्त्या सहकारिभूतेन्द्रियाभाव उक्तः । क्वचिच्चेत्यनेन स्पष्टंतदभावः । तथा चेन्द्रियाभावेऽपि जायमाने साक्षात्कारे इन्द्रियस्य सहकारित्वायोगाच्छब्दकरणकत्वमेवेत्यस्ति विनिगमकमिति भावः । न च विहेतुरस्तीत्युक्तदूषणं परिहरति अस्ति चेति ॥ विमतं शाब्दज्ञानमिति । वेदान्तवाक्यजन्यमित्यर्थः ॥ अपरोक्षविषयकत्वादिति । अहमिति जीवस्य स्वप्रकाशतया नित्यसिद्धत्वेऽपि न ब्रह्मणोऽपि तदभिन्नस्यापरोक्षत्वादित्यर्थः । अपरोक्षज्ञाननिष्ठात्यन्ताभावाप्रतियोगित्वाद् इत्यस्यापरोक्षज्ञानवृत्तित्वादिति फलितार्थः ॥ अत एवेति । शब्दस्यापि साक्षात्कारकारणतायाः प्रमितत्वादेवेत्यर्थः ।

### **वाक्यार्थरत्नमाला**

सहकारितामात्रेणोपपत्तेरिति पाठः । शब्दस्य सहकारित्वमात्रेणेति वक्ष्यमाणत्वात् । मात्राभिप्रायेणेति पाठे तन्मात्रापादकतयेत्यर्थः । बाधासिध्द्योरिति ॥ ज्योतिष्टोमादिवाक्यजन्यज्ञानेऽपरोक्षत्वसाध्याभावनिश्चयाच्छाब्दज्ञानमात्रपक्षीकारे तत्रांशे बाध इति प्रतिज्ञायोगः । अत्रासिद्धिग्रहणं न प्रतिज्ञागतविणकृत्यकथना । प्रतिज्ञाश्रितदोषस्य तद्गतविणेन परिहर्त्तव्यतया हेतुदोषस्य तेनापरिहर्त्तव्यत्वात् । किंतु यथापक्षीकृत्यापरोक्षविषयत्वादिति हेतूकरणे तस्य हेतोर्वस्तुतोऽसिद्धिरप्यायातीति वस्तुगतिप्रदर्शनार्थमेव । अत एव ब्रह्मप्रमान्येनेत्यादि न्यायामृतीयतरङ्गिणीस्थसर्वं मिथ्येत्युक्ते ब्रह्मणि प्रमाणबाधासिद्धी स्यातामित्यतो ब्रह्मान्यदितीति कृत्यस्य खण्डनावसरेऽसिद्धेः प्रतिज्ञादोषत्वाभावेन तदभिधानायोगादित्यादिप्रतिपादितं टीकाकृतेत्यवधेयम् । वस्तुतस्त्वस्य कृत्यस्य तट्टीकाकृताभिधानात्तदनुवादावसरे तत्साधुत्वविचारस्यानवसरग्रस्तत्वाद्यथाश्रुतानुसारेणैव कृत्याभिधानं न्यायामृतीयस्वमतपक्षनिर्देशे तु टीकाकारं मन्येन साधुत्वविचारपूर्वकमेव व्यवहर्त्तव्यमितिभावेन तत्खण्डनमिति ज्ञेयम् । चित्सुखोक्तमिति ॥ चित्सुखेनोक्तमित्यर्थः । सविकल्पकत्वादिना वेदान्तेत्युक्तव्यभिचारतत्परिहारौ योज्यौ तट्टीकाद्यनुसारेण स्तः ॥

सविकल्पकत्वादेरपि यत्किञ्चिन्निष्टात्यन्ताभावाप्रतियोगित्वेऽपीहात्यन्ताभावादिपदोपादानमहिम्ना लब्धस्य तात्पर्यविषयस्य च यावदपरोक्षज्ञानिनिष्टत्वस्य तत्राभावादित्याशयेनेति प्रतिभाति ।

