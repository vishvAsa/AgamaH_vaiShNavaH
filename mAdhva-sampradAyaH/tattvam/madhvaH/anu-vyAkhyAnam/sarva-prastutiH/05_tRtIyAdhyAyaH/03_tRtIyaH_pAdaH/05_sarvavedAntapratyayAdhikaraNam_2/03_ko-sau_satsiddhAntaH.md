+++
title = "०३ कोऽसौ सत्सिद्धान्तः"

+++


## अशेषगुणपूर्णत्वं सर्वदोषसमुज्ज्ञितिः

**कोऽसौ सत्सिद्धान्तः**

**अशेषगुणपूर्णत्वं सर्वदोषसमुज्ज्ञितिः**

### **सुधा**

कोऽसौ सत्सिद्धान्तो यो न हातव्यः । द्विविधः सत्सिद्धान्तः परापरभेदात् । प्रत्येकं द्विविधो वाचनिकम् आनुषङ्गिकश्च । तत्र वाचनिकं परं सत्सिद्धान्तं तावदाह अशेषेति ।

## **अनुव्याख्यानम्**

***अ**शेष**गुणपूर्णत्वं सर्वदोषसमुज्ज्ञितिः ॥***

***विष्णोरन्यच्च तत्तन्त्रमिति सम्यग्विनिर्णयः ॥***

अन्यत्तत्तन्त्रमिति सकलजगज्जन्मादिकारणत्वमुच्यते । निर्णीयत इति निर्णयः । सम्यग्विनिर्णयो वाचनिकः परसिद्धान्तः । साक्षाद्ब्रह्मस्वरूपावधारणपरे जन्मादिसूत्रे खल्वभिहितोऽयमर्थः ॥ आनुषङ्गिकं परसिद्धान्तमाह स्वतन्त्रत्वमिति ।

स्वतन्त्रत्वं सदा तस्य तस्य भेदश्च सर्वतः ।

स्वतन्त्रत्वं स्वाधीनसत्त्वादिमत्त्वम् । तस्य विष्णोः । द्वितीयस्तस्येतिशब्द उत्तरत्र सम्बध्यते । सर्वतो भेदश्चेति । प्रकृतिजीवजडेभ्योऽत्यन्तभिन्नत्वम् । नन्वेतदप्यसम्भवस्तु सतो नात्माऽश्रुतेः पृथगुपदेशादित्यादिनाऽभिहितमेव । तत्कथमानुषङ्गिकः सिद्धान्तः । सत्यम् । तथाऽपि प्रधानप्रमेयोपयोगितयोक्तत्वाददोषः । स्वगतभेदवर्जितत्वादेरुपलक्षणमेतत् । इति सम्यक् स्थितिरिति वक्ष्यमाणेनान्वयः ।

### **वाक्यार्थचन्द्रिका**

वाचनिक इत्यादि । अत्र वचनवृत्त्या प्रतिपादितत्वं न वाचनिकत्वमभिमतं तथा सति जन्मादिसूत्रे निर्दोषत्वादेरार्थिकतया वचनवृत्त्या प्रतिपाद्यत्वाभावेन वाचनिकपरसिद्धान्तत्वाभावप्रसङ्गात्किन्तु साक्षाद्ब्रह्मस्वरूपावधारणपरेऽनन्यार्थतयोक्तोऽर्थ एव तत्त्वेन विवक्षितः । अन्यार्थतया प्रतिपादितस्त्वानुषङ्गिक इत्यनयोर्भेदः । अत्र च शास्त्रप्रतिपाद्यस्य गुणपूर्णत्वादेः सर्वस्य न समकक्षत्वं प्रतिपत्तव्यमिति भावेन वाचनिकानुषङ्गिकभेदेन तद्वैविध्यकथनम् । अत एव भाष्यकारेण परसिद्धान्तोदाहरणे इति सम्यग्विनिर्णय इत्येवोक्तम् । अन्यत्र तु ‘अदोषत्वस्य सिद्ध्यर्थमिति तद्गुणपूर्तय’ इति चान्यार्थत्वं प्रदर्शितमित्यवगन्तव्यम् । अन्यत्तन्त्रमित्येतन्न यथास्थितं ग्रहीतुं शक्यं परसिद्धान्तताभावप्रसङ्गात् । भगवन्निष्ठस्वातन्त्र्यपरतया च व्याख्याने स्वतन्त्रत्वं सदा तस्येत्यनेन पौनरुक्त्यापातादित्यतो व्याचष्टे सकलजगज्जन्मादीति । अत्रान्यदिति सामान्योक्त्या सकलेत्यस्य तत्तन्त्रमति तदधीनसत्तादिकत्वोक्त्या जन्मादिकरणत्वस्य च लाभ इति द्रष्टव्यम् । ननु निर्णयनं निर्णय इति भावव्युत्पत्त्या निर्णयशब्दस्य निश्चयार्थत्वात्सम्यग्विनिर्णय इति वचनं सत्सिद्धान्त इत्युत्तरग्रन्थेन तदनुसारिणा कोऽसौ सत्सिद्धान्त इति शङ्काग्रन्थेन चाननुगुणत्वादनुपपन्नमित्यतोऽत्र निर्णयशब्दस्य कर्मव्युत्पन्नत्वाश्रयणान्नानुपपत्तिरित्याशयेनाह निर्णीयत इति निर्णय इति । कुतोऽस्य सिद्धान्तस्य वाचनिकत्वं परत्वं चेत्यतस्तदुभयमुपपादयति साक्षादिति । प्राधान्येनेत्यर्थः । अनेन वाचनिकत्वमुपपादितम् । ब्रह्मस्वरूपावधारणपर इति तु परत्वोपपादनमिति ज्ञेयम् ।

स्वतन्त्रत्वं न परतन्त्रताव्यावृत्तिर्बाधकाभावेनोपचाराश्रयणस्यायुक्तत्वात्पारतन्त्र्याख्यदोषाभावरूपत्वप्रसक्त्या सर्वदोषसमुज्ज्ञितिरित्यनेनैव तल्लाभात्स्वतन्त्रत्वमित्यस्य तेन पौनरुकत्यापाताच्चेति भावेन ‘स्वेच्छानुसारितामेव स्वातन्त्र्यं हि विदो विदुरिति साङ्ख्याधिकरणीयानुव्याख्यानानुसारेण तद्व्याख्याति स्वतन्त्रत्वमिति । तस्य स्वतन्त्रत्वं सर्वतो भेदश्चेत्येकेनैव तस्येतिशब्देन पूर्तेर्द्वितीयस्य वैयर्थ्यमित्याशङ्क्यादोषत्वस्य सिद्ध्यर्थमित्युत्तरवाक्यसम्बन्धाभ्युपगमान्न तद्वैयर्थ्यमित्याशयेनाह द्वितीय इति । सर्वत इति सर्वशब्दस्य स्वपरसाधारण्ये नसर्वपरत्वे स्वतोऽपि भेदप्रसङ्गात्तस्य च नेह नानेति बाधितत्वान्न सर्वशब्दस्तत्परः किन्तु भगवदितरसर्वपर इत्याशयेन व्याचष्टे प्रकृतीति नन्वसम्भवस्तु सत इत्यादि । यद्यप्येतद्भगवत उत्पत्तिनाशाभावप्रतिपादकतया भाष्ये व्याख्यातं तथापि ‘स्वतन्त्रत्वात्परात्मनः । नैवोत्पत्तिः कथमपि न स्वतन्त्रं ततोऽपरमिति, सौत्रसच्छब्दस्य स्वातन्त्र्यपरतया पूर्वत्रानुव्याख्यानकृता व्याख्यातत्वात्तदनुसारेणेयं शङ्केति ध्येयम् ॥ प्रधानप्रमेयेति । जन्मादिकारणत्वरूपप्रधानप्रमेयोपयोगितयेत्यर्थः । अनन्यार्थतया प्राधान्येनोच्यमानस्यैव वाचनिकपरसिद्धान्तत्वादस्य चातथात्वादानुषङ्गिकत्वमिति भावः । स्वतन्त्रत्वसर्वतोभिन्नत्वयोरिव स्वगतभेदवर्जितत्वादेरपि निर्दोषत्वादिरूपप्रधानप्रमेयोपयुक्ततयोक्तत्वेनानुषङ्गिकत्वस्य सत्त्वात्कथं द्वयोरेव तत्त्वेनोक्तिरित्यतस्तदुपलक्षणतया तां व्याचष्टे स्वगतेति । भगवति भेदेऽनेकेषां स्वातन्त्र्यायोगात्तस्यानुग्राह्यत्वादिप्राप्त्या निर्दोषत्वायोगात्तस्यानुषङ्गिकत्वम् । आदिपदेन प्रयोजनाभावपरिग्रहः । तत्सत्त्वेऽपूर्णत्वापातादिति भावः । अदोषत्वस्येत्यनेनानुषङ्गिकत्वमुपपाद्यते तदनर्थकम् । न च कथमस्यार्थस्यानुषङ्गिकत्वमित्याशङ्कापरिहारार्थं तदिति वाच्यम् । पूर्वग्रन्थे तस्यानुक्त्या तादृशजिज्ञासाया एवासम्भवादित्यतः पूर्वग्रन्थेनैतल्लाभमुपपादयति इति सम्यगिति । एतद्वाक्यसम्बन्धस्य तस्येत्यस्य व्याख्यानं विष्णोरिति ।

### **परिमल **

परापरेति । परः भगवद्विषयः । अपरः जगद्विषयः । परसिद्धान्ततास्फोरणायाह सकलजगदिति । कर्मव्युत्पत्तिप्रदर्शनेन फलितमाह वाचनिक इति । तद्व्यनक्ति साक्षादिति ॥ जन्मादिसूत्र इति । जिज्ञासासूत्रोक्तब्रह्मशब्दोक्तनिर्दोषगुणपूर्णतोपपादकत्वादस्य सूत्रस्य जन्मादिसूत्रेऽभिहितोऽयमर्थ इत्युक्तम् । स्वसत्तादौ परानपेक्षत्वस्यादोषत्वरूपत्वेनादोषत्वसिध्यर्थत्वाभावात्प्रकृतोपयोगितया व्याचष्टे स्वतन्त्रत्वमिति ॥ प्रकृतीति । चित्प्रकृतीत्यर्थः ॥ नन्वेतदिति । स्वतन्त्रत्वादिप्रमेयमित्यर्थः ॥ असम्भवस्त्विति । द्वितीयस्य तृतीयपादे असम्भवस्तु सतोऽनुपपत्तेरिति सूत्रे असतः सदजायतेति श्रुतेः सच्छब्दितं ब्रह्मापि पराधीनविशेषावाप्तिरूपोत्पत्तिमदिति प्राप्ते सतो ब्रह्मणो ऽसम्भवस्तु असम्भव एव सम्भव उत्पत्तिः पराधीनविशेषावाप्तिरूपोत्पत्त्यभाव एव । सत इति हेतुगर्भं विणम् । स्वतन्त्रत्वादिति सत्वं स्वातन्त्र्यमुद्दिष्टमिति भारतोक्तेर् असतो निस्स्वरूपस्य करणत्त्वानुपपत्तेश्चेत्युक्त्या स्वातन्त्र्यस्य तत्राभिधानादित्यर्थः । नात्मा श्रुतेर्नित्यत्वाच्च ताभ्य इत्यत्र च तमसि लीन इत्यादिश्रुतेर् ब्रह्मणोऽपि देहत्यागरूपलयोऽस्तीति प्राप्ते; आत्मा न लीयते लयस्याश्रवणात्, लीनत्वश्रुतेरपिहितत्वपरत्वात्, ‘नित्यो नित्यानामि’त्यादिश्रुतिभ्यो नित्यत्वाच्चेत्युक्तेरिति भावः । पृथगुपदेशात् । ‘अत एव चोपमा सूर्यकादिवदित्यादौ स्पष्टं भेद उक्त एतेति भावः ॥ प्रधानप्रमेयोपयोगितयेति । निर्दोषत्वगुणपूर्णत्वरूपब्रह्मपदोक्तं यत्प्रमेयं तदुपपादकं च यज्जगज्जन्मादिहेतुत्वं तदुपयोगितया तत्र स्वातन्त्र्यादेरुक्तत्वादित्यर्थः ॥ स्वगतेति । तत्सत्वेऽनेकेश्वरापातेनोद्देषत्वाद्यसिद्धेरिति भावः । आदिपदेन अप्राकृतविग्रहवत्त्वादिग्रहः ॥

### **यादुपत्यं**

वाचनिकः प्राधान्येनोक्तः । अनुषङ्गिकस् तदुपपादकः । अन्यत्तत्तन्त्रमित्येतन्न यथास्थितं ग्रहीतुं शक्यम् । परसिद्धान्तताभावात् । भगवन्निष्ठस्वतन्त्रत्वपरतया व्याख्याने च स्वतन्त्रत्वं सदा तस्येत्यनेन पौनरुक्त्यमतो व्याचष्टे ॥ सकलजगज्जन्मादीति । अन्यदिति सामान्योक्त्या सकलेत्यस्य तत्तन्त्रमिति तदधीनसत्तादिकत्वोक्त्या जन्मादिकारणत्वस्य च लाभ इति द्रष्टव्यम् । ब्रह्मस्वरूपावधारणेत्यनेन परत्वमुपपादितम् । प्राधान्यादित्यर्थकेन साक्षादित्यनेन वाचनिकत्वमिति ज्ञातव्यम् । स्वतन्त्रत्वमित्यत्र स्वसत्तादौ परानपेक्षत्वविवक्षायामस्य पारतन्त्र्याख्यदोषाभावरूपतया सर्वदोषसमुज्ज्ञितिरित्यनेनैवोक्तत्वात्पुनरभिधानं व्यर्थमत आह स्वाधीनेति । सर्वत इत्येतद्भगवदितरमित्याशयेनाह प्रकृतीति । अन्यदित्यनेन जीवजडयोः । नन्वसम्भवस्तु सत इत्यादि । अत्राधिकरणद्वये यद्यपि भगवतः क्रमेणोत्पत्तिविनाशाभावप्रतिपादनमेव कृतं न स्वाधीनसत्तादिमत्त्वम् । तथाऽपि पराधीनविशेषावाप्तिरूपोत्पत्तिपराधीनविशेषापगमरूपनाशयोरभावप्रतिपादनेन तत्र स्वाधीनसत्तादिमत्त्वमेवोक्तं भवतीति भावः ॥ प्रधानप्रमेयेति । जन्मादिकारणत्वरूपप्रधानप्रमेयोपयोगितयेत्यर्थः । अनन्यार्थतया प्राधान्येनोच्यमानस्यैव परसिद्धान्तत्वमयं च न तथाऽत आनुषङ्गिक एवेति भावः ॥ स्वगतभेदेति । भगवति भेदेऽनेकेषां स्वातन्त्र्यायोगात्तस्यानुग्राह्यत्वादिप्राप्त्या निर्दोषत्वायोगः । अत इदमानुषङ्गिकमिति ध्येयम् । आदिपदेन प्रयोजनाभावग्रहणम् । तत्सत्त्वेऽपूर्णत्वाख्यदोषापत्तेः ।

### **श्रीनिवासतीर्थीया**

अपरसिद्धान्तत्वप्रसक्तिपरिहरायाह सकलजगज्जन्मादीति ॥ निर्णीयत इति निर्णय इति । तथा च निर्णीतोऽर्थ इत्यर्थः ॥ उत्तरत्रेति । भेदश्च सर्वत इत्यनेनेत्यर्थः ।

### **वाक्यार्थरत्नमाला**

यथास्थितमिति ॥ अन्यस्य पराधीनत्वार्थकमित्यर्थः । तेन ब्रह्मस्वरूपनिरूपणपरे स्वातन्त्र्याद्यभिधायिनैव ब्रह्मधर्मस्यानभिधानादिति भावः । पौनरुक्तयापातादित्युपलक्षणम् । आनुषङ्गिकपरसिद्धान्तताभावापात्ताच्चेत्यपि द्रष्टव्यम् । सम्यग्विनिर्णय इति वचनमिति । इति वचनमनुपपन्नमिति सम्बन्धः । तत्र हेतुः सत्सिद्धान्त इत्युत्तरेत्यादि । तत्र ज्ञेयो निर्णीत इति पदश्रवणादिति भावः । तदुपपादनं निर्णयनमित्यादि । अत एव स्वतन्त्र इत्यस्य न परतन्त्रताव्यावृत्तिरित्यादितृतीयपरिच्छेदस्थतत्वनिर्णयटीकानुसारेणाह । बाधकाभावेनेति ॥ द्वितीयस्य तस्येति ॥ तस्येति शब्दस्येत्यर्थः । न तद्वैयर्थ्यमिति ॥ कुतो न तद्वैयर्थ्यं तस्यादोषत्वस्यादियोजना । अदोषत्वस्येत्यतः प्राक् तस्येति पाठस्तु स्वरस एव । तं व्याचष्ट इति पुल्लिङ्गपाठः । तदिति पाठो लेखकागतः । तत्पाठेऽपि तदिति सामान्येन शब्दपरामर्श एवेत्यप्याहुः । उपयुक्ततयोक्तत्वेनेति । न स्थानतोऽपीत्यादाविति शेषः । अनुग्राह्यत्वादिति पाठः । तल्लाभमुपपादयतीति ॥ वक्ष्यमाणमूलानुसारेणानुषङ्गिकः पर इति पूरणस्य सिद्धत्वादेतस्यैव तल्लाभहेतुत्वमिति ज्ञेयम् ।

