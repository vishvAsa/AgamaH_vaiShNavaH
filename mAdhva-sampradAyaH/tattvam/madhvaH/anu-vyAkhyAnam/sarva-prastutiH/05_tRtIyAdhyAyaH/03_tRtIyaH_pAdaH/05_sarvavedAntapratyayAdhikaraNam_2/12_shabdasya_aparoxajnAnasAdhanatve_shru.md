+++
title = "१२ शब्दस्य अपरोक्षज्ञानसाधनत्वे श्रुतिविरोधः"

+++


## असंशयेन तत्त्वस्य निर्णये ब्रह्मदर्शनम्

**शब्दस्य अपरोक्षज्ञानसाधनत्वे श्रुतिविरोधः**

**असंशयेन तत्त्वस्य निर्णये ब्रह्मदर्शनम्**

### **सुधा**

किञ्च शब्दस्यापि ब्रह्मज्ञानसाधनत्वं यतो वाचो निवर्तन्त इति श्रुतिविरुद्धं कथमङ्गीकार्यम् । तद्धास्य विजिज्ञावित्यादिश्रुतयस्तु परोक्षज्ञानेनापि सार्थकाः । परम्परया अपरोक्षज्ञानसाधनत्ववादिन्यो वा । स्पष्टं हि स्मृतयो वदन्ति ‘श्रुत्वा मत्वा तथा ध्यात्वा तदज्ञानविपर्ययौ । संशयं च पराणुद्य लभते ब्रह्मदर्शनमि’ति, ‘श्रुणुयाद्यावदज्ञानं मतिर्यावदयुक्तता । ध्यानं च यावदीक्षा स्यान्नेक्षा क्व च न बाध्यते’ इति च ।

एतेन धर्मादिवाक्येऽतिप्रसङ्गः शब्दत्वानुमानं च समाहितं वेदितव्यम् । अत एव प्रत्यक्षलक्षणे विणप्रक्षेपोऽपि निरस्तः । निर्निबन्धनत्वात् ।

### **वाक्यार्थचन्द्रिका**

एवं मनसो भगवत्साक्षात्कारहेतुतायाः श्रुत्यविरुद्धत्वमुपवर्णितम् । अधुनाऽङ्गीकृत्य तत् तर्हि तत एव शब्दस्यापि न साक्षात्कारहेतुत्वं स्यादिति प्रतिबन्द्या समाधत्ते किञ्चेति । शब्दस्यापरोक्षज्ञानसाधनत्वे साधकतया परोपन्यस्तमनुमानं निरस्य तत्साधकतयोक्ताः श्रुतीरपि निराकरोति तद्धास्येति । ननु नोदाहृतश्रुतीनां परोक्षज्ञानेन सार्थकत्वमभ्युपगन्तुं शक्यम् । तथा सति तद्धास्येति श्रुतौ विशब्दस्य तमसः पारमिति श्रुतौ दर्शयतीत्यस्य (दृशेरपरोक्ष एव प्रयोजनम्) वेदान्तविज्ञानसुनिश्चितार्था इति श्रुतौ च विसुशब्दयोरानर्थक्यापातादित्यत आह परम्परयेति । ग्राममार्गोपदेष्टरि ग्रामं दर्शयतीत्यादिबहुलप्रयोगदर्शनादिति भावः । परम्परयाऽपरोक्षज्ञानसाधनत्ववादितायां कल्पकमप्याह स्पष्टं हीति ॥ श्रुत्वेति । श्रुत्वाऽज्ञानं मत्वा संशयविपर्ययौ पराणुद्य ध्यात्वा ब्रह्मदर्शनं लभत इत्यर्थः ।

एतेनेति । विषयापरोक्ष्यस्य शाब्दज्ञानापरोक्षताप्रयोजकत्वनिरासादिनेत्यर्थः ॥ धर्मादिवाक्य इति । ब्रह्मविषयकसत्यज्ञानादिवाक्यस्य तदपरोक्षज्ञानजनकत्वे धर्मादिविषयकज्योतिष्टोमादिवाक्यस्यापि तदपरोक्षज्ञानजनकत्वं स्यादित्यतिप्रसङ्ग इत्यर्थः ॥ शब्दत्वानुमानं चेति । विमतः शब्दो नापरोक्षज्ञानजनकः शब्दत्वाज्ज्योतिष्टोमादिशब्दवदित्यनुमानं चेत्यर्थः । तद्धास्येत्यादिश्रुतीनामन्यार्थतया बाधकत्वाभावस्य शब्दस्यापरोक्षज्ञानजनकत्वाभावसमर्थनेन दशमस्त्वमसीत्यादौ व्यभिचाराभावस्य च समर्थनादिति भावः । अत एवेति परामर्ष्टव्यमेव दर्शयति निर्निबन्धनत्वादिति । योगिमनसो बाह्यप्रत्यक्षप्रमितिकरणत्वस्य क्लृप्तत्ववच्छब्दस्य प्रत्यक्षप्रमितिकरणताया अक्लृप्तत्वाद्योगिमनोव्यावृत्यर्थं विणप्रक्षेपेऽपि न शब्दव्यावृत्त्यर्थं लक्षणे विणप्रक्षेपो युक्त इति भावः ।

### **परिमल **

प्रागुदाहृतश्रुतिगतिमाह तद्धास्येति ॥ स्मृतय इति । तन्निर्धारणार्थनियम इत्यादौ भाष्योक्ता श्रुत्वेति स्मृतिः । शृणुयादिति स्मृतिस्तु आप्रायणात्तत्रापिति सूत्रभाष्योक्ता ॥ एतेनेति । ब्रह्मापरोक्षं धर्मस्तु नेति वैषम्यस्य निरस्तत्वेन धर्मादिविषयकज्योतिष्टोमादिवाक्यस्यापि अपरोक्षहेतुत्वपासङ्गः समाहित इत्यन्वयः । दशमस्त्वमसीति वाक्यस्याप्यपरोक्षहेतुत्वं नेत्युपपादनेन च प्रागुक्तं शब्दत्वादित्यनुमानं च समाहितमित्यर्थः । व्यभिचाराभावादिति भावः ॥ अत एवेति । शब्दस्यापरोक्षहेतुत्वाभावादेवेत्यर्थः ।

### **यादुपत्यं**

ननु विजज्ञावित्यत्र विशब्दस्तमसः पारं दर्शयतीत्यत्र दृशिश्च परोक्षज्ञानविवक्षायामयुक्तावित्यत आह परम्परयेति । ग्राममार्गोपदेष्टरि ग्रामं दर्शयतीत्यादिप्रयोगाणां बहुलमुपलम्भादिति भावः । ननु साक्षादेव साधनत्वसम्भवे किं परम्पराकल्पकमित्यत आह स्पष्टं हीति । श्रुत्वा मत्वेत्यत्र बुद्ध्या विवेकेन श्रुत्वाऽज्ञानं पराणुद्यमत्वा संशयं विपर्ययं च पराणुद्य ध्यात्वा ब्रह्मदर्शनं लभत इति योजना द्रष्टव्या ॥ नेक्षा क्वचनेति । कदाचित्क्वापि मोक्षसाधनं भवतीत्यर्थः ॥ एतेनेति । शब्दस्य क्वाप्यपरोक्षज्ञानजनकत्वाभावसमर्थनेनेत्यर्थः ।

### **श्रीनिवासतीर्थीया**

परम्परयेति । अपरोक्षज्ञानद्वारेत्यर्थः ॥ एतेनेति । शब्दस्यापरोक्षज्ञानजनकत्वाभावसमर्थनेनेत्यर्थः ॥ अतिप्रसङ्ग इति । ब्रह्मविषयकशब्दवद्धर्मविषयस्यापि तथात्वापत्तेश्चेत्युक्तातिप्रसङ्ग इत्यर्थः ॥ शब्दत्वानुमानं चेति । विवादाध्यासितः शब्दोऽपरोक्षज्ञानजनको न भवति, शब्दत्वाज्ज्योतिष्टोमादिशब्दवदित्युक्तं शब्दत्वानुमानमित्यर्थः । अत एवेत्युक्तं विशदयति निर्निबन्धनत्वादिति । शब्दस्य साक्षात्कारकारणत्वाभावेन लक्षणस्यातिव्याप्तिप्रसक्त्यभावादिति भावः ।

### **वाक्यार्थरत्नमाला**

विषयापरोक्षस्य शाब्दज्ञानेति पाठः । योगिमनस इति । एतच्च तत्वप्रदीपकानुसारेणाह ।

