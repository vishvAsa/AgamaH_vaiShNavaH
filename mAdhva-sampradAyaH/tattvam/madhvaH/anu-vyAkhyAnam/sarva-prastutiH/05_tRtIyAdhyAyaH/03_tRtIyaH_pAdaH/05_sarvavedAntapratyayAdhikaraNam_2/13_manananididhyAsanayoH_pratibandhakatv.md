+++
title = "१३ मनननिदिध्यासनयोः प्रतिबन्धकत्वकल्पनिरासः"

+++


## असंशयेन तत्त्वस्य निर्णये ब्रह्मदर्शनम्

**मनननिदिध्यासनयोः प्रतिबन्धकत्वकल्पनिरासः**

**असंशयेन तत्त्वस्य निर्णये ब्रह्मदर्शनम्**

### **सुधा**

ये तु शब्द एवापरोक्षज्ञानजननाय प्रवृत्तोऽसम्भावनादिप्रतिबद्धो मनननिदिध्यासनाभ्यां प्रतिबन्धापगमे तज्जनयतीति मन्यन्ते ते प्रष्टव्याः । प्राङ्मनननिदिध्यासनाभ्यां किमसौ किमप्यकृत्वा परस्तादपरोक्षज्ञानं जनयत्युत परोक्षज्ञानं कृत्वा । नाद्यः । गृहीतसङ्गतेः शब्दाद्बोधोदयाभावस्य प्रमाणविरुद्धत्वात् । द्वितीयेऽपि विरम्यव्यापारापत्तिः । ततो वरं शब्दस्य तावतैव चरितार्थत्वकल्पनमित्येषा दिक् ।

### **वाक्यार्थचन्द्रिका**

शब्द एवेति धर्मिप्राधान्येनैवायं निर्देशः । वस्तुतस्तु श्रवणादिविशिष्टः शब्द एव करणमित्यर्थः । तर्हि किं मननादिनेत्यत उक्तमसम्भावनेत्यादि । पूर्वमतेऽविद्यानिर्मूलनरूपापरोक्षज्ञानफलोपकारकतया मनननिदिध्यासनयोरुपयोगोऽत्र तु मते श्रवणफलापरोक्षज्ञानोपकारकतया तदुपयोगः । आरादुपकारकत्वं तु पक्षद्वयेऽप्यविशिष्टमिति ध्येयम् ॥ विरम्येति । विमर्शपूर्वको व्यापारो विरम्यव्यापारः । न चाचेतनस्य शब्दस्य विमर्शो युज्यत इत्यर्थः ॥ तावतैवेति । परोक्षज्ञानमात्रेणेत्यर्थः । दिगर्थस्तु मनसो ब्रह्मापरोक्षज्ञानकरणत्वे श्रुत्यादिप्रमाणसद्भाववच्छब्दस्य तत्करणत्वे न श्रुत्यादिकं प्रमाणमस्तीति ।

### **परिमल **

ये त्विति । फलोपकार्यङ्गत्वं प्रागुपन्यस्तमते एतन्मते चाविशिष्टं तत्र फलमविद्याबर्हणम् । अत्र त्वपरोक्षज्ञानमेवेति भेद इति ज्ञेयः । सन्निपत्याङ्गत्वमेतन्मत इत्येके ॥ किमसाविति । शब्द इत्यर्थः ॥ तावतैवेति । परोक्षज्ञानजननेनैवेत्यर्थः ॥ इत्येषा दिगिति । विस्तरस्तु न्यायामृते ।

### **यादुपत्यं**

ये तु शब्द एवेति । एतन्मते मनननिदिध्यासने श्रवणं प्रति स्वरूपोपकारकाङ्गे इति द्रष्टव्यम् ।

### **श्रीनिवासतीर्थीया**

तावतैवेति । परोक्षज्ञानकरणेनैवेत्यर्थः ।

### **वाक्यार्थरत्नमाला**

धर्मिप्राधान्येनैवायमिति पाठः ।

