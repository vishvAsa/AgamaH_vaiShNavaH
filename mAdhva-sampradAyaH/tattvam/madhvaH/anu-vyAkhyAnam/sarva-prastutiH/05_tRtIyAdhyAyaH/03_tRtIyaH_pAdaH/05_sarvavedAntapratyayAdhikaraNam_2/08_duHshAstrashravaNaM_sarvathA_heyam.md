+++
title = "०८ दुःशास्त्रश्रवणं सर्वथा हेयम्"

+++


## एतदेव च सच्छास्त्रं दुश्शास्त्रं तु ततः परम्

**दुःशास्त्रश्रवणं सर्वथा हेयम्**

**एतदेव च सच्छास्त्रं दुश्शास्त्रं तु ततः परम्**

### **सुधा**

सत्सिद्धान्तमहापयन्सच्छास्त्राण्येव सर्वदा ृणुयादित्युक्तम् । तत्र सत्सिद्धान्तस्वरूपं निरूप्य सच्छास्त्राण्येव सर्वदा ृणुयादित्येतद्विवृणोति एतदेव चेति ।

## **अनुव्याख्यानम्**

***एतदेव च सच्छास्त्रं दुश्शास्त्रं तु ततः परम् ।***

***सच्छास्त्रमभ्यसेन्नित्यं दुश्शास्त्रं तु परित्यजेत् ।***

एतद्वेदादिकम् । ततः परं तद्विरुद्धं तदुदासीनं च । ऋगाद्या भारतं चैवेत्याद्यागमोऽत्र स्फुट एव । दुश्शास्त्रं नाभ्यसेदिति वक्तव्ये परित्यजेदिति वचनं न केवलं तत्रोदासीनत्वं किन्तु हेयतया ज्ञानमपि भाव्यमिति ज्ञापयितुम् । अत्र चासच्छास्त्राधिगमनमिति पातकेषु परिगणनं प्रमाणम् । स्फुटानि चाचार्येणान्यत्रात्रार्थे वाक्यान्युदाहृतानि ।

### **वाक्यार्थचन्द्रिका**

कुतो वेदादेरेव सच्छास्त्रत्वं तद्विरुद्धस्य तदुदासीनस्य च दुश्शास्त्रत्वमित्यत आह ऋगाद्या इति ॥ अत्र चेति । हेयतयाऽपि ज्ञातव्यत्वे ॥ परिगणनमिति । याज्ञवल्क्यस्मृताविति शेषः । (ब्रह्माण्डपुराणे शतापराधकथनप्रसङ्गे ‘ब्रह्महत्यासुरापानं गुरुस्त्रीगमनं तथा । ब्रह्मस्वहरणं चापि सुरापानकृतिस्थता । हरिनिन्दा गुरोर्निन्दा देवतानिन्दनं तथा । असच्छास्त्राधिगमनं तद्व्याख्यानकृतिस्तथा । अयोग्येषूपदेशश्च भगवद्विस्मृतिस्तथा’ इति परिगणनं कृतमस्तीत्यवगन्तव्यम्) ।

### **परिमल **

इत्याद्यागम इति । तत्वनिर्णयोक्तागम इत्यर्थः ॥ असदिति । ‘असच्छास्त्राधिगमनं व्यसनादात्मविक्रयः । व्रात्यतात्मार्थपञ्चत्वमेकैकमुपपातकमि’ति स्मृतौ । ‘असच्छास्त्राधिगमनं शुष्कतर्कावलम्बनम् । मौल्येनाध्यापनं ब्रह्मन्नुपपातकसंज्ञितमि’ति पुराणेषु परिगणनमित्यर्थः ॥ अन्यत्रेति । सप्तमस्कन्धतात्पर्ये त्रयोदशाध्याये ‘न चोदासीनशास्त्राणि न निषिद्धानि वाऽभ्यसेदि’त्याद्युदाहृतानीत्यर्थः ।

### **श्रीनिवासतीर्थीया**

ऋगाद्या इति । ‘ऋगाद्या भारतं चैव पञ्चरात्रमथाखिलम् । मूलरामायणं चैव पुराणं चैतदात्मकम् । ये चानुयायिनस्त्वेषां सर्वे ते च सदागमाः । दुरागमास्तदन्ये ये तैर्न ज्ञेयो जनार्दनः’ इति तत्त्वनिर्णयोदाहृते प्रमाणेऽयमर्थः स्फुट इत्यर्थः ॥ परिगणनमिति । ब्रह्माण्डपुराणे शतापराधकथनप्रसङ्गे ‘ब्रह्महत्या सुरापानं गुरुस्त्रीगमनं तथा । ब्रह्मस्वहरणं चापि सुरापानकृतिस्तथा । हरिनिन्दा गुरोर्निन्दा देवतानिन्दनं तथा । असच्छास्त्राधिगमनं तद्व्याख्यानकृतिस्तथा । अयोग्येषूपदेशश्च भगवद्विस्मृतिस्तथा’ इति पातकेषु परिगणनं कृतमस्तीत्यवगन्तव्यम् ।

### **वाक्यार्थरत्नमाला**

मूले आचार्येणान्यत्रेति । याज्ञवल्क्यस्मृत्यादावित्यर्थः । अत्रार्थे दुःशास्त्रस्यानभ्यसनीयत्वे । वाक्यानीति मूलम् । न चोदासीनशास्त्राणीत्यादीनित्यर्थः ।

