+++
title = "१४ मोक्षस् तारतम्योपेतः"

+++


## सम्यग्विषमविज्ञानतारतम्यानुसारतः

**मोक्षस् तारतम्योपेतः**

**सम्यग्विषमविज्ञानतारतम्यानुसारतः**

### **सुधा**

यदुक्तं यथाशक्ति श्रवणमनने कर्तव्ये इति तदयुक्तम् । पुरुषशक्तीनां तारतम्यवत्त्वेन श्रवणादेरपि तारतम्यापत्तेः । न च तथाऽस्त्विति वाच्यम् । तत्साध्यस्य ज्ञानस्यैकविधत्वेन वैयर्थ्यप्रसङ्गात् । न च वाच्यं ज्ञातव्यस्य ब्रह्मणोऽपरिमितत्वात्तत्तज्ज्ञानान्यपि तारतम्यवन्तीति । तत्फलस्य मोक्षस्य तारतम्यरहितत्वेन वैयर्थ्यापरिहारात् । न खलु बन्धविध्वंसस्य तारतम्यमुपपद्यत इत्यत आह सम्यगिति ।

## **अनुव्याख्यानम्**

***सम्यग्विषमविज्ञानतारतम्यानुसारतः ।***

***फलं भवेत्तारतम्यात्सुखदुःखात्मकं नृणाम् ।***

विषमं विपरीतम् । ज्ञानेमव विज्ञानम् । ततो न पुनरुक्तिर्विरोधश्च । तारतम्यादिति तारतम्येनोपेतमित्यर्थः । सम्यग्विपरीतज्ञानयोस्तारतम्यमित्युक्ते परस्परमिति प्रतीतिः स्यात् । तन्निरासार्थमुक्तं विवृणोति सम्यक्चेति ।

**अनुव्याख्यानम्**

***सम्यक्चाधिकविज्ञानात्सुखाधिक्यं भवेन्नृणाम् ।***

सम्यगित्यव्ययं समीचीनादित्यर्थः । चशब्दोऽनुक्तसमुच्चयार्थः । मध्यमात्सम्यग्ज्ञानात्तथाविधं सुखं भवेत् । अल्पाच्च सम्यग्ज्ञानादल्पम् । एवमधिकान्मिथ्याज्ञानादधिकं दुःखमित्यादि । अत्र मिथ्याज्ञानतारतम्येन दुःखतारतम्यस्याभिधानं दृष्टान्तत्वेनोपयुज्यते । यद्वा दुश्शास्त्रं तु परित्यजेदित्युक्तम् । तत्रात्यन्तपरित्यागार्थोऽर्थवादोऽयम् । न बन्धप्रध्वंसमात्रं मोक्षः किन्तु सुखमपि । तस्य च तारतम्यमुपपद्यत इति भावः ।

### **वाक्यार्थचन्द्रिका**

बन्धध्वंसमात्रं मोक्ष इति सम्भ्रान्तश्चोदयति यदुक्तमिति । ननु विज्ञानमित्यत्र विशब्दः किं विवाच्यभिमतः किंवा विरोधवाची । नाद्यः । तथा सति सम्यगित्यनेन पौनरुक्त्यापातात् । विषममित्यनेन व्याघातप्रसङ्गाच्च । नान्त्यः । तथा सति विषममित्यनेन पौनरुक्त्यस्य सम्यगित्यनेन व्याघातस्य च प्रसङ्गादित्यतो विज्ञानशब्दस्य ज्ञानमात्रपरत्वान्नानुपपत्तिरित्याह ज्ञानमेव विज्ञानमिति । ननु सम्यगिति प्रथमान्तस्य न प्रथमान्तेन सुखाधिक्यमित्यनेन विणतया सम्बन्धो वैयर्थ्यप्रसङ्गात् । नापि विज्ञानादिति पञ्चम्यन्तेन प्रथमान्तस्य पञ्चम्यन्तेन विणविशेष्यभावायोगादित्यतो विज्ञानशब्देन सम्बन्धमभ्युपेत्यानन्वयं परिहरति अव्ययमिति । अनुक्तसमुच्चयमेव दर्शयति मध्यमादित्यादिना । इत्यादीत्यादिपदेन मध्यमान्मिथ्याज्ञानान्मध्यमं दुःखमल्पाच्च मिथ्याज्ञानादल्पं दुःखमित्यस्य सङ्ग्रहः । दृष्टान्ततया तत्कथनस्यापि प्रयोजनविशेषाभावं मन्वानः प्रकारान्तरमाह यद्वेति ॥ अर्थवाद इति । निन्दारूप इति शेषः । तथापि नोक्तशङ्कायाः परिहार इत्यतोऽभिप्रायमाह न बन्धेति ।

### **परिमल **

विषममित्यनूद्यार्थमाह विषमं विपरीतमिति । वीत्युपसर्गोऽत्र ज्ञाधात्वर्थमात्रपरा न तस्य विक इत्याह ज्ञानमेव विज्ञानमिति । कुत एवमित्यत आह तत इति । विशब्दस्य विशेषार्थत्वे सम्यगित्यनेन पुनरुक्तिर् विषमपदेन विरोधः । विपरीतार्थत्वे च विषमपदेन पुनरुक्तिः सम्यक्पदेन विरोधश्चैवं व्याख्यानान्नास्तीत्यर्थः । पञ्चम्यन्तत्वघटनायाह सम्यगित्यव्ययमिति ॥ अर्थवादोऽयमिति । यतो मिथ्याज्ञानाद् दुःखप्राप्तिर् अतस्तत्परित्यागः प्रशस्तः दुःखप्राप्तेरित्येवंरूपेणार्थवाद इत्यर्थः । यदुक्तमित्यादिना कृतचोद्यस्य किमुत्तरमित्यत आह न बन्धप्रध्वंसेति ।

### **यादुपत्यं**

ततो न पुनरुक्तिरित्यादि । विज्ञानमित्यत्र विशब्दो यदि विवाची तदा सम्यक्पदेन पुनरुक्तिर्विषमपदेन विरोधः । यदि विरुद्धं ज्ञानमिति विरोधवाची तदा विषमपदेन पुनरुक्तिः सम्यक्पदेन विरोध इत्यर्थः ॥ अव्ययमिति । अन्यथा प्रथमान्तस्य तस्य सुखाधिक्यमित्यनेनान्वये वैयर्थ्यप्रसङ्गेनान्वयाभाव इति भावः ॥ अर्थवाद इति । निन्दारूपार्थवाद इत्यर्थः ।

### **श्रीनिवासतीर्थीया**

अपरिमितत्वादिति । अपरिमितविवत्त्वादित्यर्थः ॥ अर्थवादोऽयमिति । दुःशास्त्रजन्यज्ञानस्य मिथ्याज्ञानत्वेन दुःखसाधनत्वादित्येवं निन्दारूपार्थवादोऽयमित्यर्थः ।

### **वाक्यार्थरत्नमाला**

विवाच्यभिमत इति । समीचीनत्वरूपविशेषेत्यर्थः । उत्तरत्र पौनरुक्तयाद्यभिधानानुसारात् ।

