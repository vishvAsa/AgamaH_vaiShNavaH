+++
title = "०७ सत्सिद्धान्तः प्रामाणिकः"

+++


## इत्येव श्रुतयोऽशेषाः पञ्चरात्रमथाखिलम्

**सत्सिद्धान्तः प्रामाणिकः**

**इत्येव श्रुतयोऽशेषाः पञ्चरात्रमथाखिलम्**

### **सुधा**

ननु च वस्तुतः प्रामाणिकः सत्सिद्धान्तः । प्रकृतस्य कथं प्रामाणिकत्वमित्यत आह इत्येवेत्यादिना सादरमित्यन्तेन ।

## **अनुव्याख्यानम्**

***इत्येव श्रुतयोऽशेषाः पञ्चरात्रमथाखिलम् ॥***

***मूलरामायणं चैव भारतं स्मृतयोऽखिलाः ॥***

***वैष्णवानि पुराणानि साङ्ख्ययोगौ परावपि ॥***

***ब्रह्मतर्कश्च मीमांसेत्यनन्तः शब्दसागरः ॥***

***अनन्ता युक्तयश्चैव प्रत्यक्षागममूलकाः ॥***

***प्रत्यक्षमैश्वरं चैव रमादीनामतः ॥***

***मुक्तानामप्यमुक्तानामेतमेवार्थमुत्तमम् ॥***

इत्येवेत्युक्तप्रकारावधारणम् । एतमेवार्थमिति प्रकृतधर्म्यवधारणम् । तेन व्यत्यासमपि वारयति । अशेषा इति श्रुतिभागस्य कर्मादिपर्यवसायित्वनिरासार्थम् । अथशब्दः समुच्चये । अखिलमिति जीवजननादिवाक्यानामप्युपादानार्थम् । मूलरामायणमेवेत्यवान्तररामायणानां व्युदासः । अखिला इति बहुवचनं विषयविवरणार्थम् । इतरपुराणानां पाशुपतादिमूलत्वेनाप्रामाण्याद्वैष्णवानीत्युक्तम् । पराविति अर्वाचीनसाङ्ख्ययोगव्यावृत्तये । तयोरप्रमाणत्वात् । मीमांसा त्रिवधा । शब्दसागरः प्रकाशयतीति सम्बन्धः । युक्तयश्च प्रकाशयन्ति प्रत्यक्षागममूलका एव । न त्वाभासाः । प्रत्यक्षं च प्रकाशयति । एवशब्देनेश्वरप्रत्यक्षस्य प्राबल्यं सूचयति । कर्मकाण्डादीनामेतदर्थप्रकाशकत्वं कथमित्यत उक्तमुत्तममिति । कर्मादेरुत्तानार्थत्वेऽप्युत्तमोऽर्थोऽयमिति भावः ।

वेदादीनामन्यथाव्याख्यानं वारयति अन्यावकाशरहितमिति ।

**अनुव्याख्यानम्**

**अन्यावकाशरहितं प्रकाशयति सादरम् ॥**

क्रियाविणमेतत् । सादरमिति तत्र तात्पर्यसद्भावमाचष्टे । एतदर्थं (र्थे) च श्रुत्यादिकमन्यत्र पठितमेव द्रष्टव्यम् ।

### **वाक्यार्थचन्द्रिका**

ननु इत्येवेत्येतमेवेति चेत्यवधारणद्वयं व्यर्थम् । एकेनैव तेन प्रागुक्तप्रकाराद्यावधारणसम्भवात् । अन्यथा पौनरुक्त्यापातादित्यतोऽत्रेतिशब्दस्य प्रकृतप्रकारपरामर्शकत्वेन तदन्वितावधारणस्य प्रकारमात्रावधारकत्वादेतमित्येतच्छब्दस्य च धर्मिपरामर्शकत्वेन तदन्वितावधारणस्य तन्मात्रावधारकत्वान्न पौनरुक्त्यमिति दर्शयन्नेव किं धर्मिप्रकारयोरवधारणस्यास्य प्रयोजनमित्यतो ये ये धर्मिणो यैर्यैः प्रकारैर्विशिष्टतया दर्शितास्त एव धर्मिणस्तैरेव प्रकारैर्विशिष्टतयोक्ता न पुनर्धर्मिणां धर्माणां व्यत्यासोऽस्तीति धर्मधर्मिव्यत्यासवारकत्वमेव तत्प्रयोजनमित्याह इत्येवेत्यादिना ।

श्रुतिभागस्येति । कर्मकाण्डस्येत्यर्थः । जीवजननादिवाक्यानामिति । वासुदेवात्सङ्कर्षणो नाम जीवोऽजायतेत्यादीनामित्यर्थः ॥ उपपादनार्थमिति । यथा च तेषां नानुपपन्नार्थत्वं तथा समयपादान्ते स्पष्टम् । ननु प्रकृतविरुद्धार्थाभिधायकानां पाशुपतादिस्मृतीनां बहुवचनबलेन प्राप्तानामुक्तार्थे प्रामाण्यात्कथमखिलाः स्मृतयोऽत्र प्रमाणमुच्यत इत्यतोऽत्राखिलपदं न सर्वसङ्ग्रहार्थं किन्तु त्रितयातिरिक्तानामपि ग्रहणमस्तीति द्योतयितुमेवेत्यभिप्रायेणाह अखिला इतीति । अयं भावः । वसन्ताय कपिञ्जलानालभेतेत्यत्र बहुवचनबलेन प्राप्तानां सर्वेषामालम्भस्याशक्यत्वेन तद्विधानस्याशक्यार्थविषयतयाऽसम्भवेन सङ्कोचे कर्तव्ये प्रथमातिक्रमे कारणाभावाद्यथा त्रित्व एव बहुत्वपर्यवसानमग्युपगम्यते । तथा स्मृतय इति बहुवचनानुसारेण प्राप्तानां पाशुपतादिस्मृतीनामुक्तार्थविरुद्धाभिधायित्वादुक्तार्थे प्रामाण्याभावेनासङ्कुचितार्थत्वस्यासम्भवात्सङ्कोचे कर्तव्ये प्रथमातिक्रमे कारणाभावात्त्रित्व एव पर्यवसानात्स्मृतित्रयस्यैव ग्रहणमिति शङ्का स्यात्तन्निवृत्यर्थमखिला इत्युक्तम् । तथा च त्रितयालम्भमात्रेणाप्यदृष्टसिद्ध्या यथा शक्त्यालम्भस्यैवादृष्टसाधनतायाः कल्पयितुमशक्यत्वेन तस्य नियामकत्वासम्भवात्प्रथमातिक्रमे कारणाभावेन त्रित्व एव पर्यवसानावश्यम्भावेऽपि प्रकृतेऽविरुद्धानां सर्वस्मृतीनां प्रामाण्यकथनस्य दार्ढ्यार्थतया सार्थक्येन कारणविशेषान्न त्रित्वे पर्यवसानामिति ॥

तयोरिति । सर्ववेदविरुद्धत्वेन कुतर्कपरिबृंहितत्वेन चेति शेषः ॥ त्रिविधेति । ब्रह्मदेवकर्मरूपविषयभेदादिति भावः । व्यवहितत्वात्सम्बन्धं दर्शयति शब्दसागरः प्रकाशयतीति सम्बन्ध इति ॥ प्रकाशयन्तीति । अनेनार्थवशाद्वचनविपरिणाम इत्युक्तं भवति । चैवशब्दयोर्विरुद्धार्थत्वेन युक्तयश्चैवेत्येवशब्दस्य यथाश्रुतसम्बन्धानुपपत्तिमाशङ्क्य भिन्नक्रमतया तं योजयति प्रत्यक्षागममूलका एवेति । तत्राप्येवकारस्य वैयर्थ्यमाशङ्क्याभासभूतयुक्तिव्यावृत्त्यर्थत्वान्न तदिति भावेन तत्तात्पर्यमाह न त्विति । ऐश्वर्यं चैवेत्यत्र चशब्दो भिन्नक्रम इत्याशयेनाह प्रत्यक्षं चेति । रमादीनामत इत्यादिना रमादिप्रत्यक्षस्यापि प्रमाणतयोक्तत्वेन प्रत्यक्षमैश्वरं चैवेत्यवधारणानुपपत्तिमाशङ्क्य परिहरति एवशब्देनेति । मुक्तामुक्तप्रत्यक्षस्य गुणपूर्णत्वादिविषयकत्वं च ‘स्वभावाज्ञानवादस्य निर्दोषत्वान्न तद्भवेदि’त्यनुव्याख्यानीयव्याख्याने यद्यपि जीवचैतन्यं ब्रह्मस्वरूपतद्धर्मप्रकाशकमित्यादि टीकाकारीयग्रन्थे स्पष्टम् ॥ कर्मकाण्डादीनामिति । अन्यथा तत्साधकप्रमाणान्तराभावत्तदसिद्धिरेव स्यादित्यर्थः ॥ उत्तमोऽर्थ इति । परममुख्योऽर्थ इत्यर्थः । अमुख्यार्थत्वाच्च कर्मादेर्न तदसिद्धिरिति भावः ।

अन्यथाव्याख्यानमिति । ऐक्यादिपरतया व्याख्यानमित्यर्थः । ननु चान्याकाशरहितमित्यस्य शब्दसागरयुक्तिप्रत्यक्षविणतया तल्लिङ्गवचनप्रसक्त्याऽन्यावकाशरहित इत्यन्यावकाशरहिता इति पुल्लिङ्गबहुवचनादिप्रसङ्गादेकवचननपुंसकत्वयोरनुपपत्तिरित्यतः साधनं परित्यज्य धात्वर्थमात्रविणस्य क्रियाविणत्वात्क्रियाद्वारेण स्त्रीलिङ्गत्वे प्राप्ते क्रियाव्ययविणानां क्लीबत्वमेकवचनान्तत्वं वाच्यमिति नपुंसकत्वैकवचनान्तत्वानुशासनादस्यापि क्रियाविशेणत्वान्न नपुंसकत्वाद्यनुपपत्तिरित्याशयेनाह क्रियाविणमेतदिति । कुतस्तत्र तात्पर्यसिद्धिरित्यत आह एतदर्थं चेति । श्रुत्यादिकं ‘सर्वोत्कर्षे देवदेवस्येत्या’दिकम् । अन्यत्र तत्त्वनिर्णयादौ ।

### **परिमल **

प्रकारेति । अगुणपूर्णत्वादिप्रकारावधारणमित्यर्थः ॥ धर्मीति । विष्णवादिधर्म्यवधारणमित्यर्थः ॥ व्यत्यासमपीति । उक्तधर्मधर्मिणां व्यत्यासमित्यर्थः । न केवलं प्रामाणिकत्वप्रदर्शनमित्यपेरर्थः । वारयति मूलकर्तेति योज्यम् ॥ बहुवचनेति । स्मृतिपदगतेति योज्यम् ॥ त्रिविधेति । कर्मदेवब्रह्ममीमांसाभेदेनेति भावः । उक्तं द्वितीये गीतातात्पर्ये ब्राह्मी दैवी च कार्मिकीति ॥ उत्तमार्थोऽयमिति । मां विधत्तेऽभिधत्ते मामित्यादेर्महातात्पर्यविषयार्थ इत्येके । पर्यवसितार्थ इत्यन्ये ॥ अन्यत्र पठितमिति । जन्माद्यधिकरणभाष्यादाविति भावः । यद्वा उक्तरूपपरापरत्वे श्रुत्यादिकं बृहद्भाष्यऋग्माष्यादिग्रन्थेषु तत्र पठितमित्यर्थः । यद्वा ईश्वरादिप्रत्यक्षमेतमर्थं प्रकाशयतीति कथं ज्ञेयमित्यत उक्तम् ॥ एतदर्थे श्रुत्यादिकमन्यत्रेति ।

### **यादुपत्यं**

ननु प्रकारावधारणेनैव धर्मिणोऽन्यथाकथनशङ्कानिरासस्य लाभात्पुनर्धर्म्यवधारणं व्यर्थमित्यत आह व्यत्यासमिति । धर्मिव्यत्यासमित्यर्थः । तथा चास्माभिर्ये ये धर्मिणो यैर्यैः प्रकारैर्विशिष्टतयोक्तास्त एव धर्मिणस्तैरेव प्रकारैर्विशिष्टतया श्रुत्यादिषूक्ता न व्यत्यासेनेत्यर्थः ॥ उत्तमार्थोऽयमिति । महातात्पर्यविषयभूतोऽर्थ इत्यर्थः ।

### **श्रीनिवासतीर्थीया**

अवान्तरेति । वाल्मीक्यध्यात्मादिरामायणानामित्यर्थः ॥ स्मृतय इति । बहुवचनस्य त्रित्वे पर्यवसानं किं न स्यादित्याशङ्कानिरासायाखिला इति बहुवचनार्थ उक्त इत्याह अखिला इतीति ॥ त्रिविधेति । ब्राह्मी दैवी च कार्मिकीत्यर्थः । उत्तानार्थो नाम आपातप्रतीतार्थः ।

### **वाक्यार्थरत्नमाला**

नन्वनुपपन्नार्थानां तेषां कथमुपादानोपपत्तिरित्यत आह ॥ यथा चेति ॥ प्रथमं वा नियम्येतत्कारणादिति क्रमस्स्यादिति सूत्रानुसारेणाह । अयं भावः । वसन्तायेत्यादिना । चैवशब्दयोर्विरुद्धेतीति पाठः । बहुवचनादीत्यादिपदेन स्त्रीलिङ्गपरिग्रहः । पुल्लिङ्गादिरपीत्यर्थः । दैवमेवापरे यज्ञमित्येतच्चतुर्थगीताभाष्यस्थयज्ञमिति क्रियाविणमित्ये तद्य्वाख्यानरूपसमाधानं परित्यज्येत्यादिटीकामनुरुध्याह । साधनं परित्यज्येत्यादि ॥ आनन्दमयाधिकरणोक्तोऽन्नमय इत्यादि येऽन्नं ब्रह्मेत्याद्युपासमित्येतदनुव्याख्यानमूलस्थेत्यादीति क्रियाविणमिति मूलव्याख्यानप्रपञ्चावसरे सविस्तरमस्माभिः प्रागेव विवृतम् । क्रियाद्वारेणेत्यादिकमपि तत्रैव विवृत्तकाशानुसारेणात्रापि लेख्यम् ।

