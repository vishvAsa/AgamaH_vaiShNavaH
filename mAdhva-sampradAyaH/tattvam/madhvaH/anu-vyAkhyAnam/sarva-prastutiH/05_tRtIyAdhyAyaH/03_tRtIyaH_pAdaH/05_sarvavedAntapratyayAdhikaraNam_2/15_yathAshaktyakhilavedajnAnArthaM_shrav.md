+++
title = "१५ यथाशक्त्यखिलवेदज्ञानार्थं श्रवणादेः कर्तव्यत्वोपसंहारः"

+++


## अतो यथात्मशक्त्यैव श्रवणं मननं तथा

**यथाशक्त्यखिलवेदज्ञानार्थं श्रवणादेः कर्तव्यत्वोपसंहारः**

**अतो यथात्मशक्त्यैव श्रवणं मननं तथा**

### **सुधा**

अधिकरणार्थमुपसंहरति अत इति ।

## **अनुव्याख्यानम्**

***अतो यथात्मशक्त्यैव श्रवणं मननं तथा ॥ ३३१ ॥***

नन्वत्रात्मशक्तिमनतिक्रम्य यथात्मशक्तीत्यव्ययीभावे सति, तस्याव्ययीभावश्चेति अव्ययत्वादव्ययादाप्सुप इति तृतीयाया लुका भवितव्यं यथाऽऽत्मशक्त्यैवेति कथम् । उच्यते । यथेति भिन्नं पदं सम्यग्वाचि । निवृत्तिमार्गः कथित आदौ भगवता यथेति, यथा श्रवणमित्यादिना च सम्बध्यते । सादृश्यार्थम् । आत्मशक्त्यैव श्रवणं मननं चाचरेत् । न तु सर्वशाखाविषयम् । नापि स्वस्वशाखामात्रविषयम् । यथा च श्रवणं मननं चात्मशक्त्यैव । निदिध्यासनमपि तथाचरेत् । तच्च श्रवणं मननं च कृत्वा कुर्वन्वेति । यद्वा यथाऽऽत्मशक्तीत्यव्ययीभावात्पर आशब्दः सम्यग्वाची । श्रवणमित्यादिना सम्बध्यते । अथवा यथाशब्दस्यात्मशब्देनाव्ययीभावः । ततः शक्तिशब्देन कर्मधारयः । योग्यतानुसारिण्या शक्त्येत्यर्थः । अत्र यथाऽऽत्मशक्त्यैव श्रवणं मननं तथाऽऽचरेदित्येतावतैवोपसंहारे कर्तव्येऽधिकमुच्यते यत्तच्छ्रवणमननयोरुक्तस्य निदिध्यासनाङ्गत्वस्याप्युपसंहारार्थम् । कृत्वा अथवा कुर्वन्नपीति विज्ञापनार्थं च । अयं च विकल्पो गुरूपदेशानुरोधेन व्यवतिष्ठते । अथवा पूर्वार्ध एवाधिकरणार्थोपसंहारः । तत्राचरेदिति वक्ष्यमाणं सिंहावलोकनेन सम्बध्यते । इति सिद्धमिति शेषः ॥ ३३१ ॥

### **वाक्यार्थचन्द्रिका**

यथाऽऽत्मशक्त्येत्येकं पदमिति मन्वानः शङ्कते नन्विति । शङ्कामूलं विघटयति यथेति ॥ भिन्नं पदमिति । ननु यथासादृश्य इति सादृश्यार्थकस्यैव यथाशब्दस्य समासनिषेधात्पदार्थानतिवृत्त्याद्यर्थकस्य समासध्रौव्यात् कथं तदर्थकस्य यथाशब्दस्य भिन्नपदता स्याद् इत्यतोयोग्यतावीप्सापदार्थानतिवृत्त्यर्थकस्य यथाशब्दस्य समासप्रसक्तावप्यत्र सम्यगर्थत्वेन वीप्साद्यर्थकत्वाभावान्न समासप्रसक्तिरित्याशयेनाह सम्यग्वाचीति । भवेदेतदेवं यदि यथाशब्दस्य सम्यग्वाचित्वं सिद्धं स्यात् । तदेव कुत इत्यतस्तत्र प्रयोगादेतत्सिद्धिरिति भावेन तमुदाहरति निवृत्तिमार्ग इति । अत्र यथाशब्दस्य सम्यगर्थत्व एव वाक्यार्थस्य श्लिष्टतालाभात्तदर्थत्वमेवेति भावः ॥ श्रवणमित्यादिना चेति । तथा चात्मशक्त्या सम्यक् श्रवणं मननं च कृत्वेति योजनोक्ता भवति सादृश्यार्थं वेति । तथा च सादृश्यार्थस्य यथाशब्दस्य समासप्रतिषेधाद्युक्ता भिन्नपदतेति भावः । सादृश्यार्थतामेवोपपादयति आत्मशक्त्यैवेत्यादिना । अनतिक्रमार्थस्य यथाशब्दस्याव्ययीभावमभ्युपेत्यापि यथात्मशक्त्येत्युपपादयति यद्वेति । (अस्मिन्पक्ष एवेत्यस्याचरेदेव न तु परित्यजेदिति सम्बन्धः) । अत्राप्यव्ययीभावात्परस्य आशब्दस्य कल्पना भवतीत्यतस्तदकल्पनेऽप्युपपत्तिमाह अथवेति । समासद्वयाश्रयणेन लब्धमर्थमाह योग्यतेति ॥ उपसंहारे कर्तव्ये इति । तावत एवार्थस्यैतदधिकरणप्रमेयत्वादिति भावः ॥ अधिकमिति । निदिध्यासनमाचरेदित्येतदित्यर्थः ॥ उक्तस्येति । असंशयेन तत्त्वस्य निर्णयेत्यादिनोक्तस्येत्यर्थः । विकल्पप्रसक्तामव्यवस्थिततां परिहरति अयं चेति । व्यवतिष्ठते व्यवस्थया वर्तते । कश्चित्कृत्वैव कश्चित्पुनः कुर्वन्नेवेति व्यवस्थया वर्तते । न पुनः सर्वोऽपि कृत्वा कुर्वन्वेत्यव्यवस्थयेत्यर्थः। व्यवस्थापकमपि न स्वेच्छादिकं किन्तु शिष्ययोग्यताभिज्ञसर्वज्ञगुरूपदेश एवेत्याह गुरूपदेशानुरोधेनेति । अस्मिन्पक्षे कृत्वाऽथ कुर्वन्नित्यादेर्विज्ञापनाद्यर्थत्वं कल्पनीयं भवतीत्यपरितोषात्पक्षान्तरमाह अथवेति । तर्हि साकाङ्क्षत्वाद्वाक्याभासता स्यादित्यत आह तत्रेति । उपसंहारत्वप्रकटनायानुरूपं शेषं पूरयति इति सिद्धमिति इति ॥ ३३१ ॥

### **परिमल **

इत्यव्ययीभावे इति । यथाऽसादृश्य इति सूत्रेण सादृश्यव्यतिरिक्तेऽर्थे वर्तमानो यथाशब्दः समस्यते स समासोऽव्ययीभाव इत्यव्ययीभावसमासे सति अव्ययीभावश्चेति सूत्रेण योऽव्ययीभावः सोऽव्ययं भवतीति अव्ययसंज्ञकत्वमव्ययादाप्सुप इति सूत्रेणाव्ययात्परस्य टाप्रत्ययस्य लुग्भवतीति तृतीयाविभक्तेर्लुकि सति यथात्मशक्तीति भाव्यमित्यर्थः ॥ इति यथेति । यथा षष्ठादौ परीक्षित्कृतानुवादवाक्ये यथाशब्दो यथावत्कथित इति सम्यक्त्वार्थस् तथेत्यर्थः । भिन्नपदत्वे केनान्वय इत्यत आह श्रवणमित्यादिना चेति । सम्यग्वाचित्वपक्षार्थमुक्त्वा सादृश्यार्थत्वपक्षे व्याचष्टे यथा च श्रवणमित्यादि । तच्चेति । निदिध्यासनमित्यर्थः ॥ अधिकमुच्यते यदिति । कृत्वेत्याद्युत्तरार्थोक्तमधिकमित्यर्थः । उक्तस्येति । ‘असंशयेन तत्वस्य निर्णये ब्रह्मदर्शनमि’त्यत्रोक्तस्येत्यर्थः ॥ व्यवतिष्ठत इति । अधिकारिभेदेन व्यवस्थितो भवतीत्यर्थः ॥ ३३१ ॥

### **यादुपत्यम्**

अव्ययीभावश्चेति । अव्ययीभावोऽप्यव्ययं स्यादिति सूत्रार्थः ॥ अव्ययादाप्सुप इति । अव्ययात्परस्यापः सुपश्च लुक् स्यादित्येतत्सूत्रार्थः ॥ निवृत्तिमार्ग इति । अत्र यथाशब्दस्य सम्यग्वाचित्व एव स्वारस्यं न सादृश्याद्यर्थत्व इति भावः ॥ अत्र यथात्मशक्त्यैवेति । योग्यतानुसारिण्यैव शक्त्या श्रवणं तथा मननमाचरेदित्येवोपसंहारः कर्तव्य इत्यर्थः ॥ गुरूपदेशानुरोधेनेति । योग्यताभिज्ञस र्वज्ञगुरूपदेशानुसारेणेत्यर्थः ॥ ३३१ ॥

### **श्रीनिवासतीर्थीया**

सम्बध्यत इति । सम्यक्त्ववाची यथाशब्दः श्रवणमित्यनेन सम्बध्यत इत्यर्थः । सादृश्यार्थं वेति । उपमार्थमित्यर्थः । अत्रापि यथेत्येतद्भिन्नमेव पदं न समस्तम् । यथासादृश्य इति सादृश्यव्यतिरिक्तार्थ एव समासविधानात्प्रकृते च सादृश्यार्थत्वान्न समास इत्यर्थः । तच्च निदिध्यासनम् ॥ यथाऽऽत्मशक्त्यैवेति । आ एवेति पदच्छेदमभ्युपेत्य योजयति यद्वेति ॥ सम्बध्यत इति । तथा च यथात्मशक्ति आ सम्यक् श्रवणं मननं चाचरेदेव न तु परित्यजेदित्यर्थो द्रष्टव्यः ॥ कर्मधारय इति । यथात्मभूता च सा शक्तिश्चेति कर्मधारय इत्यर्थः । यथात्मेत्यस्यार्थमाह योग्यतानुसारिण्येति । योग्यतावीप्सापदार्थानतिवृत्तिसादृश्यनियमार्था इत्युक्तत्वादत्र यथाशब्दो योग्यतावाचीत्यर्थः ॥ अत्रेत्यादि । यथात्मशक्त्यैव श्रवणं मननं चाचरेत् । यथा श्रवणं मननं चाचरेत् तथा निदिध्यसनमप्याचरेदित्येवोपसंहर्तव्यमित्यर्थः ॥ अधिकमिति । कृत्वाऽथ कुर्वन्नपि वेत्यधिकमित्यर्थः ॥ उक्तस्येति । असंशयेन तत्त्वस्य निर्णये ब्रह्मदर्शनमित्यनेनोक्तस्येत्यर्थः ॥ ३३१ ॥

### **वाक्यार्थरत्नमाला**

सादृश्यार्थकयथाशब्दस्य श्रवणं मननमित्येताभ्यां सम्बन्धं दार्ष्टान्तिकं किमित्यतः श्रवणमननसमुच्चयार्थस्यापि तथाशब्दस्य तथा निदिध्यासनमाचरेदिति सम्बन्धेन दार्ष्टान्तिकं सिद्धमित्याशयेन दृष्टान्तदार्ष्टान्तिके विशदयति ॥ यथा च श्रवणमित्यादिमूलम् ॥

**॥ इति सर्ववेदा(न्तप्रत्यया)धिकरणम् ॥**

