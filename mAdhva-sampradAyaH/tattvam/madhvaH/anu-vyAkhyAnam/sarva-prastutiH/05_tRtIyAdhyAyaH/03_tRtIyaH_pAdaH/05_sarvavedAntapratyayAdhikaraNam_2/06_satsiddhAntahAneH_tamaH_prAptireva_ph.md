+++
title = "०६ सत्सिद्धान्तहानेस् तमः प्राप्तिरेव फलम्"

+++


## एतद्विरोधि यत्सर्वं तमसेऽन्धाय केवलम्

**सत्सिद्धान्तहानेस् तमः प्राप्तिरेव फलम्**

**एतद्विरोधि यत्सर्वं तमसेऽन्धाय केवलम्**

### **सुधा**

सत्सिद्धान्तमहापयन्नित्युक्तम् । तद्धानौ को दोष इत्यत आह एतदिति ।

## **अनुव्याख्यानम्**

***एतद्विरोधि यत्सर्वं तमसेऽन्धाय केवलम् ।***

ज्ञातं सदित्यर्थः । विरोधि ज्ञानेमव हि । अस्य त्यागः । अन्धाय भवतीति शेषः । केवलमिति न कदाऽपि न सुखायेत्यर्थः ॥ कुत एतदित्यत आह अन्धमिति ।

***अन्धन्तमो विशन्तीति प्राह श्रुतिरतिस्फुटम् ॥***

अनेनान्धन्तमः प्रविशन्ति येऽविद्यामुपासत इति श्रुतिमुपादत्ते । उक्तार्थस्य प्रामाणिकत्वं वक्ष्यते । अतस्तद्विरुद्धप्रतीतिरविद्या भवत्येव । अतिस्फुटमित्यनेन परेषां व्याख्यानं पराचष्टे । तथा च वक्ष्यामः ।

### **वाक्यार्थचन्द्रिका**

एतद्विरोधिनः स्वरूपेणानर्थसाधनताया अतिप्रसङ्गपराहतत्वादाह ज्ञातमिति । ननु विरोधिज्ञानेऽपि सत्सिद्धान्ततात्यागान्नानर्थप्राप्तिरित्यत आह विरोधिज्ञानमेवेति । ननु सर्वोत्तमत्वादिविरोधिज्ञानस्य तमः साधनत्वेऽन्धन्तम इति वाक्योदाहरणमसङ्गतम् । तत्राविद्योपासकानामेव तमप्राप्तेरभिधानादित्यत आह उक्तार्थस्येति ॥ वक्ष्यत इति । इत्येव श्रुतयोऽशेषा इत्यादिनेति शेषः ॥ अविद्या भवत्येवेति । प्रामाणिकत्वेनोक्तार्थप्रतीतेर्विद्यात्वात्तद्विरुद्धार्थप्रतीतिः श्रौताविद्याशब्दवाच्या भवत्येवेत्यर्थः ॥ परेषां व्याख्यानमिति । अत्राविद्यापदं कर्मवाचकम् । ततश्च ज्ञानकर्मणोरेकैकनिन्दया मोक्षे तयोः समुच्चयस्य साधनत्वप्रतिपादिकेयं श्रुतिरिति विद्यापदं देवताज्ञानस्य वाचकं ततश्च स्वर्गादौ तस्य कर्मणा समुच्चयप्रतिपादकमिदं वाक्यमति भास्करादीनां व्याख्यानमित्यर्थः ॥ वक्ष्याम इति । अन्धन्तमः प्रविशन्ति येऽविद्यामुपासत इति श्रुतिविरोधाच्च नान्यथोपासनं भवेद्यित्युत्तरानुव्याख्यावसरे श्रुतिस्त्वन्यत्र स्मृतिसम्मतिप्रदर्शनेन व्याख्यातेति वक्ष्याम इत्यर्थः ।

### **परिमल **

अविद्यामिति । विद्याशब्दितसङ्ग्ज्ञानविरोधिज्ञानमित्यर्थः । तद्व्यनक्ति उक्तेति ॥ वक्ष्यत इति । इत्येव श्रुतय इत्याद्युत्तरग्रन्थ इति भावः । परेषां व्याख्यानं कर्मपरत्वव्याख्यानमित्यर्थः । वक्ष्याम इति । ‘अन्धन्तमः प्रविशन्ति येऽविद्यामुपासते’ इति श्रुतिविरोधाच्च ‘नान्यथोपासनं भवेदि’त्युत्तरत्रात्रैव पादे पराभिमतमुक्तिहेतुखण्डनप्रस्तावे वक्ष्याम इत्यर्थः ।

### **यादुपत्यं**

वक्ष्यत इति । अनुपदमेवेति शेषः ॥ अविद्या भवत्येवेति । प्रामाणिकत्वादुक्तार्थप्रतीतिर् विद्येत्युच्यते । अतस्तद्विरुद्धार्थप्रतीतिः श्रौताविद्याशब्देन वाच्या भवत्येवेत्यर्थः । तथा च श्रुतावविद्येपासकानामेवान्धन्तमःप्रवेशस्योक्तत्वात्प्रकृतासङ्गतेयं श्रुतिरिति शङ्काऽनवकाशः ॥ परेषां व्याख्यानमिति । अविद्यापदं कर्मादिपरमिति भास्करादीनां व्याख्यानमित्यर्थः ॥ तथा च वक्ष्याम इति । ‘इति श्रुतिविरोधाच्च नान्यथोपासनं भवेदि’त्येतदनुव्याख्याव्याख्यावसरे श्रुतिस्त्वन्यत्र स्मृतिसम्मतिप्रदर्शनेन व्याख्यातेति वक्ष्याम इत्यर्थः ।

### **श्रीनिवासतीर्थीया**

ननु सत्सिद्धान्तविरोधिज्ञानस्यैवान्धन्तमःसाधनत्वमुच्यते न तु तत्त्यागस्येत्यत आह विरोधिज्ञानमेव हीति ।

