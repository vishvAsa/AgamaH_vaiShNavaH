+++
title = "०३ उक्तदेवतातारतम्यस्य सङ्ग्रहेण निरूपणम्"

+++


## प्राण आहङ्कारिक एव च

**उक्तदेवतातारतम्यस्य सङ्ग्रहेण निरूपणम्**

**प्राण आहङ्कारिक एव च**

### ***सुधा***

अयमत्र सङ्ग्रहः । पुष्करो नाम सर्वावरो देवः । ‘कलाभ्यश्चान्यदेवेभ्यः कर्म प्रत्यवरं यतः । कलाभ्यः पृथगुक्तं तत्पुष्करः कर्म चोच्यत’ इत्यन्यत्रोक्तत्वात् । ततश्शनैश्चरोऽधिकः । पृथिव्यात्मा शनिश्चेति वचनात् । तत उषाः (उषा) । ततो बुधः । उदकात्मको बुधश्चेति वचनात् । ततः स्वाहा । ततः पर्जन्यो वारुणी संज्ञा रोहिणी धार्मी विराट् । तत एकादश मनवश्च्यवनोचथ्यवैन्यशशबिन्दुहैहयप्रियव्रतगया अनुक्तदेवाश्च । ‘प्रियव्रतो गयश्चैव कर्मदेवसमौ मतावि’त्यन्यत्रोक्तत्वात् । ततोऽश्विनौ विघ्नेशवित्तपौ विष्वक्सेनश्च । विष्वक्सेनो वायुजः खेन तुल्य इति वचनात् । ततो मित्रो निर्ऋतिस्तारा प्रावहीति च । ततो मरीचिरत्र्यङ्गिराः पुलस्त्यः पुलहः क्रतुर्वसिष्ठो विश्वामित्रो वैवस्वतमनुश्च । ततोऽग्निर्भृगुः प्रसूतिश्च । ततो नारदः । ततो वरुणः । ततश्चन्द्रसूर्यधर्माः शतरूपा च । ततः प्रवहः । ततोऽनिरुद्धस्वायम्भुवबृहस्पतिदक्षाः शची रतिश्च । तत आहङ्कारिकः प्राणः । तत इन्द्रकामौ । तत उमा सुपर्णी उमात्मकत्वाच्छेषभार्या च ॥ ततो जाम्बवत्याद्या भगवन्महिष्यष्षट् । अन्यत्रोक्तत्वात् । ततो रुद्रात्मकत्वाच्छेषश्च । ततो भारती तदात्मकत्वात्सरस्वती च । ततो मुख्यवायुस्तदात्मकत्वाद्ब्रह्मा च । ततो महालक्ष्मीः । ततो भगवानिति ॥ ३३२१ ॥

### ***वाक्यार्थचन्द्रिका***

तारतम्यज्ञानस्य मोक्षोऽन्तरङ्गताज्ञापनाय सर्वप्रतिपत्तृसाधारण्येनोक्तं तारम्यं सङ्गृह्णाति अयमत्रेति । अत्र बृहत्संहितायाम् । या कक्ष्या नोक्ता आचार्यैरप्यत्रापूरिता स्वयं पूर्यते तत्रैवाचार्यवाक्यादिसम्मतिः प्रदर्श्यते । न तु तत्रोक्ततत्पूरितकक्ष्या त्वपीति क्वाचित्कसंवादकथनेन नियामकान्तरं मृग्यम् ॥ कलाभ्यश्चेति । गताः कलाः पञ्चदशप्रतिष्ठा इति श्रुत्युक्तकलाभिमानिदेवेभ्य इत्यर्थः ॥ अन्यदेवेभ्य इति । देवाश्च सर्वे प्रतिदेवतास्वित्युक्तदेवेभ्य सत्यर्थः । कलाभ्य इत्युपलक्षणम् । अन्यदेवेभ्य इत्यपि ग्राह्यम् ॥ पृथगुक्तमिति । कर्माणि विज्ञानमयश्चेत्यस्यां श्रुतौ कर्माणीति पृथगुक्तमित्यर्थः । पुष्करश्च तुम्बुरप्रमुखेभ्य आजानदेवेभ्योऽधिक इत्यवधेयम् ॥ अनुक्तदेवाश्चेति । सोमार्हशतदेवताभिन्ननवकोट्यन्तर्गतदेवाश्चेत्यर्थः ॥ ततोऽश्विनावित्यादि । उपलक्षणं चैतत् । उक्तदेवेभ्योऽन्याः सोमार्हशतान्तर्गता देवताश्चेत्यपि द्रष्टव्यम् ॥ उमासुपर्णीति । उमासुपर्ण्यावित्यर्थः । उमात्मकत्वादिति । उमागिरिशावपि भारतीराविति स्म वाग्वेदगता ब्रवीति । अहीन्द्रपत्नीमहिपं विरिञ्चपत्नीं विरिञ्चं च विमुक्तिकाले । त एत यत्तत्पदमाप्नुवन्तीति’ चतुर्थे वक्ष्यमाणत्वादिति भावः ॥ तदात्मकत्वाच्छेषश्चेति । ‘स्थितप्रज्ञोऽपि यस्तूर्ध्वः प्राप्य रौद्रपदं ततः । साङ्कर्षणं ततो मुक्तिमगाद्विष्णुप्रसादत’ इति गारुडवचनादिति भावः । इतीत्यस्येत्ययमत्र सङ्ग्रह इति पूर्वेणान्वयः॥३३२१॥

### ***परिमल*** 

कलाभ्य इति । गताः कलाः पञ्चदश प्रतिष्ठा इति षट्प्रश्नमन्त्रव्याख्यानरूपेयं स्मृतिः ॥ अन्यत्रेति । आथर्वणभाष्ये उक्तत्वादित्यर्थः ॥ इति वचनात् । इत्युक्तत्वात् । ‘उदकात्मको बुधस्तस्मादुषा नामात्मिका ततः । ततः शनिः पृथिव्यात्मा कर्मात्मा पुष्करस्तत इति षट्प्रश्नभाष्यवचनं ध्येयम् ॥ अन्यत्रेति । पञ्चमस्कन्धपञ्चविंशाध्यायतात्पर्य इत्यर्थः ॥ इति वचनादिति । भारततात्पर्ये तृतीयाध्याये उक्तादिति ज्ञेयम् ॥ अन्यत्रोक्तत्वादिति । भाततात्पर्ये विंशेऽध्याये भैष्मी सत्या चैकतनुर्द्विधैव जाता भूमौ प्रकृतिर्मूलभूता । तयैवान्याः सर्वदानुप्रविष्टा इत्यारभ्य यदावेशो हासमुपैति तत्र प्रद्युम्नतो विंशगुणाधिकाः स्युरित्यन्तेन ग्रन्थेनोक्तत्वादित्यर्थः ॥ ३३२१ ॥

### ***यादुपत्यं***

कलाभ्यश्चेति । गताः कलाः पञ्चदशप्रतिष्ठा इति श्रुत्युक्तकलाभिमानिदेवेभ्य इत्यर्थः ॥ न्यदेवेभ्य इति । देवाश्च सर्वे प्रतिदेवतास्वित्युक्तदेवेभ्य इत्यर्थः । कलाभ्य इत्युपलक्षणम् । अन्यदेवेभ्य इत्यपि ग्राह्यम् ॥ पृथगुक्तमिति । ‘कर्माणि विज्ञानमयश्चात्मे’त्यत्र कर्माणीति पृथगुक्तमिति । पुष्करस्तुम्बुरप्रमुखेभ्य आजानजदेवेभ्योऽधिक इति ज्ञातव्यम् ॥ अनुक्तदेवाश्चेति । शतभिन्ना नवकोट्यन्तर्गता देवा इत्यर्थः ॥ न्यत्रोक्तत्वादिति । ‘रामेण तुल्या जाम्बवती प्रियत्वे कृष्णस्यान्याः किञ्चिदूनाश्च तस्याः ॥ यदावेशो बहुलः स्यादि’त्यादिना भारततात्पर्यनिर्णये उक्तत्वादित्यर्थः ॥ ३३२१ ॥

### ***वाक्यार्थरत्नमाला***

देवताश्चेत्यपीति । पर्जन्यप्रधानवाय्वाद्येकादशदेवताभिन्ना इत्यर्थः ॥

**॥ इति इयदामननाधिकरणम् ॥**

