+++
title = "०२ महालक्ष्म्या नाधिकारिवर्गे ग्रहणाम्"

+++


## एतेभ्योऽभ्यधिका श्रीस्तु सदा मुक्ता वितः

**महालक्ष्म्या नाधिकारिवर्गे ग्रहणाम्**

**एतेभ्योऽभ्यधिका श्रीस्तु सदा मुक्ता वितः**

### ***सुधा***

ननु महालक्ष्मीः प्राणादप्युत्तमाऽस्ति । तत्कथं प्राणावसानत्वमधिकारिणामित्यत आह एतेभ्य इति ।

## **अनुव्याख्यानम्**

***एतेभ्योऽभ्यधिका श्रीस्तु सदा मुक्ता वितः ॥***

***तत्समो नास्ति परमो हरिरेव न चापरः ॥***

***संहितायां बृहत्यां तु स्वयं भगवतोदितम् ॥***

***तदेतखिलं ...... ....... .......***

यद्यपि श्रीरेतेभ्यो वितोऽभ्यधिका । तथापि सदा मुक्ता बन्धरहितेति नाधिकारिवर्गे गृह्यते । तस्याः समो नास्तीति स्वरूपकथनम् ।

एतेन कामादितरत्र तत्र चायतनादिभ्य इत्यधिकरणस्य तात्पर्यमुक्तं भवति ।

परमो हरिरेव न चापर इत्यनेन ‘व्यतिहारो विशिंषन्ति हीतरवत्’ ‘सैव हि सत्यादयः’ इत्यधिकरणद्वयस्य तात्पर्यमुक्तं वेदितव्यम् ।

### ***वाक्यार्थचन्द्रिका***

सदा मुक्ता इत्यनेनैवाधिकारित्वाभावसमर्थनाद्वित इत्यस्य वैयर्थ्यमाशङ्क्य भिन्नक्रमतया तद्योजयति यद्यपीति । न चात्राप्यभ्यधिकेत्येतावतैव पूर्तेस्तद्वैयर्थ्यमिति वाच्यम् । प्राणान्तानां पूर्वपूर्वापेक्षया शतगुणैराधिक्यवल्लक्ष्म्याः प्राणापेक्षया न तथाऽधिकत्वं किन्त्वधिकमिति ज्ञापनार्थतयाऽर्थवत्त्वादिति भावः । तत्तदधिकरणतात्पर्यकथनपरपूर्वोत्तरवाक्यसन्दृष्टतया तत्समा नास्तीत्यस्याप्यधिकरणतात्पर्यकथनपरत्वं प्रतीयते । तच्च न सम्भवति । तत्समाभावस्याधिकरणप्रतिपाद्यत्वाभावादित्यत आह तस्याः समो नास्तीति ॥ स्वरूपकथनमिति ॥ एतेनेति । सदामुक्ता इत्यनेनेत्यर्थः । तत्र तस्या नित्यमुक्तत्वकथनादिति भावः ॥ अधिकरणद्वयस्येति । परमो हरिरित्यनेन व्यतिहारो विशिंषन्ति हीतरवदित्यस्य तात्पर्यमुच्यते । तत्र प्रश्नपरिहाराध्याहारेण विष्णोः प्राणोत्तमतायाः साधनात् । न चापर इत्यनेन ‘सैव हि सत्यादय’ इत्यस्य तत्र सत्यादीनां भगवत्स्वरूपताप्रतिपादनेन भगवदपरस्योत्तमत्वाभावसाधनादिति भावः ।

### ***परिमल*** 

एतेनेति । सदा मुक्ता वित इति कथनेनेत्यर्थः ।

### ***यादुपत्यम्***

एतेनेति । सदामुक्तेत्यनेनेत्यर्थः । कामादितरत्रेत्यत्र स्वेच्छयैव मूलस्थाने स्थिताऽन्यत्रावतारान्करोतीश्वरेच्छानुसारेणेत्युक्त्या बन्धाभावोपपादनेन नित्यमुक्ततायाः कथितत्वात् ॥ व्यतिहार इत्यादि । परमो हरिरित्यनेन व्यतिहार इत्यस्य तात्पर्यमुक्तमिति मन्तव्यम् । तत्र प्राणादुत्तमं नास्तीति प्राप्ते पूर्वाध्याहारेणास्ति प्राणादुत्तममित्युक्तत्वात् । न चापर इत्यनेन सैव हि सत्यादय इत्यस्य । तत्र कृतिर्निष्ठा ज्ञानमित्यादीनां भेदाद्बहव उत्तमा इत्याशङ्कायां सत्यादिगुणास्तस्या एव परदेवतायाः स्वरूपभूता अतो न भगवदपरमुत्तमित्युक्तत्वात् ।

