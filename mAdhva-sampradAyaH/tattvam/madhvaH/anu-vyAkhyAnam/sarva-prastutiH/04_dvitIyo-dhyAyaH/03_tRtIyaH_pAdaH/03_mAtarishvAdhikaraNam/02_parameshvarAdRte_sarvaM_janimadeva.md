+++
title = "०२ परमेश्वरादृते सर्वं जनिमदेव"

+++


## नैव किञ्चित्ततो जन्मवर्जितं परमादृते

**परमेश्वरादृते सर्वं जनिमदेव**

**नैव किञ्चित्ततो जन्मवर्जितं परमादृते**

### **सुधा**

यदुक्तमत्र प्रकरणे पराधीनविशेषावाप्तिरेव जनिर्नाभूत्वाभवनमिति तदुपपत्त्यन्तरेणोपपादयन्नधिकरणार्थमुपसंहरति नैवेति ।

## **अनुव्याख्यानम्**

***नैव किञ्चित्ततो जन्मवर्जितं परमादृते ॥***

***पराधीनवित्वे जन्मनः स्थूलताभवः ॥***

***पूर्वशब्दविलोपश्च यदि जन्मेति कीर्त्यते ॥***

***रमाया नैव जन्मास्ति चैतन्यस्यापि केवलम् ॥***

***प्रधानस्य च वेदस्य ........... ......***

इति सिद्धमिति शेषः । एतच्च जन्मनः पराधीनविलाभ(स्वरूप)त्व एवाङ्गीकृते सिध्यति न त्वभूत्वाभवनरूपत्व इत्यर्थः । नन्वव्याकृताकाशस्याभूत्वाभवनानुपपत्तेरस्तु तत्र पराधीनविशेषावाप्तिर्जन्मशब्दार्थः । अन्यत्र त्वभूत्वाभवनमेवाङ्गीक्रियते चेत्को दोषः । बाधकभावाभावाभ्यामनेकार्थत्वकल्पनाविरोधादित्यत आह स्थूलतेति । उपादानधर्मिणो धर्म्यन्तरात्मना परिवर्तः स्थूलताभवः । अत एव पूर्वशब्दविलोपश्च पूर्वशब्दनिवृत्तौ शब्दान्तरप्रवृत्तिश्चेत्यर्थः । उदाहृतं चैतत्प्रकृत्यधिकरणे । अभूत्वाभवनं यदि जन्मेति कीर्त्यत इत्युक्तेऽसदनुवादः स्यात् । परिणामवादिभिः क्वाप्यभूत्वाभवनानभ्युपगमात् । अतो विमतिपदं दर्शयितुं स्थूलतेत्याद्युक्तम् । तर्हि रमाया जीवचैतन्यस्यापि प्रधानस्य वेदस्य चैवंविधं जन्म नैवास्तीत्यतः परमेश्वरादृते सर्वं जनिमदिति न सिध्द्येत् । तथा च ‘इदं सर्वमसृजते’त्यादिप्रतिज्ञाहानिः ‘आत्मा वा’ इत्यादिशब्दविरोधो विभक्तत्वहेतोरनैकान्त्यं च स्याद् इति वाक्यशेषः । ‘एष चेतनया युक्तो जीव इत्यभिधीयते’ इत्यादिवचनाज्जीवशब्दो भूतादिसङ्घाते वर्तते । तस्य चोक्तविधोत्पत्तिरस्त्येवेत्यतः केवलं चैतन्यस्येत्युक्तम् । न हि क्षीरं दधिजातमितिवदिदं द्रव्यं रमादित्वेन परि(णतमि)वृत्तमित्यत्र प्रमाणमस्ति । किन्तु ‘द्वावेतौ नित्यमुक्तौ नित्यौ सर्वगतौ’, ‘अजो नित्यः’, ‘अजामेकां’, ‘यावद्ब्रह्म विष्ठितं तावती वागि’त्यादिश्रुतिभ्योऽनादित्वमेवावगतम् ।

### **वाक्यार्थचन्द्रिका**

उपपादयन्निति । उपपादयिष्यन्नित्यर्थः । ननु तथा सति सकृच्छतस्यानेकार्थत्वापत्तिरेव दोषः स्यादित्यत आह बाधकेति ॥ उदाहृतं चैतदिति । ‘क्षीरादिवद्विकारः स्यदि’त्यादिनेति शेषः ॥ क्वाप्यभूत्वेति । अत्यन्तासत्कार्यवादानभ्युपगमादिति भावः ॥ एवंविधमिति । उपादानधर्मिणा धर्म्यन्तरात्मना परिवर्तरूपमित्यर्थः ॥ विभक्तत्वेति । अत्यल्पशक्तित्वेत्यर्थः ॥ अनैकान्त्यमिति । रमादिभिरिति शेषः ॥ जीवशब्द इति । जीवशब्दस्य भूतादिसङ्घाते वृत्त्या तत्पर्यायस्य चेतनशब्दस्यापि तत्र वृत्तिर्लब्धैवेति भावः । ननु रमादीनामप्युक्तरूपस्थूलताभावलक्षणमेव जन्म किन्न स्यदित्यत आह न हीति ॥ किन्त्विति । ‘द्वावेताविति’ श्रुत्या चित्प्रकृतेः, ‘अजो नित्य’ इति श्रुत्या पुरुषस्य, ‘अजामेकामिति’ श्रुत्या जडप्रकृतेः, ‘यावदिति’ श्रुत्या वेदस्यानादित्वमवगम्यत इति विवेकोऽत्रानुसन्धेयः ॥

### **परिमल **

वर्जितमित्यनन्तरं माह इति सिद्धमिति इति । जन्मपदस्यानेकार्थत्वकल्पनैव दोष इत्यत आह बाधकेति ॥ उपादानधर्मिण इति । उपादानभूतधर्मिण इत्यर्थः । अत एव धर्म्यन्तरात्मना परिवर्तनादेवेत्यर्थः ॥ उदाहृतं चैतदिति । ‘पराधीनविशेषाप्तिरनिवर्त्योन्यथाभवः । क्षीरादिवद्विकारः स्यादि’ति । ‘ृङ्गाच्छरो विलोमभ्यो दूर्वा गोमयतस्तथा । वृश्चिकश्चे’ति चोदाहृतमित्यर्थः । यदीति श्रवणादाह तर्हि रमाया इति । चशब्दान्वयेनानुवादो वेदस्य चेति ॥ विभक्तत्वहेतोरिति । ‘यावद्विकारं तु विभाग’ इति सूत्रोक्ताल्पशक्तिकत्वहेतोरित्यर्थः । एष चेतनयेति । भूतेन्द्रियादिसङ्घ इत्यर्थः । ‘अजो नित्यः शाश्वतोऽयमि’ति जीवनित्यत्वे, ‘अजामेकां लोहितशुक्लकृष्णामि’ति प्रधानस्य, यावद्ब्रह्मेति वेदस्य नित्यत्वे । विष्ठितं विशेषेण निर्विकारतया स्थितम् । तावती वागपि स्थितेत्यर्थः ।

### **यादुपत्यम्**

उपपादयन्निति । उपपादयिष्यन्नित्यर्थः । उपपादयितुमिति यावत् । अविरोधादिति । शजन्मशब्दस्येति शेषः । उदाहृतं चैतदिति । ‘क्षीरादिवद्विकारः स्यादि’त्युदाहृतमित्यर्थः । क्वाप्यभूत्वेति । परिणामवादिभिः सत्कार्याङ्गीकारेण केवलासत्कार्यवादानभ्युपगमादिति भावः । एषः देहः ॥ जीवशब्द इति । जीवशब्दस्य भूतादिसङ्घाते वृत्तौ तत्पर्यायस्य चेतनशब्दस्यापि तत्र वृत्तिः प्राप्तैवेति भावः । ननु रमादावपि स्थूलताभावरूपमेव जन्म किं न स्यादित्यत आह न हि क्षीरमित्यादिना । द्वावेताविति वाक्येन चित्प्रकृतेरनादित्वावगमः । ‘अज’ इति, पुरुषस्य । ‘अजामि’ति, जडप्रकृतेः । ‘यावदि’ति वेदस्येत्यवगन्तव्यम् ।

