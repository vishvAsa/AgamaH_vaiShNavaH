+++
title = "०१ जीवेशयोर्भेदाभेदौ युक्तिविरुद्धौ"

+++


## ॐ अंशो नानाव्यपदेशादन्यथा चापि दाशकितवादित्वमधीयत एके ॐ

**॥ अथ अंशाधिकरणम् ॥**

**जीवेशयोर्भेदाभेदौ युक्तिविरुद्धौ**

**ॐ अंशो नानाव्यपदेशादन्यथा चापि दाशकितवादित्वमधीयत एके ॐ**

### **सुधा**

ॐ अंशो नानाव्यपदेशादन्यथा चापि दाशकितवादित्वमधीयत एके ॐ ॥ केचिदिदमेवं व्याचक्षते । जीवः परमात्मनोंऽशः । अंशत्वं च नारम्भकत्वम् । परमात्मनोऽनारब्धत्वात् । नापि खण्डत्वम् । अच्छेद्यत्वात् । न च प्रदेशत्वम् । प(घ)टादिवदनित्यत्वप्रसङ्गात् । किन्नम भिन्नाभिन्नत्वम् । अत्र भेद औपाधिकोऽभेदस्तु स्वाभाविकः । उपाधिश्च अनाद्यनिर्वाच्याऽविद्येत्येके । अन्ये तु सत्यमेवान्तःकरणादिकमिति । कुत एतत् । ‘द्वा सुपर्णा’ ‘नित्यो नित्यानामि’त्यादिनानाव्यपदेशात् । अन्यथा चापि ‘तत्त्वमसि’ ‘अहं ब्रह्मास्मी’त्याद्यभेदव्यपदेशात् । न चैकस्यैव जीवस्य ब्रह्मणा भेदाभेदौ किन्तु सर्वेषाम् । यतो ब्रह्मदाशा ब्रह्मकितवा इत्येके ब्रह्मणो दाशकितवादित्वमधीयत इत्यादि ।

तदिदमयुक्तम् । तथा हि । कोऽयमभेदः । किं मुख्य एवोतामुख्यः सादृश्यादिलक्षणः । आद्यं निराकरोति भेदस्येति ।

## **अनुव्याख्यानम्**

***ॐ अंशो नानाव्यपदेशादन्यथा चापि ***

*** दाशकितवादित्वमधीयत एके ॐ ॥***

***भेदस्य मुक्तौ वचनादपि तत्पक्षनिग्रहः ॥***

मुक्तावपीति सम्बन्धः । तत्पक्षो मुख्याभेदपक्षः । जीवस्यौपाधिक एव परमात्मनो भेदः । अभेदस्तु स्वाभाविक इति वदता मुक्तौ भेदाभावो वाच्यः । तत्राविद्याया अन्तःकरणादेश्चाभावात् । न च तद्युज्यते । मुक्तावपि जीवब्रह्मभे(णोर्भे)दस्य प्रागुदाहृताभिः श्रुतिस्मृतिभिरभिहितत्वात् । अतः प्रमाणविरुद्धत्वादस्य पक्षस्य हेयत्वमेव । द्वितीयं निराचष्टे चेतनत्वादीति ।

**अनुव्याख्यानम्**

***चेतनत्वादिसादृश्यं यद्यभेद इतीष्यते ॥***

***अङ्गीकृतं तदस्माभिर्न स्वरूपैकता क्वचित् ॥***

सादृश्यमित्युपलक्षणम् । तत्प्रधानकत्वाद्यपीति द्रष्टव्यम् । अभेदोऽङ्गीकृतश्चेत्कथं तत्प्रक्षनिग्रह इत्युक्तमित्यत(मत) आह नेति । क्वचिदिति संसारे मुक्तौ वे(चे)त्यर्थः ।

### **वाक्यार्थचन्द्रिका**

ॐ अंशो नानाव्यपदेशादन्यथा चापि दाशकितवादित्वमधीयत एके ॐ ॥ ‘भेदस्य मुक्तौ वचनादि’त्युत्तरभाष्यस्य असूत्रार्थव्याख्यानरूपत्वादानर्थक्यमित्याशङ्क्य करिष्यमाणस्वकीयसूत्रव्याख्यानदार्ढ्यायोपोद्धातसङ्गत्या तदपव्याख्याननिरासार्थत्वान्न तदिति भावेन सूत्रापव्याख्याननिरासपरतयोत्तरग्रन्थं योजयितुं तदनुवदति केचिदिति । औतवादिन इत्यर्थः । किं तज्जीवस्य परमात्मानं प्रत्यंशत्वमित्यतः प्रसक्तानभिमतांशत्वनिरासपूर्वकं स्वाभिमतमंशत्वं निर्वक्ति अंशत्वं चेति । अत्रारम्भकादिषु लोकेंऽशत्वप्रसिद्धिः पक्षप्रसञ्जिकेति द्रष्टव्यम् । खण्डत्वं छिन्नभागत्वम् ॥ पटादिवदिति । न च गगनादौ सत्यपि सप्रदेशत्वेऽनित्यत्वाभावाव्द्यभिचार इति वाच्यम् । परमते गगनादिनित्यताया बहुकालावस्थायितामात्ररूपत्वेन वस्तुतस्तन्नित्यताया अभावादित्याशयात् । नाप्यत्यन्ताभिन्नत्वम् । पटाद्भिन्नेऽप्येकस्मिन्स्तन्तौ पटांशत्वव्यवहारादिति भावेन परिशिष्टं दर्शयति किन्नामेत्यादिना । नन्वेवमद्वेतवादविरोधो भेदाभेदयोः परस्परविरोधित्वादेकत्रासम्भवश्च जीवब्रह्मणोः सुखदुःखादिव्यवस्थाऽनुपपत्तिश्चेत्यतो भेदस्यौपाधिकत्वेन स्वाभाविकभेदानङ्गीकारान्नाद्वैतवादविरोधः। उभयोः स्वाभाविकत्वस्यौपाधिकत्वस्य वाऽनभ्युपगमान्नैकत्रासम्भवोऽपि । जीवब्रह्मणोर्बिम्बप्रतिबिम्बभावाभ्युपगमान्मुखप्रतिमुखयोः श्यामतावदातत्वादिव्यवस्थावत्सुखदुःखादिव्यवस्थाऽत्रोपपद्यते उपाधेः प्रतिबिम्बपक्षपातित्वादित्याशयेन भेदाभेदयोरौपाधिकत्वस्वाभाविकत्वे आह तत्रति । एके मायावादिनः । अन्ये भास्करादयः । भवेज्जीवस्य भिन्नाभिन्नत्वरूपमंशत्वं यदि जीवस्य परमात्मना भिन्नाभिन्नत्वमेव सिद्धं स्यात्तदेव कुत इति पृच्छति कुत एतदिति । परमात्मनाऽत्यन्ताभिन्नत्वस्यैव वा तदत्यन्तभिन्नत्वस्यैव वा सम्भवेन भेदाभेदपर्यन्तधावने निमित्ताभावादिति भावः । नानाव्यपदेशान्नानात्वव्यपदेशात् । भेदव्यपदेशादित्यर्थः । असति भेदे भेदनिर्देशानुपपत्तेर्नात्यन्ताभेद इति भावः ॥ किन्तु सर्वेषामिति । एतच्चोदाह्रियमाणप्रमाणे हीनजन्तूदाहरणात्सिद्धमिति द्रष्टव्यम् । ब्रह्मदाशा इत्यादौ दाशा ब्रह्म, कितवा ब्रह्मेत्यादियोजना द्रष्टव्या । ब्रह्मणो दाशकितवादित्वमधीयत इत्यस्योक्तप्रतिज्ञानुरोधेन दाशदीनां ब्रह्मत्वमधीयत इत्यर्थः ।

नन्वेवं भेदाभेदयोरुभयोरपि प्रामाणिकत्वाविशेषादभेदः स्वाभाविकः, भेदस्त्वौपाधिक इति कुतः। वैपरीत्यस्यापि सुवचत्वादिति चेदुच्यते । अनधिगतार्थावबोधकान्येव खलु सर्वाणि प्रामाणानि । अनधिगतार्थगन्तृ प्रमाणमिति तल्लक्षणात् । वितस्तु शब्दः । तस्य परार्थत्वात् । ततश्च भेदो लोकसिद्धत्वान्न शब्देन प्रतिपाद्यः । अभेदस्त्वनधिगतत्वादधिगतभेदानुवादेन प्रतिपादनमर्हति । येन च वाक्यमुपक्रम्यते मध्ये च परामृश्यतेऽन्ते चोपसंह्रियते तत्रैव तस्य तात्पर्यम् । उपनिषदश्चाद्वैतोपक्रमतत्परामर्शतदुपसंहारा औतपरा एव युज्यन्ते । न च यत्परास्तदौपचारिकमन्यच्च स्वाभाविकमिति युज्यत इत्यभेद एव स्वाभाविको न भेद इत्याशयात् ।

अभेदस्य सादृश्यादिरूपत्वे भेदस्येत्युत्तरभाष्यस्य मुख्याभेदत्वे च चेतनत्वादीत्युत्तरभाष्यस्यासङ्गतिमाशङ्क्य सम्भावितविकल्पप्रदर्शनपूर्वकं तत्तत्पक्षदूषणपरत्वेनोत्तरभाष्यं योजयितुमपव्याख्यानस्य दुष्टतां प्रतिजानीते तदिदमिति । यथास्थितान्वये वैयर्थ्यप्रसङ्गादपिशब्दस्य भिन्नक्रमतामाह मुक्तावपीति सम्बन्ध इति । मायावादिमतानुसारेणाह अविद्याया इति । भास्करादिमतेनाह अन्तःकरणादेश्चेति । तत्प्रधानत्वादीत्यादिपदेन तत्तन्त्रत्वादिपरिग्रहः कथमिति । अभेदाङ्गीकारतत्पक्षनिग्रहयोर्विरुद्धत्वादिति भावः ।

### **परिमल**

ॐ अंशो नानाव्यपदेशात् ॐ ॥ सौत्रहेतुमवतार्य परोक्तार्थमनुवदति कुत एतदित्यादिना इत्यादीत्यन्तेन ।

### **यादुपत्यम्**

ॐ अंशो नानाव्यपदेशादन्यथा चापि दाशकितवादित्वमधीयत एके ॐ ॥ किन्तु सर्वेषामित्यनन्तरमित्याहेति शेषः । हेयत्वमेवेति निग्रहशब्दार्थः ।

### **वाक्यार्थरत्नमाला**

असूत्रार्थेति सूत्रार्थव्याख्यानरूपत्वाभावादित्यर्थः । तर्हि स्वकीयसूत्रव्याख्यानानन्तरमेवास्यावकाश इत्यत उक्तमुपोद्घातेति । तदनुवदतीत्यत्र तच्छब्देन पूर्ववाक्ये बुध्या विविक्तस्यापव्याख्यानस्य परामर्शः । औतवादिन इत्यर्थ इति । यद्यप्येवं सूत्रव्याख्यानं न सांकरभाष्यस्थं तत्र प्रकारान्तरेण सूत्राभिधानात् । तथापि भाष्यान्तरीयमेतत् । परं तु फलतः शाङ्करीयमपि तन्मतेनैकीभूतमिति तन्निरासः सिध्यति । अत एव चन्द्रिकायां तत्र तत्र भेदोलोकसिद्धत्वान्न शब्देन प्रतिपाद्यः । अभेदस्त्वनधिगतत्वादित्यादिभामत्यनुसारेणान्येतु भेदाभेदश्रुत्योरित्यादिरेवाधिकरणारम्भः परकीय उक्तः । तन्निराकरणावसरे चांशत्वनिरुक्तिदूषणं तदीयसिद्धान्तदूषणत्वेन कृतम् । अंश इवांशः । नहि निरवयवस्य मुख्योंऽशः सम्भवतीत्यादि शाङ्करभाष्यादौ मध्ये मध्ये किञ्चिद्ज्ञापितं चेदमधिकरणशरीरम् । अनुपूर्वी त्वन्यदीयैवेति प्रतिपत्तव्यम् । मूले न्यूनतापरिहारायाह नापीति । भेदाभेदयोः परस्परविरोधिनोरेकत्रासम्भवादित्यादि भामत्यनुसारेण तत्र तत्र विद्यमानभाष्याद्यनुसारेण चावतारयति । नन्वेवमद्वैतवादिविरोध इत्यादिना । सर्वं ब्रह्मैवेति हीनजन्तूदाहरणेनेत्यादि तद्भाष्यानुसारेणाह । एतच्चेति । न च ब्रह्मदाशा इत्येतद्भामतीवाक्योक्तं मनसि कृत्वाऽऽह । दाशाब्रह्मेत्यादि । दाशा नाम मत्स्यधारका इति बहवः । दाशान्तिवेतनं तस्मै जलकान्तारतितीर्षव इति । दाशो निषादः । दाशा दाशीति दाशतेश्चेति सूत्रे उणादिवृत्युक्तोऽप्यर्थो ज्ञेयः । कितवा उन्मत्ताः । अभेदस्त्वनधिगतत्वादधिगतभेदानुवादेन प्रतिपादनमर्हतीत्यादिभामत्यनुसारेणाह । उच्यते । अनधिगतार्थेत्यादिना आशयादित्यन्तेन । उत्तरभाष्यस्येत्यस्यासङ्गतिमित्युत्तरेण सम्बन्धः । तत्तन्त्रत्वादीति । सादृश्याच्च प्रधानत्वादिति पृथगधिकरणीयानुव्याख्याव्याख्यानमूले एतदप्युपलक्षणम् । अतत्वमसीत्यादिव्याख्यानान्तरमप्यत्र द्रष्टव्यमित्युक्तेर्न्यायामृते ब्राह्मणोऽस्य मुखमित्यादिवत्कारणाभेदादेरुपपादनात्तत्राभेदः कार्यकारणशब्दसंकराधीन इति करणत्वादिकमप्यादिपदेन ग्राह्यमिति न दोषः ।

