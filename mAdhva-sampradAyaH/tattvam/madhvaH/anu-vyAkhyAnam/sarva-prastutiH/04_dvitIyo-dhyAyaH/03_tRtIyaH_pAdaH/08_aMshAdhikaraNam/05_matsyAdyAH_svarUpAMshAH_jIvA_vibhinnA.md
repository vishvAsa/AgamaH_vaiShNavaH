+++
title = "०५ मत्स्याद्याः स्वरूपांशा जीवा विभिन्नांशाः"

+++


## सूर्यमण्डलमान्येकस्तत्प्रकाशाभिमानवान्

**मत्स्याद्याः स्वरूपांशा जीवा विभिन्नांशाः**

**सूर्यमण्डलमान्येकस्तत्प्रकाशाभिमानवान्**

### **सुधा**

मत्स्यादीनां जीवानां च परमेश्वरांशत्वसाम्येऽपि नैकप्रकारता । किन्तु मत्स्याद्याः स्वरूपांशा एव जीवा विभिन्नांशा एवेत्यत्रासम्भावनानिरासाय प्रकाशवदिति सूत्रकृता दृष्टान्ता दत्ताः । ते चायुक्ता इव प्रतीयन्ते उभयत्र भेदाभेदसाम्या(सद्भावा)दित्याशङ्कानिरासा(य)र्थं भाष्यम् ‘अभिमानिदेवतापेक्षयैतदि’ति । तदविस्पष्टमित्यतः सौत्रान् दृष्टान्तान्स्पष्टयति सूर्येति ।

## **अनुव्याख्यानम्**

***सूर्यमण्डलमान्येकस्तत्प्रकाशाभिमानवान् ॥***

***सूर्योऽथ सप्तमाब्धेश्च बाह्योदस्य च वारिपः ॥***

***कठिनत्वेन मेर्वादेः पृथिव्या अपि देवता ॥***

***धरादेवी .... ....... .......***

सूर्यमण्डलमान्यंशी सूर्यस्तत्प्रकाशाभिमानवांस्तदंशश्चैक एव । यथेति सर्वत्रान्वीयते । अथशब्दः समुच्चये । बाह्योदस्याभिमान्यंशी वारिपः सप्तमाब्धेरभिमानी तदंशश्चैक एव । पृथिव्याः पञ्चाशत्कोटिविस्तीर्णाया अभिमानिन्यंशिभूता (देवता) धरादेवी मेर्वा(देर)द्यभिमानिनी देवताऽप्यंशरूपैकैव । मेरुहिमवदादेः पुरुषा अभिमानिनः पुराणेषु (प्र)सिद्धा इत्यत उक्तं कठिणत्वेनेति । यत्कठिनं(णं) सा पृथिवीति श्रुतेर्धरादेव्येव सर्वस्याः पृथिव्या अभिमानिनी । अवान्तराभिमानिनस्त्वन्ये इति । अनेन स्वरूपांशो निदर्शितः । दार्ष्टान्तिकं दर्शयति एवमेवेति ।

**अनुव्याख्यानम्**

***........ एवमेवैको भगवान्विष्णुरव्ययः ।***

***नानवताररूपेण स्थितः पूर्णगुणः सदा ॥***

भगवान्विष्णुरंशी नानावताररूपेण स्थितोंऽशश्चैक एवेति योजना । अव्ययः सदा पूर्णगुण इत्यागामिसूत्रानुसारेणाभेदोपपादनम् । विभिन्नांशदृष्टान्तविवरणपूर्वकं दार्ष्टान्तिकं विवृणोति विण्मूत्रेति ।

**अनुव्याख्यानम्**

***विण्मूत्राद्यभिमानिन्यो यथाऽपभ्रष्टदेवताः ॥***

***सूर्यादिभ्यस्तथैवायं संसारी परमात्पृथक् ॥***

### **वाक्यार्थचन्द्रिका**

अयुक्ता इति । प्रकृतासङ्गता इत्यर्थः ॥ उभयत्रेति । कालाग्न्यमृताब्धिमेरुषु खद्योतमूत्रविष्ठासु चेत्येवमुभयत्रेत्यर्थः ॥ भेदाभेदेति । कालाग्निखद्योतादीनां तेजःप्रभृतिभूतकार्यतयांऽशिभूतैस्तेजाऽदिभिर्भेदाभेदसाम्यादित्यर्थः । ततश्च न तदृष्टान्तेन मत्स्यादीनां जीवानां च स्वरूपांशत्वभिन्नांशत्वव्यवस्था सिध्द्यतीति भावः । यथेति सर्वत्रान्वीयत इति । अनेन प्रादुर्भावा हरेर्यथेति पूर्ववाक्याद् यथेतिपदस्यात्र सर्वत्रानुवृत्तिरित्युक्तं भवति ॥ अन्य इति । पुरुषा इत्यर्थः ॥ आगामिसूत्रानुसारेणेति । न स्थानतोऽपीत्यभेदोपपादकागामिसूत्रानुसारेणैवेत्युक्तं भवति न तु तदेतदधिकरणप्रमेयम् । स्वरूपांशभिन्नांशयोर्वैलक्षण्यमात्रोपपादकतया अस्य तदभेदोपपादकत्वाभावादिति द्रष्टव्यम् ।

### **परिमल**

नैवं पर इति सूत्रांशस्य तात्पर्यं व्यनक्ति मत्स्यादीनामित्यादिना इत्यत्रेत्यन्तेन ॥ उभयत्रेति । स्वरूपांशत्वभिन्नांशत्वाभिमतयोः सौरप्रकाशाक्ष्णोरुभयत्र तथाऽमृतसमुद्रमूत्रयोरुभयत्र तथा मेरुविष्टयोरुभयत्रांशभूततेजोमण्डलादिना भेदाभेदसाम्यादित्यर्थः । द्वयोर्जडत्वेनांशिविकारतयांऽशिना भेदाभेदवत्त्वादिति भावः । आगामिसूत्रेति ‘अनुज्ञापरिहारौ’ ‘देहसम्बन्धाज्जयोतिरादिवदि’ति सूत्रानुसारेणाव्यय इत्युक्तिः । तत्र देहसम्बन्धशून्यतयाऽज्ञानाद्यभावोक्त्याऽव्ययत्वस्य प्राप्तेरसन्ततेश्चाव्यतिकर इति सूत्रे शक्त्यादिभिः सं(भृ)हृतत्वस्यास्मदभिप्रेततया पूर्णगुणत्वस्य प्राप्तत्वात्तदनुसारेणेत्युक्तम् ॥ अभेदोपपादनमिति । मत्स्याद्यंशानामंशिना साकमव्ययत्वपूर्णगुणत्वाभ्याम् अभेदोपपादनस्य तत्र सूत्रद्वयेऽभिमतत्वादिति भावः ।

### **यादुपत्यम्**

अयुक्ता इवेति । प्रकृतासङ्गता इवेत्यर्थः ॥ उभयत्रेति । अत्रोभयत्रेत्यनेन जडरूपयोः कालाग्निखद्योतयोरमृतसमुद्रमूत्रयोर्मेरुविष्ठयोश्च ग्रहणम् । तत्र चांशिप्रतियोगिकभेदाभेदसाम्यादित्यर्थः ॥ आगामिसूत्रानुसारेणेति । आगामीनि यान्येतदधिकरणीयानि ‘स्मरन्ति चे’त्यादीनि सूत्राणि तदनुसारेणेत्यर्थः । तेषु मत्स्यादीनां गुणपूर्णत्वादिनाऽभेदस्यापि भाष्यादावुक्तत्वादिदमुपपादनं तदनुसारीति ज्ञातव्यम् ॥

### **श्रीनिवासतीर्थीया**

सर्वस्याः पृथिव्या इति । कठिणभूतमेरुहिमवदादिसहितायाः सर्वस्या अपि पृथिव्या इत्यर्थः ।

### **वाक्यार्थरत्नमाला**

कालाग्निखद्योतादीनामिति । अनेन कालाग्नीत्यादिसूत्रभाष्यानुसारेणानुव्याख्यानपदोक्तस्यानुवादकरणेन भाष्यानुव्याख्यानयोर्भिन्नपदोपादानप्रयुक्तार्थभेदशङ्का न कार्येति सूचितम् । मूले बाह्योदस्याभिमान्यंशी वारिप इति । ननु बाह्योदस्य लक्ष्म्यभिमानिकतया तस्य कथं वारिपाभिमानिकत्वमुच्यत इति । ...... तदेतदधिकरणेति । सामान्ये नपुंसकाश्रयणादभेदपदोपस्थापिताभेदाख्यं वस्तु तच्छब्देन परामृश्यते । तथा चाभेद एतदधिकरणप्रमेयं नेत्यर्थः ।

------------------------------------------------------------------------

ॐ अनुज्ञापरिहारौ देहसम्बन्धाज्ज्योतिरादिवत् ॐ

**ॐ अनुज्ञापरिहारौ देहसम्बन्धाज्ज्योतिरादिवत् ॐ**

### **सुधा**

अपभ्रष्टनामका देवता अंशरूपाः सूर्यादिभ्यः सूर्यवरुणपृथिवीभ्योंऽशिभ्यो व्युत्क्रमेण यथा पृथक् । जीवांशानामंशिनः परमेश्वरात्पृथक्त्वं युक्तितः समर्थयितुं सूत्रम् अनुज्ञापरिहारौ देहसम्बन्धाज्ज्योतिरादिवदिति । अत्रापि दृष्टान्तानामसङ्गतिमाशङ्क्याभिमानिविषयतया व्याख्याति देहेति ।

## **अनुव्याख्यानम्**

***ॐ अनुज्ञापरिहारौ देहसम्बन्धाज्ज्योतिरादिवत् ॐ ॥***

***देहदोषैश्च दुष्टत्वादपभ्रष्टाख्यदेवताः ॥***

***अन्यास्सूर्यादिदेवेभ्यो ह्यनुग्राह्याश्च तैस्सदा ॥***

***एवमेव पराद्विष्णोः पृथक् संसारिणो मताः ॥***

***अनुग्राह्याश्च तेनैव तत्प्रसादाच्च मोक्षिणः ॥***

***न तु मत्स्यादिरूपाणामनुग्राह्य त्वमिष्यते ॥***

परदेहगतदोषैः । देवतात्वं त्वन्तर्धानादिशक्तियोगः । चश(ब्दौ)ब्दो हेत्वोः समुच्चये । हि यस्मादनुग्राह्याश्च तैः सूर्यादिभिस्तत्प्रसादायत्तप्रतिबन्धनिवृत्तित्वाच्चेत्यपि द्रष्टव्यम् । अनुग्राह्याश्चेत्यादौ यत इति शेषः । देहदोषलिप्तत्वादित्यपि ग्राह्यम् ।

नन्वनुज्ञादिहेतुत्रयं स्वरूपांशेषु मत्स्यादिष्वस्तीत्यनैकान्तिकं न जीवांशानां परमेश्वराद्भेदं साधयितुमलमित्यत आह न त्विति ।

अनुग्राह्यत्वमित्युपलक्षणम् । नेष्यते ‘नैव ते जायन्ते’ इत्यादिश्रुतिबलेनेति शेषः ।

### **वाक्यार्थचन्द्रिका**

ॐ अनुज्ञापरिहारौ देहसबन्धाज्ज्योतिरादिवत् ॐ । व्युत्क्रमेणेति । पृथिवीवरुणसूर्येभ्य इति व्युत्क्रमेणेत्यर्थः । विण्मूत्राक्ष्यभिमान्यपभ्रष्टदेवानां सूर्यवरुणपृथिवीभ्य इति निर्देशक्रमेण सूर्यादिभिन्नांशत्वस्य बाधितत्वादिति भावः ॥ असङ्गतिमिति । अनुज्ञापरिहारादेर्भाष्योक्ताक्ष्यादिजडेष्वसम्भवादिति भावः । सूर्यादिदेहदोषैर्दुष्टत्वस्य तत्स्वरूपांशेषु प्रकाशाद्यभिमानिषु सत्त्वादनैकान्तिकत्वमाशङ्क्याह परदेहेति । परदेहदुष्टत्वं च न देवानामस्ति । ‘प्रेरका अपि पापानां न देवाः पापमाप्नुयुरि’त्युत्तरत्र वक्ष्यमाणत्वदिति भावः । ननु परदेहदोषलिप्तानामपभ्रष्टानां कथं देवतात्वमित्यत आह देवतात्वं त्विति । देहदोषदुष्टत्वस्योक्तप्रतिज्ञायां हेतुत्वावगमकपञ्चमीविभक्तेरिव तैः सदाऽनुग्राह्यत्वस्य तदवगमकविभक्तेरश्रवणात्कथं हेतुत्वसिद्धिरित्यतो हिशब्दबलात्तत्सिद्धिरित्यभिप्रेत्य हिशब्दं हेत्वर्थतया व्याचष्टे हि यस्मादिति । दार्ष्टान्तिके ‘तत्प्रसादाच्च मोक्षिण’ इति श्रवणादाह तत्प्रसादेति । अक्ष्यभिमानिनोऽपभ्रष्टदेवस्य प्रतिबन्धकस्तमोऽभिमानी, श्लेष्माभिमानिनस्तु प्रतिबन्धकः पित्तधात्वभिमानी, विष्ठाभिमानिनश्च प्रतिबन्धको रोगाभिमानी । एतन्निवृत्तिश्च तेषां स्वांशिप्रसादायत्तेत्यर्थः । अनुग्राह्याश्च तेनैवेत्यादिनोक्तस्य तेनैवानुग्राह्यत्वस्य तत्प्रसादान्मोक्षित्वस्य चोक्तप्रतिज्ञायां हेतुत्वलाभायापेक्षितं माह अनुग्राह्याश्चेत्यादाविति । ‘देहदोषैश्च दुष्टत्वादि’ति दृष्टान्ते श्रवणादाह देहेति ।

हेतुत्रयमिति । तदनुग्राह्यत्वतत्प्रसादायत्तप्रतिबन्धनिवृत्तित्वदेहदोषलिप्तत्वरूपमित्यर्थः । नन्वनेनानुग्राह्यत्वस्य व्यभिचारपरिहारेऽपीतरहेतुद्वयस्य न तत्परिहारसिद्धिरित्यतोऽत्र मूलेऽनुग्राह्यत्वमित्यस्येतरहेतुद्वयोपलक्षणत्वेनानुग्राह्यत्वमात्रपरत्वाभावाव्द्यभिचारपरिहारसिद्धिरविकलैवेत्याशयेन हेतुद्वयोपलक्षणतया तव्द्याचष्टे ॥ अनुग्राह्यत्वमित्युपलक्षणमिति । नन्वेवं जीवानामपि तन्नेष्यत इति परेण वक्तुं शक्यत्वेन पक्षे हेवसिध्द्या न तैर्भेदसाधनमपि स्यादित्यतोऽत्रेष्टिमूलभूतप्रमाणभावाभावाभ्यां विशेषाददोष इति भावेनानुरूपं शेषं पूरयति नेष्यत इत्यादिना ।

### **परिमल**

असङ्गतमिति । ज्योतिरादिवदित्युक्तज्योतिरादिरादिदृष्टशन्तानां जडत्वे प्रकृतासङ्गतिमाशंक्येत्यर्थः । दोषदुष्टानां कथं देवतात्वम् । पुण्यमेवामुं गच्छति न ह वै देवान् पापं गच्छतीति श्रुतौ देवानां पापालेपोक्तेरित्यत आह देवतात्वं त्विति ॥ हेत्वोरिति । दोषदुष्टत्वानुग्राह्यत्वहेत्वोरित्यर्थः ॥

### **यादुपत्यम्**

ॐ अनुज्ञापरिहारौ देहसम्बन्धाज्ज्योतिरादिवत् ॐ ॥ असङ्गतिमाशङ्क्येति । अनुज्ञापरिहारादेरत्यन्तभेदस्य च भाष्योक्तजडेष्वसङ्गतिमाशङ्क्येत्यर्थः । देहदोषैर्दुष्टत्वमात्रं सूर्यादिदेहदोषैर्दुष्टेषु तत्स्वरूपांशेषु प्रकाशाद्यभिमानिष्वनैकान्तिकमत आह परदेहगतदोषैरिति । परदेहदोषदुष्टत्वं च न देवानाम् । ‘प्रेरका अपि पापानां न देवाः पापमाप्नुयुरि’ति वचनादिति भावः । नन्वपभ्रष्टेषु कथं देवतात्वमित्यत ह देवतात्वं त्विति ॥ तत्प्रसादायत्तप्रतिबन्धेति । अक्ष्यभिमानिनोऽपभ्रष्टदेवस्य प्रतिबन्धकस्तमोऽभिमानी । श्लेष्माभिमानिनस्तु प्रतिबन्धकः पित्तधात्वभिमानी । विष्ठाभिमानिनश्च प्रतिबन्धको ऽर्श आदिरोगाभिमानी । एतन्निवृत्तिश्च तेषां स्वांशिप्रसादायत्तेर्थत्यः ।

### **श्रीनिवासतीर्थीया**

ॐ अनुज्ञापरिहारौ देहसम्बन्धाज्ज्योतिरादिवत् ॐ ॥ हेत्वोरिति । देहदोषदुष्टत्वानुग्राह्यत्वरूपहेत्वोरित्यर्थः ॥ अनुग्राह्याश्चेत्यादाविति । यतोऽनुग्राह्या यतश्च तत्प्रसादान्मोक्षिणोऽतः पृथगित्यन्वयः ॥ देहदोषेति । देहदोषलिप्तत्वाच्च विष्णोः संसारिणः पृथगित्यर्थः । उपलक्षणं तत्प्रसादायत्तप्रतिबन्धनिवृत्तेर्देहदोषलिप्तत्वस्य चेत्यर्थः ।

### **वाक्यार्थरत्नमाला**

अनैकान्तिकत्वमिति । स्वपरसाधारणदेहदोषदुष्टत्वमात्रस्येति शेषः । तदवगमकेति । उक्तप्रतिज्ञायां हेतुत्वावगमकेत्यर्थः । हि यस्मादिति मूलम् । अत्र च यस्मादनुग्राह्याश्च तैस्तस्मात्तेभ्योऽन्या अपभ्रष्टदेवता इत्यस्य न तथाश्रुत एवार्थः । तथासति सूर्यादिभिरनुग्राह्यत्वे यत्कारणं तदेवापभ्रष्टदेवतानां सूर्याद्यन्यत्वे कारणमित्यापत्याऽन्यत्वरूपसाध्यं प्रति सूर्यादिभिरपभ्रष्टानामनुग्राह्यत्वस्य हेतुत्वलाभाभावप्रसङ्गात् । किं तु निमित्तकारणहेतुषु सर्वासां प्रायदर्शनमिति वैय्याकरणसाधकानुसारेण पञ्चमीप्राप्तावप्यत्र पञ्चम्यर्थस्याविवक्षया सामानाधिकरण्यस्यैवाभिप्रेततया सूर्यादिभिरनुग्राह्या इति यत्कारणमिति योजनया सूर्याद्यनुग्राह्यत्वस्यैव सूर्यादिभिन्नत्वं प्रति हेतुत्वलाभोपपत्तिः । एवं यत इत्यादिपूरणादिस्थलेऽप्यवध्येयम् । अत एव गुरुर्गुरूणामित्येतच्छ्लोकव्याख्यावसरे मूलकृता यतो यत्कारणमिति व्याख्यातम् । तट्टीकायां तदुपपादनं च तत्प्रपञ्चेऽस्माभिर्विशदीकृतं तत्तत्रैव प्रतिपत्तव्यम् । ......नुसारेणाह । अक्ष्यभिमानिन इत्यादि ।

