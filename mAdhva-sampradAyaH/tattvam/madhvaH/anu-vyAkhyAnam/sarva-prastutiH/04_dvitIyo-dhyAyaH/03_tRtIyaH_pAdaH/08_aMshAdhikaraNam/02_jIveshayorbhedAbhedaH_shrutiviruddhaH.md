+++
title = "०२ जीवेशयोर्भेदाभेदः श्रुतिविरुद्धः"

+++


## न केनचिदभेदोऽस्ति भेदाभेदोऽपि वा क्वचित्

**जीवेशयोर्भेदाभेदः श्रुतिविरुद्धः**

**न केनचिदभेदोऽस्ति भेदाभेदोऽपि वा क्वचित्**

### **सुधा**

न केवलं युक्तिविरुद्धो जीवब्रह्मणोर्भेदाभेदाङ्गीकारः किं तर्हि श्रुतिविरुद्धोऽपीत्याह न केनचिदिति ।

## **अनुव्याख्यानम्**

***न केनचिदभेदोऽस्ति भेदाभेदोऽपि वा क्वचित् ॥***

***समुदायमृते विष्णोः स्वगुणादीन्विनाऽपि वा ॥***

***इति श्रुतेर्न तस्यास्ति भेदाभेदोऽपि केनचित् ॥***

भेदेन सहितोऽभेदो भेदाभेदः । क्वचिदपीति सम्बन्धः । वाशब्दः समुच्चये । ऋते योगे द्वितीयाऽप्युपसङ्ख्यातव्या । श्रौतप्रयोगात् । अपिशब्दः समुच्चये । वाशब्दो विकल्पार्थः । स च व्यवस्थितो विकल्पः । समुदायमृते(न) केनचिद्भेदाभेदो(दोऽस्ति) नास्ति । स्वगुणादीन्विनाऽभेदो नास्तीति । केनचिदपीत्यन्वयः । एतेन जीवब्रह्मणोर्भेदाभेदौ द्वावपि स्वाभाविकौ । न तु भेदोऽविद्याद्युपाधिनिबन्धनः । अतो मुक्तावपि भेदसद्भावान्नास्माकं मुक्तभेदवचनविरोध इतिवदन्यादवप्रकाशोऽपि निरस्तः । क्वचित्केनचिदिति विश्रुतिविरोधादिति ।

### **वाक्यार्थचन्द्रिका**

ननु भेदाभेद इति नेतरेतरद्वन्द्वः । तथा सति भेदाभेदाविति द्विवचनापत्त्यैकवचनानुपपत्तेः । नापि समाहारद्वन्द्वः । तथा सति समाहारस्यैकत्वादेकवचनं क्लीबता चेति नपुंसकत्वापत्त्या पुल्लिङ्गत्वानुपपत्तिरित्याशङ्क्य शाकपार्थिवादित्वान्मध्यमपदलोपी समासोऽयमित्याशयेनाह भेदेनेति । अपि वेत्यत्रान्यतरेणैव, ‘न केवलं न केनचिदभेदो नास्तीत्येव, किन्तु केनचिद्भेदाभेदोऽपि नास्ती’ति समुच्चयस्य सिध्द्याऽन्तरवैयर्थ्यमित्याशङ्क्य वाशब्दस्योक्तरीत्या समुच्चयार्थत्वस्यापिशब्दस्य क्वचिदपीति भिन्नक्रमताया आश्रयणादुभयोरपि सार्थक्यमित्याह क्वचिदपीति सम्बन्ध इत्यादिना । ननु‘अन्यारादितरर्त’ इति ॠतेशब्दयोगे पञ्चमीविधानादृते कृष्णादितिवत्समुदायादृत इति पञ्चम्या भवितव्यं समुदायमृत इति द्वितीया तु कथम् । न च ‘उयसर्वतसोरि’त्युपपदविभक्तिविधौ ततोऽन्यत्रापि दृश्यत इत्यनेनोपपदान्तरयोगेऽपि द्वितीयाविधानादृतेशब्दयोगेऽपि द्वितीयोपपत्तिरिति वाच्यम् । अन्यत्रापि दृश्यत इत्युक्त्या प्राप्तोपपदानियमपरिहारायै‘वाभितः परितः समयानिकषाहाप्रतियोगेष्वि’त्यन्यत्रापीत्युक्तान्येषां परिगणनेन तेनात्र द्वितीयाया अनिर्वाहादित्यतो विनाऽर्थस्य ॠतेशब्दस्यान्यत्रापीत्युक्तान्यपरिगणनायां वृत्त्यादावपरिगणितत्वेऽपि दृशिग्रहणस्य प्रयोगानुसारार्थत्वाच्चेत्रं यावच्छीतमित्यादेरिव समुदायमृत इति श्रौतप्रयोग‘स्यात्मब्रह्मादयः शब्दास्तमृते विष्णुमव्ययमि’त्यार्षप्रयोगस्यान्यत्रापि पुरुषाराधनमृत इत्यादिप्रयोगस्य च दर्शनादन्यपरिगणनवाक्ये ॠतेशब्दस्यापि परिगणनीयत्वाद्युक्तोऽनेन ॠतेशब्दयोगेऽपि द्वितीयाविधिरत एव कौमुद्यामाचार्यीयमृतेशब्दस्यापि तत्र परिगणनम् ऋते द्वितीया चेति चान्द्रं सूत्रं च सङ्गच्छत इत्याशयेनाह ॠतेयोगेऽपीत्यादिना । स्वगुणादीन्विनाऽपि वेत्यत्रापिशब्दवाशब्दयोरन्यतरेणैव, न केवलं समुदायमृत इत्येव किन्तु स्वगुणादीन्विनाऽपीति समुच्चयस्य सिद्धिसम्भवादन्यतरवैयर्थ्यमित्याशङ्क्योभयोरर्थभेदमाह अपिशब्दः समुच्चय इत्यादिना । तर्हि समुदायमृते वा स्वगुणादीन्विना वा केनचिदभेदो नास्ति समुदायमृते वा स्वगुणादीन्विना वा केनचिद्भेदाभेदो नास्तीत्युक्तं स्यात् । ततश्च स्वगुणादिभिरभेदस्येव भेदाभेदयोरनेकत्वरूपसमुदायेन भेदाभेदयोरिवात्यन्ताभेदस्य च प्रसङ्गाद्बहुविप्लवापत्तिरित्यतो भवेदेवं यद्यत्र वाशब्दोऽव्यवस्थितविकल्पार्थः स्यान्न चैतदस्तीत्याह स चेति ।

व्यवस्थितविकल्पमेव दर्शयति समुदायमृत इत्यादिना । इतीत्यस्य इति व्यवस्थित इति पूर्वेण सम्बन्धः ॥ केनचिदपीत्यन्वय इति । यद्यप्युदाहृतश्रुत्या समुदायमृतेऽन्येन केनचिद्भेदाभेदाभावस्येव स्वगुणादीन्विनाऽभेदाभावस्याप्यभिधानात्तदनुसारेण तस्य केनचिद्भेदाभेदोऽभेदश्च नास्तीत्यभेदसमुच्चयार्थतयाऽपि भेदाभेदोऽपि केनचिदित्यपिशब्दो योजयितुं शक्यते तथाऽपि जीवब्रह्मणोर्भेदाभेदाङ्गीकारस्य श्रुतिविरुद्धत्वोपदर्शनायोदाहृतश्रुतितात्पर्यकथनपरे आचार्यवाक्ये तदभेदस्य श्रुतिविरुद्धत्वकथनस्य प्रक्रमासङ्गतत्वात्समुदायमृते केनचिदपि भेदाभेदो नास्तीति योजनायामर्थपुष्टिलाभाच्च भिन्नक्रमत्वाश्रयणमिति ध्येयम् । एतेनेत्युक्तमेव विशदयति क्वचिदित्यादि ।

### **परिमल**

न केवलं युक्तिविरुद्ध इति । मुक्तौ भेदोक्त्यन्यथानुपपत्तिरूपयुक्तिविरुद्ध इत्यर्थः । ननु भेदाभेद इति कथम् इतरेतरयोगद्वन्द्वे भेदाभेदाविति । समाहारद्वन्द्वे भेदाभेदमिति भाव्यत्वादित्यत आह भेदेन सहित इति ॥ वाशब्द इति । क्वचिदित्यत; पूर्वतनो वाशब्द इत्यर्थः । भेदाभेदोऽपीति समुच्चयार्थ इति भावः । ननु समुदायमृते इति कथम् । ‘अन्यारादितरर्तेदिक्शब्दांचूत्तरपदाजाहियुक्ते’ इति ॠतेशब्दयोगे पञ्चम्या भाव्यत्वादित्यत आह ॠतेयोग इति ॥ अपिशब्द इति । विनेत्यतोऽग्रेतनापिशब्द इत्यर्थः । वाशब्दो विकल्पार्थ इति । अन्तिम इति भावः । समुदायमिति । द्वित्वत्रित्वादिधर्ममित्यर्थः ।

### **यादुपत्यम्**

भेदेन सहित इति । द्वन्द्वतायामेकवचनानुपपत्तिरेकवद्भावे च पुल्लिङ्गानुपपत्तिरतोऽयं मध्यमपदलोपी समास इति भावः ॥ द्वितीयाऽप्युपसङ्ख्यातव्येति । अन्यथा‘ऽन्यारादितरर्त’ इत्यनेन पञ्चम्या भाव्यमिति भावः । समुदायं द्वित्वबहुत्वादिरूपम् ।

### **श्रीनिवासतीर्थीया**

भेदसद्भावादिति । भेदस्यापि सद्भावादित्यर्थः ॥ क्वचिदिति । कस्यामप्यवस्थायाम् ॥ विशेषेति । भेदाभेदनिषेधकेत्यर्थः ।

### **वाक्यार्थरत्नमाला**

शाकपार्थिवेति । एतच्च .... उपपादितम् । विनाऽर्थस्य ऋतेशब्दस्येति । उक्तं च अभितःपरितः समयानिकषाहाऋतेप्रतियोगेष्विति कौमदीवाक्यव्याख्यावसरे शेषिकृता । ऋते विनार्थे । यद्यप्येष वृत्यादौ न परिगणितस्तथापि दृशिग्रहणस्य प्रयोगानुसारार्थत्वात् प्रयोगदर्शनादाचार्यैरुपन्यस्त इति । उक्तं च नव्येन । कथं तर्हि पुरुषाराधनमृत इति । प्रमादोयमित्येके । अन्येतु उभसर्वतसोरित्यत्र दृशिग्रहणाच् चैत्रं यावच्छीतमित्यादाविव ऋते योगेऽपि द्वितीया साधुरित्याहुः । युक्तं चैतत् । ऋते द्वितीया चेति चान्द्रसूत्रादिति । अन्यारादितऋर्ते इत्येतत्सूत्रीयशेष्यामपि ऋते कृष्णादिति । ऋते इत्यव्ययं विनार्थे । तद्योगे द्वितीयाप्युक्ता ॥ अभितः परित इत्यादिनेतीति भावः । यावच्छीतमित्यादेरिवेति । इत्यादौ विद्यमानस्य यावदित्यादेर् अन्यपरिगणनवाक्ये परिगणनीयत्ववदिति योजना । अत्र यावदित्यादेरिति पाठः । इत्यादावित्यनेनैवेत्यादिप्रयोगस्य दर्शनादिति सूचितम् । शीतं चैत्रं यावत् । चैत्रपर्यन्तमित्यर्थः । एवमादिप्रयोगदर्शनाद्यावदित्यादेः परिगणनवाक्ये परिगणनीयत्ववदिति फलितोऽर्थः । प्रयोगस्येत्यादेर्दर्शनेनेत्युत्तरेणान्वयः । आर्षप्रयोगस्येति । उपलक्षणं चैतत् । ऋतेऽपि त्वा न भविष्यन्तीति गीताप्रयोगस्येत्यपि द्रष्टव्यम् । अन्यत्रापीति । काव्येऽपीत्यर्थः । पुरुषाराधनमृत इत्यादीति । क्व धर्मप्रध्वस्तं फलति पुरुषाराधनमृते इति प्रयोगस्य आदिपदोक्तराजसूयमृतेसोमम् । न मामृते राम रमेत वाली इत्यादिप्रयोगस्य च दर्शनादित्यर्थः । अन्यपरिगणनेति । अन्यत्रापीत्यत्रत्यान्यशब्दसङ्ग्राह्यपरिगणनेनेत्यर्थः । आचार्यायत्ते शब्दस्यापीति पाठः । अन्यादृशस्तु लेखकागतः । आचार्यायत्तं च समुदायमित्यत्र द्वितीयापादकतया आचार्यैः प्रयुज्यमानत्वम् । तत्र अभित इति वाक्ये । ज्ञानसूर्यमृत इत्येतत्तृतीयाध्यायतृतीयपादीयानुव्याख्यानसम्बन्धिविनायातमित्यादिप्रयोगदर्शनाद्विनायोग इव ऋते योगेऽपि द्वितीया भवत्येवेति मूले तद्य्वाख्यानरूपटीकायां तत्प्रपञ्चेऽपि अधिकमपि प्रतिपादयिष्यते । समुदायमृत इति मूलम् । समुदायो अनेकत्वम् । समुदायस्तु भिन्नग इति वैशेषिकाधिकरणीयानुव्याख्यानव्याख्यानमूले तथैव व्याख्यानात् । एतदेव मनसि निधायानेकत्वरूपसमुदायेनेति सचेति वाक्यावतारे टीकायामुक्तम् । अर्थपुष्ठीति । प्रमाणवाक्यानुसारेण प्रक्रमासङ्गतमप्यधिकं प्रसङ्गादुक्तमित्यङ्गीकारे न बाधकमित्यत उक्तमर्थपुष्ठीति । प्रसङ्गागतकथनपरतया योजनापेक्षया प्रसक्तभेदाभेदनिराकरणेऽवधारणार्थलाभेनार्थपुष्ट्यर्थकापिशब्दस्य भिन्नक्रमतया योजनैव स्वरसेत्यर्थः ।

