+++
title = "०६ जीवा अंशाभासा नतु मुख्यांशाः"

+++


## ॐ आभास एव च ॐ

**जीवा अंशाभासा नतु मुख्यांशाः**

**ॐ आभास एव च ॐ**

### **सुधा**

ॐ आभास एव च ॐ ॥ एवमंशस्यापि जीवस्येश्वराद्भेदः प्रमाणैस्समर्थितः । यस्त्वंशत्वादभेदं साधयेत्तस्यांशशब्दवाच्यत्वमात्रत्वं चेद्धेतुस्तदाऽनैकान्तिकत्वमुक्तमेव । मुख्यांशत्वं चेद्धेतुस्तदाऽसिद्धिरिति प्रतिपादयदाभास एव चेति सूत्रं व्याचष्टे अंशेति ।

## **अनुव्याख्यानम्**

***ॐ आभास एव च ॐ ॥***

***अंशाभासाश्च सर्वेऽपि परस्यांशा न मुख्यतः ॥***

सर्वेऽपि जीवाः । जीवानामंशाभासत्वं श्रुत्यन्तरेण द्रुढयति यथेति ।

**अनुव्याख्यानम्**

***यथैषा पुरुषे च्छाया एतस्मिन्नेतदाततम् ॥***

तथैतस्मिन्पुरुषोत्तमे एतज्जीवजातमाततमेतदेवास्य तदंशत्वमिति भावः । नन्वेतत् श्रुतिविरुद्धं ‘पादोऽस्य विश्वा भूतानि त्रिपादस्यामृतं दिवी’त्यस्मिन्मन्त्रेऽनन्तासनश्वेतद्वीपवैकुण्ठेषु द्युशब्दवाच्येष्ववस्थितरूपत्रयवद्भूतशब्दवाच्यानां जीवानामपि परमपुरुषपादत्वाभिधानाद् इत्याशङ्क्य विश्रुतिबलेन पादशब्दस्यानेकार्थत्वकल्पनं न्याय्यमित्याशयवानाह न त्विति ।

**अनुव्याख्यानम्**

***न तु पुंपादवत्पादा जीवा एते परात्मनः ॥***

***पूर्णास्तस्य गुणा एव प्रादुर्भावतया स्थिताः ॥***

***एवं जगाद परमा श्रुतिर्नारायणं परम् ॥***

पुंपादवत् पुरुषस्यामृतपादत्रयमिव । कुतः । पूर्णाः । नारायणं प्रादुर्भावरूपम् । जीवांशेभ्यः परं विलक्षणम् । जगाद ।

### **वाक्यार्थचन्द्रिका**

ॐ आभास एव च ॐ ॥ अनैकान्तिकत्वमिति । अक्ष्याद्यभिमानिष्वपभ्रष्टेष्विति शेषः । उक्तमेव उक्तप्रायमेवेत्यर्थः । परस्यांशाः सर्वेऽप्यंशाभासा इत्युक्त्या प्राप्तां मत्स्यादीनामप्यंशाभासत्वभ्रान्तिं परिहरति सर्वेऽपि जीवा इति । अमृतपादत्रयमिवेत्युक्त्या पुम्पादवदिति प्रथमान्ताद्वतिर् नियामकं तूक्तमेवात्राप्यनुसन्धेयमित्युक्तं भवति । कुत इत्यतः परमित्यत आहेति पूर्णा इत्यतः परमितीति च शेषः । मत्स्याद्यावताराणां जीवापेक्षया वैलक्षण्यप्रतिपादकश्रुत्यभिप्रायकथनरूपस्य स्ववाक्यस्य श्रुतिविसंवादप्रसक्त्या यथाश्रुतार्थत्वासम्भवाच्छत्यनुसारेण भाष्यमप्यवताराणां जीववैलक्षण्यपरतया व्याचष्टे नारायणमित्यादिना ।

### **परिमल**

अनैकान्तिकत्वमुक्तमेवेति । विष्ठामूत्राद्यभिमान्यपभ्रष्टदेवेष्वंशत्वेप्यभेदाभावस्योक्तत्वादिति भावः । यथेति श्रवणादाह तथेति । एतस्मिन्नित्यनुवादः पुरुषोत्तम इति व्याख्या । आततमित्यस्य तदधीनतया वर्तमानमित्यर्थः ॥ एतदेवेति । तदधीनतया वर्तनानत्वमेवेत्यर्थः ॥ नन्वेतदिति । जीवानां मुख्यांशत्वं नेत्येतदित्यर्थः । कुतः पूर्णा इति प्रश्नस्योत्तरं नारायणमित्यादि ।

### **यादुपत्यम्**

उक्तमेवेति । सूर्यादीनां भिन्नांशेष्वक्ष्याद्यभिमानिष्वनैकान्तिकत्वमुक्तप्रायमेवेत्यर्थः ।

### **वाक्यार्थरत्नमाला**

नियामकं तूक्तमेवेति । तत्र तस्यैवेत्यत्रास्याप्युपसङ्ख्येयत्वरूपं नियामकमतो भेदवदेवैता इत्यनुव्याख्यानव्याख्यावसरे उक्तं मूलकृतेत्यर्थः । पूर्णा इत्येतद्भाष्यप्रतीकोपादानम् । न तु पूर्णा इत्येतावन्मात्रोपादनमतः प्रतीकोपादानत्वसिध्यर्थं योजयति । कुत इत्यतः परमित्यादि ।

