+++
title = "०३ जीवस्य ब्रह्मांशत्वाद् भेदाभेदश्रुतरूपपन्ना"

+++


## अभेदश्रुतयोंऽशत्वात्

**जीवस्य ब्रह्मांशत्वाद् भेदाभेदश्रुतरूपपन्ना**

**अभेदश्रुतयोंऽशत्वात्**

### **सुधा**

यद्येवं जीवब्रह्मणोर्न भेदाभेदौ कथं तर्हि सौत्रं भेदाभेदश्रुत्युदाहरणमित्यतः स्वमतेन सूत्रतात्पर्यमाह अभेदेति ।

## **अनुव्याख्यानम्**

***अभेदश्रुतयोंऽशत्वात् .........***

उपलक्षणमेतत् । भेदश्रुतयश्चेत्यपि द्रष्टव्यम् । अंशत्वादेव हि उपपद्यन्त इति शेषः ।

अयमर्थः । जीवः परमात्मनोंऽश इति प्रतिज्ञातार्थे नानाव्यपदेशादिति पुत्रभ्रातृत्वादिनानाविधसम्बन्धव्यपदेशहेतुमभिधायान्यथा चापीत्यादिनाऽर्थापत्तिरप्युच्यते । तथा हि । जीवब्रह्मणोर्भेदमभेदं च वदन्त्यः श्रुतयस्तावद्विद्यन्ते । ताश्च जीवस्य ब्रह्मांशत्वादेव हि उपपद्यन्ते नान्यथा । यदि जीवो ब्रह्मणो घट इव पटादत्यन्तभिन्नः स्यात्तदाऽभेदश्रुतय उपरुध्येरन् । यदि वा ब्रह्माभिन्नः स्यात्तर्हि भेदश्रुतयो बाध्येरन् । न च भेदाभेदाश्रयणेन श्रुतिद्वयसामञ्जस्यं वाच्यम् । न केनचिदित्युदाहृतश्रुतिविरोधात् । अतो भेदाभेदश्रुत्यन्यथाऽनुपपत्त्या जीवो ब्रह्मां(णों)शोऽङ्गीकार्य इत्येव सूत्रार्थ इति । एतदर्थं च न केनचिदित्याद्येकवाक्यतया वा योज्यम् । यथोक्तम् । ‘यतो भेदेन तस्यायमभेदेन च गीयते । अतश्चांशत्वमुद्दिष्टं भेदाभेदौ न मुख्यत’ इति ।

### **वाक्यार्थचन्द्रिका**

नन्वत्राभेदश्रुतीनामंशत्वादुपपत्तिकथनेऽपि भेदश्रुतीनां तदकथनान्न सौत्रभेदाभेदश्रुतिगतिकथनपरता भाष्यस्य युज्यत इत्यत उपलक्षणतया भाष्यं व्याचष्टे उपलक्षणमेतदिति । भेदाभेदश्रुत्यन्यथाऽनुपपत्त्यांऽशत्वसिद्धेर्भाष्यारूढतासिध्द्यर्थमनुरूपं शेषं सम्पूर्य साकाङ्क्षतया प्रसक्तां वाक्याभासतां परिहरति एव ह्युपपद्यन्त इति इति ॥ एतदर्थं चेति । अन्यथा चापीति सूत्रखण्डोक्तभेदाभेदश्रुत्यन्यथाऽनुपपत्तेर्भेदाभ्यामन्यथोपपत्तिनिराससिध्द्यर्थं चेत्यर्थः ॥ एकवाक्यतया वेति । अन्यथा भेदाभेदश्रुत्यन्यथाऽनुपपत्त्यसिध्द्या तया जीवस्यांशत्वसिध्द्ययोगादिति भावः । भेदाभेदश्रुत्यन्यथाऽनुपपत्त्यांऽशो जीव इत्यत्र भाष्योदाहृतं प्रमाणवाक्यं सम्मतित्वेनाह यथोक्तमिति । वाराहपुराण इति शेषः ।

### **परिमल**

यथोक्तमिति । भाष्ये ।

### **श्रीनिवासतीर्थीया**

एतदर्थमिति । भेदाभेदाङ्गीकारेण सूत्रोदाहृतश्रुतिद्वयसामञ्जस्यमस्त्विति शङ्कापरिहारार्थत्वेनेत्यर्थः । पूर्वं न केनचिदित्यारभ्य केनचिदित्यन्तमेकं वाक्यं कृत्वाऽभेदश्रुतयोंऽशत्वादित्यपरं वाक्यं कृत्वा योजितम् । इदानीमभेदश्रुतयोंऽशत्वादुपपद्यन्त इत्युक्तौ भेदाभेदाश्रयणेनेत्युक्तशङ्कोत्तरत्वेन न केनचिदिति श्रुतेर्भेदाभावादित्येकवाक्यतया योज्यमित्यर्थः ।

