+++
title = "०७ सर्वोऽप्यभेदागमः भेदपरः"

+++


## सादृश्याच्च प्रधानत्वात्स्वातन्त्र्यादपि चाभिदाम्

**सर्वोऽप्यभेदागमः भेदपरः**

**सादृश्याच्च प्रधानत्वात्स्वातन्त्र्यादपि चाभिदाम्**

### **सुधा**

उपलक्षणं चैतत् सौत्रमभेदागमव्याख्यानमित्याशयवानुक्तानुवादेनार्थान्तरमप्याह सादृश्याच्चेति ।

## **अनुव्याख्यानम्**

***सादृश्याच्च प्रधानत्वात्स्वातन्त्र्यादपि चाभिदाम् ॥***

***आहुरीशेन जीवस्य ....... ......***

प्रधानत्वादपीत्यन्वयः । आहुः श्रुतयः । पौराणानि वाक्यानीति वर्तते । उक्तानुवादः प्रतिपत्तिसौकर्यार्थः । प्रधानत्वं वैशिष्ट्यम् । तत्त्वमसीत्यादिव्यपदेशः सादृश्याद्गौण इत्युक्तम् । नान्योऽतोऽस्ति द्रष्टेत्यादि निर्देशस्तु स्वातन्त्र्यप्राधान्याभ्यां लाक्षणिकः । द्रष्टृपदेन तत्रारोपितवैशिष्ट्यं स्वातन्त्र्यं चोपलक्ष्यते । तथा च द्रष्टा विशिष्टः स्वतन्त्रश्चान्यो नास्ति इत्यर्थः सम्पद्यते । यद्वा तत्त्वमसीत्यादिनिर्देशोऽपि प्राधान्यस्वातन्त्र्याभ्यां लाक्षणिको व्याख्यायते । तथा हि । तच्छब्देन तदीये स्वातन्त्र्यप्राधान्ये लक्ष्येते । पुनस्ताभ्यां तद्विषयता लक्ष्यते । ततश्च तत्प्रधानकस्तत्तन्त्रश्चेति वाक्यार्थो भवति । एतदप्युपलक्षणम् । अतत्त्वमसीत्यादिव्याख्यानान्तरमप्यत्र द्रष्टव्यम् ।

स्यादेतत् । तुशब्दो हि सौत्रोऽवधारणार्थस्तेन च सादृश्यातिरिक्तोऽर्थो निवर्त्यते । तत्कथमर्थान्तरवर्णनमित्यतोऽन्यथा व्याचष्टे नेति ।

**अनुव्याख्यानम्**

***........ न स्वरूपाभिदां क्वचित् ॥***

क्वचित् प्रदेशे । स्वरूपाभिदां नाहुरिति तुशब्दार्थः । न तु प्राधान्यादिनिवृत्तिरिति । अस्त्वेवं जीवस्य ब्रह्मैक्यं मुक्तस्य तत्कथं व्याख्येयम् । न च तदप्युक्तन्यायेनेति युक्तम् । तथा सति यत्र त्वस्येत्यादिविशेषोक्त्यनुपपत्तेरित्यत आह स्थानैक्यमिति ।

**अनुव्याख्यानम्**

***स्थानैक्यमैकमत्यं च मुक्तस्य तु विशिष्यते ॥***

ईशेनेति वर्तते । न केवलमुक्तनिमित्तत्रयं किन्नामैतन्निमित्तद्वयं विशिष्यते । अतो विशेषेणाभेदोक्तिरुपपद्यते । तत्र स्थानैक्येनैक्यव्यपदेशो लाक्षणिकः । स्थानगतस्यैकस्य स्थानिषु प्रयोगात् । ऐकमत्यनिमित्ते तु प्रयोगे लक्षितलक्षणा । विषयैक्यान्मत्यैक्यं ततश्च मतिमतामिति ।

### **वाक्यार्थचन्द्रिका**

स्वातन्त्र्यादपि चेत्यत्र चापिशब्दयोरन्यतरेणैव समुच्चयसिध्द्याऽन्यतरवैयर्थ्यमित्याशङ्क्य भिन्नक्रमतया सार्थक्यमाह प्रधानत्वादपीत्यन्वय इति ॥ प्रतिपत्तीति । सर्वेषामर्थानामानायासेन प्रतिपत्त्यर्थमित्यर्थः । एकत्र सङ्कलय्य कथन एव च तस्याः सम्भवात्तदर्थतया सङ्कलय्य कथनमिति भावः । प्रधानत्वं किमत्र विवक्षितमित्यतः ‘स्वातन्त्र्ये च विशिष्टत्व’ इति जिज्ञासासूत्रीयपूर्वग्रन्थानुसारेण तव्द्याख्याति प्रधानत्वं वैशिष्ट्यमिति । औतवाक्यमात्रस्य सादृश्यादिसर्वोपादानेन प्रवृत्तिरिति यत्किञ्चिदद्वैतश्रुतेः सादृश्यादिषु यत्किञ्चिदेकोपादानेन प्रवृत्तिर्न तु नियम इति च भ्रमनिरासाय नियममुपदर्शयन् सादृश्यनिमित्तत्वे का वृत्तिः प्राधान्यादिनिमित्तत्वे च केत्यतो वृत्तिचिन्तां च तत्रैव करिष्यमा इति स्वकीयपूर्वप्रतिज्ञानुरोधेन वृत्तिनियममुपदर्शयति तत्त्वमसीत्यादीति । कस्तदा भवति वाक्यार्थ इत्यतस्तमाह तथा चेति । लाक्षणिकत्वेऽप्यस्य न पूर्वस्यास्य चैकप्रकारत्वं प्रतिपत्तव्यम् । तत्र लक्षणामात्रस्यात्र च लक्षितलक्षणायाः सत्त्वादित्याशयेन तामुपदर्शयितुं प्रतिजानीते तथा हीति । तदीये इति लक्षणाबीजसम्बन्धकथनम् ॥ पुनस्ताभ्यामिति । अत्र प्राधान्यस्वातन्त्र्याभ्यां तद्विषयत्वं लक्ष्यत इति नाभिप्रायः । लक्षितलक्षणायाः शक्तिवत्पदवृत्तित्वेनार्तनिष्ठत्वाभावात्किन्त्वन्तरङ्गशक्यसम्बन्धलाभात्प्रथमतस्तच्छब्देन स्वातन्त्र्यप्राधान्ये लक्ष्येते । ततः पुनरपि मुख्यार्थस्येव लक्ष्यार्थस्याप्यनुपपत्त्या तत्सम्बन्ध्यर्थान्तरमपि तत्पदेनैव लक्ष्यत इत्येवेत्यविरोध इत्यवधेयम् ॥ एतदपीति । न केवलं सौत्रमभेदागमव्याख्यानमुपलक्षणमित्येव, किन्नाम, भाष्यकारीयं सादृश्याच्चेत्याद्यभेदागमव्याख्यानमपीत्यपिशब्दार्थः ।

न त्विति । अनेन ‘नरं च नारायणमेव चादावि’त्यादाविवानभिमतव्यावृत्तिरेवावधारणार्थ इत्युक्तं भवति । विशेषोक्त्यनुपपत्तेर् वितोऽभेदोक्त्यनुपपत्तेरित्यर्थः ॥ स्थानैक्येनैक्यव्यपदेशो लाक्षणिक इति । अनेके एके सम्पद्यन्ते एकीभवन्तीति खल्वेकीभवन्तीत्यस्यार्थः । अभूततद्भावार्थकच्विप्रत्ययश्रवणात् । ततश्चात्र यथा गङ्गायां घोष इत्यत्र गङ्गापदस्य प्रवाहरूपमुख्यार्थेन नार्थवत्त्वम् । तथा सति प्रवाहस्य घोषानाधारत्वेन बाधितार्थत्वप्रसङ्गात्तथैकशब्दस्य नैकत्वविशिष्टरूपमुख्यार्थे नार्थवत्त्वं सम्भवति । मुक्तेः पूर्वमिवानन्तरमप्येकत्वविशिष्टत्वसम्पत्त्यभावेनानेके एके सम्पद्यन्त इत्यभूततद्भावार्थकच्विप्रत्ययार्थस्य बाधितत्वात् । किन्तु यथा तत्र गङ्गापदस्य तीररूपलक्ष्यार्थेनार्थवत्त्वं तीरस्य घोषाधिकरणत्वसम्भवेन बाधाभावात्, तथैकशब्दस्यापि मुख्यार्थभूतैकत्वविशिष्टस्थानसम्बन्धिनिवासरूपलक्ष्यार्थेनार्थवत्त्वं व्यक्तिस्थानापेक्षया मुक्तेः प्रागितस्ततः स्थितानां तेषां मुक्त्यनन्तरं भगवव्द्यक्तिस्थाननिवाससद्भावेनानेके एके सम्पद्यन्त इत्यभूततद्भावरूपच्विप्रत्ययस्याबाधादित्यर्थः । अस्वतन्त्रप्रयोगत्वेन प्रयोजनानपेक्षत्वान्न स्वायत्तन्यायविरोध इत्याशयेनाह स्थानेति । एकत्वविशिष्टस्थानवाचकेनैकशब्देन तत्र स्थितिर्लक्ष्यत इत्यर्थः ॥ प्रयोग इति । एकीभवन्तीत्यस्मिन्प्रयोग इत्यर्थ ॥ लक्षितलक्षणेति । मुख्यार्थानुपपत्त्या तत्सम्बन्ध्यन्तरस्येव लक्ष्यार्थस्याप्यनुपपत्त्या तत्सम्बन्ध्यर्थान्तरस्यैकशब्देन लक्ष्यमाणत्वाल्लक्षितलक्षणेत्यर्थः । कोऽसौ मुख्यार्थः, कश्च तत्सम्बन्धी लक्ष्योऽर्थः, किं च तल्लक्ष्यसम्बन्ध्यर्थान्तरमित्यतस्तत्सूचयन्नेव लक्षितलक्षणामेव दर्शयति विषयैक्यादिति । एकत्वविशिष्टवस्तुवाचकेनैकशब्देन मुख्यार्थानुपपत्त्या तत्सम्बन्धी मतिरूपोऽर्थो लक्ष्यते ततो लक्ष्यार्थस्याप्यनुपपत्त्या तत्सम्बन्धी तद्वद्रूपोऽर्थोऽप्येकशब्देन लक्ष्यत इत्यर्थः ।

अयं भावः । यथा ह्यत्रैकशब्दो न मुख्यार्थेन नार्थवान्पूर्वमनेकेषां मुक्त्यनन्तरमेकत्वविशिष्टत्वसम्पत्त्यभावेनाभूत तद्भावरूपच्विप्रत्ययार्थबाधात्तथोक्तरूपमुख्यार्थसम्बन्धिना मतिरूपलक्ष्यार्थेनापि नार्थवान् । मुक्तेः पूर्वमेकविषयमत्यरूपाणां तेषां मुक्त्यनन्तरमप्येकविषयमतित्वसम्पत्त्यभावेनाभूततद्भावरूपच्विप्रत्ययार्थबाधात् । किन्तु लक्ष्यार्थभूतमतिसम्बन्धी मतिमद्रूपो योऽर्थस्तेनैव । मुक्तेः पूर्वं भगवता भिन्नविषयमतिमतां तेषां मुक्त्यनन्तरं भगवतैकविषयमतिमत्त्वसम्पत्तिसद्भावेनाभूततद्भावार्थच्विप्रत्ययस्वारस्यादिति । यद्यपि चात्रैकशब्देन मतिमन्मात्रलक्षणयाऽपि च्विप्रत्ययोक्ताभूततद्भावलाभान्न लक्षणाद्वयस्य प्रयोजनं किञ्चिदिति, तदाश्रयणमनर्थकं तथाऽप्येकपदमुख्यार्थस्य मतिमद्भिर्मत्यद्वारकसम्बन्धानिरूपणादन्तरङ्गसम्बन्धलिप्सया लक्षणाद्वयमाश्रयणीयमिति द्रष्टव्यम् ।

### **परिमल**

उपलक्षणं चैतदिति । व्याख्यानमित्यर्थः । आहुरित्यस्य कर्त्राकाङ्क्षायां तदनुवादपूर्वमाह आहुः श्रुतय इति ॥ प्रतिपत्तिसौकर्यार्थ इति । एतावन्तोऽर्था इति सुबोधायेत्यर्थः । नन्वेवममुख्यार्थस्यैव ग्रहणे ‘रूढियोगौ विना कश्चिन्नैवार्थो वेदगो भवेदि’ति कर्मनिर्णयोक्तवचनविरोध इत्यतो मुख्यार्थं च तत्वनिर्णयाद्युक्तमाह एतदप्युपलक्षणमिति । बृहद्भाष्यादौ ‘सप्तसु प्रथमा यस्मादि’त्यादिवचनात्तच्छब्दस्य द्वितीयादिविभक्त्यन्तत्वं चोपेत्य तं प्रति त्वमसि तस्मिन्त्वमसीत्यर्थ उक्तः । स सर्वोऽप्यत्रादिपदग्राह्यः । सौत्र इति । तद्गुणसारत्वात्त्वितिसूत्रोपात्त इत्यर्थः । यत्र त्वस्येति । ‘यत्र त्वस्य सर्वमातमैवाभूत्तत् केन कं पश्येदि’ति विशिष्याभेदोक्त्यनुपपत्तेरित्यर्थः ।

### **यादुपत्यम्**

प्रतिपत्तिसौक्यार्थ इति । सर्वेषामर्थानामनायासेन प्रतिपत्त्यर्थमित्यर्थः । एकत्र सङ्कलय्य कथने हि सा भवतीति भावः ॥ पुनस्ताभ्यामिति । द्वारभूताभ्यामित्यर्थः । तथा च यत्र शब्दस्य साक्षाच्छक्यार्थसम्बन्धो वृत्तौ नियामकस्तत्र लक्षणा । यत्र तु लक्ष्यार्थद्वारा स तथा तत्र लक्षितलक्षणेति भावः । एतेन लक्षणायाः पदवृत्तित्वात्कथं ताभ्यां लक्ष्यत इत्युक्तिरिति शङ्कानवकाश इति ज्ञातव्यम् ॥ विषयैक्यादिति । विषयैक्यान्निमित्तान्मत्यैक्यं व्यपदिश्यते । तेन च मतिमतामैक्यं व्यपदिश्यत इति व्यपदेशे निमित्तकथनमेतत् ।

### **श्रीनिवासतीर्थीया**

तद्विषयतेति । भगवत्स्वातन्त्र्यप्राधान्यविषयतेत्यर्थः । यत्र त्वस्येत्यादिपदेन ‘परेऽव्यये सर्व एकीभवन्ती’त्यादिवाक्यं ग्राह्यं विशेषोक्तीति । विशिष्य मुक्तेनाभेदोक्तीत्यर्थः ॥

### **वाक्यार्थरत्नमाला**

समुच्चयसिध्येति । पूर्वशब्दसहितेन परस्परसमुच्चयेत्यर्थः । सार्थक्यमिति । द्वाभ्यां द्वयोः परस्परसमुच्चयसिद्धावपि त्रयाणां तदसिद्धेस्तत्सार्थक्यमित्यर्थः । पूर्वप्रतिज्ञेति । जिज्ञासासूत्रीयेति शेषः । अनेके एके संपद्यन्ते इति । प्रागेकत्वमप्राप्ता एकत्वं प्राप्नुवन्तीत्यर्थः । अस्यार्थस्य खल्वित्युक्तां प्रसिद्धिमेव नियामकेन दृढयति । अभूततद्भावेति । कृभ्वस्तियोगे संपद्यकर्तरिच्विरित्येतत्सूत्रे अभूततद्भाव इति वक्तव्यस्य विद्यमानत्वेन यस्याः प्रकृतेर् विकारः प्राप्तो भवति सा प्रकृतिः प्राग्विकारम् अभूता पश्चाद्विकारं प्राप्ता भवतीति साऽभूततद्भूतेत्युच्यते । तादृशप्रकृतेरभूतविकाराया विकारप्राप्तेरेव अभूततद्भावपदार्थतया प्रागकृष्णः कृष्णः संपन्नो भवति । कृष्णीभवतीत्यादौ कृष्णत्वमप्राप्तः कृष्णत्वं संपद्यत इति कृष्णत्वप्राप्तिरूपाभूततद्भावस्य च्विप्रत्ययेन प्रतीतिवद् एकीभवन्तीत्यत्रापि प्राक् एकत्वमप्राप्ताः पश्चादेकत्वं प्राप्नुवन्तीति एकत्वप्राप्तिरूपाभूततद्भावस्य च्विप्रत्ययार्थतया अनेके एके संपद्यन्ते इत्येतावतो अर्थस्य एकीभवन्तीति च्विप्रत्ययेन लाभोपपत्तिरिति भावः । विकारप्राप्तप्रकृतौ वर्तमानादेकशब्दाद् विकारवाचिनः स्वार्थे च्विप्रत्यये चकारेकारे च लोपे अस्य च्वाविति सूत्रेणावर्णस्य दीर्घेकारे वेरपृक्तस्य लोपे एकीभवन्तीति रूपसिध्या अत्र च्विप्रत्ययस्याश्रवणेपि च्विप्रत्ययकार्यभूतदीर्घेकारश्रवणमेव च्विप्रत्ययश्रवणत्वेन सर्वं संमतमिति च्विप्रत्ययश्रवणादित्युक्तिर्युक्तैवेति न कश्चित्क्षुद्रोपद्रवः । गङ्गायां घोष इत्यादौ गङ्गापदवाच्यप्रवाहस्य घोषाधारत्वानुपपत्या गङ्गापदे लक्षणावत् सर्वे एकीभवन्तीत्यत्र सर्वशब्दवाच्यमुक्तानाम् एकशब्दाभिहितैकत्वविशिष्टत्वानुपपत्या सर्वपदे लक्षणेति भ्रान्तिनिरासाय सिंहो देवदत्त इत्यादौ देवदत्तस्य सिंहाभेदानुपपत्या सिंहपद एव अमुख्यवृत्याश्रयणवत् प्रकृते एकपद एव लक्षणेति दर्शयन्नाह । ततश्चात्र यथेत्यादिना । संपत्यभावेनेति । ब्रह्मणेति शेषः । अत्र प्रकरणे मुक्तस्येशेनेति ब्रह्मैक्यमित्यादिच मूलानुसारेण सर्वत्र स्थानैक्यमत्यैक्ये ब्रह्मणेति व्याख्येये । अन्यथा मुक्तानां परस्परमैक्यव्यपदेशव्याख्यानमेतदिति भ्रान्तिः स्यात् । अत एव च भोक्त्रापत्तेरित्येतन्मूले स्याल्लोकवत् । यथा लोके उदके उदकस्यैकीभावव्यवहारः स्थानैक्यनिबन्धनः । यथावा प्राग्विभिन्नब्राह्मणाः सांप्रतमेकीभूता इति मत्यैक्यनिबन्धनः । तथा प्राग्विभिन्नस्थाना विभिन्नमतयश्च जीवा मुक्तौ ब्रह्मणैकीभवन्ति । एकस्थाना एकमतयश्च भवन्तीत्युपपद्यत इत्युक्तम् । तत्वनिर्णयटीकातद्य्वाख्यानयोरपि भगवतेत्यादेः स्पष्टमुक्तेः । जीवानां ब्रह्मैक्य एव विचारप्रसक्तेश्च मुक्तेः पूर्वं भगवता भिन्नविषयमतिमतामित्याद्युत्तरटीकायां भगवतेति द्विवारमुक्तेश्च तत्वनिर्णयटीकायां ब्राह्मणादिदृष्टान्तो राज्ञेति गोष्ठगतगोव्यक्तयंतरेण चेति पूरणेन व्याख्येय इति ज्ञेयम् ।

एकत्वविशिष्ठस्थानसम्बन्धीति । एकशब्दस्यहि एकत्वविशिष्टार्थत्वात् । स्थानस्य च एकत्वविशिष्टत्वात् । एकशब्दमुख्यार्थस्थानमेव योग्यतया प्राप्तमित्याशयेन एकत्वविशिष्टस्थानेत्युक्तम् । शक्यसम्बन्धप्रदर्शनं सम्बन्धिनिवासेति । अत्र निवासीति पाठः । स्थानगतस्यैक्यस्य स्थानिषु प्रयोगादिति मूलानुसारेण लाक्षणिकत्वमात्रनिर्वाहकत्वेन च स्थानवाचिशब्दस्य स्थानिपरत्वस्यैव वक्तव्यत्वात् । अन्यथा मत्यैक्यविवक्षया लक्षितलक्षणापत्या लक्षणामात्रोक्तिरयुक्ता स्यात् । एकत्वविशिष्टस्थानवाच्येकशब्दस्य निवासरूपलक्ष्यार्थेनार्थवत्वम् । प्रागितस्ततः स्थितानां वासरूपाणां मुक्तयनन्तरमपि एकस्थाननिवासत्वाभावात् । ततो निवासवदर्थत्वेनैव एकशब्दस्य अर्थवत्वे बाधाभावेन तादृशार्थसमर्पणाय लक्षितलक्षणाया अवर्जनीयत्वाद् इत्यवधेयम् ।

यद्यपि अत्र स्थानगतैक्यवाच्येकशब्देन स्थानिनिवासिलक्षणायां लक्षितलक्षणायाः प्रसक्तिवद् एकत्वविशिष्टविषयवाच्येकशब्देन तत्सम्बन्धिमतिमल्लक्षणायां न लक्षितलक्षणाप्रसङ्गः । निवासलक्षणामद्वारीकृत्य निवासिलक्षणावन् मतिलक्षणामद्वारीकृत्य मतिमन्मात्रलक्षणायां लक्षितलक्षणाया अप्रसङ्गात् । मतिलक्षणाद्वारा तत्र मतिमल्लक्षणा । अत्र च स्थानगतैक्यवाचिनैकशब्देन स्थानिमात्रलक्षणेत्यत्र च विनियामकाभावेन वैपरीत्यस्यापि वक्तुं शक्यत्वेन च वैषम्याश्रयणायोगात् । तस्मात्कुत एतद्वैषम्याश्रयणमित्याभाति । तथापि स्थानगतैक्यस्य स्थानिषु प्रयोगादिति विषयैक्यान्मतीनामैक्यं ततश्च मतिमतामिति च एकस्थाननिवासोवेति प्रमाणानुसारिनिरवकाशमूलोक्तयनुसारेणेदं वैषम्याश्रयणमित्याहुः । तन्न मूलेऽपि उक्तपर्यनुयोगस्यानिवार्यत्वात् । प्रमाणस्य द्वारभूतलक्षणाभिप्रायकल्पनोपपत्या स्थानिलक्षणामात्रमत्रेत्येतत्साधकत्वाप्राप्तेश्च । वस्तुतस्तु ....... लेख्यमस्ति । तत्रस्थितिर्लक्ष्यत इत्यर्थ इति । तत्र स्थिर्यस्यासौ तत्रस्थितिमानुच्यते । सप्तमीविशेषेण बहुव्रीहाविति ज्ञापकात्समासः । तत्पुरुषे कृतिबहुलमिति बहुलग्रहणात्सामर्थ्यास्तंपरम इत्यादाविव सप्तम्या अलुक् । कण्ठेकाल इतिवद्य्वधिकरणो बहुव्रीहिर्गमकत्वात् स्थितिपदं तद्वल्लक्षकं वा । ततश्च जात्यभिप्रायकतत्रस्थितिरित्येकवचनान्तपदेन स्थितिमन्तः प्रतिपादिता इति युक्ता केवललक्षणा । अन्यथा स्थितिलक्षणाद्वारा स्थितिमल्लक्षणाङ्गीकारप्रसक्तया लक्षितलक्षणाप्रसङ्गेन मत्यैक्यपक्षव्यावृत्यर्थं केवललाक्षणिकत्वोक्तिरयुक्ता स्यात् । शिष्टं पूर्ववद्बोध्यम् । एकशब्देनेति । अनेन लक्षणावद् लक्षितलक्षणाप्येकपदाश्रय एवेति ध्वनितम् । अत एव भ्रमरानयनविवक्षया द्विरेफमानयेत्युक्ते अक्लप्तरूढिमनाश्रित्य योगाङ्गीकारपक्षे रेफद्वयरूपमुख्यार्थे आनयनान्वयानुपपत्या द्वौ रेफौ यत्रेति बहुव्रीहिणा रेफद्वययुक्तभ्रमरशब्दो लक्षणया गृह्यते । बहुव्रीहौ न्यायादिमते लक्षणासद्भावात् । ततो भ्रमरशब्दस्याप्यानयनान्वयायोगे प्राप्ते द्विरेफपदेन भ्रमरशब्दसम्बन्धी मधुपो लक्षणया गृह्यत इति वदन्तीति बोध्यम् । ज्योतिषा यजेतेत्यत्र ज्योतिःशब्दस्य ज्योतिष्टोमशब्दलक्षणानन्तरमर्थलक्षणालक्षितलक्षणेति मीमांसकैरुच्यते । आनन्दमयाधिकरणटीकायां च तथैवोच्यते । तत्रापीयमेवगतिः कृष्णोऽहमिति कर्दमलेपने इत्येतद्भक्तिपादीयटीकाप्रपञ्चे स्पष्टयिष्यते चैतत् ।

मतिमन्मात्रलक्षणयापीति । एकत्वविशिष्टविषयवाचकैकशब्देन विषयत्वाविषयकमतिमतामेव लक्षणयेत्यर्थः । तद्विषयकमतिमत्वमेव शक्यसम्बन्ध इति भावः । अन्तरङ्गसम्बन्धेति । साक्षात् सम्बन्धेत्यर्थः । तद्विषयकमतिमत्वरूपस्य विषयेण सम्बन्धस्य परंपरासम्बन्धत्वान्मतिरूपलक्ष्यार्थस्य विषयेण साक्षात्सम्बन्धात् । तथा मतिमद्भिरपि आश्रयाश्रयिभावलक्षणसाक्षात्सम्बन्धस्यैव सद्भावान्मध्ये मतिलक्षणायां साक्षात्सम्बन्धो मतिमल्लक्षणायां हेतुर्लभ्यत इति भावः । नन्वत्र सर्वे एकीभवन्तीत्युक्ते सर्वेषु एकशब्दोक्तयैक्यान्वयानुपपत्या लक्षणाश्रयणीया चेत्सर्वपद एव सास्तु । तथा च सर्वेष्वेकत्वान्वयानुपपत्या सर्वशब्देन सर्वमतीनां लक्षणायां कृतायां पुनस्तत्रोक्तान्वयानुपपत्या सर्वमतिविषयाणां सर्वशब्देन लक्षणा कार्या तत्र चास्यैवैकत्वान्वयः । विषयैक्यान्मतीनामित्येतद्ग्रन्थश्च सर्वपदलक्षणापक्षे स्वरसः । यन्मतिमतामैक्यं तन्मतीनामैक्याद्यच्च मतीनामैक्यं तत्तद्विषयैक्यादिति योजनायां मतिमतां सर्वेषामैक्यं मत्यैक्यनिबन्धनमित्युक्ते सर्वपदेन मतिलक्षणायाम् आश्रितत्वसम्बन्ध उक्तो भवति । मतिसम्बन्धिविषयलक्षणायां च विषयत्वसम्बन्ध उक्तो भवति । तथा च मतिमत्स्वेकत्वान्वयानुपपत्या मतिलक्षणायां तत्रापि तदन्वयानुपपत्या मतिविषयो लक्ष्यते । स च सर्वशब्दोक्तमतिमन्मतिविषय एकीभूत एवेति गङ्गायां घोष इत्यत्रेव यत्रान्वयानुपपत्तिस्तद्वाचकपद एव लक्षणा लब्धा भवति । एकपद एव लक्षणायान्तु यत्पदोक्तार्थान्वयानुपपत्तिस्तत्र लक्षणाश्रयणीया भवति । तथा स्थानैक्यविवक्षायामपि सर्वेषां स्थानमेकीभवतीति सर्वपदेन स्थानिवाचिना स्थानं लक्ष्यत इत्येवाङ्गीकर्तुं शक्यमिति तथा न कृतम् । स्थानगतस्यैक्यस्य स्थानिष्वित्येतन्मूलमपि उक्तार्थमेवेति न दोषः । ब्राह्मणगोदृष्टान्तावप्युक्तविषयावेवेति चेत्सत्यम् । भवन्तीति बहुवचनं तथा सति गौणं स्यात् । तन्मात्रस्वारस्यं तावदस्त्वित्याशयेनैकपदे लक्षणाश्रयणमित्यादि चिन्तनीयम् ।

