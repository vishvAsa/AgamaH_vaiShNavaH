+++
title = "०३ ईश्वरानुमानमपि भेदसाधकम्"

+++


## येन मानेन चोपेयं भेदस्तेनावगम्यते

**ईश्वरानुमानमपि भेदसाधकम्**

**येन मानेन चोपेयं भेदस्तेनावगम्यते**

### **सुधा**

अस्तु वा ब्रह्म प्रमाणान्तरवेद्यम् । तथाऽप्यभेदानुमानादेरुपजीव्यप्रमाणविरोधो दुष्परिहरः । श्रुतिवत्तस्यापि प्रमाणस्य भेदप्रत्यायकत्वादित्यभिप्रायवानाह येनेति ।

## **अनुव्याख्यानम्**

***येन मानेन चोपेयं भेदस्तेनावगम्यते ॥***

उपेयं ब्रह्मेति शेषः । तत्कथमित्यत आह स(सा)र्वज्ञेति ।

**अनुव्याख्यानम्**

***सर्वज्ञानुमयैवेशो यद्युपेयः कथञ्चन ॥***

***सर्वज्ञत्वगुणेनैव तया भेदोऽवगम्यते ॥***

धर्मादिकं कस्यचित्प्रत्यक्षं प्रमेयत्वाद्घटवदित्यादिकया सा(स)र्वज्ञसाधकयाऽनुमया । सर्वकर्तृत्वाद्यनुमानोपलक्षणं चैतत् । एवेति प्रत्यक्षं व्यावर्तयति । कथञ्चनेत्यभ्युपगमवादोऽयमिति सूचयति । सर्वज्ञत्वेत्युपलक्षणम् । तयैवेत्यन्वयः । ईश्वरे तावत्प्रत्यक्षं शङ्कार्हमेव न भवति । अतोऽनुमानमेव वक्तव्यम् । प्रतिपक्षादिना पराहतस्यापि तस्य कथञ्चिच्छङ्कार्हत्वात् । अनुमानं च किञ्चित्केनचिद्विशिष्टमेव प्रतिपादयति । न तु निष्कृष्टं वस्तु । न च जीवादिसाधारणधर्मविशिष्टार्थसिद्धावीश्वरः सिध्यति । तस्माद्भेदकधर्मवैशिष्ट्येनैव तत्सिद्धिर्वक्तव्या । तथा चानुमानादेरुपजीव्यविरोधो वज्रलेपायितः । यद्यप्यनुमानं स्वतः श्रुतितो दुर्बलं तथाऽपि उपजीव्यतया बाधकं भवत्येवति ।

### **वाक्यार्थचन्द्रिका**

अभ्युपगमवादोऽयमिति । सिद्धान्ते ब्रह्मणः केवलानुमानगोचरत्वाभावादिति भावः ॥ सर्वज्ञत्वेत्युपलक्षणमिति । सर्वकर्तृत्वाद्युपलक्षणमित्यर्थः । सर्वज्ञत्वस्येव सर्वकर्तृत्वादेरपि जीवभेदकत्वेन सर्वज्ञत्वमात्रग्रहणे निमित्ताभावः । तर्हि सर्वज्ञत्वगुणेनैवेत्येवकारविरोधः स्यादित्यतो भिन्नक्रमत्वान्नैवमित्याह तयैवेत्यन्वय इति ॥ शङ्कार्हमेव नेति । तस्यापाततस्तदभावावेदकत्वादिति भावः । कथञ्चिदित्युक्तमेवोपपादयति प्रतिपक्षादिना पराहतस्यापीति ॥ निष्कृष्टमिति । अविशिष्टमित्यर्थः । अनुमितेर्व्यापकतावच्छेदकधर्मप्रकारकत्वनियमादिति भावः ॥

### **परिमल**

अभ्युपगमवादोऽयमिति । अन्यथा शास्त्रयोनिसूत्रभाष्यविरोध इति भावेन तत्रोक्तं स्मारयति प्रतिपक्षादिना पराहतस्यापीति ॥ निष्कृष्टमिति । केनापि धर्मेण हीनमित्यर्थः ॥

### **यादुपत्यम्**

अभ्युपगमवादोऽयमिति । सिद्धान्ते ब्रह्मणः केवलानुमानागोचरत्वदिति भावः । निष्कृष्टं शुद्धं केवलमिति यावत् । अनुमितेर्व्यापकतावच्छेदकप्रकारकत्वनियमादिति भावः ।

### **श्रीनिवासतीर्थीया**

उपजीव्यविरोध उपजीव्यानुमानविरोधः ।

