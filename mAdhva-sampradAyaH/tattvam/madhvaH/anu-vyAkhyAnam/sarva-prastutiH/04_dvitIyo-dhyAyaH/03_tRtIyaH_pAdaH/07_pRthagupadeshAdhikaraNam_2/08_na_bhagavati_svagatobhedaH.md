+++
title = "०८ न भगवति स्वगतोभेदः"

+++


## ईशरूपक्रियाणां च गुणानामपि सर्वशः

**न भगवति स्वगतोभेदः**

**ईशरूपक्रियाणां च गुणानामपि सर्वशः**

### **सुधा**

सूत्रे प्राज्ञवदित्युक्तम् । तस्या(यम)र्थः । प्राज्ञे यथाऽभेदव्यपदेशोऽमुख्यस्तथेति । तत्र प्रतियोगिविशेषानुक्तेर्विज्ञानमानन्दं ब्रह्मेत्यादिरखिलोऽप्यभेदव्यपदेशो नित्यत्वादिसादृश्येनामुख्य इति ज्ञायेत । तन्मा विज्ञायीत्याशयवानाह ईशेति ।

## **अनुव्याख्यानम्**

***ईशरूपक्रियाणां च गुणानामपि सर्वशः ॥***

***तथैवावयवानां तत्स्वरूपैक्यं तु मुख्यतः ॥***

रूपाणि मत्स्यादीनि । क्रियाः सृष्ट्याद्याः । गुणा ज्ञानादयः । सर्वश इति प्रत्येकं सम्बन्धः । तथाशब्दः समुच्चये । एवशब्दस्य मुख्यत इत्यनेनान्वयः । अवयवा हस्ताद्याः । तत्स्वरूपैक्यम् ईश्वरस्वरूपेणै(पै)क्यं तत्प्रतिपादकं वाक्यमिति यावत् । मुख्यत एव व्याख्येयमिति शेषः । तुशब्दो जडव्यावृत्त्यर्थः । तथा च जडवि एवायं दृष्टान्त इति भावः । न चैवं साध्यसमत्वदोषः । जीवमात्राभेदवादिनं प्रत्यस्याधिकरणस्यारब्धत्वादिति । कुत एतदिति चेत् (न) । तत्र भेददर्शने प्रत्यवायस्योक्तत्वादित्याह यथेति ।

**अनुव्याख्यानम्**

***यथोदकं दुर्गे वृष्टं पर्वतेषु विधावति ॥***

***एवं धर्मान्पृथक्पश्यंस्तानेवानुविधावति ॥***

***इति श्रुतेः ...... ........***

पर्वतेषु दुर्गे शिखरे वृष्टमुदकं यथाऽधो (वि)धावत्येवं पारमेश्वरान्धर्मांस्ततः पृथक् पश्यंस्तानेव तद्दर्शनमन्वेवाविलम्बेन नरकं विधावतीत्यर्थः ।

### **वाक्यार्थचन्द्रिका**

गुणग्रहणेन रूपलाभाद्रूपशब्देन पृथक् तदभिधाने पौनरुक्त्यमित्यत आह रूपाणि मत्स्यादीनीति ॥ सर्वश इति । ‘बाहुल्यार्थाच्छस्कारकादन्यतरस्यामि’त्यर्थग्रहणात्पर्यायेभ्यो विशेषेभ्यश्च भवतीत्यर्थाश्रयणाद्भूरिश इत्यादाविव बहुशब्दपर्यायसर्वशब्दाच्छस्प्रत्ययः। यद्यपि कारकादेव स विहित इति बहूनां स्वामीतिवन्न षष्ठ्यन्ताद्युक्तस्तथाऽपि सर्वे विधयश्छन्दसि विकल्प्यन्त इति वचनादकारकादपि शस् इति द्रष्टव्यम् ॥ प्रत्येकं सम्बन्ध इति । न तु यत्र श्रवणं तत्रैव । सन्निधानापेक्षया योग्यताया बलवत्वादिति भावः । तर्ह्येवशब्दस्य वैयर्थ्यमित्यतस्तस्य भिन्नक्रमतामाह एवेति । नन्वत्र तत्स्वरूपैक्यस्य मुख्यत्वमुच्यते न तु तत्प्रतिपादकस्य प्रमाणस्य मुख्याभेदव्यपदेशत्वमिति कथमनेनोक्तप्रतीतिनिरास इत्यत आह तत्प्रतिपादकमित्यादिना ॥ साध्यसमत्वेन । सर्वाद्वैतवादिनं प्रति जडभेदस्यासिद्धत्वेन पक्षसमत्वान्न दृष्टान्ततेत्यर्थः । ननु प्राज्ञवदिति दृष्टान्तस्य प्राज्ञे यथा जडाभेदव्यपदेशोऽमुख्यस्तथेत्यर्थत्वं कुतः । प्रतियोगिविशेषानुक्तेः । ‘विज्ञानमानन्दं ब्रह्मे’त्यादिरखिलोऽप्यभेदव्यपदेशो नित्यत्वादिसादृश्येन यथाऽमुख्यस्तथेत्यर्थ इत्येव किन्न स्यादिति शङ्कते कुत इति । असङ्कुचितवृत्तित्वसम्भवे तत्परित्यागेन सङ्कुचितवृत्तित्वाश्रयणमन्याय्यमिति भावः ।

### **परिमल**

दृष्टान्त इति । प्राज्ञवदिति सौत्रदृष्टान्त इत्यर्थः । प्राज्ञस्य जीवजडैक्यवादी शङ्कते न चैवमिति ॥ साध्यसमत्वमिति । यथा साध्यं सन्दिग्धं तथा प्राज्ञे जडाभेदो गौण इति विप्रतिपन्न इति दोष इत्यर्थः॥ कुत एतदिति । जडविषयाभेदव्यपदेशः दृष्टान्तो न पुनर्गुणकर्मादिविषय इत्येतदित्यर्थः ॥

### **यादुपत्यं**

साध्यसमत्वेति । सर्वाद्वैतवादिनं प्रति दृष्टान्तस्य पक्षसमत्वाख्यो दोष इत्यर्थः । आरब्धत्वादिति । तथा च तं प्रति जडाभेदस्यामुख्यतायास्सिद्धत्वाद् युक्तं दृष्टान्तत्वमिति ।

### **श्रीनिवासतीर्थीया**

अनुक्तेरिति । अमुक्तप्रतियोगिको भेद इति प्रतियोगिविशेषानुक्तेरित्यर्थः ॥ नित्यत्वादिति । भगवतस्तद्विज्ञानादेश्चेत्युभयोरपि नित्यत्वात्तत्सादृश्ये न निमित्तेन विज्ञानं ब्रह्मेत्यादिव्यपदेशोऽमुख्य इत्यर्थः ॥

### **वाक्यार्थरत्नमाला**

रूपलाभाद् रूपाख्यगुणविलाभादित्यर्थः । बाहुल्याच्छस्कारकादन्यतरस्यामितीति । इति पञ्चमीयचतुर्थपादसूत्रे बाहुल्यार्थादित्यर्थग्रहणादित्यर्थः । बह्वल्पार्थाच् छस्कारकवाचिनः शब्दाच्छस्प्रत्ययो वा भवतीति सूत्रार्थः । विशेषाभिधानाभावात् सर्वमेव कर्मादिकारकं गृह्यते । बहूनि ददाति बहुशो ददाति । अल्पं ददाति अल्पशोददातीत्याद्युदाहरणम् । पर्यायेभ्य इति । बह्वल्पशब्दपर्यायेभ्यो भूरिस्तोकादिशब्देभ्य इत्यर्थः । तेन बहुशब्दपर्यायाद्भूरिशब्दादल्पशब्दपर्यायात् स्तोकशब्दादपि शस्प्रत्ययः सिध्यति । पर्यायेभ्योपि भवतीति काशिकास्थापिशब्दाद्विशेषेभ्योऽपि भवतीति मंजर्यामुक्तेस्तदनुसारेणाह । विशेषेभ्यश्चेति । त्रिशब्दादिभ्य इत्यर्थः । त्रिशो ददातीत्याद्युदाहरणं ज्ञेयम् । षष्ट्यंतादिति । उक्तं च मञ्जर्याम् । शेषे षष्ठीविधानान्न कारकाभिधायी बहुशब्द इतीति भावः । इदमप्यत्रावधेयम् । शस्विधौ बह्वल्पार्थान्मङ्गलवचनम् इति काशिकावचनाद् यत्र मङ्गलं गम्यते तत्रायं प्रत्यय इष्यते । तथाचोदाहृतं भूरिशो ददाति आभ्युदयकेषु कर्मसु । बहुशोददात्यानिष्टिकेष्विति । अभ्युदयनिमित्तं नाधमेयादि, अनिष्टनिमित्तं भयादिदानम् । तथा च प्रकृते मङ्गलस्यागम्यमानत्वेन कथं शसिति न मन्तव्यम् । प्रायिकं चैतन्मङ्गलवचनमिति मञ्जर्युक्तेः । तत्र तु बह्वल्पार्थान्मङ्गलवचनमिति वक्ष्यति । तस्मादत एव निपातनादत्र शसिति युक्तमिति अपेतापोढमुक्तयतितायत्रस्वैरल्पांश इत्येतत्सूत्रीयमञ्जर्यनुसारेण प्रायिकत्वार्थकतया तद्य्वाख्यानानुसारेण च अत्र शस्प्रत्ययोपपत्तिरिति । धातुवृत्तिश्चावलोक्या । साध्यवचनं प्रतिज्ञेत्यादि गौतमसूत्रादिषु साध्यपदं पक्षेपि प्रयुज्यत इति मनसि कृत्वा व्याख्यातम् । पक्षसमत्वादिति । कुत एतदिति चेदिति मूलमेतच्छब्दपरामृष्टव्यतयाऽव्यवहिताधिकरणारम्भप्रतीतिनिरासाय व्याकुर्वन्नवतारयति । ननु प्राज्ञवदितीति ।

