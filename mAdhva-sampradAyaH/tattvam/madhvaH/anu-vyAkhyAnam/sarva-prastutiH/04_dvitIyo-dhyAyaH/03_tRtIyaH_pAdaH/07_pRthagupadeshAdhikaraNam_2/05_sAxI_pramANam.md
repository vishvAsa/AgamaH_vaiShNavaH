+++
title = "०५ साक्षी प्रमाणम्"

+++


## न च बाधविशेषोऽस्ति यदबाधितमेव तत्

**साक्षी प्रमाणम्**

**न च बाधविशेषोऽस्ति यदबाधितमेव तत्**

### **सुधा**

किञ्चाहं दुःखीत्यादिसाक्षिणो भ्रमत्वं वदन्प्रष्टव्यः । किं सर्वत्रापि साक्षिणो भ्रमत्वमङ्गीक्रियते । उत क्वचित्प्रामाण्यमपि । आद्ये दोषमाह श्रुतिस्वरूपमिति ।

मानेन साक्षिणैव । तथा च तस्य भ्रान्तित्वे तन्न सिध्येदिति भावः । परमार्थतो मा सैत्सीदिति च न वाच्यम् । तत्त्वावेदकत्वस्याङ्गीकृतत्वात् । अथ श्रुतिस्वरूपादिविषये तन्मानत्वं स्वीक्रियत इति द्वितीयमनूद्योत्तरमाह तच्चेदिति । एकत्र प्रामाण्ये परत्रापि प्रामाण्यमङ्गीकर्तव्यमित्येतत्कुत इत्यतोऽविशेषादित्याह न चेति । पूर्ववव्द्याख्यानम् ।

### **वाक्यार्थचन्द्रिका**

अत्रापि पक्षे नेति पक्षदूषणं बहिरेव वक्तव्यं भवतीत्यपरितोषात्प्रकारान्तरेणापि व्याख्यातुं विकल्पयति किञ्चेति ॥ पूर्ववव्द्याख्यानमिति । शङ्कासमाधानतयैतद्ग्रन्थयोजनायामिवास्यामपि योजनायां न चेत्यादिवाक्यव्याख्यानं द्रष्टव्यमित्यर्थः ।

### **परिमल**

तदेव प्रकारान्तरेण योजयति किञ्चाहमिति ॥ पूर्ववद्य्वाख्यानमिति । श्रुति(स्मृति)स्वरूप इव दुःखादिविषये बाधरूपविशेषो नास्ति । यद्यस्मात्तद्दुःखादिकमबाधितं सत्यं तस्मादिति व्याख्येयमित्यर्थः ।

------------------------------------------------------------------------

बाधो यद्यनुभूतेऽर्थे कथं निर्णय ईयते

**बाधो यद्यनुभूतेऽर्थे कथं निर्णय ईयते**

### **सुधा**

एवं साक्षिणः प्रमाणान्तरसाधारणरूपता(त्व)मुपेत्य बाधकाभावेनाहं दुःखीत्यादेर्भ्रमत्वं नोपपद्यत इत्युक्तम् । इदानीं साक्षिणो यथार्थत्वनियमाच्च न दुःखादिविषये भ्रमत्वशङ्कोपपद्यते । किं बाधकगवेषणादिनेत्याशयवान्साक्षिणो यथार्थत्वनियमं विपक्षे बाधकेन समर्थयते बाध इति ।

## **अनुव्याख्यानम्**

***बाधो यद्यनुभूतेऽर्थे कथं निर्णय ईयते ॥***

अनुभूते साक्षिप्रतीतेऽर्थे यदि बाधः प्रवर्तेत साक्षी यदि कुत्रचिदयथार्थः स्यादिति यावत् । अयथात्वर्थस्य बाधोन्नेयत्वादेवमुक्तम् । तदा कथं स्तम्भोऽयं कुम्भोऽयमिति पदार्थानां निर्णय ईयते उपेयते ।

एतदेव प्रपञ्चयति कोऽपीति ।

**अनुव्याख्यानम्**

***कोऽपि ह्यर्थो न निश्चेतुं शक्यते भ्रमवादिना ॥***

भ्रमवादिना साक्षिणः क्वचिद्भ्रमत्वं वदता । (यदि) साक्षी क्वचिदयथार्थः स्यात्तदा पदार्थनिर्णयो न स्यादित्यर्थः । यथाऽऽहुरन्येऽपि । ‘ज्ञानस्य व्यभिचारित्वे विश्वासः किन्निबन्धन’ इति ।

### **वाक्यार्थचन्द्रिका**

साक्षिसिद्धस्य बाध्यताया एवापादकत्वमिति प्रतीतिनिरासायाह साक्षीति । तर्हि साक्षी यद्ययथार्थः स्यादित्येव वक्तव्यम् । किं साक्षिगृहीतस्य बाध्यत्वकथनेनेत्यतोऽयथार्थत्वस्य बाधोन्नेयत्वात्तदुन्नायकतया बाध्यत्वकथनमित्याह अयथार्थत्वस्येति । ज्ञानस्य क्वचिदयथार्थत्वे पदार्थनिर्णयो न स्यादित्येतत्प्राभाकरसम्मतं चेत्याह यथाऽऽहुरिति । तद्वाक्यं पठति ज्ञानस्येति । अयमर्थः । प्रदर्शिताकारव्यभिचारे प्रत्ययस्य सर्वत्र ज्ञाने व्यभिचारशङ्का दुर्वारा स्यात् । तथा च न बाह्यार्थनिन्हवो निराकर्तुं शक्यः । तथा हि । ज्ञानमेव खलु सर्वत्र वस्तुव्यवस्थापकं नान्यत् । तच्चेत्क्वचिव्द्यभिचरति तदा सर्वत्र शङ्कितव्यभिचारमेव । न च तच्छङ्कापङ्कसङ्क्षालनक्षमं किञ्चिदन्यद्विज्ञानात् । तच्च सकलमपि शङ्काकलङ्कसंकोचितप्रभावं न प्रभवति । ततश्च कुतो बाह्यार्थप्रत्याशा । न च यथा पटादेः पार्थिवस्यवन्हिव्यभिचारेऽपि न धूमस्यापि तव्द्यभिचारः शङ्क्यते । एवमेकज्ञानस्यार्थव्यभिचारेऽपि न सर्वत्र व्यभिचारशङ्केति वाच्यम् । वैषम्यात् । अस्ति हि तत्र पार्थिवत्वाविशेषेऽप्यव्यभिचारनिश्चयोपायो धूमत्वादिरवान्तरो विस्तेन तत्रोपपद्यते आश्वासः । प्रकृते तु न ज्ञानत्वावान्तरविमनाश्वासनिरसनदक्षमीक्षामाहे । न च बाधकभावाभावरूपविशेषाव्द्यवस्थेति वाच्यम् । बाधकस्यापि ज्ञानत्वेन शङ्कास्पदत्वात् । संवादभावाभावाभ्यां वि इत्यपि न । संवादकस्यापि ज्ञानत्वेन शङ्कास्पदत्वात् । संवादभावाभावाभ्यां वि इत्यपि न । संवादकस्यापि ज्ञानत्वेन शङ्कास्पदत्वात् । तत्रापि संवादकान्तरान्वेषणेऽनवस्था कुतो न भवेत् । नापि ज्ञानजन्यव्यवहारविसंवादाविसंवादकृतो विशेषः । तद्विग्राहिण्यप्याश्वासकारणाभावादिति । यद्यप्यर्थतथात्वाश्वासप्रयोजकतया ज्ञानयाथार्थ्यमभ्युपगम्य तदयाथार्थ्यं परैर्निराकृतमस्माभिस्तु ज्ञानप्रामाण्यग्राहकस्य साक्षिण एव याथार्थ्यमभ्युपगम्य तदयाथार्थ्यं निराकृतमिति वैषम्यं, तथाऽप्यर्थग्राहित्वतज्ज्ञानप्रामाण्यग्राहित्वरूपावान्तरविमविवक्ष्य ज्ञानायाथार्थ्येऽर्थतथात्वाश्वासाभावरूपमापाद्यं तेषामस्माकं सम्मतमेवेति भावेनेयं सम्मतिरुक्तेति द्रष्टव्यम् ।

### **परिमल**

अन्येऽपीति । प्राभाकरा इत्यर्थः । विश्वासो नामार्थतथात्वाश्वासो मनोवृत्तिविशेषः । ‘अहो बत महानेष प्रमादो धीमतामपी’ति पूर्वार्धं ध्येयम् ।

### **यादुपत्यम्**

अन्ये प्राभाकरः । विश्वासो निश्शङ्कप्रवृत्तिहेतुरर्थतथात्वाश्वासः । इदमित्थमेवेत्यर्थसत्तानिश्चय इति यावत् । यद्यप्यर्थतथात्वाश्वासाय प्राभाकरैर्ज्ञानस्यायाथार्थ्यं क्वापि न स्वीकृतम् । अस्माभिस्तु ज्ञानप्रामाण्यग्राहिणः साक्षिण एवेति वैषम्यं तथाऽप्यर्थतथात्वाश्वासाभावरूपमापाद्यं तेषामस्माकं च सममेवेति तदंशे सम्मतिरियमिति द्रष्टव्यम् ।

### **वाक्यार्थरत्नमाला**

बाध्यत्वकथनेनेति । बाधोऽनुभूतेऽर्थे इत्युक्तेत्यर्थः । तद्वाक्यमिति । शालिकानाथकृतनयवीथीस्थं प्राभाकरवाक्यमित्यर्थः । अख्यातिमतानुवादरूपजिज्ञासाधिकरणीय किंच प्रदर्शिताकारेत्यादिमूलानुसारेणार्थमाह । अयमर्थः प्रदर्शिताकारेत्यादिना आश्वासकारणाभावादीत्यन्तेन । इत्ययमर्थ इति पूर्वेणान्वयः । तथा च नबाह्यार्थेति । साधकान्तराभावाद्ज्ञानस्यापि साधकत्वाभावे बाह्यार्थस्य ज्ञानातिरेकेण सत्वं नास्तीति वदतां विज्ञानवादिनां मतं निराकर्तुं न शक्यं स्यादित्यर्थः । तत्र टीकानुसारेणाधिकमपि व्याख्यानं ज्ञेयम् । तच्छङ्कापङ्केति तत्र ज्ञाने यः शङ्कापङ्क इति योजना । नप्रभवति । शङ्कापङ्कसंक्षालनक्षमं नभवतीत्यर्थः । वैषम्यमेवोपपादयति । अस्तिहीति । कुत ईक्षणाभाव इत्यतः सम्भावितपक्षान्निराकरोति । न च बाधकेत्यादिना । स्वोक्तार्थे संमतित्वानुपपत्तिं परिहरति । यद्यप्यर्थतथात्वेत्यादिना । टीकायामविवक्षितेति पाठः । अविवक्ष्येति तु लेखकागतः ।

