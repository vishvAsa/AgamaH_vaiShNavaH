+++
title = "०६ तत्वमसिश्रुतिर् भेदबोधकः"

+++


## ॐ तद्गुणसारत्वात्तु तव्द्यपदेशः प्राज्ञवत् ॐ

**तत्वमसिश्रुतिर् भेदबोधकः**

**ॐ तद्गुणसारत्वात्तु तव्द्यपदेशः प्राज्ञवत् ॐ**

### **सुधा**

ॐ तद्गुणसारत्वात्तु तद्य्वुपदेशः प्राज्ञवत् ॐ ॥ यद्येवं जीवेश्वरयोर्भेद एव पारमार्थिको व्यवस्थितस्तदा तत्त्वमसीत्याद्यद्वैतश्रुतीनामहं हरिरित्यादिस्मृतीनां च का गतिः । न हि तासामनुमानवत्सर्वथाऽप्रमाण्यं युक्तम् । अपौरुषेयत्वेनाप्तोक्तत्वेन च तत्कारणाभावादित्याशङ्कापरिहाराय सूत्रं तद्गुणसारत्वात्तु तद्य्वपदेशः प्राज्ञवदिति । तद्य्वाचष्टे तथाऽपीति ।

## **अनुव्याख्यानम्**

***ॐ तद्गुणसारत्वात्तु तव्द्यपदेशः प्राज्ञवत् ॐ ॥***

***तथाऽपि तु चिदानन्दपूर्वास्तत्सदृशा गुणाः ॥***

***सारस्स्वरूपमस्यापि मुक्तावप्यवशिष्यते ॥***

***अतोऽभेदवदेवैताः श्रुतयः प्रवदन्ति हि ॥***

***पौराणानि च वाक्यानि सादृश्याभेदसंश्रयात् ॥***

यद्यपि जीवब्रह्मणोर्भेद एव तथाऽप्यभेदवदिति सम्बन्धः । तुशब्दो विशेषार्थः । तं च वक्ष्याम; । तत्सदृशाः परमात्मगुणसदृशाः । सार इत्यनुवादेन स्वरूपमिति व्याख्यानम् । अस्य जीवस्य । कुतः । मुक्तावपि कैवल्येऽप्यवशिष्यते यतः । अभेदवद् अभेदमिव । ‘तत्र तस्येव’ इत्यत्रोपसङ्ख्येयमेतत् । शिष्टप्रयोगात् । यद्वाऽभेद इति तत्प्रतिपादकमुपलक्ष्यते । अत एवेति सम्बन्धः । एताः परोदाहृताः । हीति मुख्ये बाधकं सूचयति ।

अत एवेत्यस्यैव विवरणं सादृश्येति । सादृश्यमेवाभेदः सादृश्याभेदः । सिंहो देवदत्त इत्यादिवद्गौणोऽयं व्यपदेश इति वाक्यार्थः । औतवादिभिः खलु तत्त्वंपदयोविरुद्धस्वार्थैकदेशत्यागेनैकदेशलक्षणया सामानाधिकरण्यमात्रं मुख्यमङ्गीकृतम् । ततो वरं पदद्वयस्य मुख्यार्थत्वमभ्युपगम्य सामानाधिकरण्यमात्रस्य गौणत्वमभ्युपगन्तुम् । तात्पर्यलिङ्गानि च तत्र तत्रान्यथा नीतानि ।

### **वाक्यार्थचन्द्रिका**

ॐ तद्गुणसारत्वात्तु तद्य्वपदेशः प्राज्ञवत् ॐ । कोऽसौ । विशेषो यदर्थस्तुशब्द इत्यत आह तं चेति । चिदानन्दपूर्वभगवद्गुणसदृशगुणानां न सर्वजीवस्वरूपत्वं किन्तु सज्जीवस्वरूपत्वमित्येवंरूपं विशेषं ‘सादृश्यं च विशेषेण जडानां द्वयमेव तु । भवेत्सादृश्यमत्यल्पं तृतीयं परमात्मने’त्येतव्द्याख्यानावसर इति शेषः ॥ व्याख्यानमिति । तेन नान्यतरवैयर्थ्यमति भावः । ननु द्वितीयान्ताद्वतिविधायके ‘तदर्हमि’ति सूत्रेऽर्हार्थ एव तद्विधानेन इवार्थे तदविधानादिवार्थे तद्विधायके च ‘तत्र तस्येवे’ति सूत्रे षष्ठीसप्तमीसमर्थयोरेव तद्विधानेन द्वितीयान्तात्तदविधानात्कथमभेदमिवेति द्वियान्ताद्वतिर्व्याख्यायत इत्यतोऽस्य योगस्याभियुक्तैः प्रायिकत्वेन व्याख्यातत्वात्प्रथमासमर्थादिव द्वितीयसमर्थादपि युक्त एवानेन वतिरिति सत्येव समाधाने विभवात्समाधानान्तरमाह तत्र तस्येवेत्यत्रेति । उपसङ्ख्याने निमित्तमाह शिष्टेति । उक्तप्रयोगस्य शिष्टप्रयोगत्वे विप्रतिपद्यमानं प्रति समाध्यन्तरमाह यद्वेति । ततश्चाभेदप्रतिपादकैस्तुल्यं वर्तत इति प्रतिपादनक्रियातौल्यविवक्षया ‘तेन तुल्यं क्रिया चेद्वतिरि’त्यतेनैवात्र वतिर्न तु तत्र तस्येवेत्यनेनेत्युक्तं भवति अत एवेति सम्बन्ध इति । एवकारस्य यथाश्रुतान्वये व्यर्थत्वविरुद्धार्थत्वयोः प्रसङ्गाद्भिन्नक्रमत्वं तत्र चानमिमतव्यावर्तकतयाऽर्थवत्त्वान्नोक्तदोष इति भावः ।

एवं तर्हि त्वयाऽप्यमुख्यवृत्त्याश्रयणेन न मव्द्याख्यानापेक्षया त्वद्य्वाख्यानस्य कश्चिद्वि इति कुतो मदुक्तार्थपरित्यागेन त्वदुक्तस्यैवोपादेयतेत्याशङ्क्यामुख्यवृत्त्याश्रयणेन मतद्वयस्य साम्येऽप्यवान्तरानेकवैलक्षण्यादेव तत्सिद्धिरित्याशयेनानेकवैलक्षण्योक्त्याऽविशेषं परिहरन्स्वव्याख्यानस्य समीचीनतामुपपादयति औतवादिभिरिति ॥ सामानाधिकरण्यमात्रस्य गौणत्वमिति । विशेष्यविभक्तिसजातीयविणविभक्तिमात्रस्येत्यर्थः । नीलं घटमानयेत्यादौ विशेष्यविभक्त्या घटगतकर्मत्वादेरुक्त्या विणविभक्तेरेवाभेदार्थत्वेन तत्परित्यागेन सादृश्यार्थोपादाने तस्या एव मुख्यार्थपरित्यागेन गौणत्वप्राप्तेः । एवञ्च सामानाधिकरण्यस्य गौणत्वेऽपि विभक्तिद्वयबाधेनानेकबाधादत्र मात्रेति पूर्वत्र पदद्वयस्येति चोक्तिरयुक्तेति निरस्तं भवति । अत्र च मात्रस्येति द्वयस्येति चैकवाक्यत्वानेकवाक्यत्वरूपवैलक्षण्योक्तिः । पदद्वयस्येति मात्रस्येति च प्रकृतिविणविभक्तिरूपप्राधान्यरूपतदुक्तिः। पदद्वयस्येत्यत्र पदशब्दस्य प्रकृत्यर्थकत्वात्सामानाधिकरण्यशब्दस्य च विणविभक्त्यर्थकत्वात् । अमुख्यवृत्तिरित्येवोभयत्र वक्तव्ये गौणं लक्षणयेत्युक्तिर्गौण्ययां सादृश्यस्यान्तर्गणिकभेदे सत्यपि सादृश्यत्वरूपेणानुगते तात्पर्यमित्येकार्थघटादिशब्दवत्तात्पर्यविषये द्राग्धीः । लक्षणायां तु क्वचित् सम्बन्धे तात्पर्यं क्वचित्तद्वारा पूतत्वे क्वचिच्छीतलत्वादाविति वैरूप्यान्नानार्थाक्षादिशब्दवद्विलम्बेन तद्धीरिति गौण्यपेक्षया लक्षणाया जघन्यत्वसूचनाय । परोक्तजहदजहल्लक्षणार्थकथनपरतत्त्वम्पदयोर् विरुद्धस्वार्थैकदेशत्यागेनैकदेशलक्षणयेत्युक्त्या च प्राक् त्यक्तस्य स्वीकारस् त्वदुक्तलक्षणायाङ्गौणीपक्षे त्वत्यक्तस्य स इति तत्सूचयति । यद्यपि सिंहस्याध्ययनमित्यादौ सिंहप्रातिपदिकस्यैव तत्सादृश्यरूपामुख्यार्थत्वं, तथाऽपि समानाधिकरणविशेष्यान्तराभावेनानन्यया गत्या तत्र तथात्वेऽपि प्रकृतेऽप्रधानविणविभक्तेरेवामुख्यार्थत्वोपपत्तौ प्रधानामुख्यतास्वीकारस्यानुचितत्वादिति प्रकृताभिप्रायेणैतद्ग्रन्थप्रवर्तनात् । तत्राप्यस्येति विशेष्याध्याहारे चेयमेव गतिः । अत एव सिंहो देवदत्त इत्यादिवदित्युक्तम् ।

न चाभेदस्यान्वयतया भानान्न विणविभक्त्यर्थत्वमिति वाच्यम् । विणविभक्तेः साधुत्वार्थमङ्गीकृत्यान्वयतयाऽभेदभानाभ्युपगमानौचित्यात् । अन्यथा राज्ञः पुरुष इत्यत्रापि षष्ठ्याः साधुत्वार्थकत्वापत्त्याऽन्वयतयैव सम्बन्धो भासत इत्यपि स्यादिति गुरवः (स्वामिनः) । यद्वाऽत्र टीकायां सामानाधिकरण्यस्य गौणत्वोक्तेस्तत्पदं सर्वकर्तृत्वादिविशिष्टब्रह्मपरमेव; तत्त्वम्पदयोः सामानाधिकरण्यं तु नाभेदपरं किन्तु सादृश्यपरमिति नाभिप्रायः । सिंहस्याध्ययनमित्यादौ सामानाधिकरण्याभावेऽपि सिंहप्रातिपदिकस्यैव सदृशे गौणत्वात् । सन्न्यायरत्नावल्यां तत्त्वमसीत्यत्र जगत्स्त्रष्टृपरामर्शिनस्तच्छब्दस्यैव त्वंशब्दवाच्ये जीवे गुणवृत्त्याश्रयणेन तत्त्वम्पदयोरपि लक्षणाश्रयणस्य पराहतत्वादित्युक्तत्वाच्च । अपि तु तत्पदेनैव गुणवृत्त्या सादृश्ये लब्धे परस्परान्वितानेकप्रकृतिनिष्ठैकविभक्तिरूपसामानाधिकरण्यार्थस्य मुख्यस्य तत्पदशक्यतावच्छेदकेन ब्रह्मत्वेन रूपेण ब्रह्माभेदस्य जीवेऽसत्त्वेऽप्यमुख्यस्य चेतनत्वादिरूपेणाभेदस्य सत्त्वात्सामानाधिकरण्येनामुख्यस्याभेदस्य लाभ इत्येवाभिप्रायः । अस्ति हि सिंहश्चैत्र इत्यत्रापि चैत्रे सिंहत्वेन रूपेणाभेदाभावेऽपि शूरत्वेन तदभेदः । यद्यपि च तच्छब्दस्य तत्सादृश्येऽर्थे सति तस्य गौणार्थतावच्छेदकेनैव रूपेण त्वम्पदार्थजीवाभेदो मुख्य एव सम्भवति । तथाऽपि शक्यतावच्छेदकेन ब्रह्मत्वेन रूपेण नाभेदो मुख्य इत्यभिप्रायेणायं ग्रन्थ इति द्रष्टव्यम् ।

ननु तत्त्वमसीत्यस्योपक्रमादितात्पर्यलिङ्गैरभेदपरत्वनिर्णयान्न भेदपरत्वम् । अन्यथा तात्पर्यग्राहकलिङ्गविरोधापातादित्यत एकविज्ञाने सर्वविज्ञानप्रतिज्ञारूपस्यैकमेवाद्वितीयमित्यादिरूपस्य चोपक्रमस्य स्वपरपक्षानुगुण्यानानुगुण्ययोः प्रकृत्यधिकरणे निपुणतरं प्रतिपादितत्वादैतदात्म्यमित्युपसंहारस्य तत्त्वमसीत्येतत्तुल्ययोगक्षेमत्वात् । तत्त्वमसि तत्त्वमसीत्यभ्यासस्य च सत्यत्वात्तेनेत्यादिना जिज्ञासासूत्रेऽत्रचाधिकरणे तयोः प्रतिपादितत्वादपूर्वतायाश्च पूर्वत्रात्र चाधिकरणे ‘न च मानान्तरोपेयमि’त्यादिना तयोः प्रतिपादना‘त्सम्पत्स्यत’ इति ‘तस्य तावदेव चिरमि’ति फलार्थवादयोश्च भेद एव स्वारस्यस्य स्पष्टत्वात्तत्त्वमसीत्यस्य परोक्तार्थे उपपत्तिविरोधस्य स्वोक्तार्थे तदानुगुण्यस्य चानेकेषु स्थलेषु व्युत्पादनान्न तात्पर्यलिङ्गबलादपि तत्त्वमसीत्यस्याभेदपरत्वमित्याह ॥ तात्पर्यलिङ्गानीति ।

### **परिमल**

॥ ॐ तद्गुणसारत्वात् ॐ ॥ स्मृत्यभिप्रायेणाह आप्तोक्तत्वेन चेति तं च वक्ष्याम इति । ‘भवेत्सादृश्यमत्यल्पं तृतीयं परमात्मने’त्येतद्य्वाख्यावसरे भगवद्गुणसदृशगुणस्वरूपत्वं मुक्तियोग्यानामेव नान्येषामिति वक्ष्याम इत्यर्थः । यद्वा इदानीमनभिव्यक्तमपि मुक्तौ व्यक्तमिति ‘सादृश्यं चे’त्यत्र वक्ष्याम इत्यर्थः । यद्वा ‘प्रधानत्वात्स्वातन्त्र्यादपि चाभिदामि’त्यादिना प्राधान्याद्यर्थान्तररूपविशेषं वक्ष्याम इत्यर्थः । अस्येत्यनुवादः । जीवस्येति व्याख्या । कुत इति प्रश्नप्रत्युत्तरत्वेन मूलं योजयति मुक्तावपीति । कैवल्येपीति व्याख्या । यतो देहेन्द्रियादिशून्यतारूपकैवल्येप्यवशिष्यते अतो भगवद्गुणसदृशगुणस्वरूपत्वं जीवस्येति भावः । नन्वभेदवदित्यस्याभेदमिवेति व्याख्या न युक्ता । ‘‘तत्र तस्येवे’’ति सूत्रे सप्तम्यन्तात्षष्ठ्यन्ताच्चेवार्थे वतिप्रत्ययविधानेन द्वितीयान्ताद्वतिप्रत्ययाप्राप्तेरित्यतः महाकविप्रयोगात्तन्निर्वाहाय द्वितीयान्तादपि वतिप्रत्ययो वक्तव्य इति वार्तिकमत्र कर्तव्यमिति भावेनाह तत्र तस्येवेत्यत्रोपसङ्ख्येयमिति । सङ्ग्राह्यमित्यर्थः । तत्र हेतुः शिष्टप्रयोगादिति ॥ यद्वेति । अस्मिन्पक्षेऽभेदवाक्येन तुल्यं वर्तत इत्यभेदवाक्यवदिति । ‘तेन तुल्यं क्रिया चेद्वतिरि’ति सूत्रेण वतिप्रत्ययः । प्रतिपादनक्रियातौल्यस्य सम्भवादिति भावः । अतःशब्दैवशब्दयोरन्वयमाह अत एवेति सम्बन्ध इति ॥ वाक्यार्थे इति । तथाऽपि त्वित्यादिमूलवाक्यस्यार्थ इत्यर्थः । गौणार्थत्वं दोष इत्यत आह औतवादिभिरिति ॥ विरुद्धस्वार्थैकदेशेति । विरुद्धः स्वार्थैकदेशः सार्वज्ञाल्पज्ञत्वादिरूपस् तत्त्यागेनेत्यर्थः । एकदेशलक्षणया । चिन्मात्रलक्षणया ॥ सामानाधिकरण्यमिति । तत्वम्पदगतैकविभक्तिबोध्यमैक्यमित्यर्थः ॥ गौणत्वमिति । पदद्वयस्य मुख्यार्थत्वं सामानाधिकरण्यमात्रस्य गौणत्वमित्यनयोरभिप्रायश् चन्द्रिकायां व्यक्तः । नन्वैक्यार्थत्वे तात्पर्यलिङ्गानि सन्तीत्यत आह तात्पर्येति ॥ तत्र तत्रेति । तत्वनिर्णयादावित्यर्थः ।

### **यादुपत्यं**

तं च वक्ष्याम इति । चिदानन्दपूर्वेषु भगवद्गुणसदृशेषु गुणेषु न सर्वजीवस्वरूपत्वं किन्तु मोक्षयोग्यजीवस्वरूपत्वमेवेति विशेषं ‘भवेत्सादृश्यमत्यल्पत्वमि’त्येतव्द्याख्यानावसरे वक्ष्याम इत्यर्थः ॥ तत्र तस्येवेत्यत्रेति । द्वितीयान्ताद् इवार्थे वतेरविधानादिति भावः ॥ तत्प्रतिपादकमुपलक्ष्यत इति । तथा चाभेदप्रतिपादकैस्तुल्यं वर्तत इति प्रतिपादनक्रियातौल्यस्य विवक्षितत्वात्तेन तुल्यं क्रिया चेद्वयतिरित्यनेनैवात्र वतिर्भविष्यतीति भावः । अमुक्यवृत्त्यङ्गीकारेऽप्यस्मदीयमेव व्याख्यानं वरमित्याह औतवादिभिरित्यादिना ॥ सामानाधिकरण्यमात्रमिति । प्रातिपदिकद्वयसमभिव्याहृतैकविभक्तिमात्रमित्यर्थः ॥ ततो वरमिति । विभक्त्यपेक्षया प्रधानयोरनेकयोश्च प्रातिपदिकयोरत्र बाधाभावादिति भावः । प्रातिपदिकप्राधान्यं च प्रयाजशेषेणेत्यादौ प्रसिद्धम् ॥ पदद्वयस्येति । प्रातिपदिकद्वयस्येत्यर्थः । एतेन सामानाधिकरण्यस्यापि पदद्वयसमभिव्याहृतविभक्तिद्वयरूपतया साम्यमेव न वरत्वमिति शङ्का निरस्ता ज्ञातव्या । समानाधिकरण्यप्रयोगे प्रातिपदिकयोरनेकत्वेऽपि तत्परतो विधीयमानाया विभक्तेरेकत्वात् । न चैवं सिंहादिपदानां गौणत्वप्रसिद्धिविरोधः । सिंहस्याध्ययनमित्यादिव्यधिकरणप्रयोगे तस्याः सावकाशत्वात् । न चैकविभक्तेः सामानाधिकरण्यरूपत्वे सिंह इत्याद्येकपदमात्रप्रयोगेऽपि सादृश्याभेदप्रतीतिप्रसङ्गः । उभयपदगतत्वेन ज्ञाताया एव एकविभक्तेः सामानाधिकरण्यरूपत्वाङ्गीकारात् । यथाऽऽहुः । ‘नामादिप्राणपर्यन्तमुभयोः प्रथमात्वतः । ऐक्यदृष्टिरि’ति ।

न चैवं ‘तत्त्वमसीत्यत्र जगत्स्त्रष्टुपरामर्शिनस्तच्छब्दस्यैव त्वंशब्दवाच्ये जीवे गौणवृत्त्याश्रयणेन तत्त्वम्पदयोरुभयोरपि लक्षणाश्रयणस्य पराहतत्वादि’ति सन्न्यायरत्नावलीविरोधः । तत्रापि फलतः सादृश्यस्यैव वाक्यार्थतयाऽभिप्रेतत्वेन विभक्तेरेव गौणत्वस्याभिप्रेतत्वात् । तथा हि । अप्रधानाया विभक्तेरेव मुख्यार्थत्वकल्पनं न्याय्यं, न तु प्रधानयोः प्रातिपदिकयोः । यदि च मीमांसारीतिमुल्लङ्घ्य प्रधानयोरपि तत्कल्पनं तह्यकस्मिन्नेव तच्छब्दे तदस्त्वित्यभ्युच्चयवादेनैव सन्न्यायरत्नावल्याः प्रवृत्तत्वात् । एतेन यत्तत्त्वप्रकाशिकायामसिपदमात्रस्य गौणार्थवर्णनं वरमित्युक्तं तदपि न विरोधीति ज्ञातव्यम् । असिपदस्य तत्त्वम्पदसामानाधिकरण्यस्योक्तरीत्या गौणार्थत्वे तदनुवादकस्यासिपदस्यापि गौणार्थत्वमित्यभिप्रायात् । चन्द्रिकायां तु **सुधा**दौ सामानाधिकरण्यस्य गौणत्वोक्तेस्तत्त्वम्पदयोर्मुख्यार्थत्वमेव, तयोः सामानाधिकरण्यं तु नाभेदपरं, किन्तु सादृश्यमात्रपरमिति नाभिप्रायः । सिंहस्याध्ययनमित्यादौ सामानाधिकरण्याभावेऽपि सिंहप्रातिपदिकस्यैव सदृशे गौणत्वात् । उदाहृतसन्न्यायरत्नावलीविरोधाच्च । अपि तु तत्पदेनैव गौण्या वृत्त्या सादृश्ये लब्धे परस्परान्वितानेकप्रकृतिनिष्ठैकविभक्तिरूपसामानाधिकरण्यार्थस्य मुख्यस्य तत्पदशक्यतावच्छेदकेन ब्रह्मत्वेन रूपेण ब्रह्माभेदस्य जीवेऽसत्त्वेऽप्यमुख्यस्य चेतनत्वादिरूपेणाभेदस्य सत्त्वात्सामानाधिकरण्येनामुख्याभेदलाभ इत्येवाभिप्रायः । अस्ति हि सिंहश्चैत्र इत्यत्रापि चैत्रे सिंहत्वेन रूपेण सिंहाभेदाभावेऽपि शूरत्वेन तदभेदः । एतदेवाभिप्रेत्यानुव्याख्याने ‘सादृश्याभेदसंश्रयादि’ति । ‘चेतनत्वादिसादृश्यं यद्यभेद इतीष्यते । अङ्गीकृतं तदस्माभिर्न स्वरूपैकता क्वचिदि’ति चोक्तम् । यद्यपि तच्छब्दस्य तत्सदृशेऽर्थे सति तस्य गौणार्थतावच्छेदकेन सादृश्येनैव रूपेण त्वम्पदार्थजीवाभेदो मुख्य एव । तथाऽपि शक्यतावच्छेदकेन ब्रह्मत्वेन रूपेणाभेदो न मुख्य इति **सुधा**भिप्राय उक्तः ॥ गौणत्वमिति । सादृश्यरूपामुख्याभेदप्रतिपादकत्वमित्यर्थः ।

### **श्रीनिवासतीर्थीया**

अस्यापीत्यत्र त्योऽपिशब्दो यद्यपीत्यर्थे इत्याह यद्यपीति ।

### **वाक्यार्थरत्नमाला**

प्रायिकत्वेन व्याख्यातत्वादिति । शरीरवदिति प्रथमा समर्थाद्वतिप्रत्यय इति वर्धमानकृता वक्ष्यमाणरीत्या पञ्चमस्तबककुसुमाञ्जलिप्रकाशेऽभिधानादित्यर्थः । प्रथमासमर्थादिवेति । शरीरवदित्यत्र शरीरमिति प्रथमा समर्थादित्यर्थः । लक्षणातो गौण्याः प्राबल्यनिर्णयस्थलीयतर्कताण्डवे न च सामानाधिकरण्यबाधोऽप्यनेकविभक्तिबाध इति वाच्यम् । नीलं घटमानयेत्यादावित्यादिनोक्तं मनसि निधाय जन्माधिकरण**वाक्यार्थचन्द्रिका**नुसारेणाह । नीलं घटमानयेत्यादाविति । उच्यते । गौण्यां सादृश्यस्यान्तर्गणिकभेदे सत्यपीत्यादि तर्कताण्डवानुसारेणाह । गौण्यां सादृश्यस्येत्यादि । एकदेशलक्षणानां जहदजहल्लक्षणा जन्मादिसूत्रोक्ता । तत्वमसिवाक्यार्थस्थलीयन्यायामृतानुसारेणाह । प्राक् त्यक्तस्येति । वाच्यान्तर्गतत्वेन प्राग्धीस्थस्यानन्तरमनुपपत्तिप्रतिसन्धानेन त्यक्तस्य पुनः स्वीकार इत्यर्थः । तथैव न्यायामृतवाक्यार्थचन्द्रिकयोरुक्तेः । सिंहस्याध्ययनमित्यादौ सामानाधिकरण्याभावेऽपि सिंहप्रातिपदिकस्यैव गौणत्वादित्येतदधिकरणीयचन्द्रिका तथोक्तस्थलीयोक्तार्थकतर्कताण्डवं च मनसि निधायाह । यद्यपि सिंहस्येत्यादि । मण्यनुसारेणाह । न चाभेदस्यान्वयतयेति । ओतत्ववाचीत्यादाविव धर्माभिधायकत्वमुक्तं तद्विषयतेति । वस्तुतो विषयो लक्ष्यत इत्येवार्थः । तेन त्वमित्यनेन सामानाधिकरण्योपपत्तिः । अत एव तत्प्रधानक इत्यादिमूलम् । सामानाधिकरण्यमात्रमित्यादिजन्माधिकरणमूलस्वारस्यमनुरुध्य **वाक्यार्थचन्द्रिका**ग्रन्थगतिः कृता । इहतु यथाश्रुतचन्द्रिकार्थमुपेत्य यद्वेति पक्षान्तरतयैव चन्द्रिकोक्तसमाधिरभिहित इति न विरोधः । अधिकं जन्माधिकरणे उपपादितं ज्ञेयम् ।

