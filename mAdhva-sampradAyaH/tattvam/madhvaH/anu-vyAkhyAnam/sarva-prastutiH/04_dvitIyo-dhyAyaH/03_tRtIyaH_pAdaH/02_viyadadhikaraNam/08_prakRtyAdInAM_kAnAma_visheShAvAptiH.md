+++
title = "०८ प्रकृत्यादीनां कानाम विशेषावाप्तिः"

+++


## पुरुषाव्यक्तकालानां रमैवैकाभिमानिनी

**प्रकृत्यादीनां कानाम विशेषावाप्तिः**

**पुरुषाव्यक्तकालानां रमैवैकाभिमानिनी**

### **सुधा**

प्राक् परिगणितानां प्रकृत्यादीनामीश्वराधीनविशेषावाप्तिरेव जन्मेत्युक्तम् । तत्र कस्य कीदृशी विशेषावाप्तिरित्यतः प्रकृत्यादित्रयाभिमानिदेवतायाः पराधीनविशेषावाप्तिं विशदयति पुरुषेति ।

## **अनुव्याख्यानम्**

***पुरुषाव्यक्तकालानां रमैवैकाभिमानिनी ।***

***सिसृक्षुत्वविशेषं तत्साक्षाद्भगवदिच्छया ।***

***प्राप्तैव सृष्टेत्युदिता .... ............***

यस्मात्पुरुषादीनां रमाऽभिमानिनी । सा चैकैव देहदेह्यादिभेदरहिता । तत्तस्मात्साक्षाद्भगवदिच्छया सिसृक्षुत्वविशेषं प्राप्तैव सृष्टेत्युदिता । न तु विनायकाद्यभिमानिवद्देहोत्पत्तिमतीत्यर्थः । यद्यपि भगवत्या इच्छाऽपि नित्या तथाऽपि (तदीय)व्यक्तिरूपस्येश्वरा(परा)धीनत्वाभिप्रायेणेदमुक्तमिति ज्ञातव्यम् ।

### **वाक्यार्थचन्द्रिका**

यथाश्रुतयोजनायामेवशब्दस्यैकशब्दस्य च वैयर्थ्यं भवतीत्यतस्तदवैयर्थ्याय पुरुषेत्यादिवाक्यमन्यथा योजयति यस्मादित्यादिना । ननु तथाऽपि रमाया एकैवेत्येकमात्रत्वकथनस्य प्रयोजनाभावादुक्तदोषतादवस्थ्यमित्यतो विनायकाद्यभिमानिवद्रमाया अपि देहोत्पत्तिरूपोत्पत्तेरेवोपत्तित्वसम्भवात्सिसृक्षुत्वविशेषं तदिति वक्ष्यमाणं प्रकारान्तराश्रयणमनर्थकमित्याशङ्कापरिहारार्थत्वादेकैवेत्यस्य नानर्थक्यमित्यभिप्रेत्य कथमनेनोक्तशङ्कापरिहार इत्यतस्तदुपयोगितया तद्य्वाचष्टष देहदेह्यादिभेदरहितेति । तथा च तद्देहस्य स्वरूपत्वेन विनायकाद्यभिमानिवद्देहोत्पत्तेरपि तदुत्पत्तित्वासम्भवात्प्रकारान्तराश्रयणमुपपन्नमिति भावः । प्राप्तैवेत्येवशब्दव्यावर्त्यं दर्शयति ॥ न त्विति ॥ इच्छाऽपि नित्येति । तथा च न तस्या अपि भगवदिच्छया प्राप्तिर्युज्यत इति भावः ।

