+++
title = "०८ जीवेश्वरभेदः श्रुतिसिद्धः"

+++


## अनुभूताद्धि भेदेन श्रुतिरेषा वदत्यमुम्

**जीवेश्वरभेदः श्रुतिसिद्धः**

**अनुभूताद्धि भेदेन श्रुतिरेषा वदत्यमुम्**

### **सुधा**

ननु जीवं पक्षीकृत्येश्वराभेदसाधने भवेदयं प्रत्यक्षविरोधः । न चैवमनुमीयते । किन्त्वीश्वरं पक्षीकृत्य जीवाभेद इत्यत आह अनुभूताद्धीति ।

## **अनुव्याख्यानम्**

***अनुभूताद्धि भेदेन श्रुतिरेषा वदत्यमुम् ॥***

ईश्वरं पक्षीकुर्वता हि तत्सिद्धिरवश्यं वक्तव्या । न च प्रत्यक्षादिना स सिध्यतीति श्रुतिरेव तद्ग्राहिका ग्राह्या । एषा (हि) च धर्मिप्रमाणभूता ‘यः सर्वज्ञ’ इत्यादिका श्रुतिर् अमुमीश्वरमल्पज्ञत्वादिनाऽनुभूताज्जीवाद्भेदेन वदति । तस्मात्प्रत्यक्षबाधाभावेऽप्युपजीव्यश्रुतिविरोधेन कालात्ययापदिष्टता दुष्परिहरैव । सदावगताल्पज्ञत्वादिमज्जीवस्वरूपं प्रति सार्वज्ञादिमदीश्वरस्वरूपं प्रतिपादयन्ती श्रुतिस्ततस्तं भिन्नमेव प्रतिपादयति । अनुभवस्यापलपितुमशक्यत्वात् । अनेनैवोभयपक्षीकारोऽपि परास्तः । उपजीव्यप्रत्यक्षश्रुतिबाधितत्वादिति ।

### **वाक्यार्थचन्द्रिका**

न च प्रत्यक्षादिना स सिध्यतीति । प्रत्यक्षस्यापाततस्तदभावावेदकत्वेनानुमानस्य च प्रत्यनुमानपराहतत्वेन तत्साधकत्वासम्भवादिति भावः ।

### **परिमल**

उभयेति । जीवेश्वरावभिन्नावित्यपि प्रयोगोऽपास्त इत्यर्थः । अनेनैवेत्युक्तं व्यनक्ति उपजीव्येति । एतत्प्रत्यक्षत्वश्रुत्योर्विणम् ।

### **श्रीनिवासतीर्थीया**

प्रत्यक्षश्रुतीति । प्रत्यक्षं च श्रुतिश्च ताभ्यां जीवेश्वरग्राहकत्वेनोपजीव्याभ्यां बाधितत्वादित्यर्थः ।

