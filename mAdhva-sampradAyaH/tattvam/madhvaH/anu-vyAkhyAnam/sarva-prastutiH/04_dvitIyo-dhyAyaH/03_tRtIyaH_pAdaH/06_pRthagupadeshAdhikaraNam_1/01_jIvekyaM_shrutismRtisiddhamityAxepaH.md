+++
title = "०१ जीवेक्यं श्रुतिस्मृतिसिद्धमित्याक्षेपः"

+++


## ॐ पृथगुपदेशात् ॐ

**॥ अथ पृथगुपदेशाधिकरणम् ॥**

**जीवेक्यं श्रुतिस्मृतिसिद्धमित्याक्षेपः**

**ॐ पृथगुपदेशात् ॐ**

### **सुधा**

ॐ पृथगुपदेशात् ॐ ॥ अत्र जीवात्मनः परमात्मनाऽऽत्यन्तिको भेदः समर्थ्यते । स्यादेतत् । यथा हि प्रत्यक्षादिप्रमाणैरववधृतदेवदत्तसिंहभेदस्य पुंसः सिंहो देवदत्त इति वाक्यश्रवणेऽपि न सिंहदेवदत्तस्वरूपैक्यप्रतिपत्तिर्भवति । किन्नाम गौण एवायं प्रयोग इत्यध्यवस्यति । तथा अथातो ब्रह्मजिज्ञासा इत्यादिभिर् व्यतिरेको गन्धवद् इत्यन्तैः सूत्रैर् जीवात्मपरमात्मभेदस्य प्रत्यक्षादिप्रमाणबलेनोपपादितत्वात्तत्त्वमस्यादिश्रुतिशतेनापि न तदभेदप्रतिपत्तिरुत्पत्तुमलम् । किन्तु गौणार्था एव श्रुतय एव इति निश्चयो भवेत् । अतः प्रापकाभावान्नेदमधिकरणमारम्भणीयमित्यतोऽधिकाशङ्कां दर्शयन्पूर्वपक्षयति एवं स्थितेऽपीति ।

## **अनुव्याख्यानम्**

***ॐ पृथगुपदेशात् ॐ ॥***

***एवं स्थितेऽपि जीवैक्यं केचिदाहुः परात्मना ॥***

***तद्योऽहमिति पूर्वाभिः श्रुतिभिश्चानुमाबलात् ॥***

एवमतीतग्रन्थोक्तन्यायेन जीवात्मपरमात्मनोर्भेदे निश्चितेऽपीत्यर्थः । स्मृतिभिश्चेति चार्थोऽनुमानबलाच्चेति वा सम्बन्धः ॥ एतदुक्तं भवति । यद्यपि भेदः प्राक् समर्थितस्तथापि जीवः परमात्मनाऽभिन्न एव । ‘तद्योऽहं सोऽसौ योऽसौ सोऽहम्’ ‘तत्त्वमसि’ ‘अहं ब्रह्मास्मी’त्यादिश्रुतेः । ‘अहं हरिः सर्वमिदं जनार्दनो नान्यत्ततः कारणकार्यजातम् । ईदृङ्मनो यस्य न तस्य भूयो भवोद्भवा द्वन्द्वगदा भवन्ती’त्यादिस्मृतेश्च । न चैताः श्रुतयः स्मृतयश्च गौणार्था योज्याः । उपक्रमादिबलेन तात्पर्यावधारणात् । बलवद्बाधकाभावाच्च । उपन्यस्तानि तु प्रमाणान्याविद्यकमिथ्याभेदविषयतयाऽपि सम्भवन्ति । तथा चानुमानम् । विमतो भेदो मिथ्या भेदत्वाच्चन्द्रभेदवदिति । न ‘चास्मिन्नस्य च तद्योगं शास्ती’ति मुक्तावपि भेदोक्तिर्बाधिका । तस्या अवान्तरविषयत्वोपपत्तेः । न च परममुक्तौ भेदे प्रमाणमस्ति । ‘यत्र त्वस्य सर्वमात्मैवाभूत् । विभेदजनके ज्ञाने नाशमात्यन्तिकं गते । आत्मनो ब्रह्मणो भेदमसन्तं कः करिष्यति । आविमुक्तेस्तु भेदस्स्या

ज्जीवस्य परमस्य च । ततः परं न भेदोऽस्ति भेदहेतोरभावत’ इत्यादिश्रुतिस्मृतयोऽपवदन्ति च परममुक्तौ जीवपरभेदमित्येवं केचिद्वादिनो वदन्ति । अतो युक्तस्तन्निराकरणायाधिकरणारभ्म इति ।



### **वाक्यार्थचन्द्रिका**

ॐ पृथगुपदेशात् ॐ ॥ अधिकरणप्रतिपाद्यमाह अत्रेति । नन्वेवं स्थितेऽपीत्युत्तरवाक्यमनर्थकम् । न चाभ्यधिकाशङ्काप्रकारप्रदर्शनेनाधिकरणारम्भसमर्थनपरत्वान्न तदिति वाच्यम् । प्रागनुक्तस्य जीवपरमात्मनोरात्यन्तिकभेदस्य समर्थनेनैवाधिकरणारम्भसिध्द्या गतार्थताशङ्काऽनुदयेन तन्निरासकाभ्यधिकाशङ्काया अनपेक्षितत्वेन तयाऽधिकरणारम्भसमर्थनस्याकर्तव्यत्वादित्याशङ्क्यातीतग्रन्थेन जीवपरमात्मनोरात्यन्तिकभेदस्य समर्थितत्वेन गतार्थशङ्कोदयसम्भवेन तन्निरासकाभ्यधिकाशङ्कयाऽधिकरणारम्भसमर्थनं युक्तमेवेत्यभिप्रेत्याभ्यधिकाशङ्कोपदर्शकतयोत्तरग्रन्थं योजयितुं तत्प्रयोजकीभूतां गतार्थताशङ्कामुत्थापयति स्यादेतदिति । श्रुतिभिश्चेति चशब्दस्य यथाश्रुतसम्बन्धे उक्तसमुच्चायकत्वासम्भवादनुक्तसमचच्चयार्थतया ‘पौराणानि च वाक्यानी’त्युत्तरग्रन्थानुरोधेन तं व्याचष्टे स्मृतिभिश्चेति चार्थ इति । अस्मिन्पक्षेऽनुक्तसमुच्चायकता भवतीत्यपरितोषाद्भिन्नक्रमतामाश्रित्योक्तसमुच्चायकतयाऽपि तं व्याचष्टे अनुमानबलाच्चेति वा सम्बन्ध इति ।

ननु जीवात्मपरमात्मभेदस्य प्रत्यक्षादिप्रमाणबलेनोपपादितत्वात्तदभेदबोधकस्य तत्त्वमस्यदिवाक्यस्य सिंहो देवदत्त इत्यादिप्रयोगवद्गौणप्रयोगत्वादनुमानस्य च पावकशैत्यानुमानवत्कालात्ययापदिष्टत्वान्नाभेदप्रापकत्वमिति कथमियमभ्यधिकाशङ्केत्यत आह एतदुक्तं भवतीति ॥ गौणार्था योज्या इति । योग्यताविरहेण मुख्यतो जीवात्मपरमात्मनोरभेदबोधकत्वासम्भवादिति भावः ॥ तात्पर्यवत्त्वावधारणादिति । तथा च नोपचरितार्थत्वकल्पना युक्तेति भावः । ननु सत्स्वपि तात्पर्यलिङ्गेषु प्रत्यक्षादिप्रमाणविरोधात्प्रस्तरादिवाक्यवत्सोमेन यजेतेत्यादिवच्च न तत्त्वमस्यादिवाक्यानामद्वैतपरत्वम् ।

अन्यथा कुरूपम् अशूरं चोद्दिश्याहो दर्शनीयेति शूर इति च शतकृत्वः प्रयुक्तस्य वाक्यस्यापि तत्परत्वप्रसङ्गादित्यतो बलवद्बाधकभावाभावाभ्यां वैषम्यान्न प्रतिबन्दीग्रहो युक्त इत्याह बलवद्बाधकाभावाच्चेति ।

ननु भेदग्राहकं प्रत्यक्षादिकमेव बलवद्बाधकं भविष्यतीति कथं तदभाव इत्यतस्तस्य भ्रमत्वान्न बाधकता सम्भवतीत्यभिप्रेत्य तस्य भ्रमतामुपपादयति उपन्यस्तानीति । भवेन्मिथ्याभूतभेदविषयतया प्रत्यक्षादेर्भ्रमत्वकल्पनं यदि भेदस्य मिथ्यात्वमेव सिद्धं स्यान्न च तदस्ति तत्प्रमाणाभावादित्यत आह तथा चेति । एतदनुमानविवरणं चोत्तरत्राकर एव स्पष्टम् । ननु नानेनानुमानेन जीवपरमात्मनोर्भेदमिथ्यात्वसिद्धिः । अनुमानस्य तद्भेदश्रुतिबाधितत्वेन कालात्ययापदिष्टत्वात् । न च भेदश्रुतेर्मिथ्याभूतभेदप्रतिपादकत्वेनाप्रमाणत्वान्न बाधकत्वमिति वाच्यम् । ‘एतमानन्दमयमात्मानमुपसङ्क्रम्ये’त्यादौ परमेश्वरसामीप्यस्य ‘सोऽश्नुते सर्वान्कामान्सह ब्रह्मणा विपश्चिते’त्यादौ तत्साहित्यस्य च भेदाविनाभूतस्य मुक्तावभिधानेन मुक्तावपि भेदसिद्धेः । मुक्तौ शिष्यमाणस्य च भेदस्यात्मस्वरूपवदमिथ्यात्वस्यैव वक्तव्यत्वेन भेदश्रुतेर्मिथ्याभूतभेदविषयत्वासम्भवेन पारमार्थिकभेदविषयत्वसिध्द्या तद्बाधसम्भवादित्याशङ्कते न चेति । अनुमानस्य परममुक्तौ भेदाभावविषयत्वादुदाहृतभेदश्रुतेश्चापरमुक्तिविषयत्वेन भिन्नविषयतया परस्परवार्तानभिज्ञयोर्विरोधस्यैवाभावेन बाध्यबाधकभावानुपपत्तेरित्याशयेन परिहरति तस्या इति । अस्तु तर्हि परममुक्तावेव भेदप्रमाणबाधोऽभेदानुमानस्येत्यतो भवेदेवं यदि तादृशं प्रमाणं स्यान्न च तदस्तीत्याह न चेति । न केवलं परममुक्तौ भेदो न श्रौत इत्येव किन्तु तदभाव एव श्रौत इत्यभिप्रेत्य तत्र श्रुतिस्मृतीरुदाहरति यत्र त्वित्यादि ।

### **परिमल**

ॐ पृथगुपदेशात् ॐ ॥ आत्यन्तिक इति । अभेदासहिष्णुभेद इति वा पारमार्थिक इति वा मुक्तावप्यनिवर्त्य इति वार्थः । अहं हरिरिति चेतनाभेदः । इदं सर्वं जनार्दन इति जगदभेदः । द्वन्द्वगदाः शीतोष्णादिरोगाः ॥ उपक्रमादिबलेनेति । ते चोपक्रमादयो भाष्यटीकयोर्दर्शिता इति भावः ॥ उपन्यस्तानीति । जीवपरभेदसाधकत्वेनेति भावः । ब्रह्मजिज्ञासेत्यादिषु उक्तब्रह्मशब्दादीनीत्यर्थः ॥ आविद्यकमिथ्येति । आविद्यकत्वान्मिथ्येत्यर्थः ॥ तथा चानुमानमिति । अनुमानं च तथास्तीत्यर्थः । यद्वा श्रुतिसाहाय्ये सत्यनुमानमुच्यत इत्यर्थः । आनन्दमयनयान्तिमसूत्रे मुक्तावपि भेदस्याभिमतत्वेनोक्तत्वात्तद्विरोध इति शङ्कते न चास्मिन्नस्य चेति ॥ अवान्तरेति । अवान्तरमुक्तीत्यर्थः ।

### **यादुपत्यम्**

ॐ पृथगुपदेशात् ॐ ॥ आत्यन्तिकेति आत्यन्तिकमोक्षपर्यवसायी । गदशब्दो रोगवाचकः ।

### **वाक्यार्थरत्नमाला**

न तदितीति । तच्छब्देनानर्थकमित्येतत्परामृश्यते । तथा च नानर्थक्यमित्यर्थः । आकर एव स्पष्टमिति । मिथ्यैव विमतो भेद इत्येतद्य्वाख्यावसरे इति शेषः । परममुक्तावेवेति । परममुक्तावेव भेदे यत्प्रमाणं तद्विरोध इत्यर्थः ।

