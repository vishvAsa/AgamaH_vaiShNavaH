+++
title = "०२ भेद एव श्रुतिस्मृतिसिद्धः सिद्धान्तः"

+++


## न तद्युक्तं यतो विष्णुः पृथगेवाभिधीयते

**भेद एव श्रुतिस्मृतिसिद्धः सिद्धान्तः**

**न तद्युक्तं यतो विष्णुः पृथगेवाभिधीयते**

### **सुधा**

एवं पूर्वपक्षयित्वा सिद्धान्तयत्सूत्रं व्याचष्टे न तदिति ।

## **अनुव्याख्यानम्**

***न तद्युक्तं यतो विष्णुः पृथगेवाभिधीयते ॥***

तज् जीवस्य परमात्मैक्यम् । न युक्तम् । किन्तु पृथगेव जीवात्मपरमात्मानौ । कुतः । यतो विष्णुर्जीवाज्जीवश्च विष्णो‘र्भिन्नोऽचिन्त्यः परमो जीवसङ्घादि’त्यादिश्रुतिस्मृतिभिः पृथगेव अभिधीयते तस्मादित्यर्थः । नन्वेताः श्रुतिस्मृतयोऽविद्याकल्पितभेदविषयतयाऽन्यथासिद्धा न तात्विकभेदसिध्द्यै प्रभवन्तीत्युक्तमिति चेत् । मा त्वरिष्ठाः । निराकरिष्यामः श्रुत्यादेर् अतत्त्वावेदकत्वमित्याशयवानकल्पितभेदविषयां श्रुतिमुदाहरति प्रज्ञेति ।

**अनुव्याख्यानम्**

***प्रज्ञानेत्रोऽलोक इति मुक्तौ भेदोऽभिधीयते ॥***

‘एष ब्रह्मैष प्रजापतिरिन्द्र’ इत्यादिना विश्वप्रपञ्चमनूद्य सर्वं तत्प्रज्ञानेत्रमिति तस्य प्रज्ञाख्यब्रह्मनेतृकत्वमभिधाय नेतृनेतव्यभावस्य कल्पितत्वादित्याशङ्कानिवृत्त्यर्थं प्रज्ञानेत्रोऽलोक इति श्रुत्या मुक्तावपि जीवपरयोर्भेदोऽभिधीयतेऽलोको मुक्तोऽपि प्रज्ञानेत्रो ब्रह्मनेतृक इति । नीयतेऽनेनेति नेत्रम् । दाम्नीत्यादिसूत्रात् । प्रज्ञा च ब्रह्म । ‘प्रज्ञा प्रतिष्ठा प्रज्ञानं ब्रह्मे’ति वाक्यशेषात् । न चात्र लोक इति पदं छेद्यम् । जनभुवनदेहरूपस्य लोकस्य प्रागेव ब्रह्मनेतृकत्वस्योक्तत्वेन पुनरुक्तिप्रसङ्गात् । न च नेतृनेतव्ययोरभेदः क्वचिदस्ति । न चावान्तरमुक्तिविषयेयं श्रुतिः । तत्र लोकातीतताऽयोगात् । देहेन्द्रियादिवैकल्यं खल्वलोकत्वम् । परममुक्तौ चानुवर्तमानो भेदो नाविद्याकल्पितो भवितुमर्हत्यतिप्रसङ्गादिति ।

### **वाक्यार्थचन्द्रिका**

भिन्नो जीव इति भाष्यानुरोधेन यतो विष्णुरित्येतदुपलक्षणमित्यभिप्रेत्यव्याचष्टे यतो विष्णुर्जीवाज्जीवश्च विष्णोरित्यादिना ॥ निराकरिष्याम इति । ‘अप्रामाण्यं यदा भेदवाचकस्य भविष्यती’त्यादिनाऽस्मिन्नेवाधिकरण इति शेषः । कथं प्रज्ञानेत्रपदाद्ब्रह्मनेतृकत्वस्य लाभ इत्यतो नेत्रशब्दार्थमाह नीयतेऽनेनेति नेत्रमिति । नीञ् प्रापण इत्यस्मात्करणे ष्ट्रन्प्रत्यये प्रत्ययादेः षस्य षःप्रत्ययस्येतीत्संज्ञायां तस्य लोप इति लोप सार्वधातुकार्धधातुकयोरिति गुणे च सति नेत्रमिति रूपनिष्पत्तिरिति भावः । नयतेः करणे ष्ट्रन्प्रत्ययस्यालाक्षणिकत्वं परिहरति दाम्नीत्यादिसूत्रादिति । आदिपदेन ‘शशयुयुजुस्तुतुदसिसिचमिहपतदशनहः करण’ इति सूत्रपरिग्रहः । दाबादिभ्यो धातुभ्यः करणे कारकेषु ष्ट्रन्प्रत्ययो भवतीत्युदाहृतसूत्रार्थः ।

ननु नेत्रशब्दस्योक्तनिर्वचनाश्रयणेऽपि प्रज्ञानेतृकत्वमेव ततः सिध्द्येन्न ब्रह्मनेतृकत्वमित्यतोऽत्र वाक्ये प्रज्ञाशब्दस्य ब्रह्मपरत्वाद्युक्तोऽनेन ब्रह्मनेतृकत्वस्य लाभ इत्याशयवानाह प्रज्ञा चेति । कुतः सामान्यपदस्यास्य ब्रह्मरूपविपरत्वमित्यतो घृतशब्दसन्निहिताक्ताशब्दस्य घृतरूपविपरत्वदर्शनेन विशब्दसन्निहितसामान्यशब्दस्य विपरत्वनियमात्तत्सिद्धिरित्यभिप्रेत्य कथमत्र विशब्दसन्निधानमित्यतो विशब्दोपेतं वाक्यमुदाहरति प्रज्ञेति ॥ न चेति । तथा च मुक्तस्य ब्रह्मनेतृकत्वासिद्धेर्न मुक्तौ भेदाभिधायकत्वमस्येत्याशयः । नन्वनया श्रुत्या नेतृनेतव्यभावोक्तशवपि भेदानुक्तेः कथं भेदाभिधायकत्वमित्यतो नेतृनेतव्यभावस्य भेदाविनाभूतत्वाद्भेदाविनाभूतधर्माभिधायकस्य तव्द्यापकभेदगमकताया अपि सत्त्वान्नानुपपत्तिरित्यभिप्रेत्य भवेदेतदेवं यदि नेतृनेतव्यभावस्य भेदाविनाभावः सिद्धः स्यात्स एव तु कुतः सिद्ध इत्यतोऽव्यभिचारादेव तत्सिद्धिरित्याह न चेति । येनोक्तनियमो भज्येतेति भावः ॥ न चेति । ततश्चाविद्याकल्पितभेदविषयतयाऽन्यथासिद्धत्वादुदाहृतश्रुतेर्न तात्त्विकभेदसाधकतेति भावः । नन्वस्त्वस्याः परममुक्तिविषयत्वं तथाऽपि तत्र कल्पितभेदविषयत्वमेव किन्न स्यादित्यत आह परमेति ॥ अतिप्रसङ्गादिति । तत्रानुवर्तमानस्य ब्रह्मणोऽप्यविद्याकल्पितत्वं स्यादित्यतिप्रसङ्गादित्यर्थः ।

### **परिमल**

विष्णुरित्युपलक्षणं मत्वाह जीवश्चेति ॥ निराकरिष्याम इति । ‘अप्रामाण्यं यदा भेदवाचकस्ये’त्यादाविति भावः । यद्वा ‘वेदवेद्यस्य मिथ्यात्वं यदि नैक्यस्य तत्कथमि’ति भक्तिपादे निराकरिष्याम इत्यर्थः । अलोको देहविधुर इत्युपेत्याह अलोको मुक्तोऽपीति । णी(नी)ञ्प्रापण इत्यस्मात्करणे ष्ट्रन्प्रत्यय इत्यत्र तृतीयाध्यायद्वितीयपादीयपाणिनीयसूत्रं पटति दाम्नीति । दाम्नीशसयुयुजस्तुतुदसिसिचमिहपतदशनहः करण इति सूत्रात् ष्ट्रन्प्रत्यये षकारनकारयोर्लोपे पुगन्तेति गुणे धातुणकारस्य नकारे नेत्रमिति रूपमित्यर्थः । प्रज्ञा च वैष्णवी । सा च करणम् । प्रज्ञाप्रज्ञावतोरभेदस्य प्रज्ञानं ब्रह्मेति वाक्यसिद्धतया ब्रह्मनेतृक इति कर्तृप्रत्ययान्तेन व्याख्यानं युक्तमिति भावः । जनभुवनदेहेति । ‘‘लोकस्तु भुवने जन’’ इत्यभिधानादिति भावः । अस्माल्लोकात्प्रेत्येत्यादौ देहे लोकशब्दप्रयोगदर्शनादिति भावः । प्रागेवेति । सर्वं तत्प्रज्ञानेत्रमित्यत्रेत्यर्थः । भेदविषयकत्वं व्यनक्ति न च नेतृनेतव्ययोरिति । मिथ्याभेदविषयकत्वं निराह परममुक्तौ चेति ॥ अतिप्रसङ्गादिति । आत्मस्वरूपज्ञानानन्दयोरविद्यानिवृत्तेश्चाऽऽविद्यकत्वप्रसङ्गादित्यर्थः ।



### **यादुपत्यम्**

‘भिन्न एव जीव’ इति भाष्यानुसारेणाह जीवश्च विष्णोरिति । तथा च यतो विष्णुरित्येतदुपलक्षणमिति भावः ॥ दाम्नीत्यादिसूत्रादिति । ‘दाम्नीशसयुयुजुस्तुतुदसिसिचमिहपतदशनहः करण’ इति सूत्रादित्यर्थः । एभ्यो धातुभ्यः करणे कारके ष्ट्रन्प्रत्ययो भवतीति सूत्रार्थः । उदाहरणं तु दात्रं नेत्रं शास्त्रमित्यादि । तथा चानेन सूत्रेण ‘नीञ् प्रापण’ इत्यस्मात्करणे ष्ट्रन्प्रत्यये प्रत्ययादेः षस्य लोपे गुणे च सति नेत्रमिति रूपमिति द्रष्टव्यम् । यद्यपि ब्रह्मनेतृक इति पूर्वमुक्तत्वाद्ब्रह्म कर्तृ, न करणम् । तथाऽपि करणान्तर्यामिरूपेण करणत्वमपि तस्यास्तीति ज्ञातव्यम् ॥ अतिप्रसङ्गादिति । तत्रानुवर्तमानस्य ब्रह्मणोऽप्यविद्याकल्पितत्वप्रसङ्गादित्यर्थः ॥

### **श्रीनिवासतीर्थीया**

ॐ पृथगुपदेशात् ॐ ॥ सूत्रादिति । नीञ् प्रापणे ञकारोऽनुबन्धार्थः । तथा चास्मात् ष्ट्रन्प्रत्यये न् इत्यस्य लोपे ‘षः प्रत्ययस्य’ प्रत्ययस्यादेः षस्य लोपः स्यादिति षकारलोपे नीत्र इति स्थिते गुणे नेत्रेति प्रातिपदिकम् । ‘लोकस्तु भुवने जन’ इत्यभिधानमभिप्रेत्याह जनेति । प्रागेवेति । ‘एष ब्रह्म एष इन्द्र’ इत्यादिना प्रागेवेत्यर्थः ॥ लोकातीतेति । अलोकपदोक्तेत्यर्थः ।

### **वाक्यार्थरत्नमाला**

नीयतेऽनेनेति नेत्रमितीति प्रतीकोपादानेन भाव्यम् । मीयत इति लेखकप्रमादात् । सूत्रशेषेति । तृतीयाध्यायसूत्रे शेषेत्यर्थः । दाबादिभ्य इति । दाप् आदिर्येषां नीप्रमुखानां तेभ्य इत्यर्थः । करणप्रत्ययान्तोऽपि नेत्रशब्दः कर्तृभूतब्रह्मणि तदंतर्यामितयेत्याद्यन्यथाख्यातावुक्तम् । तथात्वे ईश्वरः मुक्तनयने कर्तव्ये किञ्चित्करणमस्ति । तत्रान्तर्यामीभूतत्वात् करणत्वशक्तिप्रद इत्येव प्राप्त्या तस्य कतृत्वाप्राप्तिः । तथा च प्रज्ञानेत्र इति पूर्वमूलासङ्गतार्थप्रतिपादनप्रसङ्गः । एतस्मात्सर्वतत्तच्छब्दगतविभक्तयादिवाच्यत्वात्तस्यैव करणादिशक्तिमत्वात् ॥ करणादौ विहितप्रत्ययान्तशब्दवाच्यत्वमित्येव समाधेयम् । करणं कारणं कर्तेति सहस्रनामि्न करणत्वाद्युक्तेः । अत एव ज्ञानजात्तत् प्रसादादेवमुच्यत इत्येतज्जिज्ञासाधिकरणीयानुभाष्यमूले साधनं द्विविधम् । सिद्धमसिद्धं चेति । तत्रासिद्धमुत्पाद्यं फलकामेन यथा यागादि । सिद्धं तु सव्यापारीकरणीयं यथा कुठारादि । सिद्धं च साधनं भगवानित्यादिना कुठारादितुल्यतया भगवतः साधनत्वमुक्तम् । अत एव मुक्तावित्यत्र केशव इत्येतद्ज्ञानपादीयानुभाष्यमूले मुच्लृमोक्ष इत्यतो स्त्रियां क्तिन्निति क्तिन्प्रत्ययः । स च बहुलृग्रहणात्कर्तर्यपि भवति । यद्वा करोतीति करणे कर्तृत्वोपचारः मुच्यतेऽनेनेति मुक्तिरिति करणे क्तिन्प्रत्यय इति ब्रह्मणः करणत्वमुक्तम् । एवमन्यत्रापि करणादौ प्रत्ययोपपादनं ज्ञेयम् ।

