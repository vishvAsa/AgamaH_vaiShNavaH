+++
title = "०७ जीवेश्वरभेदः प्रत्यक्षसिद्धः"

+++


## शास्त्रगम्यपरेशानाद्भेदः स्वात्मन ईयते

**जीवेश्वरभेदः प्रत्यक्षसिद्धः**

**शास्त्रगम्यपरेशानाद्भेदः स्वात्मन ईयते**

### **सुधा**

स्यादेतत् । ईश्वरस्तावन्न प्रत्यक्षसिद्धः । शास्त्रयोनित्वस्याभ्युपगतत्वात् । नापि सर्वे जीवाः । परात्मनां परात्मानं प्रति प्रत्यक्षत्वस्यानभ्युपगमात् । न चाप्रत्यक्षवस्तु भेदः प्रत्यक्षसिद्धो दूरे तत्सत्यत्वमित्यत आह शास्त्रेति ।

## **अनुव्याख्यानम्**

***शास्त्रगम्यपरेशानाद्भेदः स्वात्मन ईयते ॥***

ईयते प्रत्यक्षेणेति शेषः । उक्तं तावन्नैक एव भेदोऽनेकत्र व्यासज्य वर्तते किन्त्वेकप्रतियोगिकोऽपरधर्मिक इति । तत्प्रत्यक्षतायां च धर्मिण एव प्रत्यक्षतोपयुज्यते । प्रतियोगिनस्त्ववगममात्रं, तथा लोके दर्शनात् । तत्रेश्वरस्यात्मान्तराणां चाप्रत्यक्षत्वेन तद्धर्मिकस्य भेदस्य प्रत्यक्षेण ज्ञातुमशक्यत्वेऽपि परमेश्वरप्रतियोगिकः स्वात्मधर्मिको भेदः प्रत्यक्षेण ज्ञातुं शक्यत एव । स्वात्मनः प्रत्यक्षत्वात् । परेशानस्य च शास्त्रेणावगतत्वात् । यस्तु शास्त्रेणेश्वरं न जानाति तेन मा विज्ञायि तत्प्रतियोगिकः स्वात्मनो भेदः । शास्त्राद्विदितेश्वरस्यैव प्रत्यक्षं ततः स्वात्मनो भेदे प्रमाणमुक्तमिति ।

### **वाक्यार्थचन्द्रिका**

न चाप्रत्यक्षवस्तुभेद इति । भेदो ह्यनेकसम्बन्धितयाऽनुभूयमानत्वादनेकाश्रितः । न चानेकाश्रितोऽपि सामान्यादिवत्प्रत्येकपरिसमाप्तः । तथा सत्येकगोव्यक्त्युपलम्भेऽपि गोत्वोपलम्भवद्घटपटान्यतरप्रतीतावेव भेदप्रतीतिप्रसङ्गात् । किन्तु द्वित्वादिवव्द्यासज्यवृत्तिरेव । तस्य च प्रत्यक्षतायां धर्मिप्रत्यक्षं नियामकं प्रकृते च तन्नास्तीति न भेदप्रत्यक्षं सम्भवतीत्यर्थः ।

ननु चोक्तरीत्याऽनेकधर्मस्य चेदस्य धर्म्यप्रत्यक्षतायां कथं प्रत्यक्षता स्यादित्यतो भवेदेतदेवं यदि भेदस्योभयधर्मत्वं स्यान्न चैतदस्तीत्याह उक्तं तावदिति । वैशेषिकपरीक्षायां ‘संयोगश्च विभागश्च भेदश्चैव पृथक् पृथगि’त्यादिनेति शेषः । एकैकपर्यवसितत्वे घटत्वादिवदेकैकव्यक्त्युपलम्भेऽपि प्रतीतिः स्यदिति शङ्कते किन्त्विति । अनेकधर्मत्वाभावेऽप्यनेकसम्बन्धित्वान्नैकैकज्ञानदशायां तत्प्रतिभास इत्याशयेन समाधत्ते ॥ एकप्रतियोगिकोऽपरधर्मिक इति । नन्वस्तु भेदस्यैकधर्मिकत्वमपरप्रतियोगिकत्वं च तथाऽपि ससम्बन्धिकपदार्थप्रत्यक्षे सम्बन्धितावच्छेदकप्रकारकसम्बन्धिद्वयप्रत्यक्षस्य संयोगादिप्रत्यक्षे कारणत्वकल्पनाद्धर्मिप्रतियोगिप्रत्यक्षाभावे कथं भेदप्रत्यक्षं स्यादित्यतः संयोगादौ (संयोगादिप्रत्यक्षे) तथा दर्शनेऽपि न भेदप्रत्यक्षे तदुभयप्रत्यक्षापेक्षा । तथा सति स्तम्भः पिशाचो न भवतीति स्तम्भधर्मिकपिशाचप्रतियोगिकभेदस्याप्रत्यक्षत्वापातात् । किन्तु फलबलेन धर्मिप्रत्यक्षप्रतियोगिस्मरणयोरेव तत्र कारणत्वमिति तत्सद्भावाद्भवेदेव स्वात्मधर्मिकेश्वरप्रतियोगिकभेदप्रत्यक्षमित्याशयवानाह प्रत्यक्षतायां त्विति ।

### **परिमल**

परात्मनां स्वान्यजीवानाम् ॥ उक्तं तावदिति । वैशेषिकाधिकरणे ‘संयोगश्च विभागश्च भेदश्चैव पृथक्पृथक् । अन्योन्यप्रतियोगेन ह्युभयोरपि दृश्यत’ इत्यादिनेति भावः । येन धर्मि(द्वयस्यापि) प्रत्यक्षमावश्यकं स्यादिति योज्यम् ॥ तथा लोक इति । स्तम्भः पिशाचो नेत्यादौ दर्शनादित्यर्थः ।

### **यादुपत्यं**

ननु स्वात्मधर्मिकोऽपीश्वरभेदो न प्रत्यक्षः प्रत्यक्षाप्रत्यक्षधर्मत्वाद्वायुवनस्पतिसंयोगवदित्याशङ्कायामत्रासिद्धिमाह उक्तं तावदिति । ‘संयोगश्च विभागश्च भेदश्चैव पृथक् पृथगि’त्यत्रेति शेषः । व्यासज्य वर्तत इति । येन प्रत्यक्षाप्रत्यक्षभेदस्य अप्रत्यक्षत्वं स्यादिति भावः ॥ तथा लोक इति । स्तम्भः पिशाचो न भवतीति स्तम्भधर्मिकपिशाचप्रतियोगिकभेदस्य प्रत्यक्षतादर्शनादित्यर्थः ।

### **वाक्यार्थरत्नमाला**

......नुसारेणाह । भेदोह्यनेक सम्बन्धितयेत्यादि । संयोगादिप्रत्यक्ष इति । तस्थल इत्यर्थः । महानसे धूमवह्न्योः सामानाधिकरण्यमित्यादौ महानसस्य सामानाधिकरण्यावच्छेदकत्ववत्सम्बन्धिकपदार्थं प्रत्यक्षे सम्बन्धितावच्छेदकप्रकारसम्बन्धिद्वयप्रत्यक्षस्य कारणत्वं संयोगादिप्रत्यक्षस्थले दृष्टमित्येवं तत्स्थलस्यावच्छेदकत्वमर्थ इति न सप्तम्या अन्वयायोगः शक्यः । न कल्पनादित्यस्य दर्शनादित्यर्थः । वक्ष्यति चादर्शनेऽपीति । संयोगादाविति । संयोगादिप्रत्यक्ष इत्यर्थः । संयोगादिप्रत्यक्ष इति पाठस्तु सुगम एव ।

------------------------------------------------------------------------

अनुभूतिविरोधेन कथमेकत्वमुच्यते

**अनुभूतिविरोधेन कथमेकत्वमुच्यते**

### **सुधा**

तथाऽपि कथमनुमानस्य कालात्ययापदिष्टत्वं भेदग्राहकस्य प्रत्यक्षस्य प्राबल्यानिरूपणादित्यत आह अनुभूतीति ।

## **अनुव्याख्यानम्**

***अनुभूतिविरोधेन कथमेकत्वमुच्यते ॥***

अत्रानुभूतिशब्देन साक्षी गृह्यते । उच्यते अनुमीयते । परार्थानुमानप्रयोगस्य वचनात्मकत्वादुच्यत इत्युक्तम् । अनुमानेनेत्यध्याहारो वा । एतदुक्तं भवति । साक्षिप्रत्यक्षं खलु स्वात्मनः परमात्म भेदग्राहकमिष्टम् । तच्चानुमानतः प्रबलमेव । तत्स्वरूपप्रामाण्ययोर्धर्मिकोटिनिविष्टस्य जीवस्य च ग्राहकत्वेनोपजीव्यत्वात् । अतस्तद्विरोधेन कारणेन जीवब्रह्मणोरेकत्वं नानुमातुं शक्यत इति ।

### **वाक्यार्थचन्द्रिका**

प्राबल्यानिरूपादिति । तदनिरूपणेऽपि प्रत्यक्षस्यानुमानादिबाधकतायामनुमानादिकमेव प्रत्यक्षबाधकं स्यादित्यतिप्रसङ्गादिति भावः । नन्वत्राप्यनुभवविरोधमात्रमुच्यते न तु प्रत्यक्षस्यानुमानादिबाधकत्वोपयोगिप्राबल्यमिति कथमनेनोक्तशङ्कापरिहार इत्यतोऽत्रानुभूतिशब्देन तत्सूचनान्नानुपपत्तिरित्यभिप्रेत्यानुभूतिशब्दं साक्षिपरतया व्याचष्टे अनुभूतिशब्देनेति । अनुभूतिशब्दस्य साक्षिपरत्वमात्रेण कथमुक्तशङ्कापरिहार इत्यत आह एतदिति ।

### **वाक्यार्थरत्नमाला**

अनुमानस्यैवैकत्वे प्रमाणतया परेणोक्तत्वादेकत्वमनुमीयत इत्येववक्तव्ये उच्यत इत्यस्यायोग इत्यत उच्यत इत्यस्यानुमीयत इत्यर्थकताया एवाभ्युपगमान्न दोष इत्याशयेनाह । उच्यतेऽनुमीयत इति मूलम् । सायंतन्यायविरोध परिहाराय तथोक्तिं हेतुकथनेन घटयति । परार्थानुमानेनेति मूलम् । परार्थानुमानस्य वचनात्मकत्वप्रयोजकम् । शब्दविधया साध्यप्रतिपत्यनं गत्वादत उच्यत इति नस्वरसमित्यतोध्याहारेण योजनान्तरमाह । अनुमिमानेति मूलम् । अत्र मूले अनुमिमानेति पाठः । अनुमानेन पुंसोच्यत इति योजनयोच्यत इत्यस्य घटनलाभात् । अनुमानेनेति पाठेऽपि अनुमिनोतीत्यनुमानमिति कर्तरि ल्युट् । कृत्यल्युटो बहुलमिति सूत्रारम्भसामर्थ्यात् तेनोच्यत इत्यस्याघटना सम्भवति । करणे ल्युडन्तानुमानशब्दार्थग्रहणेतु शङ्कितदोषदृढीकारः स्यादित्यवधेयम् ।

