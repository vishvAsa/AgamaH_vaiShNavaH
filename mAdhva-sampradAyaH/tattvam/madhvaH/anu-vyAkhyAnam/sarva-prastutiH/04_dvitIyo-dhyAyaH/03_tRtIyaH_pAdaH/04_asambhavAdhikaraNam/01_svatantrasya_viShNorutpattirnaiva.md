+++
title = "०१ स्वतन्त्रस्य विष्णोरुत्पत्तिर्नैव"

+++


## ॐ असम्भवस्तु सतोऽनुपपत्तेः ॐ

**॥ अथ असम्भवाधिकरणम् ॥**

**स्वतन्त्रस्य विष्णोरुत्पत्तिर्नैव**

**ॐ असम्भवस्तु सतोऽनुपपत्तेः ॐ**

### **सुधा**

ॐ असम्भवस्तु सतोऽनुपपत्तेः ॐ ॥ असम्भाव्यमानजन्मनोर्गगनपवनयोरुत्पत्तावुक्तायामिदमाशङ्क्यते । सदजायतेत्यादिश्रुतेर्ब्रह्मणोऽपि जन्मास्ति । न च श्रुत्यादिविरोधः । स्वरूपोत्पत्त्यभावेऽपि परायत्तविशेषावाप्तिरूपोत्पत्तिसम्भवाद्गगनपवनवदिति । तन्निवृत्त्यर्थमिदमधिकरणमारब्धम् । एतच्चायुक्तमिवाभाति । असम्भव इत्यनुत्पत्तिमात्रप्रतिज्ञानात् । तस्य च परेणाप्यङ्गीकृतत्वात् । नन्ववधारणार्थस्य तुशब्दस्य प्रयोगान्नायं दोषः । सत्यम् । तथाऽपि तत्र हेतोरनभिधानादयुक्तमेव । नन्वनुपपत्तेरित्युक्तम् । सत्यम् । किं तस्यार्थो न ह्यसतः सदुत्पत्तेरदृष्टत्वादनुपपत्तेरिति । न चैतत्सर्वथाऽप्युत्पत्त्यभावमुपपादयितुमलम् । कारणविप्रतिषेधात् । मैवम् । प्रसक्तकारणनिरासादन्यस्याप्रसङ्गात्कारणाभावस्यैव सिद्धेरिति स्थिते विभवादनुपपत्तेरिति हेतुं प्रकारान्तरेण व्याचक्षाणः सूत्रार्थमाह स्वतन्त्रत्वादिति ।

## **अनुव्याख्यानम्**

***ॐ असम्भवस्तु सतोऽनुपपत्तेः ॐ ॥***

***........ स्वतन्त्रत्वात्परात्मनः ॥***

***नैवोत्पत्तिः कथमपि न स्वतन्त्रं ततोऽपरम् ॥ २३३ ॥***

कथमपीति । स्वरूपतो वितश्चेत्यर्थः । कुतः परमात्मनः स्वातन्त्र्यमिति चेन्मैवम् । किं स्वतन्त्रमेव वस्तु नाङ्गीक्रियते किंवाऽतोऽन्यत्स्वतन्त्रमङ्गीकृत्य तस्य स्वातन्त्र्यं निराक्रियते । नाद्यः । अनवस्थितेरसम्भवाच्च । द्वितीयं प्रत्याह नेति । प्रमाणाभावात् । भावे वा तदेवास्माभिः परमात्मतयाऽङ्गीकरिष्यत इति भावः ।

### **वाक्यार्थचन्द्रिका**

असम्भवस्तु सतोऽनुपपत्तेः ॐ ॥ ननु स्वतन्त्रत्वादित्युत्तरवाक्यमनर्थकम् । न चासम्भव इत्येतत्सूत्रव्याख्यानार्थं तदिति वाच्यम् । सूत्रव्यावर्त्यशङ्काऽनुपदर्शनेन तदारम्भस्यैवासिध्द्या तव्द्याख्यानस्यानवसरपराहतत्वादित्यतो भाष्य एव सूत्रव्यावर्त्यशङ्कोपदर्शनेन तदारम्भस्य समर्थितत्वादत्र तदसमर्थनं न दोषायेत्यभिप्रेत्य स्वयं भाष्यानुसारेणैतद्य्वावर्त्यशङ्काप्रसञ्जककथनपूर्वकं तदुपदर्शनेनैतदधिकरणारम्भ समर्थयते असम्भाव्यजन्मनोरिति । भाष्योक्तैतत्सूत्रव्याख्यानस्यानुपपन्नत्वात् ‘स्वतन्त्रत्वात्परात्मन’ इति ग्रन्थकारीयं प्रकारान्तरेण सूत्रव्याख्यानमिति भ्रमनिरासाय भाष्योक्तव्याख्यानं तत्र प्रसक्तानुपपत्तीरुद्भाव्य तत्परिहारेण समर्थ्यात्र प्रकारान्तरेण व्याख्याने हेतुं कथयन्नेव तत्परतयोत्तरग्रन्थं योजयति एतच्चायुक्तमिवाभातीत्यादिना ॥ व्याचक्षाण इति । न स्वतन्त्रमित्युत्तरवाक्येनेति शेषः । सूत्रे सच्छब्दः सद्भाववाची । ‘सद्भावे साधुभावे च सदित्येतत् प्रयुज्यत’ इति गीतोक्तेः । सद्भावश्च सत्त्वमेव । ‘सत्त्वं स्वातन्त्र्यमुद्दिष्टमि’ति भारतोक्तिरिति भावेन सौत्रस्य सत इति हेत्वंशस्य स्वतन्त्रत्वादिति भाष्ये व्याख्यानं कृतमिति द्रष्टव्यम् । अनुपपत्तेरिति हेतोः प्रकारान्तरेण व्याख्यानपरं भाष्यं योजयितुमाक्षिपति कुत इति ॥ अनवस्थितेरसम्भवाच्चेति । यदि किमपि स्वतन्त्रं नाङ्गीक्रियते, प्रेरकपरम्परा परनिरपेक्षपरमेश्वरे न विश्राम्यतीत्युच्यत इति यावत्, तदाऽनवस्था स्यात् । नियम्यत्वसाम्येन नियम्यनियामकभावासम्भवाच्चेत्यर्थः ॥ प्रमाणाभावादिति । अनेन प्रमाणाभावेन ततोऽन्यस्य स्वातन्त्र्यानुपपत्तेरित्यनुपपत्तेरिति सूत्रखण्डव्याख्यानं कृतं भवति ।

### **परिमल** 

असम्भवस्तु । अधिकरणमवतारयति असम्भाव्येति । ईक्षतिकर्मेत्यत्र सच्छब्दस्य ब्रह्मणि समन्वितत्वदियं श्रुतिर्ब्रह्मपरा भवितुमर्हतीति भावेनाह सदजायतेत्यादीति ॥ न च श्रुत्यादीति । सदेव सोम्येदमग्र आसीदित्यादिश्रुतीत्यर्थः ॥ अनुत्पत्तिमात्रेति । सम्भव उत्पत्तिः । आकाशः सम्भूत इति प्रयोगादसम्भवोऽनुत्पत्तिरित्यनुत्पत्तिमात्रेत्यर्थः ॥ परेणेति । पूर्वपक्षिणेत्यर्थः । असम्भवस्त्विति तुशब्दस्य वियदादिव्यवस्थयोत्पत्त्यनुत्पत्तिव्यवच्छेदार्थत्वात् । तेन पूर्ववादिचोद्यनिरासः सेत्स्यतीति शङ्कते नन्ववधारणेति ॥ तथापि तत्रेति । व्यवस्थयोत्प(त्ति)त्त्यभावप्रतिज्ञानेऽपि । तत्र प्रतिज्ञातेऽर्थे इत्यर्थः ॥ अयुक्तमिति । तथा प्रतिज्ञानमिति योज्यम् । यद्वाधिकरणमित्यनुषङ्गः ॥ सर्वथाप्युत्पत्त्यभावं स्वरूपेण विशेषेणाप्युत्पत्त्यभावमित्यर्थः । प्रकारान्तरेणेति । ब्रह्मणोऽन्यस्य स्वातन्त्र्यानुपपत्तिरित्येवंरूपेणेत्यर्थ । स्वतन्त्रवस्त्वनङ्गीकारे सूत्रकृता अन्तर उपपत्ते’रित्यत्र यद्बाधकमुक्तं तदेवाह अनवस्थितेरसम्भवाच्चेति । स्वातन्त्र्याभावे तस्यापि नियामकेन भाव्यम् । तस्यापि नियामकान्तरेणेत्यनवस्थाप्रसङ्गात् । अभ्युपेत्य चेदमुदितम् । परतन्त्रताऽविशेषात्कस्यापि, किञ्चित्प्रति नियामकत्वासम्भवाच्चेत्यर्थः । अनुपपत्तेरित्यस्य व्याख्यानान्तरार्थं मूलमवतारयति द्वितीयं प्रत्याहेति । एतेनेश्वरस्य स्वरूपतो वितश्चानुत्पत्तिरेवेति प्रतिज्ञातार्थे स्वतन्त्रत्वादन्यस्य स्वतन्त्रत्वाभावाच्चेति हेतुद्वयमुक्तं भवतीति भावः ॥

### **यादुपत्यम्**

ॐ असम्भवस्तु सतोऽनुपपत्तेः ॐ ॥ अङ्गीकारादिति । (कृतत्वादिति) स्वरूपत उत्पत्त्यभावेऽपि इत्युक्तत्वादिति भावः । प्रयोगादिति । तेन परायत्तविशेषाप्तिरूपोत्पत्तेरपि व्यावर्तितत्वादिति भावः । कारणविशेषेति । असद्रूपकरणविस्येत्यर्थः ॥ स्वतन्त्रत्वादितीति । अयं हेतुः सौत्रसच्छब्देन सूचितः । ‘सत्त्वं स्वातन्त्र्यमुद्दिष्टमि’ति भारतोक्तेरिति ज्ञातव्यम् । ‘असम्भवस्तु सतोऽनुपपत्तेरि’त्यस्य प्रकारान्तरेण व्याख्यानं कर्तुमाक्षिपति कुत इति ॥ अनवस्थितेरित्यादि । जीवस्य जीवान्तरनियामकत्वेऽनवस्थितेस्तस्यापि जीवत्वसाम्येन नियामकत्वासम्भवाच्चेत्यर्थः । तथा चानवस्थितेरसम्भवाच्च स्वतन्त्रवस्त्वेव नास्तीत्यस्यानुपपत्तेः प्रमाणाभावेन ततोऽन्यस्य स्वातन्त्र्यानुपपत्तेरित्यस्य द्वेधाव्याख्यानमत्र मूलकृदभिप्रेतमिति भावः ॥

### **वाक्यार्थरत्नमाला**

तदुपदर्शनेनेति । शङ्कोपदर्शनेनेत्यर्थः । ग्रन्थकारीयम् अनुव्याख्यानकारीयम् । सूत्रव्याख्यानमित्यनन्तरं प्रवृत्तमिति शेषः । व्याख्यानमिति द्वितीयस्य समर्थ्येत्यनेन सम्बन्धः । स्वातन्त्र्याख्यो व्यतिरेकीहेतुरित्येतत्तत्वप्रकाशिकासम्बन्धिचन्द्रिकानुसारेणाह । सूत्रे सच्छब्द इत्यादिना । सत्वमेवेत्यनन्तरं सत्वं च स्वातन्त्र्यमिति पाठः ।

------------------------------------------------------------------------

स्वतन्त्रत्वात्परात्मनः

**स्वतन्त्रत्वात्परात्मनः**

### **सुधा**

केचिदिदं सूत्रमन्यथा व्याचक्षते । प्राग्गुणिनां वियदादीनामुत्पत्तिरुक्ता । इदानीं रूपादीनां गुणानां दिक्कालादेश्चोत्पत्तिरुच्यते । सतो गुणादेरसम्भवो नोपपद्यते । प्रतिज्ञाहान्यादिनाऽनुपपत्तेरिति । तदसत् । वियत्पदेनैव सर्वस्योपलक्षणात् । अभ्यधिकाशङ्काभावाच्च । वियत्पदस्य सजातीयभूतमात्रोपलक्षकत्वं न्याय्यम् । विजातीयगुणाद्युपलक्षकत्वमयुक्तमिति चेन्न । सङ्गतिरेषा नाभ्यधिका शङ्का । रूपादीनामुत्पत्त्यश्रवणादिति चेन्न । प्रतिज्ञादिभ्यस्तदवगतेः । सङ्कोचस्तत्र कल्प्यत इति चेन्न । बाधकानुपन्यासादिति ।

### **वाक्यार्थचन्द्रिका**

चिरन्तनवृत्तिकाराणां व्याख्यानमनूद्य दूषयति केचिदिति ॥ प्रतिज्ञाहान्यादिनेति । गुणादेर्ब्रह्मकार्यत्वे ब्रह्मविज्ञानेन ‘येनाश्रुतं श्रुतं भवती’त्येकविज्ञानेन सर्वविज्ञानप्रतिज्ञाया मृदादिदृष्टान्तैः कार्यकारणाभेदप्रतिपादनपरैरुक्तप्रतिज्ञासमर्थनस्य चोपपत्तावपि गुणादेर्ब्रह्मकार्यत्वभावेन तद्विज्ञानेन तद्विज्ञानासम्भवेनोक्तप्रतिज्ञाहान्यादिप्रसङ्गेनासम्भवानुपपत्तेरित्यर्थः ॥ वियत्पदेनैवेति । ततश्च वियत्पदोपलक्षितगुणादेर्ब्रह्मकार्यत्वस्य वियदधिकरणेनैव सिद्धेस्तदर्थस्याधिकरणस्य वैय्यर्थ्यमिति भावः । ननु यथा भवन्मते वियत्पदोपलक्षितस्यापि वायोर्न वियदधिकरणेन ब्रह्मकार्यत्वसिद्धिः । अत एव न तत्सिध्यर्थस्य मातरिश्वाधिकरणस्य वैय्यर्थ्यमित्यतस् तेजोबन्नान्याकाश इति तान्यनित्यानि वायुर्वाव नित्य’ इति श्रुतौ व्यवस्थितनित्यत्वमप्याकाशमनित्यत्वपक्षे निक्षिप्य वायोर्नित्यत्वाभिधानादाकाशदेवताया विनायकस्येव वायुदेवतायाः स्वरूपेण नित्यत्वं देहोत्पत्त्यादिना जन्मादिमत्त्वमिति व्यवस्थानुपपत्तेर्मुख्यैवानुत्पत्तिरित्यधिकाशङ्कया पूर्वपक्षिते उक्तव्यवस्थातिदेशेन सिद्धान्तार्थतया मातरिश्वाधिकरणसार्थक्यसम्भवेऽपि त्वत्पक्षे तादृशाभ्यधिकाशङ्काऽभावेन तन्निरासार्थत्वानुपपत्तेर् वैय्यर्थ्यं तदवस्थमेवेत्याशयेनाह अभ्यधिकेति । अभ्यधिकाशङ्कायाऽधिकरणारम्भं समर्थयते वियच्छब्दस्येति ॥ सङ्गतिरिति । अन्तरङ्गत्वात्सजातीयोत्पत्तिविचार एव प्रथमं जिज्ञासाविषय इति वियत्पदेन सजातीयमेवोपलक्ष्य तदुत्पत्तिरेव पूर्वत्र विचारिता । अत्र तु विजातीयोत्पत्तिविचारप्रतिबन्धकशिष्यजिज्ञासाया अपगमाद्विजातीयोत्पत्तिविचारस्यावसर इति सङ्गत्युपपादकमेव विजातीयत्वं नाभ्यधिकाशङ्काप्रापकम् । उक्तहेत्वनाच्छादकत्वादित्यर्थः । ननु वियत उत्पत्तिश्रवणं सिद्धान्तसाधको हेतुस्तस्य रूपादावसिद्धेर् अस्त्येवोक्तहेत्वाच्छादकत्वमिति शङ्कते रूपादीनामिति ॥ प्रतिज्ञादिभ्य इति । ‘येनाश्रुतं श्रुतं भवतीत्येकविज्ञानेन सर्वविज्ञानप्रतिज्ञादिभ्य इत्यर्थः । तथा चैकविज्ञानेन सर्वविज्ञानप्रतिज्ञान्यथानुपपत्त्यैव रूपादेरपि ब्रह्मकार्यत्वसिद्धेरधिकरणवैय्यर्थ्यमेवेति भावः । भवेदुक्तप्रतिज्ञादिभ्यो रूपादेर्ब्रह्मकार्यत्वावगतिर् यद्युक्तप्रतिज्ञादिकमसङ्कुचितार्थं स्यान्न चैतदस्ति । तस्य रूप दिव्यतिरिक्तविषयकत्वेन सङ्कुचितार्थतया तेन तदसिद्धेरिति शङ्कते सङ्कोच इति । सङ्कोचस्य बाधकप्रमाणाधीनत्वेन प्रकृते च बाधकाभावे न प्रतिज्ञादेः सङ्कुचितार्थत्वमिति प्रतिज्ञादिभ्यस्तत्कार्यत्वावगतिरवर्जनीयैवेत्याह नेति ।

### **परिमल** 

सङ्गतिरेषेति । सजातीयचिन्तनानतरं विजातीयचिन्तेति प्राप्तत्वादित्यर्थः । नाभ्यधिकेति । पूर्वन्यायसिद्धत्वादिति भावः । अभ्यधिकाशङ्का चोदयति रूपादीनामिति । वियदादेः ‘आकाशः सम्भूत’ इत्युत्पत्तिश्रवणवद्रूपादेस्तच्छतिर्नेति विशङ्केति भावः ॥

### **यादुपत्यं**

सङ्गतिरेषेति । अन्तरङ्गत्वात्सजातीयोत्पत्तिविचार एव प्रथमं शिष्यजिज्ञासाविषय इति वियत्पदेन सजातीयमेवोपलक्ष्य तदुत्पत्तिविचार एव पूर्वं कुतः । इदानीं विजातीयोपत्तिविचारप्रतिबन्धिकायां तस्यामपगतायां विजातीयोत्पत्तिविचारस्यावसर इति सङ्गत्युपपादकमेव विजातीयत्वं नाभ्यधिकाशङ्काप्रापकम् उक्तहेत्वनाच्छादकत्वादित्यर्थः ॥

### **श्रीनिवासतीर्थीया**

ॐ असम्भवस्तु सतोऽनुपपत्तेः ॐ ॥ ननु वियत्पदेन रूपादिगुणानुपलक्ष्य तेषामप्युत्पत्तिर्निर्णीतेति न शक्यते वक्तुम् । ‘अस्ति तु’ इति सूत्रोक्तोत्पत्तिश्रुतिसद्भावरूपयुक्तेर्वियदादिगुणिषु सम्भवेऽपि न गुणेषु सम्भवति । कुत इति चेत्तत्राह रूपादीनामिति । तथा चोक्तन्यायेन रूपादिगुणानामुत्पत्तिनिर्णयस्याशक्यत्वमित्यभ्यधिकाशङ्कया एतदधिकरणमारभ्यत इति भावः । प्रतिज्ञादिभ्यः ‘इदं सर्वमसृजते’त्यादिभ्यः ॥

### **वाक्यार्थरत्नमाला**

चिरन्तनवृत्तिकारणामिति । भास्कराख्यवृत्तिकारस्येत्यर्थः । अत एवैतन्मतं ये तु गुणदिक्कालोत्पत्तिविषयमित्यादिना भामत्यामुक्तम् । कल्पतरौ चेदानीं तदुदीरितामधिकरणभङ्गीं भञ्जयतीति भास्करीयत्वेनोक्तम् । तत्र च तदुदीरितामित्यत्रत्यतछब्देन भास्करस्य परामर्शात् । भास्करस्य भाष्यकारमते यदरुचिनिदानमित्यादिना भास्करस्य प्राक्प्रकृतत्वादिति बोध्यम् । ब्रह्मकार्यत्वाभाव इति पाठः । नकारोधिकः । भास्करोक्तं प्रकृतप्रतिज्ञाहान्यादिविलक्षणं प्रतिज्ञाहान्यादिकं दर्शयति । गुणादेर्ब्रह्मेति । पूर्वपक्षित इति । तत्वप्रकाशिकोक्तरीत्येति शेषः। प्रतिबन्धकेति । बलवत्सजातीयसंवलनादिरूपेत्यर्थः ।

