+++
title = "१४ स्मृतेर्याथाथ्यमभ्युपगतं सर्वैर्वादिभिः"

+++


## प्रामाण्यं नानुवादस्य स्मृतेरपि विहीयते

**स्मृतेर्याथाथ्यमभ्युपगतं सर्वैर्वादिभिः**

**प्रामाण्यं नानुवादस्य स्मृतेरपि विहीयते**

### **सुधा**

ननु भवत्पक्षेऽपि स्मृतेः प्रामाण्यं हीयत एव । तस्या याथार्थ्याभावात् । न हि यादृशोऽर्थः स्मर्यते यदा, तादृश एवासौ तदा । पूर्वावस्थाया वर्तमाने निवृत्तत्वात् । अनिवृत्तौ हि पूर्वतैव न स्यात् । न च निवृत्तपूर्वावस्थतयैव तमर्थं स्मृतिरालम्बते । पूर्वावस्थानिवृत्तावनुभवाप्रवृत्तेः । ननु समानविषयत्वेऽपि स्मृत्यनुभवयोरनुभवो यथार्थो न तु स्मृतिरिति कुत एतत् । अनुभवकाले तस्यार्थस्य तादवस्थ्यात् । स्मृतिकाले त्वतादवस्थ्यात् । ननु पूर्वं तावत्तदवस्थ एवासावासीदेतावतैव ज्ञानमस्तु यथार्थं न । पाकरक्तेऽपि श्यामताप्रत्ययस्य यथार्थत्वप्रसङ्गात् । नन्वतीतश्यामताप्रत्ययस्तत्र यथार्थ एव । सत्यम् । तद्विषयस्य तदानीमेव तदवस्थत्वात् । न तु स्मर्यमाणावस्थस्तदानीं तदवस्थः । तस्मात्स्मृतिरयथार्थैव ।

मैवम् । अपसिद्धान्तापातात् । तथा हि । उपलब्धिहेतुः प्रमाणमित्यत्र संशयादावतिव्याप्तिमाशङ्क्य प्रकृतयाथार्थ्येनोपलब्धिर्विशेषिता । तस्यापि स्मृतिहेतावतिव्याप्तिमा शङ्क्योपलब्धिशब्दोऽनुभववचनो न ज्ञानसामान्यवचन इत्युक्तं वाचस्पतिना । तेन ज्ञायते तेनाभ्युपगतं स्मृतेर्याथार्थ्यमिति । अन्यथा याथार्थ्येन स्मृतौ व्यावृत्तायां पुनर्न शङ्केत । शङ्कमानो वा तमेव परिहारमनतिदिशन्नुपलब्धिपदमनुभूतिपरतया न व्याकुर्यात् । यथार्थानुभवः प्रमा सम्यगनुभवसाधनं प्रमाण मित्यादीनि न्यायविदां वचनान्यपीममेवार्थमवगमयन्ति अन्यथा द्य्वङ्गविकलत्वात्स्मृतेरनुभवपदव्यावर्त्यता न स्यात् ।

काणादैरपि प्रत्यक्षलैङ्गिकस्मृत्यार्षभेदेन विद्यायाश् चातुर्विध्यमङ्गीकुर्वाणैर्यथार्थत्वं स्मृतेरङ्गीकृतम् ।

यदपि ‘न हि (यदा) यो यादृश’ इत्यादि, तदनेन किमुक्तं भवति । स्मरणकालेऽर्थस्य तदवस्थत्वाभावादयाथार्थ्यं स्मृतेरिति वा, पूर्वावस्थानिवृत्तेरविषयीकरणादिति वा, अनिवृत्तपूर्वावस्थत्वेन विषयीकरणादिति वा । आद्येऽतीतानागतविषयानुमानागमप्रामाण्यप्रच्युतिः । अतीतादि विषयस्य तदानीमसत्त्वात् । द्वितीये सर्वप्रमाणाप्रामाण्यप्रसङ्गः । कस्यापि सर्वात्मना विषयीकरणाभावात् । तृतीये त्वसिद्धिः । न ह्यनिवृत्ततदवस्थोऽसाविति स्मृतिरालम्बते । किन्तु तदाऽसौ तादृश इति । तदवस्थानिवृत्त्यनिवृत्त्योस्तूदासीनैव ।

नन्वनुभवेन ‘तदा(ऽसौ) तादृश’ इत्यविषयीकृतं तथा विषयीकुर्वाणाः कथं याथार्थ्यं लभन्त इति चेन् न । स्यादिदम् । यद्यनुभवानुसारित्वं याथार्थ्यमिति वदामः । अर्थानुसारित्वं तु तथेत्युक्तम् । अनुभवेऽन्याकारे कुतस्त्योऽयं स्मृतेरन्याकार इति चेत् । किमयं नास्तीत्यभिमान उत निर्हेतुक इति वा, यद्वा प्रश्नमात्रम् । नाद्यः साक्षिसिद्धत्वात् । न द्वितीयः व्याघातात् । तृतीयेऽनुभवस्यापि कुतस्त्यः । स्वहेतुसमासादित इति चेत्तुल्यम् । यदि च संस्कारमात्रजन्यता स्मृतेः स्यात् । (स्यात्त)तदा कथञ्जिद्वैसादृश्यानुपपत्तिः । मानसं तद्वि विज्ञानमिति वक्ष्यते । तस्माद्वैयात्यमात्रनिमित्तं स्मृतियाथार्थ्यनिराकरणम् । तथा च स्मृत्यनुवादप्रामाण्यसङ्ग्रहाय लक्षणान्तररचनमिति सूक्तम् ।

### **वाक्यार्थचन्द्रिका**

एवं यदा याथार्थ्यं प्रामाण्यशब्दार्थो विवक्षितस्तदैव स्मृत्यादेः प्रामाण्यं न हीयत इत्यत्रावधारणेनोक्तं परोक्तलक्षणैः स्मृत्यादीनामसङ्ग्रहमुपपाद्येदानीं यदा विवक्षितस्तदा न हीयत इत्यनेनोक्तं स्वोक्तलक्षणेन स्मृत्यादीनां सङ्ग्रहमुपपादयितुं शङ्कते नन्विति । कुतो न तस्या याथार्थ्यमित्यत उदयनीयनिबन्धोक्ततद्याथार्थ्याक्षेपसमाधानाय तदाक्षेपप्रकारमनुवदति न हीति । स घट इति स्मृत्या पूर्वावस्थाविशिष्टो घटो विषयीक्रियते । घटोऽयमिति वर्तमानविषयकानुभवजन्यत्वात्स्मृतेः । न च स्मृतिकाले पूर्वावस्था वर्तमाना येन तस्या याथार्थ्यं स्यादित्यर्थः ॥ पूर्वतैवेति । वर्तमानध्वंसप्रतियोगिन एव पूर्वत्वादित्यर्थः ॥ अनुभवाप्रवृत्तेरिति । अननुभूते चार्थे स्मृतेरप्रवृत्तेरिति भावः । यथार्थ इत्यादिपुल्लिङ्गाद्युपपादनं यथार्था युक्तय इत्यत्रेव द्रष्टव्यम् ॥ कुत एतदिति । स्मृत्यनुभवयोरन्यूना नतिरिक्तविषयत्वाद्विषयनिबन्धनत्वाच्च प्रमात्वस्य स्मृतेरेवाप्रमात्वं न त्वनुभवस्येति कुत इत्यर्थः । परिहरति अनुभवेति । घटोऽयमित्यनुभवकाले घटस्य वर्तमानत्वात् स्मृतिकाले चावर्तमानत्वात्तुल्य विषयेऽप्यनुभवस्मृत्योर्वैषम्यमित्यर्थः ॥ नन्विति । पूर्वं वर्तमानैव पूर्वावस्थाऽऽसीदित्यत एव स्मृतिस्तद्वर्तमानत्वविषयाऽपि यथार्था स्यादित्यर्थः । पाकरक्त इति । यदि यदाकदाचिद्वर्तमानत्वेनैवातीतस्यापि वर्तमानत्वप्रतीतिर्यथार्था स्यादिति शेषः । पाकरागकालीनश्यामत्वानुभवकाले घटस्य श्यामत्वाभावेऽपि पूर्वं श्यामत्वादिति भावः ।

ननु पाकरक्ते इदानीमयं श्याम इति न प्रतीतिरस्ति, किन्तु श्याम इत्येव तत्र प्रतीतिः । सा च यथार्थैव । अतीतश्यामताया एव तद्विषयत्वादिति शङ्कते नन्विति । एवञ्चातीता पूर्ववस्था स्मृत्या न स्वकाले वर्तमानत्वेन विषयीक्रियते येनैतदयाथार्थ्यं स्यात्किन्त्वतीतस्यातीतत्वेनाविषकत्वेऽपि यो वस्तुगत्याऽतीतः स सर्व एव स्मृतेर्विषयः । तथा चेदानीमतीतावस्थाविशिष्ट इति स्मृतेरभावान्न तस्या अयाथार्थ्यमिति भावः । युज्यतेऽतीतार्थावगाहित्वेन श्यामताप्रत्ययस्य याथार्थ्यम् । अतीतकाले श्यामता रूपतद्विषयस्य सत्त्वात् । तद्वर्तमानतायाश्च तेनाविषयीकरणात्स्मरणं तु स्वविषयमनुभवदेशकालविशिष्टमर्थंमतीतकालीनतया न विषयीकरोति । तस्या अननुभूतत्वात् । नापि कालौदासीन्येन । तथाऽननुभवात् । किन्त्वनुभववद्वर्तमानकालतयैव । तथा च स्मरणोल्लिखितवर्तमानकालेऽनुभवदेशकाल सम्बद्धत्वरूपतत्ताविशिष्टस्य स्मरणविषयस्यासत्त्वात्स्मृतेरयाथार्थ्यमेवेति न श्यामताप्रत्ययाविस्तस्य इत्याशयेन परिहरति सत्यमित्यादिना ॥ तदानीमेवेति । अतीतकाल एवेत्यर्थः । तदानीमिति । वर्तमानकाल इत्यर्थः ।

केचित्तु पाकरक्ते श्यामताप्रत्ययस्य तथात्वं स्यादित्यनेन रक्ततामिदानीमयं श्याम इति श्यामताप्रत्ययविस्यैव कदाचित् श्यामतासत्त्वरूपप्रामाण्यप्रयोजकाक्रान्तत्वेन प्रामाण्यमापादितं तदेतदज्ञात्वा श्यामत्वप्रत्ययमात्रस्यैव याथार्थ्यमापादितम् । तत्र चेष्टापत्तिरतीतत्वेन श्यामताप्रत्ययस्य यथार्थत्वमिति भ्रान्त्या शङ्गते नन्विति । पूर्ववादी स्वाशयमनुद्घाट््यैव तावताऽपि न स्मृतिप्रामाण्यसिद्धिवैषम्यादिति परिहरति सत्यमित्यादिना इति ग्रन्थाभिप्रायमाहुः ।

इतरे तु अतीतत्वं श्यामताविणम् । तथा चातीता या श्यामता तत्प्रत्ययो ऽत्र श्यामताऽसीदित्येवंरूपः । तस्यापि श्यामताप्रत्ययत्वात्तस्य च यथार्थत्वादिष्टापादनमिति शङ्कते न चेति । तत्प्रत्यय विषयीभूतश्यामताऽतीतत्वस्य तत्प्रत्ययसमानकालीनत्वेन यथार्थत्वेऽपि पूर्वावस्थानिवृत्तेः स्मृतिकाले सत्त्वेऽपि तस्या अनुभवाविषयत्वेन स्मृत्या विषयीकर्तृमशक्यत्वात्पूर्वावस्थावर्तमानताया एव विषयीकरणात्तस्याश्च स्मृतिकालेऽसत्त्वेन विषयशून्यत्वान्न स्मृतेर्याथार्थ्यमित्याह सत्यमित्यादिना इति पूर्वोत्तरग्रन्थाभिप्रायमाहुः ।

इत्यत्रेति । न्यायमहावार्तिक इत्यर्थः । अस्येत्युक्तमिति वक्ष्यमाणेनान्वयः ॥ संशयादाविति । संशब्दोऽयथार्थज्ञानमात्रोपलक्षकः । तथा चायथार्थज्ञानमात्रहेतावित्यर्थः । संशयादेरप्युपलब्धित्वेन तद्धेतोरप्युपलब्धिहेतुत्वादिति भावः ॥ प्रकृतेति । वार्तिकेऽर्थवदित्यधिकारादिति भावः ॥ विशेषितेति । संशयादेरुपदर्शितार्थव्यभिचारेणानर्थवत्त्वादर्थवदुपलब्धिहेतुत्वं न संशयादिहेतोरस्तीति न तत्रातिव्याप्तिरिति भावः ॥ उक्तमिति । यद्यपि नैवं तस्योक्तिरस्ति तथाऽप्यर्थानुवादोऽयमित्यदोषः ॥ वाचस्पतिनेति । न्यायवाचस्पतिनेत्यर्थः ॥ अन्यथेति । स्मृतेर्याथार्थ्यानभ्युपगतावित्यर्थः । इममेवेति । स्मृतेर्याथार्थ्यरूपमेवेत्यर्थः ॥ द्य्वङ्गेति । यथार्थत्वानुभवत्वरूपप्रमाशरीरप्रविष्टाङ्गद्वयेत्यर्थः ॥ न स्यादिति । यथार्थपदेनैव स्मृतिव्यावृत्तिसिद्धेरिति भावः । न च धर्मिण्यपि स्मृतेः प्रामाण्यं मा भूदित्येवमर्थमनुभवग्रहणम् । धर्मिण्यंशेऽपि वर्तमानत्वाभावेन प्रमात्वस्यैव सम्भवेन तद्य्वावर्तनायोगात् ॥ आर्षेति । ऋषीणामतीतानागतवर्तमानेष्वर्थेष्वतीन्द्रियेषु धर्माधर्मादिषु च लिङ्गाद्यनपेक्षादात्ममनसोः संयोगविशेषाद्धर्मविशेषाच्च यत्प्रतिभं ज्ञानं, यच्च लोकिकानामपि भवति श्वो मे भ्रातागन्तेति हृदयं मे कथयतीति तच्चार्षमभिमतमिति ध्येयम् ।

ननु च नोदाहृतव्यवहारानुसारेण स्मृतेर्याथार्थ्यं सिद्ध्यति । प्रथमज्ञानयाथार्थ्यायाथार्थ्यानुविधायिनी स्मृतिः कथं यथार्थेति कथ्यते तत्त्ववादिभिरित्यभियुक्तवचनाद्याथार्थ्यनिरासकयुक्तिपराहतत्वाच्च तद्याथार्थ्यव्यवहारस्य तज्जनकानुभवयाथार्थ्यनिबन्धनतयौपचारिकत्वादित्यतः परोक्तयुक्तेराभासत्वं व्युत्पादयति यदपीति ॥ स्मरणकाल इत्यादि । अयं च पक्षो न हि यदा यादृशोऽर्थः स्मर्यत इति शङ्काग्रन्थात्स्पष्टं प्रतीयते । न च स्मृतिर्निवृत्तपूर्वावस्थतयेत्यादितद्ग्रन्थाद्द्वितीयतृतीययोर्लाभः । पूर्वावस्थानिवृत्त्यविषयीकारित्वेन तदनिवृत्तिविषयीकारित्वेनापि निवृत्तपूर्वावस्थतया विषयीकारित्वाभावस्य सम्भवादित्यवधेयम् । यद्वा तद्विषयस्य तदानीमेव तदवस्थत्वान्न तु स्मर्यमाणावस्थस्तदानीं तदवस्थ इति स्मृतेरतीतश्यामताप्रत्ययवैषम्यकथनेन द्वितीयतृतीयौ सूचितौ । तत्र हि युक्तमतीतश्यामताप्रत्ययस्य यथार्थत्वमतीतत्वस्यापि तत्र विषयत्वान्न तु स्मृतेः पूर्वावस्थानिवृत्तेस्तत्राविषयत्वादिति हि वैषम्यमुक्तम् । तथा च द्वितीयकल्पप्रसक्तिः । स्मृतेः पूर्वावस्थानिवृत्त्यविषयत्वं चानिवृत्तपूर्वावस्थात्वेन विषययीकरणेऽपि सम्भवतीति तत एव तृतीयकल्पस्यापि प्रसक्तिरित्यवधेयम् ॥ अनिवृत्तेति । वर्तमान पूर्वावस्थात्वेनेत्यर्थः ॥ तदानीमिति । अतीतानुमित्यादिकाल इत्यर्थः । निवृत्त्यविषयीकारित्वेनापि न स्मृतेर्याथार्थ्यं भवति अप्रयोजकत्वात् । न च वर्तमाननिवृतेरविषयीकरणासम्भव एव बाधकः । वर्तमानं सर्वं विषयीकर्तव्यमेवेति नियमाभावाद् अन्यथाऽतिप्रसङ्गादित्याह द्वितीय इति ॥ कस्यापीति । प्रमाणस्येति शेषः ॥ निवृत्त्यनिवृत्त्योरिति । उदासीनैवेत्यभ्युपगमवाद एवायम् । न त्वेतद्ग्रन्थानुरोधेन स्मृतेः पूर्वावस्थानिवृत्त्यविषयत्वमेवेति मन्तव्यम् । तथा सत्यनुभवानधिगतातीत्वविषयत्वस्यानुपदमेव व्युत्पादयिष्यमाणत्वेन तद्विरोधापातात् । ‘आधिक्यमनुभूतात्तु यदतीतत्वमिष्यते’ इत्यादिनाऽपि स्पष्टमतीतत्वविषयकत्वोक्तेश्च । ‘संस्कारसहकृतं मनोऽननुभूतामपि निवृत्तपूर्वावस्थां विषयीकुर्वत्स्मरणं जनयती’त्यादिग्रन्थास्वारस्यापाताच्चेति ध्येयम् ।

केचित्तु यत्सन्निकृष्टकरणेन यज्ज्ञानमुत्पद्यते स तस्य विषय इत्युक्तविषयत्वस्य देशकालविणीभूतनिवृत्तावभावाद्विणतया प्रतीतिविषयत्वेऽपि निवृत्तेरुक्तरूपविषयत्वाभावाभिप्रायेणोदासीनत्वोक्तिरिति भाव इत्याहुः । अङ्गीकारवादस्य चेदं प्रयोजनम् । यद्वर्धमानेनोक्तस्य स्मृतौ तत्ताविशिष्टस्य वर्तमानत्वावभासस्य निराकरणम् । तथा हि । स्मृतौ तत्ताविशिष्टस्य वर्तमानताऽभासत एव । संस्कारस्य वर्तमानतावभाससामग्रीसहितस्यैव स्मृतिहेतुत्वात् । सोऽयमिदानीमिति प्रत्यभिज्ञायां तथा कल्पनात् । गेहे स घट इति स्मरणान्निष्कम्पप्रवृत्तेश्च । अन्यथा तत्ताविशिष्टस्य तदानीं संशये सा न स्यात् । तथा च प्रयोगः । विवादाध्यासिता स्मृतिः स्वविषयवर्तमानत्वविषया अतीतानागतविषयत्वे सति प्रतीतित्वात् प्रत्यभिज्ञावदिति । तथा च कथं स्मृतेर्याथार्थ्यमिति । तदसत् । संस्कारस्य स्मृतौ जनयितव्यायां वर्तमानतावभाससामग्रीसाहित्यनियमे मानाभावात् । स्मृत्यनन्तरभाविन्या तद्विषयवर्तमानत्वसम्भावनया वा शब्दादितन्निश्चयेन वा निष्कम्पप्रवृत्त्युपपत्तावनुभवविरुद्धायाः स्मृतौ वर्तमानतावभासकल्पनाया अयोगाच्च । अनुमानं चायुक्तम् । तदाऽसौ तादृश इत्याकारवलेन स्मृतावततीतगोचरतायाः सिद्धत्वेन विणासिद्धत्वात् । अन्यथा पूर्वकालसम्बन्धरूपतत्तायाः स्मृतौ वर्तमानतावभासेऽनुभव इव स्मृतावपीदन्तोल्लेखापत्तेः ॥ स्मृत्यनुभवयोः संस्कारजन्यत्वाजन्यत्वाभ्यां भेदेऽप्यनुभवकाले सतो विषयस्य स्मृतिकाले वस्तुतोऽतीतत्वेऽपि विषयकृतवैलक्षण्याभावत् । वर्तमानतावभाससामग्रीसाहित्यस्योपाधित्वाच्चेति दिक् ।

नन्विति । अन्यथा संस्कारसीमोल्लङ्घनेन स्मृतेरननुभूतार्थान्तरविषयत्वमपि स्यादिति भावः ॥ उक्तमिति । ‘याथार्थ्यमेव मानत्वमि’ति लक्षणवाक्यव्याख्यानावसर इति शेषः । अनुभवजन्यसंस्कार जन्यत्वात्स्मृतेरनुभवाकारत्वमेव युक्तम् । तत्कथं तद्विरुद्धतत्ताकारत्वमिति शङ्कते अनुभव सति । कुतस्त्य इत्यत्र किंशब्द आक्षेपार्थः, किंवा प्रश्नार्थः । आद्येऽपि किं स्वरूपाक्षेपोऽभिमतः, किंवा कारणाक्षेप इत्यभिप्रेत्य विकल्पयति किमयमिति ॥ व्याघातादिति । यत उत्पन्नस्तद्धेतुकत्वादाकारस्य निर्हेतुकत्वं व्याहतमित्यर्थः । तुल्यमिति । स्मृतावपि स इत्याकारः स्मृतिहेतुसंस्कारसमासादित इत्यर्थः । ननु चानुभवस्यान्याकारत्वात्तत एव तज्जन्यसंस्कारस्याप्यन्याकारत्वात्तज्जन्यस्मरणस्यापि तदाकारत्वमेव स्यान्न तु तद्विपरीताकारत्वमित्यत आह यदि चेति । इदन्त्वाविषयकसंस्कारस्यैव स इत्याकारजनकतायाः प्रत्यभिज्ञायां दृष्टत्वेन जन्यजनकयोरेकाकारत्वनियमासिद्ध्या संस्कारमात्रजन्यत्वेऽपि न क्षतिरिति भावेन कथञ्चिदित्युक्तम् ॥ मानसमिति । सहकारिसमवधानेन करणानां शक्त्यन्तराविर्भावस्य बहुलमुपलम्भात् संस्कारसहकृतं मनोऽनुभवेऽविद्यमानमपि तदा तादृश इत्याकारं स्मृतौ जनयतीति युज्यत एवानुभवस्मृत्योर्वैसादृश्यमिति भावः । नन्वेवं मनोजन्यत्वात्स्मृतेः संस्कारसीमोल्लङ्घनस्यादोषत्वेऽपीन्द्रियाणां प्राप्यप्रकाशकारित्वनियमात्पूर्वावस्थानिवृत्त्यंशे च प्राप्त्यभावान्मनमस्तद्विषयीकारित्वानुपपत्तिस्तदवस्थैव । न हि तदंशेऽपि संस्कार एव प्राप्तिरिति शक्यते वक्तुम् । पूर्वावस्थानिवृत्त्यविषयकपूर्वानुभवजन्य संस्कारस्य तन्निवृत्त्य विषयकतया तदंश प्रत्यासत्तित्वायोगात् । संयोगसमवायलक्षणप्रत्यासत्त्यन्तरं तु मनसः पूर्वावस्थानिवृत्त्या सह न शक्यशङ्कमिति चेन्न । तद्देशकालसम्बन्धेन सह संस्काराख्यप्रत्यासत्तियुक्ते न मनसा करणेन तद्देशकालसम्बन्धातीतत्वमसन्निकृष्टमपि विषयीक्रियते । सम्बद्धमात्रविषयकत्वेऽनुभवत्वप्रसङ्गादित्याशयात् । यद्वा मनसः स घट इति स्मृतिसाधनत्वनिर्वाहाय प्रत्यासत्तितया कल्प्यमानसंस्कारस्य पूर्वावस्थामात्रविषयकस्याप्यनन्यगत्या निवृत्त्यंशेऽपि प्रत्यासत्तित्वं कल्प्यते कार्यबलात् । अतो नासन्निकृष्ठार्थग्राहकत्वमिति ।

वस्तुतस्तु अतीतानां तत्तदर्थानां मनोविषयतया तन्निवृत्त्याऽपि, घटनिवृत्त्या सह चक्षुष इव, साक्षादेव सन्निकर्षः । न च तत्तदर्थानां बाह्यत्वेन तन्निवृत्तेरपि बाह्यतयाऽन्तरिन्द्रियस्य कथं तया सह साक्षात्सन्निकर्ष इति वाच्यम् । बाह्यार्थानामपि संस्कारोपनीतत्वेन प्रत्यासन्नत्वात् । अन्यथा संस्कारमात्रजन्यत्वेऽपि पूर्वमननुभूतस्य तद्देशकालसम्बन्धस्य यदतीतत्वं तस्यैवातीतत्वस्याननुभूतस्यापि स्मरणमन्यस्य तु सर्वस्यानुभूतस्यैव स्मरणमिति नियमाभ्युपगमेन वाऽनन्यगत्या भिन्नविषयस्यापि संस्कारस्य स्वविषयातीतत्वविषयकस्मृतिजनकत्वाभ्युपगमेन वाऽतिप्रसङ्गपरिहारसम्भवेन संस्कारमात्र जन्यत्वानभ्युपगमेव मानसमिति मनोजन्यत्वोक्तेरस्वारस्यापातात् । न च सन्निकर्षनिरूपणाय वस्तुगतिरियमुक्तेति वाच्यम् । तथा सति यदि च संस्कारमात्रजन्यता स्मृतेः स्यादित्यादिप्रकृतग्रन्थस्यास्वारस्यापातात् । ‘भवेदेवं यदि संस्कारमात्रजन्यत्वमि’त्यादिपद्धतिग्रन्थस्याप्यस्वारस्यापाताच्च । तस्मान्मनोजन्यत्वोक्तिस्वारस्याय वर्तमानया पूर्वावस्थानिवृत्त्या सह स्यादेव सन्निकर्षो मनसो न त्वसन्निकर्षः । नापि संस्कारः सन्निकर्ष इत्यवधेयम् । वक्ष्यत इति । ‘‘मानसं तद्धि विज्ञानं तच्च साक्षिप्रमाणकमि’’त्यादि नैतदधिकरणान्त इति शेषः । उदयनमतनिराकरणमुपसंहरति तस्मादिति । ततश्चापसिद्धान्त एवेति भावः ।

### **परिमल**

तार्किकः शङ्कते नन्विति ॥ वर्तमान इति । स्मृतिकाल इत्यर्थः । ननु निवृत्तां पूर्वावस्थामिदानीमस्तित्वेन स्मृतिर्न विषयीकरोति येन याथार्थ्यहानिः ॥ किन्तु निवृत्तत्वेन । तथा च न दोष इत्याशङ्क्य तथानुभवाभावेन तथा स्मृत्युत्पत्तिर्न युक्तेत्याह न च निवृत्तेति । सिद्धन्ती शङ्कते ननु समानेति । पूर्ववादी उत्तरमाह अनुभवेति । पुनः सिद्वान्ती शङ्कते नन्विति । पूर्ववादी निराह नेति । ननु कीदृशप्रत्ययस्य प्रामाण्यमापाद्यते । किमिदानीमयं श्याम इति प्रत्ययस्य, अथ पूर्वमयं श्याम आसीदित्येवंरूपस्य । नाद्य इष्टापत्तेः । अन्त्ये तु नास्ति दोष इत्याशङ्कते नन्विति । पूर्ववादी वैषम्येण निराह सत्यमित्यादिना । अपसिद्धान्तेति । न्यायमते स्मृतेर्याथार्थ्योपगमादिति भावः । तदेवाह तथा हीत्यादिना स्मृतेरङ्गीकृतमित्यन्तेन ॥ संशयादाविति । उपलब्धिपदस्येति योज्यम् । सम्यगनुभवेति । अन्यथा सम्यज्ज्ञानसाधनमित्येव ब्रूयादिति भावः । न्यायविदां नैयायिकानाम् । द्य्वङ्गेति । स्मृतेर्यतार्थत्वानुभवत्वरूपाङ्गद्वयहीनत्वेन यथार्थपदेनैव व्यावर्तितत्वादनुभवपदव्यावर्त्यता न स्यादित्यर्थः । परोक्तायाथार्थ्यबीजं च निराह यदपीत्यादिना ॥ द्वितीय इति । स्वविषयं सर्वात्मना यद्विषयीकरोति तत्प्रमाणमिति पक्षे ॥ व्याधातादिति । कार्यं सहेतुकमिति नियमात्कार्यत्वमुपेत्यनिर्हेतुकत्वोक्तौ स्वक्रियाविरोधादित्यर्थः । अनुभवजन्यसंस्कारहेतकस्य कथम् अन्याकारतेत्यत आह यदि (च) संस्कारेति । अभिज्ञाजन्यसंस्कारस्य विसदृशप्रत्यभिज्ञाहेतुत्वदर्शनात् । कथञ्चिदित्युक्तं वक्ष्यत इति । एतद्ग्रन्थान्त्यभागे ।

### **यादुपत्यं**

श्यामताप्रत्ययस्येति । इदानीमयं श्याम इति प्रत्ययस्येत्यर्थः । ननु पाकरक्ते इदानीमयं श्याम इति प्रत्ययस्याकार एव नास्ति । श्याम इत्याकारकस्य प्रत्ययस्य तत्र सत्त्वेऽपि तस्य याथार्थ्यमेव । वस्तुतोऽतीतश्यामताया एव तद्विषयत्वात् । एवमेव वस्तुतोऽतीतपूर्वावस्थावगाहिनी स्मृतिरपि यथार्थैव भविष्यतीत्याशयेन शङ्कते नन्वतीतेति । अतीता या श्यामता तत्प्रत्यय इत्यर्थः । तदानीमेवेति । अतीतकाल एवेत्यर्थः । न तु स्मर्यमाणेति । स्मर्यमाणा स्मरणेन विषयीक्रियमाणाऽवस्था अनुभवदेशकालसम्बन्धत्वरूपा यस्य विषयस्य स तथोक्तस् तदानीं वर्तमानकाले, तदवस्थो विद्यमानो नैवेत्यर्थः । युक्तमयं श्याम इति प्रत्ययस्यातीतार्थावगाहित्वेऽपि यथार्थत्वमतीतकाले श्यामतारूपविषयस्य सत्त्वात् । वर्तमानत्वस्य च तेनाविषयीकरणात् । स्मरणं तु स्वविषयमनुभवदेशकालविशिष्टमर्थं नातीतकालीनतयोल्लिखति । अतीतकालीनताया अननुभूतत्वात् । नापि कालौदासीन्येन । किन्त्वनुभववद् वर्तमानकालीनतयैव । तथा च स्मरणोल्लिखिते वर्तमानकालेऽनुभवदेशकाल सम्बन्धत्वरूपतत्ताविशिष्टस्य स्मरणविषयस्यासत्त्वात्स्मृतिरयथार्थैवेत्यतीतश्यामताप्रत्ययवैषम्यमिति भावः ॥ संशयादाविति । संशयहेतावित्यर्थः ॥ द्य्वङ्गेति । याथार्थ्यमनुभवत्वं चेत्यङ्गद्वयं प्रमाप्रविष्टं तदुभयमपि यदा स्मृतौ नास्ति तदा कथमनुभवपदेनैव तद्य्वावृत्तिः । याथार्थ्यपदेनापि तत्सम्भवादित्यर्थः ॥

आर्षेति । ऋषीणमतीतानागतवर्तमानेष्वर्थेष्वतीन्द्रियेषु धर्मादिषु च लिङ्गाद्यनपेक्षादात्ममनसोः संयोगविशेषाद्धर्मविशेषाच्च यत्प्रतिभं ज्ञानमुत्पद्यते तदार्षम् । तच्च कदाचिल्लौकिकानामपि भवति । यथा कन्या ब्रवीति श्वो मे भ्राताऽऽगन्तेति हृदयं मे कथयतीत्याहुः । एवं स्मृतेरयाथार्थ्ये अपसिद्धान्तं बाधकमभिधायेदानीं तदुक्तमयाथार्थ्यसाधकं विकल्प्य दूषयति यत्त्वित्यादिना ॥ अनिवृत्तपूर्वावस्थत्वेनेति । वर्तमानपूर्वावस्थात्वेनेत्यर्थः । तथा च न हि यदा यादृशोऽर्थः स्मर्यत इत्युक्तया प्रथमपक्षस्य प्राप्तिः । न च निवृत्तपूर्वावस्थतयैतमर्थमित्यनेन द्वितीयस्य । न तु स्मर्यमाणावस्थस्तदानीं तदवस्थ प्राप्तिः । न च निवृत्तपूर्वावस्थतयैतमर्थमित्यनेन द्वितीयस्य । न तु स्मर्यमाणावस्थस्तदानीं तदवस्थ इति वाक्येन तृतीयस्येति ज्ञातव्यम् ॥ तदानीमसत्त्वादिति । न च घट आसीद्धटो भविष्यतीति । ज्ञानयोर्ध्वंसप्रागभावविषयकत्वात्तयोश्च ज्ञानकाले सत्त्वात्कथमेतदिति वाच्यम् । अत्रातीतादिकालसम्बन्ध एव घटस्य प्रतीयते न नष्टो घट इत्यादाविव ध्वंसादिः । अन्यता गगनमासीदित्यदावपि तद्ध्वंसादिरेव प्रतीयत इति स्यादित्याशयात् । विशेष्यरूपमुख्यविषयाभिधायकोऽयं पक्ष इत्यप्याहुः । एवं च ज्ञानकाले विषयासत्त्वेनायाथार्थ्यसाधने व्यभिचार इति भावः ॥ सर्वप्रमाणेति । यत्स्वविषयं सर्वात्मना न विषयीकरोति तदयथार्थमिति नियमो न सम्भवति । ज्ञानमात्रे व्यभिचारादित्याशयः । व्यभिचारमेवोपपादयति कस्यापीति ॥ अनिवृत्तेति वर्तमानेत्यर्थः । एवमग्रेऽनिवृत्तिपदेन वर्तमनातैव ग्राह्या ॥

उदासीनैवेति । इदं च तदा तादृश इत्यनयोरनुभवकालेऽनुभूतर्मविशिष्ट इत्यर्थमाश्रित्य परभिमानखण्डनायैवोक्तम् । वस्तुतस्तु तदा तादृश इत्यनयोरतीतकालेऽतीतदेशकालसम्बन्ध इत्यर्थकत्वात्स्मृतिः पूर्वावस्थानिवृत्तिं विषयीकरोत्येव । अत एवाग्रे तथैव विभावयिष्यतीति ज्ञातव्यम् । एतेन यदुक्तं वर्धमानेन स्मृतौ तत्ताविशिष्टस्य वर्तमानतावभासत एव । संस्कारस्य वर्तमानताऽवभाससामग्रसहितस्यैव हेतुत्वात्सोऽयमिदानीमित्यदौ प्रत्यभिज्ञाने तथा कल्पनात् । गेहे स घट इति स्मृतेर्निष्कम्पप्रवृत्तेश्च । अन्यथा तत्ताविशिष्टस्येत्यादीं संशये सा न स्यात् । विवादाध्यासिता स्मृतिः स्वविषयवर्तमानत्वविषया अतीतानागतागोचरत्वे सति ज्ञानत्वात् प्रत्यभिज्ञावदित्यनुमानाच्च अर्तोऽयथार्था स्मृतिः ॥

न चैवं प्रमालक्षणेऽनुभवपदं व्यर्थम् । धर्म्यंशेऽपि तत्र प्रमात्वं मा भूदित्येवमर्थत्वात्तस्येति । तदपि निरस्तं वेदितव्यम् । संस्कारस्य ज्ञाने जनयितव्ये वर्तमानतावभाससामग्रीसाहित्यनियमे मानाभावात् । निष्कम्पप्रवृत्तेश्च स्मृत्यनन्तरभाविन्या तद्विषयवर्तमानत्वसम्भावनया शाब्दादितन्निश्चयेन वोपपत्तौ स्मृतौ वर्तमानत्वभानकल्पनाया अनुभवविरुद्धत्वात् । अनुमानं चायुक्तम् । विणासिद्धेः । तदाऽसौ तादृश इत्याकारबलेनैव स्मृतावतीतगोचरत्वस्यावगमात् । अन्यथ पूर्वकालसम्बन्धरूपपत्तायाः स्मृतौ वर्तमानतावभासेऽनुभव इव स्मृतावपीदन्तोल्लेखापत्तिः । स्मृत्यनुभवयोः संस्कारजन्यत्वाजन्यत्वाभ्यां भेदेऽप्यनुभवकाले सतो विषयस्य स्मृतिकाले वस्तुतोऽतीतत्वेऽपि च विषयकृतवैलक्षण्याभावात् । तस्मात्साधूक्तमुदसीर्नैवेति । धर्म्यशव्यावृत्त्यर्थमनुभवपदमित्यप्यसत् । धर्म्यंशेऽपि वर्तमानत्वाभावेन प्रमाणत्वस्यैव सम्भवे तद्य्वावर्तनाय यत्नस्यानुचितत्वात् ॥ अन्यथा भ्रमेऽपि धर्म्यंशे यथार्थानुभवत्वसत्त्वेन तद्य्वावृत्त्यर्थमपि पदान्तरं प्रयोज्यं स्यादित्यास्तां विस्तरः ॥ व्याघातादिति । कार्यस्याकारस्याङ्गीकारे तत्कारणमप्यङ्गीकृतमेवेति पुनर्निर्हेतुकत्वाभ्युपगमे व्याघात इत्यर्थः ॥ तुल्यमिति । स्मृतावपि स इत्याकारः संस्काररूपहेतुसमासादित इत्यर्थः । नन्वनुभवजन्यस्येदन्ताविषयकस्य संस्कारस्य कथं स इत्याकारहेतुत्वमित्याशङ्कयाह यदि चेति । इदन्ताविषयकसंस्कारस्यैव स इत्याकारप्रयोजकताया प्रत्यभिज्ञायां क्लृप्ततया संस्कारमात्रजन्यत्वेनापि वैसादृश्यमुपपद्यत एवेत्याशयेन कथञ्चिदित्युक्तम् ॥ मानसमिति । तथा चानुभवकरणविलक्षणकरणजन्यत्वात्स्मृतेरनुभवाकारवैसादृश्यं तदाकारस्येति भावः । इदमुपलक्षणम् ‘आधिक्यमनुभूतात्तु यदातीतत्वमिष्यते’ इति वक्ष्यमणत्वेन विषयकृतवैलक्षण्याच्च वैसादृश्यमिति ज्ञातव्यम् । वक्ष्यत इति । ‘मानसं तद्धि विज्ञानं तच्च साक्षिप्रमाणकमि’त्यग्रेऽस्मिन्नेवाधिकरण इति शेषः ।

### **श्रीनिवासतीर्थीया**

यादृशः पूर्वावस्थाविशिष्टः । पूर्वावस्थाया अनुभवदेशकालसम्बन्धरूपतत्तारूपायाः । एवमेवोत्तरत्र पूर्वावस्थाशब्दार्थो द्रष्टव्यः । वर्तमाने वर्तमानकाले । स्मृतिसमय इति यावत् । अनिवृत्तावित्यत्र पूर्वावस्थाया इत्येतत्पूर्वतैवेत्यत्रावस्थाया इत्येतच्चानुवर्तते । अतीतत्वमेव पूर्वत्वमिति भावः ॥ न चेति । स्मृतिसमये पूर्वावस्थाया अभावेऽपि पूर्वास्थानिवृत्तेः सत्त्वात्तद्विषयत्वेनायुक्तं स्मृतेर्याथार्थ्यमिति भावः ॥ निवृत्ताविति । निवृत्तिविषये । तथा च स्मृतेरनुभवसमानविषयकत्वनियमादनुभवेन पूर्वावस्थानिवृत्तरविषयीकरणे स्मृतावपि तज्ज्ञानमयुक्तमेवेति अननुभूतविषयकत्वादयाथार्थ्यं स्मृतेरिति भावः । उत्तरमाह अनुभवकाल इति । तदवस्थस् तद्देशकालविशिष्टः । ज्ञानं स्मृतिरूपम् ॥ पाकेति । पूर्वश्यामतायाः सत्त्वादित्यर्थः । इष्टापत्तिमाशङ्कते नन्विति । अतीतत्वं श्यामताविणम् । तथा चातीता या श्यामता तत्प्रत्ययः, श्यामता तत्रासीदित्येवंरूपोऽतीतश्यामताप्रत्ययः, तत्र पाकरक्तेऽपि घटे रक्ततादशयायां यथार्थ एवेत्यर्थः । तस्यापि यथार्थज्ञानसाधनत्वस्य । स्मृतिहेतौ संस्कारे । आन्यथ अयाथार्थ्ये । न शङ्क्येत यथार्थज्ञानहेतुत्वलक्षणस्य स्मृतिहेतावतिव्याप्तिरिति शेषः । तमेवेति । स्मृतेरयाथार्थ्यान्न यथार्थज्ञानसाधनत्वं तद्धेतावतिव्याप्तमित्येवंरूपम् । इमं स्मृतेर्याथार्थ्यरूपम् । अन्यथा स्मृतेरयाथार्थ्ये ॥ कस्यापीति । घटादिज्ञानादेः कस्यापि केनापि प्रकारेण पूर्वावस्थानिवृत्तिविषयीकारित्वाभावात् । न ह्ययं घट इत्यादौ पूर्वावस्थानिवृत्तिर्विषयतया प्रतीयत इति भावः ॥ तथेति । तदाऽसौ तादृश इति निवृत्तपूर्वावस्थत्वेन । अनुभवानुसारित्वं नामानुभवसमानविषयकत्वम् ॥ अर्थानुसारित्वमिति । यद्देशकालयोर्यद्वस्तु यथा प्रतीतं तद्देशकालयोस्तद्वस्तुनस्तथात्वरूपमर्थानुसारित्वमेव । तथा याथार्थ्यम् । इदं चास्त्यनुभवकालमादाय स्मृतविति न दोषः । व्याघातादिति । आकारस्य कार्यत्वात्तदङ्गीकारे तत्कारणमपि किञ्चिदङ्गीकृतमेवेति पुनर्निर्हेतुकत्वाभ्युपगमे व्याघात इत्यर्थः । तुल्यमिति । स्मृताविति शेषः । तदुपपादयति । यदि चेति ॥ संस्कारेति । तथा हि सति संस्कास्यानुभूतार्थ एव जातत्वेन तज्जन्यस्मृतेरपि तत्समानविषयकत्वेन वैसादृश्यं न स्यान्न चैवं किन्त्विति शेषः । मानसमिति । तथा च करणानां सहकारिवशेन शक्त्यन्तराविर्भावस्य सत्त्वेन संस्कारसहकृतेन मनसाऽनुभवेऽविद्यमानोऽपि स इत्याकारः स्मृतौ जायत इत्यङ्गीकारादनुभवस्मृत्योर्वैसादृश्यानुपपत्तिर् नास्तीति भावः।

### **वाक्यार्थरत्नमाला**

याथार्थ्यमित्यत इति । अस्य तदाक्षेपप्रकारमनुवदतीत्यनेन सम्बन्धः । तद्रीत्या आक्षेपनिमित्तमाह । उदयनीयेति । उदयनीय इत्यावृत्या निबन्धाक्षेपाभ्यां सम्बध्यते । पञ्चाध्यायीनिबन्धे त्रिसूत्र्यां कृतो यः स्मृतियाथार्थ्याक्षेपस्तत्समाधानायेत्यर्थः । न हि यादृशोऽर्थ इत्यादिनिबन्धव्याख्यानपर स घट इति स्मृत्या पूर्वावस्थेत्यादि वर्धमानानुसारेण व्याचष्टे ॥ स घट इतीत्यादिना । पूर्वं वर्तमानैवेति ॥ स्मृत्या विषयीक्रियमाणपूर्ववस्थाया वर्तमानता यद्यपीदानीं नास्ति तथापि प्रागासीदित्येतावतैव पूर्वावस्थावर्तमानत्वविषया या अपि स्मृतेर्याथार्थ्यं स्यादित्यर्थः ॥ अनुभव देशकालविशिष्टमर्थं स्वविषयमिति सम्बन्धः । अयं व्याख्यानप्रकारो वर्धमानग्रन्थोक्तितत्सूचनलब्धः स्वीयत्वेनोक्तः । अत्रातीतेति श्यामत्वस्य सत्वोपपादकतया योजितम् । कदाचित्सत्वलाभात् । औत्प्रेक्षिकपक्षस्तु केचित्तु पाकरक्त इत्यादिः । तत्रातीतत्वं श्यामताप्रत्ययस्य विवक्षितम् । अतीतो यः श्यामताप्रत्ययो ऽतीतत्वविशिष्टः स सत्य एवेति प्रतिपादनाभिप्रायात् ॥ औत्प्रेक्षिकपक्षान्तरमपीतरे इत्यादिनोक्तम् । तत्र तु श्यामता विणसमतीतत्वमिति स्पष्टमेवोक्तम् । तथाचातीतश्यामत्वस्येत्य नेनातीतत्वरूपेण श्यामत्वप्रत्यय इति लभ्यते । अत एवोदाहरति । अत्र श्यामता आसीदित्येवंरूप इति । तदेवं श्यामतामात्रप्रत्ययो ऽतीतत्वविशिष्टः श्यामताप्रत्ययो ऽतीतत्वविशिष्टायाः श्यामतायाः

प्रत्यय इति प्रमेयं भेदपक्षत्रये द्रष्टव्यः ॥ उत्तरत्र पक्षद्वये तदानीमेवेति स्वरसमित्यभिमानः । श्यामताप्रत्यय समानकालस्य तदानीमिति व्याख्यानात् । प्रथमपक्षे तु योग्यतामाश्रित्यार्थकथनमित्यपि बोध्यम् ॥

न्यायमहावार्तिक इत्यर्थ इति ॥ प्रमाणतोऽर्थप्रतिपत्ताविति प्रथमभाष्यवाक्यव्याख्यानावसर इति शेषः । संशयस्यादिरिति विग्रहमाश्रित्यादिपदार्थमाह । तथाचा यथार्थेति । अयथार्थज्ञानमात्रलाभाय लक्षणोक्ता । संशयविपर्ययरूपोपलब्धीत्येव वाचस्पतावुक्तावपि तत्राप्युपलक्षणया अनध्यवसितादि ग्रहणं संमतमेवेत्याशयेनायथार्थज्ञानमात्रेत्युक्तम् ॥ अर्थवदितीति । न च संशयविपर्ययरूपोपलब्धिकरणयोः प्रसङ्गो ऽर्थवदित्यधिकं तयोश्चोपदर्शितार्थव्यभिचारेणानर्थवत्वादिति न्यायवाचस्पत्युक्तेरिति भावः । अर्थानुवादोऽयमिति । वाचस्पतिग्रन्थे हि प्रमाणशब्देन तस्यापास्तत्वात् । प्रमासाधनं हि प्रमाणम् । न च स्मृतिः प्रमाणम् । लोकाधीनावधारणो हि शब्दार्थसम्बन्धः । लोकश्च संस्कारमात्रजन्मनः स्मृतेरन्यामुपलब्धिमर्थाव्यभिचारणीं प्रमामाचष्टे ॥ तस्मात्तद्धेतुः प्रमाणमिति हेतौ प्रसङ्ग इति प्रतिपादितं तत्र स्मृतेरन्यामुपलब्धिमिति प्रतिपादयता स्मृतिव्यतिरिक्तज्ञानरूपानुभवस्यैव प्रमात्वाभिधानमस्तीति उपलब्धिपदमनुभवार्थतया व्याख्यातमिति लक्ष्यत इति भावः । सांकरभाष्य समाख्यां वाचस्पतिनिरासायाह । न्यायवाचस्पतिनेत्यर्थ इति । धर्मिण्यंशेऽपीति । येन तत्र विद्यमानस्य वर्तमानत्वस्य भानात्तस्यातदंशेऽप्रामाण्यं स्यादिति भावः । अत्र वर्तमानत्वाभानेनेति पाठः । अभावपदं लेखकायत्तम् । आर्षज्ञानं सूत्रकृता पृथक् न लक्षितं योगिप्रत्यक्षेऽन्तर्भावितम् । पदार्थप्रदेशाख्ये तु प्रकरणे तदुक्तम् । तद्यथा आम्नायविधातृणामृषीणामतीतानागतवर्तमानेष्वित्यादिवैशेषिकसूत्रोपस्कारग्रन्थं प्रशस्तपादभाष्यं च मनसि निधायाह । ऋषीणामित्यादि ॥ मातरिश्वाधिकरणीय ‘‘प्रतिभातपरावर’’ इत्येतद् भाष्यमूलगतप्रातिभेनैवेरेनेत्युक्तं प्रातिभं ज्ञानमप्येवमेव व्याख्येयम् । कथयतीति । कथयिष्यतीत्यर्थः । जनयतीत्यादि ग्रन्थेति । पद्धत्यादिग्रन्थेत्यर्थः । यद्वर्धमानेनोक्तस्येति । अवभासस्येत्युत्तरेणेदं सम्बन्ध्यते । अत्र संप्रदायविदः स घट इत्यादि वर्धमान ग्रन्थोऽवधेयः । अस्मत्पितृचरणास्तु (?) विवादाध्यासिता स्मृतिः स्वविषयेत्यादि चिन्तामण्युक्तमप्याहुः । तथा च प्रयोग इति ॥ तत्र तत्र व्याख्येयमस्ति ।





