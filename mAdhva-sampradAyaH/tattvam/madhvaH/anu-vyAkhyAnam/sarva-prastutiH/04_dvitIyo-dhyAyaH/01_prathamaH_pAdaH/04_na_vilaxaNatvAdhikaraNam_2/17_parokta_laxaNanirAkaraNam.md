+++
title = "१७ परोक्त लक्षणनिराकरणम्"

+++


## न परिच्छेदकार्येव प्रमाणमिति च प्रमा

**परोक्त लक्षणनिराकरणम्**

**न परिच्छेदकार्येव प्रमाणमिति च प्रमा**

### **सुधा**

ननु चाज्ञातज्ञापकमेव प्रमाणम्, अज्ञातज्ञानमेव वा । न चैतत्सृत्यादावस्तीति तदप्रमाणमित्यतो वाऽऽह नेति । परिच्छेदोऽज्ञातज्ञानं, तत्कर्तुं शीलमस्यास्तीति परिच्छेदकारि (री) । यद्वा परिच्छेद एव कार आकारः परिच्छेदकारः सोऽस्तीति परिच्छेदकारि । किं परिच्छेदकारित्वं प्रामाण्यस्य व्याप्यव्यापकभूतं लक्षणमिति तदभावात्स्मृत्यादेरप्रामाण्यमुच्यते, किंवा व्यापकमेवेति ।

आद्ये परिच्छेदकार्येव प्रमाणमिति लक्षणं न प्रमा नोपपन्नमिति योजना । अव्याप्तेरतिव्याप्तेश्चेति । तथाहि । धर्मिणमादायानधिगतार्थगन्तृत्वमुच्यते प्रकारं वा । आद्ये नित्यविषयाणा मप्रामाण्यापातः । व्याप्यवत्तयाऽवगतं धर्मिणं व्यापकवत्तया विषयीकुर्वतोऽनुमानस्य पृथगवगतानर्थान्त्संसृष्टतया गोचरयतः शब्दस्य चाप्रामाण्यप्रसङ्गः । द्वितीये तु धारावाहिकविज्ञानानामप्रामाण्यं स्यात् । न हि वैनाशिकानामिव मीमांसकानामन्य एव घटः । नापि साङ्ख्यानामिव परिणामी । नापि प्रकारमप्युपजनापायवन्तमीक्षामहे ॥

ननु यद्यपि स्वरूपस्य प्रकारस्य वा तादवस्थ्यम् । तथाऽपि घटोऽयं घटोऽयमिति प्रत्यक्षज्ञानधारायां वर्तमान एवार्थः (परि)स्फुरति । न च क्रमभाविनां ज्ञानानामेक एव वर्तमानकालो विषयो नानाप्रतिपत्तृवज् ज्ञानयौगपद्यप्रसङ्गात् । (तत्)प्रत्यभिज्ञानानुपपत्तेश्च । ज्ञानानेकत्वेऽप्येककालावस्थानाकलनात् । तस्मात्पूर्वपूर्वविज्ञानैरनाकलित एव वर्तमानोऽर्थ उत्तरोत्तरैरवसीयत इत्यनधिगतार्थत्वमेवेति । एवं तर्हि स्मृत्यादेरप्यनधिगतार्थत्वमेव । स्मृतिरपि वर्तमानतत्कालतयाऽनुभूतमर्थमतीततत्कालतयाऽवगाहते । अन्यथा स इति न स्यात् । अनुवादोऽपि यदि वादविषयस्तदा स्फुटमनधिगतार्थत्वम् । यदि च पूर्वविज्ञानविशिष्टार्थगोचरस्तथाऽपि धारावाहिकसमानो न्यायः । अधिकविधानेनैकवाक्यतायामपि तथेति । संशयविपर्यासयोरप्यनधिगतविषयत्वात् प्रामाण्यं स्यात् । अनधिगततथाभूतार्थ(गन्तृ)त्वं विवक्षितमिति चेन्न । अनधिगतविणवैयर्थ्यात् । स्मृत्यादिव्यावृत्त्यर्थं तदिति चेत् (न) । स्मृत्यादिकमेव कुतो व्यावर्तनीयम् । लक्षणाभावादिति चेत् । तदिदमितरेतराश्रयत्वमिति ।

### **वाक्यार्थचन्द्रिका**

स्मृत्यादाविति । स्मृतेर्ज्ञातज्ञानत्वेनाज्ञातज्ञापकत्वस्याज्ञातज्ञानत्वस्य चाभावादनुवादस्य च ज्ञातज्ञापकत्वेऽप्यज्ञातज्ञापकत्वाज्ञातज्ञानत्वयोरभावादित्यर्थः । अज्ञातज्ञापकमेव प्रमाणमित्येतदर्थपरतया परिच्छेदकारीति मूलं व्याख्यायाज्ञातज्ञानमेव तदित्यर्थपरतयाऽपि तद्य्वाचष्टे यद्वेति ॥ समव्याप्तमित्यर्थः । इदं च परिच्छेदकार्येव प्रमाणमिति, प्रमाणमेव परिच्छेदकारीति चैवकारस्योभयत्र सम्बन्धाल्लभ्यते । समभिव्याहृतपदार्थतावच्छेदकस्येतरपदार्थतावच्छेदकव्यापकताया एव एवकारार्थत्वात् । समव्याप्तत्वकथनं च लक्षणत्वनिर्वाहार्थम् । तथा चाद्यपक्षप्रवृत्तिः । परिच्छेदकार्येव प्रमाणमिति यथाश्रुतमूलाच्च द्वितीयपक्षस्य प्रसक्तिः । ततश्च परिच्छेदकारित्वस्य प्रमालक्षणत्वात्तदभावात्स्मृत्यादेर्न प्रामाण्यमिति मतम्, किंवा तस्यालक्षणत्वेऽपि प्रामाण्यव्यापकत्वात्तदभावेन प्रामाण्याभाव इति विकल्पो द्रष्टव्यः ॥ व्यापकमेवेति । अत्रैवशब्देन लक्षणत्वस्य व्यावृत्तिरिति ध्येयम् । क्वचित्तु प्रामाण्यव्यापकभूतं लक्षणमित्येव पाठः । तत्रायम्भावः । न लक्षणाभावेन प्रामाण्याभावोऽभिधातुं युज्यते । लिङ्गतया हि लक्षणमुपयुज्यते । न च व्यपाकता लिङ्गत्वोपयोगिनी व्याप्यत्वेनैव तदुपपत्तेः । इतरथा धूमादीनामलिङ्गत्वापातात् । तथा च कथं व्याप्यभूतस्य परिच्छेदकारित्वरूपतल्लक्षणस्याभावेन तद्य्वापकीभूतस्य प्रामाण्यस्याभावः सिध्येत् । अन्यथा धूमाभावेन वन्ह्यभावस्यापि सिद्धिप्रसक्तिरित्यतः सत्यमियं वस्तुस्थितिस्तथाऽपि अतिव्याप्त्यसम्भवाविवाव्याप्तिरपि लक्षणदोष एवेति वदद्भिः परैर्लक्षणस्य लक्ष्यतावच्छेदकव्यापकतायाः स्वीकृतत्वाद्य्वापकीभूतस्य तस्याभावेन तद्य्वाप्यप्रामाण्याभावाभिधानमुपपन्नमेवेति भावेन व्यापकभूतमिति व्यापकत्वाभिधानमिति । अत्र च व्यापकभूतं लक्षणमित्येव स्वरसः पाठः । दर्शनान्तरोक्तलक्षणकक्षीकारे तु तैः स्वलक्षणस्य व्यापकतयाऽङ्गीकृतत्वात् स्मृत्यादौ च तदभावादिति पूर्वग्रन्थानुसाराल्लक्षणत्वमात्रव्यावृत्तिपरव्यापकमेवेत्युत्तरग्रन्थानुसाराच्च । अन्यथा व्याप्यव्यापकत्वपक्षस्यैव व्याप्यव्यापकभूतलक्षणत्वप्रतिद्वन्द्वितया व्याप्यव्यापकमेवेत्येव वक्तव्यतया व्यापकमेवेत्युक्त्यस्वारस्यापातादिति द्रष्टव्यम् । अत एव व्याप्यव्यापकभूतमिति पाठे व्याप्यमिति स्वरूपसङ्कीर्तनमेव व्यापकभूतं लक्षणमित्येव च विवक्षितमतो न पूर्वोत्तरग्रन्थास्वारस्यमिति ध्येयम् ।

किमत्र सामान्यतोऽनधिगतत्वं विवक्षितं किंवा वितः । नाद्यः । सामान्यतः प्रमेयत्वादिना सर्वेषामेव सर्वैरवगमादसम्भवप्रसङ्गादिति भावेन द्वितीयं दूषयितुं विकल्पयति धर्मिणमादायेति ॥ नित्यविषयाणामिति । नित्यपदार्थविषयाणामित्यर्थः । नित्यपदार्थेषु नानधिगतत्वं सम्भवति । यदि हि नेह जन्मनि, जन्मान्तरे, यदि च न प्रत्यक्षेण, तदाप्यनुमानोपदेशाभ्यामेवानादौ संसारे तेषामधिगतत्वात् । ततश्च तत्राव्याप्तिरिति भावः । अत्रैव दोषान्तरमाह व्याप्यवत्तयेति । धारावाहिकेति । तत्र पूर्वज्ञानेन विषयीकृतस्य घटत्वादेः प्रकारस्य द्वितीयादिज्ञानैरवगमान्न प्रकारमादायानधिगतार्थगन्तृत्वं तेषामिति भावः । ननु च प्रतिक्षणं घटभेदेन घटत्वभेदात्पूर्वपूर्वज्ञानाविषयघटत्वान्तरविषयकत्वादुत्तरोत्तरज्ञानानां न तत्र प्रकारमादायानधिगतार्थत्वानुपपत्तिः । यद्वा घटाभेदेन प्रतिक्षणं घटत्वभेदाभावेन तदादाय धारावहिकज्ञानेष्वर्थस्यानधिगतत्वासम्भवेऽपि क्षणिकप्रकारान्तरमादायैवानधिगतार्थगन्तृत्वमुपपद्यते तत्कथं तत्राव्याप्तिरित्यतो भवेदेवं कथञ्चिद्यदि प्रतिक्षणं घटभेदः स्यात् । न चासावस्ति । तथा हि । स किं घटस्य क्षणिकत्वाद्वा परिणामित्वाद्वेति विकल्पद्वयं मनसि निधायाद्यं दूषयति न हीति । क्षणिकत्ववादिनां सौगतानामित्यर्थः । वैनाशिकानां मीमांसकानामित्युभयत्र मत इति योज्यम् । तथा च क्षणिकत्ववादिमते घटस्य प्रतिक्षणमन्यत्वेऽपि न मीमांसकमतेऽस्य प्रतिक्षणमन्यत्वम् । अन्यथा बौद्धमतप्रवेशापत्तेरिति भावः । द्वितीयं दूषयति नापीति । साङ्ख्यानां मत इव मीमांसकानां मते न प्रतिक्षणं घटः परिणामीत्यर्थः । तथा च साङ्ख्यैरचेतनमात्रस्य फलाङ्कुरशरीरादिवत् प्रतिक्षणविक्रियाविवत्त्वाङ्गीकारात्प्रतिक्षणं तन्मते घटस्य भेदेऽपि मीमांसकैस्तदनङ्गीकारादङ्गीकारे च साङ्ख्यमतप्रवेशापत्तेर्न तन्मते प्रतिक्षणं घटभेद इति भावः । तथा चोक्तप्रकारद्वयेनापि घटभेदासिध्द्या न प्रतिक्षणं घटत्वभेद इति न पूर्वपूर्वज्ञानाविषयीकृतघटत्वान्तरविषयकतयोत्तरोत्तरज्ञानामनधिगतार्थगन्तृतेति हृदयम् । क्षणिकप्रकारान्तरमादायैवानधिगतार्थगन्तृत्वमिति पक्षं दूषयति नापीति । प्रतिक्षणमुत्पत्तिविनाशवन्तमित्यर्थः । अनुपलम्भान्नासावस्तीति भावः । उपलक्षणं चैतत् । नापि मीमांसकैरभ्युपेत इत्यपि द्रष्टव्यम् ।

केचित्तु धर्मिणमादायेत्यस्य धर्मिमात्रमादायेत्यर्थः । प्रकारं चेत्यत्र वाशब्दस्य समुच्चयार्थत्वेन धर्मिणं प्रकरं चादायेत्यर्थः । आद्ये नित्यविषयाणमित्यादेरुक्त एवार्थः ॥ द्वितीये त्विति । घटोऽयं घटोऽयमिति धारावाहिकज्ञानेषु धर्मिणो घटस्य प्रकारस्य च घटत्वस्य च पूर्वज्ञातस्यैवोत्तरज्ञानेन विषयीकरणन्न प्रकरं धर्मिणं चादायानधिगतार्थगन्तृता तत्रेत्यर्थः । ननु धर्मिणो घटस्य प्रकारस्य च घटत्वस्य प्रतिक्षणं भिन्नत्वान्न तदुभयमादायानधिगतार्थगन्तृत्वानुपपत्तिरित्यतो धर्मिणो घटस्य प्रतिक्षणं भिन्नत्वं क्षणिकत्वाद्वा परिणामित्वाद्वेति विकल्पद्वयं मनसि निधाय क्रमेण पक्षद्वयं दूषयति न हीत्यादिना । पूर्व(कल्प)एवाभिप्रायः । प्रतिक्षणं घटत्वोपजननापाययोरनुपलम्भबाधितत्वान्न प्रकारस्य घटत्वस्यापि प्रतिक्षणं भिन्नत्वमित्याशयेनाह नापीति व्याचक्षते ।

प्रत्यक्षस्य वर्तमानमात्रग्राहित्वनियमेन स्वाश्रयक्षणविशिष्टस्तम्भादिग्राहित्वेनागृहीतग्राहित्वं भविष्यतीति शङ्कते नन्विति ॥ नानेति । नानाप्रतिपत्तृकैककालविषयकज्ञानानां यौगपद्यवदेकप्रतिपत्तृकानेकज्ञानानमप्येककालविषयत्वाद्यौगपद्यं स्यादित्यर्थः । न च स्थूलकालस्यैकस्यैव विषयत्वेऽप्यौपाधिकसूक्ष्मकालानामनेकत्वेन तत्रोत्पत्त्या न यौगपद्यमिति वाच्यम् । औपधिककालाभ्युपगमे तस्यैव विषयत्वेनानधिगतार्थगन्तृत्वापत्त्या स्थूलकालस्यैव विषयत्वेनाधिगतार्थत्वं वदता तथा वक्तुमशक्यत्वात् । तथा च ज्ञनमात्रस्यैककालविषयकत्वाद्यौगपद्यापत्तिर्दुर्वारैवेति भावः । यद्वैतदस्वरसादाह प्रत्यभिज्ञेति । तदनुपपत्तिमेवोपपादयति ज्ञानेति । धारावाहिकज्ञानानामनेकत्वेऽपि तद्विषयस्य वस्तुन एककालावस्थनस्यैककालसम्बन्धित्वस्याकलनाद्भानादित्यर्थः । अयम्भावः । एकस्य वस्तुनः पूर्वापरकलावस्थानं हि प्रत्यभिज्ञाविषयः । तथा च धारावाहिकज्ञानेषु यदि पूर्वज्ञानकालावस्थानमेवोत्तरज्ञानविषयः स्यात्तदा प्रत्यभिज्ञानस्यापि पूर्वानुभवकालावस्थानमेव विषयः स्यादविशेषात् । यदि च प्रत्यभिज्ञानेनापि पूर्वानुभवकलावस्थानमेव विषयीक्रियेत । तदैकस्य वस्तुनः पूर्वापरकालावस्थानरूपप्रत्यभिज्ञाविषयशून्यत्वेन सोऽयमित्यादिज्ञानस्य प्रत्यभिज्ञात्वं न सिध्येत । तदसिद्धौ च न तया स्थैर्यमपि सिध्येदित्यत उक्तरूपप्रयोजनसिध्द्यर्थं सोऽयमित्यदिज्ञानस्य प्रत्यभिज्ञानत्वसंरक्षणाय तस्य पूर्वानुभवकलावस्थानमात्रविषयकत्वाभवे वक्तव्येऽनेकज्ञानानामेककालावस्थानविषयकत्वाभावसिद्धेर्न धारावाहिकस्थलेऽप्यनेव ज्ञानानामेककालावस्थानविषयकत्वमित्यनधिगतार्थगन्तृता तस्य युक्तैवेति । यद्वा क्रमभाविष्वनेकेष्वपि ज्ञानेष्वेक एव स्थूलकालोऽवभासत इति यद्युच्यते तदा सोऽयमित्येकज्ञानरूपा प्रत्यभिज्ञा दत्तजलाञ्जलिः स्यात् । अत्रापि सोऽयमिति स्मृत्यभिज्ञारूपज्ञानद्वयस्यैव सम्भवेनैकज्ञानत्वकल्पकाभावादित्यर्थः ।

नन्वेवं पूर्वकालीनेनैतत्कालीनस्याभेदासिध्द्या पदर्थानां स्थायित्वं न स्यादित्यत आह ज्ञानानेकत्वेऽपीति । प्रत्यभिज्ञास्थले स्मृत्यभिज्ञारूपयोर्ज्ञोनयोरनेकत्वेऽपि वस्तुन संवत्सरादिरूपैकस्थूलकालावस्थानाकलनसम्भवादित्यर्थः । यथा हि धारावाहिकज्ञानस्थले त्वयैक एव घटिकादिरूपस्थूलकालो भासत इत्युच्यते तथा प्रत्यभिज्ञास्थले मयाऽपि संवत्सरादिरूपः स्थूलकाल एव ज्ञानद्वये भासत इति वक्तुं शक्यत एव । ततश्च ज्ञानद्वयविषयत्वेऽपि वस्तुनः संवत्सरादिरूपैककलावस्थानसिद्ध्या स्थायित्वस्य ज्ञानानेकत्वेऽपि सिद्धेरिति भावः ॥ वर्तमात इति । स्वाश्रयेण विशिष्ट इत्यर्थः ॥ अनधिगतार्थत्वमेवेति । तथा च तदभावस्यासिद्धत्वान्न तेन प्रामाण्याभावसाधनेपपत्तिरिति भावः । कथं स्मृत्यादेरनधिगतर्थगन्तृत्वमित्यतः स्मृतेस्तावत्तदुपपादयति स्मृतिरपीति ॥ अन्यथेति । वर्तमानतत्कालतयाऽनुभूतस्यार्थस्य वर्तमानतत्कालतयैव स्मृत्याऽवगाहनेऽनुभवस्येव स्मृतेरप्ययमित्याकारत्वापत्त्य स इत्याकारत्वं न स्यादित्यर्थः । अनुवादस्य तदुपपादयति अनुवाद इति ॥ स्फुटमिति । वादे वादस्याभावेन वादाविषयवादविषयकत्वादित्यर्थः ॥ पूर्वज्ञानेति । वादविषयीकृतार्थगोचर इत्यर्थः । अत्र प्रष्टव्यम् । किमत्र वादविषयीकृतार्थमात्रप्रतिपादनमुताधिकविधानार्थं तदिति विकल्पद्वयं मनसि निधायाद्यं दूषयति तथाऽपि धारावाहिकेति । धारावाहिकज्ञानेष्विवात्रापि कालविमादायानधिगतार्थगन्तृत्वस्य सूपपादनत्वादिति भावः । द्वितीयं दूषयति अधिकेति ॥ तथेति । स्फुटमनधिगतार्थत्वमित्यर्थः । यदा ह्यधिकविधनार्थमुक्तमनूद्यते तदा पूर्वानुवादेन विधीयमानस्यान्यस्य प्रागनधिगतस्यैव प्रतिपादनादनधिगतार्थत्वं तस्य स्फुटमिति भावः । एवमव्याप्तेरतिव्याप्तेश्चेति प्रतिज्ञातामव्याप्तिमुपपाद्यातिव्याप्तिमप्युपपादयति संशयेति ॥ इतरेतराश्रयत्वमिति । अनधिगतविणस्य लक्षणानुप्रवेशसिद्धौ लक्षणाभावात्स्मृतेर्व्यावर्त्यत्वसिद्धिस् तत्सिद्धौ चानधिगतविणस्य लक्षणानुप्रवेश सिद्धिरितीतरेतराश्रयत्वमित्यर्थः ।

### **परिमल**

स्मृतिरप्रमाणं ज्ञातगोचरज्ञानत्वात्, अनुवादो न प्रमाणं ज्ञातज्ञापकत्वाद् व्यतिरेकेण प्रत्यक्षवदिति हेत्वन्तरनिरासकतयापि योजयति नन्वित्यादिना ॥ शीलमस्येति । ताच्छीलकणिनिप्रत्यये कारीति रूपमिति भावः । आकारतद्वतोस्सविशेषाभेदात्सोऽस्यास्तीति युज्यत इति भावेनोक्तं सोऽस्यास्तीति । व्याप्यव्यापकभूतं प्रामाण्यं प्रति व्याप्यत्वे सति व्यापकभूतं, समव्याप्तमित्यर्थः । अव्याप्त्यतिव्याप्तिशून्यतया लक्षणत्वोपपादनायैतदुक्तिः । न्यूनवृत्तित्वे अधिकवृत्तित्वे चाव्याप्त्यतिव्याप्त्योरवर्जनात् ॥ इति योजनेति । लक्षणपदाध्याहारेण योजनेत्यर्थः । अव्याप्तिं तवदुपपादयति धर्मिणमित्यादिना ईक्षामह इत्यन्तेन ॥ नित्येति । नित्यवस्तुविषयकाणामित्यर्थः । कस्मिंश्चिज्जन्मनि तेन तस्य ज्ञातत्वसम्भवात्तत्राव्याप्तिरिति भावः । तज्जन्मन्यनवगतत्वं ब्रूम इत्यतोऽन्यत्राव्याप्तिमाह व्याप्यवत्तयेति । धर्मिणं पर्वतादिकम् । पृथगिति । अन्वयविशेषं विनाऽवगतानित्यर्थः ॥ वैनाशिकानां क्षणिकवादिनाम् । ननु वस्तुनस्तथात्वेऽपि धर्ममात्रमन्यथेत्यतो ऽनुभवविरोध इत्याह नापीति । भिन्नभिन्नकालविशिष्टवस्तुविषयकत्वाद् धारावाहिकज्ञानानामज्ञातविषयकतेति भावेनाव्याप्त्युद्धारमाशङ्क्य तर्हि स्मृत्यादेरपि स्यादेव प्रामण्यमित्याह ननु यद्यपीत्यादिना ॥

नानाप्रतिपत्तृवदिति । एकदैकत्र सन्निकृष्टचक्षुष्मतां पुंसां युगपदेन ज्ञनानामुदयस् तथैवैकस्यापि पुंसो जायमानधारावाहिकज्ञानानां यौगपद्यापत्तिरित्यर्थः ॥ प्रत्यभिज्ञेति । एकस्यैव वर्तमानकालस्य स्फुरणपक्षे सोऽयमिति कालभेदावगाह्येकज्ञनरूपप्रत्यभिज्ञनायोग इत्यर्थः । ननु स इत्येकं ज्ञानम् अयमिति चापरम् अतो न दोष इत्यत आह ज्ञानानेकत्वेऽपीति ॥ प्रत्यभिज्ञानस्येति । वस्तुन इति योज्यम् ॥ अनेककालेति । तथा चैककालस्यैव ज्ञानेषु स्फुरणमित्यस्यानुभवविरोध इति भावः । वर्तमानोऽर्थ इति वर्तमानकलविशिष्टोऽर्थ इत्यर्थः । वादविषय इति । वादविशिष्टार्थविषय इत्यर्थः । घटोऽस्तीति त्वयोक्तमित्येवमादिरूपः ॥ पूर्वज्ञानेति । घटमहं जानामि ज्ञातो घटो मयेत्येवमादिरूप इत्येतद्धारावाहिकस्थलेऽन्यान्यकालविशिष्टार्थगोचरतया यथाऽनधिगतर्थत्वं तथा अत्रापि पूर्वमज्ञातज्ञान विणकार्थविषयतयाऽनधिगतार्थत्वमेवेति भावः ॥ तथेतीति । अज्ञाताधिकविज्ञेयविषयकत्वदनधिगतार्थतेत्यर्थः । अतिव्याप्तेऽश्चेति प्राक् प्रतिज्ञातातिव्याप्तिमुपपादयति संशयविपर्यासयोरपीति ॥ इतरेतराश्रयत्वमिति । व्यावर्त्यत्वसिद्धौ लक्षणे विणमर्थवत् । सिद्धे च तत्सार्थक्ये लक्षणाभावेन स्मृत्यादेर्व्यावर्त्यत्वसिद्धिरित्येवंरूपेणेति भावः । इतिशब्दः प्रामाण्यस्य व्याप्यव्यापकभूतं लक्षणमित्युक्ताद्यपक्षदूषणसमाप्तौ ।

### **यादुपत्यं**

स्मृत्यादाविति । आद्यपक्षविवक्षायां स्मृतिशब्देन करणव्युत्पत्त्या संस्कारो ग्राह्यः । आदिपदेनानुवादो द्वितीयपक्षविवक्षायामादिपदेनानुवादजन्यज्ञानं ग्राह्यम् । स्मृतिपदं च भावव्युत्पत्त्या स्मरणपरमेवेति ध्येयम् । द्वितीयपक्षलाभायापि मूलं योजयति यद्वेति । सोऽस्यास्तीत्येतत्तादात्म्येन सम्बन्धेनेति ज्ञेयम् ॥ व्याप्यव्यापकभूतमिति । समव्याप्तमित्यर्थः । एतच्च लक्षणत्वोपपादनाय । व्यापकमात्रत्वेऽतिव्याप्तेः । व्याप्यमात्रत्वे च चाव्याप्तेः । समव्याप्तत्वे च तदुभयनिरासात् । इदं च परिच्छेदकार्येव प्रमाणं, प्रमाणमेव परिच्छेदकारीत्येवकारस्योभयत्र सम्बन्धेन लभ्यते, समभिव्याहृतपदार्थतावच्छेदकस्येतरपदार्थतावच्छेदकव्यपकत्वस्य एककारार्थत्वादिति ज्ञातव्यम् । तथा च किं परिच्छेदकारित्वस्य प्रमाणलक्षणत्वात्तदमावेन स्मृत्यादेः प्रामाण्याभावोऽभिप्रेतः । किंवाऽस्यालक्षणत्वेऽपि प्रामाण्यव्यापकत्वात्तदभावेन प्रामाण्याभाव इति विकल्पार्थः । अत एव व्यपाकमेवेति एवकारेण लक्षणत्वमेव व्यावर्तितं न तु व्याप्यत्वमित्यवधेयम् । मूले एवकारस्य यथाश्रुतसम्बन्धमेवाश्रित्य द्वितीयपक्षस्य प्रसक्तिरूपपादनीया ॥ नित्यविषयाणामिति । अनादौ संसारे नित्यानां धर्मिणां पूर्वमवगतत्वादिति भावः ॥ धारवाहिकेति । तत्र पूर्वज्ञानेनावगतस्य घटत्वादेः प्रकारस्य द्वितीयादिज्ञानैरवगतादिति भावः ॥ ननु तत्राप्यनधिगतार्थविषयकत्वमस्त्येवेति गूढाभिसन्धेराशङ्कायां, किं घटादिस्वरूपस्यैव प्रतिक्षणमुत्पत्त्याऽनधिगतार्थविषयकत्वं ज्ञानानामभिप्रेतम् । उत प्रकारस्यैव कस्यचिदिति विकल्पं मनसि निधायाद्यं दूषयति न हीत्यदिना । वैनाशिकानां क्षणिकत्ववादिनां मत इवेत्यर्थः । मीमांसकानां मत इति शेषः । एवं साङ्ख्यानामित्यत्रापि । साङ्ख्यैरचेतनमात्रं फलाङ्कुरशरीरादिवत्प्रतिक्षणं विक्रियाविवदित्यङ्गीकारादिति भावः । द्वितीयं दूषयति नापि प्रकारमिति ॥ उपजनेति । प्रतिक्षणमुत्पत्तिनाशवन्तमित्यर्थः । अनुपलम्भान्नास्तीति भावः ।

पूर्वपक्षी स्वाशयमुद्घाटयितुमाह ननु यद्यपीति ॥ नानाप्रतिपत्तृवदिति । यथाऽनेकप्रतिपत्तॄणामेकक्षणरूपकालविषयकेषु ज्ञानेषु यौगपद्यम् एवमेकप्रतिपत्तॄकाणां वस्तुतः क्रमभाविनामेककालविषयकत्वे यौगपद्यं स्यदित्यर्थः । ननु ज्ञानयौगपद्ये न विषयीभूतकालैक्यं तन्त्रं, किंन्त्वधिकरणक्षणैक्यमेवेत्यरुचेराह प्रत्यभिज्ञेति । यदि क्रमभाविष्वनेकेषु ज्ञानेष्वेक एव स्थूलकालोऽवभासेत, तदैकज्ञानरूपा प्रत्यभिज्ञा नोपपद्येत, किन्तु सोऽयमिति स्मृत्यभिज्ञारूपं ज्ञानद्वयमेव स्यादित्यर्थः । नन्वेवं पूर्वकालीनेन एतत्कालीनस्याभेदासिद्ध्या पदार्थानां स्थायितासिद्धिर्न स्यादित्यत आह ज्ञानानेकत्वेऽपीति । प्रत्यभिज्ञास्थले स्मृत्यभिज्ञारूपयोर्ज्ञानयोरनेकत्वेऽपि वस्तुनः संवत्सरादिरूपैकस्थूलकालावस्थानाकलनसम्भवादित्यर्थः । यथा धारावाहिकज्ञानस्थले त्वयैक एव घटिकादिरूपः स्थूलकालो भासत इत्युच्यते तथा प्रत्यभिज्ञास्थले मयाऽपि संवत्सरादिरूपः स्थूलकाल एक एव ज्ञानद्वये भासत इति वक्तुं शक्यते ततश्च ज्ञानद्वयविषयस्य वस्तुनः संवत्सरादिरूपकालावस्थानसिध्द्या स्थायिता ज्ञानानेकत्वेऽपि सिद्ध्यतीति भावः । यद्वा प्रत्यभिज्ञाऽनुपपत्तिः कुत इत्यत आह ज्ञानानेकत्वेऽपीति । धारावाहिकज्ञानानमनेकत्वेऽपि तद्विषयस्य वस्तुन एककालावस्थानस्यैककालसम्बन्धित्वस्याकलनं भानं तस्याङ्गीकारादित्यर्थः । अयमाशयः । एकस्य वस्तुन कालद्वयसम्बन्धावगाहिज्ञानं हि प्रत्यभिज्ञा । यदि च धारावहिकज्ञानेष्वेक एव वर्तमानकालोऽवभासत इत्युच्यते, तर्हि पूर्वानुभवप्रत्यभिज्ञयोरप्येकस्यैव वर्तमानकालस्य भानप्रसङ्गोऽविशेषात्ततश्चोक्तरूपप्रत्यभिज्ञाऽनुपपत्तिरिति । एवं च प्रत्यभिज्ञासंरक्षणाय यदनेकं ज्ञानं न तदेककालविषयकमिति नियमोऽङ्गीकार्यः । ततश्च धारावाहिकज्ञानानामनेकत्वान्नैककालविषयकत्वमिति ॥

वर्तमानार्थ इति । वर्तमानकालरूपतत्तत्क्षणविशिष्ट इत्यर्थः । वादविषयो वादावच्छिन्नार्थविषयः । यथा शब्दो नित्य इति यदुक्तं त्वयेत्यादिरूपः ॥ तदा स्फुटमिति । वादे वादस्याभानादिति भावः । यदि च पूर्वविज्ञानेति । पूर्वविज्ञानेन विशिष्टः सम्बद्धो विषयीकृत इति यावत् । यथा ‘अग्निर्हीमस्य भेषजम्’ इत्यादिरूपः । पूर्वविज्ञानविषयीभूतार्थगोचररूपेऽनुवादेऽपि द्रष्टव्यम् । किं तत्राधिकविधानादिकं नास्त्युतास्तीत्याद्ये आह तथापीति । धारावाहिकज्ञानेष्विवात्रापि कालविमादाय न अधिगतार्थत्वमुपपादनीयमिति भावः । द्वितीये त्वाह अधिकविधानेनेति । तथेत्यनेन स्फुटमनधिगतार्थत्वमित्यस्य परामर्शः । तथा च यदाऽधिकविधानार्थमुक्तमेवोच्यते तदोक्तेऽर्थे विधीयमानान्वयस्य पूर्वमनधिगतत्वाद् अनधिगतार्थत्वमेव स्पष्टमिति भावः । एवमव्याप्तिमुपपाद्यातिव्याप्तिमप्युपपादयति संशयविपर्यासयोरिति ॥ इतरेतरा श्रयत्वमिति । अनधिगतेति विणस्य लक्षणानुप्रवेशे सिद्धे लक्षणाभावात्स्मृतेर्व्यावर्त्यतासिद्धिस् तत्सिद्धौ चानधिगतविणस्य लक्षणे प्रवेशसिद्धिर् इतीतरेतराश्रयत्वमित्यर्थः ।

### **श्रीनिवासतीर्थीया**

अज्ञातस्य ज्ञानमज्ञातज्ञानम् । एतद् द्वयमपीत्यर्थः । किं परिच्छेदकारीत्यादावुक्तं द्वयमपि विवक्षितं मन्तव्यम् । व्याप्येति स्वरूपसङ्कीर्तनमत एव क्वचित्तद्विहायैव पाठः । अत्र लक्षणपदोपरिभारः । तथा च यथा कृतकत्वस्यानित्यत्वं व्यापकमेव न तु लक्षणम् । एवं न भवति, किन्तु व्यापकभूतं लक्षणत्वेन विवक्षितमित्यर्थः । व्यापकमेवेति । न लक्षणत्वेन विवक्षितमित्यर्थः । प्रमाप्रमितिविषयः । न प्रमेत्यस्य नोपपन्नमिति तात्पर्यतो व्याख्यानम् । अव्याप्तिमुपपादयति धर्मिणमित्यादिना । धर्मिणं धर्म्यंशमिति यावत् ॥ नित्येति । तेषां पदार्थानां नित्यत्वादेवानादौ संसारे कस्मिंश्चिद्वा जन्मन्यधिगतिसम्भवेन धर्म्यंशे नानधिगतार्थगन्तृतेति व्याप्यवत्तयाऽवगतमित्युक्तम् । एवमेव पृथगवगतान् विशकलिततयाऽवगतार्थानित्यस्यापि विणस्य कृत्यं ज्ञेयम् । शब्दस्य नदीतीरे पञ्चफलानि सन्तीत्यादिरूपस्य ॥ धारेति । घटत्वादिरूपप्रकारस्य पूर्वं ज्ञातस्यैवोत्तरत्रापि ज्ञाने प्रकारमादायाप्यनधिगतार्थगन्तृतेत्यर्थः । ननु पूर्वज्ञानाविषय एव प्रकार उत्तरज्ञानेऽवभासत इति प्रकारमादायानधिगतार्थत्वं युक्तमिति चेत् । अत्रापि पृच्छामः । बौद्धानामिव प्रतिक्षणं घटादेर्भेदमङ्गीकृत्य, साङ्ख्यानामिव प्रतिक्षणं परिणामं वाऽङ्गीकृत्य प्रकारस्याप्युपजननापायौ स्वीक्रियेते उत धर्मिणः स्थायित्वमङ्गीकृत्य धर्माणामेवोत्पत्तिविनाशौ । नाद्य इत्याह न हीत्यादिना । द्वितीयं निराह नापीति । धर्मिणः स्थायित्वेऽपीति शेषः । तादवस्थ्यं तथा च तदंशेऽप्यधिगतार्थगन्तृत्वमेवेत्यर्थः । तर्हि कथं घटादिज्ञानेऽनधिगतार्थत्वमित्यतोऽखण्डः काल एक एव प्रतीयत इति पक्षस्यायुक्तत्वादन्यान्यक्षणलवविशिष्टार्थविषयीकरणस्यैव वक्तव्यवत्वादनधिगतार्थगन्तृतैवास्तीत्याह तथाऽपीत्यादिना । वर्तमान एवार्थः वर्तमानतत्तत्क्षणलवादिविशिष्टोऽर्थः ।

ननु वर्तमानकालस्य वा पूर्वोत्तरज्ञाने प्रतीतस्यैकत्वे पुनरनधिगतार्थत्वायोग एवेत्यत आह न चेति । वर्तमानकालस्याविषयत्वे । क्रमभाविनामिति हेतुगर्भम् । क्रमभाविज्ञानानां वर्तमानैककालरूपस्थूलकालविषयकत्वे प्रत्यभिज्ञा न सम्भवति । पूर्वकाले ज्ञातस्यैव पुनः कालान्तरे ज्ञाने हि प्रत्यभिज्ञात्वम् । पूर्वोत्तरज्ञानयोरेककालविषयकत्वे ज्ञानयोरभिज्ञात्वस्यैव प्राप्त्या प्रत्यभिज्ञात्वं न स्यादित्याह प्रत्यभिज्ञेति । एतदेवोपपादयति ज्ञानेति । ज्ञानानामनेकत्वेऽप्येकस्मिन्नखण्डे काल एवावस्थानस्य सम्यग्ज्ञातत्वादित्यर्थः । वर्तमानोऽर्थस् तत्तक्षणविशिष्टोऽर्थः । तदुपपादयति स्मृतिरपीति । अनुभूतमनुभवेन विषयीकृतम् । अन्यथा अतीततत्कालतया नावगाहत इत्यधिगतार्थगन्तृत्वं यदि ब्रूषे ॥ वादविषय इति । ‘यदुक्तं त्वया तन्ने’त्येवं वादविषय इत्यर्थः । स्फुटमिति । अनुवादे वादविषयकत्वस्य प्रतीयमानत्वेनास्य च वादेऽप्रतीतत्वादनधिगतार्थत्वमित्यर्थः । विशिष्टो विषयीभूतः । तथा चाधिगतार्थत्वं यद्युच्यत इति भावः । समान इति । अन्यान्यक्षणादिविषयीकरणेनानधिगतार्थत्वमित्यर्थः । अतिव्याप्तिमुपपादयति संशयेति ॥ इतरेतरेति । अनधिगतेति विणस्य लक्षणप्रवेशे सिद्धे लक्षणाभावात्स्मृतेर्व्यावर्त्यत्वसिद्धिस्तत्सिद्धौ च तद्य्वावर्तकत्वेनानधिगतविणस्य लक्षणे प्रवेशसिद्धिरित्यन्योन्याश्रय इत्यर्थः ।

### **वाक्यार्थरत्नमाला**

परिच्छेदं करोतीत्यर्थविवक्षायां परिच्छेदकरमित्यापद्येत इत्यतस्ताच्छीलिकार्थेणिनिमाश्रित्यार्थो विवक्ष्यते । तथा च परिच्छेदकारीति प्राप्यत इत्याशयेनाह । मूले तत्कर्त्तुं शीलमित्यादि । सोऽस्तीति मूलम् । आनन्दमयपूर्विणामित्यत्रेव बहुव्रीहिकर्मधारयमत्वर्थीययोः शब्दसाम्येन लाघवमूलकन्यायाप्रवृत्तेर्युक्तः कर्मधारयादपीनिरिति ज्ञेयम् । समेति । अनेन व्याप्यभूतं सद्यद् व्यापकभूतमिति विग्रहः सूचितः । उक्तार्थस्य भाष्यादप्रतीतेर्योजनाभेदाश्रयणेन तत्प्रतीतिरुपपन्नेत्याह । इदं चेति । उभयत्र सम्बन्धेऽपि कथं व्याप्यत्वादेर्लाभ इत्यतस्तमुपपादयति । समभिव्याहृतेति । एवकारसमभिव्याहृतेत्यर्थः । तथा च परिच्छेदकार्येवेति सम्बन्धपक्षे प्रमाणत्वरूपं यदितरपदार्थतावच्छेदकं तद्य्वापकत्वं परिच्छेदकारित्वे लभ्यते । प्रमाणमेवेति सम्बन्धपक्षेतु एवकारसमभिव्याहृतप्रमाणपदार्थतावच्छेदकप्रमाणत्वे परिच्छेदकारित्वरूपेतरपदार्थतावच्छेदकव्यापकत्वं लक्ष्यते । तत्रैव ‘‘पार्थ एव धनुर्धरः,’’ ‘‘शङ्खः पाण्डुर एवे’’ त्यादौ दृष्टत्वादिति भावः । लक्षणत्वनिर्वाहार्थमिति । व्यापकत्वमात्रत्वे विषाणित्वादिसाधारण्यं व्याप्यमात्रत्वेन शबलत्वादिसाधारण्यम् । अतस्तदुभयनिरासाय लक्षणत्वनिर्वाहकव्याप्यत्वव्यापकत्वयोरुभयोरप्युपादाने लक्षणत्वनिर्वाह इति भावः । अनेन व्याप्यव्यापकभूतं लक्षणमिति विशिष्टे उक्तेऽपि किं लक्षणमित्यत्रैव भारः । लक्षणाभाव एव तदभावादित्यत्र तच्छब्दार्थो मूल इति प्रतिपादितं भवति । निर्वाहार्थमित्यनन्तरमिति ध्येयम् ।

व्यापकमेवेति । अत्रैवशब्देन लक्षणत्वस्य व्यावृत्तिरिति ध्येयम् । तथाचोभयत्रैवकारसम्बन्धादाद्य पक्षप्रसक्तिः । परिच्छेदकार्येव प्रमाणमिति मूलाच्चेत्यारभ्य द्रष्टव्य इत्यन्तं पाठान्तरम् । क्वचितु प्रामाण्येत्यादिरूपपाठः स्वरसः । तेन संपूर्णमूलव्याख्यानोत्तरं तत्प्रापकपक्षद्वयस्य स्पष्टीकरणस्य सङ्गतत्वेऽपि मध्ये तदसङ्गतिरिति पाठान्तर इव शङ्कानवकाशः । पाठान्तरेऽपि प्रथमपक्षप्रापणोक्तयनन्तरं तत्प्रसङ्गाद् द्वितीयपक्षस्यापि प्राप्तिवर्णनपूर्वपक्षद्वयं मध्य एव विलम्बमसहमानेन स्पष्टीकृतमिति नानुपपत्तिरिति ज्ञेयम् । द्वितीयपक्षस्य प्रसक्तिरिति । समभिव्याहृतेत्युक्तोपपादकसत्वादिति भावः । अलक्षणत्वेऽपीति । पूर्वकल्पे परिच्छेदकारित्वस्य लक्षणत्वे भारः । अत्र च व्यापकत्वे भारः । न तु लक्षणत्वेऽपि भार इत्याशयः । इत्येव पाठ इति । न तु व्याप्यपदमपि तत्पाठ इत्येवकारार्थः । अव्याप्तिदूषणत्वविचारपरपूर्वमूलानुसारेणाह । लिङ्गतया हीत्यादिना । व्यापकत्वाभिधानमिति इति शब्दयुक्तपाठः । एवं यथाश्रुतपाठोपपत्तिमुपवर्ण्य पाठद्वयमध्ये वस्तुतः कः सम्मत इत्यत आह । अत्र चेति । पूर्वग्रन्थेति । प्रामाण्यं नानुवादस्येत्येतद्विवरणमूलग्रन्थेत्यर्थः । मात्रव्यावृत्तिपरेति । एवकारेण लक्षणत्वमात्रव्यावृत्तिकरणादिति प्रागेव टीकायामुक्तम् । पूर्वकल्पेऽपि व्यापकत्वसत्वेऽपि लक्षणाभावेन प्रामाण्याभावसाधनस्य विवक्षितत्वाल्लक्षणत्वमात्रं विवक्षितम् । ननु व्यापकत्वमपि । तत्तु प्रयोजनान्तरार्थं कीर्तितम् । द्वितीयकल्पे तु लक्षणत्वं न विवक्षितं किन्तु व्यापकत्वमेवेति पक्षयोर्भेदोऽनेन स्पष्टीकृत इति ज्ञेयम् । स्वरूपसङ्कीर्तनमिति । लक्षणत्वस्याविवक्षितत्वेनोक्तरीत्या तन्निर्वाहाय विषाणित्वादिसाधारण्यनिरासाय व्याप्यत्वस्यावक्तव्यत्वादिति भावः । नित्या ये विषयास्तेषामित्यर्थप्रतीतिनिरासाय नित्यो विषयो येषां ज्ञानानामिति बहुव्रीहिरत्र विवक्षित इति नित्यविषयकज्ञानानामेव प्राप्तिरित्याह । नित्यपदार्थेति । पदार्थेत्यधिकपूरणेनैव बहुव्रीहिरयं ज्ञानार्थक इति सूचितम् । अन्यथा नित्यपदार्थानामित्येव व्याकुर्यादित्यवधेयम् । नित्यविषयकज्ञानेष्वनधिगतविषयकत्वाभावं वक्तुं नित्यविषयाणामनधिगतत्वाभावमुपपादयति ॥ नित्यपदार्थेष्विति । ततश्च तत्रेति । नित्यपदार्थानामधिगतत्वात्तद्ज्ञानेष्वित्यर्थः । न कश्चित्क्षुद्रोपद्रवः । अत्रैवेति । धर्मिणमादेयेति पक्ष एवेत्यर्थः । दोषान्तरम् अनुमानशब्दयोरव्याप्तिरूपं दोषान्तरमित्यर्थः । मूले प्रकारमादाय ज्ञानस्यानधिगतार्थगन्तृत्वमिति द्वितीयपक्षनिरासाय धारावाहिकेत्याद्युक्तम् । तत्कथम् । तद्वाक्येनापि धर्मिण एव तादवस्थ्यानधिगतार्थकत्वं ज्ञानानामिति प्रमेयप्रतिपादनप्रतीतेरित्यतस्तस्य धर्मविषयत्वमेव विवक्षितमित्यतो न दोष इत्याशयेन तद्वाक्यप्रकारानधिगतत्वाभावपरतया व्याचष्टे । तत्र पूर्वेति ।

ननु नहीत्युत्तरत्र पूर्वोपपादकवाक्ये धर्मितादवस्थ्योपपादनप्रतीतेः कथं पूर्ववाक्यं प्रकारपरतया योज्यत इत्यतस्तदपि प्रकारविषयमेवेति दर्शयितुं पूर्वोक्तघटत्वादिप्रकारानधिगतत्वाभावाक्षेपप्रदर्शनपूर्वकं तन्निरासपरत्वे तद्वाक्यमवतारयति । ननु च प्रतिक्षणमित्यादिना । यद्येवं प्रकारपरत्वेनोक्तवाक्यद्वययोजनान्तर्हितापि प्रकारमिति तृतीयवाक्यासङ्गतिः । तदर्थस्य प्रागेव प्रतिपादितत्वादित्यतः पूर्ववाक्यद्वयेन घटत्वादिप्रकारमादायानाधिगतार्थत्वं नास्तीत्युक्तम् । नापीत्यनेन तु घटत्वादेरक्षणिकत्वेऽपि तत्प्रकारातिरिक्तं क्षणिकं प्रकारमादायाप्यनधिगतार्थत्वं नेत्युच्यत इति न पुनरुक्तिरित्याशयेन तद्वाक्यं निरस्य पक्षान्तरमुत्थापयति । यद्वेति । अनेन प्रकारमादायेति द्वितीयेऽपि किं घटाद्यभिन्नो घटत्वादिरेव प्रकार उत तदन्यः कश्चिदिति विकल्पान्तराभिप्रायो मूलेऽस्तीति सूचयति । अत एव क्षणिकप्रकारान्तमादायैवानधिगतार्थगन्तृत्वमिति पक्षमिति वक्ष्यति । तत्र पक्षमित्यस्य प्रकारांशे विकल्पिततयाऽभिप्रेतद्वितीयपक्षमित्यर्थ इति ज्ञेयम् । प्रतिक्षणं विक्रियावत्वं सिद्धस्थले विद्यमानं दृष्टान्तीकृतं फलांकुरशरीरादिवदिति । मूले प्रतिक्षणमिति पूरणीयम् । तेन विवक्षितपक्षलाभ इत्याशयेन व्याचष्टे । प्रतिक्षणमुत्पत्तीति । एवं स्वपक्षे धारावाहिकेत्यादिकं वाक्यत्रयमपि प्रकारमादायानधिगतार्थत्वमित्येद् द्वितीयपक्षनिरासकमेव । नहीति वाक्ये धर्मिणस् तादवस्थ्यप्रतिपादनमपि न धर्मिविवक्षया, अपि तु धर्म्यभिन्नप्रकारस्याक्षणिकत्वमुपपादयितुमेवेति नासङ्गतम् । नापीति वाक्यस्य प्रकारविषयत्वे तु न प्रयत्नापेक्षेति मूलाशयो वर्णितः । अन्यैस्तु नहीति वाक्ये धर्मिणस्तादवस्थ्योक्तिमनुरुध्य प्रकारं वेति द्वितीयकल्पस्य धर्मिविषयत्वस्यापि सत्वान्नहीति वाक्ये धर्मिणस्तदवस्थत्वकथनं सङ्गतमिति वर्णितम् । तदनुवदति । केचित्विति । पूर्वकल्पे एवेति । पूर्वपक्षघटे भेदनिराकरणं घटत्वभेदनिराकरणार्थम् । एतत्पक्षे तु स्वातन्त्र्येणेत्येव विशेषेऽपि घटे भेदनिराकरणमात्रपरतया नहीत्यस्य योजना समानैवेति भावः । आहुरित्युक्तास्वरसस्तु नहीत्यस्य धर्मिविवक्षयैव प्रवृत्तत्वे धर्मिपक्षदूषणस्य प्रकृततया पुनस्तदर्थं यत्नायोगः नहीत्यस्य पूर्वमेव वक्तव्यत्वापत्या प्रकारनिराकरणे उक्तिरसङ्गता । अस्मत्पक्षे तु प्रकारतादवस्थे ॥ उपपादनाय प्रकाराभिन्नधर्मिणस्तादवस्थ्यवचनं सङ्गतमिति प्रागेवोक्तम् । घटन्यायेनैव घटत्वप्रकारस्याप्यनधिगतत्वनिराकरणलाभात्पृथक्त्वान्निराकरणायोगाश्चेत्यादिर्ज्ञेयः ॥

यद्यपि स्वरूपस्य प्रकारस्य वा तथाविधस्य तादवस्थ्यमित्येतन्निबन्धव्याख्यानरूपतया च प्रत्यक्षस्य वर्तमानमात्रग्राहित्वनियमेन स्वाश्रयक्षणविशिष्टस्तंभादिग्राहित्वेनागृहीतग्राहित्वं भविष्यतीत्येतद्वर्धमानानुसारेणावतारयति । प्रत्यक्षस्य वर्तमानेति । स्वाश्रयक्षणेति । अत्र क्षणपदं कालपरम् । स्वयं यत्कालेऽस्ति तत्कालविशिष्टेत्यर्थः । एक एव वर्तमान इति मूले स्वाश्रय इति पूरणीयम् । उक्तं च स्वाश्रयक्षणेति । प्रत्यक्षस्य वर्तमानमात्रेत्यादि च । न च क्रमभाविनामिति मूलम् । अनेन धारावाहिकज्ञानानि न स्वाश्रयैकवर्तमानकालमात्रविषयाणि । क्रमभाव्यनेकज्ञानत्वात् । अनुभवप्रत्यभिज्ञारूपज्ञानद्वयवदिति प्रयोगः सूचितः । अत्र युगपदुत्पन्नेषु घटपटादिज्ञानेषु व्यभिचारवारणाय क्रमभावीति विणम् । न च क्रमभावीत्यनेनैवेकैकज्ञानत्वेन संमत घटः पट इत्यादिज्ञानस्यैकैककालमात्रविषयकस्य निवृत्तिसिद्धेरनेकपदमनर्थकमिति वाच्यम् । तस्य तद्य्वावृत्यर्थत्वानङ्गीकारात् । किन्तु तत्पदमन्यथा प्रत्यभिज्ञानस्याप्येकानुभवकालविषयकत्वमेव स्यादिति वक्ष्यमाणबाधकप्रदर्शनार्थम् । एककालविषयकेष्वप्यासीदस्तिभविभष्यतीत्यादि ज्ञानेषु स्वाश्रयैककालविषयकत्वाभावस्यापि सत्वान्न व्यभिचारः । एक एवेत्यस्याभिन्न एवेत्यर्थः । एकोऽन्यार्थे प्रधाने च प्रथम इत्यभिधानेन समानार्थकत्वादेकशब्दस्य गुणगुणिनोरेककालोत्पत्तिस्वीकार इत्यादौ काले एकत्वसंख्याऽर्थो न भवति । एकत्वसङ्ख्यावत्कालजन्यत्वस्य भिन्नकालोत्पन्नघटपटादिसाधारणत्वेन सामग्य्रैक्यप्रयोजकत्वाभावात् । किंत्वभेद एवैकशब्दार्थ इति सर्वसिद्धत्वात् । घटपटगतं रूपमनेकं न तु संयोगवदेकमित्युक्ते अभेदस्यैव प्रतीतेश्चेति ज्ञेयम् । एवं प्रत्यभिज्ञानाख्यदृष्टान्तेऽप्यनुभवकालेनैको यः कालस्तद्विषयत्वमात्रं नास्ति । तदन्यकालगोचरत्वादिति । युक्तं दृष्टान्त्वम् । एवं घटः पट इत्यादिज्ञानेषु क्रमभाविषु पृथक्पृथक्कालविषयत्वेन सम्मतेषूक्तसाध्यसाधनसद्भावात्तेषामपि दृष्टान्तत्वमित्यवधेयम् । नानाप्रतिपत्तृकेति । नानाभूता प्रतिपत्ता येषामिति षष्ट्यर्थः कर्त्तृत्वम् । तथा च नाप्रतिपत्तिकर्त्तृकाणामिति सिध्यति । एतेन नानाप्रतिपत्तृकत्वं प्रतिपत्तव्यविषयधर्मः कथं ज्ञानस्य स्यादिति निरस्तम् । एककालविषयकेत्यत्र स्वाश्रयेति योज्यम् । यौगपद्यवत् । एककालेऽवस्थानवदित्यर्थः । एककालविषयत्वादिति । स्वाश्रयैककालेति सिद्धम् । उक्तरीत्याश्रयविषयकालयोरैक्यमाश्रित्य यौगपद्यापादनस्य विवक्षितत्वादेव नानाप्रतिपतृकज्ञाने एककालोत्पन्नत्ववद्धारावाहिकेषु तदभावात्कथं यौगपद्यापादनस्य विवक्षितत्वादेव नानाप्रतिपतृक ज्ञाने एककालोत्पन्नत्ववद्धारावाहिकेषु तदभावात्कथं यौगपद्यापादानमित्यपि शङ्काऽनवकाशहता ॥ अत एव क्रमभाविनामिति पूर्वमूले हेतुगर्भविणं यदुक्तं तदभिप्राय एव क्रमभावित्वं न स्यादित्यर्थकेन यौगपद्यप्रसङ्गादित्युत्तरमूलेन विशदीकृतः । एतदभिप्रेत्यैव टीकाकृता न च स्थूलेत्यादिना आश्रयविषयकालयोर्भेदमाशङ्क्य निराकरणमुत्तरवाक्ये करिष्यते । एवमाश्रयकालस्य विषयकालेनैक्यस्य यौगपद्यप्रयोजकत्वेनाश्रयणादेवैकस्मिन्नेव घटे क्रमभाविनां घटो भविष्यति, घटोऽस्ति, घट आसीदित्येवं रूपेण जायमानज्ञानानामेककालविषयत्वसत्वेऽपि युगपदवस्थानाभावाद् व्यभिचार इति शङ्काप्यनवकाशेति ज्ञेयम् ।

आश्रयविषयकालयोरैक्यमाश्रित्य यौगपद्यमापादितम् । तत्तयोर्भेदान्नापद्यत इत्याशङ्कते । न च स्थूलेति । तत्रोत्पत्त्येति । तथा च विषयभूतस्थलकालान्य एव सूक्ष्मकाला आश्रयाः प्राप्ता इति तदाश्रितज्ञानानामेककालावस्थानरूपं यौगपद्यं न प्रसज्यत इत्यर्थः । कालाभ्युपगम इति । कालस्याश्रयत्वाभ्युपगम इत्यर्थः । तस्यैव । औपाधिककालस्यैव । अनधिगतार्थत्वेति । तत्तद्ज्ञानां स्वस्योत्पत्याश्रयकालविषयत्वपक्षे च एतत्कालानां प्रागनधिगततयाऽनधिगतार्थगन्तृत्वमवर्जनीयं प्रत्यक्षेण यत्कालावच्छिन्नोऽर्थो विषयीक्रियते स वर्तमान एव भवेत् । तस्य वर्तमानमात्रग्राहित्वात् । यदि स्थूलः काल एव सूक्ष्मकालघटितो विषयतया विवक्ष्यते । तर्हि आश्रयोऽपि स एव विवक्षणीयः । यदि च सूक्ष्म एवाश्रयत्वेन विवक्ष्यते तर्हि स एव विषयत्वेनापि स्वीकार्यः । प्रत्यक्षस्य वर्तमानमात्रग्राहित्वादेव यत एवं लक्षणसम्भव आयाति अत स्थूलं कालमादायाधिगतार्थगन्तृत्वाल्लक्षणाभाव इति व्युत्पादनाय प्रवृत्तेन घटिकादिस्थूलकालाश्रयणेनैव विषयैक्यं वदता तदाश्रयणेनैवाश्रयकालोऽपि वाच्य इति नौपाधिककालमादायाश्रयभेदकल्पना युक्तेत्याशयः । एतेनैवासीदत्र घट इति ज्ञानस्य स्वोत्पत्तिकालाविषयत्ववदेतस्यापि स्वोत्पत्तिकालाविषयत्वं सम्भवत्येव । अन्यथा य आश्रयः स एव विषय इत्यस्यासीदत्र घट इति ज्ञाने व्यभिचार इति शङ्काप्यपास्ता । वर्तमानमात्रग्राहिप्रत्यक्ष एव तथात्वस्वीकारात् । भविष्यत्यस्ति आसीदित्येवंरूपैककालविषयज्ञानानामपि स्वाश्रयैककालविषयत्वान्न युगपदवस्थानमापद्यत इति तु प्रागेवोक्तम् । एवं धारावाहिकज्ञानानामौपाधिकं कालमादायानधिगतार्थत्वशङ्काया मूलोपरि प्राप्ताया उत्तरमूले परिहाराभावेन स्वयं तत्परिहारः कृतः । इदानीं मूलकारेणोक्तास्वरसं मूलीकृत्यैवोत्तरमूलप्रवृत्तिरित्याह । यद्वेति । उक्तरीत्योक्तशङ्कायाः परिहारो भवतु । अथवा तत्परिहारो मा भवतु । तथापि न दोषः । तद्दोषाभावेऽपि दोषान्तरसम्भवादित्यर्थे यद्वेति निपातसमुदायः । संव्यावहारिकश्चायमवतारः स्वपरग्रन्थेषु । अत एव वान्योन्यसिद्धिता चक्रकापत्तिरथवेत्यादि उपाधिखण्डनव्याख्यावसरे मूलकृता पूर्वपूर्वदूषणोपरिप्राप्तास्वरसपरिहाराय तत्तद्दूषणपरित्यागेन दूषणान्तरदानपरत्वेनोत्तरोत्तरवाक्यप्रवृत्तिवर्णनं कृतमित्यादि द्रष्टव्यम् । एवमेवास्तु वेत्यादिग्रन्थेऽप्यङ्गीकारानङ्गीकारयोर्विरोधाभाव ऊह्यः । पूर्वदूषणस्यास्वरसतेत्यभिप्रायकल्पने च प्रत्यभिज्ञानुपपत्तेश्चेति पूर्वदूषणसमुच्चायकचशब्दायोग इत्यपि न शङ्कनीयम् । वान्योन्यसिद्धितेत्यादौ वाशब्दप्रयोगस्येवान्यत्रापि स्वपरग्रन्थयोः किञ्चेत्यादिरूपेण पूर्वदूषणोपरिप्राप्तास्वरसमभिप्रेत्य दूषणान्तरदानस्थले चशब्दप्रयोगस्येव अत्रापि चशब्दप्रयोगोपपत्तेरिति ज्ञेयम् ।

वस्तुन एककालावस्थानस्येति । अत्र प्रकरणे स्वरूपस्य प्रकारस्य वा तादवस्थ्येऽपि वर्तमानकाल एव परिस्फुरति एक एव वर्तमानः कालो विषयः । एककालावस्थानाकलनादित्यादिमूलोक्तीनां विचित्रत्वेऽपि स्वाश्रयक्षणविशिष्टस्तंभादिग्राहकत्वेनेति टीकानुसारेण विशिष्टार्थमादायैवानधिगतार्थत्वाद्युपपादनस्य प्रवृत्तिसिद्ध्या क्वचिदर्थावच्छेदककालपुरस्कारेणोक्तेरवस्थानोक्तेश्चावस्थितपर्यन्ततायाः सत्वान्नान्यतमं स्वीकृत्य विरोधशङ्कावकाशः । एवमुत्तरत्रापि द्रष्टव्यम् । पूर्वापरेति । पूर्वकालसम्बन्धावच्छिन्नेऽपरकालावस्थानमित्यर्थः । प्रत्यभिज्ञानं हि पूर्वकालसम्बन्धावच्छिन्नं स इत्यनूद्य तस्मिन्नयमित्येतत्कालावस्थानं विषयीकरोति । ततः प्रत्यभिज्ञायास्तत्कालावच्छिन्ने एतत्कालसम्बन्धविषयकत्वमिति ज्ञेयम् ।

उत्तरज्ञानेति । उत्तरज्ञानानांमिति स्पष्टमनुक्तोत्तरज्ञानत्वेन संगृह्योक्तिस्तु प्रत्यभिज्ञासङ्ग्रहाय । पूर्वानुभवकालेति । अनेन प्रत्यभिज्ञास्थले पूर्वानुभव एव पूर्वज्ञानं प्रत्यभिज्ञानमेवोत्तरज्ञानम् इत्येवम् उभयं विवक्षित्वैव ज्ञानानेकत्वमिति सूचितम् । एवकारेण तदतिरिक्तं पूर्वकालसम्बन्धावच्छिन्ने उत्तरकालसम्बन्धरूपं पूर्वापरकालावस्थानं व्यावर्तयति । एवमुत्तरत्राप्येवकारार्थो ज्ञेयः । पूर्वज्ञानकालावस्थानमेवेति । एवकारे पूर्वज्ञानकालान्यतत्तदुत्तरकालावस्थानं व्यावर्तयति । यत्र धारावाहिकज्ञानानां पूर्वज्ञानकालवस्थानमात्रविषयकत्वं तत्र प्रत्यभिज्ञानस्य पूर्वज्ञानकालावस्थानमात्रविषयकत्वमिति विव्याप्तौ दृष्टान्ताभावेऽप्यविलक्षणसामान्यव्याप्तिसद्भावान्नानुपपत्तिरित्याह । अविशेषादिति । यदि धारावाहिकज्ञानानां भिन्नभिन्नकालविषयकत्वसम्भववतामपि घटिकादिरूपस्थूलैककालविषयकत्वं स्वीक्रियते तर्हि प्रत्यभिज्ञानस्यापि पूर्वज्ञानकालभिन्नकालावस्थानविषयकत्वसम्भववतोऽपि संवत्सरादि रूपैककालविषयकत्वं स्यादित्यत्र यद्विशिष्टस्य यस्य यद्भवति तदविशिष्टस्यापरस्यापि तद्भवतीति सामान्यव्याप्तिसत्वादित्यर्थः । यत्किञ्चिद्विकल्पनस्यातिप्रसङ्गमात्रावच्छेदकत्वेनाकल्पनीयत्वादिति भावः । एवमुपयुक्तमुक्त्वा प्रत्यभिज्ञानानुपपत्तेरिति मूलस्य प्रत्यभिज्ञात्वप्रयोजकस्याभावेन प्रत्यभिज्ञात्वानुपपत्तेरित्यर्थं मनसि कृत्वाऽतिप्रसङ्गान्तरपरतया मूलं योजयति । यदि चेति । एकस्य वस्तुनः पूर्वेति । वस्तुनो यत्पूर्वापरकालावस्थानं तद्रूपो यो विषय इति नित्यसापेक्षत्वात्समासः । उक्तं हि पूर्ववाक्ये वस्तुनः पूर्वापरकालावस्थानं हि प्रत्यभिज्ञाविषय इति । केचित्तु वस्तुनो विषयशून्यत्वेनेति सम्बन्धमिच्छन्ति । तथा हि । यदि प्रत्यभिज्ञानेन पूर्वानुभवकालावस्थानमात्रमेव विषयीक्रियेत तदा तस्य वस्तुन एककालावस्थानमात्ररूपप्रत्यभिज्ञाविषयप्रकारैकदेशवत्वप्राप्तावपि तेन ज्ञानेन स्थूलकालविषयकत्वाङ्गीकारपक्षे पूर्वापरकालावस्थानस्याविषयीकरणप्राप्त्या प्रमाणाभावेन तस्मिन्वस्तुनि पूर्वापरकालावस्थानरूपप्रत्यभिज्ञाविषयस्य प्रकारस्यासिध्यैकस्य वस्तुन उक्तरूपप्रत्यभिज्ञाविषयप्रकारशून्यत्वं प्राप्तम् । ततश्च सोऽयमित्यादिज्ञाने पूर्वापरकालावस्थितत्वेनैकवस्तुविषयकज्ञानत्वरूपं प्रत्यभिज्ञात्वं परस्यापि संप्रतिपन्नं न स्याद्विणाभावेऽपि विशिष्टज्ञानस्य जायमानस्य भ्रान्तित्वादित्यर्थस्याविवक्षितत्वेन वस्तुन इत्यस्य शून्यत्वेनेत्यनेनान्वयोपपत्तेरिति ।

व्याख्यानद्वयेऽपि निष्कर्षस्तु येन पूर्वोत्तरकालावस्थितैकवस्तुविषयज्ञानरूपां प्रत्यभिज्ञामङ्गीकृत्यापि धारावाहिकज्ञानानामनेकत्वेऽप्येकस्थूलकालविषयकत्वमङ्गीकृतम् । तं प्रत्युक्तलक्षणकप्रत्यभिज्ञात्वेन संमतसोऽयमित्यादिज्ञानस्यापि पूर्वभूतानुभवकालाख्यस्थूलकालविषयत्वस्याविणप्राप्त्या पूर्वापरकालावस्थितत्वेनैकवस्तुविषयकत्वाभावाप्रसङ्गेनोक्तलक्षणकप्रत्यभिज्ञात्वं नस्यादिति आपादनं क्रियत इति । मास्तु प्रत्यभिज्ञात्वमपीति मूलोपरिप्राप्तेष्टापत्तिशङ्कावारणाय मूलाभिप्रेतमनिष्टान्तरं दर्शयति । तयेति । एवं प्रसङ्गानुक्त्वा विपर्ययपर्यवसानानि दर्शयन् न च क्रमभाविनामिति पूर्वोक्तैककालविषयत्वाभावः सिद्ध इत्याह । इत्यत उक्तरूपेत्यादिना । पदार्थस्थैर्यवादिभिः प्रत्यभिज्ञाया एव स्थैर्यसाधकत्वेनाङ्गीकारादिति भावः । प्रत्यभिज्ञात्वसंरक्षणायेति । उक्तापादनक्रमेणैवोत्तरोत्तरापाद्यव्यतिरेकेणापादकव्यतिरेकस्य पर्यवसानकथनमेतदित्यतः प्रत्यभिज्ञात्वसंरक्षणाय पूर्वेत्यादिकं क्रमेण विपर्यस्योक्तम् । एवमुत्तरत्रापीति ज्ञेयम् । अनेकज्ञानानामिति । अत्र क्रमभाविनामिति पूर्वमूलानुसारेण सिद्धत्वान्नोक्तम् । तथा वर्तमानेति नियमेति च सिद्धम् । तथा च क्रमभाव्यनेकज्ञानानां वर्तमानैककालावस्थानविषयत्वनियमभावसिद्धेरिति फलितं भवति । अधिकं न च क्रमभाविनां ज्ञानानामिति पूर्वमूलव्याख्यावसरोक्तं द्रष्टव्यम् । प्रागुक्तापादनक्रमेण विपर्ययपर्यवसानप्रतिपादनस्य क्रियप्रमाणत्वेऽपि एकप्रतिपतृकानेकज्ञानानां यौगपद्यप्रसङ्गत्सोपाधिककालमादाय परिहारशङ्कारूपास्वरसं मूलीकृत्य क्रमभाविज्ञानानामेककालविषयत्वाभावे प्रत्यभिज्ञानुपपत्तेरेव हेतुत्वमिति पूर्वटीकान्तःसिद्धत्वात्प्रत्यभिज्ञाया एककालविषयत्वाभावाश्रयणे तद्वदेव न च क्रमभाविनामित्युक्तमनेकज्ञानानां वर्तमानैककालमात्रविषयकत्वाभाव इत्येतत्सिद्धमित्याशयेन यौगपद्यप्रसङ्गमपुरस्कृत्यैव प्रत्यभिज्ञानानुपपत्तिविपर्ययेण न च क्रमेति वाक्योक्तस्यैव सिद्धिरुक्तेति द्रष्टव्यम् । व्याप्तिप्रतिपादनमुखेन धारावाहिकज्ञानानामपि क्रमभाव्यनेकज्ञानत्वान्न स्वाश्रयैकवर्तमानकालमात्रविषयकत्वमित्यर्थपरत्वेन चेति वाक्यस्य पूर्वं योजितत्वात्तत्सिद्धमुक्तम् । धारेत्यतः पूर्वं तदविशिष्टेति योज्यम् । अविशेषादिति पूर्वमुक्तेः । अनेन धारावाहिकज्ञानानि न स्वाश्रयैककालमात्रविषयकाणि । क्रमभाव्यनेकज्ञानत्वादनुभवप्रत्यभिज्ञारूपज्ञानद्वयवदिति प्रयोगः सूचितः । विचारितोऽयं प्रयोगः प्रागेव । वर्तमान एवार्थः परिस्फुरतीत्युक्तं स्वाश्रयैककालविशिष्टस्तंभादिग्राहकत्वेनानधिगतार्थत्वमिति शङ्कोपक्रमोक्तमव्याप्तिपरिहारं निगमयति । इतीति ॥

अस्मिन्पक्षे प्रत्यभिज्ञानानुपपत्तेश्चेति वाक्यस्य प्रतिज्ञामात्रपरत्वम् । ज्ञानेत्युत्तरवाक्यस्य तु तदुपपादकत्वमित्याश्रित्याप्युत्तरवाक्यं धारावाहिकज्ञानपरत्वेनैव योजितम् । न तु प्रकृतप्रत्यभिज्ञापरत्वेन । अर्थत एव च पूर्ववाक्योक्तप्रत्यभिज्ञानुपपन्नत्वस्य लाभ इति चाश्रितम् । ज्ञानानेकत्वस्य प्रत्यभिज्ञाशरीर एव व्याख्यातुं शक्यत्वेऽपि तत्परित्यागेन पूर्वानुभवमादाय तदनेकत्वं स्वीकृतमित्यस्वारस्यं मत्वा प्रत्यभिज्ञेतिवाक्यस्यैव विशिष्टार्थप्रतिपादकत्वं तदुक्तार्थे प्राप्तशङ्कापरिहाराय तु ज्ञानेत्युत्तरवाक्यम् । तत्र च ज्ञानपदेन प्रत्यभिज्ञैव स्वीक्रियते, न तु पूर्वत्रेव धारावाहिकज्ञानानि । नाप्यनुभवेन सहानेकत्वं व्याख्यायत इति नास्वारस्यं पक्षान्तरमित्याशयेन प्रत्यभिज्ञेत्यादिवाक्यद्वयं योजयति । यद्वा क्रमभाविष्विति । ज्ञानयौगपद्ये आपादिते तदुत्तरतत्परिहाराशङ्कारूपो योऽस्वरसः प्रागुक्तः स एव प्रत्यभिज्ञानुपपत्तेश्चेति पूर्ववाक्यप्रवृतौ मूलमिति सिद्धं कृत्वैव व्याख्यानान्तरमेतदिति न दोषः । तदेतदभिप्रेत्यैव क्रमभाविष्वित्यादिरूपेणापादकमुक्तम् । पूर्वयोजनायां प्रत्यभिज्ञाविषयशून्यत्वेन प्रत्यभिज्ञात्वं न सिद्धेदिति योजितम् । अत्र तु प्रत्यभिज्ञाया एकज्ञानत्वानुपपत्तेरिति युज्यत इति भेदः । अयमाशयः । चक्षुषो वर्तमानमात्रग्राहित्वेऽपि संस्काररूपसहकारिसामर्थ्येन पूर्वोत्तरकालावस्थानविशिष्टवस्तुविषयकैकज्ञानजनकत्वं स्वीकृत्य सोऽयमिति स्मृत्यभिज्ञारूपज्ञानद्वयत्वेन प्राप्तस्यापि प्रत्यभिज्ञारूपैक ज्ञानत्वं यदङ्गीक्रियते । तन्नाङ्गीकार्यम् । धारावाहिकस्थलव्यावृत्तस्यैकज्ञानत्वकल्पकस्याभावादिति । ज्ञानद्वयस्य स्मृत्यभिज्ञारूपत्वान्यथानुपपत्या तत्सामग्रीभेदस्यापि कल्पनोपपत्या ज्ञाने द्वित्ववैषम्यम् । तथा चैकज्ञानत्वमङ्गीक्रियमाणं न स्यादित्यनिष्टापत्तिरिति । घट इत्यादिज्ञानानामिवोत्सर्गतः प्राप्तं ज्ञानैकत्वमिति न कल्पकापेक्षेत्यत उक्तं तत्रापि स इत्यादि । घट इत्यादीनान्तु ज्ञानद्वित्वप्रसक्तिरेव नास्ति, इह तु भिन्नप्रकारभानादिरूपं ज्ञानद्वित्वं प्रसज्यकमस्तीत्यप्युक्तम् । स्मृत्यभिज्ञेति । तदेव विशिदीकृतम् । सो ऽयमितीत्यवधेयम् । कल्पकसद्भावान्नैकज्ञानरूपप्रत्यभिज्ञा या दत्तजलाञ्जलितेत्याशङ्कानिरासपरतयोत्तरवाक्यं योजयति । नन्वेमिति । एवं पूर्वोत्तरकालावस्थितत्वेनैकवस्तुविषयकैकज्ञानरूपप्रत्यभिज्ञानङ्गीकारे । स्मृत्यभिज्ञारूपज्ञानद्वयस्य तु नैकवस्तुनि कालद्वयसंकलनमुखेनाभेदसाधकत्वमिति भावः । पूर्वयोजनायामस्य प्रत्यभिज्ञात्वाभावे प्रत्यभिज्ञासाध्यं स्थायित्वं न सिध्येदित्यापादनमुखेन प्रवृत्तिरिह तु प्रत्यभिज्ञाख्यमेव ज्ञानं नास्य । किं तु सोऽयमित्येतज्ञानद्वयमेव स्यादेकज्ञानत्वकल्पकाभावादित्युक्ते सोऽयमिति स्मृत्यभिज्ञात्वेनाङ्गीकृतज्ञानद्वयत्स्थैर्यं तावत्सिद्ध्यति तत्तद्वयस्यैकज्ञानत्वे कालद्वयसंकलनमुखेन पदार्थाभेदपर्यवसानेन सिध्येत् । एकज्ञानत्वानङ्गीकारे तु न सिध्येदित्यापादानमुखेन प्रवृत्तिरिति भेदः ।

विपर्ययपर्यवसानमपि तत्र तया स्थैर्यं न सिध्येदित्यन्त तर्काणां स्थैर्यं त्वावश्यकमतस्तत्सिध्यर्थं सोऽयमिति ज्ञानस्य प्रत्यभिज्ञात्वमङ्गीकार्यमित्यादिरूपेण सर्वत्र । इह तु सोऽयमित्यस्यैकज्ञानरूपप्रत्यभिज्ञात्वं न सिध्येदित्येव तर्कप्रवृत्या सर्वसंमतैकज्ञानरूपप्रत्यभिज्ञात्वसिध्यर्थमेतज्ज्ञानद्वयत्वेन प्राप्तस्य पूर्वापरकालावस्थितत्वेनैकवस्तुविषयकैकत्ववाच्यस्थूलकालस्यैव विषयत्वं नाङ्गीकार्यमतस्तदविशिष्टधारावाहिकज्ञानानामपि न स्थूलकालविषयत्वमिति विपर्यये पर्यवसानमित्यपि भेदः स्पष्टः । घटिकादिरिति पाठः । संवत्सरादिरूपः स्थूलकाल एवेति । एतेनैव तत्तेदन्ताविषयकसोऽयमिति ज्ञानद्वयस्य परस्परविलक्षणतया कथमेककालविषयत्वमित्यपि निरस्तम् । धारावाहिकस्थले ज्ञानानामेकप्रकारत्वेऽपि युगपदुत्पन्नघटपटादिज्ञानानामस्ति, भविष्यति घट इत्याद्यानां च ज्ञानानां विलक्षणा नामपि समानकालविषयत्वदर्शनेन स्वरूपतो विलक्षणत्वस्यैककालविषयत्वाविरोधकत्वात् । तदिदं त्वाक्रान्तौपाधिकालसमुदायरूपो हि स्थूलकालो विषयत्वेनाशङ्कितः । न चात्रौपाधिकस्य पुरस्कारोऽस्ति । तथात्वेऽनधिगतार्थत्वस्यैव प्राप्तेरित्युक्तमेवेति सकलमकलङ्कम् ॥

‘‘न च क्रमेत्यादिवाक्यं परग्रन्थगतं परैः ।

व्याख्यातरीत्या व्याख्येयं नाति निष्कर्षमर्हति ।’’

तथापि व्याख्यातरीतिज्ञापनायोक्त आशयः ।

टीकाकृता यथाऽनादेः कथं नाश इति स्थले ।

किञ्चेत्येतद्विवरणे संपूर्यानूद्य मूलकृत् ।

निराचकार नातोऽत्र दोषश्चिन्त्योऽर्थकौतुकैः ॥

मया तु टीकाज्ञानार्थं तत्र तत्र विचारिता ।

टीकातो मापराधो मे सद्भिः क्षन्तव्यमत्र तु ॥

कथं स्मृत्यादेरनधिगतार्थगन्तृत्वमिति नञ्पाठः । स्मृतेर्व्यावर्त्यत्वेत्यत्र वाक्येऽनुवादस्येत्यपि ग्राह्यम् । अधिकविधानार्थं तदितीत्यत्र तच्छब्देन वादविषयीकृतार्थप्रतिपादनमात्रं परामृश्यते न तु मात्रपदान्तर्भावेनेति ज्ञेयम् ॥ पूर्वानुवादेनेति । पूर्वोक्तस्यानुवादेनेत्यर्थः ।





------------------------------------------------------------------------

न परिच्छेदकार्येव प्रमाणमिति च प्रमा

**न परिच्छेदकार्येव प्रमाणमिति च प्रमा**

### **सुधा**

अस्तु तर्हि व्यापकनिवृत्त्या व्याप्यनिवृत्तिरिति द्वितीयः पक्षः । स्यादप्येवम् । यदि परिच्छेदकार्येव प्रमाणमिति प्रमा प्रमाणं स्यान्न च तदस्ति । तथा हि । प्रामाण्यस्यानधिगतार्थत्वेन व्याप्तिः किं साहचर्यदर्शनमात्रात्सिध्यति, उत व्यभिचारादर्शनसहकृतात्, उत विपक्षे बाधकोपेतात् । नाद्यो ऽतिप्रसङ्गात् । न द्वितीयः धारावाहिनि व्यभिचारदर्शनात्, अतिप्रसङ्गापरिहाराच्च । न तृतीयस् तदभावात् ।

अधिगतमेवार्थमधिगमयता प्रमाणेन पिष्टं पिष्टं स्यादिति चेत् । किमिदं पिष्टपेषणं नाम । किमधिगतेऽर्थेऽधिगत्यन्तरस्यानुदयः, किंवा विफलत्वम्, उताविशिष्टफलत्वम्, अथ अनपेक्षितफलत्वम् । नाद्यः । स्यादप्येवं यदि ज्ञानाभावोऽपि ज्ञानसामग्य्रेकदेशः स्यात् । ज्ञानं वा तत्प्रतिबन्धकं भवेत् । न चैवम् । तथात्वे स्मृतेरेवानुदयप्रसङ्गात् । न द्वितीयः । उक्तोत्तरत्वात् । न तृतीय आद्येऽप्यापत्तेः । न चतुर्थस् तृणादिदर्शने, हेयदर्शने च प्रसङ्गात् ।

ननु च करणविशेषः प्रमाणम् । करणं च साधकतम् । न च साध्यसिद्धौ तज्जातीयस्यापि साधकतमत्वमस्ति, छिन्ने परशोरिवेति चेत् । मैवम् । न हि करणस्य साधकतमत्वं साधकतमान्तरापेक्षया । किन्तु प्रधानक्रियाकारकान्तरापेक्षया । अन्यथा यत्र करणानां समुच्चयस्तत्र परस्परापेक्षयाऽनतिशयितत्वादकरणत्वं स्यात् । छिन्ने कुठारस्याकरणत्वं तु फलानुदयात् । न च प्रकृते तथाऽस्तीत्युक्तमिति ।

### **वाक्यार्थचन्द्रिका**

अतिप्रसङ्गादिति । व्यभिचारिण्यपि सहचारदर्शनमात्रस्य सद्भावात्तत्रापि व्याप्तिसिद्धिप्रसङ्गादित्यर्थः ॥ धारावाहिनीति । तत्र सत्यपि प्रामाण्येऽनधिगतार्थत्वा भावादिति भावः ॥ अतिप्रसङ्गेति । धूमादिव्यभिचारिणि वन्ह्यादौ व्यभिचारादर्शनस्यापि सम्भवात्तत्सहकृतसाहचर्यदर्शनाद्य्वाप्तिसिद्धिप्रसक्तेरित्यतिप्रसङ्गेत्यर्थः । विपक्षे बाधकमाशङ्कते अधिगतमेवेति ॥ तथात्व इति । ज्ञानाभावस्य ज्ञानसामग्य्रेकदेशत्वे ज्ञानस्य वा ज्ञानप्रतिबन्धकत्व इत्यर्थः । अनुदयेति । ज्ञानाभावरूप ज्ञानसामग्य्रेकदेश स्याभावाज्ज्ञानरूपज्ञानोत्पत्तिप्रतिबन्धकसद्भावाच्चेति भावः ॥ उक्तोत्तरत्वादिति । अधिगतमर्थमवगमयतो विफलत्वेन नाप्रामाण्यं वक्तुं शक्यं, ‘तृणादिदर्शने किञ्च फलवत्त्वं निगद्यते’ इत्यादिना विफलत्वस्याप्रामाण्यप्रयोजकत्वाभावस्योक्तत्वादित्यर्थः ॥ आद्येऽप्यापत्तेरिति । प्रथमप्रमाणफलतोऽप्यविशिष्टफलतया यदि द्वितीयादेरानर्थक्यं तर्हि तद्वदेव प्रथमप्रामाण्यस्यापि द्वितीयादिप्रमाणाविशिष्टफलतया आनर्थक्यं स्यादित्यर्थः ॥ तृणादिदर्शन इति । ग्रामं गच्छतः पथि पतिततृणादिदर्शन इत्यर्थः । विपक्षे बाधकान्तरमाशङ्कते ननु चेति । अधिगतेऽधिगत्यन्तरस्योत्पादेऽपि नाधिगतमवगमयतो द्वितीयस्य प्रामाण्यमुपपद्यते । स्मृतिकरणस्यानुभवकरणापेक्षया तमबर्थभूतातिशयशून्यत्वेन तदपेक्षया साधकतमत्वाभावादिति भावः ॥ छिन्ने परशोरिवेति । परश्वन्तरछिन्ने पूर्वच्छिदाजनकपरशुजातीयस्य साधकतमत्वाभावादित्यर्थः ॥ न हीति । करणस्य करणान्तरापेक्षयाऽतिशयसाधकत्वस्याविवक्षितत्वात्पूर्वप्रवृत्तप्रमाणापेक्षयाऽतिशयितविषयक ज्ञानमनुत्पादयतोऽपि द्वितीयस्य प्रधानक्रियाकारकान्तरापेक्षयाऽतिशयमात्रेण प्रामाण्यमुपपद्यते ।

न चास्य कथं कारकान्तरापेक्षयाऽप्यतिशय इति वाच्यम् । सत्यपि कर्त्रादावतद्य्वतिरेकेण कार्यव्यतिरेकवदन्यव्यतिरेकदशायामेतत्सत्त्वस्यैवासम्भवेन सत्यप्येतस्मिन्नन्यव्यतिरेकेण कार्यव्यतिरेकाभावेन तत्संम्भवादिति भावः । किं कारकान्तरापेक्षयाऽतिशयकल्पनेन, करणस्य करणान्तरापेक्षयाऽतिशय एव तदर्थः किन्न स्यादित्यत आह अन्यथेति ॥ यत्रेति । अनेककरणनिष्पाद्यं यत्रैकं कार्यं भवति यथाऽनेकदीपचक्षुरादिकरणकमेकं प्रत्यक्षं यथा वाऽश्वेन दीपिकायाः पथा सञ्चरन्त इत्यनेककरणमपि सञ्चरणं तत्रेत्यर्थः । ननु प्रधानक्रियाकारकान्तरापेक्षया साधकतमत्त्वं परशुजातीयस्याप्यस्त्येवेति छिन्नेऽपि कुठारस्य करणत्वप्रसङ्ग इत्यत आह छिन्न इति ॥ फलानुदयादिति । छिदालक्षणफलानुदयादित्यर्थः । अवयवसंयोगध्वंसस्यैव छिदात्वादिति भावः । नन्वेव तर्हि छिन्ने कुठारस्येवाधिगतेऽप्यर्थेऽधिगत्यन्तररूपफलानुदयादेव तत्कारणस्यापि प्रधानक्रियाकारकान्तरापेक्षया साधकतमत्वेन करणत्वं न स्यादित्यतो भवेदेवं यदि छिन्ने छिदान्तरासम्भव इवाधिगतेऽर्थेऽधिगत्यन्तरासम्भवः स्यात् । यदि ज्ञानाभावोऽपि ज्ञानसामग्य्रेकदेशः स्यात्, ज्ञानं वा तत्प्रतिबन्धकं भवेत् । न चैवम् । तथात्वे स्मृतेरेवानुदयप्रसङ्गादित्युक्तत्वादित्यत आह न चेति ।

### **परिमल**

अतिप्रसङ्गादिति । वह्न्यादेर्धूमादिना व्याप्त्यापत्तेरित्यर्थः । ननु यद्यपीत्यादिना धारावाहिकस्थलेऽनधिगतार्थत्वमुपपादितम् इत्यतो दोषान्तरमाह अतिप्रसङ्गेति । वह्न्यादेरपि धूमादिना व्यभिचारादृष्टिसम्भवादिति भावः ॥ पिष्टपेषणरूपबाधकमाशङ्कते अधिगतमेवेति ॥ उक्तोत्तरत्वादिति । तृणादिदर्शन इति श्लोकव्याख्यावसरे फलवत्त्वं न प्रामाण्यप्रयोजनं, प्रयोजकं चेदपि अस्त्येव तत्स्मृत्यादापित्युक्तत्वादित्यर्थः । करणत्वभङ्गरूपं बाधकान्तरमाशङ्कते ननु चेति ॥ साधकतममिति । साधकेषु मध्येऽतिशयितं साधकमित्यर्थः । अतिशयितत्वं च फलोपधायकत्वम् । अविलम्बेन कार्यजनकत्वमिति यावत् ॥ तज्जातीयस्येति । करणजातीयस्येत्यर्थः । धारावाहिकस्थले चक्षुरादेरेतन्मते भिन्नभिन्नकालविशिष्टवस्तुसन्निकर्षाणां भेदेन तत्सन्निकृष्टकरणस्यापि भेदात्तज्जातीयस्येत्युक्तम् ॥ साधकतमत्वमिति ॥ अविलम्बेन साध्यसिद्धिकरत्वरूपातिशयितकारणत्वमित्यर्थः ॥ छिन्न इति । येन केनचिच्छिन्ने दारुणि परशोर्यथा प्राचीनच्छेदनकरणापेक्षया साधकतमत्वं नास्ति तथेत्यर्थः । करणानामर्थविषयीकरणत्वावान्तरक्रियायां कर्तृतया ज्ञानच्छिदादिरूपक्रियास्वेव करणत्वादाह प्रधानक्रियेति । प्रधानक्रियायां छेदनज्ञानादिरूपायां यानि कारकाणि कर्तृकर्माधिकरणादिरूपाणि तदपेक्षयेत्यर्थः ॥ यत्रेति । अजया क्रिणाति, वासस क्रिणाति, हिरण्येन क्रीणाति गवा क्रीणातीत्यादिनोक्तसोमक्रयकरणानाम् अजाप्रभृतिदशद्रव्याणां सोमक्रयरूपक्रियां प्रति समुच्चय इति द्वादशान्त्यपादीयतृतीयाधिकरणे मीमांसकोक्तरीत्या समुच्चय इत्यर्थः ॥ अकरणत्वमिति । तथा च प्रतिद्रव्यं कर्तृकरणयोस्तृतीयेति प्राप्तकरणार्थतृतीया न स्यादिति भावः ॥ फलानुदयादिति । स च वस्तुस्वभावप्रयुक्तो न परशोरकरणत्वप्रयुक्त इति भावः ॥ इत्युक्तमिति । यदि ज्ञानाभावोऽपि ज्ञानसामग्य्रेकदेश इत्यादिनोक्तमित्यर्थः ।

### **यादुपत्यम्**

अतिप्रसङ्गापरिहारादिति । धूमादिव्यभिचारिणि वह्न्यादौ व्यभिचारादर्शनस्यापि सम्भवादिति भावः । विपक्षबाधकमेव शङ्कते अधिगतमेवेति ॥ उक्तोत्तरत्वादिति । ‘तृणादिदर्शने किञ्च फलवत्त्वं निगद्यते’ इत्यत्राफलत्वस्याप्रामाण्यप्रयोजकत्वाभावस्योक्तत्वादित्यर्थः । विपक्षे बाधकान्तरमाशङ्कते ननु चेति ॥ तज्जातीयस्यापीति । ननु पूर्वज्ञानजनकमेवेन्द्रियमुत्तरज्ञानस्यापि जनकं तत्कथं तज्जातीयम् । मैवम् । प्रतिक्षणमवान्तरव्यापारीभूतसन्निकर्षाणां भिन्नत्वेन तद्विशिष्टेन्द्रियेऽपि भेदस्य विवक्षितत्वात् । एवं परशोरिवेत्यत्राप्यवान्तरव्यापारभेदेन भेदस्य विवक्षितत्वात्तज्जातीयत्वमुपपादनीयम् ॥ प्रधानेति । उद्यमननिपतनरूपावान्तरक्रियाणां कुठारस्य कर्मत्वादसम्भवपरिहाराय प्रधानेत्युक्तम् ॥ यत्र करणानामिति । स्थूलवृक्षच्छेदनेऽनेकेषां कुठाराणां समुच्चयो यत्रेत्यर्थः । नन्वेवं प्रधानक्रियाकारकान्तरापेक्षया साधकतमत्वं परशुजातीयस्यापि सम्भवतीति तेनापि छिन्ने छिदान्तरमुत्पादनीयमित्यत आह छिन्न इति । तत्र कार्यादर्शनेनातिशयकल्पकं नास्तीति भावः । न च फलाभावेनाकारणत्वसिद्धिस् तत्सिद्धौ च फलाभावसिद्धिरितीतरेतराश्रयत्वमिति वाच्यम् । छिदाऽभावोऽपि छिदासामग्य्रेकदेश इति वा छिदा छिदान्तरप्रतिबन्धिकेति वा कल्प्यतेऽतो न तत्र फलमित्याशयात् । नन्वेवं तद्वदेवाधिगतेऽप्यधिगत्यन्तरूपफलाभावेन तत्करणतयाऽभिमतस्यापि प्रधानक्रियाकारकान्तरापेक्षया अतिशयकल्पकाभावात्प्रामाण्यं न स्यादित्यत आह न च प्रकृत इति ।

### **श्रीनिवासतीर्थीया**

परिच्छेदकार्येवेति । वह्निमत्त्वादेव धूमवत्त्वमितिवद्यत्र प्रामाण्यं तत्र परिच्छेदकारित्वमिति व्याप्तिर्लभ्यत इत्यर्थः ॥ अतिप्रसङ्गादिति । वह्नेरपि धूमेन व्याप्तिः स्यात् साहचर्यदर्शन सत्त्वादित्यर्थः ॥ तदभावादिति । तथा च विपक्षे बाधकाभावादस्तु प्रामाण्यमधिगतार्थमेवास्त्वित्यप्रयोजकतेत्यर्थः । विपक्षे बाधकमाशङ्कते अधिगतेति ॥ किं वेत्यादि । तथा चाधिगतार्थत्वादुत्तरज्ञानस्य विफलत्वं प्राप्तं तथाऽविशिष्टमविलक्षणं पूर्वज्ञानसमानफलकं जातमुत्तरज्ञानं तथाऽनपेक्षितफलं जातमुत्तरज्ञानमतो न प्रमाणमिति विकल्पानां साध्यं द्रष्टव्यम् ॥ न चैवमिति । अधिगतेऽर्थेऽधिगत्यन्तरानुत्पादः । यदीन्द्रियसन्निकर्षादिरूपोत्तरज्ञानसामग्रीमध्ये पूर्वज्ञानाभावोऽपि सामग्य्रेकदेशः स्यात्, यदि वा पूर्वज्ञानमुत्तरज्ञानजनने प्रतिबन्धकं स्यात् तदा कारणाभावात्प्रतिबन्धक सद्भावाद्वाऽधिगत्यनन्तरमधिगत्यन्तरं नोत्पद्यत इति स्यान्न चैवमित्यर्थः । तथात्वे सामग्य्रेकदेशत्वे प्रतिबन्धकत्वे वेत्यर्थः ॥ स्मृतेरेवेति । तत्रापि पूर्वानुभवस्यैव प्रतिबन्धस्य सत्त्वाद्वा स्मृतिरेव नोदयमासादयेदित्यर्थः । उक्तोत्तरत्वादिति । अधिगतार्थत्वे विफलत्वेनाप्रामाण्यं वाच्यं, तच्च न सम्भवति । विफलत्वस्याप्रामाण्यप्रयोजकत्वाभावस्योक्तत्वादित्यर्थः ॥ आद्येऽपीति । यदि पूर्वज्ञानाविशिष्टफलकत्वादुत्तरज्ञानानामप्रामाण्यं तर्ह्युत्तरज्ञानोत्पत्त्यनन्तरं तत्समानफलकत्वस्य आद्यज्ञानेऽपि सत्त्वात्तस्याप्यप्रामाण्यापत्तेरित्यर्थः ॥ प्रसङ्गादिति । अनपेक्षितफलत्वस्य सत्त्वेनाप्रामाण्यप्रसङ्गात् । न च तदिष्टम् । ततश्च व्यभिचार इति भावः ।

यदीन्द्रियादिकमधिगतमेवार्थमधिगमयेत्तर्हि तस्य प्रामाण्यमेव न स्यादिति विपक्षे बाधकान्तरमाशङ्कते ननु चेति । अयमर्थः । साधकतमं हि करणम् । कारणस्य साधकतमत्वं च साधकतमान्तरापेक्षयैव विवक्षितम् । साधकतमान्तरापेक्षया साधकतमत्वं नाम पूर्वेणेन्द्रियार्थसन्निकर्षेण यज्ज्ञानमुत्पन्नं तज्ज्ञानं प्रति यथा तस्येन्द्रियार्थसन्निकर्षस्य साधकतमत्वमस्त्येवं द्वितीयादिसन्निकर्षस्यापि तज्ज्ञानं प्रत्येव तदिन्द्रियार्थसन्निकर्षापेक्षयाऽतिशयेन साधकत्वम् । न चैवं सम्भवति । प्रथमसन्निकर्षेण ज्ञानरूपसाध्यसिद्धौ जातायां तज्जनकसन्निकर्षस्य यथा साधकतमत्वमस्ति एवं तज्जातीयस्यापि द्वितीयादिसन्निकर्षस्य साधकतमत्वं न चास्ति । पूर्वोत्पन्नक्रियासाधकत्वमेव दुर्लभं साधकतमत्वं तु दूरतो निरस्तमित्यतोऽकरणत्वमिति भावः ॥ छिन्न इति । यथा पूर्वेण परशुना छिदिक्रियायां जातायां तत्परशोर्यथा साधकतमत्वमस्त्येवं तज्जातीयस्य द्वितीयस्यापि परशोस्तन्नैवास्ति । तत्क्रियासाधकत्वस्यैवाभावेनातिशयितसाधकत्वरूपसाधकतमत्वस्य दूरनिरस्तत्वादित्यकरणत्वमेवेति भावः । ननु धारावाहिकस्थले इन्द्रियार्थसन्निकर्षस्यैकत्वात्तज्जातीयस्य द्वितीयसन्निकर्षस्येत्युक्तिः कथम् । तथा दृष्टान्ते परशोरप्येकत्वात्तत्रापि कथमियमुक्तिरिति चेत् । सत्यम् । तथापि पूर्वोत्तरावस्थाभेदेन तद्विशिष्टस्यापि सन्निकर्षादेर्भेदमाश्रित्येति ध्येयम् ॥ न हीति । यदि करणस्य साधकतमान्तरापेक्षया साधकतमत्वं विवक्षितं स्यात्तर्ह्येवाधिगतार्थबोधकस्य द्वितीयादिसन्निकर्षस्य पूर्वक्रियां प्रति साधकतमत्वस्याभावेन करणत्वाभावात्प्रामाण्यं न स्यात् । किन्नाम ज्ञानरूपप्रधानक्रियां प्रति यत्कारकान्तरं प्रमात्रादिकं तदपेक्षयाऽतिशयितसाधकत्वमेव साधकतमशब्देन विवक्षितम् । तच्च द्वितीयादिसन्निकर्षस्याप्याद्यसन्निकर्षवदस्तीति युक्तं साधकतमत्वरूपकरणत्वेन प्रामाण्यमिति भावः ॥ अन्यथेति । करणस्य साधकतमत्वं साधकतमान्तरापेक्षयैव यदि विवक्षितमित्यर्थः ॥ परस्परेति । करणरूपानुमानागमयोः साधकतमरूपप्रत्यक्षापेक्षयाऽतिशयितसाधकत्वरूपसाधकतमत्वाभावादित्यर्थः । ननु यदि द्वितीयादिसन्निकर्षस्य प्रधानक्रियाकारकान्तरापेक्षयाऽतिशयितत्वेन करणत्वं यथोच्यते । एवं परशोरपि छिदारूपप्रधानक्रियायां कर्त्रादिकारकापेक्षयाऽतिशयितसाधकत्वरूपकरणत्वमस्त्येवेति ज्ञाते ज्ञानान्तरवच् छिन्ने छिदा जायेतेति चेत्तात्राह छिन्न इति । छिदान्तररूपफले इत्यर्थः । यदि तत्र द्वितीयादिपरशुना छिदान्तररूपं पलमुत्पद्येत तर्हि तत्क्रियाकारकान्तरापेक्षयाऽतिशयितसाधकस्य सत्त्वेन करणत्वं वाच्यं स्यात् । न चैवमस्तीत्यर्थः । नन्वेवं तद्वदेवाधिगतेऽप्यधिगत्यन्तररूपफलाभावेन तत्कारणस्यापि न प्रधानक्रियाकारकान्तरापेक्षया साधकतमत्वमिति प्रामाण्यं न स्यादिति चेत्तत्राह न च प्रकृत इति । स्यादेतदेवं यदि ज्ञानाभावोऽपि ज्ञानसामग्य्रेकदेशः स्याज्ज्ञानं वा तत्प्रतिबन्धकं भवेत् । न चैवं तथात्वे स्मृतेरेवानुदयप्रसङ्गादित्यादिनोक्तमित्यर्थः ।

### **वाक्यार्थरत्नमाला**

अदर्शनस्यापीति । सत्यपि व्यभिचारे कारणाभावेन तद्दर्शनाभावसम्भवादित्यर्थः । अधिगतेऽधिगत्यन्तरस्येति पूर्वशङ्काभावोपलक्षणमिदम् । स्मृतिप्रामाण्ये साधककथनपरत्वस्याप्रतीतेराह । स्मृतिकरणस्येति । छिन्न इति दृष्टान्तपर्यालोचनयोक्तार्थलाभः । एतद् दृष्टान्तबलादेव साधकतमत्वं करणान्तरापेक्षयेति शङ्काप्रवृत्तिः । अत एव दृष्टान्तदार्ष्टान्तिकयोर्वैषम्यं वक्ष्यति । छिन्ने कुठारस्येत्यादिना मूले । पूर्वञ्छिदेति । तत्परश्विति वक्तव्ये स्पष्टीकरणार्थं पूर्वच्छिदेत्याद्युक्तम् । एवं च करणस्य करणान्तरापेक्षयाऽतिशयस्यान्यत्र दर्शनमूलिका नेयं शङ्का । किन्तु प्रकृते करणद्वयसमावेशोऽस्ति । तत्समावेशस्थले चातिशयाभावेन कार्याभावो दृश्यत इत्यदर्शनमूलिकैवेति सूचितं भवतीति ज्ञेयम् । पूर्वप्रवृत्तप्रमाणेति । अत्र करणत्वाक्षेपमुखेन प्रामाण्याक्षेपपरिहाराय प्रवृत्तिसिद्धेः प्रमाणत्वोपपादनं करणत्वोपपादनमुखेनैवाभिप्रेतमिति मध्ये करणान्तरापेक्षयेति करणत्वमुपपद्यते, ततः करणविप्रमाणत्वमुपपद्यत इत्यादिरूपेण योजनीयम् । न चास्येत्यत्रास्येत्यस्य करणस्येत्यर्थः । एतद्य्वतिरेकेणेति । करणव्यतिरेकेणेत्यर्थः । अयं भावः । सेतिकर्त्तव्यताकं हि करणम् । तदेव व्यापारवदित्युच्यते । तच्च करणं यदा नास्ति तदा कर्त्रादिकारके सत्यपि तत्करणसाध्यकार्यं न भवति तस्मिन् सति तु कर्त्रादिकारके सति तत्कार्यं भवतीत्यतः करणस्य कारकान्तरादतिशयः प्राप्त इति ।

ननु तर्हि सत्यपि करणे कर्त्रादावसति उक्तकार्यं न भवति । सति च करणस्य कर्त्रादिसाहित्ये कार्यं भवतीति तुल्यमिति कर्त्रादीनामपि करणादतिशयः स्यादित्याशङ्कानिरासायाह । अन्वयव्यतिरेकेति । सेतिकर्त्तव्यताकस्यैव करणत्वेन विवक्षितत्वादितिकर्त्तव्यतायाश्च कर्त्रादिसद्भावकाल एव सत्वेन सेतिकर्त्तव्यताककरणसत्ताकाले कर्त्रादीनामसत्वस्यैवानुपपत्यावैपरीत्यस्य वक्तुमशक्यत्वादिति भावः । तत्सम्भवात् । अतिशयसम्भवात् । इदं च प्रमाणपदस्य करणमात्रे प्रयोगेऽपि कर्त्रादौ प्रयोगाभावात्करणत्वं व्यवस्थितमेवेत्यङ्गीकृत्योपपादनं कृतम् । इतरकरणेषु तु

क्रियायाः परिनिष्पत्तिर्यद्य्वापारानन्तरं..... ।

विवक्ष्यते यदा यत्र करणं तर्त्तदा स्मृतम् ।

वस्तुतस्तदनिर्देश्यं न हि वस्तुव्यवस्थितम् ।

स्थाल्या पच्यत इत्येषा विवक्षा दृश्यते यतः ।

इति हरिकारिकानुसारेण मनोरमादौ निरूपितप्रकारेण तत्तद्य्वापारानन्तर्यविवक्षया करणत्वं कर्त्रादिसाधारणं वैवक्षिकमव्यवस्थितमेव । एतद्बलादेव ‘‘विवक्षातः कारकाणि भवन्ती’’ति वाक्यं प्रवृत्तं विस्तृतं चैतज्जिज्ञासाधिकरणे भाष्याद्यपद्यगतास्येत्येतदुपपादनावसरे । तथा च यद् व्यापारानन्तरं कार्यनिष्पतिः स्यात्तदेव करणमिति कर्त्रादेरपि व्यापारादनन्तरं कार्यसिद्धौ तस्यापि करणत्वप्राप्तेरिष्टत्वेन दोषाभावादित्युपपादनीयमिति ज्ञेयम् ॥ अस्मिन्पक्षे तु अनुशासनानुगुण्यानानुगुण्यविचारविरोध इत्यादि शोध्यमस्ति ॥

