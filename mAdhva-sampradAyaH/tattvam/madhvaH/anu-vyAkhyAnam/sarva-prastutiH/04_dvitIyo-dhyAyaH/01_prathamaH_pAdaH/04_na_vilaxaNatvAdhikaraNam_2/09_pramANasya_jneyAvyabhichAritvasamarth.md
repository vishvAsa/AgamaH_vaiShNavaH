+++
title = "०९ प्रमाणस्य ज्ञेयाव्यभिचारित्वसमर्थनम्"

+++


## न क्रियार्थेषु सा मता

**प्रमाणस्य ज्ञेयाव्यभिचारित्वसमर्थनम्**

**न क्रियार्थेषु सा मता**

### **सुधा**

ननु किमिदं प्रमाणस्य ज्ञेयाव्यभिचारित्वं नाम । किं प्रमेयव्याप्यत्वं किंवा यावत्प्रमेयगोचरत्वम् । आद्येऽपि व्याप्तिः किं देशतः किंवा कालतः । न प्रथमः । प्रमाणासमानदेशार्थविषयप्रमाणेष्वव्याप्तेः । न द्वितीयः । अतीतादिविषयप्रमाणाव्याप्तेः । नान्त्यः । असर्वज्ञज्ञानानां तत्करणानां वाऽप्रामाण्यप्रसङ्गादिति ।

मैवम् । औतागमादेस्तत्त्वावेदकत्वलक्षणं प्रामाण्यमभ्युपगच्छता परेणा(पि तस्या)प्यस्यार्थस्य निर्वक्तव्यत्वात् ।

परेणाङ्गीकृतमुपादा(य मया व्यव)यास्माभिर्व्यवह्रियते न तु किमपि लक्षणं व्यवस्थाप्यत इति चेन्न । स्वप्रतिपत्ताववश्याश्रयणीयत्वाद्य्ववस्थायाः । न हि स्वप्रकाशं तत्त्वमित्येतावता विना वेदान्ताधिगमं तदधिगमः शक्योऽङ्गीकर्तुम् । अथावेदितस्य सत्त्वं तत्त्वावेदकत्वमिति निर्ब्रूयात्तदा विभ्रमेऽतिव्याप्तिः स्यात् । तत्राप्यावेदितस्येदमाकारस्य सत्त्वात् । अथ यावदावेदितस्य सत्त्वं तत्त्वावेदकत्वं सदेकगोचरत्वमिति यावदिति वदेत्, तदेवास्माकमपि याथार्थ्यमिति वदामः ।

### **वाक्यार्थचन्द्रिका**

ज्ञेयाव्यभिचारित्वं किं तत्त्वविषयकत्वमभिमतं किंवा ज्ञेयव्यभिचारशून्यत्वम् । नाद्यः । वक्ष्यमाणरीत्या विभ्रमेऽतिव्याप्तेरित्यभिप्रेत्य द्वितीयं पक्षं प्रतिक्षेप्तुं विकल्पयति नन्विति । धूमादौ वह्निव्याप्यत्वरूपतया तदव्यभिचारित्वप्रसिद्धेराद्यकोटिप्रसक्तिः । आभिमुख्येन चारोऽभिचारस्तदभावो व्यभिचारस्तदभावोऽव्यभिचारित्वम् । ततश्च द्वौ नञौ प्रकृतमर्थं सातिशयं गमयत इति न्यायाद्यावत्प्रमेयगोचरत्वं लक्ष्यत इत्यभिप्रायेण द्वितीयकोटिप्रसक्तिरिति ध्येयम् । यद्वा प्रमेयं न व्यभिचरति परित्यजति सर्वमपि गृह्णातीति यावदित्यभिप्रायेण द्वितीयकोटिलाभः । अथवा प्रमाणस्य किञ्चत्प्रमेयमविषयीकृत्यविद्यमानत्वमेव प्रमेयव्यभिचारित्वं, तदभावो यावत्प्रमेयगोचरत्वमेव तदव्यभिचारित्वमित्याशयेन द्वितीयकोटिप्रसक्तिरिति द्रष्टव्यम् । दूषणभागप्रज्ञप्तये आद्यं विकल्पयति आद्येऽपीति । धूमाग्न्योरिव किमहैकदेशसम्बन्धो व्याप्तिः किंवा समुद्रवृद्धिचन्द्रोदयवदेककालनियम इति प्रश्नार्थः ।

तत्राद्यमपवदति नेति । हेतुमाह प्रमाणेति । ज्ञानतत्करणरूपप्रामाण्येन सह विभिन्नदेशा ये घटाद्या अर्थास्तज्ज्ञानादीनां प्रामाण्यं न स्यात् । ज्ञानस्यात्मैकगुणस्यात्मनिष्ठत्वात्करणानां च देहनिष्ठत्वाद्धटादीनां धराद्यधिकरणत्वादिति भावः । आत्मसमवेता ये सुखादयस्तज्ज्ञानानामप्यात्मसमवेतत्वेन समानदेशत्वात्प्रमाणत्वं सम्भवतीत्याशयेनोक्तं प्रमाणासमानदेशेति । उपलक्षणं चैतद् देहादावत्मत्वादिभ्रमेऽतिव्याप्तिः । तत्रात्मत्वादिधर्मस्यान्यत्र देहादावारोपकज्ञानानामारोप्यमाणधर्मस्यात्मत्वादेश्चात्ममात्रनिष्ठत्वेन देशाव्यभिचारस्य सत्त्वादित्यपि द्रष्टव्यम् । एककालसम्बन्ध एव प्रमाणप्रमेययोर्व्याप्तिरिति द्वितीयोऽपि नेत्याह नेति । कुत इत्यत आह अतीतेति । अतीतानागतविषयानुमानागमयोरव्याप्तेरित्यर्थः । विशिष्टनदीपूरेण लिङ्गेनाभूद्धृष्टिरित्यनुमीयते मेघोदयदर्शनाच्च भविष्यति सेति । तत्रानुमेयार्थेन वृष्ट्यनुमानस्यासमानकालत्वादनुमाने, कालान्तरभाविनियोगादिबोधकागमादेरप्यर्थेनासमानकालत्वादागमे चाव्याप्तिरिति भावः ॥ असर्वज्ञविज्ञानानामिति । तेषां यावत्प्रमेयगोचरत्वाभावात्तद्भावे च सर्वेषामपि सार्वज्ञ्यं स्यादित्याशयेनासर्वज्ञेति हेतुगर्भं विणम् । तत्त्वविषयकत्वमेव ज्ञेयाव्यभिचारित्वमिह विवक्षितमिति न ज्ञेयाव्यभिचारित्वस्य दुर्निरूपत्वमित्याशयेनाद्यपक्षोक्तदोषपरिहारं परेणैव वाचयितुं गूढाभिसन्धिः प्रतिबन्दीमुपादत्ते मैवमिति ॥ अस्यार्थस्येति । भ्रमव्यावृत्ततत्त्वावोदकत्वशब्दार्थस्येत्यर्थः ।

परं प्रति व्यवहारदशायां पराङ्गीकृतमुपादाय व्यवहारोपपत्तावपि स्वस्य प्रामाण्यप्रतिपत्त्यर्थं लक्षण व्यवस्थाऽवश्याश्रयणीयेत्याह स्वप्रतिपत्ताविति । अन्यथा तत्त्वप्रतिपत्त्यर्थं तदुपादानं न स्यादिति भावः । ननु स्वप्रतिपत्तावपि न मया व्यवस्थाऽवश्याश्रयणीया तत्त्वस्य स्वप्रकाशत्वेन प्रमाणावेद्यत्वादित्यत आह न हीति । अन्यथा दर्शनार्थं श्रवणादिविधिवैयर्थ्यप्रसङ्गादिति भावः । भ्रमव्यावृत्तं तत्त्वावेदकत्वं निर्वक्तव्यमिति प्रतिबन्दीमाददानस्याशयमजानानः शङ्कते अथेति । भ्रमसाधारणत्वान्नायं तत्त्वावेदकत्वशब्दार्थ इति स्वाभिसन्धिमुद्घाटयति सत्त्वादिति । रजतं नेति रजतांशे बाधवदिदं नेति बाधाभावान्नेदमास्पदस्य भ्रमेऽसत्त्वमिति भावः । भ्रमव्यावृत्ततत्त्वावेदकत्वशब्दार्थं परेणैव वाचयति अथेति । तथा च न भ्रमेऽतिव्यप्तिः । तत्रेदमास्पदस्य सत्त्वेऽपि यावदावेदितं तस्य सत्त्वाभावादिति भावः । नन्वेवं माऽस्त्वतिव्यप्तिर्यावदावेदित सत्त्वरूपतत्त्वावेदकस्य यावदावेदितमात्रवृत्तित्वेन प्रमाणमात्रवृत्तेरसम्भवः स्यादित्यत आह सदेकेति । तथा च नोक्तदोषद्वयमपीति भावः । एवं तर्हि मन्मतेऽपि न ज्ञेयाव्यभिचारित्वस्य दुर्निरूपत्वमुक्तरूपतत्त्वावेदकत्वस्यैव ज्ञेयाव्यभिचारित्वशब्दार्थत्वसम्भवात्ततश्च न भ्रमेऽतिव्याप्तिरिति स्वाभिसन्धिमुद्घाटयति तदेवेति ।

### **परिमल**

अव्यभिचारशब्दार्थस्य व्याप्तिरूपत्वादाह प्रमेयव्याप्यत्वमिति । प्रकृतप्रमाणस्य सविषयकत्वात् तदभिप्रायेणाह यावदिति ॥ प्रमाणासमानदेशेति । घटादिविषयकप्रमातत्साधनेष्वित्यर्थः । स्वरूपसुखादिविषयकसाक्षिणि त्वस्ति समानदेशत्वमित्यव्याप्तेरित्युक्तम् । पररीत्या सुखादिज्ञानस्य समानदेशत्वमस्तीति वा एवमुक्तम् ॥ तस्येति । तत्त्वावेदकत्वरूपप्रामाण्यस्येत्यर्थः । शङ्कते परेणेति । द्वैतवादिनेत्यर्थः ॥ (अस्माभिरिति)मयेति । औतवादि(भिः)ना । स्वप्रतिपत्तौ स्वस्य ज्ञानार्थम् । ननु तत्त्वस्य स्वप्रकाशतया प्रमाणानपेक्षत्वान्न तत्त्वप्रतिपत्त्यर्थं प्रामाण्यं मया निर्वक्तव्यमित्यत आह न हीति । निर्वचननिर्बन्धेऽवश्यंभाविनि परस्तत्वावेदकत्वरूपप्रामाण्यं निर्वक्ति अथेति । यावदावेदितसत्त्वस्य प्रमाणानिष्ठतया असम्भववारणायाह सदेकेति ।

### **यादुपत्यं**

किं प्रमेयव्याप्यत्वमिति । धूमादौ वह्निव्याप्यत्वस्यैवाव्यभिचारतया प्रसिद्धत्वात्तदनुसारेणायं कल्पः । किं वा यावदिति । व्यभिचारो हि परित्यागः । एवं च प्रमाणं प्रमेयं न व्यभिचरति न परित्यजति सर्वमपि गृह्णातीति यावदित्यर्थविवक्षयाऽयं कल्पः । अन्ये तु आभिमुख्येन चारोऽभिचारस्तदभावो व्यभिचारस्तदभावोऽव्यभिचारित्त्वम् । ‘द्वौ नञौ प्रकृतमर्थं सादिशयं गमयत’ इति न्यायेन यावत्प्रमेयगोचरत्वं लभ्यत इत्यभिप्रायेणायं कल्प इत्याहुः ॥ प्रमाणासमानेति । ज्ञानकरण रूपप्रमाणाभ्यामसमानेति । ज्ञानकरणरूपप्रमाणाभ्याम् असमानदेशा ये घटादयोऽर्थास्तज्ज्ञानप्रामाण्यं सम्भवतीत्यभिप्रायेणाव्यप्तेरित्युक्तम् ॥ अप्रामाण्यप्रसङ्गादिति । तथा च याथार्थ्यं दुर्निरूपमिति शङ्कितुराशयः ॥ परेणाप्यस्येति याथार्थ्यशब्दार्थस्येत्यर्थः । एवं च तदेवास्माकमपि याथार्थ्यमित्यग्रिमवाक्यं श्लिष्टं भवतीति ध्येयम् । नन्वस्मन्मते यत्तत्वं मतं तत्स्वप्रकाशं न प्रमाणवेद्यमतो मया न प्रमाणस्य तत्त्वावेदकत्वं निर्वक्तव्यमित्यत आह न हि स्वप्रकाशमिति । अन्यथा दर्शनार्थं श्रवणादिविधिवैयर्थ्यप्रसङ्गादिति भावः । यावदावेदितसत्त्वस्य प्रमाणनिष्ठत्वाभावादाह सदेकगोचरत्वमिति ।

### **श्रीनिवासतीर्थीया**

धूमादौ बह्निव्याप्तत्वरूपस्यैवाव्यभिचारस्य दृष्टत्वात्तदनुसारेण प्रमेयव्याप्तत्वमित्याद्यः कल्पः । यद्वा यावदिति । किञ्चिज्ज्ञेयं विषयीकरोति किञ्चिज्ज्ञेयं नेत्थेवंरूपो व्यभिचारो न । किन्तु यावज्ज्ञेयविषयकत्वं लभ्यत इति भावः ॥ प्रमाणेत्यादि । प्रमाणेनासामानदेशो भिन्नदेशो योऽर्थस्तद्विषयाणि यानि प्रमाणानि तेष्वव्याप्तिरित्यर्थः । ततश्च यत्र शानरूपं प्रमाणं तत्र ज्ञेयमिति न व्याप्तिः । आत्मनि ज्ञानस्य सत्त्वेन तत्र ज्ञेयभूतघटादेरभादिति ध्येयम् । ननु नाव्यप्तिः । यत्र ज्ञानं तत्र ज्ञेयमिति व्याप्तेः सत्त्वात् । सुखादिज्ञानस्यात्मनिष्ठत्वेन तद्विषयसुखादेरप्यात्मनिष्ठतया समानदेशत्वादित्यतः प्रमाणासमानदेशार्थेत्युक्तम् ॥ अतीतादीति । तथा च यदा ज्ञानं तदा ज्ञेयमिति नास्ति व्याप्तिः । अतीतादिविषयज्ञानस्येदानीं सत्त्वेऽपि तद्विषयवस्तुनोऽतीतादेरिदानीमभावादव्यप्तिरित्यर्थः ॥ असर्वज्ञेति । असर्वज्ञानां पुरुषाणामित्यर्थः । यावत्प्रमेयगोचरत्वाभावोपपादनार्थमिदं विणम् ॥ अस्येति । तत्त्वावेदकत्वरूपप्रामाण्यलक्षणस्यार्थस्येत्यर्थः । तदधिगमस् तत्त्वाधिगमस् तथा च वेदान्तेनैव तत्त्वाधिगमस्य जायमानत्वेन तत्त्वावेदकत्वरूपं प्रामाण्यमवश्यमभ्युपेयम् । तच्च त्वया निर्वक्तव्यमेवेत्यर्थः । आवेदितस्य विपयीकृतस्य यावदिति । तथा च न भ्रमेऽतिव्याप्तिः । रजतादेस्सत्त्वेन यावदावेदितस्य सत्वाभावादित्यर्थः । एवमपि सदेकगोचरत्वमेव याथार्थ्यमित्यङ्गीकार इत्यर्थः ।

### **वाक्यार्थरत्नमाला**

वक्ष्यमाणरीत्येति । इदमाकारस्य सत्वेन भ्रमेऽतिव्याप्तेरित्यर्थः । समुद्रवृद्धिचन्द्रोदयवदेककालनियमोऽविनाभाव इत्येकां शङ्कामाह । किमिति । धूमाग्न्योरिवैकदेशसम्बन्धोऽविनाभाव इत्यपरां शङ्कामाह । उतेतीति । विद्यासागर्यनुसारेण कल्पद्वयार्थमाह । धूमाग्न्योरिवेति । यद्यपि व्याप्तिशब्दार्थं पृथगेव विवक्षित्वा तच्छरीरान्तर्गताधिकरणं किं देशरूपमुत कालरूपमित्येव प्रष्टुरभिप्रायः प्रतीयत इति व्याप्तिशरीरे द्वैविध्यप्रदर्शनमयुक्तमित्याभाति । तथापि व्याप्तिशरीरान्तर्गताधिकरणे विविकल्पे सति तच्छरीरस्यैकदेशसम्बन्धनियमादावेव पर्यवसानमित्याशयेन किमेकदेशसम्बन्धो व्याप्तिरित्याद्युक्तम् । अत्र च खण्डनटीकानुसारेणैकदेशसम्बन्ध इत्युक्तेऽप्यसाधारण्येन व्यपदेशा भवन्तीति न्यायेनैकदेशसम्बन्धनियम इति व्याख्येयम् । अत एव खण्डनादौ यत्राग्निस्तत्रैव धूम इत्याद्युक्तम् । कालनियम इत्यनन्तरं व्याप्तिरिति वर्तते । कालनियम इत्येतद्य्वभिचारराहित्यार्थतया व्याख्येयम् ॥ तेन नियमरूपव्याप्तिघटितव्याप्तिशरीराङ्गीकारे आत्माश्रय इति शङ्कानवकाशः । अत एव वक्ष्यति । एककालसम्बन्ध एवेति ॥ तथा चाव्यभिचरितो देशसम्बन्धस्तादृशः कालसम्बन्धो वेति फलतीति बोध्यम् ॥ ज्ञानस्यात्मैकेति । न्यायरीत्या चेदम् ॥ स्वमतेऽन्तःकरणगुणस्येति वाच्यम् । एवमुत्तरत्रापि ज्ञानसमानदेशमर्थमन्यत्रारोपयतोऽप्यनुभवस्य प्रमात्वापात इत्येतदतिव्याप्तिपरखण्डनानुसारेणोपलक्षणमाह ॥ उपलक्षणं चैतदिति ॥ आत्मत्वादिधर्मस्येति । आत्मत्वादिधर्मस्यान्यत्र देहादारोपकाणि यानि ज्ञानानि तेषाम् । देहादावात्मत्वादिप्रकाशयतामारोपरूपज्ञानानामिति यावत् । आरोपयतोऽप्यनुभवस्येत्येतत्खण्डनस्यायमर्थानुवाद इति बोध्यम् । मेघोदयेति । विशिष्टमेघोदयेत्यर्थः । अनुमान इति ॥ अव्याप्तिरिति वक्ष्यमाणेनान्वयः । कालान्तरेति । कालान्तरभावि यन्नियोगादि अपूर्वस्वर्गादि तद्बोधकेत्यर्थः । शब्दार्थत्वसम्भवादित्यनन्तरं नह्यस्य भ्रम इति पाठः । न भ्रमेऽतिव्याप्तिरिति पाठेऽपि नह्यस्य भ्रमेऽतिव्याप्तिरित्येर्थः । यावदावेदितमात्रेति । आवेदितविषय एव सत्वेनेत्यर्थः । मात्रपदव्यावर्त्यमुक्तम् । प्रमाणमात्र इति । लक्ष्यभूते प्रमाणे कुत्रापि सत्वाभावेनेत्यर्थः ।





------------------------------------------------------------------------

न क्रियार्थेषु सा मता

**न क्रियार्थेषु सा मता**

### **सुधा**

नन्वेवमपि भ्रमेऽतिव्याप्तिः । न हीदमंशो वा रजतत्वादिजातिर्वा तत्संबन्धः समवायो वा तत्तादात्म्यं वा न सत् । अन्यत्र सत्त्वेऽप्यत्रासदिति चेत् । न हि देवदत्तो गृहेऽसन्नित्य सन्नेव । न चायमस्त्यस्माकं प्रसङ्गः । अधिष्ठानेतरस्य सर्वस्यानिर्वचनीयतयाऽङ्गीकारादिति । मैवम् । अस्माभिरपि तस्यात्यन्तासत्त्वस्वीकारात् ।

### **वाक्यार्थचन्द्रिका**

सदेकगोचत्वं भ्रमव्यावृत्तत्वात्स्वमते भवति प्रामाण्यं न त्वन्मते भ्रमसाधारणत्वादिति वैषम्यान्न प्रतिबन्दीग्रहणमुपपद्यत इत्याशयेन शङ्कते नन्वेवमपीति । कथं भ्रमस्य सदेकगोचरत्वमित्यतो भ्रमस्य संसर्गारोपत्वेन तादात्म्यारोपत्वेन च द्वैविध्याद्द्विविधारोपविषयप्रदर्शनपूर्वकं तत्सत्त्वमुपपादयति न हीति । भ्रमस्य विशिष्टज्ञानत्वात्तत्र विशेष्यविणतत्संसर्गाणामेव भानं वाच्यम् । तत्र इदमिति द्विविधारोपेऽपि भासमानविशेष्यप्रदर्शनम् । तादृशं विणं दर्शयति रजतत्वादिजातिरिति । एतच्च संसर्गारपाभिप्रायेण । तादात्म्यारोपे यजतमित्यपि ग्राह्यम् । संसर्गारोपे भासमानं संसर्गं दर्शयति । तत्सम्बन्धः समवायो वेति । रजतत्वादिजातिसम्बन्ध इत्यर्थः । तादात्म्यारोपे भासमानं सम्बन्धमाह तदिति । विणीभूतरजतादितादात्म्यमित्यर्थः । यद्वा नन्वेवमिति ग्रन्थस्यायमर्थः । सद्गोचरत्वं प्रामाण्यमित्युक्ते भ्रमेऽतिव्याप्तिस्तन्निरासार्थमेकेति विणमिति वक्तव्यम् । न च तद्युक्तम् । एवं विणेऽप्यतिव्यप्तेस्तादवस्थ्यायादिति । मिथ्याध्यवसायो विपर्यय इति तल्लक्षणपर्यालोचनया सदेकगोचरत्वाभावादुक्तलक्षणाव्यावृत्तिः प्रतीयते तत्कथं तत्रातिव्याप्तिरित्यतो रजतप्रत्ययस्येदमंशो वा रजतत्वादिजातिर्वा तयोः सम्बन्धो वा विषयो न पुनर्विषयान्तरमपि सम्भवति ।

इदं रजतमित्यत्र त्रयाणामेव प्रतिभासात्तत्र किमिदमंशस्य सत्त्वं नेत्युच्यते रजतत्वादिजातेर्वा तत्सम्बन्धस्य वेति विकल्पत्रयं मनसि निधायाद्यपक्षद्वयं क्रमेण दूषयति । न हीति । सदिति वक्ष्यमाणं लिङ्गविपरिणामेनेदमंश इत्यादिनापि सम्बध्यते । बाधाभावादिदमंशरजतत्वजात्योर्नासत्त्वं सम्भवतीत्यर्थः ।

अस्तु तर्हि तृतीयो निरवद्यत्वादित्यतः स तावन्नाप्रतिभासमानो विषयोऽतिप्रसङ्गात्किन्तु प्रतिभासमान एवेति न तस्यासत्त्वमित्याह तत्सम्बन्ध इति । न हीत्यनुवर्तते । अवभासमानोऽपि भ्रन्तिविषयत्वादसत्किं न स्यादित्याशङ्क्य तत्स्वरूपं दर्शयितुं तत्तत्पक्षविमाश्रित्य सम्बन्धविमाह समवाय इति । इदमिति सामान्यं रजतमिति विशेषोऽथवा रजतमिति सामान्यमिदमिति विशेषोऽनयोश्च सम्बन्धः समवाय इति तार्किकाः । तादात्म्यमिति भाट्टाः । तत्र तार्किकसमयमनुसत्योक्तं समवाय इति । भाट्टसमयमनुसृत्याह तत्तादात्म्यमिति । इदमंशस्य रजतत्वादिजातेश्च तादात्म्यमितर्त्यः । किमुक्तरूपसम्बन्धस्य सत्त्वमात्रं निषिध्यते किंवा यद्विणविशिष्टतयाऽसौ प्रतिपन्नस्तस्य तद्विण विशिष्टतया सत्त्वम् । आद्ये समवायविलोपेन पदार्थन्यूनतापत्तिरित्यभिप्रेत्य द्वितीयमाशङ्कते अन्यत्रेति । न सत्त्वमात्रं निषिध्यते किन्तु विशिष्टसत्त्वम् । न चात्र शुक्तिरजतत्वाभ्यां विशिष्टं सत्त्वमस्तीति कथं भ्रमस्य सदेकगोचरत्वमित्यर्थः । शुक्तौ रजत्नत्वसमवायो नेति नञः केन सम्बन्धः किं समवायस्वरूपेण किंवा तस्य ताभ्यां सम्बन्धान्तरेण नाद्यः । तथा सति समवायविलोपेन पदार्थन्यूनत्वापरिहारात् । द्वितीये सम्बन्धान्तरनिषेधेऽपि समवायस्य न काचित्क्षतिरित्यभिप्रेत्योक्तार्थेऽनुरूपं दृष्टान्त मेवाह न हीति । देवदत्तस्य गृहसंसर्गनिषेधेऽपि न देवदत्तस्य सत्त्वहानिस्तद्वत्समवायस्य शुक्तिसंसर्गनिषेधेऽपि न सत्त्वव्यावृत्तिरिति भावः । यद्यपि चेह तद्दूषणं परेण नोक्तम् । तथाऽपि ‘तत्त्वानुभूतिः प्रमे’ति लक्षणान्तर्गततत्त्वशब्दस्य रूढिपक्षं खण्डयता खण्डनकृता लक्षणान्तरे उद्भावितं तुल्यन्यायतया प्रसक्तत्वादाशङ्कितमित्यवधेयम् । तर्हि उक्तरीत्या भ्रमसाधारणत्वादेव न त्वन्मतेऽपि सदेकगोचरत्वं तत्त्वावेदकत्वमित्यवि एवेत्यतोऽन्यथाख्याति वाहित्वात्त्वन्मते सदेकगोचरत्वप्राप्तावप्यनिर्वचनीयख्याति वादिमते न भ्रमस्य सदेकगोचरत्वप्रसङ्ग इत्याशयेनाह न चेति । भ्रमेऽवभासमानस्य सर्वस्य निर्वचनीयत्वेऽधिष्टानस्यापि तत्प्रसङ्गाद्ब्रह्मणोऽपि सत्त्वं न स्यादित्यत उक्तम् अधिष्ठानेतरस्येति ॥ अस्माभिरपीति । अत्यन्तासदेव रजतं दोषवशाच्छुक्तिकायामारोप्यत इत्यभिनवान्यथाख्यातिवादिभिरित्यर्थः ॥ तस्येति । अधिष्ठानेतरस्येत्यर्थः । तथा चारोपितस्यान्यत्र सत्तामभ्युपगच्छतां वैशेषिकादीनां मते भ्रमस्य सदेकगोचरत्वेन सदेकगोचरत्वस्य भ्रमव्यावृत्तत्वाभावेऽपि त्वन्मते भ्रमस्यानिर्वचनीयगोचरत्वेन सदेकगोचरत्वाभाववन्मन्मतेऽप्यसद्गोचरत्वेन सदेकगोचरत्वाभावेनोक्तरूपप्रामाण्यस्य भ्रमव्यावृत्तत्वमेवेत्यविशेषाद्युक्तं प्रतिबन्दीग्रहणमिति भावः ।

### **परिमल**

न्यायमतरीत्या शङ्कते नन्वेवमिति ॥ तत्तादात्म्यमिति । रजततादात्म्यमित्यर्थः ॥ तस्येति । अधिष्टानेतरस्येत्यर्थः । तादृशस्याप्यारोपो जिज्ञासाधिकरणे समर्थित इति भावः ।

### **यादुपत्यं**

विशेष्यं विणं तत्संसर्गश्चेति त्रयमेव विशिष्टज्ञानेऽवभासते । इदंरजतमितिविशिष्टज्ञानेऽवभासमानं तत्त्रयं सदेव । अतः सदेकगोचरत्वं तत्रातिव्याप्तमित्याशयेनोपपादयति न हीति । रजतत्वजातिरित्युपलक्षणम् । रजतमित्यपि ग्राह्यम् । तादात्म्यारोपे रजतस्य विणत्वम् । अत एवाह तत्तादात्म्यं वेति ॥ न हि देवदत्त इति । तथाच सदेकगोचरत्वमक्षतमेवेति भावः । तस्येति । अधिष्ठानेतरस्येत्यर्थः ।

### **श्रीनिवासतीर्थीया**

समवायो वेत्यादि । संसर्गतादात्म्यारोपद्वयाभिप्रायेण । अत्र पुरोदेशे । असन्नेव सर्वथेति शेषः । तथाच पुरोदेशेऽत्रासत्त्वमत्रेण सर्वत्राप्यसत्त्वं न वाच्यम् । तथात्वे गृहेऽसत्त्व मात्रेण देवदत्तोऽप्यसन्नेव स्यादतो रजतत्वादेरन्यत्र सत्त्वेन भ्रमस्यापि सदेकगोरत्वादतिव्यप्तिः स्यादेवेत्यर्थः । ननु यावदावेदितस्य सत्त्वं तत्त्वावेदकत्वमित्यङ्गीकर्तुस्तव मतेऽप्यस्य तत्त्वावदेकत्वलक्षणस्योक्तरीत्या भ्रमेऽकिव्याप्तिः स्यादेवेत्याह न चायमिति । अस्माकम् एवंविधं तत्त्वावेदकत्वलक्षणं वदताम् । प्रतीयमानरजतादेरिति शेषः । यावदावेदितस्य सत्त्वं मया नाङ्गीकियत इति मन्मते नातिव्याप्तिरित्यर्थः । अस्माभिर् यावदावेदितस्य सत्त्वमेव याथार्थ्यमिति वदद्भिः । तस्य अधिष्ठानेतरस्य सर्वस्य । तथा च त्वद्वदेव मयाऽप्यतिव्याप्तिः परिह्नियते । मया त्वत्यन्तासत्त्वमङ्गीकृत्येति । तथा च सदेकगोचरत्वमेव याथार्थ्यमिति भावः ।

### **वाक्यार्थरत्नमाला**

स्वमत इति । अधिष्ठानेतरसर्वस्यानिर्वचनीयत्वमङ्गीकुर्वतो मत इत्यर्थः । न हि धर्मी वा रजतत्वं वा न स्वरूपमित्यादि खण्डनग्रन्थे रजतत्वादिजातिसम्बन्धस्य इदमंशे आरोपप्रतिपादनेऽपि रजतादितादात्म्यारोपप्रतिपादनेऽपि चोपलक्षणतयास्याप्यभिप्रेतत्वं तत्रेत्याशयेन मूले तादात्म्यं वेत्युक्तम् । तदुपपादनायारोपद्वैविध्याभिधानपूर्वकमुत्तरवाक्यमवतारयति ॥ भ्रमस्य संसर्गेति । तत्सत्वम् आरोपविषयसत्वम् । मूले धर्म्यादीनां सत्वप्रतिपादने निमित्ताभाव इत्यतो विशिष्टज्ञानविषयीकृतत्वात्तेषां सत्वोपपादनमित्याशयेनाह । भ्रमस्येति । तत्रेति । अत्र च तत्रेत्येतदावर्त्तनीयम् ॥ आद्यस्य तत्स्यादित्यर्थः । द्वितीयस्य विशेषादित्रय इत्यर्थ इति बोध्यम् ॥ इदमितीत्येतत्प्रदर्शनमित्यनेनान्वयः ॥ मूले न्यूनतापरिहारायाह । तादात्म्यारोप इति । रजतादेरप्रकृततया न तादात्म्यमिति मूले परामर्शायोग इत्यतः प्रधानतया प्रवृत्तत्वाभावेऽपि प्रकृतरजतत्वादिजातिविणतया प्रकृतत्वमस्तीति युक्तः परामर्श इति भावेनाह । विणीभूतेति ॥ यद्वा नन्वेमिति ग्रन्थस्येति । अत्र पक्षे संसर्गारोपमात्राश्रयणेन प्रवृत्तखण्डनव्याख्यानविद्यासागर्यनुसारेणाधिकं विपर्ययलक्षणाशङ्कनादिकं कृतम् ॥ तत्प्राचीनपक्षेऽप्यावश्यकमेवेति पक्षद्वयमेतद्विषयमेव । तथापि पूर्वोक्तपक्षोपपादनरूपस्याप्यस्य तादात्म्यारोपाद्यंशेऽभिन्नरूपत्वाशयेन यद्वेत्युक्तम् । पक्षद्वये भेदः स्पष्टनीयोऽस्ति । इदमंश इत्यादेर्न सदिति वक्ष्यमाणेनान्वय इत्यभिप्रेत्य नेत्यंशेऽनुपपत्तिविरहेण सदित्यंश एवानुपपत्तिसद्भावेन च तदंश एवोपपत्तिप्रदर्शनपूर्वकं सम्बन्धं दर्शयति । सदितीति ॥ रजतत्वादिजातेश्चेति । भट्टमते जातिव्यक्त्योस्तादात्म्यसम्बन्धसत्वादिति भावः । एतदपि स्पष्टनीयमस्ति ॥ इह परेणेति । प्रमाणलक्षणखण्डनकृतेत्यर्थः । तथापीति । लक्षणान्तरे उद्भाविततुल्यन्यायतया प्रसक्तत्वादाशङ्कितमित्युक्ते किं लक्षणान्तरमित्यत उक्तं तत्वानुभूतिरित्यादि ॥ अनेन खण्डनकृता तत्वानुभूतिः प्रमेति लक्षणान्तरं लभ्यत इति ज्ञेयम् ।

