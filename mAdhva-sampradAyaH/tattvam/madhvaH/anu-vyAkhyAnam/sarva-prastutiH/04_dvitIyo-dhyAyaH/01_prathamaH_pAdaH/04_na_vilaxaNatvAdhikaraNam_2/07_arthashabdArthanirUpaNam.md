+++
title = "०७ अर्थशब्दार्थनिरूपणम्"

+++


## अर्थत्वमर्यतैव स्यात्

**अर्थशब्दार्थनिरूपणम्**

**अर्थत्वमर्यतैव स्यात्**

### **सुधा**

अर्यतैव ज्ञेयतैवार्थत्वमर्थशब्दप्रवृत्तिनिमित्तमस्माकं विवक्षि(ता)तं स्यात् । न तु विषयत्वमित्यर्थः । एतदुक्तं भवति । यथाशब्दस्य पदार्थानतिवृत्तिवाचित्वमङ्गीकृतमेव । अर्थशब्दस्तु न विषयपर्यायो गृह्यते । किन्तु ज्ञेयवाची । यद्यपि न तत्र तस्य रूढिस्तथाऽप्यर्थत(इत्यर्थ) इति व्युत्पत्त्या तद्वाचिताऽस्त्येव । अर्तेरौणादिकस्य थन्प्रत्ययस्य प्रसिद्धत्वात् । गत्यर्थानां च ज्ञानार्थत्वादिति । नन्वर्यतेति कथम् । ‘अर्यः स्वामिवैश्ययोरि’ति विणात् । मैवम् । स्वामित्वोपचारात् । अर्थो हि ज्ञानाद्यपेक्षया प्रधानं विवक्ष्यते ।

### **वाक्यार्थचन्द्रिका**

ननु ‘अर्थत्वमर्यतैव स्यादि’त्युत्तरवाक्यमनर्थकम् । न च लक्षणान्तर्गतस्यार्थशब्दस्य व्याख्यानार्थं तदिति वाच्यम् । तथा सति यथाशब्दार्थस्यापि वक्तव्यत्वापातात् । न च प्रसिद्धेषु योग्याद्यर्थेषु प्रकृताविरुद्धो यथाशब्दार्थो ज्ञातुं शक्यत इति तदनभिधानमिति वाच्यम् । तथा सति प्रसिद्धेष्वभिधेयाद्यर्थेषु प्रकृताविरुद्धस्यार्थशब्दार्थस्य ज्ञातुं शक्यत्वेन तदभिधानवैयर्थ्यापातादित्यतोऽर्थशब्दस्यैव व्याख्याने नियामकं वदंस्तद्वाक्यमवतारयति स्यादेतदिति ॥ अतिव्याप्तेरिति । सकर्मकगमनादिक्रियामात्र इति शेषः । कथं गमनादिक्रियाया याथार्थ्यं येन तत्रातिव्याप्तिरित्यतो विषयमनतिक्रम्य वर्तमानत्वात्तदिति वक्तुं कुतोऽत्रानेकार्थयथाशब्दस्यानतिक्रममात्रार्थत्वं कुतश्चानेकार्थस्यार्थशब्दस्य विषयमात्रार्थत्वमित्यतोऽर्थान्तरासम्भवप्रदर्शनपूर्वकं तदुभयं व्यवस्थापयितुं सम्भावितान्यथार्थशब्दयोरर्थास्तावद्दर्शयति तथा हीत्यादिना ॥ यथाशाब्दार्थ इति । ‘यथा सादृश्ययोग्यत्ववीप्सास्वार्थानतिक्रम’ इत्यमरोक्तेरिति भावः । वर्तत इति । ‘अर्थोऽभिधेयरैवस्तुप्रयोजननिवृत्तिष्वि’त्यमरोक्तेरिति भावः । इदानीं परीशेषेणानतिक्रमार्थत्वं व्यवस्थापयितुं यथाशब्दार्थान्तराणि पराचष्टे तत्रेति । कुतो न परिग्रह इत्यतः सादृश्यार्थत्वे यथाशब्दस्य किमत्राव्ययीभावोऽभिमतः किंवा ततोऽन्य इति विकल्पं मनसि निधायाद्यं प्रत्याह यथेति ॥

विणादिति । असादृश्य इति सादृश्यव्यतिरिक्तत्वेन यथाशब्दार्थस्य विणादित्यर्थः । असादृश्यार्थकस्यैव यथाशब्दस्य ‘यथाऽसादृश्ये’ इत्यनेनाव्ययीभावनियमनान्न सादृश्यार्थकस्य तस्यार्थशब्देनाव्ययीभावो अन्यथा हि यथार्थे यदव्ययमिति पूर्वेणैव समासस्य सिद्धत्वा‘द्यथा असादृश्ये’ इति सूत्रस्य वैयर्थ्यप्रसङ्गात् । अत एवोक्तं वामनेन ‘यथार्थे यदव्ययमिति पूर्वेण सिद्धम् । इदन्तु वचनं सादृश्यप्रतिषेधार्थमि’तीत्याशयः । द्वितीयं प्रत्याह समासान्तरस्य चेति । सादृश्यस्य सापेक्षत्वात्तदर्थक यथाशब्दस्यासमर्थत्वान्न समासान्तरं सम्भवतीत्यर्थः । नित्यसापेक्षत्वादसामर्थ्येऽपि समासोऽर्थशब्देनावश्यमभ्युपगमनीयः । अन्यथा ‘यथाऽसादृश्ये’ इति सादृश्यार्थकयथाशब्दस्य समासाप्रसक्त्या तन्निषेधानर्थक्यप्रसङ्गादित्यपरितोषादाह आदीति । अनेन प्रकृतानुपयोगित्वपरिग्रहः । तत्पुरुषादेः प्रकृतप्रामाण्यानुपपादकत्वेन प्रकृतानुपयोगित्वादिति ध्येयम् । अन्ये तु समासान्तरेऽर्थसादृश्यस्य लक्षणार्थतया पर्यवसानाद् अस्त्यादिक्रियासापेक्षयथाशब्दस्यार्थशब्देन असामर्थ्यान्न समासः सम्भवतीत्यर्थः । आदिशब्देन समासान्तरेऽर्थशब्दस्यैवोपसर्जनत्वात्पूर्वनिपातप्रसङ्गस्य सङ्ग्रह इत्याहुः ।

केचित्त्वसादृश्य इति विणादव्ययीभावासम्भवेऽपीह यथासदृशोऽर्थो यस्येत्येव बहुव्रीहिरेव किं न स्यादित्यत आह समासान्तरस्येति । सादृश्यस्येतरान्वितत्वेन तदर्थकयथाशब्दस्यान्यपदार्थेनासामर्थ्यात् सादृश्यवाचकयथाशब्दस्य सादृश्यवत्परत्वाश्रयणाल्लक्षणापत्तिश्चेत्याशय इत्याहुः । अत एवेति । सादृश्यार्थत्वे समासानुपपत्त्या समासेन सादृश्यार्थत्वाभवास्यैव निर्णीतत्वादेवेत्यर्थः । इत्यादीत्यादिपदेन तत्त्वविषयकत्वरूपविधान्तरपरिग्रहः ॥ कस्यचिदिति । खण्डकारस्येत्यर्थः । सम्भावितस्यैव प्रष्टव्यत्वादिति भावः । एवं प्रकृते सादृश्यार्थत्वासम्भवमुपपाद्य योग्यत्वाद्यर्थत्वासम्भवमप्युपपादयति नापीति । अत्र परिग्रह इत्यनुवर्तते । उभयत्र हेतुमाह वाक्येति । योग्यार्थत्वे यथाशब्दस्यार्थस्य योग्यतेत्यर्थपर्यवसानाद्वीप्सार्थत्वे चार्थमर्थं प्रतीत्यर्थपर्यवसानादर्थयोग्यताया वाऽर्थवीप्साया वा प्रामाण्यं स्यादित्यर्थः । नन्वत्रेव सादृश्यार्थत्वपक्षेऽप्यर्थसादृश्यस्य प्रामाण्यमापादयितुं शक्यत इति कुतस्तदनापादनम् । तत्र तदापादानासम्भवादनपादने च कुतोऽत्रापि तदापादनसम्भवो येनार्थयोग्यतादेस्तदापाद्यत इत्यतः सादृयार्थत्वे यथाशब्दस्योक्तरीत्त्या समासानुपपत्त्या तद्रूपवाक्यदोषेणार्थसादृश्यस्य लक्षणवाक्यार्थतया अलाभान्न तन्मूलकमर्थसादृशयस्य प्रामाण्यापादनं शक्यते कर्तुमिति नार्थसादृश्यस्य प्रामाण्यमिहापादितम् । योग्यताद्यर्थत्वे तु समासानुपपत्तिरूपवाक्यदोषाभावेनार्थयोग्यतायास्तद्बीप्साया वा लक्षणवाक्यार्थतया लाभसम्भवात्तन्मूलकमर्थयोग्यतादेः शक्यते प्रामाण्यमापादयितुमिति तदेवेहापाद्यत इत्याशयेनोक्तं वाक्यदोषाभावेनेति । वाक्यशेषाभावेनेति पाठे लक्षणे तद्य्वावर्तकपदाश्रवणेनेत्यर्थः ।

एवं प्रसक्तयथाशब्दार्थान्तरप्रतिषेधं विधायेदानीं परियति तस्मादिति ॥ पदार्थेति । समभिव्याहृतपदार्थेत्यर्थः । नन्वनतिक्रमार्थत्वं न यथाशब्दस्य युज्यते तथा सति यथाशब्दस्यानातिक्रमार्थे यथाऽसादृश्य इत्यव्ययीभावविधानादव्ययीभावस्य च नपुंसकत्वविधानादुपकुम्भमित्यादिवद्यथार्थं प्रतीतिरित्यादिप्रयोगप्रसङ्गेन यथार्था प्रतीतिरित्यादिप्रयोगस्यासाधुत्वप्रसङ्गादिति चेन्न । तस्येष्टत्वात् । वक्ष्यति चेतत्त्स्वयमेव ग्रन्थकारो ‘यथार्था युक्तय’ इत्येतद्य्वाख्यानावसर इति ध्येयम् । एवं यथाशब्दार्थमभिधायांर्थशब्दस्यापि प्रसक्तार्थान्तरप्रतिषेधप्रदर्शनपूर्वकं विषयार्थत्वं परिशेषेण दर्शयति अर्थशब्दस्य चेति ॥ अव्याप्तिप्रसङ्गादिति । अभिधेयवाचिने ग्रहणे तदनतिक्रमस्य शब्दमात्रगतत्वेऽपि प्रत्यक्षादावभावात्तत्राव्याप्तिप्रसङ्गः । धनप्रयोजननिवृत्तिवचिनो ग्रहणे च तत्तदतिक्रमस्य तत्तज्ज्ञानमात्र

वृत्तित्वेऽपि तदन्यत्र घटादिज्ञानेऽसत्त्वात्तत्राव्याप्तिप्रसङ्ग इत्यर्थः ॥ विषयापरपर्यायेति । ‘अर्थो विषयार्थतयोर्धनकारणवस्तुषु । अभिधेये च शब्दानां निवृत्तौ च प्रयोजने’ इति मेदिनीकारोक्तेरिति भवः ।

एवं लक्षणवक्यान्तर्गतपदार्थो निरूपितः । तेनार्थशब्देन विषयस्य यथाशब्देन च तदनतिक्रमस्य लाभेऽपि विषयमनतिक्रम्य वर्तमानत्वस्य कथं लाभ इत्यतो यथार्थशाब्दयोरव्ययीभावसमासेन तल्लाभ इत्याशयेनाव्ययीभावसमासप्रदर्शनपूर्वकमभिमतं वाक्यार्थमाह तथा चेति । एवमतिव्याप्त्युपयोगिनो लक्षणवाक्याल्लाभमुपपाद्येदानी‘मतिव्याप्तेरि’ति प्रतिज्ञातामतिव्याप्तिं दर्शयति एतच्चेति । विषयमनतिक्रम्य वर्तमानं चेत्यर्थः । सकर्मकक्रियामात्रे गमनादिरूपक्रियायामित्यर्थः ॥ न हीति । छेद्यमतिवर्तत इति सम्बन्धः । ननु कर्मानेकविधं तन्निर्वत्यं विकार्यं च । तत्र ‘यदसज्जायते, सद्वा जन्मना यत्प्रकाशते, तन्निर्वर्त्यम् । विकार्यं तु कर्म द्वेधा व्यवस्थितम् । प्रकृत्युच्छेदसम्भूतं किञ्चित्काष्ठादिभस्मवत् । किञ्चिद्गुणान्तरोत्पत्त्या सुवर्णादिविकारवदित्युक्तेः । तत्र निर्वर्त्यं यथा कटं करोतीत्यादि । प्रकृत्युच्छेद सम्भूतं विकार्यं यथा काष्ठ भस्म करोतीत्यादि । गुणान्तरोत्पत्त्या यथा सुवर्णं कुण्डलं करोतीति । तत्रासतोर्भस्मकुण्डलयोर्जायमानत्वेन निवर्त्यत्वम् । काष्टसुवर्णादेस्तु विक्रियमाणत्वेन विकार्यत्वम् । तदिह कथं ग्रामदारुणोर्गम्यादिकर्मत्वं येन ग्रामदारूणी गम्यच्छेद्ये स्याताम् । न चात्र गत्यादिनिर्वर्त्यं विकार्यं वा किञ्चिद्दृश्यते यद्गम्यादि स्यात् । ततो गत्यादेरपि गम्याद्यतिक्रम्यवृत्तेर्न तत्रातिव्याप्तिरित्यतो नोक्तरूपेण द्विविधमेव कर्म किन्तु प्राप्यान्तर्भावेन त्रिविधम् ‘निर्वर्त्यं च विकार्यं च प्राप्यं चेति त्रिधा मतमि’ति हरिणोक्तेः ।

क्रियाकृतविशेषाणां सिद्धिर्यत्र न गम्यते ।

दर्शनादनुमानाद्वा तत्प्राप्यमिति कथ्यते । इति तल्लक्षणम् ।

तद्यथाऽऽदित्यं पश्यति हरिं भजतीत्यादि । तत्र रज्जुं सृजति काष्ठं दहतीत्यादौ प्रत्यक्षेणेव देवदत्तं रोषयतीत्यादौ च सुखवैक्लव्यादिमुखवैकृत्यादिकार्यानुमानेनेव च नात्र प्रत्यक्षेणानुमाने वा क्रियाकृतः कश्चिदतिशयो दृश्यत इत्यादित्यादेः प्राप्यत्वमेव । तथा च ग्रामादेराद्यप्रकारद्वयाभावेऽप्यादित्यादि वत्तृतीयप्रकाराक्रान्तत्वाद्युक्तं ग्रामादेरपि गत्यादिकर्मत्वमिति न गम्याद्यतिक्रमो गत्यादेरित्यतिव्याप्तिरेवेत्याशयेनाह यदेवेति ।

ननु च याथार्थ्यमिति लक्षणवाक्यान्तर्गतार्थशब्दार्थस्यैव वक्तव्यत्वादर्थत्वमर्यतैवेत्यर्थत्वार्यत्वयोरभेदकथनं प्रकृतानुपयुक्तमित्यत आह अर्थत्वमर्थशब्दप्रवृत्तिनिमित्तमिति । नन्वभिधेयत्वादेरप्यर्थ शब्दप्रवृत्तिनिमित्तवत्वात्कथमर्यतैवेत्यवधारणमित्यत उक्तम् अत्रेति । तथा च
प्रकृतलक्षणान्तर्गतार्थशब्दप्रवृत्तावभिधेयत्वादेरनिमित्तत्वाद्युक्तमवधारणमिति भावः । ननु मूले यथाशब्दस्यार्थान्तरमनुक्त्वा कुतोऽर्थशब्दस्यैव प्रसिद्धार्थपरित्यागेनार्थान्तरवर्णनं कथं चार्थशब्दस्य ज्ञेयवाचित्वं तत्र तस्य रूढेरभावाद्योगस्य चाप्रतिभासादित्यत आह एतदुक्तं भवतीति ॥ अङ्गीकृतमेवेति । प्रसिद्धार्थाङ्गीकारेऽनुपपत्तेरभावान्न यथाशब्दस्यार्थान्तरमुक्तमिति भावः ॥ औणादिकस्य थन्प्रत्ययस्येति । कर्मणीति शेषः । ऋगतावित्यस्मा‘दुषिकुषिगार्तिभ्यःस्थनि’त्यौणाशदिकसूत्रेण कर्मणि थन्प्रत्यये सार्वधातुकार्धधातुकयोरित्यार्धधातुके परतो गुणे उरण् रपर इति रपरत्वे अचो रहाभ्यामिति थस्य द्वित्वेऽर्थशब्दनिष्पत्तिरिति भावः । ननु तथाऽप्यर्थशब्दस्य गतिकर्ममात्रवाचित्वलोभेऽपि न ज्ञेयवाचित्वलाभ इत्यत आह गत्यर्थानामिति । अनेकार्थत्वाद्धातूनामिति भावः । यद्वा सर्वे गत्यर्था ज्ञानार्था इति न्यायादिति भावः । ननु ‘अर्तेरचो यदि’ति सामान्यलक्षणप्राप्त’यदपवादकस्य ‘ऋहलोर्ण्यदि’ति ण्यतः स्वामिवैश्ययोरभिधेययोः सतोरेवापवादेनार्यस्वामिवैश्ययोरिति यत्प्रत्ययविधानादर्यः स्वामीत्यादिवत्प्रकृतेऽर्थस्य स्वामित्वाद्यभावेन प्रकृते तदप्राप्ते‘रपवादाभावे पुनरुत्सर्गस्य स्थितिरिति’ न्यायेन ‘ऋहलोर्ण्यदि’ति ण्यति तस्य णित्वा’दचो ञ्णिती’ति वृद्धौ रपरत्वे चार्यो ब्राह्मण इत्यादिवदार्यतेति भवितव्यमर्यतेति तु कथमित्याशयेनाक्षिपति नन्वित्यादिना । स्वामित्वोपचारे बीजभूतं गुणमाह अर्थो हीति । अर्थतथात्वस्य ज्ञानप्रामाण्यप्रयोजकत्वादर्थस्य ज्ञानापेक्षया प्राधान्यमित्यवधेयम् ।

### **परिमल**

उत्तरवाक्यमवतारयति स्यादेतदित्यादिना । वुत्त्याद्युक्तमाह योग्यतेति । ‘अर्थोऽभिधेयरैवस्तु प्रयोजननिवृत्तिषु’ इत्यमरोक्तिं हृदी कृत्वाह अर्थशब्दश्चेति । अभिधेयशब्देन शब्दनिष्ठाभिधा(वृत्ति)विषयो गृह्यते ॥ यथाऽसादृशस्य इतीति । असादृश्ये सादृश्यव्यतिरिक्ते योग्यतावीप्सादिरूपेऽर्थे वर्तमानो यथाशब्दः समस्यते स चाव्ययीभाव इति समासविधायकपाणिनिसूत्रेऽसादृश्य इति विणोपादाने सादृश्यार्थे यथाशब्दस्याव्ययीभावसमासनिषेधात् । इह च यथार्थमित्यव्ययीभावपरिग्रहान्नात्र सादृश्यार्थो यथाशब्द इति भावः ॥ समासान्तरस्येति । कर्मधारयतत्पुरुषबहुव्रीह्यादि रूपस्येत्यर्थः । आदिपदेन प्रमाणस्यार्थस्य च सादृश्यानिरूपणग्रहः ॥ अत एवेति । सादृश्यव्यतिरिक्तार्थ एव यथाशब्दसमासस्य युक्तत्वादेवेत्यर्थः ॥ योग्यतावीप्सार्थस्येति । बहुव्रीहिरयम् । यथाशब्दस्येत्यनुषङ्गः ॥

वाक्यशेषाभावेनेति । अर्थस्य योग्यमित्यर्थे अर्थमर्थमित्यर्थे वा यथार्थमित्यव्ययीभावसमासे सति यथार्थज्ञानं प्रमाणमिति वा यथार्थज्ञानकरणं प्रमाणमिति वा यथार्थज्ञानतत्साधने प्रमाणमिति वा यदि वाक्यविन्यासः स्यात्तर्ह्यर्थानुरूपस्य सर्वार्थविषयकस्य वा ज्ञानादेः प्रामाण्यं स्यात् । न चैवमुक्तमाचार्यैः । किन्तु याथार्थ्यमेव मानत्वमित्युक्तम् । एवमुक्तौ तु योग्यतादेरेव प्रामाण्यापत्त्या विवक्षितार्था सिद्धिरिति भावः । वीप्सार्थाभिप्रायेणोक्तम् अर्थानामिति ॥ अव्याप्तिप्रसङ्गादिति । अभिधेयधनाद्यनतिवर्तिनः शब्दादेरेव प्रामाण्यापत्त्या प्रत्यक्षादेः प्रामाण्याप्राप्तेरिति भावः । अतिव्याप्तेरिति प्राक् प्रतिज्ञातामतिव्याप्तिं व्यनक्ति एतच्चेति । गत्यादेः स्वविषयानतिक्रमं व्यनक्ति यदेव हीति । गतिप्राप्यमेव हि गम्यम् । छिदा प्राप्यमेव हि छेद्यमित्यादिरर्थोऽस्य ध्येयः । कथमनेनोक्तशङ्कानिरास इत्यत आह एतदुक्तं भवतीति ॥ अर्तेरौणादिकस्येति । ऋगतावित्यस्मात्कर्माणि ‘उषिकुषिगार्तिभ्यस्थन्’ इति थन्प्रत्यये सार्वधातुकार्धधातुकयोरिति गुणे चार्थ सति रूपमिति भावः ॥ अर्यतेति कथमिति । ऋहलोर्ण्यदिति ण्यन्प्रत्यये ‘अचो ञ्णिती’ति वृद्धौ आर्यतेति भाव्यमिति भावः । ननु ऋगतावित्यस्मात् ‘‘अचो यदि’’ति सूत्रेण यत्प्रत्यये स्यादेवार्यतेत्यतो यत्प्रत्ययोऽर्थवि एव नियमितो नान्यत्रेति भावेनाह अर्य इति । स्वामिनि वैश्ये च वाच्ये अर्य इति भवति नान्यत्रेति सूत्रार्थः । चोद्यस्योत्तरमाह स्वामित्वोपचारादिति । तदेव व्यनक्ति अर्थो हीति ।

### **यादुपत्यं**

ननु तन्मुख्यं ज्ञानशब्दयोरिति न युक्तम् । तथा सति ज्ञानवच्छब्दस्यापि केवलत्वप्रसङ्गादित्यत आह एतच्चेति । ‘ज्ञानार्थे ज्ञेयता मुख्या शब्दार्थे तदनन्तरमि’त्यत्रेति शेषः । ‘तत्र हि न ज्ञानसमकक्षतया याथार्थ्यं शब्दे मुख्यं किन्तु करणत्रयापेक्षया ज्ञान एव मुख्यं, करणेष्वपि निर्धारणायां शब्दे मुख्यं, प्रत्यक्षानुमानयोस्त्वमुख्यम् । तदेते परममुख्यमुख्ये एकीकृत्य तन्मुख्यं ज्ञानशब्दयोरित्युक्तमि’ति स्फुटीकरिष्यत इत्यर्थः । इदमुपलक्षणम् । उक्ताव्याप्तिपरिहारोऽपि ‘अनुप्रमाणमेतानि ह्यक्षयुक्तिवचांस्यतः’ इत्यत्र वक्ष्यत इत्यपि द्रष्टव्यम् ॥ यथार्था इति । यथाशब्दस्यार्था इत्यर्थः ॥ यथाऽसादृश्य इति । असादृश्येऽर्थे यथाशब्दः सुपा नित्यं समस्यत इति सूत्रार्थः । उदाहरणं तु यथाशक्तीत्यादि । सादृश्ये तु यथा हरिस्तथा हर इत्येव नतु समासः ॥ विणादिति । सादृश्यभिन्नतया यथा शब्दार्थविणादित्यर्थः । अन्यथा ‘यथार्थे यदव्ययमि’ति पूर्वेणैव सिद्धत्वादिदं सूत्रं व्यर्थमेव स्यादिति भावः । यथाऽऽह वामनः । ‘यथार्थे यदव्ययमि’ति पूर्वेणैव सिद्धमिदं वचनं सादृश्य प्रतिषेधार्थमि’ति । विणादित्यनन्तरं प्रकृते चाव्ययीभावसमासस्यैव विवक्षितत्वादिति वाक्यशेषः । असामर्थ्यादीत्यत्रादिपदेन सङ्ख्यापूर्वकत्वाभावाप्ररिग्रहः । तथा च प्रकृतवाक्यार्थासम्भवरूपासामर्थ्येन तत्पुरुषकर्मधारयबहुव्रीहीणां प्रतिहतिः । सङ्ख्यापूर्वकत्वाभावेन द्विगोरपीत्यर्थः ।

केचित्तु यथाशब्दस्य सादृश्यार्थत्वेऽपि किमव्ययीभावसमासोऽभिप्रेत उतान्यः । नाद्य इत्याह यथाऽसादृश्य इति । द्वितीयं प्रत्याह समासान्तरस्येति । तदा ह्यर्थसादृश्यमित्यर्थः स्यात्तथा चास्त्यादि क्रियासापेक्षस्य यथाशब्दस्यार्थशब्देनासामर्थ्यान्न समासः सम्भवतीत्यर्थः । आदिपदेन समासान्तरेऽर्थ शब्दस्यैवोपसर्जनत्वप्राप्त्या पूर्वनिपाताप्रसङ्गसङ्ग्रह इत्याहुः ॥ अत एवेति । सादृश्यार्थस्योक्तरीत्याऽसम्भवादेवेत्यर्थः । सम्भावितमेव प्रश्नार्हमिति भावः ॥ वाक्यशेषाभावेनेति । यदि हि यथार्थमिति वाक्यभूतमन्यत्पदं स्यात्तदा तदर्थनिष्ठयोग्यताया वा तदर्थस्य वा प्रामाण्यं सम्भावितं स्यात् । न च तादृशं भूतं पदमत्र श्रूयते । अतोऽर्थपदार्थ एव योग्यताद्यन्वयो वाच्यः । तथा चार्थयोग्यतादावतिव्याप्तिरित्यर्थः । अर्थानामिति बहुवचनं वीप्साया एकस्मिन्नर्थेऽसम्भवादिति द्रष्यव्यम् ॥ पदार्थानतिवृत्तीति । समभिव्याहृतपदार्थानतिक्रमस्येत्यर्थः ॥ अव्याप्तिप्रसङ्गादिति । अभिधेयवाचिनो ग्रहणे तदनतिक्रमस्य शब्दमात्रगतत्वेन प्रत्यक्षाद्यव्याप्तिप्रसङ्गः । धनप्रयोजननिवृत्तिवाचिनो ग्रहणे तत्तदनतिक्रमस्य तत्तज्ज्ञानमात्रवृत्तित्वेन घटादिज्ञानाद्यव्याप्तिप्रसङ्ग इत्यर्थः । इदानीमतिव्याप्तेरित्युक्तामतिव्याप्तिं दर्शयति एतच्चेति । ननु कर्मानेकविधं दृश्यते । यथा कटं करोतीत्यत्रासदेव जायमानं निर्वर्त्यरूपम्, यथा वा काष्ठं भस्म करोति ओदनं पचतीत्यादौ लब्धसत्ताकमेवावस्थान्तरमापद्यमानं विकार्यसंज्ञं तदिह गत्यादिकर्मतया विवक्षितयोर्ग्रामदारुणोर्न प्रागसतोर्गत्यादिना जन्म, न वाऽवस्थान्तरप्राप्तिः, अतः कथं तयोर्गत्यादिकर्मता येन ग्रामदारुणी गम्यच्छेद्ये स्याताम् । न चान्यत्तत्र गत्यादिनिर्वर्त्यं विकार्यं वा दृश्यते, यद्गम्यादि स्यात् । अतो गमनादिकं गम्यादिकमतिवर्तत एवेत्यत आह यदेव हीति । तथा च कर्तुरिप्सिततमं कर्म तच्च त्रिविधम् । निर्वर्त्यं विकार्यं प्राप्यं चेति । तत्र ग्रामादेराद्यप्रकारद्वयासम्भवेऽपि तृतीयः प्रकारोऽस्त्येव । यत्र निर्वर्त्यविकार्यसम्बन्धिनो विशेषाः सर्वथा न प्रतीयन्ते, केवलं प्राप्तिमात्रं प्रतीयते, यथाऽऽदित्यं पश्यतीति, तदेव हि प्राप्यं नाम । तादृशं च ग्रामादिकमिति भावः । उक्तं चैतद्भर्तृहरिणा ‘निर्वर्त्यं च विकार्यं च प्राप्यं चेति त्रिधा मतम् । तत्रेप्सिततमं कर्म’ इति ।

क्रियाकृतविशेषाणां सिद्धिर्यत्र न गम्यते ।

दर्शनादनुमानाद्वा तत्प्राप्यमिति कथ्यते । इति च ॥

अर्तेरौणादिकस्येति । ‘उषिकुषिगार्तिभ्यस्थन्’ इत्युणादिसूत्रेण ऋगतिप्रापणयोरित्यस्मात् कर्मणि थन्प्रत्यये हलन्त्यमिति नलोपे सार्वधातुकार्धधातुकयोरित्यनेन गुणे रपरत्वे चार्थ इति रूपनिष्पत्तिरिति भावः । नन्वर्तेर् ऋहर्लार्ण्यदिति ण्यति अचो ञ्णिती’ति वृद्धौ रपरत्वे च आर्यतेति वक्तव्यं, कथमर्यतेति वचनमित्याशयेन शङ्कते नन्विति । ननु ण्यदपवादेनाचो यदिति विहितो यत्प्रत्यय एवात्र किन्न स्यादित्यत आह अर्यः स्वामीति । अर्तेण्येति प्राप्ते स्वामिवैश्ययोरभिधेययोर्यत् प्रत्ययो भवतीति सूत्रार्थः । उदाहरणं तु अर्यः स्वामीत्यादि । अत्र स्वामिवैश्ययोरित्यभिधेयविणादर्थस्य च स्वामित्वाद्यसम्भवे तदुपाधिकयत्प्रत्ययाप्रसङ्गादर्यतेति वचनमनुपपन्नमेवेत्याशयः । उत्तरमाह स्वामित्वेति । मैवमिति पाठे तु स्पष्टमस्योत्तरत्वम् । उपचारबीजं गुणमाह अर्थो हीति ॥

### **श्रीनिवासतीर्थीया**

अतिव्याप्तेरिति । सकर्मकगमनच्छिदादिरूपक्रियामात्रेऽतिव्याप्तेर् इत्यर्थः। तामेव परिशेषादुपपादयति तथा हीत्यादिना । विप्सार्थस्य परिग्रह इत्यन्वयः ॥ वाक्येति । यथार्थमित्येव सत्त्वाज्ज्ञानं तत्करणं वेत्येवंरूपस्य यथार्थमिति वाक्यस्याभावात् । यथार्थमित्युक्ते वीप्सायोग्यतावानर्थः । अर्थनिष्ठा योग्यता वीप्सा वेति प्राप्नोति । द्वितीयपक्षेऽर्थयोग्यताऽर्थवीप्सयोः प्रामाण्यापत्तिर् आद्येऽर्थानां प्रामाण्यापत्तिरित्यतिव्याप्तिः । यदि कश्चिदुक्तो वाक्यशेषः स्यात् तदैव योग्यतावीप्सारूपार्थोपेतज्ञानं तत्करणं वा प्रमाणं स्यात् । न चैवमस्तीत्यर्थः । पदार्थेति । पदार्थानतिवृत्तिरूपस्यार्थस्येदमनेन यथाशब्देन ग्रहणमित्यर्थः । वस्तुवचनस्य वस्त्वभिधायकस्य । यदर्थं परिशेषः कृतस्तदाह एतच्चेति । अति अतिक्रम्य । छेद्यमतिवर्तत इत्यन्वयः । ननु देवदत्तगृहं जिगमिषुर्व्यासङ्गाध्यज्ञदत्तगृहं गच्छति, तत्र गमनं देवदत्तगृहरूपं गम्यं व्यभिचरत्येवातो नातिव्याप्तिरिति चेत्तत्राह यदेवेति । जिजमिषाया अप्रयोजनकत्वाद्यज्ञदत्तगृहमेव तत्र गम्यमिति भावः । तत्र ज्ञेये । तस्य अर्थशब्दस्य ॥ अर्तेरिति । ऋगतावस्मात् ‘उषिकुषिगार्तिभ्यस्थन्’ इत्युणादिसूत्रेण थन्प्रत्यये आर्धधातुकम्
इत्यार्धधातुकसंज्ञायां सार्वधातुकार्धधाकयोरित्यनेन गुणे तस्य रपरत्वे च अर् थ अर्थेति रूपम् । ननु ऋगतावित्यस्माद् ऋहलोर्ण्यदिति ण्यप्रत्यये णकारतकारयोर्लोपे णित्वादचो ञ्णितीति ऋवर्णस्याऽऽकाररूपवृद्धौ सत्यामाकारस्य रपरत्वे च आर् य आर्येति रूपे सति आर्यस्य भाव आर्यतेति स्यादर्यतेति कथं प्रयुक्तमित्याशयेन शङ्कते नन्विति । ननु ऋगतावित्यस्मात् ‘अर्यस्वमिवैश्ययोरि’ति सूत्रेण यत्प्रत्यये तकारलोपे पूर्ववत्सार्वधातुकेति गुणे तस्य च रपरत्वे अर् य अर्येति रूपे तस्य भावोऽर्यतेति भविष्यतीति चेत्तत्राह अर्य इति । ऋगतावित्यस्माद् ऋहलोर्ण्यदिति ण्यति प्राप्ते तदपवादकत्वेन स्वामिवैश्ययोरभिधेययोः सतोर्यत्प्रत्ययो भवतीतिसूत्रार्थः । अर्यः स्वामी, अर्यो वैश्य इत्युदाहरणम् । तथा च स्वामित्वे वैश्यत्वे वाऽभिधेये सत्येव यत्प्रत्ययविधानात्प्रकृते च तयोरर्थयोरसम्भवात्, तथा च ऋहलोरिति ण्यदेव स्यात् । आर्यो ब्राह्मण इत्यादेर्दर्शनात्ततश्चार्य इत्येव स्यादिति भावः । अर्यःस्वामिवेश्ययोरित्यनेन सूत्रेण यत्प्रत्ययेऽर्यतेत्येव रूपे तस्य भावोऽर्यतेति भविष्यति । न चोक्तदोषः । स्वामित्वस्यैवात्र विवक्षितत्वादित्याह स्वामित्वेति । उपचारवीजगुणमाह अर्थो हीति ॥

### **वाक्यार्थरत्नमाला**

वामनेनेति । उत्तरचतुरध्यायीकाशिकाकृतेत्यर्थः । कर्मणि द्वितीयेत्येतत्सूत्रीयात्रेप्सिततमं त्रिविधमित्यादि शेष्यनुसारेण कर्मद्वैविध्ये ग्रामदारुणोः कर्मत्वाभावमाशङ्क्य तत्त्रैविध्याश्रयणेन कर्मतां समर्थयते । ननु कर्मानेकविधमित्यादिना । द्विविधमित्यर्थः । यदसज्जायत इति । यदसज्जायते तन्निर्वर्त्यमिति न्यायमतानुसारेण । यत्सदेव जन्मना प्रकाशते तद्वा निर्वर्त्यमिति, साङ्ख्यमतानुसारेण प्रकृतीति ॥ प्रकृतेः प्रकृतिभूतस्य आत्मना उच्छेदं सम्भूतं प्राप्तमित्यर्थः ॥ यथा कटमिति । कटस्यासतो जायमानत्वेन निर्वर्त्यत्वमिति भस्मकुण्डलयोरिति वक्ष्यमाणरीत्या सुज्ञेयमिति वा स्पष्टमित्यतो वा नोक्तम् । काष्टवद्भस्मनोऽपि कर्मत्वात्सुवर्णवत्कुण्डलस्यापि कर्मतया च सुवर्णस्यामपि विकार्यत्वमिति भ्रान्तिनिरासायाह ॥ तत्रासतोरिति ॥ तदिहेति । यतो निर्वर्त्यविकार्यभेदाद् द्विविधमेव कर्म ग्रामदारुणोश्च निर्वर्त्यत्वविकार्यत्वलक्षणरूपद्वयाभावान्नोभयथापि कर्मतासम्भवस्तस्मात्कथं गतिछिदाकर्मत्वमित्यर्थः । गम्यच्छेद्ये इति । गम्यत्वच्छेद्यत्वयोर्गतिकर्मत्वच्छिदाकर्मत्वरूपत्वादिति भावः । प्रत्यक्षेणेवेति । दृश्यत इति वक्ष्यमाणमत्रापि सम्बन्ध्यते । एवमनुमानेनेवचेत्यत्रापि । अत्र मुखवैकृत्यादीति पाठः । विकृतिरेव वैकृत्यं स्वार्थे ष्यञ्प्रत्ययः । मुखविकारादिकार्यलिङ्गकानुमानेनेत्यर्थः । भट्टोज्युद्भवितम् अर्यतेति भाष्ये व्याकरणाविमर्शदोषं दूषयितुं शङ्काशयमेव स्पष्टयति ॥ नन्वर्त्तेरच इति ॥ यदपवादकस्येति । अनेन यत्पक्षे अर्यतेति युक्तमिति शङ्का अपहसिता भवति । इति ण्यत इति । इत्यनेन विहितण्यत्प्रत्ययस्येत्यर्थः । न च ण्यतोऽपवादकत्वं मूलानभिप्रेतं कुतो वर्णितमिति वाच्यम् । अचो यदिति हि यति अर्यतेति रूपसम्भवात् का कथंतेति शङ्कात्र परिहरणीयैव । तत्परिहारश्च तदपवादकण्यत्प्राप्त्या वाच्यः । तद्वचने च परो ब्रूयाद् यतोऽप्यपवादेनार्यः स्वामीत्यनेन यत्स्यादिति । तदा वाच्यं स्वामित्वाद्यभावान्न तेन यदिति । एवमनुव्याख्याग्रन्थे प्रवृत्तेऽत्र यदभावार्थं ण्यतस्तदपवादकत्वस्य वक्तव्यत्वात् । ण्यदपादकत्वं च यतोऽप्यर्य इत्यनेन विहितस्यास्ति ।

उक्तं च काशिकायाम् । ऋगतौ ॥ अस्मा ण्यति प्राप्त इत्यादि । तदेतत्सर्वं यदि मूलकारानभिप्रेतं स्यात् । कथं तर्हि प्रथमत एवार्यः स्वामीत्यस्याप्रवृत्तिवर्णनं घटते । तथा वर्णयता तूक्तं सर्वमभिसंहितमिति तद्वर्णनं सङ्गतमेवेति ज्ञेयम् ॥ एवं तदपवादकतया ण्यत्प्रवृत्तिवर्णनेनैवान्यथाख्यातिस्थं ण्यदपवादकतया अचो यदिति यत्प्रवृत्तिवर्णनादिकमपि न युक्तमिति सूचितम् । तन्निरासोऽप्युत्तरत्र करिष्यते ॥

अर्यः स्वामीत्यादिवदिति । आदिपदेन अर्यो वैश्य इत्यस्य सङ्ग्रहः । अत्र चार्य इत्यस्य स्वाम्यभिधेयकत्वमस्तीति दर्शयितुं स्वामीत्युक्तम् । नत्वार्यो ब्राह्मण इत्यत्र ब्राह्मणशब्दवत् समानाधिकरणंपदोत्तरम् । येनार्यस्वामिपदयोः पर्यायतया सहप्रयोगायोगेनार्यशब्दो येन वाक्यान्तरमेव प्रयोक्तव्यमिति शङ्का स्यात् । समानाधिकरणपदान्तरन्तु भद्रसेनादिपदं स्पष्टत्वादित्यादाविवात्राप्यनुदाहृतमेव । अत एव वृत्तावुदाहृतम् । अर्यः स्वामी अर्यो वैश्य इति । तत्र हि अर्यशब्दे स्वामिवैश्याभिधायित्वप्रदर्शनार्थमेव स्वामीत्यादेरुदाहरणमिति स्पष्टत्वादिति ज्ञेयम् । भद्रसेनादिशब्दानां स्वामिवाचित्ववत्स्वामिशब्दस्यापि स्वामिवाचितास्तीति सामानाधिकरणपदान्तरमेवैतदित्यप्याहुः ॥ अपवादाभाव इति । न चात्रापवादप्रसक्तेरेवाभावेनापवादाभावन्यायमनुसृत्य पुनरुत्सर्गप्राप्त्यभिधाना योग इति वाच्यम् । इति विणादिति वदता मूलकारेण स्वामिवैश्ययोरित्येतदाच्छाद्यैव यत्प्रापकापवादप्रसक्तिसूचनेन तत्प्रसक्तिपूर्वकतदभाववर्णनेन च तदनुसारेणापवादाभाव इति न्यायप्रवृत्युपवर्णनोपपत्तेः । नहि संपूर्णापवादप्राप्तिरस्तीत्यपि टीकायामुक्तम् । इत्यादौ संपूर्णापवादादिप्राप्यभावेऽपि कथञ्चित्प्रसक्तिमात्रेणनिषेधस्य दृष्टत्वाच्च । अंशानाच्छादनेन तदाच्छादनेन वाऽपवादप्राप्तिमात्रेणापवाद प्रसक्तेरनुगमेन लक्षणान्तरादिना केनाप्युपायेनापवादाभावप्रसक्तिनिरासेऽपवादाभावन्यायस्य प्रवृत्यनुपपत्तेश्चेत्यलम् । आर्यो ब्राह्मण इत्यादिवदिति । अत्र चार्यो ब्राह्मण इत्यस्य सिद्धत्वेन दृष्टान्तता । तन्न्यायेनार्यतेति भाष्येऽप्यसिद्धस्थले आर्यतेति भवितव्यमित्यापादनोपपत्तेरिति ध्येयम् । स्वामित्वोपचार इति । न च गमनेऽतिव्याप्तिवारणाय ज्ञेयत्वस्य वक्तव्यत्वेऽपि उपचारप्रयोजनाभाव इति वाच्यम् ॥

गमनेऽतिव्याप्तिवारणाय ज्ञेयत्ववचनार्थमेवार्यतेत्यनेनैव योगस्य सूचितत्वेन योगनिष्पन्नार्यशब्दे साधुत्वसिद्धेरेव प्रयोजनत्वादित्यवधेयम् ॥ यत्तु अर्तेर् ऋहलोर्ण्यदिति ण्यत्यचो ञ्णितीति वृद्धावार्यतेति वक्तव्यम् । कथमर्यतेति वचनमित्याशङ्कते । नन्वितीत्यवतारो नन्वर्यतेति कथमित्यस्य कृतोऽन्यथाख्यातौ ॥ तद्वर्णनं वाक्यार्थविनोदे ण्यतो यदपवादेन प्रवृत्यवर्णनात्सामान्यलक्षणप्राप्ते यति अर्यतेतिरूपसम्भवेनाक्षेपस्य निर्दलत्वमित्यादिरूपमभिहितम् ॥ ण्यतो यदपवादकत्वाभिप्रायकल्पनायामपि सामान्यविलक्षणप्राप्तत्वादिनियामकानुक्तिरपि दोषत्वेनोक्ता । तदेतद्दूषणान्तरोपलक्षणं तथाहि । यदि ण्यतोऽपवादकत्वं भवतोऽभिप्रेतं तर्हि शङ्कावाक्यस्य कथञ्चित्पूर्णत्वेऽपि ण्यतोऽपवादेनाचो यदिति विहितो यत्प्रत्यय एव किं नस्यादित्याशङ्कानिवर्त्तकतयाऽर्यः स्वामिवैश्ययोरिति विणादुत्तरवाक्यावतारायोगः । अचोयदपवादेन ण्यत्प्रवृत्तिवर्णनं कृत्वा पुनर्ण्यतोऽपवादेनाचोयत्प्रवृत्तेरुपवर्णनस्य पूर्वोत्तरविमर्शशून्यतापादकत्वात् । अथ ऋहलोर्ण्यदितीत्याद्याक्षेपे यदपवादकत्वं न ममाभिप्रेतम् । भवद्बलात्कारादङ्गीकृतमतो न पूर्वोत्तरविरोध इति ब्रूषे तर्हि यत्प्राप्तिशङ्काया अवर्जनीयतया ण्यत्प्रवृत्तिमात्राश्रयणेन शङ्कानिर्दलत्वमिति दूषणग्रन्थोक्तदोषोऽवर्जनीय एव ।

किञ्च ण्यतो यदपवादकता नत्वचो यदिति विहितयतोण्यदपवादकत्वमित्यस्य सामान्यलक्षणेति वदता वैय्याकरणाभिप्रेतस्य सूचिततया ननु ण्यदित्याद्यवतारो व्याकरणग्रन्थाज्ञानमूलः । अपि च अचो यदित्यनेन ण्यदपवादशङ्कामुत्थाप्य तन्निवर्तयेऽर्यः स्वामीति मूलमवतार्यायः स्वामिवैश्ययोरित्यस्यार्थकथनपूर्वकमत्र स्वामिवैश्ययोरित्यभिधेयविणादर्यस्य च स्वामित्वाद्यसम्भवे तदुपाधिकयत्प्रत्ययाप्रसङ्गादर्यतेति वचनमनुपपन्नमेवेत्याशयं वर्णयन् आम्रान्पृष्टः कोविदारानाचक्षाण इवानवधेयवचन एव स्यात् । अर्यः स्वामीत्यस्याचो यदित्येतदपवादकण्यदपवादेन यत्प्रत्ययविधायकतयाऽचो यदित्यस्यैव विनियमार्थत्वाभावात् । भवदीयोत्तरसूत्रार्थकथनविरोधश्च । अर्तेर्ण्यदिति प्राप्तस्वामिवैश्ययोरभिधेययोर्यत्प्रत्ययो भवतीति सूत्रार्थ इत्युक्तं चात्यन्तायुक्तम् । ण्यति प्राप्ते इत्यस्य सूत्रार्थान्तर्भावकथनायोगात् । काशिकायांहि ऋगतौ । अस्माण्यति प्राप्ते स्वामिवैश्ययोरभिधेययोर्यत्प्रत्ययो निपात्यत इत्युक्तम् । तत्र ण्यदपवादकत्वसूचनाय ण्यति प्राप्ते इत्युक्ते सति सूत्रार्थत्वकल्पनं भ्रान्तिमूलम् । यथाश्रुतकाशिकाग्रन्थलेखपरित्यागश्च वृथैव कृत इत्यादिदूषणानि दुर्वाराणि शिष्यप्रवेदनीयत्वाशये स्पष्टं नोक्तानि टीकाकृतेति तेषामप्यत्र वक्तव्यत्वादिति सूरिभिराकलनीयम् ॥ अर्थतथात्वस्येति । तत्सत्यत्वस्येत्यर्थः । प्रयोजकत्वादिति । तादृशार्थविषयकज्ञान एव ज्ञानजनकेन प्रामाण्यजननादिति भावः ।

