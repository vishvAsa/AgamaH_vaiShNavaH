+++
title = "०८ लक्षणस्य अतिव्याप्तिपरिहारः"

+++


## न क्रियार्थेषु सा मता

**लक्षणस्य अतिव्याप्तिपरिहारः**

**न क्रियार्थेषु सा मता**

### **सुधा**

किमतो यद्येवं ज्ञेयतैवार्थत्वमित्यत आह नेति ।

## **अनुव्याख्यानम्**

***......... न क्रियार्थेषु सा मता ॥***

क्रियार्थेषु क्रियाविषयेषु सा अर्यता । तदभावाच्च न यथार्थता । क्रियास्विति नातिव्यापकं प्रमाणलक्षणमिति शेषः ।

नन्वेतावताऽपि नातिव्याप्तिपरिहारः । गमनादीनामपि ज्ञेयानतिवृत्तित्वात् । न हि तद्विषयो ग्रामादिः सर्वथा न ज्ञेय इति शक्यते वक्तुम् । तदत्यन्ताभावप्रसङ्गादिति । मैवम् । यथा हि पितरि साधुर्मातरि साधुरितिवाक्यं यत्किञ्चित्पित्रादौ साधुत्वेन न पर्यवस्यति, किन्तु स्वीये पित्रादौ । तत्कस्य हेतोः । पित्रादिशब्दानां सम्बन्धिशब्दत्वात् । सम्बन्धिशब्दानां ह्येषा महिमा । अन्यथा पितुर्धनमुपादद्यादित्यादौ बहुविप्लवः स्यात् । सति चैवं शब्दमहिमानमनादृत्य प्रत्यवतिष्ठमानश् छलवादितया जीयेत । तथा प्रकृतेऽपि ज्ञेयशब्दस्य सम्बन्धिशब्दत्वात्स्वज्ञेयं नातिवर्तते यत् तत्प्रमाणमित्युक्तं स्यात् । न च गम(ने)नोपाधिना गमनेन वा निमित्तेन ग्रामो ज्ञेयः । येन तमनतिक्रम्य वर्तमानं गमनं यथार्थं स्यात् । किन्तु गम्य एव । तत्कथमतिव्याप्तिः । भवति च घटादिर्ज्ञानतत्करणाभ्यामुपाधिनिमित्ताभ्यां ज्ञेय इति । तदिदमुक्तं क्रियार्थेषु सा न मता शब्दार्थतत्त्वविदुषामिति ।

ननु तथाऽप्यन्योन्याश्रयत्वमात्माश्रयत्वं वा, स्वशब्देन प्रमाणस्याभिधानादिति चेन्न । ज्ञानतत्करणमात्रोपादानेन लक्षणस्य व्याख्यातत्वात् । स्वगुण(ग्राहक)ग्रहणमिन्द्रियं श्रोत्रमित्यत्र यथेति ।

### **वाक्यार्थचन्द्रिका**

क्रियार्थेष्वित्यत्र क्रियासाध्यफलेष्विति तज्ज्ञेयेष्विति वाऽन्यथाप्रतीतिनिरासाय व्याचष्टे क्रियाविषयेष्विति । सेति स्त्रीलिङ्गनिर्देशादर्थत्वव्याख्यानस्यैवायं परामर्शो नार्थत्वस्येत्यभिप्रेत्याह साऽर्यतेति । लक्षणस्यातिव्याप्तौ शङ्कितायां क्रियायां लक्षणाभवस्यैव व्युत्पादनीयत्वात् । क्रियाविषयेष्वर्थत्वाभावव्युत्पादनमसङ्गतमित्यतो लक्षणाभावव्युत्पादनार्थत्वान्नासङ्गतिरिति भावेनापेक्षिताध्याहारेण साकाङ्क्षवाक्यं तत्परतया योजयति तदभावाच्चेति ।

क्रियार्थेषु न सेत्येतावतैव पूर्तेः किं मतग्रहणेनेत्यतोऽतिव्याप्तिपरिहारार्थं तदिति भावेन पुनरतिव्याप्तिशङ्कामुत्थापयति नन्वेतावताऽपीति । अर्थशब्दस्य ज्ञेयवाचित्वपरिग्रहमात्रेणापीत्यर्थः ॥ तदत्यन्ताभावेति । सर्वथाऽज्ञेयस्य ग्रामादेः सत्त्वे प्रमाणाभावेन तदत्यन्तासत्त्वप्रसङ्गादित्यर्थः । विप्लव इति । यस्यकस्यचित्पुत्रो यस्यकस्यचिद्धनमुपादद्यदित्येवंरूप इत्यर्थः ॥ स्वज्ञेयमिति । स्वेनोपाधिना स्वेन निमित्तेन वा ज्ञेयमित्यर्थः । कथमुक्तविवक्षयाऽतिव्याप्तिनिरास इत्यतः किं गमनस्य ज्ञेयत्वोपाधित्वमभिमतं किं वोपाधिनिमित्तत्वमिति विकल्पं मनसि निधाय पक्षद्वयस्यापि क्रियायामसम्भवमाह न चेति । माऽस्तु तर्ह्यतिव्यप्तिरसम्भवस्तु स्यादेवोक्तरूपज्ञेयानतिक्रमस्य ज्ञानतत्कारणयोरयोगादित्यत आह भवति चेति । घटादेर्ज्ञानविषयत्वरूपज्ञेयतायां ज्ञानस्य तच्छरीरान्तःप्रविष्टतयोपाधित्वस्य चक्षुरादेश्च ज्ञेयत्वापाधिज्ञाननिमित्तत्वस्य सत्त्वान्नासम्भवो गमनस्य चोक्तरूपज्ञेयताशरीरानन्तर्भावान्न ज्ञेयोपाधित्वं ज्ञानवत्, नापि ज्ञानकरणदुपाधिरूपज्ञाननिमित्तत्वमिति न तत्रातिव्याप्तिरित्याखण्डलार्थः ॥ शब्दार्थतत्त्वेति । सम्बन्धिशब्दार्थतत्त्वेत्यर्थः ।

भाष्यकारीयमतिव्याप्तिनिराकारणं दोषान्तरनिरासोपलक्षणमित्यभिप्रेत्य दोषान्तरमाशङ्कते ननु तथाऽपीति । अतिव्याप्तिपरिहारेऽपीत्यर्थः । नेदं लक्षणमिति शेषः । लक्षणदोषाभावो कुतो न लक्षणत्वमित्यतोऽतिव्याप्त्यभावेऽप्यसम्भवाख्यतद्दोषान्न लक्षणत्वमित्याशयवानसम्भवमुपपादयति अन्योन्याश्रयत्वमित्यादि । यतोऽत्र भवतीति शेषः । अन्योन्याश्रयादिकमुपपादयति स्वशब्देन प्रमाणस्येति । अननुसंहितोपाधेरूपहितप्रत्ययायोगात्स्वशब्दार्थभूतप्रमाणज्ञाने सत्येव विषयस्य प्रमाणज्ञेयत्वसिद्धिस्तज्ज्ञेया । त्वसिद्धौ च तद्विषयीकारिप्रमाणसिद्धिरित्यन्योन्याश्रयत्वम् । प्रमाणं स्वसिध्द्यर्थं स्वज्ञेयमपेक्षमाणमन्ततः स्वात्मानमपेक्ष्यत एवेत्यात्माश्रयत्वमिति भावः । स्वशब्देन प्रमाणस्याभिधानेऽपि ज्ञानत्वेन तत्करणत्वेनैवच रूपेण तदभिधानस्याभिमतत्वेन प्रमाणत्वेन रूपेण तदभिधानानङ्गीकारान्नोक्तरीत्याऽन्योन्याश्रयादिप्रसङ्ग इति नासम्भवो लक्षणस्येत्याशयेन समाधत्ते ज्ञानतत्करणमात्रेति । प्रमाणत्वेन रूपेण प्रमाणस्य स्वशब्देनानभिधानेऽपि ज्ञानत्वेन तत्करणत्वेनैव च रूपेण तदभिधानस्याभिमतत्वेन प्रमाणत्वेन रूपेण तदभिधानानङ्गीकारान्नोक्तरीत्याऽन्योन्याश्रयादि प्रसङ्ग इति नासम्भवो लक्षणस्येत्याशयेन समाधत्ते ज्ञानतत्करणमात्रेति । प्रमाणत्वेन रूपेण प्रमाणस्य स्वशब्देनानभिधानेऽपि ज्ञानत्वादिरूपेणाभिधानात्कथमन्योन्याश्रयादिनिरास इत्यतो न यथाकथञ्चित् स्वशब्देन प्रमाणस्याभिधानमात्रेणान्योन्याश्रयत्वादि किन्तु लक्ष्यतावच्छेदकरूपेण तदभिधान एवेति परेणाङ्गीकारयितुमनुरूपं दृष्टान्तमाह स्वेति । अत्र हि स्वशब्देन श्रोत्रत्वेन रूपेण श्रोत्रग्रहणे उक्तरीत्याऽन्योन्याश्रयादिप्राप्त्येन्द्रियत्वादिना रूपेण श्रोत्रग्रहणेन श्रोत्रत्वेन रूपेण तदनभिधानान्नान्योन्याश्रयादीति नासम्भव इत्येव परेण समाधीयते । तत्र यदि यथाकथञ्चित्प्रमाणाभिधानेऽपि प्रकृतलक्षणेऽन्योन्याश्रयाद्यपरिहारेणासम्भव इति मन्यसे तदा परकीयलक्षणेऽपि श्रोत्रस्य श्रोत्रत्वेन रूपेण स्वशब्देनानभिधानेऽपि यथाकथञ्चिदभिधानस्य परेषामपि सम्मतेरन्योन्याश्रयाद्यपरिहारापत्त्या तल्लक्षणस्याप्यसम्भव एव स्यादिति लक्ष्यतावच्छेदकरूपेण लक्ष्यस्य स्वशब्देनाभिधान एवान्योन्याश्रयादि भवति । न तु यथाकथञ्चित्तदभिधानमात्रेणेति परेषामपि सम्मतमेवेति न प्रकृतलक्षणस्याप्यसम्भव इति भावः ।

### **परिमल**

यथार्थतेति । यथावस्थितज्ञेयविषयीकारितेत्यर्थः । मतेत्यस्य तात्पर्यं शङ्कोत्तराभ्यां व्यनक्ति नन्वेतावताऽपीति ॥ तदत्यन्ताभावेति ॥ शशविषाणादेरिवाप्रामाणिकतया अत्यन्तासत्त्वापातादिति भावः । केवलानुप्रमाणयोः क्रमादुपाधित्वनिमित्तत्वभावात्तत्तात्पर्येणोक्तं गमनेनोपाधिनेत्यादि ॥ यथार्थं स्याद् यथावस्थितार्थविषयीकारि स्यादित्यर्थः ॥ गम्य एवेति । गमनेनोपाधिना गमनेन निमित्तेन वा ग्राम इत्यनुवर्तते । अतिव्याप्तिं निरस्यासम्भवाव्याप्ति निराह भवति चेति ॥ अन्योन्याश्रयत्वमित्यादि । प्रमाणस्वरूपे ज्ञाते तन्निरूपितज्ञेयत्वज्ञानद्वारा ज्ञेयविषयीकारित्वज्ञानं तज्ज्ञाने च सति तेन प्रमाणस्वरूपज्ञाने इत्यन्योन्याश्रयत्वम् । स्वज्ञाने स्वोपहितवस्तुज्ञानापेक्षणाद् आत्माश्रयत्वमित्यर्थः ॥ स्वगुणेति । तत्र यथा स्वशब्देन प्रमितिकारणतदाभासरूपसाधारण्येनोपादानं श्रोत्रपदेन च प्रमाणभूतश्रोत्रोपादानं कृत्वा दोषः परिह्रियते तथेत्यर्थः ।

### **यादुपत्यं**

तदत्यन्ताभावेति । तस्यासत्त्वप्रसङ्गादित्यर्थः ॥ ननु तथाऽपीति । स्वशब्दाभिधेय प्रमाणे सिद्धे तज्ज्ञेयसिद्धिस् तत्सिद्धौ च तद्विषयीकारिप्रमाणसिद्धिरित्यन्योन्याश्रयत्वं स्वज्ञेयमपेक्षमाणमन्ततः स्वमेवापेक्षत इत्यात्माश्रयत्वं वेत्यर्थः । स्वगुणग्रहणमिति । यथाऽत्र स्वशब्देन श्रोत्रस्य विवक्षितत्वेऽपि तस्येन्द्रियत्वेनाकाशत्वेन वा सामान्यत एवोपादानं, न श्रोत्रत्वेन अतो नात्माश्रय इति परैरुच्यते । तथाऽस्माभिरपि प्रमाणं ज्ञानत्वेन तत्करणत्वेन वा सामान्यत एव स्वशब्देनोपादीयते, न तु प्रमाणत्वेनातो नान्योन्याश्रयादीत्यर्थः ।

### **श्रीनिवासतीर्थीया**

तदभावादिति । क्रियाविषयेऽर्यताया अभावात्तदनतिक्रम्य वर्तमानत्वरूपा यथार्थता क्रियासु नेत्यर्थः ॥ तदिति । ग्रामादेः सर्वथाऽज्ञेयत्वेऽत्यन्तासत्त्वमेव स्यादित्यर्थः । सम्बन्धि शब्दानां पित्रादिशब्दानाम् ॥ एषः स्वीयपित्रादिकमादायैव पर्यवसानरूपः । अन्यथा स्वीयपित्रादिकमादायापर्यवसान इत्यर्थः । विप्लवः यस्यकस्यचित्पितुर्द्रव्यं यस्यकस्यचित्पुत्र उपाददीतेत्यर्थः ॥ सति चेति । विप्लवाङ्गीकारे चेत्यर्थः ॥ शब्देति । पित्रादिशब्दानां सम्बन्धिशब्दत्वान्महिमलभ्यं स्वीयपित्रादिकमादाय पर्यवसानरूपाभिप्रेतमर्थमनादृत्य, यत्किञ्चित्पित्रादिकमादाय विप्लवाङ्गीकारेण दूषणे प्रत्यवतिष्ठमानश्छलवादितया जीयेत । छलेनैव तस्य जयः प्राप्तो न तु समीचीनदूषणेत्यर्थः ॥ स्वज्ञेयमिति । तथा च स्वनिमित्तकज्ञेयत्वोपेतज्ञेयविषयीकारित्वं पर्यवस्यतीति ज्ञेयम् । साक्षाज्ज्ञेयत्व सम्पादक उपाधिः, ज्ञानद्वारा परम्परया ज्ञेयत्वसम्पादको निमित्तम् । तादृशं च ज्ञानमिन्द्रियं चेत्युभयम् । न हि गमनं साक्षाद्वा परम्परया वा ज्ञेयत्वं ग्रामे सम्पादयतीत्यर्थः । सा अर्यताऽपरपर्याया ज्ञेयता । न मता क्रियाप्रयुक्तत्वेनेति शेषः ॥ अन्योन्येति । प्रमाणज्ञाने तद्धटितलक्षणज्ञानं, तज्ज्ञाने तेन लक्षणेन लक्ष्यभूतप्रमाणज्ञानमित्यन्योन्याश्रय इत्यर्थः । ज्ञानतत्कारणमात्रोपादानेनेति । ज्ञानतत्कारणयोः स्वशब्देनोपादानेनेत्यर्थः । न तु प्रमाणत्वेनेत्यभिप्रायः ॥ स्वेति । श्रोत्रस्य स्वत्वेनैव प्रवेशो न श्रोत्रत्वेन । एवं ज्ञानत्वेन तत्करणत्वेन च प्रमाणस्य लक्षणे प्रवेशो न प्रमाणत्वेनेति नात्माश्रय इति भावः ।

### **वाक्यार्थरत्नमाला**

नासङ्गतिरिति । अर्थत्वाभावव्युत्पादनस्येति शेषः । क्वचिन्नासङ्गतमिति पाठस्तत्र व्युत्पादनस्य प्रकृतत्वान्न दोषापेक्षेति । स्वीये पित्रादाविति मूलम् । स्वीयान्यपक्षयोरित्येतच्चन्द्रिकालक्ष्मीनाथीयस्थस्वीयपदसाधुत्वविचारानुसारेण स्वीयपदसाधुत्वं लेख्यम् । स्वेनोपाधिना स्वेन निमित्तेन वेति ॥ स्वयं य उपाधिस् तेन ज्ञेयमित्युक्ते ज्ञेयत्वं यदुपाधिप्राप्तमित्युक्तं भवति । तथा तादृशोपाधिं प्रति निमित्ततोक्तया ज्ञेयपदार्थान्तर्गतज्ञानस्य विषयसम्बन्धो मुख्यस्तद्द्वारेणकरण स्येत्युक्तं भवति । अननुसंहितोपाधेरित्यादिना । अत्र ज्ञप्तावन्योन्याश्रय इति ध्वनयितुम् अननुसंहितेति प्रत्ययायोगादिति चोक्तम् । परेषामपीति । एतच्च स्वगुणग्राहकमिति लक्षणमभियुक्तोक्तित्वे न सर्वसम्मतमिति परेषामिति सामान्येनोक्तम् ।





