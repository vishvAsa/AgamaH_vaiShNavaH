+++
title = "१० लक्षणस्य असम्भवशङ्कापरिहारः"

+++


## न क्रियार्थेषु सा मता

**लक्षणस्य असम्भवशङ्कापरिहारः**

**न क्रियार्थेषु सा मता**

### **सुधा**

तथापि निश्चायकाभावेनासम्भवीदं लक्षणम् । तथा हि । ज्ञानयाथार्थ्यं किमदुष्टकरणजन्यत्वेनावधारणीयम्, उत दुष्टकरणाजन्यत्वेन, अथ प्रवृत्तिसामर्थ्येन, यद्वा ज्ञानान्तरसंवादेन, किंवा विसंवादाभावेन । नाद्यस् तस्यापि दुरवधारणत्वात् । ज्ञानयाथार्थ्येन तदनुमाने चेतरेतराश्रयत्वापत्तेः । नित्यज्ञानेषु तदभावाच्च । न द्वितीयो ऽशक्यावधारणत्वात् । न तृतीयः सर्वत्र तदभावात् । न चतुर्थः सुखादिज्ञाने तदभावात् । ज्ञानमात्रसंवादाङ्गीकारे च धारावाहिकविभ्रमे(ऽपि) तद्ग्रहापत्तिः । यथार्थज्ञानसंवादाभ्युपगमे तु तत्तद्याथार्थ्यावधारणेनानवस्था । न पञ्चमो ऽसञ्जातबाधभ्रमेष्वपि तदापातात् । पुरुषदेशकालविकल्पानुपपत्तेश्चेति ।

मैवम् । तथा सति वेदान्तजनितविज्ञानस्यापि याथार्थ्यानवधारणप्रसङ्गात् ॥ विषयसत्यत्वात्तदवधारणमिति चेत्तदेव कथम् । ज्ञानसामर्थ्यादिति चेत् । किं ज्ञानमात्रस्य सामर्थ्यमुत यथार्थतया निश्चितस्य । आद्ये शुक्तिरजतादेरपि सत्यतापत्तिः । द्वितीये(ऽपि) किमेतस्यैव ज्ञानस्योत ज्ञानान्तरस्य । न प्रथमः । परस्पराश्रयप्रसङ्गात् । न द्वितीयो ऽनवस्थाद्यापातात् ।

### **वाक्यार्थचन्द्रिका**

प्रवृत्तिसामर्थ्येनेति । फलसंवादेनेत्यर्थः ॥ तस्यापीति । अदुष्टकरणजन्यत्वस्यापि इत्यर्थः । तदवधारकं भवज्ज्ञानयाथार्थ्यमेव वा स्यादन्यद्वा किञ्चिदिति विकल्पं मनसि निधायाद्यं दूषयति ज्ञानेति । ज्ञानयाथार्थ्यसिद्धावदुष्टकरणजन्यत्वसिद्धिस्तत्सिद्धौ च तत्सिद्विरित्यन्योन्याश्रयापत्तेरित्यर्थः । न द्वितीयस् तदभावात् । अभ्युपेत्यापि निश्चायकान्तरभावं दोषान्तरमाह नित्येति । तत्रादुष्टकरणजन्यत्वाभावेऽपि प्रकारान्तरेणैव याथार्थ्यावधारणे तत एव सर्वत्र याथार्थ्यावधारणसिद्धिसम्भवान्नादुष्टकरणजन्यत्वस्य तदवधारणोपायत्वमिति भावः ॥ अशक्येति । ज्ञानयाथार्थ्येनैव तदनुमानेचेतरेतराश्रयत्वमिति भावः ॥ सर्वत्रेति । उदासीनवस्तुज्ञानात्प्रवृत्त्यभावेन तत्र याथार्थ्यानवधारणप्रसङ्गात्तत्राप्युपायान्तरेणैव याथार्थ्यावधारणे च तत एव सर्वत्र याथार्थ्यावधारणोपपत्तेः प्रवृत्तिसामर्थ्यकल्पनमनर्थकमिति भावः ॥ सुखादीति । परसुखादेः परं प्रत्यप्रत्यक्षत्वेन सुखादिज्ञाने ज्ञानान्तरसंवादानुपपत्तेरित्यर्थः ।

ननु माऽस्तु परसुखादिविषयकः परस्य प्रात्यक्षिकोऽनुभवः । आनुमानिकस्तु सोऽस्त्येवेति कथं ज्ञानान्तरसंवादाभावः । किञ्च योगिनां प्रत्यक्षरूपोऽपि सोऽस्त्येवेति न तदभावोऽपीत्याशङ्क्य किमत्र यथार्थत्वेनानवधारित ज्ञानान्नरसंवादोऽभिमत किं वा तत्त्वेनावधारिततत्संवाद इति विकल्पद्वयं मनसि निधायाद्यमनूद्य दूषयति ज्ञानमात्रेति । द्वितीयमनूद्य दूषयति यथार्थेति । याथार्थ्यावधारणमपि यथार्थतयाऽवधारितज्ञानान्तरसंवादेनैव । ज्ञानमात्रसंवादस्य दारावाहिकभ्रमसाधारणत्वात् । एवं तज्ज्ञानयाथार्थ्यमपि तत्त्वेनावधारितज्ञानान्तरसंवादेनैव । एवं तदपीत्यनवस्था स्यात् । उपलक्षणमेतत् । अन्योन्याश्रयादिकमपि स्यादित्यपि द्रष्टव्यम् । नन्वसञ्जातबाधभ्रमेऽपि पुरुषान्तरीयो वा तस्यैव पुरुषस्य कालान्तरीयो वा बाधोऽस्त्येवेति न विसंवादाभावस्तत्कथं तत्रातिप्रसङ्ग इत्यतो विसंवादाभावेन ज्ञानयाथार्थ्यावधारणं वदन्प्रष्टव्यः किं किञ्चित्पुरुषीयविसंवादाभावोऽभिमतः किंवा सर्वपुरुषीयः । एवं तद्देशीयबाधाभावो वा सर्वदेशीयो वा तथा तत्कालीयविसंवादाभावो अभिमतः किंवा सर्वकालसम्बन्धी स विवक्षित इति पुरुषादिविकल्पनामाद्ये भ्रमसाधारण्यमन्त्ये दुरवधारणत्वमित्याद्यनुपपत्तीनां च प्रसक्तिरित्याह पुरुषेति ॥ किमिति । यथार्थत्वेनानिश्चितज्ञानसामर्थ्यं विषयसत्त्वावधारकमित्यर्थः । निश्चितस्येत्यतः परं ज्ञानस्य सामर्थ्यमिति पूरणीयम् ॥ आद्य इति । विषयसत्त्वावधारकत्वेनाभिमतज्ञानमात्रसंवादस्य तत्रापि सत्त्वादिति भावः ॥ एतस्यैवेति । वेदान्तजनितज्ञानस्यैवेत्यर्थः ॥ परस्परेति । वेदान्तजनितविज्ञानस्य याथार्थ्यावधारणे हि तत्सामर्थ्याद्विषयसत्यत्वावधारणसिद्धिः । तदवधारणे च तेन वेदान्तजनितविज्ञानयाथार्थ्यावधारणसिद्धिरिति परस्पराश्रयप्रसङ्गादित्यर्थः ॥ अनवस्थादीति । यथार्थतया निश्चितज्ञानान्तरसामर्थ्याद्विषयसत्यत्वावधारण तज्ज्ञानयाथार्थ्यावधारण हेतुभूतविषयसत्यत्वावधारणस्य यथार्थतया निश्चितज्ञानान्तरसामार्थ्याधीनत्वात्तत्रापि यथार्थतया निश्चितज्ञानान्तरसामर्थ्यादेव विषयसत्यत्वावदारणाद्विषयसत्यत्वावधारक यथार्थतया निश्चितानवस्थितानेकज्ञानसामर्थ्यकल्पनायामनवस्था स्यादित्यर्थः । न वयं वेदान्तजनितविज्ञानयाथार्थ्यावधारण हेतुभूतविषयसत्यत्वावधारकज्ञानान्तरयाथार्थ्यावधारणाय विषयसत्यत्वावधारकयथार्थतयानिश्चितज्ञानान्तरसामर्थ्यमेव विकल्पयामो येनानवस्था स्यात्किन्नाम विषयसत्यत्वावधारकयथार्थतया निश्चितपूर्व ज्ञानसामर्थ्यमेवेति कथमनवस्थेत्यत एवं तर्हि माऽस्त्वनवस्था विषयसत्यत्वावधारकज्ञानान्तरयाथार्थ्यावधारणाय विषयसत्वत्वावधारकपूर्वज्ञानयाथार्थ्यावधारणापेक्षायामन्योन्याश्रयत्वम् । एवं त्रयाणां परस्परापेक्षाया चक्रकत्वं तज्ज्ञानयाथार्थ्यनिश्चयाय तज्ज्ञानयाथार्थ्यनिश्चयापेक्षायामात्माश्रयत्वमवर्जनीयमेवेत्य शयेनानवस्थादीत्यादिपदमिति द्रष्टव्यम् ।

### **परिमल**

पुरुषेति । यत्किञ्चित्पुरुषीयविसंवादाभावो वा सर्वपुरुषीयतदभावो वा । नाद्यः । व्यभिचारात् । नान्त्यः । तस्य दुरवधारणत्वात् । एवं यत्किञ्चिद्देशकालसम्बन्धिविसंवादाभावो व्यभिचारी सर्वदेशकालसम्बन्धिविसंवादाभावो दुरवधारण इति भावः ॥ वेदान्तजनितेति । उपनिषज्जनितेत्यर्थः ॥ कथमिति । अवधार्यमिति योज्यम् । ज्ञानसामर्थ्यादित्यादावप्येवं योज्यम् । फलवत्प्रवृत्तिजनकत्वादिरूपाज्ज्ञानसामर्थ्यादित्यर्थः ॥ एतस्यैव ज्ञानस्येति । वेदान्तजनितज्ञानस्यैव यथार्थतया निश्चितस्य सामर्थ्यात् । विषयसत्यत्वमवधार्यत इति योज्यम् ॥ परस्परेति । विषयसत्यत्वनिश्चये सति तज्ज्ञानयाथार्थ्यनिश्चयस् तन्निश्चये सति तत्सामर्थ्याद्विषयसत्यत्वनिश्चय इति परस्पराश्रयप्रसङ्गादित्यर्थः ॥ अनवस्थाद्यापातादिति । वेदान्तजनितज्ञानसमानविषयकमानान्तरजन्यज्ञानान्तरस्योक्तरूपसामर्थ्याद्विषयसत्यत्वनिश्चयः, तेन च वेदान्तजन्यज्ञानस्य याथार्थ्यनिश्चय इत्युक्तौ अन्योन्याश्रयाभावेऽपि ज्ञानान्तरे याथार्थ्यनिश्चयोऽपि तादृशज्ञानान्तरसामर्थ्यात् तत्रापि तन्निश्चयस् तादृशज्ञानान्तर(जन्यस्य) सामर्थ्यादित्यनवस्थापातादित्यर्थः । आदिपदेनाऽन्योन्याश्रयादिर्ग्राह्यः(मूलहत्यादिर्वा) ।

### **यादुपत्यम्**

पुरुषदेशकालेति । किं कस्यचित्पुरुषस्य कस्मिंश्चिद्देशे कस्मिंश्चित्काले विसंवादाभावो हेतुरुत सर्वेषां सर्वस्मिन्देशे काले च विसंवादाभावः । नाद्यः । भ्रमे व्यभिचारात् । न द्वितीयः । तस्य दुरवधारणत्वादिति विकल्पानुपपत्तेरित्यर्थः ॥ एतस्यैवेति । वेदान्तजनितज्ञानस्यैवेत्यर्थः । सामर्थ्यादिति पूर्वेणान्वयः ॥ ज्ञानान्तरस्येति । सजातीयसंवादरूपस्य विजातीयसंवादरूपस्य वा ज्ञानान्तरस्येत्यर्थः ॥

### **श्रीनिवासतीर्थीया**

तस्यापि अदुष्टकरणजन्यस्यापि ॥ तदिति । अदुष्टकरणजन्यत्वेत्यर्थः । तथा च ज्ञानयाथार्थ्ये ज्ञाते तेनादुष्टकरणजन्यत्वज्ञानं तज्ज्ञाने च तेन ज्ञानयाथार्थ्यज्ञानमित्यन्योन्याश्रय इत्यर्थः ॥ तदिति । जन्यत्वेत्यर्थः । द्वितीये नित्यज्ञानस्य सर्वथाऽजन्यत्वेन दुष्टकरणाजन्यत्वमस्तीति तेन ज्ञानयाथार्थ्यं निश्चेतुं शक्यते इति पूर्वोक्तदोषायोगादाह अशक्येति । दुष्टकरणाजन्यत्वस्येति शेषः ॥ तदिति । प्रवृत्तिसामर्थ्येत्यर्थः ॥ तदिति । ज्ञानान्तरसंवादेत्यर्थः । देवदत्तसुखादेस्तन्मात्रवेद्यत्वेन तत्र यज्ञदत्तादिज्ञानाप्रसरादिति हृदयम् ॥ ज्ञानमात्रेति । तथा च देवदत्तसुखेनाहं सुखीति भ्रमरूपयज्ञदत्तज्ञानसंवादोऽस्तीति न पूर्वोक्तदोष इत्यर्थः ॥ धारेति । तथा चोत्तरोत्तरभ्रमसंवादस्य पूर्वपूर्वभ्रमे सत्त्वेन तादृशभ्रमरूपज्ञानसंवादेन, तत्रापि याथार्थ्यग्रह स्यादिति भावः ॥ अनवस्थेति । तद्याथार्थ्यमपि पुनर्यथार्थज्ञानसंवादेनैव ज्ञेयं तद्याथार्थ्यमपि पुनस्तथेत्यनवस्थेत्यर्थः । विसंवादाभावोपपादनाय असञ्जातबाधेत्युक्तम् । यदिबाधः स्यात्तर्हि विसंवादिप्रमाणं स्यान्न चासावस्तीत्यर्थः ।

तदापाताद् याथार्थ्यावधारणापातात् । विज्ञानस्य ब्रह्मज्ञानस्य । तदिति । वेदान्तजनितज्ञानस्य याथार्थ्येत्यर्थः । तदेव विषयसत्यतावधारणमेव । सामर्थ्याद् वेदान्तजन्यज्ञानसामर्थ्यादेव तद्विषयसत्यतावधारणमिति शेषः । सामर्थ्यं विषयसत्यतानिश्चायकत्वरूपं सामर्थ्यमङ्गीक्रियत इत्यर्थः । निश्चितस्य ज्ञानस्य सामर्थ्यमिति वर्तते ॥ शुक्तिरजतेति । ज्ञानमात्रस्य विषयसत्यतानिश्चायकत्वाङ्गीकारेण शुक्तिरजतज्ञानस्यापि विषयसत्यतानिश्चायकत्वापत्त्येति वाक्यशेषः ॥ एतस्यैवेति । विषयसत्त्वेन यस्मिन्ज्ञाने याथार्थ्यं निश्चीयते तस्यैव यथार्थतया निश्चितस्य ज्ञानस्य विषयसत्यतानिश्चायकत्वसामर्थ्यमङ्गीक्रियत इत्यर्थः ॥ परस्परेति । विषयसत्त्वे सिद्धे तेन ज्ञाने याथार्थ्यसिद्धिः, तत्सिद्धौ च तेन ज्ञानयाथार्थ्येन विषयसत्यतासिद्धिरित्यन्योन्याश्रय इत्यर्थः ॥ अनवस्थेति । ज्ञाने याथार्थ्यावधारणं विषयसत्यत्वेनोच्यते । विषयसत्यतावधारणं च यथार्थतया निश्चितज्ञानान्तरसामर्थ्येनेत्युच्यते । तस्मिन्ज्ञानान्तरेऽपि याथार्थ्यं विषयसत्यत्वेनैव निश्चेयं, तद्विषयसत्यत्वं च पुनर्यथार्थतया निश्चितज्ञानान्तरसामर्थ्येनैव निश्चेयं, तत्रापि याथार्थ्यं पुनर्विषयसत्यत्वेनैव निश्चेयं तद्विषयसत्यवं पुनर्यथार्थतया निश्चितज्ञानसामर्थ्येनेत्यनवस्था द्रष्टव्या ।

### **वाक्यार्थरत्नमाला**

निश्चायकान्तरभावमिति नञ्रहितः पाठः । दोषान्तरम् अदुष्टकरणजन्यत्वस्य याथार्थ्याधारकत्वपक्ष इति योज्यम् ॥ नन्वन्यदेव तत्र याथार्थ्यावधारकमित्यत आह । तत्रेति । आनुमानिकस्त्विति । मुखगतोच्चत्वनीचत्वादिना तदनुमानसम्भवादिति भावः । कालान्तरीयो वा बाधोऽस्त्येवेति । उपलक्षणं चैतत् । देशान्तरं गतस्यापि यन्मया तत्रासञ्जातत्वेन दृष्टं सा शुक्तिकैवेति । बाधोऽनेकशुक्तिकाशकलान्येव पथि पश्यतः सम्भवत्येवेत्यपि ज्ञेयम् । अत एव तद्देशीयबाधाभावो वेति भ्रमसाधारण्यमिति च वक्ष्यति । तद्देशीयबाधाभावो वेति । अनेन मध्यदीपिकान्यायेन विसंवादपदं बाधपरत्वेन व्याख्यातं भवति । आद्ये भ्रमसाधारण्यमिति । आद्यस्याद्य इति योज्यम् । अन्त्य इत्यत्राप्याद्यस्यान्त्य इति योज्यम् । पुरुषमाश्रित्य प्रथमविकल्पीयपक्षद्वयदूषणं देशकालावाश्रित्य प्रवृत्तविकल्पद्वयेऽपि द्रष्टव्यमित्याशयेनोक्तमित्यादीति । आदिपदेनोत्तरविकल्पद्वये प्रत्येकं दूषणभूतभ्रमसाधारण्यदुरवधारणत्वयोः सङ्ग्रहः । तयोरपि पूर्वविकल्पीयभ्रमसाधारण्यदुरवधारणत्वोक्तयैव सङ्ग्रहसम्भवेऽपि तत्तदुपाधिभेदात्पृथक् ग्रहणम् । अत एवानुपपत्तीनामिति बहुवचनं युक्तम् । एतेन पक्षत्रयसाधारण्यादित्यनुपपत्त्योश्चेति वक्तव्यमित्यनुपपत्तिरपास्ता ॥ प्रत्येकमनुपपत्तिप्रतिपादनानुसारेणादिपदस्य बहुवचनस्य च प्रयोगोपपत्तेरिति ज्ञेयम् । संवादस्येति । सामर्थ्यस्येत्यर्थः । क्वचित्तथैव पाठः । पूर्वज्ञानेत्यत्र वेदान्तजनितविज्ञानेत्यर्थः । एवमुत्तरत्रापि । एवं त्रयाणामिति । यद्यन्योन्याश्रयपरिहाराय त्रयाणामेव परस्परापेक्षाऽभ्युपेयते तर्हि चक्रकत्वमित्यर्थः । तत्परिहाराय स्वस्यैव स्वापेक्षाङ्गीकारो आदिपदसङ्ग्राह्यान्तरमाह । तज्ज्ञानेति । अपेक्षायां चात्मेति पाठः ।





