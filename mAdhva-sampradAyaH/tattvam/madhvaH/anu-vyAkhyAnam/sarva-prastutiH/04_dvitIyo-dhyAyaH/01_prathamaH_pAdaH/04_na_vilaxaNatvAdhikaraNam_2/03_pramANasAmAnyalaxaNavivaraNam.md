+++
title = "०३ प्रमाणसामान्यलक्षणविवरणम्"

+++


## याथार्थ्यमेव मानत्वम्

**प्रमाणसामान्यलक्षणविवरणम्**

**याथार्थ्यमेव मानत्वम्**

### **सुधा**

अर्थं नातिवर्तत इति यथार्थं, तस्य भावो याथार्थ्यं, तदेव मानत्वं मानशब्दप्रवृत्तिनिमित्तं मानलक्षणमिति यावत् । यद्यपि सास्नादिमान्गौरितिवद्यथार्थं प्रमाणमित्युक्तेऽपि भवत्येव लक्ष्यलक्षणभावप्रतीतिः । तथाऽपि तद्वदेव लक्ष्यं लक्षणातिरिक्तं शङ्क्येत । ततश्च पृथङि्नरूप्यमपि स्यात्तन्मा शङ्कीति याथार्थ्यमेव मानत्वं न तु सास्नादिमत्त्वाद्गोत्वमिव ततोऽतिरिक्तमित्युक्तम् ।

### **वाक्यार्थचन्द्रिका**

लक्षणप्रणयनस्यानर्थक्यनिरासानन्तरमेव तद्य्वाख्यानावसर इत्यतोऽर्थवत्तामुपपाद्येदानीं लक्षणवाक्यं व्याचष्टे अर्थमिति । यथाशब्दस्य योग्यताद्यनेकार्थत्वेऽपि वक्ष्यमाणरीत्या तदसम्भवात्पदार्थानतिवृत्त्यर्थत्वमेव सिद्धवत्कृत्यैवं व्याख्यातमिति ध्येयम् । याथार्थ्यमेवेति सावधारणभावनिर्देशस्य वैयर्थ्यमाशङ्क्य परिहरति यद्यपीति ॥ लक्ष्यमिति । लक्ष्यतावच्छेदकमित्यर्थः ॥ पृथगिति । सास्नादिमत्त्वाद्गोत्वस्य पृथङि्नरूपणीयत्वदर्शनाद्याथार्थ्यलक्षणात्प्रमाणत्त्वरूपलक्ष्यतावच्छेदकस्य पृथङि्नरूपणीयत्वं स्यादित्यर्थः ॥ तन्मा शङ्कीतीति । यत्र लक्ष्यतावच्छेदकातिरिक्तं लक्षणं तत्र न धर्मनिर्देशः सम्भवति । न हि सास्नादिमत्त्वं गोत्वमिति शक्यते वक्तुम् । तयोर्धर्मयोर्भिन्नत्वेनोक्तरीत्या सामानाधिकरण्यव्यपदेशस्य बाधितत्वात् । प्रवृत्तिनिमित्तस्वरूपलक्षणे तु धर्मप्राधान्येन निर्देशो युज्यते । तत्र लक्ष्यतावच्छेदकलक्षणयोरभेदेन सामानाधिकरण्यव्यपदेशस्योपपन्नत्वादिति भावः ।

### **परिमल**

योग्यतावीप्सापदार्थानतिवृत्तिसादृश्यरूपार्थचतुष्टयमध्येऽत्रानति क्रमार्थको ‘यथाऽसादृश्ये’ इत्यव्ययीभावश्च समास इत्युपेत्याह अर्थं नातिवर्तत इतीति । उपाधिखण्डनटीकाव्याख्यानमन्दारमञ्जर्यां तु यथाशब्दस्य सादृश्यार्थत्वमुपेत्य यथा सादृश्यविशिष्ट एवार्थो यस्येति बहुव्रीह्याश्रयणेन यथार्थशब्दस्य यथार्था प्रतीतिरित्यभिधेयवल्लिङ्गं लोकसिद्धं सिद्धम् । अर्थमनतिक्रम्य वर्तत इत्यादिटीकाकारवचनं तु फलितप्रदर्शनपरतया व्याख्येयम् । ज्ञानार्थयोस्सत्तया सादृश्यकथने ज्ञानस्यार्थानतिक्रमस्यावश्यकत्वादित्युक्तम् ॥ लक्ष्यमिति । लक्ष्यतावच्छेदकमित्यर्थः ॥ पृथक्निरूप्यमपीति । सास्नादिमत्त्वं विनापि गौरिति पृथगुक्तिवद् याथार्थ्यं विना मानमिति पृथक् वाच्यं स्यादित्यर्थः ।

### **यादुपत्यं**

ननु धर्मिप्राधान्येनैव कुतो लक्षणं नाभिहितमित्याशङ्क्य धर्मप्राधान्येन तदभिधाने प्रयोजनमाह यद्यपीत्यादिना ॥ पृथङि्नरूप्यमपीति । यथा सास्नादिमत्त्वं विहाय कदाचिच्छब्दादिना गोत्वेनापि गौः प्रतीयते तथा याथार्थ्यं विहाय मानत्वेन रूपेण मानं कदाचित्प्रतीयेत । न च तथा प्रतीयतेऽतो न लक्ष्यमेतल्लक्षणातिरिक्तमिति भावः ॥ तन्मा शङ्कीति । यत्र लक्ष्यातिरिक्तं लक्षणं तत्र न धर्मप्रान्येन तदुक्तिः सम्भवति । न हि गोत्वं सास्नादिमत्त्वमिति शक्यते वक्तुम् । तयोर्धर्मयोर्भिन्नत्वेन सामानाधिकरण्यव्यपदेशायोगात् । प्रवृत्तिनिमित्तरूपस्वरूपलक्षण एव तु धर्मप्राधान्येनोक्तिर्नानुपपन्ना । तत्र लक्ष्यतावच्छेदकलक्षणयोरभेदेनोक्तशङ्कानवकाशादिति भावः ।

### **श्रीनिवासतीर्थीया**

ननु मूले याथार्थ्यमेवेत्येवकारः कुतः । न च याथार्थ्यं प्रामाण्यमित्युक्ते लक्ष्यलक्षणवैपरीत्यशङ्का तदर्थं याथार्थ्यमेव मानत्वमित्युच्यते । ततश्च याथार्थ्यस्य लक्षणत्वं मानत्वस्य लक्ष्यत्वं ज्ञापितं भवतीति वाच्यम् । एवकाराभावेऽपि तज्ज्ञापनसम्भवादित्याशङ्क्य समाधत्ते यद्यपीत्यादिना । पृथक् वाक्यान्तरेण । निरूप्यं लक्ष्यस्य मानत्वस्य याथार्थ्यरूपलक्षणानतिरिक्तत्वमिति शेषः । ततो याथार्थ्यान्मानत्वमतिरिक्तं नेत्यर्थः ।

### **वाक्यार्थरत्नमाला**

पृथङि्नरूपणीयत्वेति । सास्नादिमत्वस्य गोशब्दार्थान्तर्भावाभावेन गोत्वापेक्षया पृथङि्नरूप्यत्वमिति भावः । प्रमाणत्वरूपेति । याथार्थ्यस्य प्रमाणपदार्थान्तर्भूततया याथार्थ्यापेक्षया प्रमाणत्वस्य पृथङ्निरूप्यत्वाभावः । व्यवहारमात्रकारणं भवतीत्येतन्मूलव्याख्यावसरे लक्ष्यपरपदार्थान्तर्गतत्वतदनन्तर्गतत्वयोरेव लक्ष्यानतिरिक्तत्वतदतिरिक्तत्वपदार्थत्वेन विवक्षादेरुक्तत्वात्तदनुसारेणेदमुपपाद्यमिति ज्ञेयम् । उपपन्नत्वादिति भाव इति । नन्वेतावता धर्मयोः सामानाधिकरण्य व्यपदेशस्य लक्ष्यतावच्छेदकलक्षणयोरभेदसाधकत्वमुक्तं भवति । तावता भावप्रत्ययसार्थक्येऽपि अवधारणवैय्यर्थ्यमेवेति चेन्न । अभेदेसिद्धेऽपि भेदस्य निषेधार्थमवधारणसार्थक्यात् । न चाभेदमात्रोक्तया भेदनिषेधोऽपि सिद्ध एवेति वाच्यम् । अर्थतः सिद्धावपि वचनतः सिद्धेरभावेन तदर्थं तस्य सार्थकत्वादित्याशयात् ।

  

