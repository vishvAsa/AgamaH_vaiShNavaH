+++
title = "०२ श्रीहर्षाक्षेपविमर्शः"

+++


## याथार्थ्यमेव मानत्वम्

**याथार्थ्यमेव मानत्वम्**

**श्रीहर्षाक्षेपविमर्शः**

### **सुधा**

यदप्युक्तं शास्त्रान्तरसाध्यत्वादयमर्थो न वक्तव्य इति । तदयुक्तम् । न ह्येवमस्माभिः प्रतिज्ञातं यत्सर्वथा शास्त्रान्तरसाध्यं तन्नोच्यत इति । न चैवं शास्त्रसाङ्कर्यमाशङ्कनीयम् । विषयप्रयोजनभेदात् । यदि च शास्त्रान्तरसाध्योऽप्यर्थो भवदीयशास्त्रस्य विषयस् तर्हि व्याकरणादिसाध्यमन्यदपि कस्मान्नोच्यत इति चेन्न । सन्दिग्धत्वसप्रयोजनत्वसदसद्भावाभ्यां वैषम्यात् । सन्दिग्धतादिसद्भावेऽपि यदवचनं तदुक्तदिशा शिष्यैरेव शक्यज्ञानत्वादिति यत्किञ्चिदेतत् । अन्यथा परस्यापि कुलीरस्येव स्वापत्ययुक्तिहतत्वं स्यात् । तेनापि हि स्मृतिरूपः परत्र पूर्वदृष्टावभासोऽध्यास इत्यादीनि लक्षणानि स्वशास्त्रे निबद्धानि । सूत्रकृता च जन्माद्यस्य यत इति । तत्रैते दोषास्तानि लक्षणानि किं समास्कन्दन्त्युत नेति वक्तव्यम् । न तावद्द्वितीयः । (सामान्य)समानन्यायत्वात् । नाद्यः । दुष्टोपादानस्य पराजयहेतुत्वात् । दोषास्कन्दितान्यपि तानि व्यवहारं निर्वहन्तीति चेन्न । आपाततोऽपि दुष्टानां तथात्वे कथमुन्मत्तभाषितानामपि तद्भावो न स्यात् । न हि तेषामनिर्वाहकत्वेऽनुपपत्तेरन्यत्कारणमस्ति ।

### **वाक्यार्थचन्द्रिका**

ननु तत्रैव प्रयोगाद्गोशब्दवाच्यत्वं सास्नादिमति साध्यत इत्यत्र लक्षणवैयर्थ्यमुक्तमनुभाष्य दूषयति यदिति ॥ विषयेति । विषयभेदात्प्रयोजनभेदाच्चेत्यर्थः । नामलिङ्गानुशासनव्याकरणादिनैतच्छास्त्रस्य विषयप्रयोजनैक्य एव तत्साङ्कर्यप्रसक्तिर्न च प्रकृते तदस्तीति न साङ्कर्यमिति भावः । अन्यदपीति प्रकृतिप्रत्ययविभागेन शब्दानां साधनादिकमपीत्यर्थः । ननु सन्दिग्धत्वसप्रयोजनत्वाभ्यां वैषम्यादित्ययुक्तम् । सन्दिग्धत्वादिभावेऽपि प्रत्यक्षानुमानयोरिवा गमलक्षणस्यात्रानभिधानादित्यत आह सन्दिग्धतादीति । सप्रयोजनत्वमादिशब्दार्थः ॥ यत्किञ्चिदेतदिति ।

यदेतल्लक्षणप्रयोजनखण्डनं तत्किञ्चित्फल्गु इत्यर्थः । शास्त्रान्तरविषयलक्षणाभिधानानर्थक्योक्तौ परस्य व्याहतिः स्यादित्याह अन्यथेति । यद्वोक्तदिशा लक्षणप्रयोजनानुपपत्तिसमाधानानङ्गीकारे स्वव्याहतिः स्यादित्याह अन्यथेति । कुलीरः कर्कटकः । ‘स्यात्कुलीरः कर्कटकः’ इत्यमरोक्तेः । तथा च कर्कटकस्य स्वापत्ययुक्त्या स्वापत्ययोगेन तदुत्पत्त्या हननवत्स्वोत्प्रेक्षितत्वेन स्वापत्यतुल्यया लक्षणप्रयोजनखण्डनयुक्त्या परस्य बाधः स्यादित्यर्थः । कथं परस्य स्यापत्ययुक्त्या बाध इत्यत आह तेनापीति ।

स्मृतिरूप इति । यद्यपि परभाष्ये स्मृतिरूपः परत्र दृष्टावभास इत्येव पठितं तथाऽपि साकाङ्क्षत्वपरिहाराय प्रश्नवाक्यस्थाध्यासपदानुषङ्गं सिद्धवत्कृत्याध्यासपदगर्भतयैवानुवादः कृत इति द्रष्टव्यम् । अत्रपरत्रेत्युक्त्या परस्येत्यस्यार्थतो लाभात्परत्र परस्यावभास इत्येव लक्षणमभिमतं तदुपपादनाय स्मृतिरूपत्वसङ्कीर्तनं स्मृतिरूपत्वोपपादनाय च पूर्वदृष्टत्वसङ्कीर्तनम् । तथा हि । अत्राध्यासद्वयेऽपि परत्रेति सामान्यतो धीयोग्यमधिष्ठानमुक्तम् । तत्रार्थपक्षेऽवभास्यत इत्यभवभासः परश्चासाववभासश्च परावभास इति विग्रहः । ज्ञानपक्षे चावभासनमवभासः परस्यावभासः परावभास इति विग्रहो द्रष्टव्यः। परावभास इत्येवोक्ते घटात्परस्य पटस्यावभासेऽवभास्यमाने पटे चातिव्याप्तिः स्यात्तन्निवृत्तये परत्रेत्युक्तम् । न चैवमपि खण्डो गौरित्यादावतिव्याप्तिः । परत्रेत्यारोप्यात्यन्ताभाववतोऽधिष्ठानस्य विवक्षितत्वात् । खण्डगवादीनां तादात्म्यवतां संसर्गशून्यत्वासम्भवात् । दोषसंस्कारसम्प्रयोज्यत्वादवभासः सम्भवतीति वक्तुं स्मृतिरूप इत्युक्तम् । स्मर्यत इति स्मृतिः स्मर्यमाणोऽर्थः । भावे, अकर्तरि च कारके संज्ञायामिति सूत्रद्वयमधिकृत्य स्त्रियां क्तिन्निति सूत्रेण भावे कर्तृव्यरिक्ते च कारके कर्मादौ संज्ञायां चकारादसंज्ञायां च क्तिन्विधानात् । ततश्चार्थपक्षे स्मर्यमाणस्य रूपमिव रूपमस्येति स्मृतिरूपः । न तु स्मर्यत एवास्पष्टं पुरोवस्थितत्वेन भानात् । ज्ञानपक्षे च स्मरणं स्मृतिः । उक्तसूत्रेण भावेऽपि क्तिन्विधानात्स्मृते रूपमिव रूपमस्येति स्मृतिरूपः । न पुनः स्मृतिरेव पूर्वानुभूतस्य तथाभानात् । स्मृतिरूपता चास्य दोषादित्रयोत्पन्नत्वात्तादृग्विषयकत्वाद्वाऽदृष्टरजतस्य रजतभ्रमादृष्टेस्तत्संस्काराभावाच्च संस्कारद्वारा स्मृतिरूपतोपयोगित्वं पूर्वदृष्टत्वस्य । ततश्चात्र भाष्ये परत्र परावभास इत्येवाध्यासलक्षणमभिमतम् इतरदुक्तरीत्या तच्छेषभूतमित्यवधेयम् । यद्वाऽत्रावभास इत्यनेन मिथ्याज्ञानमध्यास इति सङ्क्षिप्तमध्यासलक्षणमुक्तम् । अवसन्नोऽवमतो भासोऽवभासः । प्रत्ययान्तरबाध एवात्रास्यावसादोऽवमानो वेति यौगिकेन तेन मिथ्याज्ञानस्यैव लाभसम्भवात् । पूर्वदृष्टेत्यादिना त्ववभासपदस्य रूढमर्थमादाय विस्तृतमध्यासलक्षणमुच्यत इति द्रष्टव्यम् ।

तथा हि । पूर्वदृष्टस्यावभासः पूर्वदृष्टावभासः । अत्र पूर्वदृष्टेत्यनेनानृतमारोपणीयमुपस्थाप्यते मिथ्याप्रत्ययस्यारोपविषयारोपणीयरूपसत्यानृतमिथुनमन्तरेणासम्भवात् तस्य च दृष्टत्वमात्रमुपयुज्यते न वस्तुसत्ता इत्यभिप्रेत्य दृष्टग्रहणम् । तत्रापि वर्तमानं दृष्टदर्शनं नारोपोपयोगीति भावेन पूर्वेत्युक्तम् । तच्च पूर्वदृष्टं स्वरूपेण सदप्यारोपणीयतयाऽनिर्वाच्यमित्यनृतम् । आरोपविषयं सत्यमाह परत्रेति । परत्र शुक्तिकादौ परमार्थसतीत्यर्थः । तदनेन विणद्वयेन सत्यानृतं मिथुनमुक्तं भवति । पूर्वदृष्टस्य परत्रावभासोऽध्यास इत्युक्ते, स्वस्तिमत्यां गवि पूर्वदृष्टस्य गोत्वस्य परत्र कालाक्ष्यामवभासे, तथा पाटलिपुत्रे पूर्वदृष्टस्य देवदत्तस्य परत्र माहिष्मत्यामवभासे च, यथार्थप्रत्यये प्रत्यभिज्ञारूपेऽतिव्याप्तिः । न च मिथ्याज्ञानत्वरूपावभासपदार्थस्य तत्राभावात्कथं तत्पदाङ्कितलक्षणस्य तत्रातिव्याप्तिरिति वाच्यम् । अत्र लक्षणेऽवभासपदस्य रूढार्थत्वाश्रयणेन योगेन मिथ्याज्ञानार्थत्वाभावात् । नीलस्यावभासः पीतस्यावभास इत्यादौ समीचीनप्रत्ययेऽप्यवभासप्रसिद्ध्या समीचीनप्रत्ययस्याप्यवभास पदरूढार्थत्वात् । न चैवमपि पूर्वदृष्टेत्यनेनानृतस्यारोपणीयस्योक्तत्वात्कथं तत्पदाङ्कितलक्षणस्य प्रत्यभिज्ञायामतिव्याप्तिरिति वाच्यम् । स्मृतिरूपपदाभिधास्यमानासन्निधानसिद्धवत्कारेण पूर्वदृष्टेत्यनेनानृतारोपणीयसमर्पणस्योक्तत्वेन तस्य पूर्वदृष्टपदसामर्थ्याप्रयुक्ततया तत्पदाङ्कितलक्षणस्यापि तत्रातिव्याप्तेर्वज्रलेपत्वात् । अतस्तत्रातिव्याप्तिपरिहारार्थं स्मृतिरूप इत्युक्तम् । स्मृतिरूपमिव रूपमस्येति स्मृतिरूपः । न चोक्तप्रत्यभिज्ञाया अपि संस्कारजन्यत्वेन स्मृतिरूपत्वान्न तेन तद्य्वावृत्तिरिति वाच्यम् । स्मृतिरूपपदेनासन्निहितविषयत्वस्योक्त्या संस्कारजन्यस्याप्युक्तप्रत्यभिज्ञानस्य समीचीनप्रत्ययत्वेन सन्निहितविषयत्वेनासन्निहितविषयत्वाभावात्तदर्थकस्मृतिरूपपदेन तद्य्वावृत्तेः सम्भवात् । न च देशान्तरादौ सत्त्वरूपासन्निहितत्वस्य प्रत्यभिज्ञाविषयेऽपि सत्त्वान्नासन्निहित विषयत्वोक्त्याऽपि प्रत्यभिज्ञानिरास इति वाच्यम् । आरोप्यस्याधिष्ठाने परमार्थतोऽसत्त्वरूपस्यैवासन्निहितत्वस्य स्मृतिरूपपदेन विवक्षिततया तेनोक्तप्रत्यभिज्ञाव्यावृत्तेः सम्भवात् । ततश्चासन्निहितस्यावभासोऽध्यास इत्येव तल्लक्षणमितरत्तु तच्छेषभूतं न तु स्मृतावतिव्याप्तिपरिहाराय परत्रेत्यपि लक्षणे निवेश्यम् । ‘स्मृतिरूप’ विणेनैव स्मृतिव्यावृत्तिसिद्धेः । तदर्थस्याधिष्ठाने परमार्थतोऽसत्त्वमिति निरुक्त्याऽधिष्ठानसमसत्ताकत्वाभावरूपस्य प्रत्यभिज्ञाविषये गोत्व इव स्मृतिविषयीभूतायामप्यभावात् । उभयोरपि गोव्यक्त्यन्तरस्मर्यमाणधर्मिरूपाधिष्ठानसमसत्ताकत्वादधिष्ठाने सत्यत्वार्थकेन परत्रेत्यनेन स्मृतिव्यावर्तनाच्चेत्यन्यत्र विस्तरः । आदिपदेन भ्रमोपादानत्वाद्यविद्यादिलक्षणसङ्ग्रहः । सूत्रकृता चेति । लक्षणं शास्त्रे निबद्धमिति सम्बन्धः ।

कथं लक्षणानां शास्त्रे निबन्धनमात्रेण परस्य स्वव्याहतिरित्यत आह तत्रेति ॥ दुष्टोपादानस्येदि । दुष्टस्वीकारस्येत्यर्थः ॥ पराजयेति । तथा चानर्थकं नाम निग्रहस्थानं परस्यापि स्यादिति भावः । ननु दुष्टोपादानेऽपि न मम पराजयो मया तादृशानामेव व्यवहारनिर्वाहकत्वाभ्युपगमादिति शङ्कते दोषेति । न तावद्भवदीयलक्षणानामव्यक्तदोषत्वम् । व्यक्तदोषाणामपि व्यवहारनिर्वाहकत्वे चातिप्रसङ्ग इत्याह नेति ॥ आपातत इति । व्यक्तदोषाणामपीत्यर्थः ।

### **परिमल**

विषयप्रयोजनेति । परब्रह्माख्यविषयमोक्षाख्यप्रयोजनवत्त्वमेतच्छास्त्रस्य, लिङ्गानुशासनव्याकरणादिशास्त्रान्तरस्य तु साधुशब्दतद्य्ववहारौ विषयप्रयोजने इति तद्भेदान्न साङ्कर्यमित्यर्थः । शङ्कते यदीति ॥ अन्यदपीति । स्वरादिकमपीत्यर्थः ॥ सन्दिग्धत्वादीति । सुवर्णपार्थिवत्वतमोद्रव्यत्वादौ सन्दिग्धत्वादिसद्भावेऽपीत्यर्थः ॥ उक्तदिशेति । लक्षणसार्थक्यादिकमस्माभिर्यथोक्तं तथैवान्यस्यापि शक्यज्ञानत्वादित्यर्थः ॥ अन्यथेति । लक्षणोक्तेरस्मदुक्तदिशा सार्थक्यानङ्गीकारे परस्यापि लक्षणोक्तिं दूषयतो मायावादिनोऽपि कुलीराख्यजन्तुविस्य स्वापत्यहतत्वं यथा तथा मायावाद्यभिहितयुक्तिहतत्वं मायावादिनः स्यात् । कुत इत्यत आह तेनापीति ॥ स्मृतिरूप इति । स्मृत्या रूप्यते उ(त्पाद्य)त्पद्यत इति स्मृतिरूपः । आदिपदेन सदसद्विलक्षणत्वादिरूपस्यानिर्वचनीयत्वादिलक्षणस्य ग्रहः । यत इतीत्यनन्तरं लक्षणं निबद्धमित्यन्वयः ॥ एते दोषाः ॥ अस्मान्प्रति त्वदुक्तदोषा इत्यर्थः । लक्षणानीति द्वितीयान्तं कर्मकारकम् ।

### **यादुपत्यं**

विषयप्रयोजनेति । एतच्छास्त्रमुख्यविषयो हि भगवान्, प्रयोजनं मोक्षः । नामलिङ्गानुशासनव्याकरणादिषु नामादिकमेव विषयस् तत्परिज्ञानेन शुद्धव्यवहारो वा स्वर्गो वा प्रयोजनमिति विषयप्रयोजनभेदादित्यर्थः । अन्यदपीति । प्रकृतिप्रययादिविभागेन शब्दसाधनादिकमपीत्यर्थः ॥ सन्दिग्धतासद्भावेऽपीति । भावशब्दस्य स्वरूपसत्त्वसत्तासामान्याद्यर्थत्वेऽधिकरणशब्दस्य पतनप्रतिबन्धकत्व समवायित्वाद्यर्थकत्वे एवमन्यस्मिन्नपि बहौ पदार्थे सन्दिग्धतादिसद्भावेऽपीत्यर्थः ॥ अन्यथेति ॥ अस्मदीयलक्षणाभिधानस्योक्तरीत्या सार्थक्यानङ्गीकार इत्यर्थः । कुलीरस्येवेति । कर्कटकस्य स्वापत्ययुक्त्या स्वापत्ययोगेन तदुत्पत्त्या हननवत्स्वोत्प्रेक्षितत्वेन स्वापत्यरूपया युक्त्या स्वोक्तस्य बाधः स्यादित्यर्थः । तथा च स्वव्याघात इति भावः ॥ स्मृतिरूप इति । स्मृते रूपमिव रूपमस्येति स्मृतिरूपः । असन्निहितविषयक इति यावत् । एतावत्येवोक्ते स्मृतावतिव्याप्तिरतः परत्रेत्युक्तम् । पारमार्थिके शुक्त्यादावधिष्ठान इत्यर्थः । मिथ्याप्रत्यय आरोपाधिष्ठान आरोपणीयमिथुनमन्तरेण न भवतीति पूर्वदृष्टग्रहणेनानृतमुपस्थापयति । तस्य च दृष्टत्वमात्रमुपयुज्यते न तु वस्तुसत्तेति दृष्टग्रहणम् । वर्तमानं दृष्टदर्शनं नारोपोपयोगीति पूर्वेत्युक्तम् । तच्च पूर्वदृष्टं स्वरूपेण सदपि आरोपणीयतयाऽनिर्वाच्यमित्यनृतम् । तदनेन सत्यानृतमिथुनमुक्तम् । पूर्वदृष्टस्य परत्रावभास इत्येवोक्ते, प्रत्यभिज्ञारूपे समीचीनप्रत्ययेऽतिव्याप्तिस् तस्यापि पूर्वं कस्मिंश्चिद्देशे काले वा दृष्टस्य परत्र देशान्तरादाववभासरूपत्वादतः स्मृतिरूपपदम् । असन्निहितविषयत्वं च स्मृतिरूपत्वं, प्रत्यभिज्ञानं च सन्निहितविषयमतो नातिव्याप्तिः । ननु पूर्वदृष्टमारोपणीयमनृतमित्युक्तं कथं तत्पदाङ्कितलक्षणस्य प्रत्यभिज्ञायामतिव्याप्तिः । उच्यते । स्मृतिरूपपदाभिधास्यमानासन्निधान सिद्धवत्कारेण तदभिधानं, न तु पूर्वदृष्टपदसामर्थ्येनेत्यदोषः । अनेनासन्निहितस्य परत्र प्रतीतिरध्यास इत्येव लक्षणम् । असन्निधानं चारोप्यस्याधिष्ठाने परमार्थतोऽसत्त्वं न देशान्तरसत्त्वादीति नापराद्धान्तः । पूर्वदृष्टपदं तु पूर्वदृष्टमिव तत्त्वतस्तु न पूर्वदृष्टमिति यस्यानृतत्वोपपादनार्थमेवेत्युक्तं भवति । नन्वेवं स्मृतावतिव्याप्तिवारणार्थं परत्रेति विणमित्ययुक्तम् । विवक्षितस्यासन्निधानस्य तत्राभावादिति चेत् । सत्यम् । यथाश्रुताभिप्रायेणैव तदभिधानम् । असत्त्वरूपासन्निधानविवक्षायां तु परत्रेति विणं नापेक्षितमेव । तथा चासन्निहितस्यावभास इत्येव लक्षणं तदा विवक्षितम् । यथाऽऽह कल्पतरुकारः । ‘अथवाऽसन्निधानेन सत्ख्यातिरिह वारिता । अवभासादसत्ख्यातिर्नृशृङ्गे तददर्शनादि’ति । इत्यादीनीत्यत्रादिपदेन भ्रमोपादानत्वादिरूपाविद्यादिलक्षणसङ्ग्रहः ॥ पराजयहेतुत्वादिति । तथा चानर्थकं नाम निग्रहस्थानं त्वदीयानामपि स्यादिति भावः । ननु नास्माकं दुष्टोपादानेऽपि पराजयः । अस्माभिस्तादृशानामेव व्यवहारनिर्वाहकत्वाभ्युपगमादिति शङ्कते दोषेति ।

### **श्रीनिवासतीर्थीया**

शास्त्रान्तरेति । नामानुशासनादिशास्त्रान्तरेत्यर्थः । एवं प्रतिपाद्यैक्यादित्यर्थः । विषयेति । मुख्यविषयादिकं भिन्नमेवास्तीदं तु प्रासङ्गिकमिति भावः । शङ्कते यदि चेति । विषयो ऽमुख्यतयाऽपि यदि विषय इत्यर्थः । वैषम्यात् । शब्दसाधुत्वविषये यदि सन्देहस्तन्निर्णयेन च यदि प्रयोजनमस्ति तर्ह्यवश्यं कथ्यते । एवं नो चेन्नेति भावः ॥ इति यत्किञ्चिदेतदिति । अत्राह कश्चिदित्यादिना खण्डनकारेण यदुक्तं तदेतदुक्तरीत्या यत्किञ्चित्फल्ग्वित्यर्थः । अन्यथा यद्युक्तविकल्पेनास्मदीयं लक्षणं खण्ड््यत इत्यर्थः ॥ कुलीरस्येति । यथा कुलीरः स्वापत्योत्पत्त्यनन्तरमुत्पन्नेन तेन स्वयं हतो भवत्येवं परस्यापि स्वोक्तयुक्तिहतत्वं प्राप्तमित्यर्थः । तानि लक्षणानीति द्वितीया । तथा च त्वया सूत्रकारेण चोक्तेषु लक्षणेष्वेते दोषाः समास्कन्दन्ति प्राप्नुवन्त्युत नेत्यर्थः ॥ उपपत्तितोऽपि दुष्टानामिति । युक्तिविरोधतो दुष्टानामपीत्यर्थः । तथात्वे व्यवहारनिर्वाहकत्वे । तद्भावः व्यवहारनिर्वाहहेतुत्वम्; अस्ति । तथा च साऽनुपपत्तिस्त्वत्पक्षेऽप्यविशिष्टेति हृदयम् ।

### **वाक्यार्थरत्नमाला**

तत्रैव प्रयोगादिति । अत्र चेत्यत्रेत्यन्तेन तत्पक्षोऽभ्युपगम्यते तेन तद्य्वाप्तेरनवगतत्वादित्यादिनातदुपपादनादिति सूचयति । लक्षणवैय्यर्थ्यमिति । यद्यपि प्रागनुमानवैय्यर्थ्यमुक्तमिति तथैव वक्तुमुचितम् । तथापि लक्षणस्याप्यनुमानत्वाश्रयणेनैव प्राचीनोक्तिरिति भावेन लक्षणेत्येवोक्तम् । ननु तत्रैव प्रयोगादिति पक्षे सास्नादिमत्वं यत्रापि तत्र सर्वत्र गोशब्दप्रयोगोऽस्ति यत्र च तन्नास्ति न तत्प्रयोग इत्यन्वयव्यतिरेकाभ्यामेव वृद्धव्यवहारेण घटादिशब्दसङ्गतिग्रहवद्गोशब्दवाच्यत्वज्ञानं सम्भवत्येवेति नानुमानेन तद्ज्ञानार्थस्य सास्नादिमान्सगौरिति व्याप्तिविषयलक्षणवाक्यमावश्यकमित्येवं प्राप्तलक्षणवैय्यर्थ्यमेव शङ्कितमिति तदेव परिहरणीयम् । परिहृतं च बोध्यस्यातिप्रसङ्ग इत्याद्यपक्षनिरासकेनापि तेन तद्य्वाप्तेरनवगतत्वाद् अवगतत्वाच्च गोशब्दवाच्यताव्याप्तेरित्यनेन । तत्र हि बौद्धेन गोशब्दवाच्यत्वेन सास्नादिमत्वस्य व्याप्तेः प्रयोजकवृद्धीयलक्षणवाक्येनावगततादित्यर्थः । तेनापि पूर्ववृद्धवचनादिना तथैव व्याप्तेरनवगतत्वादित्युत्तर ग्रन्थानुसारात् । एवं च वृद्धव्यवहारेणैव घटादिशब्दवाच्यत्वग्रहवल्लक्षणवाक्यप्रयोगरूपेण वृद्धव्यवहारेणैव गोशब्दवाच्यत्वज्ञानमपि भवतीत्यङ्गीकारे लक्षणाभिधानसार्थक्यं सिद्धमेव । यच्चेदानीं शास्त्रान्तरसाध्यत्वादित्यनेन लक्षणाभिधानवैय्यर्थ्यशङ्कनं न तत्पूर्ववत्प्रयोजनाभावाश्रयणेन किं तु सत्यपि प्रयोजने शास्त्रान्तरेऽस्यार्थस्य प्रतिपादितत्वादत्र प्रतिपादनं न कर्त्तव्यमिति शास्त्रान्तरसङ्करापत्याश्रयणेन । न च तत्सास्नादिमत्येव प्रयोगाद्गोशब्दवाच्यत्वं तत्र साध्यत इत्यस्मिन्पक्षे प्रागाशङ्कितम् । किन्तु लक्षणाभिधानं किं सजातीयविजातीयव्यावृत्याद्यर्थमिति प्राथमिकशङ्कामारभ्य शिष्यं प्रति लक्षणवाक्यं लक्षणावगमकमित्यन्तं सम्भावितासम्भावितसंमतासंमतसर्वपक्षसाधारणतया शिष्यं प्रति लक्षणवाक्यमित्यस्मिन्पक्षे आशङ्कितम् । अत एव च व्यावृत्याद्यर्थत्वादितत्तत्पक्षेऽप्यस्य वैय्यर्थ्यस्य प्रसङ्गेऽपि सर्वत्रैकोक्तयैतद्वचनार्थमन्तिमाक्षेप एव तदुक्तम् । अतः कथमित्यत्रोक्तमिति वचनमिति चेत् ।

अत्र ब्रूमः । यत्तावदुक्तं तत्रैव प्रयोगादित्यस्मिन्पक्षे प्रागाशङ्कितं वैय्यर्थ्यं परिहृतमेवेति । तत्तथैवेति वदामः । शङ्किष्यमाणवैयर्थ्यं च भिन्नमित्यप्यङ्गीकुर्मः । किन्तु व्यावृत्याद्यर्थमित्यादिपक्षेषु प्रयुक्तस्याप्यस्य लक्षणाभिधानं वैय्यर्थ्यस्य तेषां पक्षाणां मध्ये कस्यचिदनङ्गीकारेण कस्यचिदतिदेशेनोपपादनेन तत्रैव प्रयोगादित्यस्यैवात्र निवर्त्यतया प्रकृतत्वेन तत्रैव दोषत्वे प्राप्ततयाऽशङ्क्य निराकर्त्तव्यत्वेनात्रोक्तमित्युक्तयुपपत्तेः । इतरभेदज्ञानप्रयोजनमित्येतत्पक्षे तु अतिदेशेनानुमानप्रकारसाधुत्ववदेतद्दोषपरिहारोऽपि सुज्ञान एवेति वोपलक्षणतया तस्याप्यत्र ग्रहणस्य अभिप्रेतत्वेन वा तत्रैव प्रयोगादित्येकस्यैव पक्षस्योपादानमिति युक्तमुक्तमित्यत्र लक्षणवैय्यर्थ्यमुक्तमनुभाष्येतीति दिक् । इत्यत्राप्युक्तप्रायमित्यर्थ इत्यप्याहुः । परत्रेत्युक्तेऽर्थात्परस्यावभासमानतेति पञ्चपादिकानुसारेणाह । अत्रपरत्रेत्युक्त्येति । इत्येव लक्षणमिति । परस्येति सविभक्तिकस्य लाभानुसारेण परस्यावभास इत्युक्तिः, वस्तुतः परावभास इत्येव विवक्षितम् । अत एव परश्चासावित्याद्युत्तरग्रन्थे पदैक्याश्रयणेन व्यवहारो युक्त इति ज्ञेयम् । अध्यासद्वयेऽपीति । अर्थरूपे ज्ञानरूपे चेत्यर्थः । अर्थपक्ष इति । उत्तरत्र क्रमाविवक्षयार्थस्य पश्चादुक्तिः क्वचित्पूर्वमुक्तिश्च युक्तेति ज्ञेयम् । आरोप्यात्यन्ताभाववत इति । अरोप्य संसर्गशून्यस्येत्यर्थः । यद्वक्ष्यति संसर्गशून्यत्वाभावादिति । खण्डगवादीनामिति । तेषां तादात्म्यरूपसंसर्गवत्तया तच्छून्यत्वाभावादिति भावः । विवरणोपन्यासाद्यनुसारेणाह । दोषेति । नन्वकर्त्तरि च कारके संज्ञायामिति कर्त्तृव्यतिरिक्ते कारके संज्ञायामेव घञो विधानात्कथं तदधिकृत्य स्त्रियां क्तिन्नित्यनेनासंज्ञाभूते स्मृतिशब्दे कर्मणि क्तिन्नित्यत आह । भाव इति । ततश्चाकर्त्तरीति सूत्रे चकारेणासंज्ञायानपि घञादिप्रत्ययविधानसिद्धेर् युक्तः प्रकृते कर्मणि क्तिन्निति भावः ।

ननु तर्हि स्मृतित्वमात्रमेव वक्तव्यम् । न रूपपदेन कृत्यमित्यत अस्मर्यमाणेऽस्मृतिरूपे चोपमासमासार्थो रूपशब्द इत्याशयेनाह । ततश्चार्थपक्ष इति । ननु स्मर्यमाणत्वमेव किं न स्यादित्यत आह । न त्विति । अत्र बाधज्ञानोत्तरकालमेतावन्तं कालमिदं रजतमित्यभादिति इदमोऽसंसृष्टाभासत्वेन प्रत्यभिज्ञायोग्यत्वादिकं स्पष्टत्वम् । भ्रान्तिसमये पुरोदेशसंसृष्टतया रजतस्य स्फुरणं पुरोवस्थितत्वावभासनमिति विवेको बोध्यः । संस्कारजन्यत्वेनैव स्मृतित्वं किन्न स्यादित्यत आह । न पुनरिति । तथेति । पुरोवस्थितत्वेनेत्यर्थः । स्मृतित्वं पूर्वानुभवविषयभूतस्यार्थस्येदमनुभवभिन्नत्वेनावभासकं स्यान्न चैवमिति भावः । अनुभवभिन्नत्वेनावभासकत्वे कथमस्य स्मृतितेत्यत आह । स्मृतिरूपता चास्येति । तादृग्विषयकत्वाद्वेति । स्मृतिविषयसदृशार्थविषयकत्वादित्यर्थः । एवं स्मृतिरूपत्वस्यावभासोपपादकत्वमुपपाद्य स्मृतिरूपत्वोपपादकत्वं पूर्वदृष्टत्वस्योपपादयति । अदृष्टेति । आरोप्यज्ञानाभावे तज्जनितसंस्काराभावाद्भ्रमरूपस्मृत्यनुपपत्तिरित्यतः स्मृतिरूपतोपयोगित्वं पूर्वदृष्टत्वस्येति । पूर्वदर्शने च भ्रमसंस्कारयोः सम्भवेन स्मृतिः सम्भवतीति भावः । उक्तामर्थमुपसंहरति । ततश्चेति । एवं पञ्चपादिकाद्युक्तरीत्या लक्षणम् । किञ्च वाचस्पत्यादिरित्या तद्विचारयति यद्वेति । अनृतमारोपणीयमिति पाठः मूलकोशे भामत्यां च तथैव सत्वात् । अथ स्मृतिरूपविणस्य कृत्यं वक्तुं तद्भावर्त्यमिति व्याप्तिं तावदाह । पूर्वदृष्टस्येति । कल्पतर्वाद्यनुसारेणाह । न च मिथ्येति । भामतीव्याख्यानानुसारेणाह । न च देशान्तरादाविति । (एतत्स्थलं पुनः स्पष्टनीयमस्ति ।)





------------------------------------------------------------------------

याथार्थ्यमेव मानत्वम्

**याथार्थ्यमेव मानत्वम्**

### **सुधा**

किञ्चैवं वदता प्राग्ब्रह्मसाक्षात्काराद्बाध्यमव्यावहारिकं ब्रह्मसाक्षात्कारबाध्यं व्यावहारिकमिति मतमपि परित्यक्तं स्यात् । न ह्ययं ब्रह्मसाक्षात्कारो नापि बाधः ।

### **वाक्यार्थचन्द्रिका**

प्रसङ्गमूलभूतव्याप्तौ दृष्टान्ताभावेन व्याप्तिवैधुर्यात्तर्काभासोऽयमित्यतो विव्याप्त्यभावेऽप्यविरूपसामान्यव्याप्तेः सत्त्वान्नानुपपत्तिरित्यभिप्रेत्य विराहित्यमुपपादयति एवं वदतेति । अनुपपत्तिदुष्टमपि लक्षणं व्यावहारिकमिति वदतेत्यर्थः । न ह्ययमिति । अयमनुपपत्तिरूप इत्यर्थः ॥ नापि बाध इति । उक्तानुपपत्तिप्रत्ययो लक्षणानां दुष्टत्वप्रत्यय एव । न तु त्रैकालिकनिषेधप्रत्ययरूपो बाध इत्यर्थः । तथा च नास्य ब्रह्मसाक्षात्कारत्वबाधत्वे येन ब्रह्मसाक्षात्कारबाध्यत्वेन व्यावहारिकत्वं लक्षणानां स्यादिति भावः । यद्वा न हीत्यादेरयम्भावः । अनुपपत्तिलक्षणदोषस्य ब्रह्मसाक्षात्कारत्वाभावान्न तद्बाध्यत्वेन लक्षणानां व्यावहारिकत्वमित्यर्थः ।

ननु च माऽस्तु ब्रह्मसाक्षात्कारत्वं तथाऽपि बाधत्वं किन्न स्यादित्यत आह नापीति । बाधत्वाभ्युपगमे तद्बाध्यलक्षणानामब्रह्मसाक्षात्कारबाध्यतया प्रातिभासिकत्वं स्यादिति । ‘नापि न बाध’ इत्यपि क्वचित्पाठः । तत्रेत्थं योजना । ब्रह्मसाक्षात्कारबाध्यं व्यावहारिकमिति मतत्यागो हि द्वेधा सम्भवति । अनुपपत्तिरूपलक्षणदोषस्य ब्रह्मसाक्षात्कारत्वेन वाऽबाधत्वेन वा । न तावदाद्यप्रकार इत्याह न हीति । अयमनुपपत्तिलक्षणो न ब्रह्मसाक्षात्कार इत्यर्थः । तथा चानुपपत्तिलक्षणदोषस्या ब्रह्मसाक्षात्कारत्वात्तद्बाध्यलक्षणानामप्यब्रह्मसाक्षात्कारबाध्यत्वान्न व्यावहारिकत्वसिद्धिरिति भावः । द्वितीयं प्रकारं प्रतिषेधति नापि न बाध इति । ततश्चानुपपत्तिलक्षणदोषस्याब्रह्मसाक्षात्कारत्वेऽप्यबाधकत्वे तदुपन्यासवैयर्थ्यप्रसक्त्याबाधकत्वाभावान्न तेनापि रूपेण मतात्याग इति भावः । अनुपपत्तिलक्षणो बाधः किं ब्रह्मसाक्षात्काररूपः किंवा तदितर इति विकल्पं मनसि निधायाद्यं दूषयति न ह्ययमिति । तथा च न लक्षणानां व्यावहारिकत्वं स्यात् । न च तत्परेणेष्यते । तथा च ब्रह्मसाक्षात्काराबाध्यस्यापि व्यावहारिकत्वे ब्रह्मसाक्षात्कारबाध्यं व्यावहारिकमिति मतं त्यक्तमेवेत्याशयः । द्वितीयं दूषयति नापीति । तदितरे इति शेषः । तथा सत्यब्रह्मसाक्षात्कारबाध्यत्वेन लक्षणानां प्रातिभासिकत्वमेव स्यात् । न च तत्परेणेष्यते । तथा चाब्रह्मसाक्षात्कारबाध्यस्यापि व्यावहारिकत्वे प्राग्ब्रह्मसाक्षात्काराद्बाध्यमव्यावहारिकमिति मतत्याग एवेति भाव इत्यप्याहुः ।

### **परिमल**

एवं वदतेति । दुष्टमपि लक्षणं व्यवहारनिर्वाहकमिति वदता त्वदुत्प्रेक्षिततर्कबाधितान्यपि लक्षणानि व्यवहारनिर्वाहकाणीत्युक्त्या व्यावहारिकाणीत्यङ्गीकृतत्वादिति भावः । अनुपपत्तिप्रतिसन्धानस्य ब्रह्मसाक्षात्कारत्वेन (न) लक्षणदुष्टत्वज्ञानस्य बाधत्वे(न) च व्यावहारिकता लक्षणस्य वक्तुं शक्या । न चैवमित्याह न ह्ययमिति । अनुपपत्त्यवमर्शः ब्रह्मसाक्षात्कारो न भवति तेन लक्षणस्य दुष्टत्वज्ञानं त्रैकालिकनिषेधादिरूपबाधश्च न भवतीत्यर्थः ।

### **यादुपत्यम्**

एवं वदतेति । उक्तानुपपत्तिदुष्टमपि लक्षणं व्यावहारिकमिति वदतेत्यर्थः ॥ न ह्ययमिति । उक्तानुपपत्तिप्रत्यय इत्यर्थः ॥ नापि बाध इति । उक्तानुपपत्तिप्रत्ययेन लक्षणानां दुष्टत्वप्रत्यय एव भवति न त्रैकालिकनिषेधरूपो बाध इत्यर्थः ।

### **श्रीनिवासतीर्थीया**

ननूक्तानुपपत्तिप्रत्ययदुष्टस्यापि व्यावहारिकत्वं वदता ब्रह्मसाक्षात्कारबाध्यं व्यावहारिकमिति मतं न त्यक्तम् । उक्तानुपपत्तिप्रत्ययस्य ब्रह्मसाक्षात्काररूपत्वाङ्गीकारादित्यत आह न ह्ययमिति । किञ्चोक्तानुपपत्तिप्रत्ययस्य ब्रह्मसाक्षात्काररूपत्वे तेन लक्षणानां त्रैकालिकनिषेधरूपो बाधबोधः स्यात् । न चैवम् । किन्नाम दुष्टत्वप्रत्यय एव भवतीत्याशयेनाह नापि बाध इति ।

### **वाक्यार्थरत्नमाला**

यद्वा नहीत्यादेरिति । नह्ययमित्यादेरित्यर्थः । इत्यर्थ इति । न हीति प्रथमवाक्यार्थ इत्यर्थः । उपलक्षणं चैतत् । ब्रह्मसाक्षात्कारत्वाभावे अस्य बाधत्वं च नाङ्गीकर्त्तुं युक्तमित्यपि द्रष्टव्यम् । अत्र शङ्कते । ननु चेति । पूर्वयोजनायां न हीत्यादिवाक्यद्वयार्थत्वे ब्रह्मसाक्षात्कारत्वाभावात् । बाधस्वरूपपर्यलोचनायां बाधत्वाभावाच्च न ब्रह्मसाक्षात्कारबाध्यत्वमिति विशिष्टासम्भवोऽभिहितः । तत्पक्षे ब्रह्मसाक्षात्कारत्वाभावमात्रोक्तयापि विशिष्टासम्भवप्राप्तेः । किन्नापीति वाक्येन बाधत्वाभावोक्तयरुच्या ब्रह्मसाक्षारत्काभावेऽपि बाधत्वसत्वाद्बाध्यत्वमात्रमस्त्विति शङ्कांतरनिराकरणार्थं यथार्थत्वे ब्रह्मसाक्षात्कारातिरिक्तबाध्यत्वाङ्गीकारप्राप्त्या लक्षणस्य प्रातिभासिकत्वापत्तिः स्यादित्येवंरूपदोषान्तराभिधायकतयोत्तरवाक्यं योजितमिति ध्येयम् । अनुपपत्तिरूपलक्षणदोषस्येति । अनुपपत्तिरूपो यो लक्षणस्य दोषस्तस्येत्यर्थः । ब्रह्मसाक्षात्कारत्वेनेति । बाधत्वेऽपीति शेषः । अबाधत्वेन वेति । अब्रह्मसाक्षात्कारत्वेऽपीति शेषः । तथा चानुपपत्तीति । अनुपपत्तिलक्षणदोषस्यापि ब्रह्मसाक्षात्कारत्वेन लक्षणानामपि ब्रह्मसाक्षात्कारबाह्यत्वाद्य्वावहारिकत्वस्य सिद्धिर्व्यापाराभिमता सा नेति नञोऽन्वयः । दोषस्याब्रह्मेति लक्षणानामप्यब्रह्मेति नञ्पादे तु यथाश्रुतान्वयः। व्यावहारिकत्वं स्यादित्यतः परं न च तथा परेणेति पाठः । तत्र तथेत्यस्य लक्षणानां व्यावहारिकत्वाभाव इत्यर्थः । न च तदिति पाठे तु लक्षणानामव्यवहारकत्वमित्यर्थः । अनुपपत्तिलक्षणदोषस्य बाधतायाः प्रागप्रसक्तेस्तदङ्गीकारेण विकल्पानवकाशः नापि बाध इत्यस्य बाधत्वनिषेधकतयैव प्रतीतेरितरबाधत्वनिराकरणानुपपत्तिश्चेत्यस्वरसाभिप्रायेणाह । आहुरिति । अयं च पक्षः नापि बाध इति पाठपक्षे द्रष्टव्यः । अस्यात्राभिधानं त्वेकपक्षमात्रमवलम्ब्य प्रवृत्तेः पाठान्तरादर्शनादिमूलकत्वमित्यपि सूचयितुमिति ज्ञेयम् ।





