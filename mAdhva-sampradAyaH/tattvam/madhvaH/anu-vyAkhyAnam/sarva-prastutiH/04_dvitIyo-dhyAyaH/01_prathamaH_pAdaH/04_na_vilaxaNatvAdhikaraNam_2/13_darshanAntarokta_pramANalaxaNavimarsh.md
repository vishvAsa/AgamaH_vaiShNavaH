+++
title = "१३ दर्शनान्तरोक्त प्रमाणलक्षणविमर्शः"

+++


## प्रामाण्यं नानुवादस्य स्मृतेरपि विहीयते

**दर्शनान्तरोक्त प्रमाणलक्षणविमर्शः**

**प्रामाण्यं नानुवादस्य स्मृतेरपि विहीयते**

### **सुधा**

ननु दर्शनान्तरोक्ते लक्षणे सति किमपूर्वनिर्माणेनेत्यत आह प्रामाण्यमिति ।

## **अनुव्याख्यानम्**

***प्रामाण्यं नानुवादस्य स्मृतेरपि विहीयते ॥***

***याथार्थ्यमेव प्रामाण्यशब्दार्थो यद्विवक्षितः ॥***

यद्यदा याथार्थ्यमेव प्रमाण्यशब्दार्थो विवक्षितो भवति तदैव यथार्थयोः स्मृत्यनुवादयोः प्रामाण्यं न हीयते । दर्शनान्तरोक्तलक्षणकक्षीकारे तु, तैः स्वलक्षणस्य व्यापकतया अङ्गीकृतत्वात् । स्मृत्यादौ तदभावात्प्रामाण्याभाव एव प्रसज्यत इति युक्तं तदनादरेण लक्षणान्तरनिर्माणमिति ।

तथा हि अनधिगतार्थगन्तृ प्रमाणमिति मीमांसकोक्तस्य लक्षणस्य स्मृत्यादावभावः स्फुटः । तस्याधिगतगोचरत्वात् ॥ अनुभूतिः प्रमाणमिति प्राभाकरो(भास्करो)क्तं लक्षणमपि न तत्रास्ति । स्मृतिव्यतिरिक्तं ज्ञानमनुभूतिरिति निर्वचनात् । तथा प्रमाव्याप्तं प्रमाणं प्रमाकरणं प्रमाणमिति नैयायिकोक्तमपि । तैरपि यथार्थानुभवः प्रमेति व्याख्यातत्वात् । अत एव प्रमासामग्री प्रमाणमिति निरस्तम् । अविसंवादिविज्ञानं प्रमाणमिति सौगतोक्तमपि । तदभिप्रेतस्यार्थजत्वादेरविसंवादस्याभावात्स्मृत्यादेरव्यापकम् ॥ स्वापूर्वार्थव्यवसायात्मकं ज्ञानं प्रमाणमिति जैनोक्तमपि न स्मृत्यादौ वर्तते । तस्यापूर्वार्थविषयत्वाभावात् । ननु स्मृतिरपूर्वार्थविषया । तदित्युल्लेखात् । तस्य चानुभवेनाविषयीकरणादिति चेत् (न) तथा सत्यपूर्वग्रहणस्य व्यवच्छेद्याभावप्रसङ्गात् । धारावाहिकं तद्य्ववच्छेद्यमिति चेन्न । अनेकान्त(ता)वादे पदार्थानां क्षणिकत्वस्याङ्गीकृतत्वेन धारावाहिके(कविभ्रमे)ऽप्येवमपूर्वार्थताऽभ्युपगमसौलभ्यात् । मा भूद्वाऽत्र स्मृतिप्रामाण्यहानिर्दोषः । धारावाहिके तु तद्धानिरवर्जनीया । तदपि स्मृत्यनुवादपदाभ्यामुपलक्ष्यत इति ।

### **वाक्यार्थचन्द्रिका**

ननु ‘प्रामाण्यं नानुवादस्ये’त्यादिमूलमनर्थकम् । न चैतत्परोक्तलक्षणानां तत्राव्याप्तिप्रतिपादनद्वाराऽऽभासत्वव्युत्पादनार्थत्वान्नानर्थकमिति वाच्यम् । तद्व्युत्पादनस्याप्यनर्थकत्वादित्यतोऽपूर्वस्वकीयलक्षणप्रणयनानर्थक्यशङ्कापरिहारार्थत्वादाभासत्वव्युत्पादनस्य नानार्थक्यमित्याशयवानानर्थक्य शङ्कानिवर्तकतयोत्तरमूलं योजयितुं तदानर्थक्यशङ्कामुत्थापयति नन्विति । लक्षणान्तरनिर्माणे हेतुभूतपरकीयलक्षणाव्याप्तिदोषस्य मूलारूढतायै यदित्यस्य यदेत्यर्थं तद्वलात्तदेत्यस्य लाभमेवशब्दाध्याहारं चाभिप्रेत्य प्रामाण्यविधौ हेतुं वदन्वाक्यं योजयति यद्यदेत्यादिना । यथार्थयोरिति स्मृत्यनुवादविणं तु तत्र लक्षणोपपादनार्थमयथार्थस्मृत्यनुवादव्यावृत्त्यर्थं वेति द्रष्टव्यम् । तदैवेत्येवशब्दलब्धमर्थं दर्शयन्नुक्तमेव विवृणोति दर्शनान्तरेति ॥ व्यापकतयेति । प्रामाण्यव्यापकतयेत्यर्थः । अव्याप्तेर्लक्षणदोषत्वाङ्गीकारादिति भावः । लिङ्गतया लक्षणस्योपयोगित्वेन लक्षणस्य तद्य्वाप्यत्वमेवापेक्षितं न तु तद्य्वापकत्वमप्यत एवाव्याप्तिर्नलक्षणदोष इति स्वमतवैलक्षण्यं परमतस्य दर्शयितुं तैरित्युक्तम् ॥ प्रसज्यत इति । व्यापकाभावे व्याप्याभावस्यावश्यकत्वादिति भावः ॥ तस्येति । स्मृत्यादेरित्यर्थः । प्रतिपत्त्यनुबन्धितया स्मृतेर् व्यापारानुबन्धितयाऽनुवादस्य चाऽधिगतार्थ गोचरत्वादित्याशयः ॥ प्रमाव्याप्तमिति । प्रमया नियतसम्बन्धवदित्यर्थः ॥ अपीति । न तत्रास्तीति वर्तते । तत्कथमित्यतः किमत्र करणादित्वेन स्मृतेः सङ्ग्रहोऽभिमतः । किंवा प्रमारूपत्वेन । नाद्यः । स्मृतेः प्रमाकरणत्वाद्यभावादिति मनसि निधाय द्वितीयं दूषयति तैरपीति । तथा च प्रमारूपफलतयाऽपि न तस्याः सङ्ग्रह इत्याशयः ॥ अत एवेति । उक्तरीत्या प्रमासामग्रीत्वप्रमात्वायोगेन करणतया फलतया वोक्तलक्षणानाक्रान्तत्वादेवेत्यर्थः ॥ अर्थजत्वादेरिति ।

अर्थेन स्वलक्षणेन क्रियाया ज्ञानरूपायाः स्थितिरुत्पत्तिरिति अर्थक्रियास्थितिविसंवादनमिति तद्वचनार्थ इत्येकदेशमतमनुरुध्यार्थजत्वग्रहणम् । आदिपदेन चार्थेन स्वलक्षणेन क्रियाया ज्ञानरूपायाः स्थितिर्निरूपणमर्थविषयकत्वमुच्यत इति तद्वचनार्थतया तदेकदेश्यन्तराभ्युपगतस्यार्थविषयत्वस्य परिग्रहः । शुद्धवस्त्वात्मकार्थजत्वादेः स्वरूपमात्रावगाहिनिर्विकल्पकमात्रनिष्ठत्वेन विशिष्टाकारावगाहि सविकल्पकानिष्टत्वेन तादृशस्मृत्यादेरपि तदभाव एव । यद्यपि निर्विकल्पकद्वारा स्मृत्यादेरपि स्वलक्षण जन्यत्वादिकमस्ति । तथाऽपि न तत्परस्याभिमतम् । तथा सति सविकल्पकस्यापि तद्द्वारा स्वलक्षणजन्यत्वसम्भवेन प्रामाण्यप्रसङ्गात् । किन्त्वाहत्य तज्जन्यत्वमेव । तच्च सविकल्पकवत्स्मृत्यादावपि नास्तीत्यभिप्रायेणेदमुक्तमत एव तदभिप्रेतस्येति पूर्वमुक्तमिति ध्येयम् ॥

स्वापूर्वेति । स्वस्य प्रमातुरपूर्वो योऽर्थः स्वेन पूर्वमज्ञात इति यावत् । तद्विषयकव्यवसायात्मकमित्यर्थः । अत्र यस्यकस्यचिदर्थस्य येनकेनचित्पूर्वं ज्ञातत्वेनापूर्वत्वाभावादसम्भवः स्यात् । तत्परिहारार्थं स्वपदम् । तस्येति । स्मृत्यादेरनुभूतार्थव्यवसायात्मकत्वान्नापूर्वार्थविषयकत्वं तस्येत्यर्थः ॥ तस्य चेति । तत्ताविशिष्टस्येत्यर्थः । इदं चानुभवदेशकालसम्बन्धध्वंस एव तत्ता न त्वनुभवदेशकालसम्बन्ध इत्यभिप्रेत्योक्तमित्यवधेयम् । अर्थव्यवसायात्मकत्वस्य स्मृतिसाधारणत्वात्तद्य्वावृत्तये खल्वत्रापूर्वग्रहणम् । तत्र यदि स्मृतेरप्यपूर्वार्थग्राहकत्वं तदाऽपूर्वग्रहणेन स्मृतिव्यावर्तनासम्भवादर्थव्यवसायात्मकत्वमेव लक्षणमस्तु कृतमर्थविणेनापूर्वत्वेनेति परिहरति तथा सतीति । स्मृतेरपूर्वार्थव्यवसायात्मकत्वान्न तत्राव्याप्तिः । व्यवच्छेद्यान्तरस्य सत्त्वान्नापूर्वग्रहणवैयर्थ्यमपीति शङ्कते धारावाहिकमिति ॥ अनैकान्तवाद इति । सप्तभङ्गिनय इत्यर्थः ॥ क्षणिकत्वस्येति । क्षणिकत्ववादिभिर्विश्वस्य प्रमाणैः क्षणिकत्वस्य प्रतिष्ठापितत्वात्तदनङ्गीकारे दोषाणां चोक्तत्वेन विश्वस्य क्षणिकत्त्वानङ्गीकारे तदुपन्यस्तप्रमाणोपरोधस्य तदुपन्यस्तदूषणानुषङ्गस्य च प्रसक्त्या तत्प्रमाणानुसरणार्थं तद्दूषणपरिहारार्थं च विश्वस्य क्षणिकत्वं परेणाङ्गीकृतमिति भावः ॥ एवमिति । स्मृतिवदित्यर्थः । अयं घट इत्युल्लेखात्तस्य च पूर्वक्षणेऽसत्त्वेन वर्तमानमात्रग्राहिणा प्रत्यक्षेणाविषयीकरणात्ततश्च धारावाहिकस्याप्यपूर्वार्थविषयकत्वेनापूर्वग्रहणव्यवच्छेद्यत्वमिति भावः । वस्तुस्थितिकथनमात्रं चेदम् । वस्तुतस्तु धारावाहिकस्यापूर्वग्रहणव्यवच्छेद्यत्वेऽपि नास्माकं काचित्क्षतिः । न चैवं स्मृतेरपूर्वार्थविषयकत्वप्राप्त्योक्तलक्षणस्य तत्र सत्त्वान्न पूर्वोद्भाविताव्याप्तिरस्य लक्षणस्येति कथं न क्षतिरिति वाच्यम् । उदाहरणस्यानादरणीयत्वेनैतल्लक्षणस्य स्मृत्यादावव्याप्त्यभावेऽपि धारावाहिकस्यापूर्वग्रहणव्यवच्छेद्यतायामुक्तलक्षणस्य तत्रासत्त्वप्रसक्त्या तत्राव्याप्तेरवर्जनीयतया तदनातरेण लक्षणान्तर निर्माणोपपत्तिरित्याशयावानाह मा भूद्वेति । तर्हि दर्शनान्तरोक्तलक्षणानां भ्मृत्यनुवादमात्रपरत्वाभावान्नानुपपत्तिरित्याह तदपीति । अत्र यद्यपि स्मृतिपदस्यैव वाऽनुवादपदस्यैव वा धारावाहिकोप

लक्षकत्वाङ्गीकारेऽपि भवत्येव चेष्टसिद्धिस्तथाऽपि विनिगमन विरहादुभयत्र लक्षणा श्रयणामिति ध्येयम् ।

### **परिमल**

व्यापकतयेति । लक्ष्ये व्याप्त्या वर्तमानत्वेनेत्यर्थः ॥ अनधिगतार्थगन्विति । अज्ञातार्थविषयकमित्यर्थः ॥ प्रमाव्याप्तं नियमेन प्रमाजनकम् ॥ नैयायिकोक्तमपीति । लक्षणं न तत्रास्तीत्यनुषङ्गः ॥ सौगतोक्तमपिति । लक्षणं न तत्रास्तित्यनुषङ्गः ॥ अर्थजत्वादेरिति । निर्विकल्पक रूपार्थजत्वतादृशार्थविषयकत्वयोरित्यर्थः । स्मृत्यादेर्विशिष्टार्थविषयकत्वादिति भावः ॥ स्वापूर्वेति । येन पुंसा योऽर्थः पूर्वं न ज्ञातस् तस्य तदर्थविषयकनिश्चय इत्यर्थः ॥ तेन पुमन्तरेण ज्ञातस्यापि पुमन्तरेणाज्ञातत्वात्तद्विषयज्ञानं ज्ञातृपुरुषस्य प्रमाणत्वाप्रसङ्गः ॥ तस्य चेति । देशकालयोर् व्यवहितत्व रूपतत्त्वस्येत्यर्थः ॥ अनेकान्ततावाद इति । अनियतानेकस्वभावस्वीकारवादे क्षणिकत्ववाद्युक्तक्षणिकत्वस्याप्यङ्गीकृतत्वादिति भावः ॥ मूलकृतेदं नोक्तमित्यत आह स्मृत्यनुवादपदाभ्यामिति ।

### **यादुपत्यं**

तैः स्वलक्षणस्येति । लक्ष्यतावच्छेदकव्यापकताया अङ्गीकृतत्वदिति भावः । स्वमते तु लिङ्गतया हि लक्षणमुपयुज्यत इत्यादिना तद्य्वाप्यत्वमेवापेक्षितं न व्यापकमपीत्युक्तत्वादव्याप्तिर्न दोषायेति भावः ॥ अर्थजत्वादेरिति । आदिपदेनार्थविषयत्वसङ्ग्रहः । तथा च शुद्धवत्वात्मकार्थजन्यत्वादिकं रूपमसंवादिनिर्विकल्पक एव साक्षादस्ति नान्यत्रेति तैरङ्गीकृतत्वादिति भावः । स्वापूर्वार्थेति । स्वस्य ज्ञातुरपूर्वः पूर्वमज्ञातो योऽर्थस्तद्य्ववसायात्मकमित्यर्थः । स्वपदत्यागे सर्वस्याप्यर्थस्य केनचित्पूर्वं ज्ञातत्वेनापूर्वत्वाभावादसम्भवः स्यादतः स्वेत्युक्तम् ॥ तस्य चेति । तत्ताविशिष्टस्य चेत्यर्थः । इदं चानुभवदेशकालसम्बन्धध्वंस एव तत्ता नानुभवदेशकालसम्बन्ध इत्यभिप्रेत्य ॥ अनेकान्ततावाद इति । अनियतवाद इत्यर्थः । तैस्तैर्वादिभिरङ्गीकृतानां स्थायित्वक्षणिकत्वादीनां पदार्थस्वभावानां सप्तभङ्गि जगदिति वदद्भिजैंनैः सर्वत्राङ्गीकृतत्वादिति भावः । ननु मूलानुक्तं कथमिदमुक्तमित्यत आह तदपीति । यद्यप्येकस्यैव पदस्योपलक्षकत्वाङ्गीकारे भवतीष्टसिद्धिः। तथाऽपि विनिगमनाविरहादुभयोरपि लक्षकत्वमित्यभिप्रेत्य द्विवचनमिति ज्ञातव्यम् । एवम् एवंजातीये सर्वत्र द्रष्टव्यम् ।

### **श्रीनिवासतीर्थीया**

स्वेति । स्वकीयेत्यर्थः । व्यापकतया लक्ष्यतावच्छेदकव्यापकतया ॥ तदिति । व्यापकीभूतस्य लक्षणस्येत्यर्थः । प्रामाण्याभावो व्याप्यभूत इत्यर्थः । नैयायिकोक्तमपि न तत्रास्तीत्यनुवर्तते ॥ अत एवेति । लक्षणान्तर्गतप्रमाया यथार्थानुभवः । प्रमेति परैर्व्याख्यातत्वादेवेत्यर्थः ॥ अर्थजत्वेति । शुद्ववस्तुन एवार्थत्वात्तज्जन्यत्वस्य निर्विकल्पक एव सत्त्वेन स्मृतेश्व विशिष्ट ज्ञानरूपत्वेन तदनङ्गीकारादिति भावः ॥ स्वापूर्वेति । अनधिगतार्थनिश्चयात्मकेत्यर्थः । तस्य तत्त्वस्य । तत्ताया इति यावत् ॥ तदिति । अपूर्वपदेनेत्यर्थः । सौलभ्यात् पूर्वोत्तरज्ञानविषयीभूतवस्तुनोर्भिन्नत्वादिति हृदयम् । अस्तु वाऽपूर्वग्रहणेन धारावाहिकमेव व्यवच्छेद्यम् । ननु तर्हि स्मृतिप्रामाण्यस्यैतल्लक्षणेन सङ्गृहीततया भवदभिलषितसिद्धेरिदमेवाद्रियतामिति चेत् । सत्यम् । अथाऽपि मीमांसकादिलक्षणमिवेदं जैनलक्षणं न स्मृतिप्रामाण्यप्रच्युतिभीत्या नाद्रियते, किन्नाम धारावाहिकस्य तैर्लक्षणेन व्यावर्तितत्वेनासङ्गृहीतत्वात्तत्प्रामाण्यसङ्ग्रहायेदमपूर्वलक्षणनिर्माणमिति वदामः । तर्ह्याचार्यैः ‘प्रामाण्यं नानुवादस्य स्मृतेरपी’ति द्वयमेव कस्मादुक्तमिति चेत् । सत्यम् । तदपि धारावाहिकमनुव्याख्याने उपलक्षणीयमित्याह मा भूद्वेत्यादिना । तद्धानिः प्रामाण्यहानिः ।

### **वाक्यार्थरत्नमाला**

तत्राव्याप्तिप्रतिपादनेति । अत्र तच्छब्देन स्मृत्यनुवादयोरनुवादस्येत्यादिमूलोपस्थिततया बुद्धिस्थयोः परामर्शाङ्गीकारान्न कश्चिद्दोषः ॥ तदैवेत्येवशब्दबलेति पाठः । प्रतिपत्यनुबन्धितयेति । विषयता हि द्वेधा । प्रतिपत्युनबन्धितया व्यापारानुसन्धितया चेति । तत्र प्रतिपत्तिलक्षणसम्बन्धित्वेन विषयताप्रतिपत्तिं प्रति साक्षादेव । प्रतिपत्तिद्वारा विषयता तु चक्षुरादिकं प्रति । तदिह स्मृतेः साक्षादनुवादस्य च स्वजन्यज्ञानद्वारा अर्थविषयकत्वमिति विवेकः । वाच्यवाचकभावादिव्यापारद्वारेत्यप्याहुः ॥ जिज्ञासाधिकरणे कर्मणि षष्ठीपरिग्रहस्थलीयटीकानुसारच्च योज्योऽस्ति । तेन विना प्रतिपत्तुमशक्यत्वात्प्रतिपत्यनुबन्धित्वमित्यादेस्तत्रोक्तेः । तदुपपादनं च तद्य्वाख्यावसरेऽस्माभिः कृतमवधेयम् ॥ तर्कताण्डवीयस्वतस्त्वनिरूपणव्याख्यानानुसारेणेदं पुनर्विवेचनीयमस्ति । उक्तरीत्येति । स्मृतेरित्यनुवर्त्तते । प्रमासामग्रीत्वयोरिति । प्राक् प्रमाव्याप्तत्वादिप्रमाणलक्षणनिराकरणावसरे तैरपि यथार्थानुभवः प्रमेति व्याख्यातत्वादित्येतत्सङ्गमयितुं विकल्पमुखेन ग्रन्थस्य योजिततया तत्पक्षीयदूषणद्वयं समानन्यायतयाऽत्रापि भवेदेवेत्याशयेन प्रमात्वस्यापि ग्रहणमिति ज्ञेयम् । प्रमाणमविसंवादिज्ञानमर्थक्रियास्थितिः । अविसंवादनमिति सौगतवाक्येऽर्थक्रियास्थितिरविसंवादनमिति व्याख्यातम् ॥ तच्च वरदराजीये एतेनार्थजत्वमर्थविषयत्वं वाऽविसंवाद इति निरस्तमित्यनुवादमुखेन विवृतम् । तत्कथं लक्ष्यत इत्यतस्तल्लाभप्रकारो हरिहरदीक्षितीये निरूपितः, अन्ये त्वाहुः । अर्थेन स्वलक्षणेनेत्यादिना तं प्रकारं दर्शयति । अर्थेन स्वलक्षणेनेत्यादिना । उत्पत्तिरितीत्यस्य तद्वचनार्थ इत्युत्तरेण सम्बन्धः । तद्वचनं सौगतवचनम् ।

परिग्रह इति ॥ यद्यप्यर्थेन स्वलक्षणेनेत्याद्युक्तप्रकारद्वयेनार्थजत्वार्थविषयत्वयोरर्थक्रियास्थितिपदार्थत्वेन वर्णनवज्ज्ञानस्यार्थः प्रयोजनं हानोपादानादिरूपफलम् । तद्रूपा क्रिया तस्याः स्थितिः सद्भावस् तत्करणत्वमर्थक्रियाकारित्वमित्यर्थ इति अर्थस्य ज्ञानविषयस्य हानोपादानादिलक्षणक्रियायाः स्थितिरनन्यथाभावः । विषयापहारे सति हानादेरन्यथाभावो भवति तदेव बाधितत्वं तद्राहित्यमबाधितत्वमित्यर्थ इति चार्थक्रियाकारित्वाबाधितत्वयोरर्थक्रियास्थितिपदार्थत्वेन वर्णनमस्तीत्यादिपदेन तयोरपि ग्रहणं व्याख्यातव्यम् ॥ तथापि स्मृतिज्ञानविकल्पकज्ञानाभ्यां चातिव्याप्तेरिति दूषयता वरदराजेन स्मृतिज्ञानविषयस्यार्थक्रियाकारित्वाभ्युपगमादर्थतः सविकल्पकवदेवाबाधितत्वस्यापि सद्भाव अङ्गीकारप्रतीतेश्च तदुभयस्य स्मृत्यादावव्याप्तिप्रतिपादनायोग इति मनसि निधायार्थजत्वार्थविषयत्वयोरेवोपादानं कृतमिति द्रष्टव्यम् । तादृशेति । विशिष्टाकारावगाहीत्यर्थः । स्मृत्यादेरिति मूले आदिपदेनानुवादजन्यज्ञानमभिप्रेतमिति टीकायामपि स्मृत्यादेरित्यादिपदेनानुवादजन्यज्ञानं ग्राह्यम् । क्षणिकत्वस्याङ्गीकृतत्वं कुत इत्यतो मूलेऽनेकान्तवादा इत्युक्तम् । तत्रानेकान्तवादाश्रयणेऽपि कुतस्तस्याङ्गीकृतत्वमित्यतो अनेकान्तवादे तथात्वस्य सत्वेन तदङ्गीकारे तद्वादविरोधापत्याऽवश्यं तथात्वमङ्गीकार्यमित्याशयेन तद्वादिप्रतिपादितप्रमेयप्रदर्शनपूर्वकं तदङ्गीकारावश्यकत्वमुपपादयति । क्षणिकत्ववादिभिरित्यादिना । वक्ष्यते च जैनाधिकरणमूले तत्तद्दोषनिवृत्यर्थमित्येतदनुभाष्यव्याख्यानावसरे । सद्वादिनो हि सत्वं विश्वस्य प्रमाणैः प्रातिष्टिपन् । तदनङ्गीकारे दोषांश्च न्यरूपयन् । एवमसद्वादिनोऽपीत्याद्युक्त्वा तथा च सत्वं यदि नाङ्गीक्रियेत तदा तदुपन्यस्तं प्रमाणमुपरुध्येत । तद्दूषणं चानुषज्येत । एवमसत्वाद्यनङ्गीकारेऽपि । अतस्तत्तद्दोषपरिहारार्थं तत्तप्रमाणानुसरणार्थं च तत्तदात्मता विश्वस्य मया स्वीकृतेत्यादीति भावः । अपूर्वार्थविषयकत्व इति । हेतौ सप्तमी । अपूर्वार्थविषयकत्वादिति यावत् । अपूर्वग्रहणव्यवच्छेद्यत्वं नेति सम्बन्धः । मा भूद्वेति मूलम् । माङ्योगे लुङः सर्वलकारापवादित्वान्माऽस्त्विति लोडर्थः ।

