+++
title = "०५ ज्ञानकरणं द्वयमपि प्रमाणमेव"

+++


## तन्मुख्यं ज्ञानशब्दयोः

**ज्ञानकरणं द्वयमपि प्रमाणमेव**

**तन्मुख्यं ज्ञानशब्दयोः**

### **सुधा**

केचिद्वादिनो विज्ञानस्य प्रामाण्यमास्थिषत । अपरे तु तत्कारणस्य । तत् किमत्र तत्त्वम् । द्वयमपीति ब्रूमः । प्रमितिः प्रमाणम्, प्रमीयतेऽनेनेति प्रमाणमिति भावकरणयोः प्रमाणशब्दस्य सामर्थ्यात् । यद्यपि ल्युट् भावकरणयोरिवाधिकरणेऽपि स्मर्यते । तथाऽपि प्रमाणशब्दस्याभिधानाभावान्न तत्र वृत्तिः । कृत्तद्धितसमासानामभिधानाधीनत्वात् ।

नन्वस्ति विप्राः प्रमाणमित्यधिकरणेऽपि प्रयोगः । मैवम् । विप्राणां प्रमायां (प्रमांप्रति) स्वातन्त्र्येण कर्तॄणामधिकणत्वाभावात् । न हि क्रियाधारोऽधिकरणम् । किन्नाम कर्तृकर्मणोः क्रियाश्रययोर्धारणक्रियां प्रति य आधारस्तत्कारकम् । तस्मात्तदीयविज्ञानस्य वाक्यस्य वा प्रामाण्याद्विप्राः प्रमाणमित्युपचर्यते । यदि तर्हि विज्ञानं तत्करणं च प्रमाणं द्वयमपि । तत्रोभयत्र याथार्थ्यापरपर्यायं प्रामाण्यं किमेकप्रकारं वर्तते, उतानेकप्रकारम् । आद्ये विज्ञानं केवलप्रमाणं प्रत्यक्षानुमानागमलक्षणं तत्करणमनुप्रमाणमिति सिद्धान्तविरोधापातः । द्वितीये लक्षणस्यानुपपत्तिः, प्रकारद्वयस्यान्योन्यस्मिन्नवर्तनेनाव्याप्तत्वादित्यत आह तदिति ।

## **अनुव्याख्यानम्**

***......... तन्मुख्यं ज्ञानशब्दयोः ॥***

करणभूतयोः प्रत्यक्षानुमानयोस्त्वमुख्यमिति शेषः । एतच्च (स्पष्टी)स्फुटीकरिष्यते ।

### **वाक्यार्थचन्द्रिका**

ननु तन्मुख्यं ज्ञानशब्दयोरित्युत्तरत्र मूले ज्ञाने याथार्थ्यं मुख्यं करणेष्वपि शब्दे मुख्यम् अन्यत्रामुख्यमित्युच्यते न तद्युक्तम् । ज्ञानकरणयोरुभयोरपि प्रामाण्ये नियामकाभावे तदसिद्धेः । उभयप्रामाण्यसिद्धावप्युभयत्र मुख्यत्वेनैव वाऽमुख्यत्वेनैव वैकरूप्ये सम्भवति क्वचिन्मुख्यत्वं क्वचिदमुख्यत्वमिति वैरूप्याश्रयणस्य निर्निबन्धनत्वादित्यत्र उभयोरपि प्रामाण्ये नियामकं कथयन् ऐकरूप्ये च बाधकं च दर्शयन्नुत्तरमूलमवतारयति केचिदित्यादिना । ज्ञानकरणयोरुभयोरपि प्रामाण्ये नियामकमाह प्रमितिरिति । अनेनोभयोरपि प्रामाण्ये सामर्थ्यमेव नियामकमित्युक्तं भवति । भावकरणयोः प्रमाणशब्दस्य सामर्थ्योपपादनपूर्वकमतिप्रसङ्गान्न तन्नियामक मित्यभिप्रेत्य शङ्कते यद्यपीति । ‘नपुंसके भावोक्तः’ इत्यतो भाव इत्यनुवर्तमाने ‘ल्युट्चे’ति भावे ल्युड्विधानात्करणाधिकरणयोश्चेति करणाधिकरणयोरुभयोरपि ल्युड्विधानान्न ल्युटो भावकरणमात्रनिष्ठत्वमिति ल्युडन्तप्रमाणशब्दस्य सामर्थ्याद्भावकरणाधिकरणानां प्रामाण्यप्रसक्त्या न तेन द्वयोरेव प्रामाण्यसिद्धिरिति भावः । न केवलमनुशासनमात्रं नियामकं ब्रूमः । किन्नामाभिधाने सत्वेव । न चाधिकरणे विशिष्टमनुशासनमस्ति येन तस्यापि प्रामाण्यं प्रसज्येत । तथा च विशिष्टस्यानुशासनस्योभयमात्रनिष्ठत्वात्तेनोभयोरेव प्रामाण्यसिद्धिर्भविष्यतीत्याशयेन समाधत्ते तथाऽपीति ॥ तत्रेति । अधिकरण इत्यर्थः । अनुशासनस्याभिधानसापेक्षत्वे नियामकमाह कृत्तद्धितेति । प्रमाणशब्दश्च कृदन्त इति भावः । अभिदानाधीनत्वादिति । प्रयोगानुसारित्वादित्यर्थः । ग्रामं गच्छतीत्यादावनभिधानेन कर्मण्यण् इत्यादिलक्षणप्राप्तकृदाद्यनुत्पत्तिदर्शनादिति भावः ।

विशिष्टानुशासनस्याप्यधिकरणसाधारणत्वान्नोभयोरेव प्रामाण्यनियामकत्वमिति शङ्कते नन्विति । नाभिधानमात्रसापेक्षानुशासनस्य नियामकत्वमभ्युपगच्छामः किन्नामानुपचरिताभिधानसहकृतस्यैव । प्रकृते च विप्राः प्रमाणमिति प्रयोगस्यौपचारिकत्वेन विशिष्टानुशासनस्य तत्राभावान्नातिप्रसङ्ग इत्याशयवान्कुतो अस्य प्रयोगस्यौपचारिकत्वमित्यतो मुख्यार्थानुपपत्तिं तावदुपपादयति विप्राणामिति । विप्राणां प्रमायां कर्तृत्वे हेतुमाह स्वातन्त्र्येणेति । हेतौ तृतीयेयं, स्वतन्त्रत्वादित्यर्थः । नन्वस्तु विप्राणां स्वातन्त्र्यात्कर्तृत्वं तथाऽपि कर्तॄणामपि तेषां साक्षात्क्रियाधारत्वेनाधिकरणत्वमपि किन्न स्यादित्यतो भवेदेवं यदिक्रियाधारत्वमेवाधिकरणत्वं स्यान्न चैवं कर्तॄणां, तेषामनवकाशया कर्तृसंज्ञया स्वविषये बाधेनाधिकरणत्वायोगादित्याह न हीति । तर्ह्यतिरिक्तस्य तस्य दुर्निरूपत्वादधिकरणकारकोच्छेदः स्यादित्यभिप्रेत्य शङ्कते किन्नामेति । ‘कर्तृकर्मव्यवहितामसाक्षात्साधयत् क्रियान् । उपकुर्वत्क्रियासिद्धौ शास्त्रेऽधिकरणं स्मृतमि’त्याधारोऽधिकरणमिति सूत्रीयाभियुक्तोक्तिं मनसि निधायाधिकरणलक्षणमाह कर्तृकर्मणोरित्यादिना । ततश्च शयनरूपक्रियाश्रयकर्त्राधारतया कटस्य शयनं प्रत्यधिकरणत्ववद्विक्लित्याख्यक्रियाश्रयौदनरूपकर्माधारतया स्थाल्याः क्रियां प्रत्यधिकरणत्ववच्चेह कर्तृकर्मव्यवहितक्रियां प्रत्याधारत्वमेवाधिकरणत्वं विप्राणामभिलषता वाच्यम् । न च तत्सम्भवति । प्रमाश्चयाणां विप्राणां स्वाश्रितत्वस्यात्माश्रयप्रसङ्गेनासम्भवादिति न मुख्यमधिकरणत्वं तेषामिति भावः । एवं मुख्यार्थानुपपत्तिमभिधायोपचारप्रयोजकं मुख्यार्थसम्बन्धं दर्शयन्निगमयति तस्मादिति ।

सिद्धान्तेति । ज्ञाने याथार्थ्यस्य मुख्यत्वादेव हि तस्य केवलत्वमन्यत्रामुख्यत्वादनुप्रमाणत्वमिति हि सिद्धान्तः । तत्रोभयत्रापि प्रामाण्यस्यैकप्रकारत्वे विभागानुपपत्त्या सिद्धान्तविरोध इत्यर्थः । उभयत्र प्रामाण्यस्यानेकप्रकारतया मूलारूढत्वसिध्द्यर्थमपेक्षितं पूरयति करणेति । ननु ‘तन्मुख्यं ज्ञानशाब्दयो’रित्युक्तम् । तथा सति ज्ञानवच्छब्दस्यापि केवलत्वापातादित्यत आह एतच्चेति । ‘ज्ञानार्थे ज्ञेयता मुख्या शब्दार्थे तदनन्तरमि’त्यादिना ‘न ज्ञानसमकक्षतया शब्दे याथार्थ्यं मुख्यं किन्तु करणत्रयापेक्षया ज्ञान एव तन्मुख्यं ज्ञानशब्दयोरित्युक्तमि’ति स्फुटीकरिष्यत इत्यर्थः । यद्वा ननु च प्रामाण्यस्यानेकप्रकारत्वे प्रकारद्वयस्यान्योन्यस्मिन्नवर्तनादुक्ताव्याप्तितादवस्थ्यमित्यत आह एतच्चेति । अनुप्रमाणमेतानि ह्यक्षयुक्ति वचांस्यतः’ इत्यादिनेति शेषः ।

### **परिमल**

केचिदिति । अनुभूतिः प्रमाणमिति वदन्तः प्राभाकराः ॥ अपरे त्विति । प्रमाकरणं प्रमाणमिति वदन्तस्तार्किका इत्यर्थः ॥ सामर्थ्यादिति । भावे ल्युट् करणाधिकरणयोश्चेति भावकरणार्थयोः पाणिनिना ल्युटोऽनुशासनादिति भावः । स्मर्यते पाणिनिस्मृत्योच्यत इत्यर्थः ॥ अभिधानाभावादिति । प्रमाधिकरणवाचित्वेन प्रमाणशब्दस्य प्रयोगाभावादित्यर्थः । अभिधानाभावेपि कुतस्तस्य न सङ्ग्रह इत्यत आह कृत्तद्धितेति । ल्युटः कृदतिङिति सूत्रेण कृत्संज्ञकत्वेन प्रमाणशब्दस्य कृदन्तत्वादिति भावः ॥ विप्राणामिति । कर्तॄणामित्यन्वयः । कर्तृत्वे हेतुः स्वातन्त्र्येणेति । ‘स्वतन्त्रः कर्ते’ति पाणिनिस्मरणात् । कर्तृकारकभूतानां कथमधिकरणकारकत्वमिति भावः । ननु विप्राणां प्रमाश्रयत्वात्कथं नाधिकरणेत्यत आह नहीति ॥ क्रियेति । धात्वर्थरूपमित्यादिलक्षणक्रियाधार इत्यर्थः । आधारोऽधिकरणमिति सूत्रे वृत्त्यादावुक्तमाह कर्तृकर्मणोरित्यादि ॥ तत्कारकमिति । अधिकरणमित्यनुषङ्गः । यथा कटे शेते स्थाल्यामोदनं पचतीति । (स्फुटीक)स्पष्टीकरिष्यत इति । ‘ज्ञानार्थे ज्ञेयता मुख्या शब्दार्थे तदनन्तरमि’त्येतद्य्वाख्यावसर इति भावः ।

### **यादुपत्यं**

ननु ल्युट् भावे करणाधिकरणयोश्चेति स्मरणद्भावकरणयोरिवाधिरकरणेऽपि प्रमाणशब्दस्य सामर्थ्यावगमादधिकरणमपि प्रमाणं स्यादित्याशङ्क्य निराकरोति यद्यपीत्यादिना ॥ अभिधानाभावादिति । प्रयोगाभावादित्यर्थः ॥ कृत्तद्धितेति । प्रमाणशब्दश्च कृदन्त इति भावः ॥ कर्तृकर्मणोरिति । कटे शेते स्थाल्यां पचतीत्यादौ दर्शनात् । प्रकृते च क्रियाश्रयाणां विप्राणां न स्वाश्रितत्वमात्माश्रयत्वप्रसङ्गादिति भावः ॥ सिद्धान्तेति । केवलानुशब्दयोरुपपदत्वाभ्युपगमविरोध इत्यर्थः । अव्याप्तत्वादिति । सर्वस्यापि लिलक्षयिषितत्वादिति भावः ।

### **श्रीनिवासतीर्थीया**

प्रोपपदान् माङ्मानेऽस्माल्ल्युट्प्रत्यये लकारटकारयोर्लोपे युवोरनाकाविति योरनादेशो नकारस्य णत्वे च प्रमाणमिति ल्युडन्तः शब्दः स्मर्यते । तथा च प्रमाणं त्रिविधमिति वाच्यमिति भावः । अभिधानं प्रयोगः । सामर्थ्यं व्युत्पन्नत्वात् ॥ कृत्तद्धितेति । ल्युटः कृत्प्रत्ययत्वादिति भावः । विप्रा इति । विप्राः प्रमाणं ज्ञानाश्रया इत्यर्थः । कर्तृत्वोपपादकं कारकान्तराप्रयोज्यत्वं स्वातन्त्र्यम् ॥ स्वातन्त्र्येणेति । प्रमायां ‘स्वतन्त्रः कर्ते’ति तल्लक्षणादिति भावः । न हीति । येन ज्ञानरूपक्रियाधारत्वेन विप्राणामधिकरणत्वं स्यादित्यर्थः ॥ किन्नमेत्यादि । यथा कटे शेत इत्यत्र शयनरूपक्रियाश्रयो यः कर्ता पुरुषस् तद्धारणक्रियां प्रति य आधारः कटस् तत्राधिकरणसंज्ञा भवति, तथा स्थाल्यां पचतीत्यत्र पचनरूपक्रियाश्रयभूतं यदोदनरूपं कर्म तद्धारणक्रियां प्रत्याधारः स्थालीरूपस् तत्राधिकरणसंज्ञा भवति । न ह्येतदाधारलक्षणं विप्राः प्रमाणमित्यत्र सम्भवतीत्यर्थः । तर्हि कथमयमुपदेश इत्यत औपचारिक इत्याह तस्मादिति । तथा च विप्राणां ज्ञानं प्रमाणमिति कृत्वा विप्राः प्रमाणमित्युपचर्यते । तथा च भाव एव ल्युडिति भावः । अथवा विप्राणां वाक्यस्य प्रामाण्याद्विप्राः प्रमाणमित्युपचारः । तथा च करणे ल्युडिति हृदयम् । विज्ञानं तत्करणं चेति द्वयमपि यदि प्रमाणं तर्हीत्यन्वयः । साक्षाज्ज्ञेयविषयीकारित्वं परम्परया तद्विषयीकारित्वं चेति प्रकारद्वयं ज्ञेयम् ॥

### **वाक्यार्थरत्नमाला**

नियामकमिति । अभिधानलक्षणाः कृत्तद्धितसमासा इति परिभाषावाक्यरूपमित्यर्थः । एतच्चानुमानिकाधिकरणटीकायामुदाहृतम् । कृदन्त इति । ल्युडाख्येति योज्यम् । अनुत्पत्तीति । अन्यथा ग्रामगा इत्यादिप्रयोगापात इति भावः । वक्ष्यति चैतद्ज्ञानजनका इत्येतदुपादनावसरे टीकाकृदिति ज्ञेयम् ।





