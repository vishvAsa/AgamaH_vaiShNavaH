+++
title = "१६ ज्ञाततायां न प्रमा"

+++


## न परिच्छेदकार्येव प्रमाणमिति च प्रमा

**ज्ञाततायां न प्रमा**

**न परिच्छेदकार्येव प्रमाणमिति च प्रमा**

### **सुधा**

अथाऽपि स्यात् । प्राकट्यापरपर्यायामर्थगतां ज्ञाततामुपजनयदेव प्रमाणम् । यथा प्रत्यक्षादि । न च स्मृत्यादिनाऽर्थे ज्ञाततोपजनिः सम्भवति । अनुभवेनैव तस्या जातत्वात् । न हि छिन्ने छिदा पुनरुत्पद्यते । तत्कथं तस्य प्रामाण्यं स्यादिति । तत्राह नेति ।

## **अनुव्याख्यानम्**

***न परिच्छेदकार्येव प्रमाणमिति च प्रमा ॥***

परिच्छेदो ज्ञातता । एवेति प्रतिवाद्युक्तानुवादः । परिच्छेदकार्येव प्रमाणम् । तदभावास्मृत्यादिकमप्रमाणमिति नेत्यर्थः । कुतो नेत्यत आह इति चेति । इतिशब्देनार्थगतां ज्ञाततां परामृशति । नेत्यस्यानुकर्षणार्थश्चकारः । ज्ञाततायां प्रमा प्रमाणं नास्तीत्यर्थः । तथा च ज्ञातताऽजनकत्वं सपक्षे विभ्रमादाविव विपक्षे प्रत्यक्षादावपि न ज्ञाततामुपजनयन्तीति कुतो नानैकान्त्यम् । अपि च संशयविपर्ययावपि ज्ञाततामुपजनयत इति त्वयाऽङ्गीकरणीयम् । समानन्यायत्वात् । ततश्च विपक्षा(त्प्रत्यक्षा)दिव सपक्षादपि व्यावृत्तेस्तवासाधारणो हेतुः स्यात् । यद्वा ज्ञाततालक्षणस्य परिच्छेदस्यैवाप्रामाणिकत्वात्परिच्छेदकार्येव प्रमाणमित्यस्यां व्याप्तौ न प्रमाणमस्तीत्येकग्रन्थतया योज्यम् । तथा च व्यापकानुपलब्धिलिङ्गकमनुमानं दूरापास्तमिति भावः ।

### **वाक्यार्थचन्द्रिका**

परिच्छेदकार्येव प्रमाणमित्यवधारणनिषेधेन नियममात्रनिराकरणस्यैव लाभात्तस्य च क्वचित्परिच्छेदकारिणः प्रामाण्येऽप्युपपन्नत्वात्क्वचित् परिच्छेदकारिणः प्रामाण्यमनुमतमिति शङ्कानिरासार्थमाह एवेति । प्रतिवाद्युक्तानुवाद इति ॥ तदभावादिति । अनेन स्मृत्यादिकमप्रमाणं ज्ञातताऽजनकत्वाद्विभ्रमवदिति प्रयोगः सूचितो भवति । ननु मूले ज्ञाततायां प्रमाणाभावोक्त्या परकीयप्रयोगे किं दूषणमुक्तं भवति । ज्ञातताऽजनकत्वहेतोः पक्षसपक्षवृत्तितत्वानपायेनासिध्द्यादेरसम्भवादित्यत आह तथा चेति । सपक्षे विभ्रमादाविवेत्युपलक्षणम् । पक्षीकृते स्मृत्यादावित्यपि द्रष्टव्यम् । एवं ज्ञाततामनङ्गीकृत्यानैकान्त्योपपादकतया मूलं योजितम् । इदानीमङ्गीकृत्यापि तामनैकान्त्योपपादकतया मूलं योजयति किञ्चेति । अनेन, ‘इति’ इति ‘तदभावात्’ इति प्रकृतानुमानपरामर्शः, तस्य साधारणानैकान्त्येनाप्रमाणत्वादिति मूलयोजना सूचिता भवति । कुतो न धारावाहिकज्ञनानां तज्जनकत्वमित्यतस्तेषां स्मृत्यादिसमानयोगक्षेमत्वादिति भावेनोक्तं स्मृत्यादिकमिवेति । यथा ह्यनुभवेनैवार्थे ज्ञातताया उपजनितत्वान्न स्मृत्यादेरप्यर्थे तज्जनकत्वमित्युच्यते तथा धारावाहिकेऽपि पूर्वज्ञानेनैवार्थे तज्जननान्नोत्तरज्ञानानां तज्जनकत्वमित्यनैकान्त्यम् । अन्यथा तद्वदेव स्मृत्यादेरप्यर्थे तज्जनकत्वप्रसक्त्या हेतोरसिद्धिः स्यादिति भावः । प्रकृतानुमानस्यासाधारणानैकान्त्येनाप्यप्रमाणत्वादित्यपि योजनामभिप्रेत्याह अपि चेति । सामान्यायत्वादिति । संशयविपर्ययविषययोर्ज्ञातत्त्व व्यवहारस्य संशयविपर्यययोर्ज्ञातताजनकत्वकल्पकस्य तुल्यत्वादित्यर्थः । एवं ‘परिच्छेदकार्येव प्रमाणमि’ति पर्यवसितानुमानमूलभूतव्याप्तावौदासीन्येनानैकान्त्येन तदनुमानदूषणपरतया मूलं योजितम् । अत्र च पक्षे प्रतिज्ञांशस्य ‘इति च प्रमा’इत्यनेन समर्पितहेत्वंशस्य च साक्षाद्धेतुहेतुमद्भावालात्तल्लाभाय पर्यवसितानुमानमूलभूतोक्तव्याप्तिखण्डनेनाप्रयोजकत्वलक्षणानुमानदूषणपरत्वेनापि तद्योजयति यद्वेति ।

### **परिमल**

स्मृतिरनुवादश्चाप्रमाणं निष्फलत्वादित्युक्तनिष्फलत्वहेतोर्दूषितत्वेऽपि स्मृत्यादिकं न प्रमाणं ज्ञातताऽनुत्पादकत्वाद् व्यतिरेकेण प्रत्यक्षादिवदिति हेत्वन्तरादप्रामाण्यं तयोः स्यादिति भावेन मीमांसकमतमनुसृत्य शङ्कते अथापीति । इति च प्रमेत्यस्य फलितार्थमाह ज्ञाततायामिति । किमनेन दूषणमुक्तम् उक्तहेतोरित्यत आह तथा चेति । ज्ञातताऽजनकत्वं ज्ञातताऽनुत्पादकत्वमित्यर्थः । पूर्वयोजनायां वाक्यभेददूषणं मन्वान आह यद्वेति । ज्ञातताऽनुत्पादकत्वहोतोरत्र पक्षे को दोष उक्त इत्यत आह तथा चेति ॥ व्यपाकेति । प्रामाण्यस्य व्यापकभूतज्ञाततोत्पादकत्वस्य या अनुपलब्धिस्तल्लिङ्गकमित्यर्थः ।

### **यादुपत्यं**

तदभावादिति । ततश्च स्मृत्यादिकं न प्रमाणं ज्ञातताऽजनकत्वाद्विभ्रमादिवदिति प्रयोगो द्रष्टव्यः । अत्र व्यभिचारमाह तथा चेति । ‘न परिच्छेदकार्येव प्रमाणमि’ति मूलांशस्याभिप्रायान्तरमाह किञ्च धारावाहिकेति । ‘प्रमाणमेव परिच्छदकारीति च ने’त्यपि योजनामभिप्रेत्याह अपि चेति ।

### **श्रीनिवासतीर्थीया**

न चेत्यादि । तथा च स्मृतिरप्रमाणं ज्ञातताऽजनकत्वात्संशयादिवदित्यनुमानं बोध्यम् । वर्तते ज्ञातताया एवाप्रामाणिकत्वादिति भावः ॥ (न) ज्ञाततेति । ज्ञाते पुनर्ज्ञातताया अजननादित्यर्थः ॥ समानेति । घटादिज्ञानसमानेत्यर्थः । अनुभवेनैव ज्ञातताजननाङ्गीकारात्संशयविपर्यययोरप्यनुभवत्वादित्यर्थः । विपक्षात् प्रत्यक्षादेः । सपक्षात् संशयादेः ॥ तथा चेति । परिच्छेदकारित्वस्य प्रामाण्यव्यापकत्वे एव प्रमाणाभवाद्य्वापकीभूतपरिच्छेदकारित्वाभावेन स्मृत्यादेरप्रामाण्यानुमानं दूरनिरस्तं ध्येयम् ।

### **वाक्यार्थरत्नमाला**

परिच्छेदकार्येव प्रमाणमित्यवधारणनिषेधेनेति ॥ परिच्छेदकार्येव प्रमाणमिति यदवधारणं तन्निषेधेनेत्यर्थः । प्रामाण्यमनुमतमितीति ॥ ननु घटोऽयमित्यनुभवे परिच्छेदकारित्वप्रामाण्ययोरुभयोः सत्वात् कथं तदनुमितिरनिष्टेति चेन्न ॥ तत्र प्रामाण्यस्य यथार्थज्ञानत्वप्रयुक्तत्वेन परिच्छेदकारित्वप्रयुक्तत्वाभावात् ॥ अन्यथा स्वमते अव्याप्तेरदूषणत्वेन तदेव लक्षणमङ्गीकार्यं स्यादित्यतिप्रसङ्गः । न चानुगतलक्षणसम्भवे तदङ्गीकरणं युक्तमिति भावः । तदभावादिति । प्रकृतेति । यद्यपि भाष्ये तदभावादिति नास्ति किन्तु परिच्छेदकार्येव प्रमाणमित्येवोक्तम् । तथापि उक्तव्याख्यानावसरे अभिप्रेततया परिच्छेदकार्येव प्रमाणं तदभावात्स्मृत्यादिकमप्रमाणमित्येतावतोऽर्थस्य मूले उक्तत्वेन तदनुसारेण तथोक्तिरिति ध्येयम् । स्मृतेरर्थे ज्ञातताऽजनकत्वमनुभवेन तज्जननादितिवद्धारावाहिकस्थलेऽप्यनुभवेन तज्जननादिति विशिष्टहेतूपन्यासानुपपत्तिः । स्मृत्यपेक्षया पूर्वज्ञानस्यानुभवत्वोक्तिसार्थक्येऽपि तत्र तदुक्तेर्व्यर्थत्वादित्यतो धारावाहिकस्थले पूर्वज्ञानत्वरूपेण पूर्वज्ञानं विवक्षितम् ।

नत्वनुभवत्वेनापीति न दोष इत्याशयेन दृष्टान्तदार्ष्टान्तिके विशदयति । यथा हीति । सपक्षादपीति मूलम् । सपक्षमात्रवृत्तिरसाधारण इति तल्लक्षणादिति भावः । व्याप्तावौदासीन्येनेति । व्याप्तिसद्भावे प्रमाणाभावाद्य्वाप्तिरेवानुपपन्ना ततो व्यापकानुपलब्धिकमनुमानं दूरापास्तमित्येवं वक्ष्यमाणयोजनायां परिच्छेदकार्येव प्रमाणमित्येतस्य भाष्यार्थस्यानुमानौदासीन्येन व्याप्तिखण्डनपरत्वपक्षे भाष्यार्थस्यैकवाक्यता आयाति ॥ भिन्नवाक्यत्वमाश्रित्योक्तरीत्याऽनुमानदूषणपरत्वेनैव योजनायान्तु व्याप्तिखण्डेन औदासीन्यम् । व्याप्तिपुरस्कारेण प्रमाणाभवकथनस्याप्राप्तेस् ततश्च प्रतिज्ञाहेत्वंशयोः साक्षाद्धेतुहेतुमद्भावः प्रतीयमानो न प्राप्नोति । अत एकवाक्यतासिध्यर्थमुक्तरीत्या व्याप्तिखण्डनमेव मूलार्थः । अनुमानखण्डनं तु व्याप्त्यभावादेवार्थलभ्यमिति योजना क्रियत इति समुदायार्थः । यद्येवमनुमानमूलव्याप्तिनिराकरणपरत्वेन योजनैकवाक्यत्वलाभाय क्रियते तर्ह्यनुमानदूषणलाभो न स्यादित्यत आह । मूले तथा च व्यापकेति ।





