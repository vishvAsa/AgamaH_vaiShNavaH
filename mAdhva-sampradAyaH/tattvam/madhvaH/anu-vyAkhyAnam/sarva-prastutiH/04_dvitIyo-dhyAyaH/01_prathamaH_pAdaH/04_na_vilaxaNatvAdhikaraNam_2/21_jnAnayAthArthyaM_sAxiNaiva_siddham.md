+++
title = "२१ ज्ञानयाथार्थ्यं साक्षिणैव सिद्धम्"

+++


## निर्दोषाक्षोद्भवं ह्यत्र प्रत्यक्षमिति गीयते

**ज्ञानयाथार्थ्यं साक्षिणैव सिद्धम्**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

ननु निर्दोषतेन्द्रियाणां कुतोऽवगन्तव्या । ज्ञानयाथार्थ्यादिति चेत् । तदपि किं करण(गतया)निर्दोषतया ज्ञातव्यं, किंवा विरुद्धप्रमाणाभावात् । नाद्यः । परस्पराश्रयतापत्तेः । न द्वितीयः । असञ्जातविरोधिविभ्रमेऽप्यापत्तेः । मैवम् । ज्ञानयाथार्थ्यस्य साक्षिसिद्धत्वाङ्गीकारात् । परीक्षापेक्षायां तु प्रबलविरोध्य(धा)भावः साचिव्यमाचरति । यथोक्तं ‘बलवत्प्रमाणतश्चैव ज्ञेया दोषा न चान्यथे’ति । असञ्जातविरोधी तु विभ्रम एवेति कुतः । देशकालपुरुषान्तरसम्बन्धिविपरीतप्रमावशादिति चेत् । कथं तर्ह्यसञ्जातविरोधित्वम् । एवं तर्हि सर्वथा विपरीतप्रमाऽभावोऽङ्गीकृतः स्यात् । अद्धा । सोऽपि तैस्तैः परीक्षाविशेषैर्निश्चीयते । निर्मूलं तु न शङ्क्यते । अन्यथा सर्वत्रानाश्वासेनाभिमतमपि न सिद्ध्येदिति ।

### **वाक्यार्थचन्द्रिका**

अस्य लक्षणस्य श्रीहर्षोक्तं दुरवधारणत्वमपाकर्तुं तत्पक्षमुत्थापयति नन्विति ॥ परस्परेति । करणानां निर्दोषत्वनिश्चये तज्जन्यज्ञानयाथार्थ्यनिश्चयः, सति च तस्मिस्तेन करणनिर्दोषतानिश्चय इति परस्पराश्रयापत्तेरित्यर्थः ।

ज्ञानयाथार्थ्यस्येति । तथा च करणनिर्दोषतया ज्ञानयाथार्थ्येन निश्चेयत्वेऽपि प्रामाण्यस्य स्वतस्त्वाज्ज्ञानग्राहकसाक्षिग्राह्यत्वेन ज्ञानयाथार्थ्यस्य करणनिर्दोषतया निश्चेयत्वाभावान्नन्योन्याश्रय इति भावः । नन्वेवं ज्ञानग्राहकत्वात्साक्षिणः शुक्तिरजतादिज्ञानप्रामाण्यग्राहकत्वापत्त्या तस्यापि प्रामाण्यप्रसङ्गः । यदि च यत्र साक्षिवेद्यसुखादिज्ञाने नाप्रामाण्यप्रयोजककरणदोषबाधकशङ्काकलङ्कस् तत एव च तन्निरासकसजातीयविजातीयसंवादविसंवादभावाभावरूपपरीक्षापेक्षाऽपि तत्र साक्षिमात्रस्य प्रामाण्यग्राहकत्वेऽपि यत्र ज्ञानेऽप्रामाण्यप्रयोजककरणदोषबाधकशङ्काकलङ्कस्तत एव च तन्निरासकोक्त विधपरीक्षापेक्षाऽपि तत्र निर्दोषत्वनिश्चयबलवत्प्रमाणविरोधाभावान्यतरसाक्षिभ्यामेव प्रामाण्यग्रहणाभ्युपगमात् । यत्र बाह्यज्ञाने उक्ता ग्राहकसम्पत्तिस्तत्र प्रामाण्यग्रहणप्राप्तावपि शुक्तिरजतविज्ञानस्थले सत्यपि साक्षिणि निर्दोषत्वादिनिश्चयबलवत्प्रमाणविरोधाभावान्यतरस्या भावान्न तत्प्रामाण्यग्रहणमिति न तत्प्रामाण्यप्रसङ्ग इति मन्यसे तर्हि निर्दोषत्वनिश्चायकस्य ज्ञानयाथार्थ्यनिश्चयस्य निर्दोषत्वनिश्चयसापेक्षत्वादुक्तान्योन्याश्रयतादवस्थ्यम्, असञ्जातबाधभ्रमे प्रामाण्यापत्तिर्वेत्यत उक्तपरीक्षापेक्षास्थले न साक्षिसमकक्षतया निर्दोषत्वनिश्चयबलवत्प्रमाणविरोधाभावान्यतरस्य याथार्थ्यनिश्चायकत्वं ब्रूमो येनान्योन्याश्रयत्वं स्यात्किन्तु तत्रापि साक्षिण एव प्रामाण्यग्राहकत्वमितरस्य त्वप्रामाण्यशङ्कानिरसनद्वारेण तत्रोपयोगित्वमेवेत्यतो न तावदन्योन्याश्रय इत्याशयवान्निर्दोषत्वनिश्चयोप लक्षणतया बलवत्प्रमाणविरोधाभावस्य प्रामाण्यग्राहकसाक्षिसहकारितामाह परीक्षापेक्षायां त्विति ।

नन्वेवं करणदोषबाधकप्रत्यययोरप्यप्रामाण्यनिदानत्वेन तदुभयाभावसहकृतस्यैव साक्षिणो बाह्यज्ञाने प्रामाण्यग्राहकताया अङ्गीकृतत्वात् करणदोषाभावपरित्यागेन कुतो मुखतो बाधभावस्यैव प्रामाण्य ग्राहकसाक्षिणं प्रति सहकारित्वाश्रयणमित्यतो दोषस्य बाधैकोन्नेयत्वेन करणदोषबाधयोर्मध्ये बाधस्यैव वैशेष्यादुभयोरविशेषासिद्धेर्युक्तं तत्परित्यागेन बाधाभावस्यैव तत्सहकारित्वेनाश्रयणमित्याशयवान्दोषस्य बाधैकोन्नेयत्वे ब्रह्मतर्कसम्मतिमाह यथोक्तमिति ॥ बलवत्प्रमाणत इति । बलवत्प्रमाणविरोधत इत्यर्थः ।

द्वितीयपक्षोक्तं दोषं परिहरति असञ्जातेति । तथा च याथार्थ्यरूपसाध्यस्यापि तत्र सत्त्वन्न व्यभिचार इति भावः ॥ कथं तर्हीति । तथा च विपरीतप्रमाणाभावरूपस्य हेतोरेव तत्रागमनान्न व्यभिचार इति भावः । गूढाभिसन्धिः शङ्कते वं तर्हीति ॥ सर्वथेति । सर्वदेशकालपुरुषसम्बन्धीत्यर्थः। अङ्गीकृत इत्यत्र हेतुतयेति शेषः । तथा च विपरीतप्रमाणाभावस्य दुरवधारणत्वान्न कुत्रापि ज्ञाने याथार्थ्यनिश्चयः स्यादित्यभिसन्धिः । गूढाभिसन्धिरुक्तमेव पक्षमङ्गीकरोति ओति । तर्हि तस्य दुरवधारणत्वान्न क्वापि प्रामाण्यनिश्चयः स्यादिति परस्य हार्दं दोषं परिहरति सोऽपीति ॥ अभिमतमपीति । ब्रह्माद्वैतादिकमपीत्यर्थः ॥

### **परिमल**

ज्ञातत्वेत्यादिवाक्येन ज्ञातत्वं लक्षणस्योक्तम् । अत्रोक्तलक्षणज्ञानं च करणनिर्दोषताज्ञानाधीनम् । तज्ज्ञानं च दुःशकमिति भावेनाशङ्क्य निराह नन्वित्यादिना ॥ आपत्तेरिति । व्यभिचारादित्यर्थः ॥ साक्षिसिद्धत्वेति । साक्षी च स्वप्रकाशः स्वप्रामाण्यग्राहक इति नानवस्थादोषोऽपीति भावः । एवं तर्हि विरोध्यभावः क्वापि नापेक्ष्यः स्यादित्यत आह परीक्षाऽपेक्षायां त्विति । यद्वा यत्र दोषशङ्कया याथार्थ्यग्रहः प्रतिबद्ध्यते तत्र निर्दोषताज्ञानाधीना याथार्थ्यधीर् अतोऽन्योन्याश्रय इत्यत आह परीक्षेति । यत्र ज्ञाने दुष्टेन्द्रियजन्यत्वशङ्कया याथार्थ्यग्रहणं प्रतिबध्यते तत्र प्रतिबन्धकाभावनिश्चायकप्रमाणापेक्षारूपपरीक्षापेक्षायां विरोध्यभावः प्रतिबन्धकाभावनिश्चयेन सहायतां साक्षिणो याथार्थ्यग्रहणे आचरतीत्यर्थः । उक्तं हि ‘बुद्धिदोषनिरासमात्रकारणत्वाद्युक्तीनामि’ति ॥ यथोक्तमिति । तत्त्वनिर्णये । दोषाणां प्रबलप्रमाणैकाधीननिश्चयत्वे तदभावेऽपि तदभावेन ज्ञेय इति सिध्यतीति भावः । प्रागुक्तं व्यभिचारं निराह असञ्जातेति ॥ ओति । सत्यमित्यर्थः । अद्धा प्रत्यक्षसत्ययोरि’त्यभिधानात् । ननु तन्निश्चयो याथार्थ्यनिश्चयाधीनश्चेदन्योन्याश्रय एवेत्यत आह सोऽपीति ॥ परीक्षेति । तन्निश्चायकप्रमाणविशेषानुसन्धानैरित्यर्थः ॥ अभिमतमपीति । विश्वमिथ्यात्वाद्यपीत्यर्थः ।

### **यादुपत्यम्**

अस्य लक्षणस्य खण्डनकारेणोक्तं दुरवधारणत्वरूपं दोषमाङ्क्य परिहरति ननु निर्दोषतेत्यादिना ॥ साक्षिसिद्धत्वादिति । तथा च नोक्तान्योन्याश्रय इति भावः । ननु यत्राभ्यासदशापन्नज्ञाने करणदोषशङ्काऽभावस्तत्रैवमस्त्वन्योन्याश्रयपरिहारः यत्र त्वनभ्यासदशापन्नज्ञाने करणदोषशङ्का तत्र याथार्थ्यं न केवलेन साक्षिणा धारयितुं शक्यं, किन्तु निर्दोषताध्यवसायसहकृतेनैव । निर्दोषताध्यवसायश्च याथार्थ्यनिश्चयाधीन इति तत्र पुनरन्योन्याश्रय इत्यत आह परीक्षापेक्षायां त्विति । करणदोषाभावनिश्चायकापेक्षायामित्यर्थः । साचिव्यमाचरति साक्षणा निर्दोषताग्रहण इति शेषः । तथा च यत्र करणदोषताशङ्का तत्र साक्षी बाधाभावसहकृतः स्वयमेव करणदोषाभावमप्यवधारयति । न तु तदवधारणं यथार्थ्यनिश्चयाधीनम् । अतस्तत्रापि नान्योन्याश्रयशङ्गेति भावः । यथोक्तं ‘दोषाभावे प्रमाणत्वं दोषाभावस्य साक्षिणा । निश्चितत्वं क्वचिच्चैवे’ति । अत्र यद्यपि प्रबलविरोधाभास एव निर्दोषतामवधारयति न याथार्थ्यमिति वचनेऽप्यन्योन्याश्रयपरिहारो भवत्येव तथापि साक्षिणः साचिव्यामचरतीति वचनं वस्तुस्थितिमभिप्रेत्येति ज्ञातव्यम् । याथार्थ्यग्रहणे साचिव्यमाचरतीति तु न व्याख्यानम् । तत्र बलवत्प्रमाणवद् इति वक्ष्यमाणवाक्योदाहरणस्यासङ्गतत्वात् । उक्तान्योन्याश्रयापरिहाराच्चेत्यवगन्तव्यम् । बलवत्प्रमाणविरोधाभावो निर्दोषताग्रहणे हेतुरित्यत्र ब्रह्मतर्कसम्मतिमाह यथोक्तमिति । बलवत्प्रमाणतः बलवत्प्रमाणविरोधतः । तथा च दोषाभावोऽपि बलवत्प्रमाणविरोधा भावेन ज्ञातव्य इत्याशयात्प्रकृतसङ्गतिः । प्रबलप्रमाणविरोधाभावस्य दोषाभावसाधकत्वे पूर्वपक्षिणोक्तम सञ्जातविरोधिभ्रमे व्यभिचारं परिहरर्तुमाह असञ्जातेति ॥ कथं तर्हीति । तथा च हेतोरेवाभावान्न व्यभिचार इति भावः ॥ सर्वथेति । देशकालपुरुषान्तरसम्बन्धीत्यर्थः । अङ्गीकृत इत्यत्र हेतुतयेति शेषः। तर्ह्यज्ञानासिद्धिरित्यत आह सोऽपीति ॥ अभिमतमपीति । खण्डनकाराभिमतम् अद्वितीयं ब्रह्मापीत्यर्थः ।

### **श्रीनिवासतीर्थीया**

परस्परेति । निर्दोषकरणजन्यत्वेन ज्ञानयाथार्थ्यं ज्ञेयं तेन चेन्द्रियाणां निर्दोषताऽवगन्तव्येति परस्पराश्रयत्वं ज्ञेयम् ॥ आपत्तेरिति । विरुद्धप्रमाणाभावेन भ्रमजनकेन्द्रियाणामपि निर्दोषताऽध्यवसायापत्तेरित्यर्थः । विरुद्धप्रमाणाभावोपपादनायासञ्जातविरोदीत्युक्तम् ॥ ज्ञानेति । ज्ञानयाथार्थ्येनेन्द्रियनिर्दोषत्वाध्यवसायस्याङ्गीकारात्, निर्दोषकरणजन्यत्वेन ज्ञानयाथार्थ्याध्यवसायस्य चानङ्गीकारान्नेतरेतराश्रयदोष इत्याह ज्ञानेति । ननु कथं साक्षिसिद्धत्वमङ्गीक्रियते । क्वचिद्विरुद्धप्रमाणभावे तदध्यवसायायोगादित्यत आह परीक्षेति । साक्षिण इति शेषः । प्रमाणतस् तद्विरोधतः ॥ कथं तर्हीति । तस्या एव विपरीतप्रमाया विरोधित्वादिति भावः ॥ एवं तर्हीति । यदि देशकालपुरुषान्तरसम्बन्धिविपरीतप्रमाया एव विरोधित्वेन विरुद्धप्रमाणाभावाभावेन तत्र निर्दोषता नाध्यवसीयते तर्हीन्द्रियादौ, सर्वथा देशान्तरीयकालान्तरीयपुरुषान्तरीयविपरीतप्रमाया अभावेन ज्ञानस्य याथार्थ्यात्, तेन निर्दोषता अध्यवसीयत इत्युक्तं स्यादित्यर्थः । अत्रेष्टापत्तिमुत्तरमाह ओति । नन्विन्द्रियादिषु निर्दोषतानिश्चायके यथार्थज्ञाने सर्वथा विपरीतज्ञानाभावः कथं ज्ञेय इत्यत आह सोऽपीति । तैर् अर्थक्रियाकारित्वरूपैः । नन्वत्रापि विपरीतप्रमैव किन्न स्यादित्यत आह निर्मूलं त्विति ॥ अन्यथेति । यदि निर्मूलमप्याशङ्क्यत इत्यर्थः । ‘एकत्र ज्ञानेऽनाश्वासे’ इति शेषः । अभिमतं घटादिकम् ।

### **वाक्यार्थरत्नमाला**

बाधकशङ्काकलङ्क इति पाठः । निर्दोषत्वनिश्चयबलवत्प्रमाणविरोधा भावान्यतरेति । यद्यपि निर्दोषत्वनिश्चयबलवत्प्रमाणविरोधाभावयोः समनियतत्वमिति एकोक्तयैवालम् । तथाप्यविशेषादेकमात्रग्रहणानुपपत्तेरन्यतरपर्यन्तधावनमिति ध्येयम् । सत्यपि साक्षिणि निर्दोषत्वनिश्चयेति पाठः । निर्दोषत्वादीत्यादिपदं लेखकागतम् । उक्तान्योन्येति । करणनिर्दोषत्वनिश्चयार्थमङ्गीकृतज्ञानयाथार्थ्यनिश्चयार्थमपि करणनिर्दोषत्वनिश्चयस्यैवापेक्षायां पूर्वोक्तान्यान्याश्रयत्वेत्यर्थः । बाधकप्रमाणाभावेन याथार्थ्यनिश्चयस्तेन करणनिर्दोषत्वनिश्चय इत्यङ्गीकारान्नोक्तदोष इत्यस्वरसादाह । असञ्जातेति । सञ्जातबाधभ्रमस्यात्र गृहीतुमशक्यत्वादुक्तम् असञ्जातेति । प्रामाण्यापत्तिर्वा । ततश्च तत्र व्यभिचार इति भावः । अप्रामाण्यशङ्कानिरसनद्वारेणेति । अनेन साचिव्यं विवृतं भवति ॥ अन्यथा साक्षिवदितरस्यापि प्रामाण्यग्रहणे उपयोगप्रतीत्यापत्या प्रामाण्यपरतस्त्वापत्तिरिति शङ्का स्यादिति ज्ञेयम् । निर्दोषत्वनिश्चयोपलक्षणतयेति । अनेन मूले प्रबलविरोध्यभावग्रहणं निर्दोषत्वनिश्चयोपलक्षणमित्युक्तं भवति । न तावदिति । असंजातबाधभ्रमे प्रामाण्यापत्तिरप्युक्तन्यायेनोत्तरत्रपरिहरिष्यत इत्याशयेन तावदित्युक्तम् । द्वितीयपक्षोक्तमिति । किंवा विरुद्धप्रमाणाभावादित्येतत्द्वितीयपक्षोक्तमित्यर्थः ।

