+++
title = "०१ पुनरप्याक्षेपः श्रीहर्षस्य"

+++


## याथार्थ्यमेव मानत्वम्

**पुनरप्याक्षेपः श्रीहर्षस्य**

**याथार्थ्यमेव मानत्वम्**

### **सुधा**

अथाऽपि स्यात् । किमवगतं लक्षणं फलहेतुः, किंवाऽनवगतम् । न तावच्चरमः । तदभिधानवैयर्थ्यप्रसङ्गात् । अभिधानस्य ज्ञानोत्पादनो(पयोगि)पायत्वात् । तस्य चानवगतस्यैव फलसाधनत्वाभ्युपगमात् । आद्ये किमन्यस्मात्तदवगम उत त्वदीयाल्लक्षणवाक्यात् । यद्यन्यस्मात् । कृतममुना लक्षणाभिधानप्रयासेन । अभिधानस्य ज्ञानोत्पादातिरिक्तप्रयोजनाभावात् । तस्यान्यत एव सिद्धेः । अन्त्ये किमिदं त्वदभिधानमाप्तोपदेशतया लक्षणं बोधयत्युत लिङ्गादिभावेन । न तावच्चरमः । त्वद्वचन(स्य)लक्षणाविनाभावादेर्दर्शयितुमशक्यत्वात् । नापि प्रथमः । परं प्रति भवत्याप्तत्वासिद्धेः । सिद्धौ हि प्रतिज्ञामात्रादेव साध्यसिद्धेर्हेत्व(द्य)भिधानमनर्थकं स्यात् ।

ननु प्रतिवादिनं प्रति लक्षणाभिधानं नार्थवत् । तेन वाद्याप्तभावानङ्गीकारात्, किन्तु शिष्यार्थं लक्षणमुच्यते शास्त्रे । स हि सर्वस्य शास्त्रस्य कर्तारमाप्तमेव मन्यते । तस्माच्छिष्यं प्रत्याप्तवचनतयैव लक्षणवाक्यमर्थं प्रतिपादयिष्यतीति । मैवम् । यदि न प्रतिवादिनं प्रति शास्त्रं किन्तु शिष्यं प्रति तदा प्रतिज्ञामात्रादेवाप्तवचनाच्छिष्यस्यार्थनिश्चयोपपत्तेर्हेत्वाद्यभिधानमनर्थकतामापन्नं शास्त्रे ॥ अथ भवतु प्रतिवादिनमपि प्रति (तच्छा)शास्त्रवाक्यं यत्र हेत्वाद्युपात्तम् । लक्षणवाक्यं तु शिष्यमेव प्रति प्रयोजकं प्रतिपन्नशास्त्रकाराप्तभावमिति मन्यसे । तदप्यनुपपन्नम् । शास्त्रान्तरसाध्यत्वादस्यार्थस्य । अस्ति हि समयग्राहकं शास्त्रं मुनिभिः प्रणीतं नामलिङ्गानुशासनव्याकरणादीति ।

अत्र ब्रूमः । उक्तं ह्येतदवगतमेव लक्षणं फलहेतुरिति । तदवगमश्च यथायथं प्रत्यक्षादिप्रमाणादित्यपि । न च यथार्थं प्रमाणमिति सास्नादिमान्गौरिति वाक्यस्य लक्षणं प्रतिपाद्यमभ्युपगच्छामः । येनान्यतः सिद्धत्वात्तस्येदमनर्थकं स्यात् । किन्तु यो लक्षणमन्यतो जानाति, न जानाति च व्यवहारनिदानत्वादिना, तं प्रति तदवबोधायेदं वाक्यम् । तथा हि । अयं गौरित्याद्युपदेशादिनैकस्यां व्यक्तौ गोशब्दार्थतयाऽवगतायां किमियमेव व्यक्तिः(एवम्) उतान्याऽपीति जिज्ञासमानं प्रत्यन्यत्रापि गोशब्दार्थतां विजिज्ञापयिषुरुपदेशादेरानन्त्यादिना कर्तुमशक्यत्वादिदं व्याप्तिविषयं वाक्यमाह ‘यः सास्नादिमान्स गोशब्दार्थ’ इति । इदं च नाप्तोपदेशतयैव व्याप्तिबोधकम् । अपि तु प्रयोगान्तरवत्प्रतीताया व्याप्तेः स्मारकत्वेन । अप्रतितायास्तु तदेव जिज्ञासाजननद्वारेण प्रमोत्पादकत्वेनोपयुज्यते । स्मृतव्याप्तिश्च यां यां व्यक्तिं सास्नादिमतीमवलोकयति । तां तां गोशब्दार्थतयाऽनुमिनोतीति को दोषः ।

यद्वा यः पृथिवीति पदं वा व्यक्तिविस्य तदर्थतां वाऽवगच्छंस्तत्प्रवृत्तिनिमित्तं जिज्ञासते तं प्रति पृथिवीत्ववती पृथिवीति पृथिवीत्वं पृथिवीशब्दप्रवृत्तिनिमित्तमुच्यते । तत्र यस्य वक्तर्याप्तताबुद्धिः स तावता सन्तुष्यति । अपरं प्रति त्वव्याप्त्यादिशून्यत्वादिति वाक्यशेषः प्रवर्तते ।

अथवाऽस्ति गौर्नामार्थ इति विदितवतो यत्र तत्र गवि घटादावश्वादौ च गोबुद्धौ प्रसक्तायां गोः स्वरूपावधारणमुखेनेतरव्यवच्छेदं कुर्वन् सास्नादिमानेव गौर्न तु तद्विरही घटादिरश्वादिर्वेति वाक्यं प्रयुज्यते । इदमपि पूर्ववदाप्तत्वावधारणानवधारणाभ्यां द्वयीं गतिमवलम्बत इति किमत्रानुपपन्नम् ।

### **वाक्यार्थचन्द्रिका**

लक्षणप्रणयनस्यार्थवत्वं विधान्तरेणाक्षिपति अथाऽपीति । याथार्थ्यादिकं लक्षणं स्वयं ज्ञातमितरेभ्यो व्यवच्छेदादिज्ञानहेतुरुत सत्तामात्रेणेति विकल्पार्थः । बहुवक्तव्याभावाद्द्वितीयकल्पमेवादौ दूषयति नेति । अनवगतलक्षणस्य लक्ष्यव्यवच्छेदप्रतीतिहेतुत्वे लक्षणभिधानवेयर्थ्यप्रसङ्गादिति हेतुमाह तदिति । तदेव कुत इत्यत आह अभिधानस्येति । अस्तु तर्हि ज्ञानोत्पादकत्वेनेदं लक्षणं सार्थकमित्यत आह तस्य चेति । तस्य लक्षणस्यानवगतस्यैव व्यावृत्तज्ञानहेतुत्वान्न तदभिधानस्य प्रयोजनमित्यर्थः । अवगतं तर्हि तत्फलहेतुरिति प्रथमकल्पमाशङ्क्य पराकर्तुं विकल्पयति आद्य इति । प्रमाणान्तराल्लक्षणावगमपक्षं दूषयति यदीति । अन्यतो लक्षणावगममात्रेण लक्षणप्रणनयनवैयर्थ्यं कुत इत्यत आह अभिधानस्येति । वाक्यप्रयोगस्य परप्रत्यायनार्थत्वादिति भावः। लक्षणज्ञानस्य सत्त्वनान्तरायत्ततयाऽनन्यसाधनत्वाभावान्नाभिधानप्रयोजनत्वमित्याह तस्येति । लक्षणाभिधानमनर्थकमित्यर्थः । प्रणेतृवचनादवगम्यते लक्षणमिति चरमकल्पमाशङ्क्य विकल्पयति अन्त्य इति । चरमकल्पं बुद्धिस्थत्वादादौ दूषयति नेति । हेतुमाह त्वदिति । तद्वचनस्य लक्षणेन सहाविनाभावस्य दर्शयितुमशक्यत्वान्न लिङ्गतया बोधकत्वं, नाप्यर्थापत्तितया तदन्तरेणानुपपत्त्यभावात्, नाप्युपमानादितया सादृश्यादेर्दर्शयितुमश्यक्यत्वादित्यर्थः । आप्तोपदेशतया तर्हि मद्वाक्यं लक्षणबोधकमिति प्रथमं निषेधति नापीति । हेतुमाह परं प्रतीति । उक्तमेव व्यतिरेके दण्डप्रदर्शनेन समर्थयते सिद्धौ हीति ।

कथायां प्रतिवादिना वादिनं प्रति लक्षणं प्रणीयत इत्येव नेष्यत येनेयमुक्तदोषपरम्परा स्यादिति चोदयति नन्विति । कुतो नार्थवदित्यत आह तेनेति । आप्तवाक्यतयाऽनुमानतया वा लक्षणवाक्यस्य लक्ष्यप्रमाणकत्वायोगादित्यर्थः । कस्य तर्हि लक्षणतो बोधनमित्यत आह किन्त्विति । शिष्यार्थं लक्षणप्रणयनमित्यस्मिन्पक्षे को लाभ इत्यत आह स हीति । तं च प्रतिलक्षणवाक्यमनुमानत्वेनाबोधकमप्यापृवाक्यतया बोधकमित्याह तस्मादिति । हेतुदृष्टान्तादिकथनानुपपत्त्या वादिनं प्रत्येव शास्त्रं न शिष्यं प्रतीति परिहरति मैवमिति । हेत्वाद्यभिधानलक्षणप्रणयनयोरर्थवत्त्वमापादयितुं शास्त्रे द्वैराश्यमाशङ्कते अथेति । न वयं सर्वं शास्त्रं शिष्यार्थं ब्रूमः किन्तु लक्षणवाक्यांशे तस्य तं प्रति लक्ष्यप्रमितिजनकत्वात् । यश्च शास्त्रांशो हेत्वाद्यभिधानसहितः स वादिनं प्रति, तेन न कश्चिद्दोष इत्यर्थः । न भवच्छास्त्रस्य समयग्रहणत्वमर्थस्तस्यान्यत एव सिद्धेरिति परिहरति । तादृशं शास्त्रान्तरमेव नास्तीत्यत आह अस्तिहीति । समयः सङ्गतिः । नामानुशासनम् अभिधानग्रन्थः । लिङ्गानुशासनं वररुच्यादि । तस्यास्मिन्नर्थेऽयं शब्दः साधुरित्याद्याकारेण लिङ्गानुशासकत्वात्समयग्राहकत्वमप्यस्तीति भावेन तद्ग्रहणम् । व्याकरणादीत्यादिपदेन निगमादिपरिग्रहः ।

समाधानाभिधानं प्रतिजानीते अत्रेति । निरवद्यत्वात्प्रथमं पक्षं परिगृह्णाति उक्तमिति । ततश्चानवगतपक्षोक्तदोषोऽनङ्गीकारपराहत इति भावः । नन्वत्रापि दोषोऽभिहितः । किमन्यस्मात्तदवगमश्चानवगतपक्षोक्तदोषोऽनङ्गीकारपराहत इति भावः । नन्वत्रापि दोषोऽभिहितः । किमन्यस्मात्तदवगम उत त्वदीयाल्लक्षणवाक्यादित्यतः प्रथमं पक्षं परिगृह्णाति तदवगमश्चेति । नन्येवं लक्षणस्य प्रत्यक्षादिसिद्धत्वात्तदभिधानवैयर्थ्यमित्यत आह न चेति । तर्ह्यनवगतस्यावगन्तव्यस्य असत्त्वात्तदभिधानवैयर्थ्यमिति शङ्कते; किन्त्विति । लक्षणाभिधानस्य न लक्षणस्वरूपज्ञानं प्रयोजनं येनान्यतस्तत्सिद्धावभिधानवैयर्थ्यं स्याद् अस्य चाप्तवाक्यत्वेनाबोधकत्वं स्याद् अपि त्वन्यदेव व्यवहारादिनिदानत्वज्ञानं प्रयोजनमित्याशयेन परिहरति य इति । यथार्थत्वं प्रमाणव्यवहारहेतुरिति न जानातीत्यर्थः । आदिपेदन प्रागुक्तस्येतरपक्षत्रयस्य सङ्ग्रहः । कथं लक्षणवाक्येन लक्षणस्य व्यवहारनिदानत्वादिकं बोध्यत इत्यतो व्यवस्थया तद्दर्शयितुमाह तथा हीति । उपदेशादिनैवेतत्फलसिद्धिसम्भवात्किं लक्षणेनेत्यत आह उपदेशादेरिति । आदिपदेन ृङ्गग्रहणादिना प्रदर्शनादिप्ररिग्रहः । आनन्त्यादिनेत्यादिपदेन व्यभिचार परिग्रहः । नन्वेतद्वाक्यमनुमानतया व्याप्तिं बोधयति किंवाऽऽप्तवाक्यतया । आद्येऽनवस्था द्वितयेत्वसम्भवो वादिन आप्तत्वासिद्धेरित्याशङ्क्याह इदं चेति । तर्हि प्रकारान्तरासम्भवेन तद्वैयर्थ्यमित्याशङ्क्य प्रकारद्वयेन तत्सार्थक्यमाह अपि त्विति ॥ प्रयोगान्तरवदिति । यो धूमवानसावग्निमानिति कथायां प्रतिवादिनं प्रति वादिना क्रियमाणप्रयोगवदित्यर्थः । एकसम्बन्धिदर्शनमपरसम्बन्धिस्मारकमिति न्यायाद्य्वाप्त्यादिविषयशब्ददर्शने वादिना पूर्वानुभूतव्याप्तिपदार्थः स्मार्यते तत्स्मारकत्वेन वाक्यस्यार्थवत्त्व मित्याशयः । भवत्वेवं पूर्वप्रतिपन्नव्याप्तिविषये । यत्र पुनरप्रतिपन्नव्याप्तिविषयकमेव व्याप्तिवाक्यं प्रयुज्यते तत्र कथं स्मारकत्वमित्यत आह अप्रतीतायास्त्विति । वादिना प्रयुक्तं वाक्यमुपश्रुत्य प्रतिवादिनो जिज्ञासा जायते किमनेन साधनमुपन्यस्तमिति । जिज्ञासमानस्य च तत्साधकप्रमाणप्रवृत्त्या व्याप्तिप्रमोत्पत्तिः स्वात्मनीति प्रमोत्पादकमिति कृत्वा न तद्वैयर्थ्यमिति भावः ।

इदानीं लक्ष्यानतिरिक्तलक्षणप्रतिपादकवाक्यस्य प्रवृत्तिनिमित्तावधारकत्वमुपपादयति यद्वेति । वाक्यस्य प्रवृत्तिनिमित्तत्वबोधकत्वं किमाप्तवाक्यतया किंवाऽनुमानत्वेनेत्यतः पुरुषभेदेनोभयताऽपीत्याह तत्रेति । लक्ष्यातिरिक्तलक्षणप्रतिपादकवाक्यस्यैव सजातीयादिव्यवच्छेदेन लक्ष्यस्वरूपावधारकत्वं प्रागुक्तमुपपादयति अथवेति ॥ द्वयीं गतिमिति । यस्य वक्तर्याप्तिबुद्धिः स तावता सन्तुष्यति । अपरं प्रति त्वव्याप्त्यादिशून्यत्वादिति वाक्यशेषः प्रवर्तत इति द्वयीं गतिमित्यर्थः ।

### **परिमल**

लक्षणज्ञापनमेव लक्षणवाक्यप्रयोजनं मत्वा तं पक्षं विकल्पमुखेन दूषयति किमवगतमित्यादिना ॥ फलहेतुरिति । व्यावृत्तिव्यवहारादिबोधरूपफलहेतुरित्यर्थः ॥ कृतममुनेत्यादि । एतेन यथायथं प्रत्यक्षादिना तदवधारणादिति प्राचीनसमाधिरपि निरस्तो ध्येयः ॥ अस्येति । लक्षणस्येत्यर्थः ॥ लिङ्गादिभावेनेति । लिङ्गविधयाऽर्थापत्त्यादिविधया वेत्यर्थः ॥ त्वद्वचनलक्षणेति । त्वद्वचनस्य लक्षणेन सहाविनाभावस्यानुपपत्त्यादेर्वा दर्शयितुमश्यक्यत्वादित्यर्थः । क्वापि सहचारादृष्टेरिति भावः ॥ भवत्वाप्तत्वेति । त्वय्याप्तासिद्धेरित्यर्थः ॥ हेत्वाद्यमिधानमिति । अव्याप्त्यादिराहित्यादिरूपहेत्वभिधानं व्याप्तिदृष्टान्ताद्यभिधानं चानर्थकमित्यर्थः । किं तच्छास्त्रान्तरमित्यत आह अस्ति हीति । पुल्लिङ्गस्त्रीलिङ्गादिज्ञापकममरसिंहादिकं लिङ्गानुशासनम् । उपमानवृद्धव्यावहारादिरादिपदार्थः । नन्वेवं लक्षणोक्तिर्व्यर्थेत्युक्तमित्यत आह न च यथार्थमिति । वक्ष्यमाणव्युत्पादनसौकर्याय सास्नादिमानिति वाक्यान्तरोक्तिः । यद्वा लक्ष्यभिन्नलक्षणवाक्योक्त्यर्थमेव तदुक्तिः ॥ इदमिति । लक्षण वाक्यमित्यर्थः ॥ व्यवहारनिदानत्वादिनेति । व्यवहारनिमित्तेतरव्यवच्छेदबोधहेतुत्वादित्यर्थः । उपदेशादिनेत्यादिपदेन व्यवहारादिग्रहः ॥ एवमिति । गोशब्दार्थ इत्यर्थः । विजिज्ञापयिषुर् विज्ञापनेच्छावान् । उपदेशादेर् उपदेशव्यवहारादेः ॥ आनन्त्यादिना । आनन्त्यव्यभिचाराभ्यां गवादिव्यक्तीनामिति योज्यम् । इदं त्वभिधानमाप्तोपदेशतया लक्षणं बोधयत्युत लिङ्गादिभावेनेत्यादिना विकल्प्य दूषितस्योत्तरमाह इदं चेति ॥ प्रयोगान्तरवदिति । कथायां वाद्यन्तरप्रयुक्तप्रयोगो यथा स्मारकत्वादिनोपयुज्यते तथेत्यर्थः ॥ जिज्ञासेति । कथं व्याप्तिरिति व्या(प्तौ)प्तिप्रमाणजिज्ञासाजनकत्वेनेत्यर्थः । स्मारकत्वेनोपयुज्यत इत्येतं पक्षम् उपपाद्य जिज्ञासाजनकत्वेनेतिपक्षं पक्षभेदेनोपपादयति यद्वेति । यद्वा व्यवहारार्थं लक्षणाभिधानमित्येतद् उपपाद्य प्रवृत्तिनिमित्तावधारणार्थं तदितिपक्षमुपपादयति यद्वेति । इतरव्यवच्छेदबोधार्थं लक्षणोक्तिरित्येतद्य्वनक्ति अथवेति । यद्वा लक्ष्याद्भिन्नं लक्षणम् इतरव्यवच्छेदव्यवहर्तव्यते प्रतिपादयतीति प्रागुक्तम् । तत्र व्यवहारोपपादकत्वं स्मृतव्याप्तिश्चेत्यादिनोपपादितम् । इतरव्यवच्छेदव्यवहर्तव्यताप्रतिपादकत्वं व्यनक्ति अथवेति । लक्ष्यानतिरिक्तं लक्षणं तु प्रवृत्तिनिमित्तावधारणार्थमित्येतद् यद्वेत्यदिनोपपादितमिति ज्ञेयम् ॥ इदमपीति । सास्नादिमानेव गौरित्यादिवाक्यमपि पूर्ववत् पृथिवीत्वं पृथिवीपदप्रवृत्तिमिनित्तमिति वाक्यवद् वक्तुराप्तत्वावधारणे तावतैव श्रोतुः परितोषः । तदनवधारणे तु श्रोतारं प्रति सास्नादिमत्त्वस्य गोत्वेनैव व्याप्तत्वादिति हेतुवाक्यमपेक्षितमिति द्वयीं गतिमवलम्बत इत्यर्थः ।

### **यादुपत्यं**

यथायथं प्रत्यक्षादिना तदवधारणादित्येतद्दूषयितुं पुनः पृच्छति किमवगतमिति । लिङ्गादिभावेनेत्यत्रादिपदेनार्थापत्त्युमपमानादेर्ग्रहणम् । अविनाभावादेरित्यत्रादिपदेनानुपपत्तिसादृश्यादेर्ग्रहणम् ॥ प्रतिज्ञामात्रादेवेति । सास्नादिमत्त्वं गोर्लक्षणं भवितुमर्हतीति प्रतिज्ञामात्रादेव लक्षणत्वरूपसाध्यसिद्धावतिव्याप्त्यादिदोषशून्यत्वादिति हेत्वभिधानमनर्थकं स्यादित्यर्थः । आदिपदेन व्याप्त्याद्यभिधानग्रहणम् । तादृशं शास्त्रान्तरमेव नास्तीत्यत आह अस्ति हीति । नामानुशासनमभिधानग्रन्थो लिङ्गानुशासनं वाररुचादि । ननु लक्षणस्य प्रत्यक्षादिसिद्धत्वे तदभिधानवैयर्थ्यमुक्तमेवेत्यत आह न च यथार्थमिति । व्यवहारनिदानत्वादिनेत्यदिपदेनेतरपक्षत्रयपरिग्रहः । पूर्वं लक्षणभेदेनोक्तं पक्षचतुष्टयमवस्थाभेदेन तत्रोपपादयितुमाह तथा हीति । यद्यपीदमुपपादनं तत्रैव कर्तव्यं तथाऽपि लक्षणवाक्यप्रतिपाद्यं न केवलं लक्षणं, किन्तु व्यवहारनिदानत्वादिनैवेति प्रमेयाज्ञाने तदुपपादनस्यावसरो नेत्यत्रैव तत्कृतमिति ज्ञेयम् । तत्र तावदतिरिक्तलक्षणे व्यवहारनिदानत्वमुपपादयति अयं गौरिति । उपदेशादेरित्यत्रादिपदेन ृङ्गग्रहणादिना प्रदर्शनादिसङ्ग्रहः किमिदं त्वदभिधानमाप्तोपदेशतया लक्षणं बोधयत्युत लिङ्गादिभावेनेति पृष्टस्य परिहारमाह इदं चेत्यादिना ॥ प्रयोगान्तरवदिति । कथायां प्रतिवादिनं प्रति क्रियमाणानुमानप्रयोगवदित्यर्थः । प्रवृत्तिनिमित्तावधारणार्थं लक्षणप्रणयनमित्येतदनतिरिक्तलक्षणे उपपादयति यद्वेति । अत्र प्रयोगान्तरवदित्युक्तसमाधानासम्भवादाह तत्र यस्येति । इदमुपलक्षणम् । इतरव्यक्तिषु स्वतन्त्रव्यवहारार्थत्वमपि प्रागुक्तत्वाद् ग्राह्यम् । प्रथमद्वितीयपक्षावतिरिक्तलक्षणे उपपादयति अथवेति । गोस्वरूपावधारणमुखेनेत्यनेन द्वितीयपक्षोपपादनम् । विप्रतिपन्ना गौर्भवितुमर्हति सास्नादिमत्त्वादिति प्रयोगसूचनात् । अस्यावधारणस्य व्यवच्छेदानुमित्युपयोगं दर्शयितुमवधारणमुखेनेत्युक्तम् ॥ पूर्ववदिति । प्रयोगान्तरवदित्यादिनोक्तवदित्यर्थः ।

### **श्रीनिवासतीर्थीया**

अधिकं वक्तुमुक्तमेव पुनरनुवदति अथाऽपीति । अभिधानं वचनम् । एवमुत्तरत्रापि । वैयर्थ्यमेवोपपादयति अभिधानस्येति । लक्षणवचनस्येत्यर्थः ॥ ज्ञानेति । लक्षणज्ञानेत्यर्थः । तस्य च लक्षणस्य । तथा च यद्यवगतस्यैव लक्षणस्य व्यावृत्त्यादिरूपफलहेतुत्वमभ्युपगतं स्यात्तदैव लक्षणज्ञानजननाय लक्षणाभिधानं सार्थकं स्यान् न चैवमभ्युपगतम् अतो व्यर्थं लक्षणवचनमित्यर्थः । एवमुत्तरत्र वाक्यमपि योज्यम् । तस्य लक्षणज्ञानस्य । अन्यतः लक्षणवाक्यं विनाऽन्यस्मादित्यर्थः । यत्र यस्मिन् शास्त्रप्रदेशे । प्रतिपन्नशास्त्रकाराप्तभावम् आप्तभावमाप्तत्वोपेतं शिष्यं प्रत्येव प्रयोजकं सार्थकमिति योजना ॥ शास्त्रान्तरेति । हेत्वाद्यभिधानं विना दानवारयः सुरा इत्यादिवत्सास्नादिमान्गौरिति वाच्यवाचकभावसम्बन्धग्रहणस्याभिधानादिशास्त्रान्तरसाध्यत्वादत्रावक्तव्यतेत्यर्थः । तदेव विशदयति अस्ति हीति ॥ अभ्युपगच्छाम इति । यद्यपि सास्नादिमान्गौरिति वाक्ये लक्षणमपि प्रतिपाद्यं भवति, तथाऽपि तत्प्रतिपादने न तात्पर्यं किन्तु प्रत्यक्षादिना ज्ञातं लक्षणमनूद्य तस्य व्यवहारकारणत्वबोधन एवेति न दोष इति ज्ञेयम् । अन्यतः प्रत्यक्षादितः । तस्य लक्षणस्य । इदं लक्षणवाक्यम् ॥ तदिति । व्यवहारकारणत्वेत्यर्थः । लक्ष्यातिरिक्तलक्षणस्य व्यवहारहेतुत्वमुपपादयति तथा हीति । इयमेव व्यक्तिर्गौशब्दार्थ इति शेषः ॥ प्रयोगान्तरेति । यो धूमवान्न्सोऽग्निमानित्यादिप्रयोगान्तरेत्यर्थः । लक्ष्यानतिरिक्तलक्षणस्य व्यवहारहेतुतामुपपादयति यद्वेति । अपरं यस्य वक्तर्याप्तिबुद्धिर्नास्ति तं प्रतीत्यर्थः । गौर्नाम गौरिति प्रसिद्धः । लक्ष्यातिरिक्तलक्षणस्येतरव्यावृत्तिहेतुत्वमुपपादयति अथवेति । इदमपि वाक्यम् । पूर्ववद् यस्य वक्तरीत्याद्युक्तरीत्या । द्वयीं ज्ञाताप्तभावं प्रति तावत एव वाक्यस्य बोधकता अपरा तु हेतुवाक्यसापेक्षस्येति गतिद्वयमित्यर्थः ॥

### **वाक्यार्थरत्नमाला**

किमवगतं लक्षणं फलहेतुरनधिगतं वेत्यादिखण्डनव्याख्यानरूपविद्या सागर्यनुसारेणावगतादिपदं व्याचष्टे । याथार्थ्यादिकं लक्षणमित्यादिना । प्रमाणान्तरादिति । अनेनान्यस्मादित्यन्यपदं प्रमाणांतरार्थमित्युक्तं भवति । अनन्यसाधनत्वेति । न विद्यतेऽन्यत्साधनं यस्य तदनन्यसाधनं तस्य भावस्तत्वं तदभावादित्यर्थः । चरमकल्पं बुद्धिस्थत्वादिति । चरमकल्पीयचरमकल्पमित्यर्थः । उक्तमेव व्यतिरेके दण्डप्रदर्शनेन समर्थयत इति पाठः । दूषयतीति पाठे उक्तमेवेत्यस्यासिद्धेरित्यनेन प्रत्युक्तमेव प्रथमकल्पं दूषयतीति योज्यम् । अनुमानतया वेति । उपलक्षणमेतत् । उपमानादितया वेत्यापि द्रष्टव्यम् । ग्राहकत्वमर्थ इति । ग्राहकस्य भावः ग्राहकत्वं ग्रहणमेव जन्यतासम्बन्धेन धर्मः । ग्रहणमर्थइति पाठस्तु स्वरस एव । अर्थशब्देन चात्र प्रयोजनं विवक्षितमिति ज्ञेयम् । वाररुच्यादिति । वररुचिप्रणीतादिकम् । वररुच्यादिप्रणीतमिति फलतीति ज्ञेयम् । निगमादीति । आदिपदेन विवृत्यादिपरिग्रहः । अस्य चाप्तवाक्यत्वेनेति । आप्तवाक्यत्वेन बोधकत्वं न स्यादित्यर्थः । लक्षणवाक्यत्वे लक्षणस्वरूपज्ञानाङ्गीकारे लक्षणवाक्यत्वेनैव बोधकत्वाङ्गीकारायोगादाप्त वाक्यत्वस्य चासिद्धेर्न तेनापि रूपेण बोधकत्वं सम्भवतीत्याशयः ।

व्यवहारनिदानत्वादिनेति मूले आदिपदेन प्रवृत्तिनिमित्तावधारकत्वसजातीयादिव्यवच्छिन्नलक्ष्यप्रतीतिजनकत्वरूपद्वयस्यैव प्रमाणत्वादिप्रतीतये तच्चिह्नोपदर्शकत्वरूपस्यापि ग्रहणम् । परन्तु चतुर्थप्रकारानुपदर्शनं स्पष्टत्वात् । अत एव यथायथं चतुष्टयमपीति प्रतिज्ञायापि मूले त्रितयमात्रस्यैव प्राक्प्रदर्शनमित्याशयेनाह । आदिपदेन प्रागुक्तस्येति । व्यभिचारेति । उपदेशादेः परस्परव्यभिचारेत्यर्थः । व्यक्तिः पदार्थ इति पक्षे व्यभिचारस्तु वैशेषिकपरीक्षायां वक्ष्यमाणोऽन्य एवेति ज्ञेयम् । वादिना प्रयुक्तमिति वाक्यं व्याख्येयमस्ति । आद्येऽनवस्थेति । यद्यप्युक्तरीत्या लक्षणाविनाभावो दर्शयितुमशक्य इत्यप्यभिधातुं शक्यम् । तथापि तस्य च स्पष्टत्वाच्छिष्यैरेव तदूह्यतामित्याशयेनानवस्थामात्रमुक्तमिति ज्ञेयम् । व्याप्तिपदार्थः स्मार्यत इति मूलकोशपाठः । वादिनेति पूर्वोक्तः । वादिनेत्यस्य प्रतिवादिनेत्यर्थात्स्मर्यत इति ह्रस्वपाठोऽपीत्यप्याहुः । यद्यप्ययं गौरित्याद्युपदेशादिनेति पक्षस्य लक्ष्यातिरिक्तलक्षणे व्यवहारकरणताप्रतिपादकत्वेनावतारः कार्यस्तथापीदानीं लक्ष्यानतिरिक्तलक्षण इत्युत्तरग्रन्थानुसारेणास्य तत्परत्वविज्ञानं सुशकमित्याशयेन तथावताराभावान्न दोष इति ज्ञेयम् ।

