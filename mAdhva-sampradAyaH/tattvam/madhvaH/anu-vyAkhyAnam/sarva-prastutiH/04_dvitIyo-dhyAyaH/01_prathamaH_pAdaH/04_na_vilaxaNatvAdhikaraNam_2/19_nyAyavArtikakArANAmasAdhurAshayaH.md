+++
title = "१९ न्यायवार्तिककाराणामसाधुराशयः"

+++


## निर्दोषाक्षोद्भवं ह्यत्र प्रत्यक्षमिति गीयते

**न्यायवार्तिककाराणामसाधुराशयः**

**निर्दोषाक्षोद्भवं ह्यत्र प्रत्यक्षमिति गीयते**

### **सुधा**

अत्र ज्ञानग्रहणं सुखादिव्यावृत्त्यर्थमिति केचित् । तदसत् । विषयसाक्षात्कारस्यैव सुखादिहेतुत्वात् । इन्द्रियार्थसन्निकर्षः (तु) तदर्थमभ्यर्थ्यते ।

नन्वेवं सति सर्वार्थसाक्षात्कारवतः परमेश्वरस्य सुखाद्युत्पादप्रसङ्ग इति चेत् । लीलाविग्रहग्रहणे तस्येन्द्रियार्थसन्निकर्षवतः कुतो न तत्प्रसङ्गः । अथ न तावन्मात्रं सुखादिकारणम् । किन्नाम धर्मादिकमपि । अतस्तदभावान्न तस्य सुखाद्युत्पाद इति चेत् । तुल्यम् । अत एव न योगिष्वपि प्रसङ्गः । तथा चाहुः । ‘देहे शीतोष्णादिसम्बन्धाद्धि शीतोष्णाद्यनुभव आत्मनस् ततश्च सुखदुःखे’ इति । अत्र देहशब्देन तदाश्रितानीन्द्रियाण्युपलक्ष्यन्ते । तदयं लक्षणार्थः । निर्दोषार्थसन्निकृष्टनिर्दोषेन्द्रियोद्भवं ज्ञानं प्रत्यक्षमिति ।

### **वाक्यार्थचन्द्रिका**

अत्रेति । प्रत्यक्षलक्षण इत्यर्थः ॥ सुखादिव्युदासार्थमिति । इन्द्रियार्थसन्निकर्षात् सुखदुःखे अपि भवतः; अस्तद्य्वावृत्त्यर्थं ज्ञानग्रहणमित्यर्थः ॥ केचिदिति । न्यायवार्तिककारा इत्यर्थः ॥ विषयसाक्षात्कारस्यैवेति । सुषुप्त्यादौ सत्यपि विषयेन्द्रियसन्निकर्षे वैषयिकसुखानुत्पादात् । असत्यपि तस्मिन्काभिन्यादिविषय भ्रमे रूपसाक्षात्कारमात्रेण कामुकस्य सुखदर्शनात् । अनन्यथासिद्धान्वयव्यतिरेकाभ्यां सुखादिकं प्रति विषयसाक्षात्कार एव हेतुर्नार्थेन्द्रियसन्निकर्षो व्यभिचारात् । तथा च तत्रातिप्रसङ्गाभावान्न तद्य्वावर्तकत्वं ज्ञानग्रहणस्य सम्भवतीति भावः। नन्वन्वयव्यतिरेकव्यभिचारेणेन्द्रिय सन्निकर्षस्य सुखादिमात्रं प्रत्यहेतुत्वेपि यत्रेन्द्रियसन्निकर्षे सति सुखोत्पत्तिस्तत्राव्यभिचारादिन्द्रियसन्निकर्षस्यैव सुखादिहेतुत्व सम्भवात्तादृशसुखादिव्यवच्छेदकत्वं ज्ञानग्रहणस्य स्यादेवेत्यतो यत्रापीन्द्रियार्थसन्निकर्षोऽस्ति तत्रापि विषयसाक्षात्कारोऽस्त्येव । स एव च तत्र सुखदुःखादिहेतुः क्लृप्तसामर्थ्यात् । इन्द्रियसन्निकर्षस्य विषयसाक्षात्कारमात्रोपयोगित्वेनान्यथासिद्धत्वान्न सुखादिहेतुत्वमिति न तद्य्वावृत्त्यर्थत्वमिति न तद्य्वावृत्त्यर्थत्वमपि ज्ञानग्रहणस्य सम्भवतीत्याशयवानाह इन्द्रियेति । विषयसाक्षात्कारस्य हेतुताया न्यायवाचस्पतिनोक्तमति प्रसङ्गमाशङ्कते नन्वेवमिति । इन्द्रियार्थसन्निकर्षस्य तद्धेतुत्वे तु शरीरेन्द्रियरहितत्वादीश्वरस्य सुखादिहेतुभूतेन्द्रियार्थसन्निकर्षरहितत्वान्न तत्प्रसङ्ग इति भावः ।

न ब्रूमो वयं विषयसाक्षात्कारमात्रं सुखादिहेतुरिति किन्नाम धर्मादिसहकृत एव साक्षात्कारः । तथा चेश्वरस्य तदभावान्न सुखाद्युत्पाद्यप्रसङ्ग इत्यभिप्रेत्य धर्मादेरपि कारणकोटौ निवेशे परमुखेनैव वाचयितुं गूढाभिसन्धिः प्रतिबन्दीमाह लीलेति । तथा चेन्द्रियार्थसन्निकर्षस्यापि तद्धेतुत्वं न स्यादिति सुखादिप्रसक्तेरेवाभावाज्ज्ञानग्रहणमनर्थकमिति भावः । अविदिताशयः प्रतिबन्दीमोचनायातिप्रसङ्गपरिहारमाशङ्कते अथेति । सिद्धान्ती स्वाशयमुद्घाटयति तुल्यमिति । विषयसाक्षात्कारस्य सुखादिहेतुतायां तदुक्तमतिप्रसङ्गान्तरमप्युक्तातिदेशेन परिहरति अत एवेति । योगिनामप्रारब्धकर्मक्षयवत्त्वेन धर्माद्यभावात्तत्सहकृतविषयसाक्षात्काररूपतद्धेतुशून्यत्वादेवेत्यर्थः । विषयसाक्षात्कारस्यैव सुखादिहेतुत्वमिन्द्रियार्थसन्निकर्षस्तु सुखादिहेतुविषयसाक्षात्कारार्थ एवेत्यत्र भगवत्पादसंमतिमाह तथा चेति । गीताभाष्ये मात्राः स्पर्शास्त्विति श्लोकव्याख्यावसर इति शेषः । नन्वनेन शीतोष्णादिविषयस्य देहसम्बन्ध एव विषयसाक्षात्कारहेतुतयोच्यते न त्विन्द्रियार्थसन्निकर्षोऽतः कथमस्योक्तार्थे सम्मतित्वेनोपन्यास इत्यत आह अत्रेति । श्रुतसंगृहीतप्रकरप्राप्तमर्थमेकीकृत्य दर्शयति तदिति ।

### **परिमल**

तर्हि विषयेन्द्रियसंप्रयोगो नापेक्षितः स्यादित्यत आह इन्द्रियार्थेति । तन्मात्रं सुखादिहेतुरिति भ्रान्तः शङ्कते नन्विति ॥ योगिष्विति । तेषां प्रक्षीणकर्मत्वात्प्रारब्धकर्मसत्त्वेऽपि तस्य नियतफलकत्वादिति भावः ॥ आहुरिति । द्वितीये गीताभाष्ये भगवत्पादाः । विषयेन्द्रियसंप्रयोगः साक्षात्कारे, स च सुखादौ हेतुरित्येतदाहुरित्यर्थः । उक्तार्थसंवादत्वायाह अत्र देहेति ।

### **यादुपत्यम्**

अत एवेति । योगिनामप्रारब्धकर्मक्षयवत्त्वेन धर्माद्यभावादेवेत्यर्थः । ‘विषयसाक्षात्कारस्यैव स्वादिहेतुत्वम् । इन्द्रियार्थसन्निकर्षस्तु तदर्थमभ्यर्थ्यते’ इत्यत्र भगवत्पादसम्मतिमाह तथा चाहुरिति । गीताभाष्य इति शेषः । नन्वत्र शीतोष्णादिविषयस्य देहसम्बन्ध एवानुभवकारणतयोच्यते नेन्द्रियसन्निकर्ष इत्यत आह अत्र देहशब्देनेति ।

### **श्रीनिवासतीर्थीया**

ज्ञानग्रहणमिति । निर्दोषार्थसन्निकृष्टनिर्दोषेन्द्रियोद्भवं ज्ञानं प्रत्यक्षमिति हि लक्षणम् । अत्राक्षकार्यक्रियाव्युदासार्थं प्रकरणप्राप्तज्ञानपदग्रहणमित्युक्तम् । नरहरितीर्थास्तु सुखादेरपीन्द्रियार्थसन्निकर्षजन्यत्वेन तद्य्वावृत्त्यर्थं ज्ञानग्रहणमित्याहुरित्यर्थः ॥ हेतुत्वादिति । अक्षसन्निकर्षजन्यत्वाभावादित्यर्थः । तदर्थं विषयसाक्षात्कारार्थम् । तार्किकः शङ्कते नन्विति । एवं विषयसाक्षात्कारस्यैव सुखादिहेतुत्वे ॥ लीलेति । भवत्पक्षेऽपीति शेषः । नन्विन्द्रियाणां शरीरसंयुक्तत्वनियमादीश्वरस्या शरीरत्वात्कथमिन्द्रियार्थसन्निकर्ष उच्यत इत्यत आह लीलेति ॥ तदिति । सुखाद्युत्पादेत्यर्थः । तावन्मात्रम् इन्द्रियार्थसन्निकर्षमात्रम् ॥ तुल्यमिति । विषयसाक्षात्कारस्यैव सुखादिहेतुत्वपक्षेऽपि न तावन्मात्रस्य हेतुत्वं किन्नाम धर्मादेरपि । तदभावान्नेश्वरस्य सुखादिकमिति सममित्यर्थः । ननु विषयसाक्षात्कारस्य सुखादिहेतुत्वे योगिनामपि तद्भावात्सुखादिकं स्यादिति केनचिदुक्तम् । तदिन्द्रियार्थसन्निकर्षस्यैव तद्धेतुत्वमिति पक्षेऽपि सममित्याह अत एवेति । इन्द्रियार्थसन्निकर्षजन्यविषयसाक्षात्कारस्यैव सुखादिहेतुत्वमित्यत्र मात्रास्पर्शा इत्येतद्य्वाख्यानपरं गीताभाष्यं संमतितयोदाहरति तथा चेति ॥ शीतोष्णादीति । तादृगर्थेत्यर्थः । अनुभवः शीतोष्णादिविषयसाक्षात्कार इत्यर्थः । ततः साक्षात्कारात् । नन्वत्र विषयसाक्षात्कारस्य देहार्थसन्निकर्षजन्यत्वमेव प्रतीयते न त्विन्द्रियार्थसन्निकर्षजन्यत्वमत आह अत्रेति । तेषां शरीरसंयुक्तत्वादिति भावः । उद्भवशब्द उत्पत्त्यभिव्यक्तिसाधारणः ।

### **वाक्यार्थरत्नमाला**

न्यायवार्त्तिककारा इत्यर्थ इति । सत्यापि विषयेन्द्रियेति । स्पार्शनादीन्द्रियेत्यर्थः । न्यायवाचस्पतिनोक्तमिति । इत्यत्रेति शेषः । योगिनामपि प्रारब्धकर्मक्षयवत्वेनेति । अप्रारब्धकर्मणस्तु ज्ञानमात्रनाश्यत्वेन तस्य सुखदुःखसाक्षात्कारहेतुत्वादिति शेषः । क्वचिदप्रारब्धकर्मक्षयवत्वेनेति पाठस्तत्र प्रारब्धस्य तु भोगेन क्षीणत्वादिति शेषः । उभयथापि धर्माधर्माभाव उक्तो भवति ।





