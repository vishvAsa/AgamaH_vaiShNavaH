+++
title = "१० ईश्वरातिरिक्तस्य स्वातन्त्र्येण कारणत्वाभावप्रतिपादनम्"

+++


## स्वतन्त्रकारणान्यत्वं तेन ह्यत्र निषिध्यते

**ईश्वरातिरिक्तस्य स्वातन्त्र्येण कारणत्वाभावप्रतिपादनम्**

**स्वतन्त्रकारणान्यत्वं तेन ह्यत्र निषिध्यते**

### **सुधा **

एवं तर्हि कोऽस्यार्थ इत्यत आह स्वतन्त्रेति ।

## **अनुव्याख्यानम्**

***स्वतन्त्रकारणान्यत्वं तेन ह्यत्र निषिध्यते ॥***

यत एवं जगतो ब्रह्मानन्यत्वमनेकविधमपि नात्र प्रतिपाद्यं; तेनेत्यर्थः । अनेनापव्याख्यान-निराकरणं स्वव्याख्यानदृढीकरणार्थत्वान्नासङ्गमिति स्मारयति । कर्त्रनधीनसत्ताशक्त्यादि-मत्कारणान्तरसव्यपेक्षा खलु घटादिसृष्टिर्दृष्टा । ततो; महदादिसृष्टिरपि कर्तृव्यतिरिक्तस्वतन्त्र-कारणस(सा)व्यपेक्षा सृष्टित्वाद्घटसृष्टिवत्, महदादिकं वा कर्तृव्यतिरिक्तस्वतन्त्रकारणा-यत्तो(सापेक्षो)त्पत्तिकं कार्यत्वाद्घटवत्, प्रकृत्यादिकं वा स्वतन्त्रं कारणत्वान्मृदादिवत्, ईश्वरो वा स्वतन्त्रकारणसव्य(णान्तरसा)पेक्षः कर्तृत्वात्कुलाल(दि)वदिति युक्तिविरुद्धत्वाज्जन्मादि-सूत्रेऽभिप्रेतं यत्परस्यैव ब्रह्मणः स्वातन्त्र्यं तन्नोपपद्यते । न च श्रुतिविरोधः । श्रुतीनां ब्रह्मणो जगत्कारणत्वमात्रपरत्वात् । स्वतन्त्रकारणान्तरनिरासे श्रुतेरभावात् । भावेऽप्यपौरुषेयतया श्रुतिप्राबल्यवद्बाहुल्येन युक्तिप्राबल्यस्यापि संभवात्, सत्प्रतिपक्षतया श्रु(त्य)त्याऽभिप्रेताव-धारणानुपपत्तेरित्येवं प्राप्तम् ॥ स्वतन्त्रकारणान्यत्वं ब्रह्मणोऽन्यस्य स्वतन्त्रकारणत्वमिति यावत् । अत्र अधिकरणे । तदनन्यत्वमित्यनेन निषिध्यते । महदादिसृष्टौ यत्स्वतन्त्रकारणं तस्य तदनन्यत्वमिति ।

यद्यत्र स्वतन्त्रकारणाभाव इत्येव ब्रूयात्, तदा ब्रह्मणोऽपि स्वातन्त्र्यं प्रतिषिद्धं स्यात् । तदनन्यत्वं स्वतन्त्रकारणस्येत्युक्ते हि स्वतन्त्रकारणं तदेव नान्यदिति लभ्यते । तदुपपादनाय यत् ‘आरम्भणशब्दादिभ्यः’ इति स्वपक्षे प्रमाणमुक्तम्, यश्च ‘भावे चोपलब्धेरि’ति विपक्षे प्रमाणाभावस्तदुभयं हिशब्देन सूचयति ।

### **शेषवाक्यार्थचन्द्रिका **

ननु स्वतन्त्रकारणान्यत्वमित्याद्युत्तरभाष्यमनर्थकम् । न च सूत्रार्थकथनरूपत्वान्न तदिति वाच्यम् । दोषव्युत्पादनेनापव्याख्याननिरासमात्रेण चारितार्थ्येन तत्कथनस्याप्यनर्थकत्वादित्यतः; नोक्तरीत्या अपव्याख्याननिरासो युक्तः । तथा सत्यर्थान्तराभावेन सूत्रस्य निरर्थकत्वेनाप्रामाण्यप्रसङ्गात् । परमाप्ततया भगवत्प्रणीतसूत्रस्य च तदयोगात् । किन्तु व्याख्यानद्वयमध्ये यत्किञ्चिदेकमङ्गीकृत्य तत्रोक्तदोषा एवाभासतां नेतव्या इत्याशङ्कायां; भवेदेवं यद्यबाधितमर्थान्तरं न स्यान्न चैवम्, अतो न दोषा अन्यथयितव्याः, इत्याशयेनार्थान्तरकथनस्यार्थ-वत्त्वादित्यभिप्रेत्य तथोत्तरवाक्यं योजयितुं शङ्कामुत्थापयति एवं तर्हीति । मूले तेनेत्यस्य वैयर्थ्यमाशङ्क्य स्वतन्त्रकारणत्वमत्र निषिध्यत इति प्रतिज्ञार्थेऽपेक्षितहेतुसमर्पकत्वान् न तदितिभावेन हेतुसमर्पकतया तदर्थमाह यत इत्यादिना ॥ अनेकविधमिति । तदात्मत्वानृतत्वरूपमित्यर्थः । ननु न स्वतन्त्र कारणान्यत्वस्यात्र निषेधो युक्तः । प्रापकाभावेन तस्याप्राप्तत्वात् । प्राप्तस्य च निषेद्धव्यत्वात् । न च युक्त्या तत्प्राप्तिः । प्रापकयुक्तेरनुपन्यासेन तदभावात् । भावेऽपि वा तस्याः श्रुतिबाधितत्वे-नोक्तार्थागमकत्वादित्यत उक्तार्थप्रापकयुक्तीनां स्पष्टत्वेन शिष्यैरेवोत्प्रेक्षितुं शक्यत्वेन तदनुपन्यासो भाष्ये दोषं नावहतीत्यभिप्रेत्य युक्तिप्रापकयुक्तिस्वरूपप्रदर्शनपूर्वकं तासां श्रुत्यबाधितत्वमुपपाद्य स्वतन्त्रकारणान्यत्वस्य प्राप्तिं तावदुपदर्शयति कर्त्रनधीनेत्यादिना । तत्र घटसृष्टावपि कर्तृव्यतिरिक्तकारणस्य स्वातन्त्र्यासिद्ध्या कर्तृव्यतिरिक्तस्वतन्त्रकारणसापेक्षत्वरूपसाध्यासिद्धे-र्दृष्टान्तासिद्धिरित्यतः स्वातन्त्र्यस्वरूपनिरूपणपूर्वकं करिष्यमाणप्रयोगे दृष्टान्तसिद्धिमुपदर्शयति कर्त्रिति । शक्त्यादिमदित्यादिपदेन प्रवृत्तिपरिग्रहः ॥

ततो महदादिसृष्टिरपीत्यादि । नन्वेतेषामनुमानानां कर्त्रन्यस्वतन्त्रकारणसद्भावाख्यैकविषयत्वेन प्रमेयभेदाभावान्न बहुत्वं संभवति । न च पक्षादिभेदेन प्रयोगभेदमाश्रित्य बहुत्वं विवक्षितमिति वाच्यम् । तथा सत्यतिप्रसङ्गापत्तेः । अतीताद्यधिकरणेऽपि, मृन्न वक्त्री जडत्वात् । वक्तृत्वाभावो वा मृन्निष्ठश्चेतनासाधारणधर्माभावात् । वक्तृत्वं वा मृन्निष्ठाभावप्रतियोगि चेतनासाधारणधर्मत्वादित्येवं प्रयोगभेदेन युक्तिबाहुल्यस्याभिमान्यधिकरणेऽपि वक्तुं शक्यत्वेन तद्विरोधपरिहारकाभिमान्यधिकरणेन गतार्थत्वापातात् । तत्कथं बहुत्वमिति चेत् । उच्यते । अत्र विमता सृष्टिः कर्तृव्यतिरिक्तस्वतन्त्र-कारणसापेक्षेत्येकस्मिन्नपि प्रयोगे, विमता सृष्टिः कर्त्रनधीनसत्ताकाधिष्ठानसापेक्षा तदनधीनशक्तिका-धिष्ठानसापेक्षा तदनधीनसत्ताककरणसापेक्षा तदनधीनशक्तिककरणसापेक्षा सृष्टित्वादिति प्रयोगेऽनेकप्रयोगा अभिप्रेताः । तथा महदादिकं कर्तृव्यतिरिक्तस्वतन्त्रकारणायत्तोत्पत्तिकमित्याद्यनु-मानत्रयेऽप्युक्तरीत्यैकैकस्मिन्नपि प्रत्येकं चत्वारश्चत्वारः प्रयोगा अभिप्रेताः । अत एवानुमान-प्रयोगदर्शनात्पूर्वमुक्तसर्वार्थसाधारण्येन कर्त्रनधीनसत्ताकशक्त्यादि मत्कारणान्तरसव्यपेक्षा खलु घटादिसृष्टिर्दृष्टा इत्यनेन ग्रन्थेन दृष्टान्ते साध्यसमर्थनं कृतम् ।

अत्र चाद्यानुमाने कर्त्रनधीनसत्ताकाधिष्ठानं प्रमेयं, द्वितीये कर्त्रनधीनशक्तिकाधिष्ठानं, तृतीये कर्त्रनधीनसत्ताकं करणं, चतुर्थे तदनधीनशक्तिकं करणमित्यस्त्येव प्रमेयभेदः । एवमेव विमता स्थितिर् उक्तरूपाधिष्ठानसापेक्षा उक्तरूपकरणसापेक्षा स्थितित्वात् । विमतो विनाश उक्तरूपाधिष्ठानसापेक्ष उक्तरूपकरणसापेक्षो विनाशत्वादित्यपि साधनमत्राभिमतम् । तत्कथं न प्रमेयभेद इति र्विमनवद्यम् । किमत्र यतो वेत्यादि ब्रह्मकारणत्वप्रतिपादकश्रुत्या विरोधोऽभिमतः किं वा ईश्वरव्यतिरिक्त-स्वतन्त्रकारणनिरासकश्रुत्येति विकल्पं मनसि निधायाद्यं दूषयति श्रुतीनामिति । द्वितीयं प्रत्याह स्वतन्त्रेति । ननु च ‘नान्योऽतोऽस्ति दृष्टे’त्यादि श्रुतिसद्भावात्कथं तदभाव इत्यत आह भावेऽपीति ॥ बाहुल्येनेति । बहुत्वेनेत्यर्थः । बहुत्वं च पागुपपादितरीत्या द्रष्टव्यम् ॥ मूले स्वतन्त्रकारणस्यान्यत्वं निषिध्यत इति भवति । तच्चायुक्तम् । स्वतन्त्रकारणस्य ब्रह्मणो जीवजडात्मक प्रपञ्चान्यत्वस्य सिद्धान्तिनाऽप्यङ्गीकृतत्वात् । तस्यैवं प्राप्तत्वाभावाच्चेत्यतोऽभिप्रायमाह ब्रह्मणोऽन्यस्येति । उक्तार्थसमर्पकतयाऽध्याहारेण सूत्रं योजयति महदादीति । ननु ‘स्वतन्त्रकारणान्यत्वं तेनात्र निषिध्यते’ इत्येतावतैवोक्तरीत्या तदनन्यत्वमिति सूत्राशव्याख्यानासिद्धेर् हिशब्दवैयर्थ्यम्; इत्यतस्तदनन्यत्वमिति प्रतिज्ञाशव्याख्यानसिद्धावप्यारम्भण शब्दादिभ्य इत्यादिनोक्तस्वपक्षसाधक प्रमाणादिसूचकत्वात्तस्य न तदिति भावेन तत्प्रयोजनमाह तदिति ॥ स्वपक्ष इति । कर्तृव्यतिरिक्तस्वतन्त्रकारणाभावरूप इत्यर्थः ॥ विपक्ष इति । कर्तृव्यतिरिक्तस्वतन्त्रकारणभावरूप इत्यर्थः । ‘स्वतन्त्रसाधनभावे प्रमाणैरुपलभ्येते’ति भाष्योक्तेरिति भावः ।

### **परिमल** 

अस्येति । सूत्रस्येत्यर्थः । ‘अतो यथार्थबन्धस्य विना विष्णुप्रसादतः’ इत्यादौ प्राग्बहुधास्यार्थस्योक्तत्वात्स्मारयतीत्युक्तम् । स्वतन्त्रसाधनशब्दार्थं विवृण्वन् विरोधयुक्तिबाहुल्यप्रकारं दर्शयति कर्त्रनधीनेत्यादिना ॥ स्वतन्त्रकारणेति । ईश्वरानधीनसत्ताशक्त्यादिमत्कारणेत्यर्थः । सौत्रप्रतिज्ञांशव्यावृत्त्यर्थं कर्तृव्यतिरिक्तेत्युक्तम् । सृष्टिशब्दः कार्यविषयककर्तृव्यापारवाची । उत्पत्तिशब्दः कार्यगतधर्मवाची । अतो न प्रयोगयोः पौनरुक्त्यमिति । ‘इति युक्तिविरुद्धत्वा’दित्यत्रेतिशब्दः प्रकारार्थः । कारणान्तरेत्यत्र तत्तत्पदोद्धारेणाधिष्ठानपदप्रक्षेपेण तथाऽग्रेऽपि कारणादिपदस्थाने अधिष्ठानपदप्रक्षेपेणापि कारणस्येवाधिष्ठानादेरपि स्वातन्त्र्ययुक्तिविरुद्धत्वात्, तथा सृष्ट्यादिपदस्थाने स्थितिसंहृत्यादिपदप्रक्षेपेणापि प्रमेयभेदेन बहुयुक्तिविरुद्धत्वादित्यर्थो ध्येयः । तेन प्रयोगभेदमात्रेण (युक्तिबा)प्रयोगबाहुल्यं, अधिकरणान्तरेऽपि सुशकमित्यतिप्रसङ्ग इति निरस्तमित्युक्तं चन्द्रिकायाम् ॥ न च श्रुतीति । ‘यतो वा इमानि भूतानि’, सदेव सोम्येदमग्र’ इत्यादिश्रुतिविरोध इत्यर्थः । सौत्र-हेत्वंशव्यावर्त्यमाह स्वतन्त्रकारणान्तरनिरास इति । सौत्रादिपदव्यावर्त्यमाह भावेति । मूलं योजयति स्वतन्त्रकारणान्यत्वमिति । तेनेत्यस्यार्थान्तरं तदनन्यत्वमित्यनेनेति । कथमित्यतः सूत्रप्रतिज्ञांशं योजयति महदादीति ॥ तदुभयमिति । एतच्चानुपदमाकर एव सूत्रद्वयार्थव्यक्तीकरणेनाग्रे व्यक्तम् ।

### **यादुपत्यम्** 

‘नान्योऽतोऽस्ति कर्ते’त्यादिश्रुतिसद्भावात्कथं श्रुतेरभाव इत्यत आह भावेऽपीति । विपक्षे प्रमाणाभाव इति । ‘स्वतन्त्रसाधनभावे प्रमाणैरुपलभ्येते’ति सूत्रव्याख्यानादिति भावः ॥

### **श्रीनिवासतीर्थीया** 

वक्ष्यमाणानुमाने दृष्टान्ते साध्यवैकल्यपरिहारायाह कर्त्रनधीनेति । न हि कारणान्तरस्य दण्डादेः सत्ता घटादिजनकत्वरूपा शक्तिर्वा कुलालायत्ता दृष्टेत्यर्थः ॥ श्रुतीति । ब्रह्मणः स्वातन्त्र्येण जगत्कारणत्वप्रतिपादक‘यतो वे’त्यादिश्रुतिविरोध इत्यर्थः ॥ श्रुत्यभिप्रेतेति । ‘यतो वे’त्यादिश्रुतेरभिप्रेतं यत्परब्रह्मण एव स्वातन्त्र्येण जगत्कारणत्वमित्येवंरूपमवधारणमितर-व्यवच्छेदस्तस्यानुपपत्तेरित्यर्थः ॥ इत्येवमिति । सामान्येनेत्यर्थः ।

### **वाक्यार्थरत्नमाला **

व्याख्यानद्वयमध्य इति । परिणमिविवर्त्तरीत्योक्तव्याख्यानद्वयेत्यर्थः । अतीताधिकरणेऽपीत्येतद्विवरणमभिमन्याधिकरणेऽपीत्येतदिति ज्ञेयम् । इत्यनेके प्रयोगा अभिप्रेता इत्येव पाठः । प्रयोग इति अधिकं लेखकदोषान्मूलकोशेऽसत्वादित्यवधेयम् । शक्तिकाधिष्टान-मित्याद्यनन्तरं प्रमेयमिति वर्तते ।





