+++
title = "०६ परोदाहृतश्रुतीनां विकारपरत्वाभावः"

+++


## जगतस्त्वविकारत्व उक्तन्यायेन साधिते

**परोदाहृतश्रुतीनां विकारपरत्वाभावः**

**जगतस्त्वविकारत्व उक्तन्यायेन साधिते**

### **सुधा **

नन्वत्रारम्भणश(ब्दश)ब्देन ‘उत तमादेशमप्राक्ष्य(क्षः)’ इत्याद्या श्रुतिरुपलक्ष्यते, तत्तात्पर्यपर्यालोचनायां च जगतो ब्रह्मविकारत्वं तदनन्यत्वं चावगम्यते इति चेन्न । महा-वाक्यावान्तरवाक्योपक्रमत्वप्रधानवाचित्वाद्यभावेनास्य श्रुत्युपलक्षणयोपादाने निमित्ताभावात् । अभ्युपेत्याप्युपलक्षणत्वमाह अविकारत्व इति । विकारत्वादन्यस्मिन्सादृश्यादौ श्रुत्यर्थतयोक्तन्यायेन साधिते सति श्रुतितात्पर्यपर्यालोचनया च कथं तदनन्यता सिद्ध्येदिति ।

### **शेषवाक्यार्थचन्द्रिका **

ननु ‘अविकारत्वे उक्तन्यायेन साधिते’ इत्युत्तरभाष्ये सादृश्यादेः श्रुत्यर्थतया साधितत्वमुच्यते, तदनर्थकम् । न च जगतो ब्रह्मानन्यत्वे पराभिप्रेतप्रमाणस्यार्थान्तरपरत्वेन तदनन्यत्वाद्यर्थकत्वाभवप्रतिपादनद्वारा जगतस्तदनन्यताया अप्रामाणिकत्वसिद्ध्यर्थं तदिति वाच्यम् । तत्र प्रमाणतया पराभिमतस्यारम्भणशब्दस्य साक्षादर्थतो वा तदनन्यत्वाद्यगमकत्वस्य ‘कथं च तदनन्यता । जगतः’ इति पूर्वभाष्येणैव व्युत्पादितत्वेन तदनन्यताया अप्रामाणिकत्वस्य सिद्धत्वात् । न च तेनारम्भणशब्दमात्रस्य तत्राप्रामाण्यसिद्धावपि तत्सङ्गृहीताया ‘उत तमादेशमप्राक्ष्य’ इत्यनेनैक-विज्ञानेन सर्वविज्ञानश्रुतेस्तदसिद्ध्या तत्सिध्द्यर्थमेतदिति वाच्यम् । आरम्भणशब्दस्य तत्राशक्तत्वेन तेन तत्सङ्ग्रहस्यैव परेण वक्तुमशक्यत्वाज्जगतो ब्रह्मविकारस्य ब्रह्मानन्यत्वस्य च तत्राप्रतिभासेन तत्सङ्ग्रहस्य व्यर्थत्वाच्चेत्यतस्तेन तत्परिग्रहप्रकारप्रदर्शनपूर्वकं तस्यास्तत्र प्रामाण्यं च व्युत्पाद्य तत्सावकाशत्व-व्युत्पादकतयोत्तरभाष्यं योजयितुमारम्भणशब्देन तत्परिग्रहशङ्कामुत्थापयति नन्विति ॥ तत्तात्पर्य-पर्यालोचनयेति । एकविज्ञानेन सर्वविज्ञानान्यथाऽनुपपत्त्येत्यर्थः । लोकेऽन्यज्ञानेनान्यज्ञानस्या-दर्शनादिति भावः । भवेदेवं श्रुतितात्पर्य पर्यालोचनया जगतो ब्रह्मानन्यत्वसाधनत्वं यदि सौत्रारम्भण-शब्दस्य परोक्तं श्रुत्युपलक्षणतयोपादानमुपपद्येत । न तदुपपद्यत इत्याह महावाक्येति । श्रुत्युप-लक्षणयोपादानं हि तन्निमित्ते सति स्यात् । तन्निमित्तं च महावाक्योपक्रमत्वम्, अवान्तरवाक्योपक्रमत्वं वा, प्रधानवाचित्वं वा, आदिपरिगृहीतमन्यद्वा किञ्चिदेतेष्वन्यतमस्य सत्त्व एव श्रुत्युपलक्षण-योपादानदर्शनात् । न चैतेषु यत्किञ्चिदप्यारम्भणशब्दे परस्यापि सम्मतम् । तत्कथं तस्य श्रुत्युप-लक्षणया तस्योपादानं स्यत् । स्वमते तु प्रधानवाचित्वादारम्भणशब्दस्य श्रुत्युपलक्षण-योपादानमुपपन्नमिति भावः । नन्वेवं निमित्ताभावेन सौत्रारम्भणशब्दस्य ‘उत तमादेशप्राक्ष्य’ इति श्रुत्युपलक्षणत्वायोगादेकविज्ञानेन सर्वविज्ञानश्रुतेर्न तेन प्राप्तिरित्यप्राप्तश्रुतेरर्थान्तरवर्णनेनानन्यत्वेऽ-प्रामाण्यव्युत्पादनपरेतरभाष्यानर्थक्यमित्यत आह अभ्युपेत्येति । उपलक्षणत्वेऽपि नेष्टसिद्धिः परस्येत्याशयेनोपलक्षणत्वाभ्युपगमो भाष्यकाराणामिति भावः । ननु चैकविज्ञानेन सर्वविज्ञानश्रुतेः सादृश्याद्यर्थताया उक्तन्यायसिद्धत्वेऽप्यविकारार्थत्वस्य पूर्वमसाधितत्वात्तत्साधितत्वकथनमनुपपन्न-मित्यतोऽत्राविकारत्वपदेन सादृश्यादेरेव ग्रहणान्नानुपपत्तिरित्यभिप्रेत्याविकारत्वपदेन तल्लाभं दर्शयति विकारत्वादन्यस्मिन्नित्यादिना । आदिपदेन प्राधान्यादेः परिग्रहः ॥ उक्तन्यायेनेति । ‘प्रधान्या-त्तत्परिज्ञानात्’ इत्यादिनेति शेषः । यद्यपि तत्र प्रधान्यार्थत्वमेवोक्तं न तु सादृश्यार्थत्वमपीत्युक्त-न्यायेनेति न श्लिष्टम् । तथाऽपी सादृश्यादेकविज्ञानेन सर्वविज्ञानमाचार्येणान्यत्र व्युत्पादितमत्रानु-सन्धेयमिति स्वकीयतात्पर्यनिरूपणमनुरुध्य सादृश्यादावित्युक्तमिति ज्ञेयम् । वस्तुतस्तु सादृश्यादा-वित्यत्रातद्गुणसंविज्ञानबहुव्रीहिणा प्राधान्यस्यैवोक्तेर्नानुपपत्तिरिति द्रष्टव्यम् । उक्तशङ्कापरिहारस्य मूलारूढतासिद्ध्यर्थमपेक्षितं पूरयति श्रुतितात्पर्यपर्यालोचनयाऽपीति । सौत्रारम्भणशब्दोक्तप्रमाण-निराससमाप्त्यर्थकोऽत्रेतिशब्दः ।

### **परिमल** 

इत्याद्येति । ‘उत तमादेशमप्राक्ष्यः । येनाश्रुतं श्रुतं भवत्यमतं मतमि’ति ब्रह्मज्ञानेन सर्व विज्ञानप्रतिपादकोपक्रमवाक्यमित्यर्थः ॥ तत्तात्पर्येति । ब्रह्मविज्ञानेन सर्वविज्ञानं च तयोरभेदे तात्पर्यं विनाऽनुपपन्नमिति भावः ॥ महावाक्येति । महावाक्योपक्रमत्वान्तरवाक्योपक्रमत्वेत्यर्थः । आदिपदेन तच्छब्दोपेतत्वतत्प्रतिपादकत्वफलविशेषादिग्रहः । यथा ‘‘‘यदन्ति यच्च दूरके’ इति सप्त जपेत् । ‘आदित्प्रत्नस्ये’त्येके’’ इत्यादि । सूत्रेषु च ‘तद्भावो जैमिनेरपि नियमातद्रूपाभावेभ्यः’, ‘अस्यैव चोपपत्तेरूष्मे’त्यादिषु ध्येयम् ॥ उक्तन्यायेनेति । ‘अतः सादृश्य एव च । विवक्षात्र तु नित्यत्वे प्राधान्ये चोक्तवर्त्मने’ति पूर्वपादान्तोक्तन्यायेनेत्यर्थः ॥ ‘ब्रह्मणोऽविकारित्व उक्तन्यायेन साधिते सति’ इत्यत्रोक्तन्यायेनेत्यस्य ‘अविकारः सदा शुद्धो नित्य आत्मे’त्यादिनोक्तन्यायेनेत्यर्थः ।

### **यादुपत्यम्** 

महावाक्येति । महावाक्योपक्रमत्वमवान्तरवाक्योपक्रमत्वं वा प्रधानवाचित्वं वाऽऽदिपदगृहीतप्रयोजनविशेषो वा यत्र, तत्रैव श्रुत्युपलक्षणयोपादानम् । प्रकृते चैतन्मध्ये किमपि नास्तीति भावः । अस्मन्मते चाधिष्ठानाद्यपेक्षयाऽऽरम्भणशब्दोदितकरणस्य प्रधानत्वात्तद्वाचिनः शब्दस्य श्रुत्युपलक्षणयोपादान्मुपपन्नमिति ध्येयम् । उदाहाणानि तु ‘आत्वा वहन्तु हरयः, उपोषु ृणु हि गिरः, इति गायत्रीश्च पङ्कीश्च व्यतिषजती’त्यादिब्राह्मणे सूक्तरूपमहावाक्योपक्रमेणोपलक्षणया तृचः ग्रहणम् । तत्रैव ‘अर्चत प्रार्चते’त्याद्यवान्तरवाक्योपक्रमेण तृचः ग्रहणम् । प्रधानवाचकत्वेन श्रुत्युपलक्षणं प्रकृतारम्भणशब्द एव । ‘निरवयवत्त्वं शब्दकोपो वे’त्यादौ निरवयवत्वशब्देन ‘अथ यः स जीवः स नित्यो निरवयवो ज्ञाते’त्यादिश्रुत्युपलक्षणं निरवयवशब्दस्य जीवपरत्वज्ञापन-रूपप्रयोजनविशेषेणेत्येवं ज्ञातव्यानि ॥ छ ॥

### **श्रीनिवासतीर्थीया** 

श्रुतीति । उत तमादेशमित्यादीत्यर्थः । तदुपपादकं महावाक्येत्यादि । यदाऽयं शब्दो महावाक्योपक्रमेऽवान्तरवाक्योपक्रमे वा स्यात्, यदि वा प्रधानप्रमेयवाची स्यात्तर्ह्येव तत्रानुपपत्तौ सत्यामितरोपलक्षकत्वं युक्तम् । एतत्त्रयं विनोपलक्षकत्वमयुक्तमित्यर्थः । ननु सिद्धान्ते तावदारम्भणशब्देन तदाक्षेपो लभ्यते । तत्रोक्तनिमित्तत्रयमध्ये किमस्तीति चेत् । प्रधानवाचित्वमिति वदामः । नन्वत्र यदि शाब्दं प्राधान्यं विवक्षितं तर्हि किंस्विदासीदधिष्ठानमिति श्रौतनिर्देशानु-सारेणाधिष्ठानशब्दस्यैव प्राधान्यादधिष्ठानशब्दादिभ्य इत्यधिष्ठानशब्दं प्रयुज्यते, नैवाक्षेप उपलक्षणीय इति चेत् । सत्यम् । तथाऽप्यार्थिकं प्राधान्यमस्ति । तथा हि । आरम्भणशब्दस्तावदुत्पादकवाची । उत्पादकं च साधकतमं तच्च करणं चाधिष्ठानाद्यपेक्षया प्रधानवाचित्वात्किंस्विदासीदधिष्ठानमिति वाक्योप्रक्रमप्रतीतत्वरूपशाब्दप्राधान्यापेक्षयाऽऽर्थिकप्राधान्यस्य बलवत्त्वाद्युक्त आरम्भणशब्दस्यैव प्रयोगस्तस्यैवोपलक्षकत्वं युक्तमित्यर्थः । एतच्चोत्तरत्र स्पष्टम् ॥

### **वाक्यार्थरत्नमाला **

सादृश्यादेः श्रुत्यर्थतया साधितत्वमुच्यत इति । इदं च विकारत्वाद-न्यस्मिन् सादृश्यादाविति करिष्यमाणव्याख्यानानुसारेणोक्तमिति ज्ञेयम् । तत्तात्पर्यपर्यालोचनयेतीति प्रतीकोपादानम् । श्रुत्युपलक्षणतयोपादानमुपपद्येतेति पाठः । उपलक्षणय पदोत्तरलक्षणपदं लेखकागतम् । प्रधानवाचित्वादिति । किं स्विदासीदधिष्टानमित्युक्ताधिष्टानादिषु आरम्भणस्यैव वक्ष्यमाणरीत्या प्रधानतया आरम्भणशब्दस्य प्रधानवाचित्वादित्यर्थः । अप्राप्तश्रुतेरिति । श्रुते-रित्यादिकमेव प्रतिपाद्यम् । तदानर्थक्यप्रतिपादानायाप्राप्तेति हेतुगर्भमिति बोध्यम् । आचार्येणान्यत्रेति । तत्वनिर्णये । तात्पर्यनिरूपणं प्राधान्यादित्यनुभाष्यस्येति योज्यम् ।

