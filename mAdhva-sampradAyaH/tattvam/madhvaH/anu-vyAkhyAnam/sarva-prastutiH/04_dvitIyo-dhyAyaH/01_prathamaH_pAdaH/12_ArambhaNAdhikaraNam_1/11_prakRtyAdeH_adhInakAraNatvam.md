+++
title = "११ प्रकृत्यादेर् अधीनकारणत्वम्"

+++


## ॐ सत्त्वाच्चावरस्य ॐ

**प्रकृत्यादेर् अधीनकारणत्वम्**

**ॐ सत्त्वाच्चावरस्य ॐ**

### **सुधा **

स्यादेतत् । अद्य्भः सम्भूत इत्यादिवचनात्कथं ब्रह्मातिरिक्तस्य स्वतन्त्रकारण-स्यानुपलब्धिः । न चात्र न स्वातन्त्र्यं श्रूयत इति वाच्यम् । पारतन्त्र्यानुक्तौ स्वातन्त्र्यस्य लोकानुरोधादेव सिद्धेरिति । एतत्परिहाराय सूत्रम् ॐ सत्त्वाच्चावरस्येति ॥ तस्या(यम)र्थः । स्यादयं दोषो यदि वयं ब्रह्मातिरिक्तं कारणमेव नास्तीति वदामः । न चैवम् । अवरस्य तदधीनस्य प्रकृत्यादेः कारणस्य सत्त्वादिति । तदिदं परिहाराय न पर्याप्तम् । यावता पूर्वपक्षिणा पारतन्त्र्यानुक्तौ स्वातन्त्र्यमेव सेत्स्यतीत्युक्तम् । अन्यथा पूर्वपक्षस्य निर्दलत्वापत्तेः, इत्यतः प्रकृत्यादेः कारणजातस्येश्वराधीनसत्ताकत्वे प्रमाणं दर्शयन्सूत्रं व्याचष्टे द्रव्यमिति ।

प्रकृत्यादीनां भगवदधीनत्वे प्रमाणम्

## **अनुव्याख्यानम्**

***॥ ॐ सत्त्वाच्चावरस्य ॐ ॥***

***॥ ॐ असद्य्वपदेशान्नेति चेन्न धर्मान्तरेण वाक्यशेषात् ॐ ॥***

***‘द्रव्यं कर्म च कालश्च स्वभावश्चेतना धृतिः ।***

***यत्प्रसादादिमे सन्ति न सन्ति यदुपेक्षया ॥’***

***इति श्रुतेस्तद्वशस्य भावः ..... ......***

चेतना जीवाः । धृतिश् चित्प्रकृतिः, ‘धारकत्वात्’ इति श्रुतेः । प्रकृत्यादेस्तद्वशस्य भावो ऽङ्गीक्रियते । अतोऽद्य्भः सम्भूत इत्यत्रापि स्वातन्त्र्यासिद्धेर्नानुपलब्धिरयुक्तेत्यर्थः । यद्यपि आरम्भणशब्दादेरद्य्भः सम्भूत इति श्रुतेश्च परस्परविरोधादर्थापत्त्यैवैषोऽर्थो लभ्यते । तथाऽपि मन्दापेक्षया स्पष्टश्रुत्युदाहरणम् ।

### **शेषवाक्यार्थचन्द्रिका **

॥ ॐ सत्त्वाच्चावरस्य ॐ ॥ ननु द्रव्यं कर्म चेत्याद्युत्तरभाष्य-मनर्थकम् । न चैतत्सत्त्वाच्चावरस्येत्येतत्सूत्रव्याख्यानार्थमिति वाच्यम् । तद्वशस्य भाव इति भाष्य-खण्डेनैव तद्य्वाख्यानसिद्ध्या शेषवैयर्थ्यानिस्तारात् । न चेश्वरव्यतिरिक्तप्रकृत्यादिसाधनानामीश्वरा-धीनत्वप्रदर्शनपरत्वान्न शेषवैयर्थ्यमिति वाच्यम् । तत्प्रदर्शानस्यापि निष्फलत्वात् । न च भावे चोप-लब्धेरिति पूर्वसूत्रोक्तेश्वरव्यतिरिक्तस्वतन्त्रसाधनानां प्रमाणेनानुपलब्धिसमर्थनार्थत्वान्न तन्निष्फलमिति वाच्यम् । ईश्वरव्यतिरिक्तस्वतन्त्रसाधनोपलम्भकप्रमाणाभावेन तच्चङ्काया एवानुदयेन तदनुप-लम्भसमर्थनस्यापि निष्प्रयोजकत्वात् । न च ‘अद्य्भः सम्भूतः पृथिव्यै रसाच्च’ इत्येतदेव वाक्यं तच्छङ्काप्रापकमिति वाच्यम् । तत्र स्वातन्त्र्यस्याश्रवणेन तेन तत्प्राप्तेरयोगात् । कथञ्चित्तेन प्राप्तावपि ‘सत्त्वाच्चावरस्य’ इति सूत्रेणैव तच्छङ्कापरिहारात्प्रमाणदर्शनपरभाष्यानर्थक्यानिस्तारादित्य-तस्तत्प्रयोजनदर्शनपूर्वकमीश्वरव्यतिरिक्तसाधनानां प्रमाणेन स्वातन्त्र्योपलम्भशङ्कामुपपाद्य तत्परिहार-कतया सूत्रमेवावतार्य तेन तस्यापरिहृतत्वं चोपपाद्य तच्छङ्कानिरासायेश्वरव्यतिरिक्तसाधना-नामीश्वराधीनतायां प्रमाणोपदर्शकतयोत्तरभाष्यं योजयितुं तच्छङ्कामुत्थापयति स्यादेतदिति । ननु पारतन्त्र्यानुक्तौ स्वातन्त्र्यमेव सेत्स्यतीत्येतावत्पर्यन्तमत्र पूर्वपक्ष एव न क्रियते, तत्कथं सूत्रस्य परिहाराय न पर्याप्तत्वमित्यत आह अन्यथेति । ‘अद्य्भः सम्भूत’ इति वाक्येनेश्वरव्यतिरिक्तस्वतन्त्र-साधनालाभेन ब्रह्मातिरिक्तस्वतन्त्रकारणानुपलब्धेरप्रत्यूहत्वेन तदाक्षेपायोगादिति भावः । अत्र चेतना-शब्दस्य मनोवृत्तिविशेषचेतनापरतायां ‘द्रव्यं कर्म च कालश्च स्वभावो जीव एव च’ इत्यादि-वाक्यान्तरविरोधप्रसङ्गात् तदनुरोधेन चेतनाशब्दो जीवपर इत्याह चेतना जीवा इति । धृतिशब्दस्य कथं चित्प्रकृतिपरत्वमित्यतो योगेन तदित्याशयेन यौगिकमर्थमाह धारकत्वादिति । सर्वाधारत्वादित्यर्थः । ‘आकाश एव तदोतं च प्रोतं चेती’ति श्रुतेरिति भावः । अत्र द्रष्टव्यादिपदार्थस्तु जिज्ञासाधि-करणोक्तरित्या प्रतिपत्तव्यः । तावता कथमुक्तशङ्कापरिहार इत्यतस्तं दर्शयति इति श्रुतेरित्यादिना ॥ एषोऽर्थ इति । द्रव्यं कर्म चेत्येतत्प्रमाणोदाहरणसाध्योऽर्थ इत्यर्थः । तथा च भाष्यकारीयं तदुदाहरणमनर्थकमिति भावः ।

### **परिमल** 

लोकानुरोधादिति । चैत्रो गच्छति भुङ्क्ते शेते इत्यादौ यथा स्वातन्त्र्यधीस् तथेत्यर्थः । अन्यथेति । उक्तरीत्या स्वातन्त्र्योक्तिपर्यन्तं पूर्वपक्ष्यभिप्रायवर्णन इत्यर्थः ॥ ईश्वराधीनसत्ताकत्व इति तथाचाद्य्भ इत्यादिश्रुतौ साधनानां पारतन्त्र्यानुक्तावपि श्रुत्यन्तरे तदुक्तेः परतन्त्रसाधन एव तात्पर्यं साधनश्रुतीनामिति भावेन व्याचष्ट इत्यर्थः ॥ एषोऽर्थ इति । प्रकृत्यादेरित्यादिनोक्तोथ इत्यर्थः ।

### **श्रीनिवासतीर्थीया** 

ॐ सत्त्वाच्चावरस्य ॐ ॥ एषोऽर्थ इति । तद्वशस्य भाव इत्ययमर्थ इत्यर्थः।

### **वाक्यार्थरत्नमाला **

वाक्यान्तरविरोधप्रसङ्गात्तदन्विति प्रसङ्गपदं पञ्चम्यन्तम् । प्रसङ्गस्तदन्विति तु प्रथमान्तं लेखकदोषात् । जिज्ञासाधिकरणोक्तरीत्येति । द्रव्यशब्देन प्रकृत्यादिकं तत्वमुच्यते । कर्मेति धर्माधर्मौ स्वभावः प्रकृत्यादीनां परिणामादिरित्युक्तरीत्येत्यर्थः ।

