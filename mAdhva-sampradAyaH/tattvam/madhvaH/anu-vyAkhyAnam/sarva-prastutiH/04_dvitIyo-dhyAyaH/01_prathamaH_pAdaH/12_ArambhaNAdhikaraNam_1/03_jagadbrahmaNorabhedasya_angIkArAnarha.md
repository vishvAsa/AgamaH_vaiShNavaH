+++
title = "०३ जगद्ब्रह्मणोरभेदस्य अङ्गीकारानर्हत्वम्"

+++


## कथं च तदनन्यता

**जगद्ब्रह्मणोरभेदस्य अङ्गीकारानर्हत्वम्**

**कथं च तदनन्यता**

### **सुधा **

यद्वा कथं च तदनन्यता जगतो वक्तुं शक्यते । अनन्यत्वं हि भेदाभावः । अत्यन्ता-भेद इति यावत् । भेदाभेदौ च परेणाङ्गीकृतौ । अतस्तादात्म्यमिति वक्तव्यं स्यात् । नैष दोषः; यावता कार्यस्य कारणेनाभेद एव, कारणस्य तु कार्याद्भेद एव, इत्येवं भेदाभेदावङ्गीकृताविति चेन्न । यदि ब्रह्म जगतोऽन्यदेव तदा कथं च तदनन्यत्वं(ता) जगतः स्यात् । न हि यद्यतोऽत्यन्त-भिन्नं तत्तेनात्यन्ताभिन्नमिति सम्भवति, अतिप्रसङ्गादिति ।

### **शेषवाक्यार्थचन्द्रिका **

एवं प्राप्त्यभावान्न ‘तदनन्यत्वमि’ति सूत्रं जगतो ब्रह्मानन्यत्व-प्रतिपादकमित्यर्थपरतया कथञ्चेति भाष्यं योजितम् । इदानीं त्वङ्गीकारविरोधादित्यभिप्रेत्य तमुपपादयति अनन्यत्वं हीति । परोत्प्रेक्षितविरोधपरिहाराभासदूषणपरतयाऽप्येतदेव भाष्यं योजयितुमाशङ्कते नेति । भाष्यस्योक्तविरोधपरिहाराभासदूषकतासिध्द्यर्थमपेक्षितपूरणेन भाष्यं योजयति यदीत्यादिना ।

### **परिमल** 

तदनन्यत्वमित्युक्तिर्भेदाभेदाङ्गीकारपक्षे युक्तेति शङ्कते नैष दोष इति । तादात्म्य-मित्युक्तो दोषो नेत्यर्थः ॥ अतिप्रसङ्गादिति । घटपटादेरपि तथात्वापत्तेरिति भावः ।

### **श्रीनिवासतीर्थीया** 

परेणेति । सिद्धान्तकर्त्रा भास्करेण त्वयेत्यर्थः । तथा च कार्यस्य कारणेन भेदाभेदयोरङ्गीकृतत्वादभेमनङ्गीकुर्वन्तं पूर्वपक्षिणं प्रति तादात्म्यमात्रं साधनीयमत्यन्ताभेदसाधनं तु त्वत्सिद्धान्तविरुद्धमित्यर्थः । द्वितीये प्रयत्नवैयर्थ्यमित्युक्तदोषं परिहरति नैष दोष इति ॥ अभेद एवेति । अत्यन्ताभेद एवेत्यर्थः । तथा च न विराध इति भावः ॥ अतिप्रसङ्गादिति । गजादत्यन्त-भिन्नस्यापि गर्दभस्य गजादत्यन्ताभेदः स्यादित्यर्थः ।

