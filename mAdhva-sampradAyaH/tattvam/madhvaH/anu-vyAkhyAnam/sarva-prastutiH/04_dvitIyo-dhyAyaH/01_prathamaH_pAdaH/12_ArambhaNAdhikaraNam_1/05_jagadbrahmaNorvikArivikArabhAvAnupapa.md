+++
title = "०५ जगद्ब्रह्मणोर्विकारिविकारभावानुपपत्तिः"

+++


## जगतस्त्वविकारत्व उक्तन्यायेन साधिते

**जगद्ब्रह्मणोर्विकारिविकारभावानुपपत्तिः**

**जगतस्त्वविकारत्व उक्तन्यायेन साधिते**

### **सुधा **

(ननु) विकारस्य विकार्यनन्यत्वे तेनोक्तेऽपि जगतो ब्रह्मानन्यत्वं सिद्ध्यत्येव । तस्यापि तद्विकारत्वादित्यत आह जगतस्त्विति ।

## **अनुव्याख्यानम्**

***जगतस्त्वविकारत्व उक्तन्यायेन साधिते ॥***

अविकारत्वे ब्रह्मविकारत्वाभावे । उक्तन्यायेन ‘न च प्रकृती’त्यादिनेति शेषः । साधिते सति कथं च तदनन्यतेत्यन्वयः ॥ यद्वा जगत इदि पूर्वेणैव सम्बध्यते । अविकारत्वे ब्रह्मण इति शेषः । न विद्यते विकारो यस्येत्यविकारम् । तस्य भावस्तत्त्वं, तस्मिन् ।

### **शेषवाक्यार्थचन्द्रिका **

उक्तरीत्या ‘कथं च तदनन्यता जगतः’ इति भाष्येणैव प्रमाण-निराससिद्धेर्जगतो ब्रह्मणो वाऽविकारत्ववर्णनपरमुत्तरभाष्यमनर्थकमित्याशङ्क्य विकारस्य विकार्य-नन्यत्वप्रतिपादकारम्भणशब्दस्य साक्षाज्जगतो ब्रह्मानन्यत्वगमकत्वासम्भवेऽप्यर्थतस्तद्गमकत्वं भविष्यतीति शङ्गापरिहारार्थत्वान्न तदिति भावेन अर्थत आरम्भणशब्देन जगतो ब्रह्मानन्यत्वसिद्धि-शङ्कामुत्थापयति विकारस्येति । विकारत्वाभावमात्रस्याविकारत्वशब्दार्थत्वेऽपि योग्यतादिवशाद्ब्रह्मणः सम्बन्ध इति भावेन अविकारत्वमित्येतद्ब्रह्मविकारत्वाभाव इति व्याख्यातम् । ‘न च प्रकृती-त्यादिने’त्यत्रादिशब्देन ‘ब्रह्मोपादानमुच्यते’ इति वाक्यशेषपरिग्रहः ॥ साधिते सतीति । सति-सप्तमीयमित्यर्थः । साकाङ्क्षत्वेन वाक्याभासत्वशङ्कापरिहाराय कथं च तदनन्यतेति पूर्वेण सम्बन्धमाह कथं चेति । एवं ‘जगतस्त्वविकारत्वे’ इति कारिकाखण्डे जगत इत्यस्याविकारत्व इत्यनेनापि सम्बन्धमङ्गीकृत्य जगतो ब्रह्मविकारत्वाभावाद्विकारस्य विकार्यनन्यत्वप्रतिपादकारम्भणशब्देन नार्थ-तोऽपि जगतो ब्रह्मानन्यत्वसिद्धिरित्युक्तम् । इदानीं त्वारम्भणशब्देनार्थतो जगतो ब्रह्मानन्यत्व-सिद्धिशङ्काया जगतो ब्रह्मविकारत्वाभावसाधनेनेव ब्रह्मणो विकारित्वाभावसाधनेनापि परिहारान्न जगत इत्यस्याविकारत्व इत्यनेन सम्बन्धः । किन्तु कथं च तदनन्यता जगत इति पूर्वेणैव सम्बन्ध इति पक्षान्तरमाह यद्वेति । मूले ब्रह्मण इत्यनुक्तेर्न ब्रह्मणो विकारित्वाभावप्रतिपादकत्वमस्य भाष्यस्येति कथमनेन तन्निरास इत्यतोऽपेक्षितमर्थं शेषपूरणेनाह ब्रह्मण इति शेष इति । ननु जगतो ब्रह्मविकारत्वाभावेनेव ब्रह्मणो विकारित्वाभावसाधनेनैतच्छङ्कानिरासेऽपि ब्रह्मणोऽविकारत्वसाधनेन न तच्छङ्कानिरामः । अविकारत्वेऽपि ब्रह्मणो जगत्प्रति विकारित्वमात्रेण जगतो ब्रह्मानन्यत्व-सिद्धेरवर्जनीयत्वादित्यतोऽत्राविकारपदस्याविकारिपरत्वाद्विकारित्वाभावस्यैवाविकारत्व इत्यनेन वर्ण-नाद्युक्त एवोक्तशङ्कानिरास इति भावेनाविकारत्व इति भावेनाविकारत्व इत्यस्य कथमविकारित्वमर्थ इत्यतस्तद्व्युत्पाद्य दर्शयति न विद्यत इत्यादिना ।

### **परिमल** 

न च प्रकृतीति । ‘न च प्रकृतिशब्देन ब्रह्मोपादानमुच्यते’ इत्यादिना पूर्वपादोक्त-न्यायेनेत्यर्थः ॥ इत्यन्वय इति । विकारत्वाधीनत्वादनन्यताया इति भावः ॥

### **श्रीनिवासतीर्थीया** 

शङ्कते विकारस्येति ॥ तस्यापीति । जगतोऽपि ब्रह्मविकारत्वादित्यर्थः । एकविज्ञानेन सर्वविज्ञानं जगतो ब्रह्मविकारत्वादावेव पर्यवस्यतीति भावः ॥ न च प्रकृतीत्यादिनेति । ‘न च प्रकृतिशब्देन ब्रह्मोपादानमिष्यते । अविकारः सदा शुद्धो नित्य आत्मा परो हरिरि’ति प्रथमाध्यायचतुर्थपाद उक्तन्यायेनेत्यर्थः । अस्य आरम्भणशब्दस्य ।

### **वाक्यार्थरत्नमाला **

योग्यतादीति । आदिपदेन शेषपूरणपरिग्रहः । इदानीं त्वारम्भणेति । इदानीं तु न जगत इत्यस्येत्यादि सम्बन्धः । तत्सम्बन्धाभावे उक्तदूषणालाभप्रसङ्ग इत्यत उक्तमारम्भणशब्देनेत्यादि । इति पक्षान्तरमिति । उपपादनं प्रागुक्तमेव मनसि कृत्वा सङ्कोचेनैव पक्षान्तरकीर्तनम् । तद्युत्पाद्येति विकारित्वपदं व्युत्पाद्यतस्य तत्पदे व्युत्पत्यन्तरप्रदर्शनेत्यर्थः । दर्शयतीति । अविकारित्व इत्यर्थस्य लाभं दर्शयतीत्यर्थः ।





