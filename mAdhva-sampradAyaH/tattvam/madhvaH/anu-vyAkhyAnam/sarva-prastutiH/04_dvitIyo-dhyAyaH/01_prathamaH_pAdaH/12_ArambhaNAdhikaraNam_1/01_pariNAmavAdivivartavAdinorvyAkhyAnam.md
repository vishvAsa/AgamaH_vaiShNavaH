+++
title = "०१ परिणामवादिविवर्तवादिनोर्व्याख्यानम्"

+++


## ॐ तदनन्यत्वमारम्भणशब्दादिभ्यः ॐ

**॥ अथ आरम्भणाधिकरणम् ॥**

**परिणामवादिविवर्तवादिनोर्व्याख्यानम्**

**ॐ तदनन्यत्वमारम्भणशब्दादिभ्यः ॐ**

### **सुधा **

ॐ तदनन्यत्वमारम्भणशब्दादिभ्यः ॐ ॥ प्राक् प्रमाणमूलत्वतत्संवादित्वाभ्यां प्रबलया युक्त्या उक्ते(क्ता)र्थे विरोधो निराकृतः । बाहुल्यलक्षणबलवद्युक्तिविरोधपरिहाराय इदमधिकरणमारभ्यते ।

तदिदं ब्रह्मपरिणामवादी व्याचष्टे ‘‘अनन्तराधिकरणे भोग्यवर्गस्य परिणामतःसिद्ध-प्रातिस्विकरूपभेदानपह्नवेन लोकसिद्ध(द्धं)कारणाभेदमङ्गीकृत्य साङ्ख्यसिद्धान्तेन शास्त्रतो भोक्तृ-वर्गस्य स्वाभाविकरूपब्रह्माविभागे भोग्यस्यापि ब्रह्मैक्यवद्भोक्तृत्वापत्तिमाशङ्क्य अनैकान्तिकत्वेन निरासो (वि)ऽभिहितः । सम्प्रति वैशेषिकादिमतेन स्वरूपकार्यव्यपदेशादिभेदेन कार्यस्य कारणात्म(क)त्वासिद्ध्या प्रपञ्चस्य ब्रह्माद्वैतम् आक्षिप्य समाधीयते ॥ तथाहि । तदनन्यत्वं तेन ब्रह्मणा अनन्यत्वं, कार्यस्य । कुतः ? आरम्भणशब्दादिभ्यः ‘यथा सोभ्यैकेन मृत्पिण्डेन विज्ञातेन सर्वं मृन्मयं विज्ञातं स्यात् । वाचारम्भणं विकारो नामधेयं मृत्तिकेत्येव सत्यम्’ इत्यादिशब्दात् । ‘आदि’ग्रहणात् ‘ऐतदात्म्यमिदं सर्वम्’, ‘यदयमात्मा,’ ‘सर्व स्वल्विदं ब्रह्म’ इत्यादि-तादात्म्यावेदकश्रुतिपरिग्रहः’’ इति ।

विवर्तवादी तु व्याख्याति ‘‘अभ्युपगम्य चेमं व्यावहारिकं भोक्तृभोग्यलक्षणं विभागम्, ‘स्याल्लोकवत्’ इति परिहारोऽभिहितः । न त्वयं विभागः पारमार्थिकोऽस्ति । यस्मात् तदनन्यत्वं कारणाद्ब्रह्मणः कार्यस्याकाशादेः परमार्थतोऽनन्यत्वं व्यतिरेकेणाभावः, अवगम्यते । कुतः? आरम्भणशब्दादिभ्यः’’ इति ।

### **शेषवाक्यार्थचन्द्रिका **

ॐ तदनन्यत्वमारम्भणशब्दादिभ्यः ॐ ॥ ननु अनारम्भणीय-मेवेदमधिकरणम्, ‘न विलक्षणत्वात्’ इत्यनेन वेदस्य सकलयुक्तिविरोधानां परिहृतत्वात् । न च प्रबलयुक्तिविरोधपरिहारार्थमेतदिति वाच्यम्; युक्तेः प्रबलत्वस्य प्रत्यक्षादिप्रमाणावधृतव्याप्तित्वरूपत्वे अभिमान्यधिकरणेन, श्रुतिरूपप्रमाणसंवादित्वरूपत्वे च असदधिकरणेन, श्रुतिरूपप्रमाणसिद्धत्व-रूपत्वे च भोक्त्रापत्तेरित्यनेन गतार्थत्वापातात्; इत्यत न उक्तप्रकारत्रयेण युक्तेः प्राबल्यम् अत्राभि-मतम्, किन्नाम बाहुल्येनैव, इति न पूर्वेण गतार्थता; इत्याशयवान् पूर्वोत्तराधिकरणीयविलक्षणोपाधी-नाह ‘प्राक्’ इत्यादिना ॥ अत्र प्रमाणमूलत्वम् प्रत्यक्षावधृतव्याप्तिकत्वम्, श्रुतिसिद्धत्वं च अभिमतम् । तत्संवादित्वं च श्रुतिसंवादित्वम्; इत्यवधेयम् ।

‘तदनन्यत्वम्’ इत्येतत्सूत्रव्याख्यानत्वाभावात् ‘कथं च’ इत्युत्तरभाष्यानर्थक्यम् इत्याशङ्क्य, तदभावेऽपि एतत्सूत्रीयापव्याख्याननिराकरणार्थत्वान् न तत्; इति भावेन अपव्याख्याननिराकरण-परतया उत्तरं भाष्यं योजयितुं तदनुवदति ‘तदिदम्’ इत्यादिना ॥ अनन्तराधिकरण इति । अत्र अनन्तराधिकरणे भोग्यवर्गस्य भोक्तृत्वापत्तिमाशङ्क्य अनैकान्तिकत्वेन निरासोऽमिहित इति सम्बन्धः ॥ ननु भोग्यवर्गस्य भोक्तृत्वापत्तिशङ्काया नावकाशः, निर्वीजत्वात्; इत्यतो भोग्यवर्गस्य कारणीभूतब्रह्माभेद एव तत्र बीजम् इत्याशयेनोक्तम् भोग्यवर्गस्य कारणभेदमङ्गीकृत्येति ॥ ननु भोग्यवर्गस्य ब्रह्मरूपकारणाभिन्नत्वेन ब्रह्मत्वापित्तिशङ्कैव स्यात्, भोक्तृत्वापत्तिशङ्का तु कथम्? इत्यत उक्तम् ब्रह्मैक्यवदिति । ब्रह्मैक्यवान् यो भोक्ता, तत्त्वापत्तिमित्यर्थः । तथाच भोक्तुर्ब्रह्माभिन्नत्वात्, ब्रह्माभिन्नस्य भोग्यस्य भोक्तृत्वापत्तिशङ्का युक्तेति भावः ॥ भवेदेवं भोग्यस्य भोक्तृत्वशङ्का यदि भोक्तुर् ब्रह्माभिन्नत्वमुपपद्येत । न चैवम्, प्रकारप्रमाणयोरभावात्; इत्यत उक्तं शास्त्रतः ‘तत्त्वमसि’ आदिशास्त्रतः भोक्तृवर्गस्य यत् स्वाभाविकं रूपं तस्य ब्रह्माविभागे सिद्धे सतीति ॥

ब्रह्मपरिणामवादिमते कार्यस्य कारणाभेदेऽपि कारणस्य कार्याद्भेदः, इति भेदाभेदयो-र्व्यवस्थितत्वेन; भोक्तृभोग्ययोर्ब्रह्मणा अभेदेऽपि ब्रह्मणस्तद्भेदेन, भोग्यस्य ब्रह्मणाऽभेदेऽपि भोक्त्रभिन्नब्रह्माभेदस्य भोग्येऽभावेन, कथं भोक्तृत्वापत्तिशङ्का? इत्यत उक्तं साङ्ख्यसिद्धान्तेन कारणाभेदमङ्गीकृत्येति । ततश्च साङ्ख्येन कार्यकारणयोः परस्परमत्यन्ताभेदाभ्युपगमाद् युक्तमेव तद्रीत्या भोक्तृत्वापादनम् इति भावः । अनैकान्तिकत्वोपपादनायोक्तं ‘परिणामतःसिद्धप्रातिस्तिक-रूपभेदानपह्नवेन लोकसिद्धं कारणाभेदं साङ्ख्यसिद्धान्तेनाङ्गीकृत्य’ इति । परिणामतः सिद्धो यः प्रातिस्विकरूपभेदः, तदनपह्नवेन, लोके फेनतरङ्गादौ सिद्धं समुद्ररूपकारणाभेदं, प्रकृतेऽपि साङ्ख्य-सिद्धान्तेन अङ्गीकृत्येत्यर्थः । समुद्ररूपैककारणाभिन्नानामपि फेनतरङ्गादीनां परस्परं भेदस्य लोके दृष्यत्वात्, प्रकृतेऽपि ब्रह्मरूपैककारणाभिन्नयोरपि भोक्तृभोग्ययोः परस्परं भेद इति भावः । न च एकेन कारणेन अत्यन्ताभिन्नानामपि कार्याणां कथं साङ्ख्यरीत्या परस्परं भेदः येन व्यभिचारचोदना सङ्गता स्यात्, इति वाच्यम्, कारणेनात्यन्ताभिन्नानामपि कार्याणां परस्परम् आलयं भेदस्य तन्मतेऽपि स्थितत्वात् । यद्वक्ष्यति साङ्ख्यपरीक्षायां ‘परस्परं विभेदश्च कार्याणामालयं भवेत्’ इति ॥ स्वरूपेति । स्वरूपभेदात्, कार्यभेदात्, व्यपदेशभेदात्, इति प्रत्येकं भेदशब्दसम्बन्धः । ‘आदि’पदेन आकार-सङ्ख्याभेदादेः परिग्रहः । तन्तुत्वपटत्वादिरूपस्वरूपभेदात्; जलाहरणादिरूपकार्यभेदात्; ‘तन्तु, पटः’ इति व्यपदेशभेदात् । आदिपरिगृहीतात् पिण्डाकारं कारणम्, पृथुबुध्योदराकारं च कार्यम् इत्याकारभेदात्; बहवस्तन्तवः, एकः पट इति सङ्ख्याभेदाद् इत्यर्थः । ‘तदनन्यत्वम्’ इति प्रतिज्ञाम् अनूद्य व्याचष्टे तदनन्यत्वमिति ॥ उक्तप्रतिज्ञायां हेतुं पृच्छति कुत इति ॥ बुभुत्सितहेतुविषयं सूत्रभोगमवतारयति आरम्भणेति । तत्र भेदनिषेधकमारम्भणशब्दं व्याकरोति यथेति ।

पूर्वाधिकारणेऽपि भेदग्राहिमानाविरोधोपपादनाद् गतार्थत्वम् इत्याशङ्कानिरासायोक्तम् अभ्युप-गम्येति ॥ अङ्गीकृत्य हि भेदग्राहिप्रमाणस्य प्रामाण्यं, भेदाभेदयो रूपभेदेन विरोधो ऽनन्तराधिकरणे समाहितः; सम्प्रति स्वीकृतं प्रामाण्यं तत्त्वावेदकत्वात् प्रच्याव्य व्यावहारिकत्वे व्यवस्थाप्यते । तथा च विषयभेदाद् अपौनरुक्त्यमिति भावः ॥ विभागस्य वस्तुतोऽसत्त्वे हेतुत्वेन ‘तदनन्यत्वम्’ इति सूत्रावयवं विभजते यस्मादिति ॥ ननु कार्यप्रपञ्चस्य भेदाभेदाभ्यामनिर्वाच्यतामिच्छन् कारणा-त्परमार्थतोऽनन्यत्वं व्याचक्षाणः स्वोक्तिविरोधं कथं नाधिगच्छति? तत्राह व्यतिरेकेणेति । यस्मादेव-मवगम्यते तस्मात् परमार्थतो विभागो नास्तीति तद्ग्राहि मानं व्यावहारिकमानत्वात् तात्त्विकमानस्य समन्वयस्याविरोधीत्यर्थः ॥ कार्यस्य कारणातिरेकेणाभावे हेतुं पृच्छति कुत इति ॥ बुभुत्सितहेतुविषयं सूत्रमवतारयति आरम्भणेति ।

### **परिमल** 

तदनन्यत्वम् ॥ प्रमाणमूलेति । प्रमाणसिद्धेति भोक्त्रधिकरणार्थस् तत्संवादित्वेति तु असदिति चेदित्यधिकारणार्थः । ‘स्मृतियुक्तिश्रुतिगुणयुक्तयो बहुयुक्तयः’ इत्यनुव्याख्यानानुरोधेनाह बाहुल्यलक्षणेति ॥ अनन्तरेति । अव्यवहितपूर्वाधिकरण इत्यर्थः । भोग्यवर्गस्येत्यस्य लोकसिद्ध-कारणाभेदमङ्गीकृत्येत्यन्वयः । मृद्धाटादेरभेदस्य लोकसिद्धत्वाल्लोकसिद्धेत्युक्तम् । साङ्ख्यसिद्धान्ते-नेत्यस्याशङ्क्येत्यन्वयः । शास्त्रतस् तत्त्वमसीत्यादिशास्त्रेण । ब्रह्मैक्यवदिति मतुप् न वतिः । भोग्यस्य कारणीभूतब्रह्माभेदे तदभिन्नभोक्तृत्वापत्तेरावश्यकत्वादिति भावः ॥ अनैकान्तिकत्वेनेति । फेनतरङ्ग-योरेककारणसमुद्राभेदेऽपि परस्परसाङ्कर्यापत्तेरभावादिति भावः ॥ वैशेषिकादिमतेनेति । दूषण-सौकर्यायानूदितं स्वरूपेति । कार्यकारणस्वरूपभेदेन, शीतनिवारणाद्यर्थक्रियारूपकार्यभेदेन, एते तन्तवोऽयं पट इत्यादिव्यवहारभेदेन, परिमाणादिभेदेन चेत्यर्थः ॥ इत्यादिशब्दादिति । वाचारम्भण-वाक्ये विकारो घटादिरारम्भणमुपादानमित्यभेदोक्तेरिति भावः । व्याख्यातीत्यनन्तरम् अनन्तराधिकरण इत्यनुषज्जते ॥ स्याल्लोकवदिति । फेनतरङ्गयोरिवेत्यर्थः ॥

### **यादुपत्यम्** 

ॐ तदनन्यत्वमारम्भणशब्दादिभ्यः ॐ ॥ भोग्यवर्गस्येत्यादि । अत्र भोग्य-वर्गस्य कारणाभेदमङ्गीकृत्य इत्येतद् भोग्यस्यापि भोक्तृत्वापत्तिमाशङ्क्येत्यस्योपपादकम् । भोग्यस्य ब्रह्मरूपकारणाभिन्नत्वेऽपि भोक्तृत्वापत्तिः कुत इतय उक्तं ब्रह्मैक्यवदिति ब्रह्मैक्यवान्यो भोक्ता तत्त्वापत्तिमित्यर्थः । तथा च भोक्तुर्बह्माभिन्नत्वात्तदभिन्नस्य भोग्यस्यापि भोक्तृत्वापित्तिरनिवार्येति भावः । ननु भोक्तुरुपाध्यवच्छिन्नस्य ब्रह्मैक्यवत्त्वमेव कथमित्यत उक्तं भोक्तृवर्गस्य यत्स्वाभाविकं रूपं तस्य ब्रह्माविभाग इति । अत्र किं प्रमाणमित्याकाङ्क्षायामुक्तं शास्त्रत इति । तत्त्वमसीत्यादिशास्त्रत इत्यर्थः । ब्रह्मपरिणामवादिमते कार्यस्य कारणाभेदेऽपि कारणस्य कार्याद्भेद इति भेदाभेदयो-र्व्यवस्थितत्वेन भोक्तृभोग्ययोर् ब्रह्मणा अभेदेऽपि ब्रह्मणस्तद्भेदेन भोग्यस्य ब्रह्माभेदेऽपि भोक्त्रभिन्न-ब्रह्माभेदस्य भोग्ये अभावेन भोक्तृत्वापादनानुपपत्तिरित्यत उक्तं साङ्ख्यसिद्धान्तेन कारणाभेद-मङ्गीकृत्येति । साङ्ख्येन च कार्यकारणयोः परस्परमत्यन्ताभेदाभ्युपगमात् तन्मतेनोक्तमापादन-मुपपन्नमिति भावः । अत्र ‘भोग्यवर्गस्य साङ्ख्यसिद्धान्तेन कारणाभेदमङ्गीकृत्य’ इत्येतावन्मात्र-मुक्तरीत्या भोग्यस्य भोक्तृत्वापत्त्युपपादकं, ‘परिमाणतः सिद्धो यः प्रातिस्विकस्वरूपभेदस्तदनह्नवेन लोके फेनतरङ्गादौ सिद्धं कारणाभेदं प्रकृतेऽपि साङ्ख्यसिद्धान्तेनाङ्गीकृत्ये’त्येतत्सर्वमनैकान्तिकत्वेन निरासो विहित इत्यस्योपपादकम् । समुद्ररूपैककारणाभिन्नानामपि फेनतरङ्गादीनां परस्परं भेदस्य लोके सिद्धत्वात्प्रकृतेऽपि ब्रह्मरूपैककारणाभिन्नानामपि भोक्तृभोग्यादीनां परस्परं भेदोपपत्तिरित्युपपादनस्य तेन लाभात् । नन्वेकेन कारणेनात्यन्ताभिन्नानां कार्याणां कथं परस्परं भेदः सम्भवति येन व्यभिचारचोदना सङ्गता स्यादिति, चेत् । सत्यम् । तथात्वेऽपि साङ्ख्यैः कार्याणां परस्परं भेदोऽपि स्वीकृतः । यद्वक्ष्यति । ‘परम्परविभेदश्च कार्याणामालयं भवेदि’ति । अतः ‘प्रातिस्विकरूपभेदानपह्नवेन कारणाभेदं साङ्ख्यसिद्धान्तेनाङ्गीकृत्ये’त्येतद्य्वभिचारोपपादकमिति ज्ञातव्यम् । नन्वचेतनस्य कथं चेतनानन्यत्वमित्यत आह व्यतिरेकेणाभाव इति ।

### **श्रीनिवासतीर्थीया** 

ॐ तदनन्यत्वमारम्भणशब्दादिभ्यः ॐ ॥ शास्त्रत इति । एकीभवन्तीति शास्त्रादित्यर्थः । ननु यद्यदभिन्नाभिन्नमित्यादिव्याप्तिश्च न सम्भवति । कार्यस्य कारणाभेदेऽपि कारणस्य कार्याद्भेदाद्भोक्तृब्रह्माभेदेऽपि ब्रह्मणो भोक्त्रभिन्नत्वाभावाद्भोक्त्रभिन्नब्रह्माभिन्नत्वा-द्भोग्यस्येति न वक्तुं शक्यतेऽत उक्तं सिद्धेत्यादि । कारणस्य कार्येणाभेदम् ।

### **वाक्यार्थरत्नमाला **

ॐ तदनन्यत्वमारम्भणशब्दादिभ्यः ॐ ॥ प्रमाणमूलत्व तत्संवादि-त्वाभ्यामिति मूले प्रमाणसंवादित्वतन्मूलत्वमिति यथायोग्यं युक्तिविशेषणम् । तेन प्रमाणमूलत्वस्य वक्ष्यमाणटीकोक्तरीत्या द्विविधस्यापि संवादित्वात्परत्वेन कथं प्रथमतस्तदुक्तिरिति शङ्कानवकाशः । बाहुल्यलक्षणेति । उक्तार्थ इति वर्त्तते । किन्नाम बाहुल्येनैवेति पाठः । प्रमाणमूलत्वमित्यादावुपाधित्रयं विवक्षितमिति दर्शयितुं प्रमाणशब्दस्यापि व्यवस्थितार्थत्वं दर्शयति । अत्र प्रमाणेति । व्याख्यानत्वा-भावादिति । पूर्वाधिकरणीयापव्याख्याननिरासानन्तरं प्रवर्त्तमान‘‘कथं चे’’त्यादिभाष्यस्य तदनन्यत्व-मित्यधिकरणव्याख्यानतया एव न्यायत्वादिति भावः । अपव्याख्यानेति । यद्यपि यद्वेति पूर्वाधि-करणान्ते उक्तप्रकारेण तदधिकरणीयापव्याख्याननिरासार्थताऽप्यस्ति । तथापि मुख्य एतदधि-करणीयापव्याख्याननिराकरणार्थत्वमेव । अन्यार्थमप्येतद्भाष्यं पूर्वशेषतयापि संयोज्येत्युक्तत्वात् । अतः मुख्यप्रयोजनाभिप्रायेणैतत्सूत्रीयेति विशिष्योक्तिरिति ज्ञेयम् । अनन्तराधिकरण इत्यस्य बहुव्यवधा-नादन्वयं दर्शयति । अत्रानन्तरेति । ब्रह्मैक्यवदित्यस्योपपादकत्वमाकाङ्क्षाक्रमेणास्तीति भावेन तत्परित्यागः । भोग्यस्यापि भोक्तृत्वेति पाठः । भोग्यवर्गस्येति पाठो लेखकप्रयुक्तः ।

भोग्यवर्गस्येत्यारभ्य ब्रह्माविभाग इत्यन्तमूलस्य भोग्यस्य भोक्तृत्वापत्युपपादकत्वमिति प्रतीयते । तच्चायुक्तम् । भोग्येत्यारभ्य कारणाभेदमङ्गीकृत्येत्यन्तस्यानैकान्त्योपपादकतायाः कथंचित्सम्भवेऽपि भोक्तृत्वापत्युपपादकत्वस्य विरोधेना सम्भवात् । अनैकान्तिकत्वोपपादकान्तरस्यान्यस्या-भावाच्चेत्यतोऽत्र कारणाभेदमङ्गीकृत्य साङ्ख्यसिद्धान्तेनेत्यस्य भोग्यवर्गस्येत्यादिपूर्वभागशेषत्व-वच्छास्त्रतो भोक्त्रित्याद्युत्तरभागशेषत्वमपि । तथा सङ्ख्यसिद्धान्तेन कारणभेदमङ्गीकृत्य शास्त्रतो भोक्तृवर्गस्य स्वाभाविकरूपब्रह्मविभागे सति भोग्यस्यापि ब्रह्मैक्यवद्भोक्तृत्वापत्तिमाशङ्क्य भोग्यवर्गस्य परिमाणतः सिद्धप्रातिस्विकरूपभेदानपह्नवेन लोकसिद्धं कारणाभेदं साङ्ख्यसिद्धान्तेनाङ्गीकृत्या-नैकान्त्येन निरासोऽभिहित इति योजनालाभेन पूर्वोत्तरभागयोः क्रमेण भोक्तृत्वापत्यनैकान्त्योप-पादकत्वाश्रयान्नोक्तदोषावकाश इत्यभिप्रेत्याकाङ्क्षाक्रमेण भोक्तृत्वापत्तिप्रापकभागमनैकान्त्योप-पादकभागं च तत्तदाकाङ्क्षापूरकतया तत्तद्विशेषणकृत्यकथनेन योजयति । ननु भोग्यवर्गस्येत्यादिना । भोग्यस्यापीत्यस्यानुवादो भोग्यवर्गस्येति । अनेन भोक्तृभोग्यस्यापीत्यतः परं कारणाभेदमङ्गीकृत्येत्ये-तदुत्तरभागगतं योजनीयमिति दर्शयति । अत एव शङ्कते । ननु भोग्यवर्गस्य ब्रह्मरूपेति । वदिति न वतिरपि तु मतुबित्यतो नासङ्गतमेतद्विशेषणमित्याशयं दर्शयति । ब्रह्मैक्यवानिति । भोक्तुर्ब्रह्मेति । अनेन भोग्यं भोक्त्रभिन्नं तदभिन्नब्रह्माभिन्नत्वादिति प्रयोगः सूचितः । शास्त्र इत्यनूद्य व्याख्याति । शास्त्रत इत्यादि । प्रमाणप्रदर्शनमेतत् । प्रकारप्रदर्शकं स्वाभाविकब्रह्मेत्यादि योजयति । यत्स्वा-भाविकमिति । देवदत्तस्य गुरुकुलमिति वन् नित्यसापेक्षत्वात्समास इति भावः । भोक्तृब्रह्माविभागस्य मूलस्थसप्तम्या सूचितं हेतुत्वं स्पष्टयितुमुक्तं सिद्धे सतीति । भेद इतीति । इत्येवं कार्यकारण-योर्भेदाभेदयोर्व्यवस्थया सत्वेनेत्यर्थः । न तु कार्यनिरूपितो भेदः कारणेऽस्तीति भावः । एवं सामान्यतः कार्यात्कारणस्य भेदसत्वमभिधाय प्रकृते तदुपयोगमाह । भोक्तृभोग्ययोरिति । कार्य-भूतयोरिति पूरणीयम् । एवं ब्रह्मणेत्यत्र कारणभूतेनेति । तद्भेदेन । कार्यभूताभ्यां ताभ्यां भेदेनेत्यर्थः । ब्रह्मणाऽभेदेऽपीत्यनेन विशेष्यसत्वमभ्युपैति । भोक्तृभिन्नेति । ब्रह्मणः भोक्त्राऽभेदाभावेन विशेषणाभावाद् विशिष्टाभाव इति भावः । ततश्च कारणेनाभेदमात्रमप्रयोजकम् । विशिष्टकारण-भेदस्त्वसिद्धि इति प्रागुक्तप्रयोगे हेत्वसिद्धिरित्युक्तं भवति । अङ्गीकृत्येतीति । इत्येवं कारणाभेदस्य साङ्ख्यसिद्धान्तेनेति विशेषणमुपात्तमित्यर्थः । साङ्ख्येन यादृशः कारणाभेदोऽङ्गीकृतस्तादृश-कार्यकारणयोः परस्परमत्यन्ताभेदमङ्गीकृत्येति सिद्ध्यति । तदेवाह । ततश्चेति । तद्रीत्येति ब्रह्मणो भोक्त्रभिन्नत्वप्राप्त्या भोक्त्रभिन्नब्रह्माभेदरूपविशिष्टापादकसत्वादिति योज्यम् । एवं चोपलक्षणं पूर्वाधिकरणोक्तरीत्या भोक्तुर्भोग्यत्वं स्यात् । भोग्याभिन्नब्रह्मणैकत्वस्य भोक्तरि सत्वेन भोक्तु-र्भोग्यत्वापत्तिमाशङ्क्येत्यपि ज्ञेयमिति स्पष्टत्वाच्छिष्यैरेव ज्ञातुं शक्यमित्याशयेन टीकाकृता नोक्तमिति ज्ञेयम् । एवं भोक्तृत्वापत्तिप्रापकभागं योजयित्वा तन्निरासकानैकान्त्योपपादकभागं योजयति । अनैकान्तिकत्वेति । उपपादनायोक्तमित्यनन्तरं भोग्यवर्गस्य परिणामत इति पाठः । भोग्येत्यत्र च भोक्त्रित्यप्युपलक्षणया ग्राह्यम् । ततश्च भोक्तृभोग्ययोरिति लभ्यते । भोक्तृभोग्ययोरिति वक्ष्यति चेति ज्ञेयम् ।

प्रकृतेऽपि साङ्ख्येति । ब्रह्मभोग्यादिस्थलेऽपीत्यर्थः । एवमुरत्रापि । अत्र समुद्ररूपकारणाभेदस्य ब्रह्मभोग्यादिस्थलेऽङ्गीकारो नाम तद्वद् भोक्तृभोग्ययोर्ब्रह्मरूपकारणाभेदाङ्गीकार इत्यदोषः । अत एव समुद्ररूपैकेत्युत्तरवाक्ये तथैव भाववर्णनमिति ज्ञेयम् । भोक्तृभोग्ययोरित्युक्त्यैव भोक्तृभोग्यादीनामिति बहुवचनमन्यथाख्यातिस्थमयुक्तमिति सूचितम् । परस्परमालयमिति । आलयं प्रलयपर्यन्तं कार्याणां परस्परं भेदश्च भवेदिति निगद्यते तैरिति समयपादीयमूलोक्तोऽर्थो ज्ञेयः । तदनुसारेण स्वरूपभेदादिकं स्पष्टयति । तन्त्तुत्वपटत्वादीत्यादिना । तन्तुः पट इतीति । इत्यादीति योज्यम् । एवमुत्तरत्राप्यादि-पदार्थान्तर्भावेनार्थोऽवधेयः । स्वरूपभेदकार्यभेदादेः सर्वत्र सद्भावव्युत्पादनप्रकारशिक्षणाय तन्तु-परयोर्मृत्पिण्डघटयोश्चोपादानेन संकरेण तद्य्वुत्पादनम् । अन्यथा कारणस्य तन्तोर्दीर्घपटस्य चतुष्कोण-तेत्याद्येवोच्येतेति ज्ञेयम् । कल्पतर्वनुसारेण भाष्यार्थमाह । अङ्गीकृत्य हीति । एतेन भोक्तृभोग्य-विभागावेदकप्रत्यक्षादेः प्रामाण्ये तत्सिद्धविभागाङ्गीकार आवश्यक एवेति कथमिदानीं तदनङ्गीकार इति शङ्का निराकृता वेदितव्या । रूपभेदेनेति । कारणात्मनाऽभेदः प्रातिस्विककार्यरूपेण भेद इति रूपभेदेनेत्यर्थः । तत्वावेदकत्वात प्रच्याव्येति । तत्वावेदकत्वरूपं न संभवतीति व्युत्पाद्येत्यर्थः । कार्यस्य कारणातिरेकेण भाव इति पाठः । स्त्रमवतारयतीति । तत्खण्डमित्यर्थः ।





