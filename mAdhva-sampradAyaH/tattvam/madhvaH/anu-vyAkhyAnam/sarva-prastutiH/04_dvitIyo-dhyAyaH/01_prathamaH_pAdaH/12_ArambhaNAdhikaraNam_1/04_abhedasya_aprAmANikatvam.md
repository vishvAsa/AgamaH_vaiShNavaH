+++
title = "०४ अभेदस्य अप्रामाणिकत्वम्"

+++


## कथं च तदनन्यता

**अभेदस्य अप्रामाणिकत्वम्**

**कथं च तदनन्यता**

### **सुधा **

अथवा कथं च तदनन्यता प्रतिज्ञातुं युक्ता । प्रमाणाभावादिति शेषः । ननु चारम्भणशब्दादिभ्य इत्युक्तत्वात्कथं प्रमाणाभाव इति चेत् । अत्र वक्तव्यम् । आरम्भण-शब्दस्तावत्किं साक्षाज्जगतो ब्रह्मानन्यत्वमाचक्षीत, उत विकारस्य विकार्यनन्यत्वम् । आद्ये कथं च तदनन्यता जगतोस्यार्थः स्यात् । यथा सोम्येति मृत्पिण्डादेः प्रकृतत्वादित्युत्तरम् । द्वितीये भवतु नाम विकारस्य विकार्यनन्यत्वम्, जगतस्तु कथं तदनन्यतेति ।

### **शेषवाक्यार्थचन्द्रिका **

आरम्भणशब्दादिभ्य इत्येतत्सूत्रखण्डसूचिततया पराभिमतारम्भण-शब्दरूपप्रमाणनिरासकतयाऽप्येतदेव भाष्यं योजयितुं प्रथमं तावज्जगतो ब्रह्मानन्यत्वप्रतिज्ञायाः प्रमाणाभावेनायुक्तत्वसमर्पकतया तद्य्वाचष्टे अथवेति । नन्वारम्भणशब्दरूपप्रमाणनिरासकत्वं न भाष्यस्य प्रतीयते तत्कथं तेन तन्निरास इत्यतोऽत्र सम्भावितविकल्पद्वयप्रदर्शनपूर्वकं प्रथमपक्ष-निरासपरतया भाष्यं व्यापारयति अत्रेति ॥ आद्ये इति । प्रकृतघटादिविषयत्वादारम्भणशब्दस्य जगद्विषयत्वाभावान्न तेन जगतो ब्रह्मानन्यत्वसिद्धिरिति भावः । अपेक्षिताध्याहारेण द्वितीय-पक्षनिरासपरतया तदेव भाष्यं व्यापारयति द्वितीय इति ।

### **परिमल** 

विकार्यनन्यत्वमिति । विकारिणोपादानेनानन्यत्वमित्यर्थः ।

### **श्रीनिवासतीर्थीया** 

अस्य आरम्भणशब्दस्य ॥ प्रकृतत्वादिति । तथा च मृन्मयादेव मृत्पिण्डाद्यनन्यत्वमस्यार्थो न तु महदादिसर्वजगतो ब्रह्मानन्यत्वमित्यर्थः ।

### **वाक्यार्थरत्नमाला **

आद्य इतीति प्रतीकोपादानम् ।





