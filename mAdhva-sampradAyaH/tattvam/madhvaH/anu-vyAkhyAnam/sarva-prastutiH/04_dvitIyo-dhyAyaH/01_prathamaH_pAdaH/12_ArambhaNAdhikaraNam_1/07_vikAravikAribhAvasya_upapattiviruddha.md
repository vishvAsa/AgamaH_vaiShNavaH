+++
title = "०७ विकारविकारिभावस्य उपपत्तिविरुद्धत्वम्"

+++


## जगतस्त्वविकारत्व उक्तन्यायेन साधिते

**विकारविकारिभावस्य उपपत्तिविरुद्धत्वम्**

**जगतस्त्वविकारत्व उक्तन्यायेन साधिते**

### **सुधा **

यदप्युक्तमादिपदगृहीतादैतदात्म्यमिदं सर्वमित्यादिवाक्यात्तदनन्यत्वसिद्धिरिति तदप्यसत् । आदिपदेन वाक्यान्तरग्रहणस्यानुपपत्तेः । तथा सत्येतेषामपि शब्दत्वेनारम्भणादिशब्देभ्य इति प्रयोगप्रसङ्गात् ।

अस्तु वा कथञ्चिदादिपदोपात्तता(त्वं) तेषां वाक्यानाम् । तथाऽपि नैतेभ्यस्तदनन्यता सिध्यति । उपपत्तिविरुद्धत्वादित्याशयेन पृच्छति कथं चेति । या सूत्रकृता प्रतिज्ञाता श्रुतिभिश्च प्रतिपादिता सा जगतस्तदनन्यता कथं किंप्रकारा । ‘किं पिकः कोकिल’ इतिवदेकत्वलक्षणा किंवा मृद्धट इतिवद्विकार(रि)विकारि(र)त्वलक्षणेति प्रश्नार्थः ।

आद्यमाक्षिपति । कथं चेति । एकत्वलक्षणा जगतस्तदनन्यता तु कथं सूत्रकृता प्रतिज्ञायेत । कथं च श्रुतिभिः प्रतिपाद्येत न कथञ्चिदित्यर्थः । अत्र हेतुमाह अविकारत्व इति । ब्रह्मणोऽ-विकारत्व उक्तन्यायेन साधिते सति जगतस्तु विकारात्मकत्वे प्रत्यक्षादिप्रमिते सति विरुद्ध-धर्माधिकरणत्वादिति भावः । द्वितीयमाक्षिपति कथं चेति विकारिविकारत्वरूप इति शेषः । आक्षेपे युक्तिमाह जगतस्त्विति । व्याख्यानं पूर्ववत् ।

### **शेषवाक्यार्थचन्द्रिका **

आरम्भणशब्दादिभ्य इत्यादिशब्दोपात्तवाक्यानां भाष्ये तदनन्यत्वा-साधकताया अनुपपादितत्वेन प्राप्तन्यूनताशङ्कापरिहारायादिशब्दोपात्तप्रमाणनिरासपरतयाऽपि ‘कथं च तदनन्यते’त्येतदेव भाष्यं योजयितुमादिपदोपात्तवाक्यैस्तदनन्यत्वसिद्धिमनुवदति यदपीति । भाष्ये आदिपदेन वाक्यान्तरग्रहणस्य अनिरस्तत्वेन प्रसक्तां वाक्यान्तरस्यादिपदोपात्तताया भाष्यकारानु-मतताशङ्कां स्वयं तदनुपपत्तिव्युत्पादनेन परिहरति तदप्यसदित्यादिना । कुतो न वाक्यान्तरस्य ग्रहणमित्यतस्तद्ग्रहणे बाधकमाह तथा सतीति ॥ एतेषामपीति । आदिशब्दोपात्तानामिदं सर्वमित्यादीनामित्यर्थः । इति प्रयोगः स्यात् । न त्वारम्भणशब्दादिभ्य इति प्रयोगः । तथा सति शब्देतरविजातीयप्रमाणानामेवादिशब्देन लाभापत्त्या वाक्यान्तरस्यादिपदोपात्तता न सिध्येदिति भावः । तर्हि भाष्यकृताऽप्यादिपदेन वाक्यान्तरग्रहणानुपपत्तिरेव वक्तव्या, किं तत्परित्यागेनोपपत्ति-विरोधव्युत्पादनप्रयासेनेत्यत आदिपदोपात्ततायामपि वाक्यान्तराणां न परस्येष्टसिद्धिरित्यभिप्रेत्यादि-शब्देन वाक्यान्तराणां ग्रहणासम्भवमनुपपाद्योपपत्तिविरोधेन तत्प्रामाण्यनिराकरणं भाष्यकारीय-मुपपन्नमित्याशयेनाङ्गीकारवादरूपतया भाष्यमवतारयति अस्तु वेत्यादिना । कथमन्यत्वे वाक्या-नामुपपत्तिविरोध इत्यतस्तं दर्शयितुं सम्भावितविकल्पद्वयप्रदर्शनपरतया तावद्भाष्यं व्याचष्टे येत्यादिना । भाष्ये, विकल्पितपक्षद्वयाक्षेपादर्शनान्न्यूनतामाशङ्क्यैतदेव भाष्यं तदाक्षेपतया योजयति आद्यमाक्षिप-तीति । प्रथमपक्षाक्षेपस्य मूलारूढतासिद्ध्यर्थं तत्परतया भाष्यं व्याचष्टे एकत्वलक्षणेति । तर्ह्यनेनैव भाष्येण प्रथमपक्षाक्षेपसिद्धेरुत्तरभाष्यानर्थक्यमित्यतस्तदाक्षेपमात्रसिद्धावप्याक्षेपकयुक्तेरनुपन्यस्ततया तदुपन्यासार्थत्वान्नोत्तरभाष्यानर्थक्यमित्यभिप्रेत्याक्षेपे हेतुसर्मपकतयोत्तरभाष्यं योजयति अत्रेति । ब्रह्मणोऽविकारत्वमात्रं ब्रह्मजगतोर्नैकत्वाभावसाधकमित्यत उपलक्षणतया मूलं व्याचष्टे जगतस्तु विकारात्मकत्वे प्रत्यक्षादिप्रमिते सतीति । तावताऽप्याक्षेपहेतुः कः सिद्ध इत्यत आह विरुद्धेति । भाष्यस्य द्वितीयपक्षाक्षेपत्वसिद्ध्यर्थं शेषपूरणेन दर्शयति विकारीति ॥ व्याख्यानमिति । जगतोऽविकारत्वे ब्रह्मविकारत्वाभावे, ‘न च प्रकृती’त्याद्युक्तन्यायेन साधिते सति विकारिविकार-भावलक्षणा च तदनन्यता कथमिति पूर्वेणान्वय इति व्याख्यातं पूर्ववदित्यर्थः ।

### **परिमल** 

व्याख्यानं पूर्ववदिति । जगतो ब्रह्मविकारत्वाभावे ‘न च प्रकृतिशब्देने’त्यादि-नोक्तन्यायेन साधिते सति विकारिविकारत्वरूपा तदनन्यता कथम् । न कथमपीत्येवमित्यर्थः ॥

### **श्रीनिवासतीर्थीया** 

अनुपपत्तेरिति । यथा ‘वशिष्ठ द्याः समागताः’ इत्युक्ते तत्सजातीया ऋषय एवादिपदेन गृह्यन्ते । तद्वदत्राप्यादिपदेनारम्भणशब्दसजातीयः कश्चिच्छब्द एव ग्राह्यो न वाक्यमित्यर्थः ॥ तथा सतीति । उपपत्तौ वेत्यर्थः । एतेषामपि वाक्यानामपि ॥ पूर्ववदिति । ‘‘अविकारत्वे ब्रह्मविकारत्वाभावे । ‘न च प्रकृती’त्युक्तन्यायेने’’ति शेषः । इति पूर्ववदित्यर्थः ।

### **वाक्यार्थरत्नमाला **

न्यूनतामाशङ्क्येति । न्यूनत्वेत्याशङ्क्येत्यर्थः ।

