+++
title = "०३ जीवस्याघटितघटकाचिन्त्यशक्तयभावः"

+++


## यदि भागेन कार्येषु जीवशक्तिं न योजयेत्

**जीवस्याघटितघटकाचिन्त्यशक्तयभावः**

**यदि भागेन कार्येषु जीवशक्तिं न योजयेत्**

### **सुधा** 

ननु जीवशक्त्यैवेदं घटताम् । मैवम् । तस्याघटितघटकाचिन्त्यशक्त्यभावात् । भावे वा हिताकरणादिदोषप्रसक्तिः । न ह्यत्राधिकरणे पूर्वपक्षिणा महदादिसकलकार्यकर्तृत्वं जीवस्या-शङ्कितम् । किन्तु घटादिकर्तृत्वम् । तत्तावदनुभवसिद्धत्वात्कुलालादीनां न त्यक्तुं शक्यम् । तत्रेश्वरस्यापि कर्तृत्वाङ्गीकारे कल्पनागौरवं स्यादित्यतो नेश्वरस्य सर्वकर्तृत्वमिति । तथा च कथमचिन्तत्यशक्तिप्रसक्तिः ।

### **शेषवाक्यार्थचन्द्रिका **

ननु तथाऽपि जीवस्य स्वतःकर्तृत्वे नोक्तदोषानुषङ्गः । अनंशत्वाभ्युप-गमेन निरवयवत्वशब्दव्याकोपाप्रसङ्गात् । अनंशस्यापि जीवस्य स्वाचिन्त्यशक्तिवशेन कार्यानुरूप-सामर्थ्यप्रयोगसम्भवेन कृत्स्नप्रसक्तेरप्यभावात् । तथा च किं जीवकर्तृत्वस्य परमेश्वराधीनत्वाङ्गीकारेणेति भावेन शङ्कते ननु चेति । परमेश्वरस्याघटितघटनाचिन्त्यशक्तिसद्भावेन तया कार्यानुरूपसामर्थ्य-प्रयोगसम्भवाद्यद्यपि न कृत्स्नप्रसक्तिरापद्यते । तथाऽपि जीवस्य तादृशाचिन्त्यशक्तेरभावेन तया कार्यानुरूपसामर्थ्यप्रयोगासम्भवात्कृत्स्नप्रसक्तिरवर्जनीयैवेति स्वतःकर्तृत्वानुपपत्तेर्जीवकर्तृत्वस्येश्वरा-धीनत्वमवश्यं वाच्यमित्याशयेन परिहरति मैवमित्यादिना । बाधकसद्भावात्साधकाभावाच्चेति भावः । तत्कथमित्यतो बाधकसद्भावं तावदाह भावे वेति ॥ हितेति । स्वतन्त्रस्य प्रेक्षावतः स्वहिता-करणस्वाहितकरणयोरनुपपत्तेरित्यर्थः । ततश्च निर्दुःखपूर्णानन्दप्रसङ्ग एवेत्युक्तं भवति । ननु महदादिसर्वप्रपञ्चकारणताया एवाचिन्त्यशक्तिसाधकत्वात्कथं साधकाभाव इत्यतो भवेदेवं कथञ्चिद्यदि महदादिसर्वप्रपञ्चकारणत्वं जीवस्य स्यात् । न चैतदस्ति । वास्तवस्य तस्यासिद्धेस्तथापूर्वपक्षासम्मत्या नाभिमानिकमपीत्याह न हीति । यद्वा ननु यदि जीवस्याचिन्त्यशक्तिरेव नास्ति । कथं तर्ह्यत्र महदादिसर्वप्रपञ्चकारणं जीव इति पूर्वपक्षोऽचिन्त्यशक्तिहीनस्य सर्वकारणत्वायोगात् । तथा चाचिन्त्यशक्तिरवर्जनीयेति नानुपपत्तिरित्यतो भवेत्पूर्वपक्षानुपपत्त्याऽचिन्त्यशक्तिसिद्धिर्यदि तादृशः पूर्वपक्ष एवात्राभिमतो भवेत् । न चैवमस्तीत्याह न हीति ।

नन्वेवं भाष्यटीकाविरोधः । तत्र दृश्यमानकार्याणां स्वतन्त्रजीवकर्तृत्वे सर्वस्यापि जगतस्तथात्वं सिध्यतीत्यादिना महदादिसमस्तकर्तृत्वेन पूर्वपक्षकरणादिति चेत् । उच्यते । अत्राधिकरणे घटादे-जीवैककर्तृकत्वे तद्दृष्टान्तेन महदाद्यपि जीवैककर्तृकमित्येकः पूर्वपक्षः । द्वितीयस्तु महदादीशकर्तृकं घटादिस्तु जीवैककर्तृक इति । अत्र च पक्षद्वये ईश्वरपरित्यागेन जीवस्यैव कर्तृत्वाङ्गीकारे कल्पनालाघव-मिति न्यायविवरणं मूलम् । सर्वथेश्वरत्यागेन महदादिकार्ये जीवस्यैव कर्तृत्वाङ्गीकार इति योजनयाऽऽद्यपक्षप्रापकत्ववद्घटादिकार्ये ईश्वरत्यागेन जीवस्यैव कर्तृत्वाङ्गीकार इति योजनया द्वितीय-पक्षप्रापकत्वेन तस्य पक्षद्वयसाधारणत्वात् । तत्राद्यपक्षमाश्रित्य न्यायविवरणतात्पर्यं तथा हीत्यादिना टीकायामुक्तम् । तथा हि । ईश्वरोऽयोग्यश्चेत्कदापि प्रत्यक्षो न स्यात् । योग्यश्चेत्तदा सर्वत्र सत्त्वादिहेदानीमुपलभ्येत । न चाभिमानिदेवतासाम्यम् । ईश्वरस्य व्यक्तस्वभावत्वाङ्गीकारात् । तस्मादप्रामाणिक एवेश्वरः । तस्य घटादौ महदादौ च कर्तृत्वमप्रामाणिकं कल्प्यम् । जीवस्तु प्रामाणिकः । तस्य घटादौ कर्तृत्वं च क्लृप्तं महदादावप्यदृष्टद्वारा कर्तृत्वं क्लृप्तम् । युक्तं च महदा-द्युपादानापरोक्षज्ञप्तिरहितस्यापि जीवस्य महदादिकर्तृत्वम् । शब्दोपादानभूताकाशगोचरापरोक्षज्ञप्ति-चिकीर्षाकृतिशून्यस्यापि चैत्रस्य चैत्रः शब्दं करोतीत्यादौ तत्कर्तृकत्वदर्शनादिति । अत्र तु द्वितीय-पक्षमाश्रित्य कुलालादीनां तावद्घटादिकर्तृत्वमनुभवसिद्धम् । तत्रेश्वरस्यापि कर्तृत्वे गौरवमिति तात्पर्यमुक्तम् । यद्यप्यत्र न ह्यत्राधिकरणे पूर्वपक्षिणा महदादिसकलकार्यकर्तृत्वं जीवस्य शङ्गितमित्यनेन ग्रन्थेनात्राधिकरणं द्वितीयपक्ष एवाभिप्रेतो न त्वाद्य इत्युक्तम् । तदप्याद्ये एव जीवस्य महदादि-कर्तृत्वपक्षेऽनुभवविराधो न तु द्वितीये किन्तु तदानुकूल्यमेवेत्याद्येऽपरितोषमात्रमभिप्रेत्य । जीवस्य महदादिकर्तृत्वे तस्यैवाचिन्त्यशक्तिः स्यात् । तथा च यथा जीवस्य कर्तृत्वमीशतन्त्रमिति सिद्धान्ते ईशाचिन्त्यबलान्न कृत्स्नप्रसक्त्यादिदोषः । तथा तत्स्वतन्त्रमिति पूर्वपक्षेऽपि जीवाचिन्त्यबलादेव न कृत्स्नप्रसवत्यादिदोष इत्याद्यपक्षे कृत्स्नप्रसक्त्यादेरप्राप्तेर्द्वितीय एवेष्ट इत्यभिप्रेत्य वोक्तम् । अत एव टीकायामप्याद्येऽपरितोषाद्यद्वेत्यादिनाऽधिकरणान्ते द्वितीय उक्तः । नत्वेतद्ग्रन्थानुरोधेनाद्यस्य सर्वथाऽप्यत्रानभिमतत्वमिति कल्प्यम् । तथा सति देवादीत्युत्तरसूत्रे ईश्वरस्यादृश्यत्वोक्त्य-योगादित्यविरोध इति ।

केचित्तु श्रुतिप्राप्तमप्याद्यमनुभवविरोधेन दूषयित्वा तदविरुद्धं द्वितीयं परिशिष्य तत्र कृत्स्न-प्रसक्त्याद्युक्तिः । तथा च कृत्स्नेति सूत्रे आद्यो न दूष्यः किन्तु द्वितीय एवेति वाऽदृष्टद्वारा महदादि-कर्तृत्वेऽपि नाचिन्त्यशक्तिरनुभवविरोधात् । तथा च कृत्स्नेति सूत्रे आद्योऽपि दूष्य इति वा न हीत्यादे-रभिप्रायः । न त्वाद्यस्य सर्वथाऽप्यत्रानभिमतत्वम् । तथा सति ‘अधिकं त्वि’ति सूत्रे ईशस्य कर्तृत्वमात्रे यः श्रमादिदोषस्तदुद्धारायोगादित्यविरोध इत्याहुः । भावबोधे तु देवादिवदपि लोके इति सूत्रनिवर्तनीयतयाऽप्रामाणिकेश्वराङ्गीकारे कल्पनागौरवप्रसङ्गेनेश्वरस्यैवाभावान्महदादिकार्येऽपि जीव एव कर्तेति पूर्वपक्ष्यभिप्रायेण भाष्यटीकायाः प्रवृत्तिः । अत्र च अस्तु वा ईश्वरः प्रामाणिकस्तथाऽपि न तस्य जन्मादिसूत्रोक्तं सकलजगत्कर्तृत्वं किन्तु महदादिकर्तृत्वमेव न तु घटादिकर्तृत्वमपि । उभयोरपि तदङ्गीकारे गौरवप्रसङ्गादित्यभ्युपगमवादेन प्रवृत्तेर्न विरोधशङ्केत्युक्तम् ॥ तथा चेति । प्रसञ्जकस्य महदादिकर्तृत्वस्य पूर्वपक्षिणं प्रत्यनभिमतत्वादिति भावः ।

### **परिमल** 

हिताकरणादिदोषप्रसक्तिरिति ॥ हिताकरणाहितकरणयोर्दोषत्वमयुक्तत्वं प्रसज्ये-तेत्यर्थः । न ह्यचिन्त्यशक्तिमतो हिताकरणादिकं युज्यत इति भावः । ननु महदादिसकलकार्यकर्तृत्वं जीवस्य पूर्वपक्षयतः पूर्ववादिनो मते कथं जीवस्याचिन्त्यशक्त्यभाव इत्यत आह न हीति ॥ किन्त्विति । इत्याशङ्कितमित्यन्वयः ॥ तथाचेति । सर्वकर्तृत्वे सतीत्यर्थः । न चैवं ‘देवादिवदपि लोके’ इति सूत्रविरोधः । तत्रेश्वराभावसूचनेन सर्वत्र जीवकर्तृत्वपूर्वपक्षस्य सूचनात् । टीकायां स्पष्टं सर्वत्र जीवकर्तृत्वेन पूर्वपक्षकरणेन तद्विरोधश्चेति वाच्यम् । न हीत्यादिग्रन्थस्य चन्द्रिकायां महदादि-कार्यकर्तृत्वाङ्गीकारे अनुभवविरोध इत्येतत्पक्षे अपरितोषमात्रं, न तु सर्वथा महदादौ जीवकर्तृत्वपक्षो नाभिप्रेत इति तात्पर्योक्तेः ।

### **यादुपत्यं** 

ननु जीवस्य महदादिकर्तृत्वादचिन्त्यशक्तित्वमित्यत आह न ह्यत्राधिकरण इति । न चैवं दृश्यमानकार्याणं स्वतन्त्रजीवकर्तृत्वे समस्तजगतोऽपि तथात्वं सिध्यतीति तत्त्वप्रकाशिका-विरोधः । घटादिकार्याणां जीवकर्तृकत्वदर्शनात्तद्दृष्टान्तेन महदादेरप्यदृष्टद्वारा जीवकर्तृकत्वमेव नेश्वरकर्तृकत्वं तस्याप्रामाणिकत्वस्य कल्पने कल्पनागौरवप्रसङ्गादित्यभिप्रायेण तत्त्वप्रकाशिकायाः प्रवृत्तत्वेऽपि **सुधा**या अस्तु वेश्वरः प्रामाणिकस्तथाऽपि न तस्य सकलकारणत्वं किन्तु महदादि-कार्यकर्तृत्वमेव न तु घटादिकर्तृत्वमपि उभयोरपि तदङ्गीकारे गौरवप्रसङ्गादित्यभ्युपगमवादेन प्र(कृत)वृत्तत्वेनाविराधात् । तथा चात्रपूर्वपक्षिणेत्यस्य तुष्यत्विति न्यायेनेश्वरमभ्युपगम्य पूर्वपक्षं कुर्वतेत्यर्थो बोध्यः ।

### **श्रीनिवासतीर्थीया **

आशङ्कितमिति । ये न जीवस्याचिन्त्यशक्त्यङ्गीकारः स्यादिति भावः ॥ तथा चेति । कुलालादेर्घटादिकर्तृत्वे काऽचिन्त्यशक्त्यपेक्षेति भावः ।

### **वाक्यार्थरत्नमाला **

ततश्च निर्दुःखेति । स्वहिताकरणाभावे स्वहितकरणस्यैव सर्वदा प्राप्त्या पूर्णानन्दः स्यात्स्वहितकरणाभावे न नित्यदुःखकारणशून्यतया नित्यनिर्दुःखत्वं स्यादिति विवेको बोध्यः । पूर्वपक्षासंमत्येति । पूर्वपक्षे संमत्यभावेन पूर्वपक्षिणोऽसंमतत्वेनेति यावत् । अचिन्त्य-शक्तिसाधकत्वादिति । अचिन्त्यशक्तिहीनस्य सर्वकारणत्वायोगादिति वक्ष्यमाणरीत्या साधकत्वं द्रष्टव्यम् । मूले किन्तु घटादिकर्त्तृत्वं तावदनुभवसिद्धत्वात्कुलालादीनां न वक्तुं शक्यत इत्येव पाठः । किं त्वित्येतत्परिहारपरिसमाप्तिर्नेश्वरस्य सर्वकर्तत्वमितीत्यत्रत्येतिशब्देन । तथा च किञ्चेश्वरस्य सर्वकर्तत्व-मित्याशङ्कितमिति सम्बन्धः । किंतु घटादिकर्त्तृत्वं तत्तावदिति तत्पदघटितभिन्नवाक्यताश्रयणेन पाठस्तु महदादिसकलकार्यकर्तत्वं जीवस्य नाशङ्कितं किन्तु घटादिकर्तृत्वमाशङ्कितमिति सम्बन्धभ्रान्त्या सर्वकर्त्तृत्वमितीत्यत्रत्येतिशब्दसम्बन्धानुपपत्तिप्रतिसन्धानाभावेन च व्याख्यातृपरिकल्पितं मूलकोशे तत्पदरहितैकवाक्यतयैव पाठस्पष्टत्वाच्च । कुलालादीनां तावद्घटादीति टीकायामुक्तेश्चेति ज्ञेयम् । जीवस्याशङ्कितमिति मूलम् । अत्रापि जीवस्य महदादिसकलकार्यकर्तृत्वे ईश्वरस्य सर्वकर्तृत्वं नास्तीत्याशङ्कितमित्यर्थान्निषेध्यानुमत पक्षयोरेकपर्यवसानमित्यवधेयम् । एतद्योजनायां महदादि-कार्यकर्तृत्वाभाव इत्येव वक्तव्यत्वापत्याऽऽशङ्कितपदस्यास्वारस्यमिति मत्वा तत्स्वारस्याय योजनान्तर-माह । यद्वा नन्विति । पूर्वं महदादिकारणत्वसत्वादचिन्त्यशक्तिसिद्धिरिति महदादिकारणत्वं सिद्धं कृत्वा आशंकोत्थापिता इदानीन्तु महदादिकारणत्वाशङ्कानुपपत्याऽचिन्त्यशक्तिसिद्धिरिति विवक्षितमिति स्पष्ट एव पूर्वोत्तरयोजनयोर्विषयभेदः । भाष्यटीकेति । तत्वप्रकाशिकाविरोध इत्यर्थः । तत्रेति । अयंच परिदृश्यमानकार्याणां स्वतन्त्रजीवकर्तृकत्वे समस्तजगतोऽपि तथात्वं सिध्यतीति तत्वप्रकाशिका-वाक्यार्थानुवाद इत्यदोषः । अत्र घटादेर्जीवैककर्तृकत्वे इत्यादिचन्द्रिकाग्रन्थं मनसि निधाय तत्र तत्र तद्विवरणं कुर्वन्नेव समाधत्ते । उच्यते अत्राधिकरण इत्यादिना । न्यायविवरणवाक्यस्य पक्षद्वय-प्रापकत्वाप्रतीतेराह । सर्वथेश्वरपरित्यागेनेत्यादि । तथाहि ईश्वरस्तावदुपलभ्यमान इत्येतद्भाष्यटीका-विवरणरूपेश्वरो ऽयोग्यश्चेत्कदापीत्यादिचन्द्रिकां मनसि कृत्वा किञ्चित्पूरयन्नाह । तथाहीश्वर इत्यादिना नह्यत्राधिकरण इत्यादिमूलवाक्ये उपयोगानुसारेणाह कुलालादीनामित्यादि । चन्द्रिकानु-सारेणायमर्थानुवादो न यथास्थितस्यानुवाद इत्यदोषः ।

तत्राद्ये जीवस्येत्यादि चन्द्रिकानुसारेणाह । तदप्याद्य इति । अभिप्रेत्येत्यस्योक्तमिति वक्ष्यमाणे-नान्वयः । चन्द्रिकोक्तपक्षस्योपलक्षणत्वाश्रयणेन पक्षान्तरमाह । जीवस्य महदादीति । प्राचीन-टीकानुसारेणेदमुपलक्षणम् । एवं चन्द्रिकानुसारेण स्वपक्षमभिधाय प्राचीनटीकास्थपक्षान्तरमाह । केचित्विति । अभिनवचन्द्रिकायां तु परिदृश्यमानकार्याणां स्वतन्त्रजीवकर्तृत्वे समस्तजगतोऽपि तथात्वं सिध्यतीति तस्य प्रकाशिकावाक्येन जीवस्य महदादिकर्तृत्वप्रतिपादनलाभो नास्ति । येन तत्कारणतानिषेधक**सुधा**या विरोधः स्यात् । अपि तु तथात्वं सिध्यतीत्यस्य जीवकर्तृत्वं सिध्यति । अनीश्वरकर्तृकत्वमिति यावत् । घटादिकार्याणां स्वतन्त्रजीवकर्तृकत्वे सिद्धे महदादिकार्यकर्तुः परमेश्वरस्य कुलालादिनियामकत्वरूपपरमैश्वर्यधुर्याज्जीवत्वं स्यान् नेश्वरत्वम् । ततश्च जीववन्महदादि-कार्यकर्तुरीश्वरस्य जीवतुल्यत्वं स्यादित्यर्थः सुलभ एव । एतर्थपरत्वेतु महदादिकर्तृतां जीवतुल्येश्वर-स्याङ्गीकृत्य घटादिमात्रकर्तृकत्वं जीवस्येत्येव पूर्वपक्षप्रवृत्तिवर्णनलाभान्न **सुधा**विरोधप्रसक्तिरिति प्रतिपादितम् । परं तु घटादिकर्तारं जीवमङ्गीकृत्य महदादिकर्तुरन्यस्येश्वरस्य तत्राङ्गीकारस्याप्रतीतेस्तस्य जीवत्वापादनपरतया योजना कथमित्यादि पूर्वोत्तरग्रन्थविचारणाय शोधनीयम् । अत्र पक्षेषु आहुरित्यादि स्वारस्यं लेख्यमस्ति ।

