+++
title = "०४ जीवानां निरंशत्ववचनं न सर्वथांशराहित्याभिप्रायेण"

+++


## अंशिनो हि पटाद्या ये भिन्नैरेव परस्परम्

**जीवानां निरंशत्ववचनं न सर्वथांशराहित्याभिप्रायेण**

**अंशिनो हि पटाद्या ये भिन्नैरेव परस्परम्**

### **सुधा** 

ननु च व्यतिरेको गन्धवदिति जीवानामनेकरूपतां सूत्रकार एव वक्ष्यति । उत्क्रान्तिगत्यागतीनामित्यणुत्वं च । न चाणोर्युगपदनेकरूपत्वं विना सांशतयोपपद्यत इति सांशताऽपि तत एव सिद्धा । तत्कथमत्र निरवयवत्वशब्दकोपो वेत्यवादीदिति गूढाभिसन्धेरा-शङ्कामविदिताभिप्राय इव परिहरति अंशिनो हीत्यादिना सार्धेन श्लोकद्वयेन ।

## **अनुव्याख्यानम्**

***अंशिनो हि पटाद्या ये भिन्नैरेव परस्परम् ॥***

***अंशैरंशिन उच्यन्ते नैवमेव हि चेतनाः ॥***

***अतोऽनंशिन इत्येव श्रुतिरेतेषु वर्तते ॥***

***अप्यनेकस्वरूपेषु विशेषादेव केवलम् ॥***

***बहुस्वरूपताख्या तु तेष्वस्त्येव हि सांशता ॥***

तत्र बहुस्वरूपताख्येत्यनेन वक्ष्यमाणमभ्युपैति । बह्वित्यनेकत्वोपलक्षणम् । बहुस्वरूपतया ख्यायत इति बहुस्वरूपताख्या । तुशब्दः श्रुतिनिषेध्याया वैशिष्ट्यद्योतकः । तेषु चेतनेषु । हिशब्दः प्रमाणप्रसिद्धिं द्योतयति । अत एवास्त्येवेत्यवधारणम् ।

ततश्चायमर्थः । अस्त्येव वक्ष्यमाणानेकस्वरूपताऽणुत्वं च तदन्यथानुपपत्तिसिद्धा सांशता च । प्रामाणिकस्य त्यक्तुमशक्यत्वादिति । तर्हि कथमत्र तद्विरुद्धमुक्तमित्यत उक्तम् अंशिन इत्यादि । आद्यो हिशब्दः प्रमाणप्रसिद्धौ द्वितीयो यस्मादित्यर्थे । ये पटाद्या अंशिनः प्रसिद्धास्ते परस्परं भिन्नैरेवांशैरंशिना च वक्ष्यमाणप्रकारेण भिन्नाभिन्नैरेव न त्वत्यन्ताभिन्नैस् तन्त्वादिभिरंशैरंशिन उच्यन्ते । चेतनास्त्वेवमेव पटादिवदुक्तरूपैरंशैरंशिनो न भवन्ति । किन्तु परस्परमंशिना चात्यन्ता-भिन्नैः । यस्मादेवमतः प्रसिद्धांशिवैधर्म्यादेवानेकस्वरूपेषु तत एव सांशेष्वप्येतेषु चेतनेष्वनंशिन इति श्रुतिर्वर्तते । न तु सर्वथांऽशराहित्याभिप्रायेण । अतो न विरोध इति ।

ननु यदि भेदो नास्ति कथं तर्ह्यनेकत्वं तस्य भेदव्याप्तत्वात् । कथं चांशित्वम् । मत्वर्थस्य भेदेन विनाऽनुपपत्तेरित्यत उक्तं विशेषादेवेति । भेदाभावेऽपि केवलं तत्प्रतिनिधेर्विशेषादेवानेक-स्वरूपेष्विति योजना । यद्वा ‘अप्यनेकस्वरूपेषु’ इत्येनेनैव वक्ष्यमाणमङ्गीकृत्यांशिन इत्यादिना विरोधः परिहृतः । तत्र भेदाभावे कथमनेकत्वमंशित्वं चेत्याशङ्कां विशेषादेवेत्यादिपादत्रयेण परिहरति । केवलमेव भेदेन विनैव तेषु बहुस्वरूपता तया ख्यायमाना सांशता चास्ति । कथम् । विशेषादेवेति । कुत एतत्कल्प्यते । श्रुतिद्वयविरोधादेवेति हिशब्देनाह । अत्र जीवस्येति प्रकृतेऽपि यच्चेतना इति सामान्येनोक्तम् । तेन चेतनमात्रेऽप्ययं न्याय इति सूचयति । अथवा यद्यंशिनो जीवास्तर्हि पटादिवदेव स्युरित्यस्याचेतनत्वमुपाधिमनेन द्योतयति ।

### **शेषवाक्यार्थचन्द्रिका **

नन्वंशिनो हीत्युत्तरभाष्यमनर्थकम् । न चैतत् ‘व्यतिरेको गन्धवत्’ इति वक्ष्यमाणाभ्यनुज्ञापकमिति वाच्यम् । तस्याप्यनर्थकत्वात् । न च निरवयवत्वशब्दकोपोक्तेर्वक्ष्यमाण-विरोधशङ्कानिरासार्थमिति वाच्यम् । प्रापकाभावेन तच्छङ्काया एवानुत्थानात् । कथञ्चिदुत्थानेऽपि बहुरूपेत्यादिनैव वक्ष्यमाणाभ्युपगमसिध्द्या ‘अंशिनो ही’त्याद्यभाष्यवैयर्थ्यानिस्तारादित्यतो वक्ष्यमाण-विरोधपरिहारायानंशित्वश्रुतिप्रदर्शनार्थत्वान्नानुपपत्तिरित्यभिप्रेत्योक्तरूपेण वाक्यं योजयितुं विरोधशङ्कां तावदुत्थापयति नन्विति । गूढाभिसन्धेरिति । सांशत्वे जीवस्य किं जीवकर्तृत्वस्येश्वराधीनत्वकल्पनया तदभावेऽपि स्वतो बहुत्वसद्भावेनैकदेशतः क्रियोपपत्तौ कृत्स्नप्रसक्तेरभावात् । विभिन्नांशाभावेन निरवयवत्वशब्दकोपस्यापि परिहारादतिरिक्तस्य चेश्वरकृत्यस्याभावादिति पूर्वपक्षिणोऽभिप्रायोऽत्र गूढः। एतस्याप्यत्रोद्घाटने ‘अंशिनो हि’ इत्यादिमूलस्यानुत्थानमेव स्यात् । अतो गूढत्वाश्रयणमिति भावः ॥ वक्ष्यमाणमिति । ‘व्यतिरेको गन्धवत्’ इति वक्ष्यमाणमित्यर्थः । अनेकस्वरूपेष्विति मूलानुरोधेनाह बह्वित्यनेकत्वोपलक्षणमिति । भाष्ये तुशब्दानर्थक्यमाशङ्क्यानंशत्वप्रतिपादकश्रुत्यविरोधायानेक-स्वरूपताख्यायाः सांशताया ‘अथ यः स जीवः’ इति श्रुतिनिषेध्यसांशतापेक्षया वैशिष्ट्यद्योतनार्थत्वान्न तदिति भावेन तुशब्दार्थमाह तुशब्द इति । अत एव प्रमाणप्रसिद्धत्वादेव ।

यस्मादित्यर्थ इति । अत इत्युत्तरत्र श्रवणादिति भावः । ननु ‘अंशिनोंऽशैरभेदोऽयमंशेन तु भिदाभिदे’त्यत्र पटादीनामंशिनामेकैकेनांशेन भेदाभेदयोः सर्वैरंशैश्चाभेदस्य व्यवस्थितत्वात्कथमत्र सर्वेषां तन्तूनां पटेन भेदाभिधानमित्यतो व्यतिषङ्गविशेषविशिष्टैः सर्वतन्तुभिः पटस्यात्यन्ता-भेदेऽप्यविवक्षितव्यतिषङ्गैः सर्वतन्तुभिरपि परस्परभेदाभेदावेवेति तत्रैव वक्ष्यमाणत्वात्तेन रूपेण भिन्नाभिन्नत्वमत्रानुसन्धेयमित्याशयेनोक्तं वक्ष्यमाणप्रकारेणेति ।

भाष्ये विशेषादेवेति विशेषोपन्यासस्यानर्थक्यमाशङ्क्यानेकत्वाद्युपपादकत्वान्न तदिति भावे-नानेकत्वाद्यनुपपत्तिशङ्कापरिहारकतया तद्योजयितुं तदनुपपत्तिशङ्कामुत्थापयति नन्विति ॥ तस्येति । व्यापकनिवृत्तौ व्याप्यनिवृत्तेरावश्यकत्वादिति भावः । मत्वर्थस्य सम्बन्धस्य भेदव्याप्तत्वात्सम्बन्धस्येति भावः । उक्तयोजनायामनेकस्वरूपेष्वित्यस्यानुवृत्तिर्भवतीत्यपरितोषात्पक्षान्तरमारचयति यद्वेति । अस्त्येवेत्येवशब्दस्य केवलमित्यनेन सम्बन्धमाश्रित्य प्रकृतोपयोगितया तदर्थमाह केवलेत्यादि ॥ श्रुतिद्वयेति । सांशत्वनिरवयवत्वप्रतिपादकश्रुतिद्वयेत्यर्थः ॥ चेतनमात्रेऽपीति । न केवलं जीव एवायं न्यायः किन्तु परमात्मन्यपीति सूचयितुं चेतना इति सामान्येनोक्तमित्यर्थः । परमात्मन्यप्ययं न्याय इति सूचनस्यापि न प्रकृतोपयोगोऽस्तीत्यपरितोषादाह अथवेति ॥ पटादिवदेवेति । यथा पटादयः परस्परं भिन्नैरंशिना च भिन्नाभिन्नैरंशैरंशिनः, तथा जीवा अपि परस्परं भिन्नैरंशिना च भिन्नाभिन्नैरंशैरेवांशिनः स्युरित्यर्थः । ततश्च प्रसिद्धांशवैधर्म्याभावादनंशत्वश्रुतिविरोध इति भावः ॥ अचेतनत्वमुपाधिमिति । उक्तरूपैरंशैर् अंशिषु पटादिष्वचेतनत्वसद्भावेन साध्यव्यापकत्वादंशित्वरूपसाधनवत्सु चेतनेषु चाचेतनत्वाभावेन साधनाव्यापकत्वाच्चेत्यर्थः ॥ अनेनेति । चेतना इत्यनेनेत्यर्थः ।

### **परिमल** 

वक्ष्यतीति । तृतीयपादे वक्ष्यतीत्यर्थः ॥ गूढाभिसन्धेरिति । वक्ष्यमाण-बहुरूपत्वाणुत्वोभयान्यथानुपपत्तिसिद्धसांशत्वभिन्नांशत्वराहित्याभ्यां कृत्स्नप्रसक्तिर्निरवयवत्वशब्दकोप-रूपदोषद्वयपरिहारसम्भवेन स्वत एव जीवस्य कर्तृत्वसम्भवे व्यर्थमीश्वराधीनत्वकल्पनमित्यभिप्रायो गूढ इति ज्ञातव्यम् ॥ अविदिताभिप्राय इवेति । (अ)विदिताभिप्रायत्वे बहुत्वेनाविनाभावादित्यादिक-मेवोच्येत सार्धश्लोकद्वयं न वक्तव्यं स्यादिति भावः । वक्ष्यमाणमिति । अणुत्वं बहुत्वं तल्लभ्यसांशत्वं चेत्यर्थः । द्विरूपस्यापि परिग्रहायाह बह्वित्यनेकत्वोपलक्षणमिति । अत एवानेकस्वरूपेष्वित्युक्तिर्मूल इति भावः । ख्यायत इति कर्मणि बहुस्वरूपत्वोक्त्यन्यथानुपपत्त्या ज्ञायमानेत्यर्थः । सांशताविशेषण-मेतत् ॥ श्रुतीति । ‘अथ यः स जीवः स नित्यो निरवयव, इति श्रुतिनिषेध्यायाः सांशतायाः परस्परमंशिना च भिन्नांशत्वरूपवैशिष्ट्यद्योतक इत्यर्थः । बहुस्वरूपतेत्युपलक्षणमिति भावेनोक्तम् अणुत्वं चेति । ख्यापदार्थमाह तदन्यथेति । अत्रानुक्तमंशिनाभिन्नाभिन्नैरित्येतत्कुत उच्यत इत्यत आह वक्ष्यमाणप्रकारेणेति । ‘अंशिनोंऽशैरभेदोऽयमंशेन तु भिदाभिदा । सर्वप्रत्यक्षविषयः कथमेव ह्यपोह्यते’ इति वैशेषिकनये समवायनिरासप्रस्तावे वक्ष्यमाणप्रकारेणेत्यर्थः । हस्तवितस्त्याद्यंशैस्त्यन्ताभेदादाह तन्त्वादिभिरिति ॥ अनंशिन इति श्रुतिरिति ॥ पूर्वोक्तनिरवयवत्वश्रुतिरित्यर्थः ॥ श्रुतिद्वयेति । ‘अथ यः जीवः स नित्यो निरवयव’ इति । एवं ‘अंशिनो जीवादंशा पृथक् गच्छन्ती’ति निरंशत्वसांशत्व-बोधकश्रुतिद्वयविरोधादेवेत्यर्थः । चेतनमात्रेऽपीति । तेनेश्वरश्रीतत्वयोरप्ययं न्यायो ज्ञेय इत्युक्तं भवति ॥ पटादिवदेवेति ॥ उत्पादविनाशादिमन्तः स्युरित्यर्थः ॥ अनेनेति । चेतना इति कथनेनेत्यर्थः ।

### **यादुपत्यं** 

गूढाभिसन्धेराशङ्कामिति । सांशत्वे किं जीवकर्तृत्वस्येश्वराधीनत्वकल्पनया तदभावेऽपि स्वतो बहुत्वसद्भावेनैकदेशतः क्रियोपपत्तौ कृत्स्नप्रसक्तेरभावात् । विभिन्नांशाभावेन निरवयवत्वशब्दकोपस्यापि परिहारात् । एतदतिरिक्तस्य चेश्वरकृत्यस्यादर्शनादिति पूर्वपक्षिणोऽभि-प्रायोऽत्र गूढ इति द्रष्टव्यम् । एतस्याभिप्रायस्यात्रैवोद्घाटने तु ‘अंशिनो ही’त्यादिमूलस्यानुत्थानमेव स्यात् । अत एवमवतारिकेति ध्येयम् ॥ वक्ष्यमाणमिति । व्यतिरेको गन्धवदित्यादिना वक्ष्यमाण-मित्यर्थः । अनेकस्वरूपेष्विति मूलानुसारेण व्याख्याति अनेकत्वोपलक्षणमिति ॥ ख्यायत इति । ज्ञायत इत्यर्थः । तथा चाणोर्युगपदनेकरूपतया ज्ञायमानेत्युक्तं भवति ॥ श्रुतिनिषेध्याया इति । भिन्नांशताया इत्यर्थः ॥ वक्ष्यमाणप्रकारेणेति । समयपाद इति शेषः । श्रुतिद्वयविरोधादिति । सांशत्वनिरंशत्वप्रतिपादकश्रुतिद्वयविरोधादेवेत्यर्थः ॥ चेतनमात्रेऽपीति । परमात्मन्यप्ययं न्यायोऽस्तीति सूचयितुमित्यर्थः ॥ अनेनेति । चेतनग्रहणेनेत्यर्थः ॥

### **श्रीनिवासतीर्थीया **

तत एवेति । अणुत्वानेकत्वयोः प्रतिपादनस्य सांशतां विनाऽनुपपन्नत्वा-देवेत्यर्थः । स्वतो बहुरूपत्वसद्भावे कृत्स्नप्रसक्त्यादेरभावात्किमीश्वराधीनत्वकल्पनयेत्यभिप्रायो गूढः ॥ वक्ष्यमाणं व्यतिरेक इति सूत्रेण वक्ष्यमाणमनेकरूपत्वम् । ‘अप्यनेकस्वरूपेषु’ इत्येतदनुसारेणाह बह्विति । मूले बहुस्वरूपताख्या तन्नामिकेति बहुस्वरूपत्वसांशत्वयोरैक्याप्रतीतेराह ख्यायत इति । ज्ञायत इत्यर्थः । तथा च बहुस्वरूपतया ज्ञायमानेत्यर्थः ॥ श्रुतीति । निरवयव इति श्रुत्या निषिद्धे यद्भिन्नांशोपेतत्वरूपं सावयवत्वं तन्नाङ्गीक्रियते । बहुस्वरूपताख्या सांशता त्वस्त्येवेति तदपेक्षया वैलक्षण्यद्योतनार्थ इत्यर्थः । अत एव प्रमाणप्रसिद्धत्वादेव ॥ कथमत्रेति । अत्र निरवयवत्व-शब्दव्याकोपो वेति सूत्रे वक्ष्यमाणानेकरूपत्वविरुद्धं निरवयवत्वं कथमुक्तमित्यर्थः ॥ प्रसिद्धेति । तन्त्वादीत्यर्थः ॥ वैधर्म्यादिति । भिन्नांशराहित्यमेव तद्वैधर्म्यम् । तत एव अनेकरूपत्वादेव । तस्य अनेकत्वस्य ॥ यद्वेति । पूर्वं बहुरूपताख्येत्यनेन व्यतिरेक इति वक्ष्यमाणमङ्गीकरोतीत्युक्तम्, इदानीमन्यथेति भेदः । इत्यादिना भिन्नांशराहित्यकथनेन । विरोधो निरवयवत्वशब्दविरोधः । एतत् सांशत्वं भिन्नांशराहित्यं चेत्यर्थः ॥ श्रुतिद्वयेति । सांशत्वनिरंशत्वप्रतिपादकश्रुतिद्वयेत्यर्थः ॥ चेतना इति । तथा च जीवस्येत्येकवचनं समुदायापेक्षमित्युक्तं भवति ॥ मात्र इति । अयं न्यायो विशेषणानेकरूपत्वोपपादनरूपो न जीवमात्रे, किन्तु परमात्मन्यपीत्यभिप्रायेणेत्यर्थः । समस्तानामपि चेतनानामभिन्नांशवत्वं वर्तत एव । तथाऽपि हरेर्देवानां योगिनां चाभिन्नानामप्यंशानामतिरेकोऽस्ति । बहिर्निर्गमोऽस्तीति यावत् । नैवं मानुषाणामिति विशेषो द्रष्टव्यः । स्युर् भिन्नांशोपेता इति शेषः । तथा च जीवा भिन्नांशोपेताः सांशत्वात्पटवदित्यनुमानस्येत्यर्थः ।

### **वाक्यार्थरत्नमाला **

वक्ष्यमाणाभ्यनुज्ञापकमिति । तदभ्यनुज्ञापनप्रतिपादनाय सार्थकमित्यर्थः। निरासार्थमित्यनन्तरं तदिति शेषः । अभ्युपगमसिद्धेति । तत्प्रतिपादनमभ्युपगमपदेन ग्राह्यम् । अनुपपत्तिर् भाष्यवैयर्थ्यरूपा वक्ष्यमाण ‘‘नन्वेवं तर्हीत्यादि’’ मूलानुसारेण गूढमभिसन्धिमाह । सांशत्व इति । उत्तरत्र श्रवणादितीति । उत्तरत्र हेतुप्रतिपादकश्रवणाद्धेतुसमर्पणापेक्षिततया यस्मा-दित्यर्थकतया हिशब्दो योज्य इत्याशयो मूल इति पाठः । नन्वंशिनोंऽशैरभेदोयमित्यस्यार्थो वैशेषिक-परीक्षामूलटीकायां प्रतिपत्तव्यः । तद्विचारोपि विवरणावसरे अस्मत्कृतो बोध्यः । मत्वर्थस्येत्यनूद्य सम्बन्धस्येति शेषपूरणम् । अनुपपत्युपपादनं भेदेत्यादि । अपरिशेषादाहेति । चेतना इत्यस्य प्रयोजनान्तरमाहेत्यर्थः । जीवकर्त्तृत्वेत्यस्य पूर्वेण सम्बन्धः ।

