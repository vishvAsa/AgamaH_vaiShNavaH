+++
title = "०५ बहुत्वेऽपि न भिन्नता जीवस्य"

+++


## बहुत्वेनाविनाभावाद्भिन्नता नियमाद्भवेत्

**बहुत्वेऽपि न भिन्नता जीवस्य**

**बहुत्वेनाविनाभावाद्भिन्नता नियमाद्भवेत्**

### **सुधा** 

नन्वेवं तर्हि किं जीवकर्तृत्वस्येश्वराधीनत्वकल्पनया । तदभावेऽपि स्वतो बहुरूपत्व-सद्भावेनैकदेशतः क्रियोपपत्तौ कृत्स्नप्रसक्तेरभावात् । विभिन्नांशाभावेन निरवयवत्वशब्दकोपस्यापि परिहारात् । एतदतिरिक्तस्य चेश्वरकृत्यस्यादर्शनादिति पूर्वपक्षिणा स्वाभिसन्धानुद्घाटिते सत्याह बहुत्वेनेति ।

## **अनुव्याख्यानम्**

***बहुत्वेनाविनाभावाद्भिन्नता नियमाद्भवेत् ॥***

***यदि नैवं नियमकृद्भगवान्पुरुषोत्तमः ॥ २-१-७ ॥***

यदि भगवान्पुरुषोत्तम एवं न नियमकृद्बहुत्वेऽपि भेदो जीवेषु मा भूदिति व्यवस्थायाः कर्ता न स्यात् । तदा बहुत्वेन हेतुना जीवेष्वपि भिन्नता भवेत् । बहुत्वसङ्ख्याया भिन्नत्वेनाविना-भावलक्षणान्नियमात् । यथोक्तम् ‘तदनुविधानात्पृथक्त्वमि’ति ।

एतदुक्तं भवति । परमेश्वरानपेक्षस्य जीवस्य कर्तृत्वाङ्गीकारे न सर्वथोक्तप्रसङ्गद्वयपरिहारः । तथा हि । कृत्स्नप्रसक्तिस्तावत्कथं परिहरणीया । बहुत्वसद्भावेनेति चेत् । तर्हि बहुत्वस्य लोके भेदाविनाभूतत्वेन जीवस्य बहुत्वे भिन्नत्वमप्यापद्येत । तथा च दुरात्मानिरवयवत्वशब्दकोपो दुष्परिहरः । अथ तत्परिहारार्थं भेदो नेष्यते । तदा व्यापकनिवृत्त्या व्याप्यनिवृत्तेरावश्यकत्वा-द्बहुत्वसङ्ख्याऽपि त्याज्या स्यात् । तथा च पुनः सैव कृत्या कृत्स्नप्रसक्तिरास्कन्देत । अथ जडेष्वेव यत्र बहुत्वं तत्र भेद इति नियमो न चेतनेष्विति चेत् । कुत एतत् । तथा दर्शनादिति चेन्न । यतः कारकप्रश्नोऽयं न प्रमाणप्रश्नः । स्वभावोऽयं पदार्थानामिति चेन्न । अनीश्वरवादपादप्रसारिका-पातात् । किञ्च विरुद्धश्च स्वभावश्चेति कथम् । न हि स्वयमेव स्वेन सद्वितीय इति युक्तम् । प्रमितत्वान्न विरोध इति तु प्रत्युक्तम् । चैतन्यसामर्थ्यादिदं घटत इति चेत् । धूमवानपि कश्चि-न्निरग्निको घटताम् । अथ विशेषशक्त्येदमुपपद्यत इति चत् । घटेऽप्युपपद्यताम् । न हि तत्र विशेषो नास्ति । विशेषवैचित्र्यान्नेति चेत् । तदेव कुतः । तस्माद्भगवानेव स्वरूपस्वभावविशेषाणां नियामकश्चैतन्यमवच्छेदकं विधाय विशेषं निमित्तीकृत्य विरुद्धे अप्यभेदबहुत्वे समावेश्याभेदेन निरवयवत्वशब्दकोपमपास्य बहुत्वेन कृत्स्नप्रसक्तिं न्यक्कृत्य कार्यानुरूपं सामर्थ्यविशेषं (नि)योजयञ्जीवेन कारयतीत्यङ्गीकर्तव्यमिति ।

नन्वेतत्सर्वं जीवसामर्थ्यादिनाऽशक्यसम्पादनं कथं भगवानपि सम्पादयेदित्यत आह तस्य त्विति ।

**अनुव्याख्यानम्**

***तस्य त्वशेषशक्तित्वाद्युज्यते सर्वमेव हि ।***

***तदेवमस्य सूत्रस्यैवं तात्पर्यव्यख्याने न कश्चिद्विरोध इति स्थितम् ॥ २-१-७ ॥***

### **शेषवाक्यार्थचन्द्रिका **

ननु ‘बहुत्वेनाविनाभावादि’त्यादिनेश्वराधीनत्वे जीवकर्तृत्वस्य बहुत्वेन भेदापादनं क्रियते तदनर्थकम् । न च कृत्स्नप्रसक्त्याद्युपपादनार्थं तदिति वाच्यम् । तस्य पूर्वमेव व्युत्पादिततया पुनस्तद्व्युत्पादनानर्थक्यादित्यतः पूर्वपक्ष्यभिसन्धिनिराकरणार्थत्वान्न तदिति भावेन तन्निरासपरतयोत्तरभाष्यं योजयितुं पूर्वपक्षिणोऽभिसन्धिमुद्घाटयति नन्विति ॥ एवं तर्हीति । सांशत्वाज्जीवस्य यदि न वक्ष्यमाणविरोधस्तर्हीत्यर्थः । अविनाभावान्नियमादित्यनयोरन्यतरेण मूले विवक्षितसिद्धेरन्यतरवैयर्थ्यमित्यतो योजयति अविनाभावेति । बहुत्वसङ्ख्याभेदाविनाभावसिद्धावे-तद्भवेत्स एव कुत इत्यतस्तत्र वैशेषिकसूत्रं प्रमाणयति यथोक्तमिति । यद्यपि च तदनुविधानादेक-पृथक्त्वमिति द्वितीयाध्यायस्याद्ये आह्निके पठितम् । तथाऽप्याकाशादिप्रकरणे सर्वत्र तदनुविधाना-त्पृथक्त्वमित्येव प्रशस्तपादाचार्यैः पठितत्वात्तथैवोदाहृतम् । अत्र सूत्रे भेदापरपर्यायस्य पृथक्त्वस्यैव पृथक्त्वपदेन ग्रहणान्नियमेन पृथक्त्वं तदनेकत्वमनुविधत्त इत्यनेकत्वाद्भेदसिद्धिरित्यर्थपर्यवसाना-द्बहुत्वादिसङ्ख्याया भेदाविनाभूतत्वसिद्धिरिति ध्येयम् ।

ननु परमेश्वरानपेक्षस्य जीवस्य कर्तृत्वाङ्गीकारे बहुत्वेन भिन्नत्वमात्रमापाद्यते न कृत्स्न-प्रसक्त्यादिकमिति कथमस्योक्तदोषोपपादकत्वम् । न च भिन्नत्वापादनमुखेन निरवयवत्वशब्द-व्याकोपसूचनात्तत्सिद्धिरिति वाच्यम् । तावताऽपि कृत्स्नप्रसक्त्यप्राप्त्योक्तप्रसङ्गद्वयोपपादकत्वायोगा-दित्यतस्तदुपपादयति एतदुक्तं भवतीति ॥ अथेति । ततश्च बहुत्वसद्भावान्न कृत्स्नप्रसक्तिर्भेदाभावाच्च न निरवयवत्वशब्दव्याकोपोऽपीति भावः । उक्तरूपनियमस्यान्यकृतत्वानुपपत्त्याऽवश्यमीश्वरकर्तृकत्व-स्याङ्गीकर्तव्यतया तन्नियमकर्तृत्वेनैवेश्वराधीनत्वप्राप्तेर्न तदनपेक्षस्य जीवस्य कर्तृत्वमित्यभिप्रेत्योत्तरमाह कुत एतदिति । एतदपि कुतोऽन्यस्मात्, न कुतोऽपि, किन्त्वीश्वरादेवेत्यर्थः । अभिप्रायमजानानः शङ्कते तथेति । अचेतनेष्वेव बहुत्वभेदयोर्दर्शनाच्चेतने चादर्शनादुक्तनियमसिद्धिरित्यर्थः । भवेदेतदेवं यदि कुत एतदिति नियमज्ञापकप्रमाणप्रश्नः स्यात् । न चैवम् । किन्नामोक्तरूपनियमकारकवस्तुप्रश्नः । तत्र च दर्शनोपन्यासस्य न सङ्गतिरिति परिहरति न यत इति । ननूक्तनियमस्य पदार्थस्वभावत्वात्स्वभावस्य चान्याधीनत्वे स्वभावत्वहानेरनन्याधीनत्वान्न तत्कारकप्रश्नः सङ्गत इति शङ्कते स्वभाव इति । तथा सत्यपसिद्धान्त इत्याशयेन परिहरति अनीश्वरेति । अङ्गीकृत्य चेदमुक्तम् । वस्तुतस्तूक्तनियमस्य विरुद्धत्वात्स्वभावत्वमेव न सम्भवतीत्याह किञ्चेति । विरुद्धत्वमेवोपपादयति न हीति ॥ सद्वितीय इति । अनेक इत्यर्थः ॥ प्रत्युक्तमिति । यतः कारकप्रश्नोऽयं न प्रमाणप्रश्न इति प्रत्युक्तमित्यर्थः । ततश्च विरुद्धस्यापि स्वभावत्वकारकतया तत्रेश्वराधीनत्वस्यावश्याभ्युपेयत्वान्न तदनपेक्षस्य जीवस्य कर्तृत्व-मिति भावः । अस्तूक्त विधनियमस्य कारकापेक्षत्वं तथाऽपि नेश्वराधीनत्वसिद्धिः । अन्यस्याप्युक्त-नियमकारक्तवसम्भवादित्यतस्तदनुपपत्तिं दर्शयितुं तत्किं चैतन्यसामर्थ्यमभिमतं विशेषशक्तिर्वा विशेष-शक्तिवैचित्र्यं वेति विकल्पान्मनसि निधायाद्यं शङ्कते चैतन्येति । दूषयति धूमवानिति । पर्वत-समामर्थ्यादिति शेषः । अविशेषादिति भावः । द्वितीयमुत्थाप्य दूषयति अथेति । तृतीयमाशङ्कते विशेषेति ॥ तदेव कुत इति । तथा च तद्वैचित्र्यकारकतयाऽपीश्वरस्याभ्युपगमनीयत्वान्न तदनपेक्षस्य कर्तृत्वमुपपद्यतेति भावः । ननु च विशेषाचिन्त्यशक्त्योरन्यतरमात्रेणैव निर्वाहोपपत्तेरन्यतरवैयर्थ्य-मित्याशङ्कामुभयकार्योपदर्शनेन परिहरन्नुक्तनियमस्यान्यप्रयुक्तत्वनिरासेन लब्धमर्थं दर्शयन्नुपसंहरति तस्मादिति ॥ अस्य सूत्रस्येति । कृत्स्नप्रसक्तीत्यादिसूत्रस्येत्यर्थः ॥ एवं तात्पर्येति । यदि भागेनेति वाक्योक्ततात्पर्येत्यर्थः ॥ न कश्चिदिति । ‘कर्ता शास्त्रार्थवत्त्वादि’ति वक्ष्यमाणविरोधो वा ‘व्यतिरेको गन्धवदि’त्यादिना विरोधो वेत्येवं न कोऽपि विरोध इत्यर्थः ॥

### **परिमल** 

‘एवं नियमकृदि’त्यनुवादः बहुत्वेऽपीत्यादि व्याख्या ॥ यथोक्तमिति । तार्किकैस् तदनुविधानाद्बहुत्वसख्याविधानात्पृथक्त्वं भेद इत्यर्थः ॥ भिन्नत्वमपीति । अंशानामंशिना परस्परं च भिन्नत्वमप्यापद्येतेत्यर्थः । दुरात्मा दुष्टस्वरूपः ॥ कृत्येति । अभिचाररूपेत्यर्थः । चेतनपद-प्रयोगसूचितं समाधिमाशङ्कते अथ जडेष्विति ॥ यतः कारकप्रश्नोऽयमिति । कुत एतदिति प्रश्नः कुतो ज्ञापकादिति भावेन न भवति येन तथा दर्शनादिति समाधिः सङ्गतः स्यात् । किन्तु कुतः कारणात् किंकृतमेतज्जडयोरेतद्वैषम्यमिति भावेन प्रश्नः । तस्य तूत्तरम् एतस्मान्निमित्तादिति वाच्यमित्यर्थः । तत्तत्स्वभाव एव एतद्वैषम्यकारक इति स्वभाववादमाशङ्कय निराह स्वभावोऽयमिति ॥ प्रसारिकेति । ग्रहणेत्यर्थः । पादप्रक्षेप इति वाऽर्थः ॥ सद्वितीय इति । अनेकरूप इत्यर्थः । प्रत्युक्तमिति । यतः कारकप्रश्नोऽयं न प्रमाणप्रश्न इत्यनेनेति भावः ॥ इदमिति । स्वेनैवानेकरूपत्वं सद्वितीयत्वं घटत इत्यर्थः । क्लृप्ताविनाभावानादरेण प्रयोजकान्तरशङ्कायाम् अतिप्रसङ्गमाह धूमवानपीति ॥ इदमिति । स्वेनैव सद्वितीयत्वमित्यर्थः । नहि तत्र विशेषो नास्तीति काकुः । अस्त्येव खलु तत्रापि विशेष इत्यर्थः। नेतीति । घटेप्युपपद्यतामित्येतन्नेत्यर्थः ॥ तदेवेति । विशेषवैचित्र्यमेव कुतः कारणादित्यर्थः ॥ अङ्गीकर्तव्यमितीति । इतिशब्दस्यैतदुक्तं भवतीति पूर्वेणान्वयः । अशक्यसम्पादनमिति विभागः । विक्षिप्तत्वादुपसंहरति तदेवमिति ॥ २-१-७ ॥

### **यादुपत्यम्** 

अविनाभावलक्षणादिति । तथा च मूले न पुनरुक्तिरिति भावः ॥ सद्वितीय इति । अनेक इत्यर्थः ॥ प्रत्युक्तमिति । यतः कारकप्रश्नोऽयं न प्रमाणप्रश्न इति प्रत्युक्तमित्यर्थः ॥ विशेषं निमित्तीकृत्येति । एतेन विशेषाचिन्त्यशक्त्योरुभयोरङ्गीकारो न युक्तोऽन्यतरमात्रेण निर्वाहो-पपत्तेरिति शङ्काऽपि परास्ता वेदितव्या । शक्तोऽपि भगवान्नियतैरेव कारणैरिदं स्वेच्छया करोतीत्युक्तत्वादिति भावः ॥ २-१-७ ॥

### **श्रीनिवासतीर्थीया **

तदभावेऽपि ईश्वराधीनत्वाभावेऽपि । स्वत ईश्वरनैरपेक्ष्येण ॥ एतदतिरिक्तस्येति । कृत्स्नप्रसक्तिपरिहरनिरवयवत्वशब्दव्याकोपपरिहारद्वयातिरिक्तस्येत्यर्थः । तथा चैतदुभयपरिहारस्तु स्वत इति मदुक्तरीत्याऽन्यतासिद्ध इति किमीश्वरकृत्यमिति भावः ॥ आहेति । त्वदुक्तरीत्या द्वयोः परिहारेऽपि त्वदङ्गीकृतबहुरूपत्वेन प्राप्तभिन्नत्वरूपानर्थपरिहारायापीश्वरोऽङ्गीकार्य इत्यस्तीश्वरकृत्यमित्याहेत्यर्थः । बहुत्वेनेत्यस्य विपरिणामेन सङ्ख्याया इत्युक्तम् ॥ तदिति । बहुत्वस्यानुविधानात् पृथक्त्वव्याप्त्वादित्यर्थः । पृथक्त्वं भेदः ॥ प्रसङ्गद्वयेति । कृत्स्नप्रसक्ति-निरवयवत्वशब्दव्याकोपद्वयरूपेत्यर्थः ॥ बहुत्वेति । बहुरूपत्वेत्यर्थः ॥ व्यापकेति । व्यापकीभूत-भेदेत्यर्थः ॥ व्याप्येति । बहुरूपत्वेत्यर्थः ॥ कारकेति । चेतनेषु बहुत्वेऽपि भेदो नेत्येतत्कुतः कारणादिति नियमकारकप्रश्ने दर्शनादिति प्रमाणशेषन्यासोऽसङ्गत इत्यर्थः । अयं जडेष्वेव बहुत्वेऽपि भेदः स्वभावः । चेतनेषु बहुत्वेऽपि भेदाभाव एव स्वभाव इति जडानां चेतनानां च पदार्थानां स्वभावः कारकप्रश्नोत्तरमित्यर्थः । अनीश्वरवादे पादप्रसारिकेत्यर्थः ॥ किञ्चेति ॥ बहुत्वं भेदाभावश्चेति विरुद्तं तच्चेतने कथं स्वभाव इत्यर्थः ॥ युक्तमिति । चतनेषु भेदाभावेऽपि बहुत्वमस्तीत्युक्ते स्वयमेव स्वेन सद्वितीय इति प्राप्तं तच्च न युक्तमित्यर्थः ॥ प्रमितत्वादिति । चेतनेषु भेदाभावेऽपि बहुत्वस्येति शेषः । प्रत्युक्तं चेतनेषु भेदाभावे बहुत्वं केन कारणेनेति कारकप्रश्ने प्रमितत्वादिति प्रमाणोपन्यासोऽसङ्गतो, यतः कारकप्रश्नोऽयमिति निराकृतमित्यर्थः । इदं भेदाभावेऽपि चेतनेषु बहुत्वम् । ननु तत्र विशेषा-भावात्कथं घटे भेदाभावेऽपि चेतनेष्विव बहुत्वमुपपद्यतामित्युच्यत इत्यत आह न हीति । ‘सोऽस्ति वस्तुष्वशेषतः’ इत्युक्तत्वादिति भावः । ननु यद्यपि घटादावप्यस्ति विशेषस्तथाऽपि चेतननिष्ठ-विशेषस्यैव भेदाभावेऽपि बहुत्वोपपादकत्वसामर्थ्यं न घटनिष्ठविशेषस्येति विशेषस्य विचित्रस्वभाव-त्वाद्घटे भेदाभावेऽपि न बहुत्वमुपपन्नमित्याशयेन शङ्कते विशेषेति । तदेव चेतनघटरूपजडनिष्ठ-विशेषयोर्वैचित्र्यमेवेत्यर्थः ॥ अवच्छेदकमिति । अन्यथा घटादावपि जडेऽभेदबहुत्वयोः समावेशं कुतो न घटयेदिति शङ्कापरिहाराय चैतन्यं घटादिव्यावृत्त्यर्थमवच्छेदकं करोति, चेतनेष्वेवत्थं करोतीति यावदित्यर्थः ॥ २-१-७ ॥

### **वाक्यार्थरत्नमाला **

वैशेषिकसूत्रमिति । यद्यपि द्वितीयस्याद्याह्निके तत्वंभावेनेति सूत्रे भाव-शब्दाभिहितसत्ताया एकत्वं यथा तथैवाकाशस्यैकत्वं व्याख्यातमित्यर्थके एकत्वस्य प्रकृततया तदनुविधानादित्येतत्सूत्रीय तच्छब्दस्यैकत्वपरामर्शकतया तदनुविधानादित्यस्यैकत्वानुविधाना-दित्यर्थकतया मूले विवक्षितस्यानेकत्वानुविधानस्य न तेन सूत्रेण लाभः । किञ्च नन्वाकाशस्यैकत्वं तावदस्तु इत्याद्युक्त्वा एकपृथक्त्वं तु कथमित्यत आहेति तदनुविधानादित्येतत्सूत्रस्य सूत्रोपस्कारे अवतारात्तदनुसारेण पृथक्त्वसिद्धौ प्रमाणोपदर्शकस्यास्य सूत्रस्य न बहुत्व पृथत्क्वेन विना भावसिद्धौ प्रमाणतयोपन्यासो युक्त इत्याभाति । तथापि सूत्रस्य वक्ष्यमाणरीत्या वर्णकान्तरमाश्रित्यात्र तदनुदाहरणं न दोषाय । यथा चैतत्तथानुपदमेव वक्ष्यामः । एकपृथक्त्वमितीति । यद्यपि तदनु-विधानादेकपृथक्त्वं चेतीत्येवाह्निकान्तिमं सूत्रम् । तथापि एकत्वसमुच्चयार्थकशब्दस्याविवक्षया आह्निकसमाप्त्यर्थकेतिशब्दस्यापि प्रकृतानुपयोगेनाविवक्षया तदनुविधानादेकपृथक्त्वमितीत्येवोदाहृत-मित्यदोषः । आकाशादीत्यादिपदेन कालदिक् प्रकरणसङ्ग्रहः ।

सर्वत्रेति । यद्यपि प्रशस्तपादभाष्ये आकाशकालप्रकरणयोरेवैतद्वाक्यमस्ति । तथापि कालवदेते सिद्धा इति दिक्प्रकरणगतवचनस्यापि तदनुविधानात्पृथक्त्वमित्यर्थस्यापि भासनात्तदनुसारेण सर्वत्रेत्युक्तमित्यवधेयम् । तथैवोदाहृतम् । न तु तदनुविधानादेकपृथत्क्वमितीति शेषः । नन्वस्य सूत्रानुसारिप्रशस्तपादाचार्यवाक्यस्य शब्दलिङ्गाविशेषादेकत्वं सिद्धमिति पूर्ववाक्ये एकत्वस्य प्रकृततया तदनुविधानाद् एकत्वानुविधानात् । पृथक्त्वमेकपृथक्त्वं सिद्धमित्यर्थकतया तेन नानेकत्वानु-विधानात्पृथक्त्वमित्यर्थलाभ इत्यत आह । अत्र सूत्र इति । पृथत्क्वपदेनेति पाठः । अस्य वाक्यस्य तद्ग्रन्थप्रकृतप्रमेयानुसारेण यद्विवक्षितार्थकत्वं तदाशयेन मूलकृता न प्रामाणीकरणमपितु भेदापरपर्याय-पृथक्त्वस्यानेकत्वानुविधानरूपार्थान्तरं यत्तद्विवक्षयात्रोदाहरणमिति न दोष इत्याशयः ।

ननु तथाप्यनेकत्वेन भेदसाधनस्यासङ्गततया तत्रार्थान्तरवर्णनानुपपत्तिरिति चेदत्र ब्रूमः । नेद-मर्थान्तरं तत्रोपयुक्तमित्यतस्तदर्थतया वर्ण्यत इत्याशयो ग्रन्थकारस्यापि तु यथैकपृथक्त्वं कुत इत्याशङ्कापरिहारकतया तदनुविधानात्पृथक्त्वमित्यस्यैकत्वव्यापकत्वात्पृथक्त्वं सिद्धमिति विवक्षितार्थ समर्पणमनेन भवति । तथानेकत्वस्यानुविधानादनेकत्वव्यापकत्वादनेकत्वेन पृथक्त्वपदाभिहित-भेदसिद्धिरिति विवक्षितार्थसमर्पणं भवतीति तद्वाक्यसमानन्यायतया विवक्षितार्थपरमिति वाक्यानु-करणमात्रमत्र विवक्षितमित्याशयो ग्रन्थकारस्येति भावेन तथाऽर्थवर्णनं क्रियते । अत एव सूत्रोपस्कारे नियमेनैकपृथक्त्वमेकत्वमनुविधत्त इत्येकपृथक्त्वसिद्धिरित्येव व्याख्यानेऽपि टीकाकृता प्रकृतप्रमेयानु-सारेण नियमेन पृथक्त्वं तदनेकत्वमनुविधत्त इत्यनेकत्वाद्भेदसिद्धिरित्येव व्याख्यातम् । यदत्र वैशेषिकैर्हि पृथक्त्वस्य गुणत्वव्यवस्थापनाय पृथक्त्वं नान्योन्याभावः । अन्योन्याभावस्य घटः पटो न भवतीत्यादौ पञ्चम्यनपेक्षतया पृथक्त्वस्य च घटात्पटः पृथगिति पञ्चम्यपेक्षत्वेन विरुद्धं स्वभावत्वेन तद्रूपत्वानु-पपत्तेरित्यादिकुसृष्टिं कल्पयद्भिः पृथक्त्वस्यान्योन्याभावरूपतानेत्युक्तम् । तदसत् ।

तैरपि पृथगन्यदितरद्भिन्नमर्थान्तरमित्येतेषां पर्यायत्वमित्यभ्युपेतम् । तथैव सूत्रोपस्कारकिरणा-वल्योरभिधानात् । अन्यत्वादिव्यवहारासाधारणकारणं पृथक्त्वमिति गङ्गापूरीव्याख्यानावसरे आदिपदेन भिन्नत्वादिपर्यायग्रह इति षट्सहस्य्रां चोक्तेः । तथा चान्यद्भिन्नं पृथगित्यादेरेकार्थत्वे घटात्पटो भिन्नोऽन्य इत्यत्रेव घटात्पटः पृथगित्यपि पञ्चमीप्रयोगसम्भवेनान्योन्याभावरूपतैव पृथक्त्वस्यास्तु । न ह्यन्यदित्यादेरन्योन्याभाववदित्यर्थादन्योऽर्थोऽस्ति । न च तत्रापि पृथक्त्वमेवार्थः । अत एवोक्तं किरणावल्याम् । तस्मात्पृथगन्यदित्यादीनां योऽर्थस्तत्पृथक्त्वं धर्मान्तरमास्थेयमितीति बोध्यम् । पञ्चमीप्रयोगतदभावरूपसाधकस्यान्यथासिद्धत्वात् । तथाहि । घटः पटो न भवतीत्याकारप्रतीतौ पञ्चम्य भावेऽपि न क्षतिः । नञर्थतयोल्लेखे तदभावेऽपि अन्यादिपदैरभिधाने अन्यारादित्यादिविधिप्राप्ततया पञ्चम्या आवश्यकत्वोपपत्तेः । नञ्योगे समानाधिकरणसमासस्य नञिति सूत्रेण विधानात्पञ्चम्या अभावोपपत्तेश्च । अन्यथा घटो नास्तीति घटो भविष्यतीति च प्रतीत्योरपि नञर्थोल्लेखतदभावाभ्यां प्रागभावविषयत्वतदभावयोरापातात् । मुद्गरेण घटो नष्टो ध्वस्त इत्यादौ मुद्गरेणेत्यादेः प्रयोगेऽपि घटो नास्तीत्यत्र तदप्रयोगेण नष्ट इत्यादिप्रतीतेर्ध्वंसाविषयत्वापाताच्च । अन्ततोऽघटः पटः घटो न भवति पट इत्यादौ नञो लोपादिकृतवैलक्षण्यमाश्रित्य भिन्नविषयत्वमित्यपि स्यात् । प्रलयादिशब्दानां नञ्घटितत्वाभावेनाभाववाचकत्वानुपपत्तेश्च । अपि चान्यारादितरर्त्ते इत्येतत्सूत्रीयान्यग्रहणस्यार्थ-ग्रहणतां व्याकुर्वाणैर्वैयाकरणैरितरग्रहणस्य प्रपञ्चार्थतामाश्रित्यान्यग्रहणेनान्यभिन्ने परेत्ये तेषां ग्रहणस्य व्याख्याततयातेषां पर्यायत्वेनैकार्थताया भवताप्याश्रयणेन च पर्यायत्वसंरक्षणाय तद्योगे भिन्नविभक्ति-राहित्यस्य वक्तव्यतया पृथक्शब्दे च अन्यारादित्यनेन पञ्चम्या इव पृथग्विना नानाभिरिति सूत्रेण पृथगादिशब्दयोगे तृतीयायाः पक्षे पञ्चमीद्वितीययोश्च विधानेन पृथक् रामेण रामाद् रामं वेत्यादौ विभक्तित्रयदर्शनेनान्यादिशब्दयोगे च तृतीयाद्यभावेन तच्छब्दानामपि एकार्थतानुपपत्या पृथक्शब्दार्था-दन्य एवान्यादिशब्दार्थोऽपि स्यादित्यादिबहुविकल्पापातः । गुणसङ्ख्यासूत्रादिषु पृथत्क्वस्येवा-न्यत्वादेरपि गणनायाः कर्तुं योग्यतया पर्यायेणान्यत्वादेरपि प्रयोगापाताच्च । तस्मादप्रयोजकैवं-विधवैलक्षण्यस्य प्रयोजकेनावक्तव्यतया घटात्पटः पृथगिति पृथक्शब्देनान्योन्याभावप्रतीतिदशायां पञ्चमीप्रयोगेऽपि घटः पटो न भवतीति नञाऽन्योन्याभावप्रतीतिकाले पञ्चम्यप्रयोगोपपत्या मात्सर्य-मुत्सार्य पृथत्क्वमन्योन्याभावरूपमित्यङ्गीकार्यम् । तदेतदाह भेदापरपर्यायस्येति । यद्वा स्वरूपभेद एव पृथक्त्वमस्तु । यदत्रोक्तम् । किरणावल्याम् । स्वरूपस्यावध्यनपेक्षत्वादित्यादि । तदसाधु । अस्मद्रीत्या भेदकार्यकारिविशेषमङ्गीकृत्य स्वरूपस्यावध्यनपेक्षत्वेऽपि तदात्मकभेदस्यावधिसापेक्षताया उपपादयितुं शक्यत्वेन पृथत्क्वस्य भेदरूपत्वे बाधकाभावात् । तदेतदप्याह । भेदापरपर्यायस्येति । पराभिमत-स्वरूपभेदापरपर्यायस्येत्यर्थः । तदेवं भेदरूपत्वेऽनुपपत्यभावान्न गुणत्वं पृथक्त्वस्याग्रहेण स्वीकार्यमिति परकीयगुणत्वव्युत्पादनप्रकारायोग इत्यलम् ॥

संयोगश्च विभागश्च भेदश्चैव पृथक्पृथक् इत्यत्र अन्योन्याभावभेदौ च पृथक्त्वं च । अविदारणेति वाक्यस्येत्यादौ च प्रतिपादितं प्रमेयानुसारेण अदृश्यत्वाधिकरणीयमूलानुसारेण चेदं प्रमेयं स्पष्टमपि बुद्धिपरीक्षार्थं पृथगेव योजितमिति क्षन्तुमर्हन्ति सन्तः । तदुपपादयतीति । तदुपपादकतया भाष्यं योजयतीत्यर्थः । उक्तरूपेति । जडेष्वेवेत्युक्तरूपेत्यर्थः । चैतन्यसामर्थ्यस्यैव धूमवानित्युक्तप्रसङ्गोप-पादकत्वायोगात्तदनुरूपं घटकमाह । पर्वतेति । व्याप्त्यभाव शङ्कामपनुदति । अविशेषादिति । अन्यतरमात्रेणेति । अनेन तस्यत्वित्युत्तरभाष्येऽचिन्त्यशक्त्यभिधानं व्यर्थमित्यादिराक्षेपः सूचितः । परिहरन्निति । अचिन्त्यशक्तयुक्तिपरतस्य त्वित्येतदवतारव्याजेन तत्परिहारप्रतीतेरिति भावः । यद्यप्यविशेषाश्रयणप्रयोजनकथनपरतयैतद्ग्रन्थयोजनोत्तरं तस्य त्वित्येतदवतारो व्याख्येयः । तथापि सङ्गतिसौकर्यादेवमुक्तम् ॥

**॥ इति इतरव्यपदेशाधिकरणम् ॥**

