+++
title = "०७ मृदादिशब्दानां देवतासु व्युत्पत्तिः"

+++


## शास्त्रोक्तवस्तुनश्चैव व्युत्पत्तिः शास्त्रलिङ्गतः

**मृदादिशब्दानां देवतासु व्युत्पत्तिः**

**शास्त्रोक्तवस्तुनश्चैव व्युत्पत्तिः शास्त्रलिङ्गतः**

### **सुधा **

ननु तथाऽपि मृदब्रवीदित्यादिवेदस्याबोधकत्वलक्षणमप्रामाण्यं दुर्निवारम् । तथा हि । यद्यपि वाक्यतापन्नानि पदानि वाक्यर्थं पदार्थानामन्योन्यसंसर्गविशेषरूपमपूर्वमेवावगमयन्ति, तथाऽपि पदार्थैर्वाच्यवाचकभावरूपसम्बन्धप्रतिपत्तिलक्षणां व्युत्पत्तिमपेक्षन्ते अन्वयव्यतिरेकाभ्यां तथाऽवधारणात् । न च मृदादिशब्दानां पृथिव्यादिषु देवतासु व्युत्पत्तिस्सम्भवति । सम्बन्ध-(ज्ञान)स्य सम्बन्धिज्ञानसापेक्षत्वात् । न च शब्दतस्तदवगमः । सत्यां व्युत्पत्तौ शब्दतो देवताव-गमः, सति च तस्मिन्व्युत्पत्तिरिति परस्पराश्रयत्वात् । न च शब्दविशेषस्यागृहीतसङ्गतिकस्यैव बोधकत्वम् । अदृष्टकल्पनाप्रसङ्गात् । यद्यपि दृश्यते चेत्युक्तम् । तथाऽप्यस्मदादीनां व्युत्पत्यनु-पपत्तिरेव । देवतादर्शनं तु (च) योगिनां वेदार्थज्ञानोत्तरभानाजन्यमङ्गीक्रियत इति न व्युत्पत्तिहेतुः । लक्षणाऽपि वाच्यार्थदर्शनं विनाऽनुपपन्नैवेत्यत आह शास्त्रोक्तेति ।

## **अनुव्याख्यानम्**

***शास्त्रोक्तवस्तुनश्चैव व्युत्पत्तिः शास्त्रलिङ्गतः ॥***

चशब्दोऽप्यर्थः । एवशब्दः सामर्थ्याच्छास्त्रशब्देन सम्बन्धनीयः । शास्त्रेकसमधिगम्यवस्तुन इति । प्रत्यक्षाद्यगम्याया अपि देवताया इति यावत् । वस्तुनो व्युत्पत्तिरिति मृदादिशब्दस्य तत्सम्बन्धिवाचकत्वप्रतिपत्तिरित्यर्थः । युज्यत इति शेषः । अनेन च एवशब्दस्य सम्बन्धः । शास्त्रलिङ्गतस्तज्ज्ञानसम्भवादिति शेषः ।

### **शेषवाक्यार्थचन्द्रिका **

ननु शास्त्रोक्तवस्तुनश्चेत्युत्तरवाक्यमनर्थम् । न च व्युत्पत्त्युपपादन-परत्वान्नानर्थक्यम् । तस्याप्यनर्थकत्वात् । न चाप्रामाण्यपरिहारार्थं तदिति वाच्यम् । विग्रहादि-मच्चेतनत्वोपपादनमात्रेणैव युक्त्यविरोधसिध्द्या तद्विरोधनिबन्धनाप्रामाण्यपरिहारस्य सिद्धत्वेन तदर्थतया व्युत्पत्त्युपपादनस्यानपेक्षितत्वादित्यतोऽबोधकत्वविपरीतबोधकत्वरूपेणाप्रामाण्यस्य द्वैविध्याद्विशिष्ट-चेतनविषयत्वोपपादनेन विपरीतबोधकत्वरूपाप्रामाण्यपरिहारसिद्धावप्यबोधकत्वरूपाप्रामाण्यपरिहारा- सिध्द्या तत्सिध्द्यर्थं तदुपयोगिव्युत्पादनस्यावश्यकत्वान्न तत्परोत्तरवाक्यवैयर्थ्यमित्यभिप्रेत्य तथा तद्योजयितुमबोधकत्वेनाप्रामाण्यशङ्कामुत्थापयति । नन्वित्यादिना । मृदब्रवीदित्यादेर्वेदस्य कुतो न स्वार्थबोधकतेत्यतस्तदुपायाभावादित्यभिप्रेत्य ‘अतोऽन्विताऽभिधायित्वमि’त्याद्युक्तरीत्या वाक्यतापन्न-पदानामेव वाक्यार्थबोधकत्वस्थितेः, तेषां च प्रकृतेऽपि सत्त्वात्कथं तदुपायाभाव इत्यतो व्युत्पत्ति-सापेक्षतादृशपदानामेव स्वार्थबोधकत्वेन वाक्यतापन्नपदमात्रस्यैव तद्बोधकत्वाभावान्न तन्मात्रेण तदित्याह यद्यपीत्यादिना । वाक्यतापन्नपदमात्रस्यैव तद्बोधकत्वोपपत्तेर्न तेषां तत्कल्पना युक्ता । तथा च कथं तदुपायाभाव इत्यतो व्युत्पत्तौ सत्यामेवोक्तरूपपदैर्वाक्यार्थबोधाद् असत्यां च तस्यां तदबोधादन्वयव्यतिरेकाभ्यां व्युत्पत्ति विशिष्टपदानामेव तद्बोधकत्वस्थित्या पदमात्रस्य तद्बोधकत्वा भावाद्युक्त एव तदुपायाभाव इत्याशयेनाह अन्वयेति ।

अस्तु तर्हि व्युत्पत्तिविशिष्टरेव तैः प्रकृतेऽप्यर्थबोध इत्यतोऽत्र व्युत्पत्यसम्भवेन तद्विशिष्ट-पदानामेवात्रभावान्न तैरप्यत्र तद्बोध इत्याशयेनाह न चेति । कुतोऽत्रैव व्युत्पत्यसम्भव इत्यतः ससम्बन्धिकपदार्थज्ञाने सम्बन्धितावाच्छेदकप्रकारसम्बन्धिज्ञानस्य कारणत्वेन तत्सत्वे तदधीनव्युत्पत्ते-र्वाक्यान्तरे सम्भवेऽपि प्रकृते सम्बन्धितावच्छेदकप्रकारकसम्बन्धिज्ञानविरहान्न सम्बन्धिज्ञानरूप-व्युत्पत्तिः सम्भवतीत्याह सम्बन्धज्ञानस्येति । क्वचित्संबन्धस्येति पाठः । तत्र सम्बन्धिपदं तज्ज्ञान-परम् । ननु सम्बन्धिरूपशब्दस्य श्रोत्रेण ज्ञातत्वेन कथं तद्विरह इत्यतो न यत्किञ्चित्सम्बन्धिक-पदार्थज्ञानमात्रं ससम्बन्धिकपदार्थज्ञाने कारणम् । तथा सति वनस्पतिप्रत्यक्षमात्रेण वायुवनस्पति-संयोगस्यापि प्रत्यक्षत्वप्रसङ्गात् । किन्तु यावत्सम्बन्धिज्ञानमेव । तथा च शब्दज्ञानेऽपि प्रति-सम्बन्धिदेवताया अज्ञानेन सम्बन्धिद्वयज्ञानविरहान्न तत्सम्बन्धज्ञानरूपव्युत्पत्तिः सम्भवतीत्यभिप्रेत्य कुतः प्रतिसम्बन्धिदेवताया अत्रानवगतिरित्यतस्तत्त्कारणाभावादिति भावेन तदवगतिकारणं किमत्र प्रत्यक्षमभिमतं किंवाऽनुमानमथ मृदब्रवीदित्यादिरागम इति विकल्पान्मनसि निधायाद्यं दूषयति प्रतिसम्बन्धिरूपायाश्चेति ।

द्वितीयं दूषयति लिङ्गेति । तृतीयमनूद्य निषेधति न चेति । मृदब्रवीदित्यादिशब्दः किं वचनवृत्या देवतोपस्थापक इत्यभिमतं किंवा लक्षणयेति विकल्पं मनसि निधायाद्यं दूषयति सत्यामिति । न च व्युत्पत्तिहेतुभूतदेवतावगतिर्न तच्छब्दजन्याऽभ्युपगम्यते किन्नाम शब्दान्तरसाध्येति कथमन्योन्याश्रय इति वाच्यम् । शब्दान्तरस्य लक्षणया तदवगमकत्वे वक्ष्यमाणतत्पक्षोक्तदोषप्रसङ्गात् । वचनवृत्या तदवगमकत्वे तच्छब्दसङ्गतिग्रहोपयोगितया देवताऽवगतेरवश्यं वाच्यत्वात्तस्या वाचकशब्दान्तरा-यत्तत्वेऽनवस्थाप्रसक्त्या तच्छब्दायत्तत्वेऽन्योन्याश्रयप्रसक्त्या मृदादिशब्दतुल्ययोगक्षेमतया तदवगतायां मृदादिशब्दसङ्गतिग्रहस्य दूरनिरस्तत्वादिति भावः ॥ दृश्यते चेति । द्वितीयसूत्रे प्रत्यक्षकथना-न्नानुपपत्तिरित्यतस्तत्र योगिनः प्रति देवतानां प्रत्यक्षत्वाभिधानेन देवताविषयकयोगिप्रत्यक्षस्य योगिनः प्रति तच्छब्दसङ्गतिग्रहमात्रोपयोगित्वेऽप्यन्यनिष्ठसम्बन्धिज्ञानस्य अन्यनिष्ठसम्बन्धज्ञानोपयोगिताया-मतिप्रसङ्गेन योगिनिष्ठदेवताप्रत्यक्षस्य नास्मदादीन्प्रति सङ्गतिग्रहोपयोगित्वमित्यस्मदादीन्प्रति तद-सिद्धेरप्रामाण्यं दुर्वारमित्याशयेनाह यद्यपीति । एवं सत्यस्मदादीन्प्रत्यबोधकत्वप्राप्तावपि योगिनः प्रति तदप्राप्तेर्नाबोधकत्वेनाप्रामाण्यशङ्कायाः सदलत्वमित्यतो योगिनिष्ठदेवताप्रत्यक्षस्य योगिनः प्रति सङ्गतिग्रहोपयोगित्वमङ्गीकृत्यैवास्मदादीन्प्रति तदनुपयोगो वर्णितः, वस्तुतस्तु न तान्प्रत्यपि तस्य सङ्गतिग्रहोपयोगित्वं सम्भवति । वेदार्थज्ञानात्पूर्वभावित्वे तस्य तदुपयोगित्वोपपत्तावपि वेदार्थ-ज्ञानोत्तरभाविनस्तस्य तद्धेतुभूतव्युत्पत्युपयोगस्यान्योन्याश्रयेणानुपपत्तेर्वेदार्थज्ञानात्प्रागस्मदादितुल्य-त्वान्न तान्प्रत्यपि बोधकत्वमित्यप्रामाण्येन पूर्वपक्षो युक्त इत्याशयेनाह देवतादर्शनं चेति ॥ लक्षणयेति द्वितीयं दूषयति लक्षणाऽपि हीति ॥ वाच्यार्थदर्शनं विनेति । वाच्यार्थसम्बन्धितया लक्ष्यार्थदर्शनं विनेत्यर्थः । उपलक्षणं चैतत् । स्वरूपतो लक्ष्यार्थदर्शनं विनेत्यापि द्रष्टव्यम् । अनवगतस्य कूर्मरोमादेः, अन्यसम्बन्धितयाऽवगतस्य तीरादेर्गङ्गापदलक्ष्यत्वादर्शनेन, स्वरूपतो गङ्गादिसम्बन्धितया चावगतस्य तीरादेरेव च तद्दर्शनेन च लक्ष्यभूतार्थान्तरस्य स्वरूपेण वाच्यार्थसम्बन्धितया चावगतेर्लक्षणा-हेतुत्वावधारणेन मृदादिशब्दानां लक्षणया देवताबोधकत्वं वदता प्रकारद्वयेनापि देवतावगतेर्वक्त-व्यत्वात्तस्याश्च देवतानामस्मदाद्यतीन्द्रियत्वेन प्रत्यक्षेण, लिङ्गाभावेनानुमानतः, सत्यां व्युत्पत्ता-वित्युक्तरीत्याऽन्योन्याश्रयेण च वाचकमृदादिशब्देन, तादृशशब्दान्तरेण वाऽसम्भवाल्लक्षकशब्दान्तरा-यत्तत्वे च तच्छब्दलक्षणाया अप्युक्तरूपलक्ष्यावगतिसाध्यत्वेन तदर्थकशब्दान्तराश्रयणे चानवस्था-प्रसङ्गेनावगतौ लक्षणा लक्षणायां चावगतिरित्यन्योन्याश्रयेण मृदादिशब्दानामप्यसम्भवेनोक्तरूप-लक्ष्यावगतिलक्षणलक्षणाहेत्वभावान्न लक्षणाऽपि सम्भवतीति भावः ।

समुच्चेयाभावात्तदर्थकचशब्दस्य मूले आनर्थक्यमित्याशङ्क्य व्युत्पत्यसम्भवहेतुभूतदेवतावगत्य-सम्भवोपपादकतयोक्तस्य प्रत्यक्षाद्यगम्यत्वस्याप्रयोजकत्वसूचनार्थत्वान्न, तदिति भावेन तदुपयोगितया चशब्दार्थमाह च शब्दोऽप्यर्थ इति । शास्त्रोक्तवस्तुनश्चेत्येतावता पूर्तेर्मूले एवशब्दवैयर्थ्यं शास्त्रोक्तवस्तुनोऽपि प्रत्यक्षादिनाऽवगतिसम्भवेन तस्य व्युत्पत्यसम्भवहेतुदेवतावगत्यसम्भवोप-पाकत्वाभावात्तदुक्तिवैयर्थ्यं चेत्यतोऽत्र शास्त्रशब्देन एवशब्दसम्बन्धेनास्य शास्त्रैकसमधिगम्यत्व-समर्पकत्वलाभाद् व्युत्पत्यसम्भवहेतूपपादकत्वमुपपन्नमित्शयेनाह एवशब्द इति । उक्तशब्देन समस्तेन शास्त्रशब्देन कथमेवशब्दस्य सम्बन्ध इत्यतो योग्यत्वाद्बुध्द्या विवेकेन शास्त्रशब्देन सम्बन्धो युज्यत इति भावेनोक्तं सामर्थ्यादिति । सम्बन्धमेव दर्शयं स्तत्तात्पर्यमाह शास्त्रैकेति । नन्वगृहीतसङ्गतितया मृदब्रवीदित्यादेरबोधकत्व शङ्कानिरासाय शब्दानां सङ्गतिग्रहरूपव्युत्पत्तिसम्भवो वर्णनीयो न तु वस्तुनो व्युत्पत्तिरिति वस्तुनस्तत्सम्भववर्णनमित्यतः प्रकृतोपयोगितयाऽनूद्य व्याचष्टे वस्तुन इति । व्युत्पत्ति-रित्यस्य साकाङ्क्षत्वेन प्रसक्तवाक्याभासत्वशङ्कानिवृत्त्यर्थमपेक्षितं पूरयति युज्यत इतीति ॥ अनेन चेति । युज्यत इत्यनेन चेत्यर्थः । अतोऽपि न तद्वैयर्थ्यमिति भावः । मूले शास्त्रलिङ्गत इत्यस्य वैयर्थ्य-माशङ्क्य सङ्गतिग्रहे उपायाभावात्कथं तत्सम्भव इत्यत उक्तरूपव्युत्पत्तावर्थापत्तिरूपोपायप्रदर्शनार्थ-त्वान्न तदिति भावेनापेक्षितं सम्पूर्य यथावव्द्याचष्टे शास्त्रेति ॥

### **परिमल **

वाक्यतापन्नानीति । आकाङ्क्षायोग्यतासन्निधिमत्तामापन्नानीत्यर्थः । योगिनामपि देवताप्रत्यक्षं नेन्द्रादिपदव्युत्पत्तिहेतुरित्याह देवतादर्शनं चेति ॥ न तद्य्वुत्पत्तिहेतुरिति । योगिना-मपीत्यनुकर्षः ॥ सामर्थ्यादिति । अन्वययोग्यताबलादित्यर्थः । व्युत्पत्तिर् वाचकत्वप्रतीतिः । तत्रोप-सर्जनीभूतेन वाचकत्वेन वस्तुपदोक्तस्यान्वय इत्याह वस्तुनो व्युत्पत्तिरितीति ॥ अनेन चेति । युज्यत एवेति एवशब्दसम्बन्ध इत्यर्थः ।

### **यादुपत्यम् **

न व्युत्पत्तिहेतुरिति । तेषामपीति शेषः । ननु मृदादिशब्दानां व्युत्पत्त्यनुपपत्त्या शक्त्या तद्बोधकत्वाभावेऽपि लक्षणया तद्बोधकत्वमस्त्वित्यत आह लक्षणाऽपीति । अत्र यद्यपि लक्ष्यार्थज्ञानं विनेत्येव वक्तव्यं तथाऽपि वाच्यार्थज्ञानं विनेत्यनेनेदं ज्ञापयति मृदादिशब्दलक्ष्य-तयाऽभिमतदेवतायां पूर्वं प्रमाणान्तरासम्भवात्पदान्तरमेव तज्ज्ञापकं वाच्यम् । तदपि न लक्षक-मनवस्थापत्तेः । अतस्तत्तद्वाचकमेव वाच्यं, तत्पदवाच्यदेवताया अपि पूर्वमज्ञाने व्युत्पत्यनुपपत्या तेन वाचकेन तज्ज्ञानासम्भवे प्रकृतमृदादिशब्दलक्ष्यार्थानुपस्थितौ मृदादिशब्दलक्षणाऽप्यनुपपन्नैवेति ॥ सामर्थ्यदिति । यद्यपि शास्त्रशब्दस्य उक्तशब्देन समस्तस्य नैवकारेण सम्बन्धः सम्भवति, तथाऽपि बुध्द्या विविक्तेन तेन एवशब्दः सम्बध्यतेऽर्थाबाधरूपयोग्यतापरपर्यायसमर्थ्यादित्याशयः ।

### **श्रीनिवासतीर्थीया **

वाक्यतापन्नानि इतरान्वितानि ॥ अवगमयन्तीति । ततश्च नाबोधकत्व-रूपाप्रामाण्यमिति भावः ॥ प्रत्यक्षेणेति । अतीन्द्रियत्वादित्यर्थः ॥ इत्युक्तमिति । तथा च सम्बन्धिज्ञानस्य प्राप्तत्वाव्द्युपत्तिः सम्भवतीत्यर्थः ॥ तथाऽपीति । एवं च योगिनां सम्बन्धिज्ञानसत्वेन तेषां व्युत्पत्युपपत्तावपि नास्मदादीनां सम्बन्धिभूतदेवताज्ञानशून्यानां सा सम्भवतीत्यर्थः । अङ्गीकृत्योक्तम् । तेषां योगिनां योगित्वावस्थायां सम्बन्धिज्ञानसत्वेन व्युत्पत्तिसम्भवेऽपि न योगित्वावस्थातः पूर्वं युक्तं तदानीं तेषामप्यस्मत्कल्पत्वादतस्तेषां योगिनामुत्तरभावि देवताज्ञानं पूर्वं न व्युत्पत्तिहेतुरित्याह देवतेत्यादि । ननु मृदादिशब्दानां व्युत्पत्यनुपपत्या शक्त्या तद्बोधकत्वाभावेऽपि लक्षणयैवतद्बोधकत्वोपपत्तेर्नाबोधकत्वरूपाप्रामाण्यमित्यत आह लक्षणाऽपीति । मृदादिशब्दार्थभूतानां तत्तद्देवतानां शब्दवाच्यताभावे वाच्यार्थदर्शनं ज्ञानं विना लक्षणाऽपि न स्यात् । लक्षणायां लक्ष्यार्थोपस्थितेरवाश्यकत्वात्प्रकुते च लक्ष्यभूतदेवतानां प्रमाणान्तरानुपस्थितानां वचनवृत्त्यैव शब्दा-दुपस्थितेर्वाच्यत्वाद् वचनवृत्तश्चोक्तरीत्याऽनुपपन्नत्वात्तदुपस्थितिर्नेति न लक्षणेत्यर्थः ॥ अनेन चेति । न केवलं शास्त्रपदेन किन्त्वध्याहृतेन युज्यत इत्यनेनापीत्यर्थः । शास्त्रोक्तपदेन समस्तस्यापि वस्तुन इत्यस्य बुध्द्या विविक्तस्य व्याख्यानम् मृदादिशब्दस्येति ।

### **वाक्यार्थरत्नमाला **

नानर्थक्यमिति । वाक्यमिति प्रकृतम् । षष्ट्यन्ततयाऽनुवर्तते । तथा-चोत्तरवाक्यस्येति । सिध्यतीति ज्ञेयम् । इत्यभिप्रेत्येति । अस्याहेति वक्ष्यमाणेनान्वयः । इत्याद्युक्त-रीत्येति । जिज्ञासाधिकरणीयानुव्याख्यानोक्तेत्यर्थः । आदिपदेन ‘‘गौरवं कल्पनेऽन्यथे’’त्यस्य सङ्ग्रहः । स्फोटनिराकरणावसरे यदि हि न पदातिरिक्तं वाक्यमिति पूर्वग्रन्थस्य स्पष्टमनुवादादिति भावः । उपयोगित्वमङ्गीकृत्यैवेति । अस्मदादीन्प्रति योगिनिष्टदेवताप्रत्यक्षस्य सङ्गतिग्रहानुपयोग इति यद्वर्णितं तद्योगिनः प्रति सङ्गतिग्रहोपयोगित्वसम्भवमङ्गीकृत्यैव । तदङ्गीकारवादेनैवेति योजना । अस्मदादीनामिति विशिष्यवचनेन योगिनां व्युत्पत्तिसम्भवाङ्गीकारप्रतीतिमाश्रित्याङ्गीकारोक्तिरियमिति ज्ञेयम् । अस्मदादितुल्यत्वादिति योगिनामिति शेषः । तस्याश्चेति । असम्भवादिति वक्ष्यमाणेनान्वयः । असम्भवमुपपादयितुं प्रत्यक्षस्येत्यादि । तत्र हेतुस्मदाद्यतीन्द्रियत्वेनेत्यादि । स्वरूपतो वाक्यार्थ-सम्बन्धितया च लक्ष्यावगते र्लक्षकशब्दान्तरायतत्त्वे तल्लक्ष्यावगतिमात्रेण मृदादिशब्दानां युक्ता लक्षणेत्यतस्तत्पक्षमपि निराकरोति । लक्षकशब्दान्तरेति । अत्रापि तस्याश्चेत्यनुवर्तते । ननु लक्षक-शब्दान्तरेण लक्ष्यावगत्यर्थं न लक्षकशब्दान्तरपरंपराऽऽश्रीयते येनाव्यवस्था स्यात्किन्तु प्रथमं लक्षक-तयोक्तमृदादिशब्दापेक्षैवाङ्गीक्रियते इत्यत आह । अवगताविति । अत्रापि तस्याश्चेत्यनुवर्त्तनात्तस्या मृदादिशब्देनाप्यसम्भवेनेति प्रतिज्ञा । तत्रावगतदित्यादिहेतुरिति योज्यम् । अत्रावगतिश्चोक्त-रूपलक्ष्यावगतिरिति स्पष्टमेवेति ज्ञेयम् । तदुक्तिवैयर्थ्यं चेति । वस्तुनः शास्त्रोक्तत्वोक्तिवैयर्थ्यं चेत्यर्थः । अस्येति । एवशब्दसम्बन्धशास्त्रोक्तवस्तुन इत्येतस्येत्यर्थः । हेतूपपादकत्वमुपपन्नमित्यत्र एवशब्द-सहितस्य शास्त्रोक्तवस्तुन इति प्रकृतानुसारेण वतीते । अगृहीतेति । अगृहीतसङ्गतिकतया प्राप्ता या अबोधकत्वशङ्केति सम्बन्धः । वैयर्थ्यमाशङ्केति । वैय्यर्थ्यमाशङ्क्योक्तरूपव्युत्पत्तावर्थापत्तिरूपोपाय-प्रदर्शनार्थत्वान्न तदितीति सम्बन्धः । कुत उपायप्रदर्शनमावश्यकमित्यतस्तद्य्वावर्त्यशङ्काप्रदर्शनं सङ्गति-ग्रह इत्यादि । इत्यत इत्यस्येत्याशङ्कापरिहारायेत्यर्थः । अर्थापत्तिरूपोपायेति । तत्प्रदर्शकत्वं च मृदब्रवीदित्यादिशास्त्रादेवोपपत्तिविरोध सहितादिति वक्ष्यमाणरीत्या द्रष्टव्यम् ।

