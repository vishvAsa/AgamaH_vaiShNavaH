+++
title = "०८ शास्त्रलिङ्गतः शब्दस्य व्युत्पत्तिः"

+++


## शास्त्रोक्तवस्तुनश्चैव व्युत्पत्तिः शास्त्रलिङ्गतः

**शास्त्रलिङ्गतः शब्दस्य व्युत्पत्तिः**

**शास्त्रोक्तवस्तुनश्चैव व्युत्पत्तिः शास्त्रलिङ्गतः**

### **सुधा **

यद्वा शास्त्रोक्तवस्तुनोऽपि शास्त्रलिङ्गतोऽधिगतिसम्भवात्तत्र शब्दस्य व्युत्पत्तिर्युज्यत इति योजना । देवताया इति वक्तव्ये शास्त्रोक्तवस्तुनश्चेति वचनं शङ्कानुवादरूपम् । शास्त्रमेव लिङ्गं शास्त्रलिङ्गम् । मृदब्रवीदित्यादिशास्त्रादेवोपपत्तिविरोधसहितान्मृदादिशब्दवाच्यतयैव देवतास्वरूप-मवगम्यत इति ।

यद्वा शास्त्रं तैस्तैः प्रणीतं तत्सद्भावे लिङ्गम् । न हि वेदादन्यद्वाक्यं वक्तारमन्तरेणोपपद्यते । ततश्च वचनलिङ्गानुमिते वक्तरि वृद्धैरन्यान्प्रति मृदादिशब्दाः शक्यव्युत्पादनाः ।

यद्वा शास्त्रं शासनम् । वर्षणाद्युपलक्षणमेतत् । न हि वर्षणादिक्रिया विकर्तृका सम्भवति । तथा च तयाऽनुमिते कर्तरि शक्य(त)न्त एव वृद्धैः श(ब्दो)ब्दा व्युत्पादयितुम् ।

अथवा शास्त्रोक्तं लिङ्गमव्यभिचरितो धर्मः शास्त्रलिङ्गम् । पाशहस्तत्वसहस्त्राक्षत्वादि-शास्त्रोक्ततत्तद्देवतालक्षणान्युपादाय व्युत्पादनं शक्यमेव । यथा खलु लोके यथा मुद्गस्तथा मुद्गपर्णी, यथा माषस्तथा माषपर्णी, दीर्घग्रीवादिमान्पशुरुष्ट्र इति लक्षणान्युपादाय मुद्गपर्णीत्या(र्ण्या)दिशब्दा व्युत्पाद्यन्ते ; तथा यः पाशहस्तत्वादिमान्सोऽबादिशब्दार्थ इति व्युत्पादनं सुवचन(कर)मेव । पाशादिशब्दास्तु लोकत एव गृहीतसङ्गतयः । समासस्य वाक्यत्वेन व्युत्पत्त्यनपेक्षत्वमिति न कश्चिद्विरोधः ।

न केवलं मृदादिशब्दानामयं व्युत्पत्तिप्रकारः । किन्नामातीन्द्रिये धर्मादावपि । ततश्चैवं वेदप्रामाण्यमाक्षिपतोऽतीन्द्रियार्थव्यवहारमात्रविलयप्रसङ्ग इति सूचयितुं शास्त्रोक्तवस्तुनश्चेति सामान्येनोक्तम् ।

### **शेषवाक्यार्थचन्द्रिका **

वस्तुनो व्युत्पत्तिरिति अव्यवहितान्वये व्युत्पत्तिशब्दस्योक्तरीत्याऽर्थ-कल्पनायामस्वारस्यमित्यपरितोषात्तत्स्वारस्याय व्यवहितान्वयमाश्रित्यापेक्षिताध्याहारेण योजयति यद्वेति । ननु देवतार्थवस्तुपदेनैव पूर्तेः शास्त्रोक्तेति विशेषणवैयर्थ्यमित्यतस्तत्प्रयोजनमाह देवताया इतीति । आद्ययोजनायां शास्त्रलिङ्गतः शब्दसङ्गतिसङ्ग्रहः सम्भवतीत्युक्तम् । तत्र किं शास्त्रं, कथं च तेन सङ्गतिग्रहः, अयमस्य वाचक इति तत्रानुक्तेरित्यत आगमया तस्य वाचकत्वागमकत्वेऽप्यु-पपत्तिविरोधसहितस्य तद्गमकत्वान्नानुपपत्तिरित्याशयेन तमुपपादयति शास्त्रमेवेति । इदं युक्यागम-विरोधेनेत्यनेन सूचितार्थापत्तिव्युत्पादनावसरे प्रपञ्चितमनुसन्धेयम् । द्वितीययोजनायां शास्त्रलिङ्गतो देवतावगममुपपादयति यद्वेति । वृद्धैः प्रयोजकवृद्धैः । शास्त्रशब्दस्य रूढमर्थमाश्रित्य तद्रूपलिङ्गेन देवतावगतिर्दर्शिता । इदानीं यौगिकमर्थ माश्रित्यापि तेन लिङ्गेन देवतावगतिमुपपादयति यद्वेति । एवं शास्त्रं च तल्लिङ्गं चेति शास्त्रलिङ्गशब्दे कर्मधारयमाश्रित्य शास्त्रलिङ्गतो देवतावगतिः समर्थिता । इदानीं शास्त्रोक्तमिति मध्यमपदलोपीसमासमाश्रित्य शास्त्रोक्तलिङ्गैस्तदवगतिं दर्शयति अथवेति ॥ लक्षाण-न्युपादयेति । अनेन शास्त्रलिङ्गत इति ल्यब्लोपनिमित्ता पञ्चमीत्युक्तं भवति । कृषीवलप्रयत्न-मनपेक्ष्यैवारण्योत्पन्नप्रसिद्धमुद्गमाषसदृशौ सूक्ष्ममुद्गमाषौ मुद्गपर्णीमाषपर्णीशब्दवाच्यविति भावः ॥ व्युत्पत्यनपेक्षत्वमिति । अन्यथाऽधिगतार्थत्वप्रसक्तेरनन्तपुरुषप्रयुक्तस्वस्वाभिप्रेतार्थप्रतिपादक-तत्तत्पदावापोद्वापप्रयुक्तानन्तवाक्यानां तत्तदर्थानां च पदादिवदनुगतत्वाभावेनोपस्थित्यसम्भवेन वाक्यस्य स्वार्थे शक्तिग्रहस्याशक्यत्वाच्चेति भावः ॥ कश्चिदिति । विपरीतबोधकत्वाबोधकत्वरूपः कोऽपीत्यर्थः ।

शास्त्रोक्तवस्तुनश्चेत्यत्र शास्त्रोक्तेति विशेषणस्य प्रयोजनमुक्त्वा वस्तुन इति सामान्येन देवतासमर्पकविशेष्यस्य प्रयोजनमाह न केवलमिति ॥ सामान्येनोक्तमिति । अन्यथा शास्त्रोक्तदेवताया इत्येवावक्ष्यदिति भावः ।

### **परिमल **

अर्थमग्रे विवक्षुराकांक्षाशान्तये अनवयवमात्रं दर्शयति शास्त्रलिङ्गत इत्यादि ॥ शङ्कानुवादेति । प्रत्यक्षेण दुरधिगमत्वादिना यत्पूर्वपक्षिणा शास्त्रैकसमधिगम्यत्वं देवताया उक्तं तदनुवाद इत्यर्थः । मुद्गपर्णीमाषपर्णीति धान्यविशेषनाम । ननु यः पाशहस्तः स वरुण इत्यादौ पाशहस्तादिसमुदायशब्दस्य व्युत्पत्यभावे कथं तेन तदर्थावबोध सात्यत आह समासस्येति ॥ वाक्यत्वेनेति । अवयवभूतपदगतशक्त्यै(वा)कार्थबोधकत्वेन पृथक् समुदायव्युत्पत्तिर्नापेक्षितेत्यर्थः । शास्त्रोक्तदेवताया इत्यनुक्त्वा वस्तुन इति सामान्योक्तिकृत्यं व्यनक्ति न केवलमित्यादिना ॥ धर्मदावपीति । चोदनालक्षणोऽर्थो धर्म इत्यत्र यश्चोदनाप्रमाणकोऽर्थरूपः स धर्मः, अन्यः श्येनादिर-धर्म इति जैमिन्याचार्यैस्तथैवोक्तम् । तत्र ‘त्रिवृत्पञ्चदश सप्तदश एकविंश, एतानि वाव ज्योतींषि य एतस्य स्तोम’ इत्यादिवाक्यबलाज् ज्योतिषां स्तोमो यस्मिन्स ज्योतिष्टोम इत्यादिप्रकारेण तत्र व्युत्पत्तिरिति भावः ॥ आक्षिपत इति । बौद्धादेः ।

### **यादुपत्यम् **

शङ्कानुवादेति । शास्त्रोक्तं पदप्रयोजनप्रदर्शनमिम् । वस्तुपदप्रयोजनप्रदर्शनं त्वग्रे भविष्यतीति ज्ञेयम् ॥ मुद्गपर्णीति । कृषीवलप्रयत्नेन नोत्पन्नः, किन्त्वरण्ये स्वत एवोत्पन्नसूक्ष्ममुद्गः मुद्गपर्णीत्युच्यते । एवं माषपर्णीशब्दोऽप्यरण्योत्पन्नधान्यविशेषवाचक इत्याहुः ॥ समासस्येति । पाशहस्तादिसमासस्येत्यर्थः ॥ २-१-३ ॥

### **श्रीनिवासतीर्थीया **

यद्वेति । तथा च पूर्वयोजनायां शास्त्रोक्तवस्तुनो देवतायां व्युत्पत्तिः शब्दस्य तद्देवतावाचकत्वप्रतिपत्तिरिति व्याख्यातम् । इदानीं तु पूर्ववच्छशस्त्रोक्तवस्तुन इत्यस्य न व्युत्पत्तिरित्यनेनान्वयः । किन्तु शास्त्रलिङ्गत इत्यनेनैव ॥ तत्र शब्दस्येति । पदद्वयस्य शेष इति योजनामात्रे भेदः, अर्थस्त्वेक एवेति ध्येयम् । योजनाद्वये वाक्यार्थमाह शास्त्रमेवेति । शास्त्रादेवेति । तथा च सति च तस्मिन्व्युत्पत्तिरित्यंशो नाङ्गीकृत इति नोक्तदोष इत्यर्थः । ननु पाशहस्तेति वाक्यस्य चेतरत्र व्युत्पत्तिर्न गृहीतेति न तद्बोधनमित्यतो वाक्यस्यापूर्वार्थप्रत्यायकत्वेन न व्युत्पत्त्यपेक्षेत्याह समासस्येति ।

### **वाक्यार्थरत्नमाला **

अनुक्तेरित्यत इति । इति प्राप्तापरिहारायेत्यर्थः । अस्य तमुपपादयतीति वक्ष्यमाणेनान्वयः । तमिति सङ्गतिग्रहो वा सङ्गतिग्रहसम्भवो वाऽभिप्रेयते । उपपादने इति कर्तव्यतानिरूपणमागमतयेत्याद्याशयेनेत्यन्तम् । एवमवतारयता न योजनानामन्योन्यनिरपेक्षेतेति ध्वनितम् । अत एव वक्ष्यति । द्वितीययोजनायामितीति ज्ञेयम् । मूले मृदब्रवीदित्यादि शास्त्रादेवोपपत्ति-विरोधेति । नन्वेतावता पूर्वपक्षिशङ्कायाः कथं परिहारः । अनेन हि देवतावगमो उपपत्तिविरोधेन भवति । तदनन्तरं तत्र वाचकत्वज्ञानम् अनेन शास्त्रेणेत्युक्तं भवति । न चेदं युज्यते । व्युत्पत्तिमेतच्छास्त्र-मध्यमपेक्ष्य शब्दस्य बोधकत्वे अन्योन्याश्रयतातादवस्थात् । वाचकत्वज्ञानं शब्देन पूर्वं जातं पश्चाच्च व्युत्पत्यधीनोऽर्थबोधस्तेन जात इति विरम्यव्यापाराश्रयणापाताश्च । किञ्च व्युत्पत्तिर्युज्यत इति प्रतिज्ञाया हि हेतुरयम् । तत्र यदि शास्त्रलिङ्गत इत्यस्योपपत्तिविरोध सहितमृदब्रवीदित्यादिशास्त्रान्मृदादि-शब्दवाच्यतयैव देवतास्वरूपमवगम्यत इत्यर्थकत्वं तर्हि व्युत्पत्तिसम्भवाद्युत्पत्तिर्युज्यत इति लब्धम् । तत आत्माश्रयः । उपपत्तेरनुमानतया देवतायां प्रवृत्यङ्गीकार शङ्कायां तन्निरासानुपपत्तिश्च । प्रागेव तस्या अभिहितत्वात् । एवमेवोपपत्तिविरोधसहितस्य तस्य तद्गमकत्वादिति टीकावाक्यार्थेऽपि अनुपपत्तिः प्रसज्येतेति चेत् । अत्र ब्रूमः । ‘‘मुद्गपर्णीमाषपर्णीबलैरेरण्डपुनर्नवैरि’’ति वैद्यनिघण्टौ व्यवहारवर्गानन्तरवर्गे परन्तु तदुभयपदार्थाप्रतीतेराह । कृषीवलेति ॥ सारेण भावमाह । अन्यथाधि-गतेति । समासार्थे व्युत्पत्यङ्गीकारे तस्य प्रागधिगमस्यावश्यकतया समासवाक्यस्याधिगतार्थत्वं प्राप्तमिति वाक्यवैयर्थ्यप्रसक्तिरिति भावः ।





------------------------------------------------------------------------

व्युत्पत्तिः सा बलवती मूर्खव्युत्पत्तितो हि यत्

**व्युत्पत्तिः सा बलवती मूर्खव्युत्पत्तितो हि यत्**

### **सुधा **

एवं तर्हि कुटिलिकेयं व्युत्पत्तिर्दुर्बला । साक्षात्कृते तु मृदादावेव प्रबला । ततश्च देवतानां मुख्यप्रतिपाद्यत्वमित्ययुक्तम् । किन्तु मृदादीनामेव । व्युत्पत्त्यनुसारित्वात्प्रतिपादनस्येत्यत आह व्युत्पत्तिरिति ।

## **अनुव्याख्यानम्**

***व्युत्पत्तिः सा बलवती मूर्खव्युत्पत्तितो हि यत् ।***

सेति । या विदितशब्दशक्तिभिर्वृद्धैः शास्त्रलिङ्गतः सम्पादिता । मूर्खैरविदितशक्तिभिर्व्युत्पादिता व्युत्पत्तिर्मूर्खव्युत्पत्तिः । हिशब्दो हेतुसूचकः । न हि व्युत्पत्तिविषयस्य परोक्षत्वमपरोक्षत्वं च व्युत्पत्तेर्दौर्बल्ये प्राबल्ये च कारणम् । अपि तर्हि व्युत्पादकस्य (शब्द) शक्तितत्वज्ञत्त्वम् । तदनुसारेण व्युत्पादनं प्राबल्ये, अन्यत्तु दौर्बल्ये । अन्यथैरण्डे साक्षात्कृते चन्दनशब्दस्य व्युत्पत्तिः प्रबला । लिङ्गतोऽपि ज्ञापिते चन्दने दुर्बलेति स्यात् । अस्ति चेदं कारणं प्रकृते । इतीयमेव प्रबला नेतरेति । यद् यस्मादे(वं)वैतत् तस्मात्तत्तन्नामान एवैत इति पूर्वेण सम्बन्धः ।

### **शेषवाक्यार्थचन्द्रिका **

व्युत्पत्तिरित्युत्तरवाक्यानर्थक्यमाशङ्क्य शास्त्रोक्तलिङ्गान्युपादाय देवतासु जाताया मृदादिशब्दव्युत्पत्तेर्दुर्बलत्वशङ्कानिरासार्थत्वान्न तदिति भावेन दुर्बलत्वेऽप्यविरोधत्किं तन्निरासेनेत्यतस्तत्प्रयोजनं दर्शयन्स्तच्छङ्कामुत्थापयति एवं तर्हीति । शास्त्रलिङ्गान्युपादाय मृदादि-शब्दानां यदि देवतासु व्युत्पत्तिस्तर्हीत्यर्थः कुटिलिकेति । देवतासाक्षात्कारमूलकत्वाभवादित्यर्थः ॥ मृदादीनामेवेति । प्रसिद्धमृदादीनामेव मुख्यप्रतिपद्यत्वमित्यर्थः । ततश्च युक्तिविरोधादप्रामाण्य-मपरिहार्यमिति भावः । मूले सेत्यस्य वैयथ्यर्माशङ्क्य मृदादिशब्दानां देवतासु व्युत्पत्तेः प्राबल्येऽपेक्षितहेतुसमर्पणार्थत्वान्न तदिति भावेन तदुपयोगितया तव्द्याचष्टे सेतीत्यादिना । मूले मूर्खत्वविशेषणानर्थक्यमाशङ्क्य व्युत्पत्तेदौर्बल्यहेतुसमर्पणार्थं तदिति भावेन विषयान्तरे मूर्खत्वस्य तद्य्वुत्पादितव्युत्पत्तेर्दुबलत्वोपपादकत्वाभावात्तदुपयोगितया मूर्खपदं व्याख्याति मूर्खैरिति । सेत्युक्तार्थस्य व्युत्पत्तेः प्राबल्ये हेतुसूचकत्वात् हिशब्दस्य वैयर्थ्यमित्यभिप्रेत्याह हिशब्द इति । हेतुसूचको हेतुत्वसूचक इत्यर्थः । पूर्वपक्षिशङ्कितप्राबल्यदौर्बल्यहेतुनिषेधपूर्वकं सेत्याद्युक्तस्य विहित-शक्तिभिर्व्युत्पादितत्वादेस्तत्प्राबल्यादौ हेतुत्वमाह न हीति । ननु न प्रतिज्ञामात्रं साधकमन्यथा विपरीतप्रतिज्ञया विपर्ययस्यापि सिद्धिप्रसङ्गादित्यतो विनिगमकमाह अन्यथेति । यदिति यच्छब्दस्य तच्छब्दसापेक्षत्वात्साकाङ्क्षतया वाक्याभासतां परिहरति यद्यस्मादित्यादि ।

### **परिमल **

मूर्खैरित्यनुवादः । अविदितशक्तिभिरिति व्याख्या । वस्तुतः शब्दस्य यत्र मुख्य-वृत्तिस्तदनभिज्ञैरित्यर्थः ॥ इदमिति । शक्तितत्त्वज्ञानानुसारेण शक्तिव्युत्पादनरूपं कारणमित्यर्थः । देवतादौ शक्तिव्युत्पादकस्य सूत्रकारादेः शक्तितत्त्वाभिज्ञत्वादिति भावः । इतिशब्दस्य, इति हिशब्द-सूचितहेतोरिति हेत्वर्थत्वं ध्येयम् ।

### **श्रीनिवासतीर्थीया **

तदेव दर्शयति न हीति । विषयस्य धर्मिणः । लिङ्गतो गन्धादिरूपात् ।

### **वाक्यार्थरत्नमाला **

कुटिलिकेत्येतद्धेतुगर्भं दुर्बलत्वोपपादकमिति व्यञ्जयन् कुटिलिकत्वं विवृण्वन् हेतुपरत्वेन व्याचष्टे । देवतासाक्षात्कारेति । प्राबल्ये हेतुसूचकत्वादिति । हेतुत्वसूचक-त्वादित्यर्थः । हिशब्द इतीति प्रतीकोपादानानन्तरं हेतुसूचकः हेतुत्वसूचक इत्यर्थ इति वाक्यं मूलकोशेऽस्ति ।





