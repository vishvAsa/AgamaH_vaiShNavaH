+++
title = "०५ मृदादिशब्दानां देवतासु विद्वद्रूढिः"

+++


## बालरूढिं विनैवापि विद्वद्रूढिसमाश्रयात्

**मृदादिशब्दानां देवतासु विद्वद्रूढिः**

**बालरूढिं विनैवापि विद्वद्रूढिसमाश्रयात्**

### **सुधा **

यदुक्तं तन्नामक इति मृदादिशब्दवाच्यत्वं देवतायास्तदनुपपन्नम् । अयोगादनुप-योगाच्च । मृदादिशब्दाः खल्वचेतनेष्वेव रूढाः । न देवतायाम् । लक्षणाश्रयणेनापि श्रुतियुक्ति-विरोधशान्तिर्भविष्यति । नापि वचनवृत्तिं सूत्रकृदाहेत्यत आह बालरूढिमिति ।

## **अनुव्याख्यानम्**

***बालरूढिं विनैवापि विद्वद्रूढिसमाश्रयात् ॥***

***तत्तन्नामान एवैते तत्तद्वस्त्वभिमानिनः ॥***

***सन्ति........ ...... ..............***

एते पृथिवीवरुणादयस्तत्तन्नामान एव सन्ति । तानि तानि मृदादीनि नामानि वाचकानि येषां ते तथोक्ताः । न तु तानि लक्षकाणीत्येवशब्दार्थः । सन्ति भवन्ति । अयोगपरिहाराय उक्तम् बालेति । अविद्वद्रूढ्यभावेऽपि विद्वद्रूढिसद्भावात् । मृदादिशब्दास्तावद्देवताविषया इत्यर्थापत्ति-सिद्धम् । मुख्यासम्भव एव च जघन्यवृत्तिराश्रयणीया । न चात्र बाधकमस्तीति वैदिकप्रयोगादेव बाधकाभावसहिताद्विद्वद्रूढिरवगम्यते । यच्चोक्तं वचनवृत्यङ्गीकारः प्रकृतानुपयोगीति तत्परिहारा-योक्तं तत्तन्मृदादिवस्त्वभिमानिन इति ।

अयमर्थः । मृदादिशब्दानां चेतनविषयतामात्रेण प्रकृतविरोधशान्तावपि वस्तुस्थितिं विजिज्ञापयिषता सूत्रकारेण व्यपदेशस्त्विति तुशब्देन मुख्यवृत्तिः सूचिता । तत्रोपपत्ति-ज्ञापनायाभिमानीति चोक्तम् ।’ अन्यथा चेतनव्यपदेश इत्यवक्ष्यत । अभिमानी खल्वभिमतस्य सत्तादेः प्रयोजकः । ततश्च तदधीनत्वादिति न्यायेन स एव (तन्) मुख्यार्थ इति । तदेतद् अस्माभिः सूत्रं व्याकुर्वद्भिरभिहितमिति ।

नन्वत्र तन्नामक इत्येकवचनं प्रक्रम्य तत्तन्नामान इति बहुवचनप्रयोगे किन्निमित्तम् । तथा भाष्येऽपि ‘अभिमानिदेवता तत्र व्यपदिश्यते । तासां चे’त्यादि । उच्यते । अ(त्रा)भिमानिव्यपदेश इत्यभिमानिशब्दो ह्येकवचनान्तः समस्तः । व्यपदेशशब्दस्यैकवचनान्तत्वात् । न हि बहूनामेको व्यपदेश इति सम्भवति । उत्तरसूत्रे चैकवचनमेव । अतो यथासूत्रं प्रथमं व्याख्यातम् । अथेदानीं प्रमाणसंवादिघटनाय जाताविदमेकवचनमित्याशयवता बहुवचनं प्रयुक्तमिति ।

### **शेषवाक्यार्थचन्द्रिका **

ननु तन्नामक इति मृदादिनामकताया उक्तत्वात्तत्प्रतिपादकोत्तर-वाक्यानर्थक्यमाशङ्क्य पूर्वोक्ततन्नामकत्वाक्षेपसमाधानार्थत्वान्न तदिति भावेन तदाक्षेपसमाधान-परतयोत्तरवाक्यं योजयितुं तदाक्षेपशङ्कामुत्थापयति यदुक्तमिति । अयोगमुपपादयति मृदादीति । तत्रैव प्रयोगप्रत्ययप्राचुर्यादिति भावः ॥ न देवतायामिति । रूढा इत्यनुवर्तते । देवतासु मृदादिशब्दानां प्रयोगप्रत्ययप्राचुर्याभावादिति भावः । अनुपयोगमप्युपपादयति लक्षणेति । श्रुतियुक्तिविरोधशान्ति-हेतुभूतस्य श्रुतेश्चेतनविषयत्वस्य मृदादिशब्दानां देवतासु वचनवृत्येव तत्र लक्षणयाऽप्युपपत्तेरिति भावः । ननु सूत्रकृता वचनवृत्तेरुक्तत्वात्तव्द्याकुर्वतो न भाष्यकारस्य वचनवृत्यक्त्यनुपपत्तिरित्यतो भवेदेवं कथञ्चिद्यदि सूत्रकृता वचनवृत्तिरुक्ता स्यात् । न चैतदस्ति । अभिमानिव्यपदेशु इत्येवोक्तत्वेन तज्ज्ञापकपदाश्रवणादित्याह नापीति । तथा च सूत्रार्थकथनरूपत्वाभावादभाष्यत्वमस्येति भावः । एवार्थ इति । एवशब्दार्थ इत्यर्थः ॥ अयोगेति । पूर्वपक्षिशङ्कितायोगेत्यर्थः । विद्वद्रूढिसमाश्रया-दित्युत्तरत्र श्रवणाद्बालपदमविद्वत्परमित्यभिप्रेत्याह अविद्वद्रूढ्यभावेऽपीति । नन्वत्र भाष्ये आचक्षत इत्यादिविद्वद्रूढिसाधकप्रमाणानुक्त्या चेतनेषु मृदादिशब्दानां विद्वद्रूढ्यसिद्धेस्तद्भावनिरूपणं भाष्यकारीयमयुक्तमित्यतो नाचक्षत इत्याद्युक्तिरेव तत्साधिका किन्तु बाधकाभावसहकृतो वैदिक-प्रयोगस्तस्य च प्रकृते सद्भावात्तेन विद्वद्रूढिसिद्धिः स्यादेवेत्याह मृदादिशब्दास्त्वित्यादिना । सिद्धमिति । अन्यथा प्रकृतविरोधशान्त्यसम्भवात्ततश्च वैदिकप्रयोगसिद्धिरिति हृदयम् ॥ मुख्यासम्भव एवेति । मुख्यवृत्त्यसम्भव एवेत्यर्थः । गङ्गायां घोष इत्यादौ तथा दर्शनादन्यथा गङ्गायां मत्स्य इत्यादावप्यमुख्यवृत्त्याश्रयणप्रसङ्गादिति भावः । अस्तु तर्ह्यत्र गङ्गायां घोष इत्यादाविव बाधकवशादेव जघन्यवृत्त्याश्रयणमित्यतो वैषम्येण न चात्रेति । श्रुतियुक्तिविरोधिशान्तिरूपेत्यर्थः ।

सूत्रकृत एवमभिप्रायकत्वमेव विपक्षे बाधकोपदर्शनेन स्पष्टयति अन्यथेति । अवक्ष्यदिति । आवश्यकत्वाल्लाघवाच्चेति भावः । देवतासु मृदादिशब्दानां मुख्यवृत्तिज्ञापकोपपत्तिज्ञापकत्व-मभिमानिपदस्योक्तम् । तत्राभिमानिपदज्ञापिता काऽसावुपपत्तिरित्यतः स्वातन्त्र्यरूपेत्याह अभिमानी खल्विति ॥ अभिमतेति । अभिमन्यमानेत्यर्थः । अस्तु स्वातन्त्र्यं तथाऽपि कथं तच्छब्दानां तत्र मुख्यत्वमित्यत आह ततश्चेति ।

अत्रेति । अनुव्याख्यान इत्यर्थः । उपक्रमानुसारेणोत्तरत्राप्येकवचनस्यैवोत्तरानुसारेण पूर्वत्र वा बहुवचनस्यैव प्रयोक्तुं शक्यत्वेन प्रथमत एकवचनप्रयोगस्योत्तरत्र बहुवचनप्रयोगस्य प्रयोजन-विशेषसापेत्वेन तदभावेऽसम्भवादिति भावः । नन्वेतद्वैचित्र्यस्य यादृच्छिकत्वेन प्रयोजनानपेक्षत्वान्न तदभावो दोषायेत्यतो भाष्येऽप्येवमेव वैचित्र्याश्रयणेन यादृच्छिकत्वकल्पनानवकाशादित्याशयेनाह तथा भाष्येति । व्यपदिश्यत इत्येकवचनं प्रकम्य इति शेषः । तासां चेत्यादिपदेन बहुवचनप्रयोगे किन्निमित्तमित्यस्य परिग्रहः । एकवचनान्त इति । अभिमानिनो व्यपदेश इत्येकवचनान्त इत्यर्थः । नन्वभिमानिनां व्यपदेश इति बहुवचनान्तः समस्त एवाभिमानिशब्दः किन्न स्यादित्यत एकवचनान्त-विग्रहस्य ग्राह्यतायां नियामकमाह व्यपदेशशब्दस्येति । तथा च तेन व्यपदेशस्यैकत्वसिद्धेरेक-वचनान्तविग्रह एवाश्रयणीय इत्यर्थः । व्यपदेशैकत्वेऽपि बहुवचनान्त एव विग्रहोऽस्त्वित्यत आह न हीति ॥ एकवचनमेवेति । दृश्यत इत्येकवचनमेवेत्यर्थः ॥ व्याख्यातमिति । तन्नामको मृदा-द्यभिमानिदेवतेति अत्र च व्याख्यातमित्यर्थः । प्रमाणसंवादादिघटनायेति । ‘पृथिव्याद्यभिमानिन्यो देवताः प्रथितौजस’ इत्यादिप्रमाणसंवादस्यादिपदात् ‘आपः, ओषधयः, ग्रावाणः, प्राणाः,’ इत्यादौ श्रुतबहुत्वस्य च घटनायेत्यर्थः । प्राणसंवादादीति क्वचित्पाठस् तत्र ‘प्राणा अहं श्रेयसि व्यूदिर’ इत्युक्तप्राणसंवादस्यादिपदात् प्राणा इत्युक्तबहुत्वस्य घटनायेत्यर्थो बोध्यः जाताविति । जाति-रूपैकार्थविवक्षायां द्य्वेकयोरिति सूत्रविहितमेकवचनमित्यर्थः । समुदायापेक्षमिदमेकवचनमिति टीकायाः प्रकारान्तरत्वान्न तद्विरोध इति ज्ञेयम् । केचित्तूदाहृतटीकानुरोधेनात्र जातिपदं समुदायपरमित्याहुः ॥ इदमिति । अभिमानिनो दृश्यत इति च पूर्वोत्तरसूत्रगतमित्यर्थः । बहुवचनमिति । तत्तन्नामानस्तासां चेति बहुवचनमित्यर्थः ॥ प्रयुक्तमिति । अनुव्याख्यानभाष्ययोरिति शेषः ।

### **परिमल **

अयोगानुपयोगौ क्रमाव्द्यनक्ति मृदादीति, लक्षणेति च । विद्वद्रूढिसद्भावादिति । अज्ञप्राज्ञभेदेन रूढाववान्तरभेदस्य समाकर्षनये समर्थनादिति भावः ॥ न चात्र बाधकमिति । न चान्यायानेकार्थत्वमेव बाधकमिति शङ्क्यम् । अजा(क्षादि)दिशब्देष्विव तुल्यवृत्त्याऽनेकार्थत्वस्यैवा-न्याय्यत्वम् अत्र च न्यूनाधिकवृत्त्यङ्गीकाराददोष इति भावः । विजिज्ञापयिषता ज्ञापयितुमिच्छावता ॥ तुशब्देन मुख्यवृत्तिः सूचितेति । तुशब्दो ह्यवधारणार्थः सन् योग्यतया अभिमानिपदेनान्वेति । अभिमानिन एव व्यपदेशो ऽभिमानिव्यपदेश इति । न च ‘मृदब्रवीत्तत्तेज ऐक्षत ता आप ऐक्षन्त’ इत्यादौ मृत्तेजःप्रभृतिशब्दैरभिमानिन एवोक्तिः सम्भवति । तथात्वे अभिमानिन एवोपादानापत्तेः । तथाच तेजःप्रभृतिवाक्यशेषे तेजोबन्नानां त्रिवृतं त्रिवृतमेकैकामकरोदिति तेजःप्रभृत्यचेतनानां त्रिवृत्करणाद्यनुपपत्तेः । निगमनिघण्ढुव्याकरणादौ जडवाचित्वप्रसिध्द्यनुपपत्तेश्च । तस्मान्मृदादिशब्दैर् मृदाद्यचेतनानामपि व्यपदेशो नापलापार्हः । ब्रूते च परमाप्ततमः सूत्रकारोऽभिमानिन एव व्यपदेश इति सोपपत्तिकम् । तदुभयबलादभिमानिनि मुख्यवृत्तिः, अभिमन्यमाने तु न तथा मुख्यवृत्तिरिति ज्ञायते । तथाच परममुख्यवृत्त्या अभिमानिन एव मृदादिशब्दैर्व्यपदेशो नान्यस्येत्युक्ते लोकसिद्धमुख्यवृत्त्या-न्यस्यवाच्यत्वेष्ववधारणार्थं तुशब्द उपपन्नः । तत्तेज ऐक्षतेत्यादौ शरीररूपकविन्यस्तगृहीते-रित्यत्रोक्तरीत्या तेजःप्रभृतिजडेषु विन्यस्तस्यैवाभिमानिनस्तेजःप्रभृतिशब्दैर्ग्रहणं न केवलस्येति त्रिवृत्करणाद्युपपत्तिश्च कर्मदेवतादेर्वेदार्थत्वेऽपि तदेव सर्वशास्त्रयोनीति समन्वयसूत्रे तुशब्देन परम-मुख्यवृत्तिर्यथा सूच्यते तथेति भावः ॥ तत्रोपपत्तीति । मुख्यत्वे स्वातन्त्र्यरूपनिमित्तसत्व-रूपोपपत्तीत्यर्थः । तां व्यनक्ति अभिमानीति । पराधीननियन्ता ह्यत्राभिमानिशब्दार्थः । तथा च तावताभिमानिपदेन यथेष्टविनियोक्तृत्वरूपस्वातन्त्त्र्यसूचनेऽपि तस्य शब्दप्रवृत्तौ निमित्तत्वं कुत इत्यत आह ततश्रेति । ‘स्वातन्त्र्यं तद्गतत्वं च शब्दवृत्तेर्हि कारणम् । स्वातन्त्र्यं तत्र मुख्यं स्यात्कुतो राज्ञि जयोऽन्यथा’ इत्युक्तदिशातदधीनसूत्रे स्वातन्त्र्यस्य शब्दवृत्तिहेतुत्वस्य समर्थनात् । अव्यक्तादे-रीशादीनत्वादव्यक्तादिशब्दजातमीशे अर्थवदितिवन्मृदादेरभिमान्यधीनत्वान्मृदादिशब्दजातम् अभिमानि-न्यर्थवदिति सम्भवेनेति न्यायेनेत्युक्तम् ॥ उत्तरसूत्र इति । दृश्यतेचेति सूत्रे इत्यर्थः ॥ प्राणसंवादा-दीति । ‘प्राणा अहं श्रेयसि व्यूदिरे’ इति प्राणपदेनेन्द्रियाभिमानिनामनेकेषां ग्रहणे तत्कर्तृक-विवादादिर्घटत इति बहुवचनं प्रयुक्तमित्यर्थः ॥ इदमिति । सौत्रमित्यर्थः ।

### **यादुपत्यम् **

अयोगमुपपाद्यानुपयोगमुपपादयति लक्षणेति ॥ प्रमाणसंवादादीति । ‘पृथिव्या-द्यभिमानिन्यो देवताः प्रथितौजसः’ इत्यादिप्रमाणसंवादघटनायेत्यर्थः । आदिपदेन यदभिमानिबहुत्वं ‘ता आप ओषधयः प्राणाः’ इत्यादौ श्रुतं तद्वटनायेति ग्राह्यम् । प्राणसंवादादिघटनायेति पाठे तु ‘प्राणा अहं श्रेयसि व्यूदिरे’ इति वाक्योदिता बहूनां प्राणानां संवादः । आदिपदेन ता आप इत्यादिवाक्योक्तं बहुत्वं तद्घटनायेत्यर्थः ॥

### **श्रीनिवासतीर्थीया **

अयोगादिति । अघटनादित्यर्थः । योगे वा प्रकृतेऽनुपयोग एवेत्यर्थः । अयोगमुपपादयति मृदादीति । अनुपयोगमुपपादयति लक्षणेति ॥ मृदादिशब्दानां देवतास्विति शेषः । तथा च न वृत्यङ्गीकारो व्यर्थ इत्यर्थः । अत्र मृदादिशब्दानां देवतासु मुख्यवृत्यङ्गीकारे ॥ विषयता-मात्रेणापीति । मुख्यवृत्तिं विना लक्षणयापीत्यर्थः ॥ एकवचनान्त इति । अभिमानिनो व्यपदेश इति षष्ठ्येकवचनान्त इत्यर्थः । नन्वभिमानिनां व्यपदेश इति बहुवचनान्तस्यैवाभिमानिशब्दस्य समासः किन्न स्यादित्यत आह व्यपदेशेति । ननु व्यपदेशशब्दस्यैकवचनान्तत्वेऽपि कुतोऽभिमानिशब्दे बहुवचनं न प्रयोक्तव्यमत आह न हीति ॥

### **वाक्यार्थरत्नमाला **

आचक्षत इत्यादिविद्वद्रूढीति वाक्ये आदिपदेन ‘‘यमिन्द्रमाहुरि’’त्यादौ विद्वद्रूढिसाधकत्वेनोक्तत्वादाहुरित्यादेर्ग्रहणम् । आदिपदात् ‘‘आप ओषधय’’ इत्यादि । यद्यपि ‘‘आपो दाराग्रहावर्षासिकता’’ इत्यादिशब्देषु व्यक्तयैक्ये विद्यमानेऽपि शब्दस्वभावदेव बहुवचनमिति निर्णयात् । दारादिशब्दवदप्शब्देऽपि बहुवचनं स्वभावादेवोपपन्नमिति नाप्शब्दांशे बहुवचनस्य घट-नीयता । तथापि नदीसमुद्रादिजलानां विवक्षया प्रयुज्यमानाप्शब्दे बहुवचनस्य व्यक्तिबहुत्वावेदकत्वाद् युक्तं बहुवचनस्य घटनीयत्वमिति ज्ञेयम् । जाताविदमेकवचनमित्येतन्मूलटीकाव्याख्यानं विजानतामिति बहुवचनीयापादनपरपूर्वाधिकरणीयास्मदुपपादनवज्ज्ञेयम् । इति टीकाया इति । तच्च समुदायविवक्ष-येत्येतदधिकरणीयतत्वप्रकाशिकावाक्यार्थानुवादोऽयम् । प्रकारान्तरत्वादिति । व्रीहिः संपन्न इत्यत्र व्रीहिप्रादिपदिकेन व्रीहित्वजातेरभिधानविवक्षायां जात्याख्यायामित्यनुशासनेन तत्प्रादिपदिकात् पक्षे बहुवचनस्य विधानेन जात्यभिधानविवक्षया स्थले व्यक्तीनामनेकत्वेऽपि जातिवाचिप्रातिपदिकाद् एकवचनं बहुवचनं च भवतीति व्याकरणमर्यादया प्राप्तो य एतन्मूले उक्तः प्रकारस् तदपेक्षय उक्त-प्रातिपदिकेन व्यक्तीनामनेकत्वेऽपि तत्समुदायरूपैकार्थाभिधानविवक्षायां समुदायस्यैकत्वादेव एकवचनमिति प्रकारस्य भिन्नत्वादित्यर्थः । तथाचोपायान्तरस्योपायान्तरविरोधो नेत्याशयः । यद्यप्येवं समुदायविवक्षयैकवचनमिति जातिस्थाने समुदायस्य विवक्षयैकवचनोपपादनं, यत्र व्यक्तयनेकत्वेऽप्येक-वचनप्रयोगस्तत्र सम्भवति । ननु यत्पूर्वाधिकरणोक्तं विजानतां सतामि’’त्यादिकमेकद्वित्रिसाधारणं जातौ बहुवचनमिति प्रयोगोपपादनं तत्रापि समुदायस्यैकत्वादेवैकवचननोपपत्तिरिति समाधानस्य तत्र कर्त्तुं शक्यत्वेऽपि विजानतामित्यादि बहुवचनं जातावित्यत्र समुदायस्य जातिस्थाने स्वीकारयोगे-नानुशासनसिद्धजात्याश्रयणेनैव बहुवचनस्य स्वीकार्यत्वात् । तथाप्येकवचनस्थले समुदायविवक्षा-सम्भवाभिप्रायेण समुदायाश्रयणेनत्व बहुवचनोपपादनं न तु बहुवचनस्थलेऽपीति टीकाकाराशय इति ज्ञेयम् । एतदनुपपत्यैव जातिपदं समुदायपरमिति केचित्पक्षो दुष्ट इत्याशयेनाहुरित्युक्तम् । एतेनैव स्वमते जातेरभावाज् जातावित्यनुपपन्नमित्यतो जातिपदं समुदायार्थकतया व्याख्यायत इत्यपि निरस्तम् । विजानतामित्यादौ जातौ बहुवचनोपपादनायोगतादवस्थ्यात् । अधिकं तत्र तत्रोपपादितं तृतीयाध्यायादावुपपादयिष्यते च ।





------------------------------------------------------------------------

तेषां विशेषेण शक्तिरन्येभ्य उच्यते

**तेषां विशेषेण शक्तिरन्येभ्य उच्यते**

### **सुधा **

अभिमानिनां प्रादेशिकत्वविदेहत्वयोर्वैयर्थ्यवक्तृत्वाद्यनुपपत्ती । व्याप्तानां सदेह-त्वेऽनुपलम्भबाध इत्येतत्परिहाराय विशेषानुगतिभ्यामिति सूत्रखण्डं कश्चिदन्य इति तात्पर्यतो व्याख्यातम् । तत्प्रपञ्चयति तेषामिति ।

## **अनुव्याख्यानम्**

***......तेषां विशेषेण शक्तिरन्येभ्य उच्यते ॥***

विशेषेणातिशयेन । अन्येभ्योऽस्मदादिभ्यः । व्याप्तिश्चोच्यत इति सम्बन्धः । देह-वत्वस्याप्युपलक्षणमेतत् । यद्यप्येतत्सर्वमर्थापत्त्यैव लब्धम् । अन्यथा विरोधशान्तेरेवापर्यवसानात् । तथाऽप्युच्यत इति पृथिव्याद्यभिमानिन्य इत्यागममप्यत्र संवा(दयति)दिनं दर्शयति । यद्यप्यत्रा-काङ्क्षानुसारेण व्याप्तिमादावुक्त्वा शक्तिविशेषोऽनन्तरमभिधातव्यः । तथाऽप्यल्पाच्तरस्य पूर्वनिपातमनुसृत्य प्रवृत्तं सूत्रमनुगच्छता क्रमो भग्नः ।

### **शेषवाक्यार्थचन्द्रिका **

पूर्वेण गतार्थतामुत्तरग्रन्थस्य परिहरति अभिमानिनामिति ॥ व्याख्यातमिति । एकदेश इति शेषः ॥ तत्प्रपञ्चयतीति । प्रपञ्चकत्वं चास्य प्रागव्याख्यातानु-गतिपदार्थभूतव्याप्त्युक्त्या द्रष्टव्यम् । ननु शक्तिस्तिष्ठति व्याप्तिश्च तिष्ठतीत्येतावतैव तस्य प्रपञ्चन-सिद्धेरुच्यत इत्यस्य वैयर्थ्यम् । न चोक्तार्थस्य प्रामाणिकत्वप्रतिपादनार्थमेतदिति वाच्यम् । अर्थापत्यैव तस्य सिद्धत्वादित्याक्षिपति यद्यपीति ॥ आगममप्यत्रेति । तथा च प्रमाणसिद्धस्याप्यर्थस्य दार्ढ्यार्थं प्रमाणसंवादोपदर्शकमिदमिति भावः । ननु भाष्यकारीयं विशेषोक्त्यनन्तरं व्याप्त्यभिधानमसङ्गतम् । अभिमतार्थव्याप्त्युक्त्यनन्तरमेव सदेहानां तेषामनुपलम्भानुपपत्तिशङ्कोदयेनाकाङ्क्षानुसारेण व्याप्त्युक्त्य-नन्तरमेव विशेषाभिधानस्य श्लिष्टत्वात् । न च विशेषानुगतिभ्यामिति सूत्रानुसारेण भाष्याकरीय-माकाङ्क्षाक्रमभङ्गेनोक्तविधमभिधानमुपपन्नमिति वाच्यम् । सूत्रेऽप्युक्ताकाङ्क्षाक्रमानुरोधेनानुगति-विशेषाभ्यामित्येव वक्तव्यतया तत्राप्युक्तक्रमभङ्गेनोक्तौ निमित्ताभावेन तदनुरोधेनापि भाष्यकारीयाभि-धानस्य समञ्जसीकरणायोगादित्याशयेन शङ्कते यद्यपीति । आकाङ्क्षाक्रमभङ्गेन विशेषस्यादौ निर्देशे निमित्तविशेषसद्भावेन सूत्रकारीयविशेषानुगतिभ्यामिति निर्देशस्योपपन्नत्वात्तदनुरोधेनाकाङ्क्षाक्रमभङ्गेन विशेषस्य प्रथममभिधानं भाष्यकारीयमुपपन्नतरमित्याशयेन परिहरति तथाऽपीति । यद्यपि ‘समुद्राभ्राद्घ’ इत्यादौ व्यभिचारदर्शनेनाल्पाच्तरस्य पूर्वनिपातविधायकं शास्त्रमनित्यमित्याकरे स्थितं तथाऽपि तन्नित्यत्वमभ्युपगम्येदं समाधानमिति द्रष्टव्यम् ।

### **परिमल **

प्रादेशिकत्वेति । एकदेशवृत्तित्वेत्यर्थः ॥ वैयर्थ्येति । तदनधिष्ठितेत्यादिना प्रागुक्तदि-शेति भावः ॥ इत्यागममप्यत्र संवादयतीति । एतेन विशेषानुगतिशब्दो विशेषानुगतिबोधकागमपरः । यथा ‘अस्यैव चोपपत्तेरूष्मे’त्यत्रोष्मशब्दः । अन्यथाऽभिमानिनां प्रादेशिकत्वेत्यादिनोक्तचोद्य-निरासकशक्त्यादिमत्वस्यार्थापत्यैव सिध्द्या पुनस्तदुक्तिपरस्यास्य पौनरुक्त्यापत्तेरित्युक्तं भवति ॥ आकाङ्क्षेति । अभिमानिनां प्रादेशिकत्वेत्यादिनोक्ताकाङ्क्षानुसारेणेत्यर्थः ॥ आदावुक्त्वेति । अनु-व्याख्यान इति योज्यम् ॥ पूर्वनिपातमिति । अल्पाच्तरं पूर्वमिति पाणिन्युक्तं पूर्वमुच्चारणीयत्वमित्यर्थः ।

### **यादुपत्यम् **

आकाङ्क्षानुसारेणेति । अभिमन्यमानव्याप्त्युक्त्यनन्तरमेव सदेहानां तेषामनुपलम्भः कथमित्याकाङ्क्षोदयादिति भावः ।

### **श्रीनिवासतीर्थीया **

एतत्सर्वमिति । देहवत्वं व्याप्तिः शक्तिश्चेत्येतत्सर्वमित्यर्थः ॥ अर्था-पत्त्येति । श्रुतिर्हीत्याद्युक्तार्थापत्त्येत्यर्थः । अन्यथा उक्तसर्वस्याकल्पने । अत्र अनुव्याख्याने ॥ आकाङ्क्षेति । नन्वेते किमभिमतार्थव्यापिनो न वा । आद्ये सदेहा विदेहा वेत्युक्ताकाङ्क्षानुसारेणेत्यर्थः ॥ शक्तिविशेष इति । व्याप्तिपक्षे सदेहत्वमङ्गीकृत्य तत्र प्राप्तानुपलम्भबाधपरिहारयेत्यर्थः । अल्पाच्तरस्य विशेषपदस्य ।

