+++
title = "०३ एतेनापि नाभेदः श्रुत्यर्थः"

+++


## क्वचिद्भिन्नतया दृष्टं तदभिन्नतया कथम्

**एतेनापि नाभेदः श्रुत्यर्थः**

**क्वचिद्भिन्नतया दृष्टं तदभिन्नतया कथम्**

### **सुधा **

अथ मतम् । नायमस्ति युक्तिविरोधः । प्रागप्यभिन्न एव ब्रह्मणा जीव इत्यङ्गीकारात् । न च च्विप्रत्ययानुपपत्तिः । प्रतीत्यपेक्षया तदुपपत्तेः । प्राग्विभिन्नतया दृष्टोऽयं जीवो ब्रह्मणः । अथेदानीं मुक्तावभिन्नतया दृश्यते, इत्यत एकीभवन्तीत्युच्यत इति ॥ अत्रेदं वक्तव्यम् । किं प्राक्तनी जीवब्रह्मणोर्भेददृष्टिर्भ्रान्तिरुत प्रमेति । नाद्यः बाधकाभावात् । श्रतयस्त्वद्याप्य-व्यवस्थितार्था न बाधकतामश्नुवते । द्वितीये त्वाह क्वचिदिति ।

## **अनुव्याख्यानम्**

***क्वचिद्भिन्नतया दृष्टं तदभिन्नतया कथम् ॥***

***दृश्येन्नो दृष्टपूर्वं हि तादृशं न च दृश्यते ॥***

क्वचित्काले यद्वस्तु यतो भिन्नतया प्रमितं तत् कालान्तरेऽपि कथं तदभिन्नतया प्रती(मी)येत; न कथञ्चिदित्यर्थः । कुत इत्यत आह नो दृष्टपूर्वं हीति । तादृशं प्राग्भिन्नतया प्रमितं कालान्तरेऽ-भिन्नतया प्रमीयमाणम् ।

अयमिह प्रयोगः । जीवो न कदाचिद्ब्रह्माभिन्नतया प्रमाविषयः । ततोऽत्यन्तभिन्नतया प्रमितत्वात् । यदेवं तदेवं यथा घटः पटाद्भिन्नतयेति । यस्तु क्वचिदपि भेदप्रमां न मन्यते, तं प्रत्यारोपितभेदमेकं वस्तु व्यतिरेकोदाहरणं वाच्यम् । एवञ्च प्रतीतिमुपादायापि न च्विप्रत्ययो-पपत्तिः । एतदर्थत्वेनापि स्याल्लोकवदिति योज्यम् । तदेवं ग्रावप्लवनादि श्रुतिवद् उपपत्तिविरुद्धत्वेन श्रुतेर्मुख्यार्थासम्भवादमुख्यार्थ एव स्वीकरणीये परकीयहेतोरसिद्धत्वान्न ब्रह्मणो जगत्कारणत्वे युक्तिविरोध इति सिद्धम् ॥

### **शेषवाक्यार्थचन्द्रिका **

ननु च क्वचिद्भिन्नतयेत्युत्तरभाष्यमनर्थकम् । न च प्राग्भिन्नतया दृष्टस्य तदभिन्नतया दृष्टत्वशङ्कानिरासार्थं तदिति वाच्यम् । तच्छङ्काया अनवसरग्रस्तत्वेन तन्निरासक-तद्वाक्यवैयर्थ्यानिस्तारात् । न च च्विप्रत्ययानुपपत्तिदोषपरिहारार्थत्वादस्त्येवोक्तशङ्कावकाश इति वाच्यम् । प्राग्भिन्नस्य मुक्तौ ब्रह्मणैक्यमुच्यत इति निषेध्यपक्षे ऐक्यमादायैव च्विप्रत्ययोपपत्त्या तद्दृष्टि-पर्यन्तधावनानर्थक्यादित्यतोऽस्मिन्पक्षे ऐक्यमादाय तन्निर्वाहात्तत्प्रतीतिपर्यन्तधावनस्यानर्थकत्वेऽपि नान्यदितिवाक्योक्तबाधकयुक्तिभिरेतत्पक्षपरित्यागेन प्राग्भिन्नस्यैव जीवस्य मुक्तौ ब्रह्मणैक्यमुच्यत इति प्रथमपक्षमेवाङ्गीकृत्य तत्रोक्तच्विप्रत्ययानुपपत्तिरूपदोषपरिहाराय प्रतीतिपर्यन्तधावनस्यार्थवत्त्वेन तच्छङ्कावकाशान्न तन्निरासकोत्तरवाक्यवैयर्थ्यमित्यभिप्रेत्योक्तशङ्कानिवर्तकतयोत्तरवाक्यं योजयितुमभेद-पक्षपरिग्रहपूर्वकं तत्रोक्तदोषमाशङ्क्य प्रतीत्यपेक्षया तत्परिहारशङ्कामुत्थापयति अथ मतमित्यादिना । ननु सत्यरजतस्थले नेदं ररजतमिति भिन्नतया भ्रान्तिदृष्टस्यापि पुरोवर्तिनस्तदभाववत्तया दृष्यमानत्वमस्त्येवेति कथं ‘क्वचिद्भिन्नतया दृष्टमि’ति तदयोगवर्णनमित्यतो नानेन भेददृष्टेर्भ्रान्तित्वपक्षे तदभेददर्शनस्यायोगो व्युत्पाद्यते, किन्नाम तस्य प्रमात्वपक्षे, ततो नानुपपत्तिरित्यभिप्रेत्यात्र सम्भावितविकल्पप्रदर्शनपूर्वकमाद्यपक्षं बहिरेव प्रदूष्य द्वितीयपक्षनिरासपरतयोत्तरवाक्यं योजयितुमाह अत्रेदं वक्तव्यमित्यादिना । ननु चाभेदबोधकागमानामेव बाधकत्वात्तदभावोऽसिद्ध इत्यतोऽभेदागमानां मुख्यार्थत्वसिद्धौ तेषां भेददृष्टिबाधकत्वं, बाधितायां भेददृष्टौ तेषां मुख्यार्थत्वमिति परस्पराश्रयप्रसङ्गान्न तेषां बाधकतेत्याशयेनाह श्रुतयस्त्विति । द्वितीयपक्षनिरासं मूलारूढं कर्तुमपेक्षितपदाध्याहारं दर्शयन्नेव क्वचिदित्यादि व्याचष्टे क्वचित्काल इत्यादि । मूले कथमित्यस्योत्तराभावेन प्रश्नार्थत्वायोगादाक्षेपार्थत्व-मित्याशयेन तत्तात्पर्यमाह नेति । क्वचिदित्यादेरुत्सूत्रार्थप्रतिपादकत्वादभाष्यत्वमित्यतः स्याल्लोक-वदित्येतत्सूत्रखण्डार्थत्वान्न तदित्याह एतदिति ॥ उपपत्तिविरुद्धत्वेनेति । ‘नान्यदन्यत्वमापन्नं’, ‘क्वचिद्भिन्नतये’त्यादिवाक्यद्वयसूचितोपपत्तिविरुद्धत्वेनेत्यर्थः ॥ श्रुतेरिति । एकीभवन्तीत्यद्वैतश्रुते-रित्यर्थः ॥ अमुख्यार्थ एवेति । स्थानैक्यमत्यैक्यरूपे इत्यर्थः ॥ परकीयहेतोरिति । मुक्तेनात्यन्ता-भिन्नत्वरूपस्येत्यर्थः ॥ जगत्कारणत्व इति वास्तवजगत्कारणत्व इत्यर्थः ।

### **परिमल **

ऐक्यश्रुतयो बाधिका इत्यत आह श्रुतयस्त्विति ॥ आरोपितभेदमेकं वस्त्विति । अङ्गुल्यवष्टब्धनेत्रेण भिन्नतया प्रतीयमानं चन्द्रबिम्बादिकमित्यर्थः । चन्द्रादावेकस्मिन्वस्तुनि चन्द्रादिभेदाभावेन तत्र हेतुसाध्यव्यतिरेकभावादिति भावः ॥ एतदर्थत्वेनापीति । यथा लोके घटः पटाद्भिन्नतया प्रमितो न पटेनाभेदवान्, तथा जीवोऽपि न ब्रह्माभेदवानित्येवं योज्यमित्यर्थः ॥ परकीयहेतोरिति । असर्वकर्तृमुक्तजीवाभिन्नत्वहेतोरित्यर्थः ।

### **श्रीनिवासतीर्थीया **

यस्त्विति । तथा चान्वयव्याप्तिर्न गृहीतुं शक्यते । हेतूपेतस्थला-भावादित्यर्थः ॥ तं प्रतीति । तथा चारोपितभेदोपेते एकस्मिन्घटे वस्तुगत्याऽभेदप्रकारकप्रमा-विषयत्वमस्ति । आरोपितभेदत्वादेव भिन्नतया प्रमितत्वाभावोऽप्यस्तीत्यर्थः ॥ एवञ्चेति । अभेद-प्रमारूपप्रतीत्यभावोपपादनेनेत्यर्थः ॥ एतदिति । ‘नो दृष्टपूर्वं ही’त्येतदर्थप्रतिपादनपरत्वेनापीत्यर्थः ॥ परकीयेति । मुक्तेनाभिन्नत्वादित्यस्य ॥





