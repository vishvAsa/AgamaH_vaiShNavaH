+++
title = "०२ एकीभवन्तीति श्रुतिर् नाभेदार्थकः"

+++


## नान्यदन्यत्वमापन्नं क्वचिद्दृष्टं कथञ्चन

**एकीभवन्तीति श्रुतिर् नाभेदार्थकः**

***नान्यदन्यत्वमापन्नं क्वचिद्दृष्टं कथञ्चन***

### **सुधा **

अत्र मुख्यमेवार्थमङ्गीकुर्वाणः प्रष्टव्यः । किं प्रागभिन्नस्यैव जीवस्य मुक्तौ ब्रह्मणैक्यमनेनोच्यते, उत भिन्नस्य, अथ(वा) भिन्नाभिन्नस्य । नाद्यः, अभूततद्भावार्थस्यैकी-भवन्तीति च्विप्रत्ययस्यैव अनुपपत्तेः । अत एव न तृतीयः । ऐक्यस्य प्राक् सिद्धत्वात् । भेद-निवृत्त्यर्थत्वे तु गौणार्थत्वापत्तेः । द्वितीयनिराकरणेन निरस्तत्वात्(च) । द्वितीये त्विदमुपतिष्ठते, नान्यदिति । हिशब्दो हेतौ । यतो लोक अन्यद् वस्तु, अन्यत्वं वस्त्वन्तरेणाभेदमापन्नाम्, क्वचित्काले, कथञ्चनोपायेन, न दृष्टम् । अतस्तद्दृष्टान्तेन जीवस्यापि कदाचन मुक्तावपि ब्रह्मभावो ब्रह्मत्वं न स्यात् ।

अयमत्र प्रयोगः । जीवो न कालान्तरेऽपि ब्रह्मणैक्यमापत्स्यते । प्राक् ततोऽत्यन्तभिन्नत्वात् । यः कदाचिद्यतोऽत्यन्तं भिद्यते नासौ कदाचित्तदैक्यमापद्यते । यथा घटः पटेनेति ॥ अथवा जीवब्रह्मणोर् भेदः, सतोर्भेदिनोर्न निवृत्तिमान्, भेदत्वात्स्तम्भकुम्भादिभेदवदिति । आगम-बाधितमेतदिति चेन्न । आगमानां मुख्यार्थतासम्भवेऽनुमानबाधकत्वं, बाधिते चानुमाने तेषां मुख्यार्थतेति परस्पराश्रयत्वप्रसङ्गात् । सत्प्रतिपक्षत्वाच्च । तथा हि श्रुतिः । यथोदकमित्यादिका । प्रल्हादोऽपि ‘परमात्मात्मनोर्योगः परमार्थ इतीष्यते(ताम्) । मिथ्यैतदन्यद्द्रव्यं हि नैति तद्द्रव्यतां यतः’ इति ।

### **शेषवाक्यार्थचन्द्रिका **

ननु प्राग्भिन्नस्य जीवस्य मुक्तौ ब्रह्मणैक्यमेकीभवन्तीत्यनेनोच्यत इति नोच्यते । किन्नाम प्रागभिन्नस्य भिन्नाभिन्नस्य वा जीवस्य मुक्तौ ब्रह्मणैक्यमनेनोच्यत इति । तावन्मात्रेणाप्येकीभवन्तीत्यादेर्मुख्यार्थतानिर्वाहात्; तत्कथं नान्यदित्यादिमूलस्यैकीभवन्तीत्यादे-र्मुख्यार्थतायां बाधकयुक्तिव्युत्पादनपरत्वेन प्रवृत्तिवर्णनम्, पश्चादैक्यमिति पक्षे बाधकयुक्ति-व्युत्पादनपरत्वेऽप्यस्य प्रागभिन्नस्येति भिन्नाभिस्य वेति पक्षे बाधकयुक्तिव्युत्पादनपरत्वाभावात्; इत्यत प्राग्भिन्नस्य जीवस्य मुक्तौ ब्रह्मणैक्यमनेनोच्यत इति पक्षमाश्रित्य मुख्यार्थत्ववादिनं प्रति बाधक-युक्तयुत्पादनपरत्वमेवात्रास्याभिमतं न तु पक्षान्तरमाश्रित्यापि तद्वादिनं प्रत्यस्य तदभिमतम्; किन्तु तत्रान्यदेव बाधकमिति नानुपपत्तिरित्यभिप्रेत्यात्र सम्भावितविकल्पप्रदर्शनपूर्वकं पक्षान्तरं बहिरेव प्रदूष्य, प्राग्भिन्नस्य जीवस्य मुक्तावैक्यमनेनोच्यत इत्येतत्पक्षनिरासकतयोत्तरवाक्यं योजयितुमत्र सम्भावितविकल्पानाह अत्रेत्यादिना ॥ अनुपपत्तेरिति । अभेदस्य प्रागपि सत्त्वेनाभूततद्भावा-भावादिति भावः ॥ गौणेति । भेदनिवृत्तिरेवाभूततद्भावरूपवाच्यार्थगुण इति भावः ॥ निरस्तत्वा-च्चेति । यद्यपि द्वितीयपक्षो नाद्यापि निराकृत इति निरस्तत्वोर्क्तिन श्लिष्टा, तथाऽपि द्वितीयपक्षनिरासक-न्यायेनैतत्पक्षनिराससिद्धेर्न पृथगत्र तद्दूषणव्युत्पादनमित्यत्र तात्पर्यमित्यवधेयम् । द्वितीये त्विति । ननु ‘न ह्यन्यस्यानन्यत्वं युज्यते’ इति भाष्ये पूर्वभिन्नस्य पश्चादभिन्नत्वाभावः पूर्वपक्षयुक्तित्वेनोक्तः, ‘नान्यदन्यत्वमापन्नं क्वचिद्दृष्टं कथञ्चने’त्यत्र तु सिद्धान्तयुक्तित्वेन । तत्कथमस्य न भाष्यविरोध इति चेत् । अत्र ब्रूमः । अत्र त्रयः पूर्वपक्षाः सम्भवन्ति । तथा हि । एकीभवन्तीति ब्रह्मणस्तावन्मुक्ताभेदः श्रूयते । न च तावता ब्रह्मणोऽसर्वकर्तृत्वं सिध्यति । संसारिण इव मुक्तस्य सर्वकर्तृत्वे प्रत्यक्षादि-विरोधाभावेन पूर्वमसतोऽपि जीवे सर्वकर्तृत्वस्य मुक्तेरिव ज्ञानेनोदयसम्भवेन च मुक्ताभिन्नस्यापि ब्रह्मणः कथञ्चित्कारणत्वसम्भवात् । जगद्य्वापारवर्जमित्यत्र तु अत्रत्यसिद्धान्तन्यायेन भेदे सिद्धेऽपि मुक्तस्य सत्यकामत्वात्सर्वकर्तृत्वमिति शङ्कानिरासान्नात्रत्य पूर्वपक्षदशायां तत्रत्यसिद्धान्तेन मुक्तस्या-सर्वकर्तृत्वसिद्धिस् तस्मादसर्वकर्तृत्वेन प्रत्यक्षसिद्धसंसार्यभेदाद्ब्रह्मणोऽपि तथात्वमिति भाष्योक्त-युक्तिविरोधाद्भेदभ्रमनिवृत्तेरभूततद्भावाभिप्राय इत्येकः पूर्वपक्षः । एतं पक्षमाश्रित्य मुक्तावभेदेन पूर्वमभेदं वक्तुं हीत्यादिपूर्वपक्षभाष्यं प्रवृत्तम् ।

द्वितीयस्तु च्विप्रत्ययस्वारस्यात्पूर्वं भेदो मुक्तौ त्वभेदः । न ह्यन्यस्येति युक्तिस्तु च्विप्रत्यय-रूपश्रुतिबाधितेति । एतत्पक्षदूषणाय पूर्वं सिद्धेन भेदेन पश्चादपि भेदं साधयितुं नान्यदन्यत्वमित्यादि-सिद्धान्तानुव्याख्यानं प्रवृत्तमिति न भाष्यानुव्याख्यानयोस्तट्टीकयोर्वा विरेधः ।

तृतीयस्तु पूर्वं भेदाभेदौ, मुक्तौ तु केवलाभेदः । एवञ्च च्विप्रत्ययो युक्तः । पूर्वं केवलाभेदा-भावात् । ‘न ह्यन्यस्ये’त्यादियुक्तिविरोधश्च न । पूर्वमप्यभेदस्य सत्त्वात् । एतं वा पक्षमाश्रित्य भाष्यानुव्याख्याने प्रवृत्ते । तत्र भाष्ये च्विप्रत्ययेन पूर्वं भेदस्य सिद्धत्वात्पूर्वपक्षानुपयुक्तत्वाच्चाभेद एव साधितः । अनुव्याख्यानेऽपि पूर्वं भिन्नाभिन्नस्य पश्चात्केवलाभेदो नास्तीति भावेन नान्यदन्यत्व-मित्युक्तमिति न कश्चिद्विरोधः । पक्षभेदेन भाष्यानुभाष्ययोर्विरोधपरिहारसूचनायाप्यत्र टीकायां विकल्पत्रयप्रदर्शनमिति द्रष्टव्यम् । विस्तरस्तु चन्द्रिकायां द्रष्टव्यः । मूले ‘अतो जीवेस्ये’त्युक्ते-स्तदनुसारेण हेत्वर्थतया हिशब्दं व्याचष्टे हिशब्दो हेताविति । नन्वनन्यस्यान्यत्वापत्तेरन्यस्यानन्यत्वा-पत्तेर्वाऽयोगेन अन्यस्यैवान्यत्वापत्तेर्वाच्यत्वात्कथं नान्यदन्यत्वमापन्नमिति निषेधः । कथञ्चानेन प्राग्भिन्नस्योत्तरत्राभेदाभावसिद्धिरित्यतः प्रकृतोपयोगितयाऽन्यत्वपदं व्याचष्टे अन्यत्वमिति । संसारे भिन्नस्य जीवस्य मुक्तावभेदवादिनं प्रति मुक्तावभेदाभावस्यैव युक्तिसिद्धाताया वक्तव्यत्वात् । कदा-चिदप्यभेदाभावकथनमसङ्गतमित्यतः प्रकृतोपयोगितया कदाचनेतिपदं व्याचष्टे कदाचन मुक्ताविति ।

यथास्थितमूलवाक्यस्य बाधकयुक्तिसूचकत्वमेव न त्वेवमभिमतप्रयोगप्रकारत्वमपि येनानुपपत्तिः शङ्क्येतेत्यभिपे्रत्यानुमानप्रयोगमाह उभयत्रेति । न केवलं ‘नान्यदन्यत्वमि’ति मूलवाक्यं प्राग्भिन्नजीवस्य मुक्तौ ब्रह्मणैक्यमेकीभवतीत्यनेनोच्यते, इति द्वितीयपक्षे बाधकयुक्तिसमर्पकं, किन्नाम प्राग्भिन्नाभिन्नजीवस्य मुक्तौ ब्रह्मणैक्यमुच्यत इति तृतीयपक्षेऽपि बाधकयुक्तिसमर्पकमित्यभिप्रेत्य सूचितमनुमानप्रयोगप्रकारं दर्शयति अथवेत्यादिना । ऐक्यस्य प्रागपि सिद्धत्वेनाभूततद्भावार्थ-स्यैकीभवन्तीति च्विप्रत्ययस्यानुपपत्त्याऽभूताभेदनिवृत्तेरेव तदर्थत्वाभ्युपगमात्तदभाव एवात्र साधित इति द्रष्टव्यम् । ननु चागमानाममुख्यार्थत्वसिद्धावनुमानबाधकत्वसिद्धिः । अबाधिते चानुमाने तद्बाधितत्वेन तेषाममुख्यार्थत्वसिद्धिरिति तवाप्यन्योन्याश्रय इत्यरुचेराह सत्प्रतिपक्षत्वाच्चेति । भेदप्रतिपादकश्रुतिस्मृतिप्रतिरुद्धत्वाच्चेत्यर्थः । ततश्च भेदप्रतिपादकानुमानानामागमसचिवतया प्राबल्या-न्नान्योन्याश्रय इति भावः । विरोधश्रुतिमेवोदाहरति तथा हि श्रुतिरिति । यथोदकमिति श्रुति-प्रतीकोपादानम् । ततश्च ‘यथोदकं शुद्धे शुद्धमासिक्तं तादृगेव भवति । एवं मुनेर्विजानत आत्मा भवति गौतमे’ति सम्पूर्णश्रुतिपरिग्रहः । अत्र विजानतो मुनेर्विजानतां मुनीनामात्मा स्वामी चतुर्मुखोऽपि तादृगेव भवति । न तु स एव भवतीति मुक्तौ जीवब्रह्मभेदः स्पष्टं प्रतीयते । आदिपदेन ‘निरञ्जनः परमं साम्यमुपैति’, ‘परात्परं पुरुषमुपैति दिव्यमि’त्यादिश्रत्यन्तरपरिग्रहः । विष्णुपुराणस्थं मुक्त-परमात्मनोर्भेदसाधकमभेददूषकं च प्रल्हादवाक्यमपि पठति प्रल्हादोऽपीत्यादिना । योगः सायुज्यम् । एतत्पूर्वमाशङ्कितं मुक्तस्य परमात्मनैक्यं तु मिथ्येति प्रतिज्ञा । कुत इत्यतो मुक्तेः प्राक् ततो भिन्नत्वादिति हेतुमभिप्रेत्य तस्य सामान्यव्याप्तिमुपपादयति अन्यदिति । अत्र द्रव्यपदं स्वरूपकथनार्थं न तु हेत्वन्तर्गतमिति न वैयर्थ्यशङ्कावकाश इति ध्येयम् । यद्वा सत्प्रतिपक्षत्वादित्यस्य ‘निरञ्जनः परमं साम्यमुपैती’त्यादिभेदप्रतिपादकश्रुत्यादिविरुद्धत्वादित्यर्थः । न केवलं बाधकवशादेतदभेदश्रुतेरुप-चरितार्थत्वं किन्तु श्रतिस्मृतिवशाच्चेत्यभिप्रेत्य तदुदाहरति तथा हीत्यादिना । अत्र च पक्षे मिथ्येति गौणमिति योज्यम् ।

### **परिमल **

अभूतेति । अभूततद्भावे ‘कृभ्वस्तियोगे सम्पद्यकर्तरि च्विरि’ति सूत्रेण पाणिनिना प्रागनेकतामाप्ता इदानीमेकतां सम्पन्ना इत्याद्यर्थे च्विप्रत्ययोक्तेरिह प्रागप्यैक्ये एकीभवन्तीति च्विप्रत्ययान्तैकशब्दप्रयोगो न युक्त इत्यर्थः । गौणार्थत्वापत्तेरिति । मुख्यार्थस्याभूततद्भावरूपस्य त्यागापत्तेरित्यर्थः ॥ द्वितीयेति । उत भिन्नस्येति पक्षनिराकरणेन वक्ष्यमाणेनेत्यर्थः । प्राग्भिन्नस्य पश्चादभेदः क्वाप्यदृष्ट इति यावत् । प्रागभिन्नाभिन्नस्य पश्चादत्यन्ताभेदोपि क्वापि न दृष्ट इति व्याख्यानसम्भवादिति भावः ॥ ‘यथोदकं शुद्धे शुद्धमासिक्तं तादृगेव भवति । एवं मुनेर्विजानत आत्मा भवति गौतम इति भेदे दृष्टान्तपूर्वं जीवब्रह्मभेदोक्तेरिति भावः । परमात्मेति विष्णुपुराणवावयम् । एतत् पूर्वप्रकृतं जीवब्रह्मैक्यं मिथ्या कुतः यतोन्यद्द्रव्यं तद्द्रव्यतां नैतीति योजना ।

### **यादुपत्यम् **

गौणार्थत्वापत्तेरिति । अभूततद्भावरूपवाच्यार्थगुणो भेदनिवृत्तिरेवेति भावः ॥ निरस्तत्वाच्चेति । यद्यपि द्वितीयपक्षोऽद्यापि न निराकृतस्तथाऽप्यतिदेशसौकर्यायैवात्र तन्निराकरणं वस्तुतस्तु द्वितीयपक्षनिराकरणानन्तरमेव तृतीयपक्षनिराकरणमित्यभिप्रायेणैवमुक्तमिति ध्येयम् ॥ द्वितीये त्विति । अनेन न ह्यन्यस्यान्यत्वं युज्यत इति भाष्ये पूर्वं भ्न्निस्य पश्चादभिन्नत्वाभावः पूर्वपक्ष-युक्तित्वेनोक्तो ऽत्र कथं सिद्धान्तयुक्तित्वेनोच्यत इति शङ्का निरस्तेति ज्ञातव्यम् । प्रागभिन्नस्यैव जीवस्य मुक्तौ ब्रह्मणैक्यमितीमम्पूर्वपक्षमाश्रित्य मुक्ताभावभेदेन पूर्वमभेदं साधयितुं न हीत्यादिपूर्वपक्ष-भाष्यं प्रवृत्तम् । च्विप्रत्ययस्तु भेदभ्रमनिवृत्तेरभूततद्भावाभिप्राय इति तत्पूर्वपक्षाशयः । पूर्वं भेदो मुक्तावभेदश्च्विप्रत्ययस्वारस्यात् । न ह्यन्यस्येति युक्तिस्तु च्विप्रत्ययरूपश्रुतिबाधितेति पूर्वपक्षनिरासाय पूर्वं सिद्धेन भेदेन पश्चादपि भेदं साधयितुं नान्यदन्यत्वमात्रमित्यादिसिद्धान्तानुव्याख्यानं प्रवृत्तमतो न कोऽपिविरोध इत्याशयात् । तदिदमाह द्वितीये त्विदमुपतिष्ठत इति । तर्हि तवाप्यन्योन्याश्रय इत्यस्वरसादाह सत्प्रतिपक्षेति ॥ यथोदकमिति । ‘यथोदकं शुद्धे शुद्धमासक्तं दादृगेव भावति । एवं मुनेर्विजानत आत्मा भवति गौतमे’ति श्रुतिः । विजानतां मुनीनामात्मा स्वामी चतुर्मुखोऽपि तादृगेव भवति न तु स एवेति मुक्तौ भेदमाहेत्यर्थः ॥ परमात्मात्मनोरिति । विष्णुपुराणप्रल्हादवाक्यमिदम् । योगः सायुज्यम् । एतत् पूर्वमाशङ्कितम् । मिथ्येति प्रतिज्ञा । पूर्वं ततोऽतिभिन्नत्वादित्यभिप्रेत-स्वहेतोर्व्याप्तिमुपपादयति अन्यद्द्रव्यं हीति । अत्र द्रव्यपदं तु स्वरूपकथनार्थं न तु हेत्वादि-शरीरान्तर्गतम् ।

### **श्रीनिवासतीर्थीया **

अत एवेत्युक्तं विशदयति ऐक्यस्येति । प्राक् संसारे । तथा च च्विप्रत्ययानुपपत्तिरेवेत्यर्थः । ननु प्राग्भिन्नाभिन्न एव जीवस्तस्य मुक्तौ त्वभेदो भवतीत्येकीभवन्तीति श्रुत्यर्थतया नोच्यते येन च्विप्रत्ययोपपत्तिः किन्नाम भेदो निवर्तत इत्यर्थ इत्युच्यते । भेदनिवृत्तिश्च प्रागविद्यमानैव भवतीति च्विप्रत्ययोपपत्तिरित्याशङ्क्याह भेदेति ॥ गौणेति । न ह्येकीभवन्तीत्यस्य भेदनिवृत्तिर्मुख्योऽर्थ इत्यर्थः ॥ द्वितीयेति । प्राग्भिन्नाभिन्नस्यैव मुक्तावैक्यं भवतीति पक्षस्योत्तरत्र क्रियमाणेन द्वितीयपक्षनिरासेन निरस्तत्वादित्यर्थः । यथाकथञ्चित्पूर्वं भेदस्याङ्गीकारेण पश्चादभेदोऽयुक्त इति हृदयम् । भेदो न निवृत्तिमानित्युक्ते बाधः । यदा भेदिनोनिवृत्तिस्तदा भेदस्यापि भविष्यत्येव निवृत्तिरत उक्तं भेदिनोः सतोरिति । तथा चात्र भेदिनौ ब्रह्मजीवौ सर्वदा स्त इति तद्भेदोऽपि सर्वदाऽस्तीति लभ्यत इत्यर्थः ॥ आगमेति । ऐक्यागमेत्यर्थः । एतद् अनुमानम् । मुख्यार्थेति । ऐक्यरूपेत्यर्थः ॥ मुख्यार्थतेति । तद्बाधाभावादिति भावः । ऐक्यागमानां भेदागमैः सत्प्रतिपक्षितत्वाच्च न मुख्यार्थत्वमित्याह सत्प्रतिपक्षितत्वाच्चेति । कोऽसौ भेदागम इत्यत आह तथा हीति । प्रह्लादोऽ-पीत्याहेति शेषः । आत्मा जीवो, योगः सम्बन्धः ; स च सायुज्य ऐक्यरूपो विवक्षितः प्रकृत इति ध्येयम् । इतीत्यस्यावृत्तिः । तदित्यस्य पञ्चम्यन्तस्य बुध्द्या विविक्तस्यान्यपदेनापि सम्बन्धः । तच्च तच् च तद्द्रव्यं, तस्य भावस्तद्द्रव्यता, ताम् । परमात्मात्मनोर्योग ऐक्यं परमार्थ इत्येतन्मिथ्येतीप्यताम् । कुत इति चेद् यतस् तस्मादन्यद्द्रव्यं तद्द्रव्यतां तद्द्रव्याभेदं नैति प्राप्नोतीति व्याप्तेरिति श्लोकार्थः ।

### **वाक्यार्थरत्नमाला **

परत्वेऽप्यस्येति । अस्य बाधकयुक्तीतिसम्बन्धः । इत्यत इति । अनेनोक्त-शङ्कापरिहाराय स्वयं पक्षान्तरं निराकृतमिति नासङ्गतिर्मूलेशङ्क्येति सूचितम् । अभूततद्भावार्थस्येति मूलवाक्यस्य ह्ययमाशयः । ‘‘कृभ्वस्ति योगे संपद्य कर्त्तरि च्विरित्येतत्सूत्रेऽभूततद्भाव इति वक्तव्यमस्ति । वृत्तिकृता तु वक्तव्यमपीदं सूत्रान्तर्भूतत्वेनैव पठितम् । यथा ‘‘समो गम्यृच्छिभ्यामि’’ति सूत्रीय प्रच्छिस्वरत्यर्तिश्रुविदिभ्य इति वक्तव्यं गम्यृच्छिप्रच्छीत्यादिरूपेण सूत्रान्तर्भूततया पठ्यते । तथा च च्विप्रत्ययविधायकसूत्रेणाभूततद्भावरूपेऽर्थ गम्ये च्विप्रत्ययविधानाद् यस्याः प्रकृतेर्विकारः प्राप्तो भवति सा प्रकृतिः प्राग्विकारमभूता पश्चाद्विकारं प्राप्ता भवतीति सा अभूततद्भूतेत्त्युच्यत इति तादृशप्रकृतेरभूतविकाराया विकारप्राप्तेरेवाभूततद्भाव पदार्थतया यत्र प्रागकृष्ण एव कृष्णः संपन्नो भवति कृष्णी भवतीत्यादौ कृष्णत्वमप्राप्तस्य कृष्णत्वभावरूपातद्भूतस्य तद्भावो गम्यते तत्रोक्तार्थक-च्विप्रत्ययोपपत्तावपि प्रागप्यभेदस्यैवाङ्गीकारे एकीभवन्तीत्यभेदमप्राप्तस्याभेदप्राप्तिरूपाभूततद्भावा-भावात् तथदर्थकच्विप्रत्ययायोग इति । तमेतमाशयं मनसि निधायाह । अभेदस्य प्रागपीति । विकारं प्राप्तप्रकृतौ वर्तमानादेकशब्दाद्विकारवाचिनः स्वार्थे च्विप्रत्यये चलोपे अस्य च्वाविति सूत्रेणावर्णस्य दीर्घेकारे वेरपि लोपे एकीभवन्तीति रूपं ज्ञेयम् ।

वाच्यार्थगुण इतीति । यत्रानेकेषामेकत्वं प्राप्तमिति वाच्यम् । तत्राभेदप्राप्तिवद् भेदनिवृत्ति-रप्यस्ति । तथा च वाच्यार्थभूताभेदाविनाभूतभेदनिवृत्तिरभेदगमकतया तद्गुण इत्युच्यते भेदनिवृत्यर्थत्वे उक्तरूपगुणाभूताभेदनिवृत्तिरभेदसम्बन्धे नास्तीति भेदनिवृत्तिरेव गौणार्थ इति भावः । तदेतदाह निवृत्तिरेवेत्यवधारणेन । इत्यत्र तात्पर्यमिति । न तु निरासस्य प्राक् प्रकृतत्वेऽपीति शेषः । निश्चितस्यैष्यतोऽतीतत्वेन व्यवहारात् ‘‘एष्यत्तु निश्चितं यत्तदतीतत्वेन भण्यत इति प्रमाणाच्चात्र भाविनोऽपि निरासस्य निश्चितत्वात्तदभिप्रायेणातीतव्यपदेश इत्यस्याप्युपलक्षणमेतत् । अत एव वाक्यार्थविनोदे निश्चितद्वितीयपक्षदूषणदुष्टत्वमित्यादिनाऽन्यथाख्याति र्निराकृतेति ज्ञेयम् । चन्द्रिकोक्तरीत्या भाष्यानुभाष्ययोर्विरोधमाशङ्क्य परिहरति । ननु नह्यन्यस्येत्यादिना । सिद्धान्तयुक्ति-त्वेनेति । पूर्वं भिन्नस्य पश्चादभिन्नत्वाभाव । उक्त इति वर्तते ।

ननु मुक्तजीवे जगत्कर्तृत्वस्य जगद्य्वापारवर्जमित्यत्र निराकरिष्यमाणत्वात्कथं तदङ्गीकार इत्यत आह । जगद्य्वापारेति । ननु मुक्तेः पूर्वमप्यभेदाङ्गीकृतावेकीभवन्तीति च्विप्रत्ययः कथमित्यत आह । एकीभवन्तीत्यभूतेति । भेदभ्रमनिवृत्तेरिति । अनेनाभेदोपदेशोऽपि न व्यर्थः । सिद्धेऽप्यभेदे भेद-भ्रमनिवृत्यर्थत्वादित्यपि सूचितम् । अभूततद्भावेति । यद्यपि तत्वमसीतीदानीमप्यभेदश्रुतेश् च्विप्रत्ययो न स्वरस इति दूषणं वक्तुं शक्यं, तथापि नह्यन्यस्येति भाष्ये प्रागभिन्नस्य पश्चादभेदानुपपत्तेर्मुक्ताव-भेदान्यथानुपपत्या प्रागप्यभेद एवाश्रयणीय इति युक्तिविरोधेन प्रागभेदे पूर्वे पूर्वपक्षिते श्रुतिविरोधेन च्विप्रत्ययास्वारस्यदूषणस्य भाष्योक्तपूर्वपक्षविरोधेनानुत्थाप्यत्वात् । कथंचिदुत्थानेऽपि पृथगुप-देशादित्यनेन गतार्थतापातः । तस्या भेदश्रुतिविचाराय प्रवृत्तेरित्याशयः । पूर्वं भिन्नस्य कथमुत्तरत्राभेद इत्यत आह । न ह्यन्यस्येतीति । आद्ये पक्षे न ह्यन्यस्येत्यादिभाष्योक्तयुक्तिं पुरस्कृत्य च्विप्रत्यया-स्वारस्यमङ्गीकृतम् । द्वितीये च च्विप्रत्ययस्वारस्यमनुरुध्य न ह्यन्यस्येत्यादिभाष्योक्तयुक्तेराभासत्व-मङ्गीकृतम् । इदानीं च्विप्रत्ययभाष्योक्तयुक्तयुभयस्वारस्यानुरोधेन पक्षान्तरमाह । तृतीयस्त्विति । उक्तरीत्या कृतस्य चर्चस्योद्ग्रन्थत्वशङ्कानिरासाय ग्रन्थारूढतां दर्शयति । पक्षभेदेनेति । विकल्पत्रय-मिति । किं प्रागभिन्नस्यैव जीवस्येत्यादिना प्रदर्शितमित्यर्थः । अत्र च पक्षत्रये प्रत्येकं पुनः पक्षत्रयं सम्भवतीत्यादिचर्चावश्यकतां मन्वान आह । विस्तरत्विति । तदनुसारेण यस्मादित्यर्थकतया हिशब्दमिति पाठः । हेत्वर्थतयेति पाठेऽपि यस्मादित्येवं रूपं यद्धेतुभूतात इत्येतदुपयुक्तं तदर्थतयेत्यर्थः । मूलेऽपि हिशब्दो यस्मादित्यर्थ इति पाठः स्वरसः । हेताविति पाठेऽपीयमेव गतिः । यत्र यत्तच्छब्दार्थयोर्द्वयोरप्यभावस्तत्रैव हेत्वर्थतया व्याख्येयत्वात् । वाक्यानन्तर्गतयत्तच्छब्दोपस्कारेण वाक्यर्थप्रदर्शनस्यैव पूर्वोत्तरग्रन्थयोः स्पष्टत्वात् । यत्र तु तच्छब्दो वा अतःशब्दो वाऽस्ति वाक्यगत यच्छब्दार्थकतयैव हिशब्दचशब्दादेर्व्याख्यानस्यापि स्पष्टत्वाच्चेति ज्ञेयम् ।

अनुपपत्तिः शङ्क्येऽति । यथाश्रुतस्य प्रयोगप्रकारत्वासम्भवरूपानुपपत्तिरित्यर्थः । ऐक्यस्य प्रागपीति । ततश्च जीवानां प्रागप्राप्तब्रह्मैक्यप्राप्त्यभावादभूततद्भावरूपच्विप्रत्ययार्थो नास्तीत्येकी-भवन्तीति च्विप्रत्ययानुपपत्तिरित्यर्थः । अभूतेति । इदं च भेदनिवृत्तेरप्राप्तत्वरूपैकदेशोत्कीर्त्तनम् । भेदनिवृत्तेः प्रागसिद्धायाः प्राप्तिसद्भावेन जीवाः प्राक् ब्रह्मणा भेदनिवृत्तिरहिताः पश्चाद्भेदनिवृत्तिमन्तो भवन्तीत्यभूततद्भावो भेदनिवृत्तिगत इति तस्या एव च्विप्रत्ययार्थत्वमिति ध्वनितं भवति । अत्र च प्रकरणे ऐक्यस्य प्रागपि सिद्धत्वेन च्विप्रत्ययानुपपत्तिरित्यादिकं वचनं संपद्यते । तत्कर्तृणां जीवानामेव प्राग् ब्रह्मणैक्यमप्राप्तानां पश्चादैक्यप्राप्तिरिति एकशब्दादभूततद्भावे गम्ये च्विप्रत्यय इति सिद्धमेव प्रमेयमर्थप्राधान्यपुरस्कारेणैकदेशोत्कीर्तनत्वेन व्याख्येयमिति विवेचनीयम् । संपूर्णव्यवस्थयैतत्स्थलं व्याख्येयमस्ति । पृथगधिकरणे एतद्विचारोऽस्ति सोऽत्रानुसन्धेयः । श्रुतिस्मृतिवशादुपचरितार्थत्व-मित्येतदवतारानुसारेण मिथ्येति स्मृतिगतं पदं व्याख्याति । अत्र चेति । प्राग्बाधककथनपरतया योजनानुसारेण यथाश्रुत एवार्थः स्वीकृतः । इदानीं श्रुतिस्मृत्योरेकीभावव्याख्यानरूपतया स्मृतिगत-मिथ्यापदस्य यथाश्रुतार्थानुपपत्तेर्गौणमित्येतदर्थकत्वमेव वाच्यमिति भावः । श्रुतिस्तु सादृश्यार्थ-कतयैकीभावव्याख्यानरूपेत्यस्य स्पष्टत्वादनुक्तिः ।





