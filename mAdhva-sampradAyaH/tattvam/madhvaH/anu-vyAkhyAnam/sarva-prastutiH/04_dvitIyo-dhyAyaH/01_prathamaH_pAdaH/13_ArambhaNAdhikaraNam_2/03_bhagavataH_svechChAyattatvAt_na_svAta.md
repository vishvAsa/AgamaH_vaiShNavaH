+++
title = "०३ भगवतः स्वेच्छायत्तत्वान् न स्वातन्त्र्याद्यनुपपत्तिः"

+++


## ॐ युक्तेः शब्दान्तराच्च ॐ

**भगवतः स्वेच्छायत्तत्वान् न स्वातन्त्र्याद्यनुपपत्तिः**

**ॐ युक्तेः शब्दान्तराच्च ॐ**

### **सुधा **

अत्र युक्तेरिति या स्वपक्षे कारणत्वादेर्घटनोक्ता सा कथमित्यपेक्षायामाह शक्तोऽपीति ।

## **अनुव्याख्यानम्**

***॥ ॐ युक्तेः शब्दान्तराच्च ॐ ॥***

***शक्तोऽपि ह्यन्यथा कर्तुं स्वेच्छ नियमतो हरिः ॥***

***कारणैर्नियतैरेव करोतीदं जगत्सदा ॥***

अन्यथा, कारणैर्विना, कर्तुं शक्तोऽपि हरिः कारणान्तराण्युपादायैव करिष्यामीति स्वेच्छा-नियमतः कारणैरेवेदं जगत्सदा सृजति । एवमन्यथा, प्रकृत्याऽहङ्कारमहङ्कारेण महान्तमिति एवं तथा प्रकृतिं निमित्तीकृत्य कालादिकं चोपादानीकृत्य कर्तुं शक्तोऽप्येतेनैवेदमेतदुपादानीकृत्यैवेदं स्त्रक्ष्यामीति स्वेच्छानियमतो नियतैः क्लृप्तैरेव, तथा नियतैः स्वनियतसत्ताशक्त्यादिमद्भिरेव कारणैरिदं जगत्सदा करोतीति योजना ।

### **शेषवाक्यार्थचन्द्रिका **

प्रकृत्यादिभिर्विनेत्याद्याक्षेपपरिहारस्य मूलारूढत्वसिद्ध््यर्थं तदनु-कूलतया भाष्यपदानि योजयति अन्यथा कारणैर्विनैवेति । प्रकृत्यैव महान्तं महतैवाहङ्कारमित्याद्याक्षेप-परिहारकतयाऽपि मूलयोजनां सूचयितुं तदुपयोगितयाऽप्यन्यथेत्येतवद्याचष्टे एवमन्यथेति । अनेन प्रकृत्याऽहङ्कारमहङ्कारेण महान्तं कर्तुं शक्तोऽपि हरिः प्रकृत्यैव महान्तं महतैवाहङ्कारं स्त्रक्ष्यामीति स्वेच्छानियमतः प्रकृत्यैव महान्तं महतैवाहङ्कारं सदा सृजतीति योजना सूचिता भवति । तथा प्रकृतिमुपादानीकृत्य कालादिकं निमित्तीकृत्येत्याद्याक्षेपपरिहारकतयाऽप्येतदेव योजयति एवं तथेति । ईश्वराद्याक्षेपपरिहारोपयोगितयाऽपि नियतपदं व्याचष्टे तथेति ।

### **परिमल** 

इत्यपेक्षायामाहेति । शब्दान्तराच्चेति सूत्रांशस्य विवक्षितार्थप्रतिपादक-शब्दविशेषादित्यर्थान्तरमभिप्रेत्य तादृशशब्दविशेषं श्रुतिरूपं शक्तोऽपि भगवानित्यादिनाऽग्रे विवक्षुः श्रुत्यभिप्रेतमर्थं स्वयमाहेत्यर्थः । पूर्वप्रकृतचोद्यत्रयनिवर्तकतया श्लोकं व्याचष्टे अन्यथेत्यादिना ।

### **यादुपत्यम्** 

ॐ युक्तेः शब्दान्तराच्च ॐ ॥ ईश्वरादिस्वातन्त्र्यादिकस्येति । अत्राद्येनादिपदेन प्रकृत्यादिसङ्ग्रहो द्वितीयेन तत्पारतन्त्र्यसङ्ग्रहः । पूर्वं कथं च नियमेनापेक्षणीयानां तेषां पारतन्त्र्य-मित्याक्षिप्तत्वात् ॥ न चैवं तर्हि विनिगमन इति । कारणान्तरविधुर एव भगवान्सृष्ट्यादिकं करोतीति पक्षं विहाय प्रकृत्यादिकारणसद्भावमभ्युपेत्येश्वरस्यैव स्वातन्त्र्यमुपपादनीयमित्यत्र नियामकं प्रमाणं नास्तीति न वाच्यमित्यर्थः ।





