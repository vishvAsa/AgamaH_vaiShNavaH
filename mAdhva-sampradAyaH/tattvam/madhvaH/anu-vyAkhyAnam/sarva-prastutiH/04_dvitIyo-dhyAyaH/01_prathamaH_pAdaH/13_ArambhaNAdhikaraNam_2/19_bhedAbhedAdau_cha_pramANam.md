+++
title = "१९ भेदाभेदादौ च प्रमाणम्"

+++


## शक्तोऽपि भगवान्विष्णुरकर्तुं कर्तुमन्यथा

**भेदाभेदादौ च प्रमाणम्**

**शक्तोऽपि भगवान्विष्णुरकर्तुं कर्तुमन्यथा**

### **सुधा **

यदुक्तं शक्तोऽपि हीति यच्च नित्यभेद इति तदुभयं श्रुत्याऽपि साधयति शक्तोऽपीति ।

## **अनुव्याख्यानम्**

***शक्तोऽपि भगवान्विष्णुरकर्तुं कर्तुमन्यथा ॥***

***स्वभिन्नं कारणाभिन्नं भिन्नं विश्वं करोत्यजः ॥***

***इति श्रुतेरवसित उक्तोऽर्थोऽयमशेषतः ॥ २-१-६ ॥***

अकर्तुं शक्तोऽपि करोति । अन्यथा विना कारणैस्तद्य्वत्यासेन च कर्तुं शक्तोऽपि नियतैः कारणैः करोतीच्छयेति योज्यम् । स्वस्मान्निमित्तकारणाद्भिन्नम् । उपादानकारणेनाभिन्नं भिन्नं च । संसारिणो हि विष्टिगृहीता इवेश्वरप्रेरिता अनिष्टमपि धारकप्रयत्नेनाकृत्वा न स्थातुमीशते । न च भगवांस्तथेत्यकर्तुं शक्तोऽपीत्युक्तम् । अशेषतः प्रागिदानीं चोक्तो न तु सन्निहित एवेत्यर्थः

॥ २-१-६ ॥

### **शेषवाक्यार्थचन्द्रिका **

शक्तोऽपीत्यादिभाष्यकारीयश्रुत्युपन्यासस्यानर्थक्यमाशङ्क्योक्तार्थ-समर्थनार्थत्वान्न तदित्यभिप्रेत्योक्तार्थप्रदर्शनपूर्वकं तत्समर्थनपरतयोत्तरभाष्यं योजयति यदुक्तमित्या-दिना । ‘शक्तोऽपि ह्यन्यथाकर्तुं स्वेच्छानियमते हरिः । कारणैर्नियतैरेव करोतीदं जगत्सदा’ इत्यादि-नोक्तस्य सर्वस्याप्यर्थस्य प्रमाणारूढतासिध्द्यर्थं तदुपयोगितया श्रुतिं योजयति अकर्तुमित्यादिना । नन्वन्यथा विना कारणैस्तद्य्वत्यासेन च कर्तुं शक्तोऽपि भगवान्नियतैः कारणैरेव करोतीत्येताव-तैवोक्तस्याशेषार्थस्य प्रामाणिकत्वसिध्द्योक्तसर्वाक्षेपसमाधानात् ‘अकर्तुं शक्तोऽपि करोति’ इत्यंश-वैयर्थ्यमित्यतस्तत्तात्पर्यकथनपूर्वकं प्रयोजनमाह संसारिणो हीति ॥ धारकप्रयत्नेनेति । स्वप्रयत्ने-नेत्यर्थः । भाष्येऽशेषत इत्यस्य वैयर्थ्यमाशङ्क्य तत्प्रयोजनप्रदर्शनपूर्वकं तत्तात्पर्यमाह अशेषत इत्यादिना

॥ २-१-६ ॥

### **परिमल** 

व्यवहितानामन्वयं दर्शयति अकर्तृं शक्तोऽपि करोतीति । अन्यथेत्यनुवादः । विना कारणैरिति तद्य्वत्यासेन कारणव्यत्यासेन चेति व्याख्या । शक्तोऽपि हीति प्रागुक्ताऽर्थे संवादित्वलाभाय शेषोक्त्या योजनामाह नियतैः कारणैः करोतीच्छयेति योज्यमिति । अकर्तुं श(क्तेः)क्तिः को महिमेत्यत आह संसारिणो हीति ॥ विष्टिगृहीता इति । वेतनमदत्वैव बलाद्राजभटैः कर्म कर्तुं गृहीता इत्यर्थः । धारक(ण)प्रयत्नेनेति । अकरणानुकूलदार्ढ्यसम्पादकप्रयत्नेन अकृत्वेत्यर्थः । धारकेति पाठे स्वस्य स्तब्धतापादकप्रयत्नेनाकृत्वेत्यर्थः ॥ अशेषत इत्यनुवादः, प्रागिदानीं चेति व्याख्या । शक्तोऽपीति प्रागुक्तेर्थे नित्यभेद इतीदानीमुक्तेर्थे इत्यर्थः । नान्यदन्यत्वमापन्नम् इति प्रागुक्तेर्थे इति वा । असदित्याद्यनेकाधिकरण इति वार्थः ॥ २-१-६ ॥

### **श्रीनिवासतीर्थीया** 

अनिष्टमपि अकृत्वेत्यर्थः ॥ २-१-६ ॥

**॥ इति आरम्भणाधिकरणम् ॥**

