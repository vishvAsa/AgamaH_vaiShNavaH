+++
title = "१८ मायावादिव्याख्यानं सूत्राक्षरानानुगुण्यम्"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**मायावादिव्याख्यानं सूत्राक्षरानानुगुण्यम्**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

यच्चोक्तं भावे चोपलब्धेरिति सूत्रार्थत्वेन, तद्य्वाप्यव्यापकभावेनैवोपपन्नं नात्यन्ता-भेदसाधकम् । अथ कारणोपरक्तबुद्धिः सामानाधिकरण्यबुद्धिर्वाऽत्राभिमतेति मतम् । साऽपि अभेदमात्रेण चरितार्था नात्यन्ताभेदसाधनायालम् । किञ्चैतद्युक्तेश्चेत्यनेनैव शक्यसङ्ग्रहं न पुनरभि-धातव्यम् । अथानेन प्रत्यक्षमुपन्यस्यते तदपि नात्यन्ताभेदसाधकम् । अत एव भावाच्चोपलब्धेरिति सूत्रविपरिणामोऽपि निरस्तः । सत्त्वाच्चावरस्येति युक्तिश्चेद्युक्तेश्चेत्येतेनैव गतार्थता । श्रुति-श्चेच्छब्दान्तराच्चेत्यनेन । असद्य्वपदेशादिति तु परिचोदनैवासङ्गता । परमार्थतो ब्रह्मकारणता-परत्वेनापाततस्तु शून्यस्याभावस्य वा कारणभावप्रतिपादकताप्रतिभासेन कार्यासत्त्वस्य श्रुताव-प्रतीतेः । युक्तेरित्युक्तयुक्तिं तूत्तरत्रापाकरिष्यामः । शब्दान्तरं त्वाचार्येणैवान्यत्रान्यथैव व्याख्यातम् । पटे प्राणादौ च नात्यन्तानुपसञ्जातविशेषत्वमित्यनुदाहरणमेवत्यलं प्रपञ्चेन ॥

### **शेषवाक्यार्थचन्द्रिका **

एवं भाष्योक्तरीत्या प्रमेयनिरासेनापव्याख्यानं निराकृतम् । इदानीं स्पष्टत्वाच्छिष्यैरेव क्रियतामिति भावेन भाष्यकारोऽपेक्षितसूत्राक्षरार्जवानार्जवादिव्युत्पादनेनापि तदपाकरोति यच्चोक्तमित्यादिना ॥ व्याप्यव्यापकभावेनैवेति । अन्यत्वेऽप्युपादानोपादेय-योरुपादेय-स्योपादानव्याप्यतयोपादानभाव एवोपलम्भो युक्तः । अग्निधूमयोरन्यत्वेऽपि व्याप्यव्यापकभाव-मात्रेणाग्निभाव एव धूमोपलम्भदर्शनात् । अन्यथा तद्भाव एवोपलब्ध्या धूमस्याग्न्यभेदप्रसङ्ग इति भावः । नन्वत्र कारणस्य भाव एव कार्यस्योपलभ्यमानत्वं यथाश्रुतमेव कार्यकारणयोरत्यन्ताभेदसाधकतया न विवक्षितं किन्तु कारणस्वभावानुक्ततया कार्यस्योपलभ्यमानत्वं कारणसमानाधिकरणतयोपलभ्यमानत्वं वा तथा विवक्षितम् । अस्ति च कारणस्वभावानुरक्ततया तत्समानाधिकरणतया च कार्यस्य प्रतीतिर्मृद्घट इत्येवमाकारेति नासिद्धिः । नाप्यसावग्निधूमयोरस्ति । अग्निर्धूम इत्यप्रतिभासादिति न व्याप्य-व्यापकभावमात्रेणोक्तहेत्वोरन्यथासिद्धिरिति युक्तं ताभ्यां कार्यस्य कारणानन्यत्वसाधनमित्याशङ्कते तथेति । कार्यकारणयोरत्यन्ताभेदाभावेऽप्यभेदस्य सत्त्वात्तन्मात्रेणैव कारणस्वभावानुरक्ततया तत्समानाधिकरणतया वा मृद्घट इति प्रतिभासोपपत्त्याऽत्यन्ताभेदरूपसाध्यं विनाऽप्युक्तद्विविध-प्रतिभासोपपत्तेरन्यथासिद्धिरत्राप्यविकलैवेति नानन्यत्वसाधनसम्भव इत्याशयेन परिहरति साऽपीति ॥ शक्यसङ्ग्रहमिति । असदकारणादिवत्तद्भाव एवोपलभ्यमानत्वतत्स्वभावानुरक्ततयोपलभ्यमानत्व-तत्समानाधिकरणतयोपलभ्यमानत्वानामपि युक्तित्वादिति भावः ॥ अथेति । ततश्च कार्यकारण-योरनन्यत्वे प्रत्यक्षरूपप्रमाणोपदर्शकत्वादस्या न युक्तिरूपप्रमाणोपदर्शकेन युक्तेरित्यनेन शक्यसङ्ग्रहत्व-मिति न पुनरुक्तिरिति भावः । दूषयति तदपीति । कार्यकारणयोरभेदमात्रेणोक्तविधप्रत्यक्षस्य चरितार्थत्वादिति भावः । भावे चोपलब्धेरित्यस्य भावाच्चोपलब्धेरिति विपरिणाममाश्रित्य आतान-वितानवन्तस्तन्तव एव पट इति प्रत्यक्षोपलब्धेर्भावाच्च कार्यस्य कारणानन्यत्वमिति कार्यकारण-योरनन्यत्वे प्रत्यक्षरूपप्रमाणान्तरसद्भावप्रदर्शनार्थत्वेन युक्तिसमर्पकत्वाभावान्न युक्तेरित्यनेन शक्य-सङ्ग्रहत्वमिति यदुक्तं सङ्करेण तदप्यतिदेशेन दूषयति अत एवेति । उक्तप्रत्यक्षस्यापि कार्यकारणयोर-भेदमात्रावगाहित्वेनात्यन्ताभेदानवगाहिततया तेन तदसिद्धेरेवेत्यर्थः । उपलक्षणं चैतत् । उपलब्धे-रित्यस्य पञ्चम्यन्तत्वेऽपि विवक्षितसिद्धेर्भावादित्यस्य वैयर्थ्याच्चेत्यपि द्रष्टव्यम् ।

शब्दान्तराच्चेत्यनेनेत्यतःपरं गतार्थतेत्यनुवर्तते ॥ ब्रह्मकारणतापरत्वेनेति । तदसदेव सन्मनोऽ-कुरुतेति वाक्यशेषादिति भावः । कार्यसत्त्वस्येति । उदाहृतश्रुतौ तत्प्रत्यायकाभावादिति भावः । न च कार्यकारणयारनन्यत्वाङ्गीकारेण कार्यासत्त्वशङ्केति वाच्यम् । कार्यसत्त्वस्याप्यनन्यत्वसिध्यर्थत्वेनान-न्यत्वाङ्गीकारेणासत्त्वशङ्कायोगादित्याशयात् ॥ युक्तिमिति । साङ्ख्योक्तामसदकरणादित्युक्तिं बौद्धोक्तां वृत्तिविकल्पानुपपत्त्यादियुक्तिमित्यर्थः ॥ उत्तरत्रेति । समयपादे साङ्ख्यपरीक्षायां बौद्धपरीक्षायां चेत्यर्थः । शब्दान्तरं त्विति । सदेव सोम्येदमग्र आसीदिति शब्दान्तरमित्यर्थः । अन्यत्र छान्दोग्य-भाष्ये । अन्यथा ब्रह्मपरत्वेन अनुदाहरणमेवेति । तत्रावस्थान्तरवत्त्वरूपविशिष्टोत्पत्त्यङ्गी-कारेणात्यन्ताभेदस्यास्माकमसम्मतत्वादिति भावः । ननु भावे चोपलब्धेरित्यत्र सूत्रे यद्यपि कारणस्य भाव एव प्रतीयते कार्यस्य चोपलब्दिस्तथाऽपि भावोपलब्धिशब्दावत्र न भावोपलब्धिमात्रपरौ किन्तु भावशब्दः कारणस्य सत्त्वोपलम्भरूपोभयपरः । उपलब्दिशब्दोऽपि कार्यस्य सत्त्वासत्त्वोपलम्भ-रूपोभयपरः । ततश्च कार्यं, कारणानतिरिक्तं, कारणसत्त्व सत्त्वे सति तदुपलब्धावेवोपलभ्यमानत्वात् कारणस्वरूपवद् इत्यनुमानमेवात्र कार्यकारणयोरनन्यत्वसाधकतया विवक्षितम् । न तु कार्यं कारणानतिरिक्तं तद्भाव एवोपलभ्यमानत्वादिति । ततश्च न व्याप्यव्यापकभावमात्रेणान्यथोपपत्तिरूपं वर्णयितुं शक्यते । अत्र च तदुपलब्धावेवोपलभ्यमानत्वादित्येव हेतूकारे प्रभोपलब्धावेवोलभ्यमानेन रूपेण व्यभिचारः स्यात् । तस्य प्रभाया अनतिरेकाभावात् । तन्निवृत्त्यर्थं भावे भावादिति विशेषणम् । ततश्च रूपस्य प्रभाया भाव एव भावाभावान्न व्यभिचारः । यदि चात्र कारणस्य सत्त्व एव सत्त्वादित्येव हेतुः क्रियेत । तर्हि वह्निसत्त्व एव सता विशिष्टधूमेन व्यभिचारः । तन्निवृत्त्यर्थं तदुप-लब्धावेवोपलभ्यमानत्वादित्युक्तम् । ततश्च विशिष्टधूमस्य वह्निसत्त्व एव सत्त्वेऽपि तदुपलब्धा-वेवोपलब्धिरिति नियमाभावान्न व्यभिचार इति भामत्युक्तानुमानदूषणसङ्ग्रहायाह इत्यलमिति । अयमाशयः । एवं योजनायामपि भावोपलब्धिशब्दयोर् आवृत्तिः । विभक्तिविपरिणामः । कार्यस्य कारणस्येति पदद्वयाध्याहारः । कारणसत्त्व एव सत्त्वरूपस्य हेतुविशेषणस्य त्वदभिमतानृतत्व-रूपानन्यत्वविरोधश्च । शब्दैकसमधिगम्यनिर्विशेषचिन्मात्ररूपस्य शुद्धस्य सर्वज्ञत्वादिविशिष्टस्य सगुणस्य च ब्रह्मणोऽनुपलब्धावेव प्रपञ्चोपलम्भेनोक्तहेत्वसिद्ध््यया तेन प्रस्तुतब्रह्मप्रपञ्चानन्यत्वस्या-सिद्धिश्चेति । न केवलं भामत्युक्त्याऽनुमाननिरासकन्यायसङ्ग्रहायेदं किन्नाम सत्त्वाच्चावरस्येत्यत्र सत्त्वस्यत्वदभिप्रेतानृतत्वविरोधः । उत्पत्तेः प्रागेत्यस्याध्याहारश्च । तत्तेजोऽसृजतेति वाक्यशेषेण सदेवेत्यस्य कारणपरत्वेन कार्यकारणाभेदस्य चाद्याप्यसिद्धेस्तेन कार्यसत्त्वासिद्धेश्च । युक्तेः शब्दान्तरा-च्चेत्यत्र शब्दान्तराच्चेत्यस्य सत्त्वाच्चावरस्येत्यनेन गतार्थत्वं पटवच्चेत्यादिसूत्रद्वये संवेष्टिप्रसारितपट-प्राणादिदृष्टान्तौ न विवर्तवादिनोऽनुगुणौ । जगतो ब्रह्मणीव प्रसारणादेः पटादावध्यस्तत्वात् । मन्मत इव प्रमेयविशेषाभावेन दृष्टान्तद्वयस्य वैयर्थ्यं चेत्यादिसम्भावितदोषान्तरसूचनायापीत्यलमित्युक्त-मित्यवधेयम् ।

### **परिमल** 

सूत्राक्षराणाम् आर्जवानार्जवचिन्ता शिष्यैरेव क्रियतामित्युक्तम् । तत्राद्यसूत्राक्षरार्जव-चिन्ता पूर्वमेव कृता । द्वितीयादिसूत्राक्षरार्जवं दर्शयति यच्चोक्तमिति । मृदादेः कारणस्य भाव एव घटादेः कार्यस्योपलब्धेश्चानन्यत्वं कारणात्कार्यस्येति यदुक्तं तन्न । आलोके सत्येव रूपोपलब्धिरन्यथा तु नेत्यादौ यथा तथाऽविनाभावेनैवोपपन्नमित्यर्थः । यदत्रोक्तं भामत्यां तच्चन्द्रिकायां निरस्तं ध्येयम् । ननु मृद्घट इति कारणानुविद्धत्वेन सामानाधिकरण्येन वा प्रतीयमानत्वादनन्यत्वं कार्यकारणयोरित्येवं सूत्रतात्पर्यमित्याशङ्क्य निराह अथेति ॥ इत्येनेनैव शक्यसङ्ग्रहमिति । असदकरणादित्यादिसाङ्ख्य-सौगतोक्तयुक्तेरनन्यत्वं कार्यकारणयोरितिवन् मृद्घट इति कारणानुविद्भत्वादिना प्रतीयमानत्व-रूपयुक्तेरनन्यत्वं तयोरपि सुवचमिति ‘भावे’ इति सूत्रं नारभ्यम् । अन्यथा पुनरभिधाने पुनरुक्तिदोष स्यादिति भावः । ननु भावाच्चोपलब्धेरिति पाठान्तरमाश्रित्याऽऽतानवितानवन्तस्तन्तव एव पट इति प्रत्यक्षोपलब्धेर्भावाच्चानन्यत्वं कार्यकारणयोरित्युक्तत्वान्न युक्तेरित्यनेन गतार्थत्वमित्याशङ्क्य निराह अथानेनेति । भेदाभेदेनाप्युपपन्नमिति भावः ॥ अत एवेति । अत्यन्ताभेदासाधकत्वादेवेत्यर्थः ॥ सत्वाच्चेति । अवास्यावरकालीनस्य कार्यस्य प्रागुत्पत्तेः सदेव सोम्येत्यादिसत्त्वावधारणाच्चानन्यत्वं कार्यकारणयोरित्यत्र सत्त्वावधारणरूपयुक्तिरभिमता उत सत्त्वश्रवणादिति श्रुतिः; इति द्वयमपि क्रमेण निराह युक्तिश्चेदिति । इत्यनेनेति गतार्थतेत्यनुषङ्गः । शब्दान्तरादित्यस्य सदेव सोम्येति शब्दान्तरादितिव्याख्यानादिति भावः ॥ ब्रह्मकारणतेति । ‘असदेव’ ‘सन्मनोऽकुरुते’त्यादि-वाक्यशेषादिति भावः । वाक्यशेषस्थासच्छब्दस्य सन्मनोऽकुरुतेत्यादेरयोगेन तुच्छार्थत्वासम्भवेऽपि शून्याभावान्यतरार्थत्वसम्भवादाह शून्यस्येति । कारणभावः कारणत्वम् । पञ्चमसूत्रार्थं च निराह युक्तेरित्युक्तेति ॥ उत्तरत्रेति । साङ्ख्यनये असदकरणादिति युक्तिं सौगतोक्तयुक्तिं वैभाषिकनये निराकरिष्याम इत्यर्थः । अन्यत्रेति । षष्ठछान्दोग्यभाष्यादौ सदेव सोम्येति श्रुतेर्विष्णुपरतया व्याख्यानात् तस्या वियदादिकार्यसत्त्वपरत्वाभावादिति भावः । दार्ष्टान्तिकवैषम्येण दृष्टान्तोक्ति-परसूत्रद्वयार्थं निराह पटे प्राणादौ चेति । प्रकृते जगतोऽत्यन्तोपसञ्जातविशेषवत्त्वं तत्र तु सङ्कोचविकारमात्रमिति वैषम्यादनुदाहरणमित्यर्थः ॥ विशेषेण प्रपञ्चनं चन्द्रिकायां ध्येयम् ।

### **यादुपत्यं** 

यदुक्तं सूत्राक्षराणामार्जवानार्जवादिचिन्ता शिष्यैरेव क्रियतामिति तामिदानीं दर्शयति यच्चोक्तमित्यादिना ॥ तद्य्वाप्यव्यापकेति । अन्यत्वेऽपि धूमभावनियमेनाग्नेरुपलब्धेरिति भावः ॥ कारणोपरक्तेति । मृद्घट इति कारणानुविद्धत्वेन कार्यबुद्धिरित्यर्थः । इयमेव सामानाधिकरण्यबुद्धिः ॥ शक्यसङ्ग्रहमिति । न हि यद्यतो भिन्नं तत्तद्भाव एवोपलभ्यते, यद्यदनुविद्धतया प्रतीयते तत्तदभिन्नं, यौ च सामानाधिकरण्यप्रतीतिविषयौ तावभिन्नौ इत्येतेषामपि युक्तित्वादिति भावः । तथा चोक्त-प्रत्यक्षलाभायोपलब्धेर्भावाच्चेति सूत्रेऽन्वय इति भावः । किञ्च भावे तिलादावित्यादिपरिणामवादिनो व्याख्यानमवलम्ब्य शङ्कते अथानेनेति । सङ्करेण तु सूत्रविपरिणामेन प्रत्यक्षोपन्यासो व्याख्यातः । तन्तुसंस्थाने पटे तन्तुव्यतिरेकेण पटो नैवोपलम्यत इति । तदप्यतिदेशेन दूषयति अत एवेति । अत्यन्ताभेदसाधकत्वाभावादेवेत्यर्थः ॥ सूत्रविपरिणाम इति । उपलब्धेः प्रत्यक्षरूपाया भावा-त्सद्भावादिति विपरिणतसूत्रार्थः ॥ उत्तरत्रेति । समयपाद इत्यर्थः ॥ अन्यत्रेति । सच्छब्दस्य ब्रह्मपरत्वमेव न जायमानकार्यपरतेति छान्दोग्यभाष्यादौ व्याख्यातमित्यर्थः ॥ पटे प्राणादौ चेति । तत्राप्यवस्थान्तरवत्त्वरूपो विशेषो जायत एवेति नात्यन्ताभेदाद्युदाहरणं पटादीत्यर्थः । किञ्च भावे चेत्यत्र विभक्तिविपरिणामः कारणस्य कार्यस्येति पदद्वयाध्याहारश्च । सात्त्वाच्चेत्यत्र सत्त्वादित्यस्य त्वदभिप्रेतानृतत्वविरोधित्वमुपपत्तेः प्रागेवेत्यस्याध्याहार्यत्वं च युक्तेरित्यत्र परोक्तयुक्त्युपजीवनं शब्दान्तरादित्यस्य सत्त्वाच्चेत्यनेन गतार्थत्वं पटप्राणदृष्टान्तौ तु विवर्तवादिनोऽननुगुणौ जगतो ब्रह्मणीव प्रसारणादेः पटादावनध्यस्तत्वान् मन्मत इव प्रमेयविशेषाभावेन दृष्टान्तद्वयवैयर्थ्यं चेत्याद्यभिप्रेत्याह इत्यलं प्रपञ्चेनेति । ईश्वरप्रेरिता इत्यस्य विवरणं धारकप्रयत्नेनेति ॥ २-१-६ ॥

### **श्रीनिवासतीर्थीया** 

व्याप्येति । मृदादेः कारणस्य भाव एव कार्यस्योपलब्धिरित्युक्ते वन्हिसद्भाव एव धूम उपलभ्यते । अन्यथा तु नेत्यत्रेव व्याप्यव्यापकभावेनैवोपपन्नमित्यर्थः ॥ अथेत्यादि । यदा घटो ज्ञायते तदा मृदादिकारणोपरक्ततयैव ज्ञायते । न हि घटं विहाय पटवन्मृदं विहाय घटः प्रतीयते । ततश्च कार्यं घटादिमृदादिकारणादत्यन्ताभिन्नं तदुपरक्तबुद्धिविषयत्वा-त्सामानाधिकरण्येन च ज्ञायमानत्वात्, अभेदबुद्धिविषयत्वादिति यावत्, यथा घटः, इत्यनुमानद्वयमत्र सूत्रेऽभेदसाधकत्वेनाभिमतमित्यर्थः । अनेन ‘भावे च’ इति सूत्रे ‘उपलब्धेरि’ति प्रत्यक्षस्योक्त-त्वादित्यर्थः । तथा च ‘युक्तेश्चे’त्यनेन सङ्ग्रहो न शक्य इत्यर्थः । तदपि प्रत्यक्षं कथञ्चिदभेद-साधकत्वेऽपि नात्यन्ताभेदसाधकमित्यर्थः । अत एव प्रत्यक्षस्यात्यन्ताभेदासाधकत्वादेव ॥ परमार्थ इति । वास्तवार्थविचार इत्यर्थः । श्रुतौ ‘असदेवेदमग्र आसीदि’त्यादौ । अनुपसञ्जातविशेषत्वम् उभयोरपि दृष्टान्तयोरत्यन्तमनुपसञ्जातोऽविद्यमानो विशेषो भेदो यत्र सोऽनुपसञ्जातविशेषोऽत्यन्ताभेद इति यावत्, तत्त्वं तद्वत्त्वं नास्तीत्यर्थः । अवस्थान्तरत्वरूपविशेषस्य तत्रापि जायमानत्वेन कार्य-कारणयोर्नात्यन्ताभेदोदाहरणत्वमनयोरिति भावः ।

### **वाक्यार्थरत्नमाला **

प्रमेयनिरासेनेति । सूत्राक्षरानानुगुण्यं स्पष्टत्वाच्छिष्यैरेवोह्यतमित्याशयेन तदनुपपाद्यैव प्रमेयमात्रस्य भाष्यकृता निराकरणं कृतमिति प्रागुक्तत्वात्तदनुसारेणेदम् । अयमर्थः । एतावत्पर्यन्तं परोक्तसूत्रस्यार्थस्य दूषणं भाष्योक्तदूषणव्यापारेण कृतम् । इदानीन्तु भाष्य-कृतोपेक्षितसूत्रार्थदूषणानां स्वयं व्यक्तीकरणेन तदीयसूत्राक्षरार्थं निराकरोतीति । अन्यत्वेऽपीति । उपादानोपादेययोरन्यत्वेपीति सम्बन्धः । मृदादिघटादिरूपयोरिति पूरणीयम् । अन्यत्वेपीत्यनेनान्यत्व-रूपसाध्याभावेऽपीत्युक्तम् । उक्तसाध्याभावेऽपि हेतोर्व्याप्यव्यापकभावमात्रेणोपपत्तिमेव दृष्टान्तेन द्रढयति । अग्निधूमयोरिति । अग्निभाव एवेत्यनेन धूमभाव एवेत्यन्यथाख्यातिग्रन्थोऽपरामर्शमूल इत्यपि सूचितम् । इदमेव विपक्षे बाधकप्रदर्शनेनोपपादयति । अन्यथेति । कारणोपरक्तबुद्धिरित्यत्र बुद्धेरेव कारणस्वभावानुरक्तत्वमुक्तमिति भ्रान्तिं सामानाधिकरण्यबुद्धिरित्यत्र च केवलसामानाधिकरण्य-विषयकबुद्धिरित्युच्यत इति भ्रान्तिं च निराकुर्वन् कार्यस्य कारणोपरक्ततया कारणसामानाधिकरणतया च बुद्धिरित्यर्थो मूलेऽभित इति दर्शयति । कारणस्वभावेत्यादिना । तथेति । कार्यकारणयो-रत्यन्ताभेदसाधकतयेत्यर्थः । घटादिरूपे कार्ये पक्षीभूते उक्तहेतुसत्वमुपपादयति । अस्ति चेति । एकैव मृद्घट इत्याकारा प्रतीतिः कारणस्वभावानुरक्ततया कार्यं विषयीकरोति । तथा तत्समानाधिकरणतया च कार्यं विषयीकरोतीति तद्बलात्कारणस्वभावेत्यादि वक्ष्यमाणहेतुद्वयसिद्धेर्नासिद्धिरिति भावः । यस्याः कारणभाव एव कार्यस्योपलब्धेरन्यथासिद्धिरुक्ता न साऽत्र विवक्षिता यात्र विवक्षिता न तस्या अन्यथासिद्धिः । अग्निधूमयोस्तदभावेन कल्पकाभावादित्याशयेनाह । नाप्यसाविति । इतीत्यस्येत्यन्त इत्यर्थः । उक्तहेत्वोरिति । कारणस्वभावानुरक्ततयोपलभ्यमानत्वकारणसमानाधिकरणतयोप-लभ्यमानत्वरूपहेत्वोरित्यर्थः । बुद्धिर्वेति मूलस्य विशेषणीभूतप्रतीतिस्वरूपमात्रप्रदर्शकत्वेपि तद्विषयत्व रूपोपलभ्यमानत्वे एव पर्यवसन्नत्वादिति ज्ञेयम् । साधनमिति । घटादेकार्यं मृदादिकारणा-दन्यत्स्वभावानुरक्ततयोपलभ्यमानत्वात् । तत्समानाधिकरणतयोपलभ्यमानत्वाद्वा व्यतिरेकेण गवाश्ववदिति साधनमित्यर्थः । अन्यथासिद्धिरविकलैवेति । उपलक्षणं चेदम् । भातिघट इति ज्ञानानुरक्ततया प्रतीयमाने घटे ज्ञानानन्यत्वाभावेन व्यभिचार इत्यपि ज्ञेयम् । साऽपीतीति । अत्र मूलेऽपि तादृशबुद्धिविषयत्व एव पर्यवसानमभिप्रेतमिति ज्ञेयम् । विपरिणाममाश्रित्येति । सप्तमीविभक्तेः पञ्चम्या विपरिणाममित्यर्थः । एतच्च भाष्यभामत्यादिकं चन्द्रिकां चानुसृत्याधिकं व्युत्पादनं च कुर्वता शङ्कारूपेण कथितम् । सङ्करेणेत्युक्तिरपि सङ्करोक्तावुपयुक्तप्रतिपादनस्यापि संकरोक्तित्वमस्तीति सिद्धवत्कृत्वा । अतः संकरेण विभक्तिविपरिणामादेरनुक्तावपि न दोष इति ज्ञेयम् । चन्द्रिकानुसारेणाह । उपलक्षणं चेति । पञ्चम्यन्तत्वेपीति । परेण ह्युपलब्धेरिति षष्टीत्याश्रित्य भावादित्यनेन सम्बन्ध आश्रितस् तावता लभ्योऽर्थश्चोपलब्धेरित्यस्य पञ्चमीत्वाश्रयणमात्रेण लभ्यत इति सूत्राल्पाक्षरत्वाय भावादित्यधिकस्याप्रयोक्तव्यत्वात्सूत्रे तद्वैयर्थ्यमिति भावः ।

आसीदिति शब्दान्तरमित्यर्थ इति । इत्यादिशब्दान्तरमित्यर्थः । पूर्वमित्यादीत्युक्तेरिति ज्ञेयम् । एतदुक्तं भवति । विषयपदं विषयविषयिपरं विषयिपदमपि विषयिविषयपरं तेन कारणोपलम्भ-भावयोरुपादेयोपलम्भभावाविति सूत्रार्थः संपद्यत इत्यादि भामतीं कानतु कारणस्य भाव एव सूत्रे प्रतीयत इत्यादि कल्पतरूंच मनसि कृत्वा व्याप्यव्यापकभावेनैवोपपत्तेरित्येतन्मूलमाक्षिप्य तत्परिहार-तयेत्यलमित्येतद्योजयति । ननु भावेचोपलब्धेरित्येतत्सूत्र इत्यादिना भावशब्दः कारणस्य सत्वोप-लम्भेति । अयमाशयः । भावोह्युपलम्भविषय इति विषयवाचकभावपदस्य दण्डिन्यायेन विषय-विषयिपरता । एवमुपलब्धिशब्दोऽपि विषयिशब्द इतीत्यस्याप्युक्तन्यायेन विषयिविषयपरतेत्येवं भावोपलब्धिशब्दा उभयपरौ कल्पतरौ तथैवोक्तेरिति । तथा च प्रामारूपानुविद्धेत्यादिभामतीव्याख्यान रूपोलब्ध्यवुपलब्धेरिति हेतुकारक इत्यादि कल्पतरुं मनसि कृत्वा विशेषणविशेष्यकृत्यमाह । अत्र च तदुपलब्धावेवेत्यादि । चाक्षुषज्ञाने विषयालोकसन्निकर्षस्य कारणतया विषयोपलब्धेः प्रागेव लोकोपलम्भ इन्द्रियेणेति भावेनोक्तं प्रभोपलब्धावेवेति । धूममात्रस्य वह्निं विनाऽपि स्थलान्तरे सत्वादाह । विशिष्टेति । एतद्भामत्युक्तमपि चन्द्रिकोक्तरीत्या दूषयति । एवं योजनायामपीत्यादिना । चन्द्रिकानुसारेणैवाह । किन्नाम सत्वाच्चावसरस्येत्यत्रेत्यादि ॥





