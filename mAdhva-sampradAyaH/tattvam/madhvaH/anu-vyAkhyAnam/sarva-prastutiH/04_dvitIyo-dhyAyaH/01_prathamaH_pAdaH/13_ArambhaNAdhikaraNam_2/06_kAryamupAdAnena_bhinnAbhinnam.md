+++
title = "०६ कार्यमुपादानेन भिन्नाभिन्नम्"

+++


## असद्यत्कार्यरूपेण कारणात्मतयाऽस्ति हि

**कार्यमुपादानेन भिन्नाभिन्नम्**

**असद्यत्कार्यरूपेण कारणात्मतयाऽस्ति हि**

### **सुधा **

कथं कार्यं कारणेन भिन्नाभिन्नं प्रमितमित्यत आह असदिति ।

## **अनुव्याख्यानम्**

***असद्यत्कार्यरूपेण कारणात्मतयाऽस्ति हि ॥***

यद् घटादिकं मृदादिकारणात्मतया प्रागुत्पत्तेरस्तीति प्रमितं परेणाङ्गीकृतं च तदेव पृथुबुध्नोदरा-कारादिना कार्यरूपेण प्रागुत्पत्तेरसत् हि यस्मात्तस्मादुपादानेन भिन्नाभिन्नमिति निश्चीयते ।

एतदुक्तं भवति । परो हि घटादेः कार्यस्य प्रागुत्पत्तेः सत्त्वमभ्युपगच्छति । तत्किं पृथगेवोत मृदादिकारणात्मतयेति वक्तव्यम् । नाद्यः । अनभ्युपगमात् । अनुपलब्धेश्च । द्वितीये तु कार्य-स्योपादानाभेदस्तावदङ्गीकृतः । न चात्यन्ताभेदः । घटादेः कार्याकारेण प्रागुत्पत्तेरसत्त्वात् । यदा हि घटादिकं मृदादिनाऽत्यन्ताभिन्नं स्यात् । तदा प्रागुत्पत्तेर्घटादिरूपेण सत्स्यात् । मृदादेस्तदा सत्त्वात् । न चैवम् । तेन जानीमो घटादिकं मृदादिना भिन्नाभिन्नमिति । अत्यन्तासत्कार्यवादिनं प्रति भेदाभेदसमर्थनं विरोधपरिहारश्चोत्तरत्र विधास्यत इति ।

### **शेषवाक्यार्थचन्द्रिका **

विकल्पितपक्षद्वयदूषणेनापव्याख्याननिरासस्य ‘नित्यभेदो निमित्तेन ह्युपादानेन तु द्वयम्’ इत्येतावता भाष्येणैव सिद्धेरुत्तरस्यानर्थक्यमाशङ्क्य कार्यस्योपादानेन भेदाभेदयोः प्रमितत्वस्य ह्युपादानेन तु द्वयम्’ इत्यनेनोक्तस्य समर्थनार्थत्वान्न तदिति भावेन तत्समर्थनपरतया भाष्यं योजयितुं शङ्कामुत्थापयति कथमिति । यद्घटादिकं प्रागुत्पत्तेः कार्यरूपेणासत्तदेव मृदादिकारणात्मना प्रागुत्पत्तेरस्तीति यथाश्रुतक्रमेण योजनायामसिद्धस्यानुवादः सिद्धस्य विधानं भवतीत्यतो व्यत्यासेन वाक्यं योजयति यदित्यादिना । बुद्ध््यारोहाय यत्कारणात्मना कार्यरूपेणेति विशेषनिष्ठतया व्याख्याति घटादिकमित्यादिना ॥ प्रागुत्पत्तेरिति । योज्यतयोभयत्राध्याहारेण व्याख्यानं प्रमितमिति । अनेन मूले हिशब्दः कार्यस्य कारणात्मना सत्तायाः प्रमाणसिद्धत्वसूचनार्थ इत्युक्तं भवति । मूले यदिति यच्छब्दश्रवणात्तदिति लभ्यत इत्याशयेनोक्तं तदेवेति । मूले हिशब्दस्य न यथाश्रुत एव सम्बन्धः । तथा सति कार्याकारेणासत्त्वस्योपादानेन कार्यस्य भिन्नाभिन्नत्वे हेतुत्वसमर्पकाभावेन तस्याहेतुत्वप्रसङ्गात् । किन्त्वसदित्यनेनापीत्यभिप्रेत्य हिशब्दप्रदर्शनपूर्वकं हेत्वर्थतया तं व्याचष्टे असिद्धिर्यस्मादिति ।

यस्मादित्यनुरोधादाह तस्मादिति । मूले साधनानुक्त्या साकाङ्क्षत्वेन प्रसक्तवाक्याभासताशङ्का-पनुत्तये पूर्वेण सम्बधमाह उपादानेनेति । ननु कार्यस्य प्रागुत्पत्तेः सत्त्ववादिना परेण, कार्यरूपेणैव सत्त्वस्य वक्तुं शक्यत्वात्कारणात्मतया सतीति हेतुविशेषणासिद्धिः । तथा कार्याकारेणासत्त्वादिति हेतुविशेष्यासिद्धिरपि । तथा कार्यस्य कारणेनात्यन्ताभेदेऽपि कारणात्मना प्रागुत्पत्तेः सत्त्वे सति कार्यरूपेणासत्त्वोपपत्तेरप्रयोजकत्वं च । सत्कार्यवादिनं प्रत्युक्तहेतुना कार्यस्योपादानेन भेदाभेद-साधनसम्भवेऽप्यत्यन्तासत्कार्यवादिनं वैशेषिकादिकं प्रति भेदाभेदसाधनानुपपत्तिश्च तेन प्रागुत्पत्तेः कार्यस्य सत्त्वस्यैवानङ्गीकारेण कारणात्मना सत्वस्यासिद्धत्वाद्भेदाभेदयोः परस्परपरिहारेणैव वृत्तिदर्शनेनैकत्र तदुभयस्य विरुद्धतया साधनायोगाच्चेत्यतो अभिप्रायमाह एतदुक्तं भवतीति ।

‘कारणात्मतयाऽस्ति हि’ इत्यत्र कारणात्मतया सत्त्वस्य प्रमितत्वाङ्गीकृतत्वसूचकहि-शब्दोक्तयुक्त्या कार्याकारेण सत्त्वपक्षं दूषयति अनभ्युपगमादिति । अभ्युपगमे त्वाह अनुपलब्धिश्चेति । ततश्च न विशेष्यासिद्धिरिति भावः ॥ अङ्गीकृत इति । ततश्च न विशेषणासिद्धिरिति भावः । हेतूच्छित्तिरेव विपक्षे बाधिकेति नाप्रयोजकत्वमित्यभिप्रेत्याप्रयोजकशङ्कोत्थापनपूर्वकं तामुप-पादयति न चेत्यादिना । मृदादिनाऽत्यन्ताभिन्नत्वेऽपि घटादेः कुतः प्रागुत्पत्तेर्घटरूपेण सत्त्वप्रसङ्गः । तदा मृदाद्यभावेन तत्परिहारसम्भवादित्यत उक्तं मृदादेरिति । इष्टापत्तिमाशङ्क्यानुपलम्भबाध न्नैवमित्याह न चैवमिति । किमेतावताऽपीत्यतो विशेषणविशेष्यासिद्ध््यप्रयोजकत्वशङ्कानामनवकाशात् कार्यमुपादानेन भिन्नाभिन्नं प्रागुत्पत्तेः कारणात्मतया सत्त्वे सति कार्याकारेणासत्त्वाव्द्यतिरेकेण कारणवदिति सूचितानुमानेन भेदाभेदसिद्धिः सम्पन्नेत्युपसंहरति तेनेति ॥ उत्तरत्रेति । वैशेषिकपरीक्षायां ‘भेदो नाशे भवेत्तथा’ इत्यादिनोपादानोपादेययोर्भेदाभेदसमर्थनं विधास्यत इत्यर्थः । तथोत्तरत्र विशेषमेव संश्रित्य ‘विशेषो बलवान्यतः’ इत्यादिनोपादानोपादेययोर्भेदाभेदयोर्विरोधपरिहारश्च विधास्यत इत्यर्थः । इतीत्यस्येत्येतदुक्तं भवतीति पूर्वेण सम्बन्धः ।

### **परिमल** 

यदिति, श्रवणादाह तदेवेति ॥ अत्यन्तासदिति । असतः सत्तासम्बन्धो जनिरिति, वक्तारं तार्किकं प्रतीत्यर्थः ॥ भेदाभेदेति । उपादानोपादेययोरिति भावः ॥ विरोधेति । भेदाभेदयोरिति योज्यम् । उत्तरत्र वैशेषिकनये समवायनिरासप्रस्तावे । इतिशब्दस्यैतदुक्तं भवतीति पूर्वेणान्वयः ।

### **यादुपत्यं** 

विरोधपरिहार इति । भेदाभेदयोरङ्गीकार इति शेषः ॥ उत्तरत्रेति । वैशेषिक-परीक्षायामित्यर्थः ।

### **श्रीनिवासतीर्थीया** 

पृथगेवेति । कारणाद्भिन्नतयेत्यर्थः । अनभ्युपगमात् पृथक् सत्त्वस्येति शेषः ॥ अनुपलब्धेश्चेति । पृथक् सत्त्वस्येति शेषः ।

### **वाक्यार्थरत्नमाला **

ह्युपादानेन त्विति । हीत्यस्यानुवृत्तेराश्रयणादनुवृत्तिसिद्धहिशब्दान्तर्भावेन ह्युपादानेनेति व्यवहृतमिति ज्ञेयम् । व्यत्यासेन वाक्यमिति । कारणात्मतयास्ति हीति खण्डस्य पूर्वम् असदित्यादिखण्डस्य पश्चादिति व्यत्यासेनेत्यर्थः ।

