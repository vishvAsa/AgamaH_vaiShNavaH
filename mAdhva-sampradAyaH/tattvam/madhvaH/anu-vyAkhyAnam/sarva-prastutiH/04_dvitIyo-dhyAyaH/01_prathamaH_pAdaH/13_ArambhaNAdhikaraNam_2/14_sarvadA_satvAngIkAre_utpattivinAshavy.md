+++
title = "१४ सर्वदा सत्वाङ्गीकारे उत्पत्तिविनाशव्यवहाराभावप्रसङ्गः"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**सर्वदा सत्वाङ्गीकारे उत्पत्तिविनाशव्यवहाराभावप्रसङ्गः**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

किञ्चेयमभिव्यक्तिरुत्पत्त्यादिव्यवहारकारणतयोपादीयते । सा किं चक्रचीवरादिभिः प्रागसत्येवोत्पद्यते मुद्गराभिघातादिना च नश्यति, उत प्रागपि सत्येवाविनाशिनी च । एवमव्यक्तिरपि किं प्रागसती मुद्गराभिघातादिनोत्पद्यते । किंवा प्रागपि सती । उभयत्राद्यौ दूषयति अनवस्थेति । व्यक्त्यव्यक्त्योरुत्पत्तिनाशवत्त्वे सर्वत्रोत्पत्तिनाशयोरनवस्था व्यवस्थाभावः स्यात् । न किञ्चिदसदुत्पद्यते न किञ्चित्सद्विनश्यतीति सिद्धान्तविरोधः(हानिः) स्यादित्यर्थः । द्वितीयौ दूषयति अनवस्थेति । व्यक्त्यव्यक्त्योःसदा सत्त्वे सर्वत्रोत्पत्तिनाशयोरनवस्थाऽव्यवस्थितिः स्यात् । तथा हि । एतावन्तं कालमनुत्पन्नो घट इदानीमुत्पन्न इति तावन्न स्यात् । उत्पत्तिव्यवहार-हेतोरभिव्यक्तेः प्रागपि सत्त्वात् । तथा मुद्गराभिघाताद्युत्तरकालमपि घटसत्त्वव्यवहारः स्यात् । तद्धेतोरभिव्यक्तेरविनष्टत्वात् । तथेदानीमेव नष्टो घट इत्यपि न स्यात् । विनाशव्यवहारकारणा-नभिव्यक्तेः प्रागपि सत्त्वादिति । कारकव्यापारवैफल्यतादवस्थ्यं स्फुटमेव ।

### **शेषवाक्यार्थचन्द्रिका **

उक्तरीत्या भाष्ययोजनास्वनवस्थाशब्दस्य प्रसिद्धार्थपरित्यागेनास्वारस्यं भवतीत्यतस्तत्स्वारस्येनापि वाक्यं योजयितुं तत्प्रसञ्जकीभूतार्थान्तरपरतया तावद्वाक्ययोजनां दिदर्शयिषुर्विकल्पमाह किञ्चेति ॥ अविनाशिनी चेति । मुद्गरप्रहारादिना न नश्यति चेत्यर्थः ॥ उभयत्रेति । उक्तपक्षद्वय इत्यर्थः ॥ आद्याविति । उत्पत्त्यादिव्यवहारकारणमभिव्यक्तिः प्रागसत्येव चक्रचीवरादिभिरुत्पद्यते मुद्गरप्रहारादिना च नश्यतीति, व्यक्तिः प्रागसती मुद्गरप्रहारादिनोत्पद्यत इति चाद्यावित्यर्थः । अन्यथेत्यस्यार्थमाह व्यक्त्यव्यक्त्योरुत्पत्तिनाशवत्त्व इति । अत्रासत्योरिति शेषः ॥ सिद्धान्तविरोध इति ॥ असत्योरेव व्यक्त्यव्यक्त्योरुत्पत्तेरुत्पन्नत्वेन सत्यव्यक्तेश्च विनाशाभ्युपगमादिति भावः ॥ द्वितीयाविति । अभिव्यक्तिः प्रागपि सत्येव न नश्यति चेति, अव्यक्तिः प्रागपि सतीति चेति द्वितीयावित्यर्थः । तत्कथमित्यतोऽभिव्यक्तिः प्रागपि सत्येवेत्यंशं दूषयति एतावन्तमिति । अविनाशिनी चेत्यंमपि दूषयति तथा मुद्गरेति । अव्यक्तिः प्रागपि सतीति पक्षमपि दूषयति तथेदानीमेवेति । इतीत्यस्यैवाव्यवस्थितिः स्यादिति पूर्वेण सम्बन्धः ॥ कारकव्यापारवैफल्यतादवस्थ्यमिति । व्यक्त्यव्यक्त्योरुत्पत्तिविनाशशून्यत्वादिति भावः ।

### **परिमल** 

उभयत्रेति । व्यक्त्यव्यक्त्योरित्यर्थः ॥ आद्याविति । व्यक्तिरसत्येवोत्पद्यते नश्यति चेति पक्षम् असत्येवाव्यक्तिरुत्पद्यत इति पक्षं चेत्यर्थः ॥ द्वितीयाविति । सत्वपक्षावित्यर्थः । उभयत्रे-त्यनुषङ्गः ॥

### **श्रीनिवासतीर्थीया** 

उभयत्राद्याविति । अभिव्यक्तिश्चक्रचीवरादिभिः प्रागसत्येवोत्पद्यते उत्पत्त्यनन्तरं सत्त्ववती सती मुद्गराभिघातेन नश्यतीति व्यक्तिपक्षे कृतमाद्यं विकल्पम् । तथाऽव्यक्तिरपि प्रागसत्त्येव मुद्गराभिघातादिनोत्पद्यत इत्येवमव्यक्तिपक्षे कृतमाद्यविकल्पं च दूषयतीत्यर्थः ॥ स्यादिति । असत एवोत्पत्यङ्गीकारात्सत एव नाशाङ्गीकारादित्यर्थः । तद्धेतोः सत्त्वव्यवहारहेतोः ॥ कारकेति । व्यक्त्यव्यक्त्योः सदसत्त्व इति शेषः । चक्रादिमुद्गरादिरूपकारकेत्यर्थः ॥

### **वाक्यार्थरत्नमाला **

तत्स्वारस्येनापीति । व्यक्तयव्यक्तयोरपि व्यक्तीत्यादिपरंपरापक्षे अथैतद्दोषेत्यादिना विषयसप्तमीत्यन्तेनेति शेषः । प्रथमविकल्पीयप्रथमपक्षस्योत्पत्तिनाशघटिततया किञ्चक्रेत्यारभ्य नश्यतीत्यन्तरूपत्वं स्पष्टयितुमाद्यपदार्थत्वेन संपूर्णमनुवदति । उत्पत्यादीति । सिद्धान्तविरोधस्फोरणाय विकल्पानुसारेण शेषं पूरयति । अत्रासत्योरिति शेष इति । व्यक्तयव्यक्तयोरुत्पत्तेरिति । उत्पत्तेरभ्युपगमादिति बुध्या विवेकेन सम्बन्धः । सत्यव्यक्तेरित्युक्तम् । कुतो व्यक्तेः सत्वमित्यत उक्तमुत्पन्नत्वेनेति । उत्पन्नस्य सत्वावश्यंभावेनोत्पत्यनन्तरविनाशाङ्गीकारे सत्या विनाशः प्राप्तो भवतीति भावः ।

  

