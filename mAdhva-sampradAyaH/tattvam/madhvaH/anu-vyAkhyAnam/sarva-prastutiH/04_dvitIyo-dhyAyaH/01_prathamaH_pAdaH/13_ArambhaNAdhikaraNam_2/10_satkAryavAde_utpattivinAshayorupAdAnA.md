+++
title = "१० सत्कार्यवादे उत्पत्तिविनाशयोरुपादानानुपपत्तिः"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**सत्कार्यवादे उत्पत्तिविनाशयोरुपादानानुपपत्तिः**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

अथवोत्पत्तिविनाशशब्दाभ्यां तदुपपादनस्योपलक्षणम् । तथा चैवं योजना आस्तां तावदन्यत् । सत्कार्यवादे सर्वत्र शिष्यं प्रतिवादिनं वा प्रति उत्पत्तिनाशयोर्नासदुत्पद्यते न सद्वि-नश्यतीत्येवंरूपोपपादनस्याप्यनवस्थाऽवस्थानाभावः स्यात् । तथा हि । इदमुपपादनं किमर्थमिति वाच्यम् । शिष्यादेर्विद्योत्पत्तयेऽविद्यानाशाय वादे जल्पादौ तु ख्यात्याद्युत्पादायेति चेत् । तद्विद्यादिकं सच्चेन्नोत्पाद्यम्, सत्त्वादात्मवत् । असच्चेन्नोत्पादयितुं शक्यम्, अन्यथा सत्कार्य-वादभङ्गप्रसङ्गात् । एवमविद्या सती चेन्न विनाश्या । अन्यथाऽपसिद्धान्तापत्तेः । असती चेन्नितराम् । नित्यनिवृत्तत्वात् । ततः सर्वथा प्रतिपादनासम्भव एवेति ।

### **शेषवाक्यार्थचन्द्रिका **

उत्पत्तिविनाशोपपादनानवस्थारूपतद्बाधकसङ्ग्रहाय तस्य भाष्या-रूढतासिध्द्यर्थमुत्पत्तिनाशोपपादनोपलक्षणतयाऽपि तौ व्याचष्टे अथवेति । आत्यन्तिकसत्तास्वीकारे कथमुत्पत्तिनाशोपपादनानवस्थेत्यतस्तदुपपादकतया भाष्यं योजयति तथा चैवमिति । तत्रान्यथेत्य-स्यार्थः सत्कार्यवाद इति । कार्यस्यात्यन्तिकसत्तास्वीकार इति च तदर्थः । ‘सर्वत्र’ इत्यनुवादेन ‘शिष्यं प्रतिवादिनं वा प्रति’ इति व्याख्यानम् । ‘उत्पत्तिविनाशयोः’ इत्यस्यार्थ उपपादनस्येति । उपपादन-प्रकारप्रदर्शनं न सदित्यादि । शिष्यादेरित्यादिपदेन सखिसब्रह्मचारिणां सङ्ग्रहः । जल्पादावित्यादिपदेन वितण्डापरिग्रहः । ख्यात्यादीत्यादिपदेन परखिलीकरणादेः परिग्रहः ॥ आत्मवदिति । सतोऽपि विद्यादेरुत्पत्तौ सन्नात्माऽप्युत्पद्येतेति भावः । असतोप्युत्पादयितुं शक्यत्वे बाधकमाह अन्यथेति ॥ अन्यथेति । सतोऽपि विनाशे इत्यर्थः । न सद्विनश्यतीति तत्सिद्धान्तादिति भावः । न तरां नैवेत्यर्थः। विनाश्येत्यनुवर्तते । तत्र हेतुमाह नित्येति । अन्यथा नरविषाणस्यापि विनाशप्रसङ्गादिति भावः ।

### **परिमल** 

आस्तां तावदन्यदिति । तिष्ठतु तावदुक्तं बाधकान्तरोपदर्शनम् । शिष्यादि-बोधनमेवायुक्तं यदर्थमयं प्रयासस्तवेत्यर्थः ॥ सर्वत्रेति । त्वदभिमतसर्वप्रमेयविषय इत्यर्थः । तथाच कस्यापि प्रमेयस्य शिष्यादिकं प्रति प्रतिपादनं न स्यादिति यावत् । अवस्थानाभावः स्यादित्यस्य विवरणं सर्वथा प्रतिपादनासम्भव एवेति ।

### **श्रीनिवासतीर्थीया** 

अन्यथेति । असतोऽप्युत्पादयितुं शक्यत्वे ॥ न विनाश्येति । सत आत्मनो विनाशादित्यर्थः । अन्यथा सतोऽपि विनाशे । नितरां न विनाश्येति वर्तते ।

### **वाक्यार्थरत्नमाला **

उत्पत्तिनाशोपपादनेति । अत्रापि कार्यस्यात्यन्तिकसत्वस्वीकार इति पूरणीयम् । सत्योऽपि विनाश इति पाठः स्वरसः । सत इति पाठे सामान्याकारणोक्तिरिति ज्ञेयम् ।

