+++
title = "१३ व्यक्तयव्यक्तयोरुभयधर्मत्वे उत्पत्तिविनाशव्यवस्थाभङ्गः"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**व्यक्तयव्यक्तयोरुभयधर्मत्वे उत्पत्तिविनाशव्यवस्थाभङ्गः**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

अथ पटधर्मावेव व्यक्त्यव्यक्ती । तदा तावपि तन्तूनां विद्येते न वा । न चेन्न कार्यकारणयोरत्यन्ताभेदः । विद्येते चेत्तत्राह अनवस्थेति । उत्पत्तिनाशव्यवहारहेतू व्यक्त्यव्यक्ती यदि तन्तुष्वपि विद्येते तदा सर्वत्रोत्पत्तिनाशयोरनवस्था स्यात् । तन्तवो नोत्पन्ना न नष्टाः । किन्तु पट एवेत्युत्पत्तिविनाशव्यवस्था न स्यादिति ।

### **शेषवाक्यार्थचन्द्रिका **

ननु व्यक्त्यव्यक्ती नोपलब्ध्यनुपलब्धिरूपावात्मधर्मौ किन्नाम पटधर्माविति नोपलब्ध्यनुपलब्धित्वपक्षोक्तदोष इत्यभिप्रेत्य द्वितीयं शङ्कते अथेति । ननु चोत्पत्तिनाश-व्यवहारहेतुव्यक्त्यव्यक्त्योः पट इव तन्तुष्वपि सत्त्वात्तन्तवो नोत्पन्ना न नष्टाः, किन्तु पट एवेत्युत्पत्तिनाशव्यवस्थाभावापादनं मूलकारीयमनुपपन्नम् । पटधर्मीभूतव्यक्त्यव्यक्त्योस्तन्तुषु सत्त्वे तदापादनसम्भवेऽपि तयोः पटमात्रवृत्तित्वेन तन्तुष्वभावं वदन्तं प्रति व्यक्त्यव्यक्त्यभावेनैवोक्त-व्यवस्थोपपत्तेरित्यतोऽत्र सम्भावितविकल्पद्वयं प्रदर्श्य द्वितीयं बहिरेव प्रदूष्याद्यपक्षनिरासपरत्वादस्य ग्रन्थस्य न तदापादनानुपपत्तिरित्यभिप्रेत्य तत्पक्षनिरासकतया भाष्यं योजयितुं विकल्पमाह तदेति ॥ न चेदिति । तन्तुपटयोरत्यन्ताभेदे पटे तत्सत्त्वेन तन्तुष्वपि तदापत्त्या तन्तुषु तदभावेन पटेऽपि तदभावस्यैव प्राप्त्या पटे तत्सद्भावस्य तन्तुषु तदभावस्य चायोगादिति भावः । अन्यथेत्यस्यार्थ उत्पत्तीति । अनवस्थाप्रकारदर्शनं तन्तव इत्यादि ।

### **परिमल** 

पटधर्मावेवेति । न तूपलब्ध्यनुपलब्धिरूपे येनोक्तदोषः स्यादित्यर्थः ॥

### **श्रीनिवासतीर्थीया** 

तौ पटधर्मभूतावपि व्यक्त्यव्यक्ती इत्यर्थः ।

### **वाक्यार्थरत्नमाला **

नोपलब्ध्यनुपलब्धित्वपक्षेति । व्यक्तयव्यक्तयोरिति शेषः । उक्तव्यवस्थोप-पत्तेरिति । इतः व्यवस्थाभावापादनायोगादिति शेषः । ततश्च तन्त्तुष्वभावं वदन्तं प्रति उक्त-व्यवस्थोपपत्या तदभावापादानायोगाद्भाष्यकारीयमापादनमनुपपन्नमिति योजना । आद्यपक्षेति । तन्तुषु व्यक्तयव्यक्तिसत्वपक्षेत्यर्थः ।

