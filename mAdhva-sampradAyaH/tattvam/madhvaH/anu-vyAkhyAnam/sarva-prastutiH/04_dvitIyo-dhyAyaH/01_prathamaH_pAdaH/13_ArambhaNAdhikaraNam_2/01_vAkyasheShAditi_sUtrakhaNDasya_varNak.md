+++
title = "०१ वाक्यशेषादिति सूत्रखण्डस्य वर्णकान्तरम्"

+++


## न पर इत्यतः

**वाक्यशेषादिति सूत्रखण्डस्य वर्णकान्तरम्**

**न पर इत्यतः**

### **सुधा **

ननु च प्रलयेऽवस्थितं चेत्प्रकृत्यादि तस्य स्वातन्त्र्यादिधर्माभावः कुतः, येनैवं व्याख्यायत इति चेत् । वाक्योपक्रमतच्छेषयोर्विरोधादर्थापत्त्यैवेति ब्रूमः । श्रूयते च स्पष्टमित्या-शयवान्वाक्यशेषादित्येतत्प्रकारान्तरेण व्याचष्टो न पर इति ।

## **अनुव्याख्यानम्**

***..... ..... .... न पर इत्यतः ॥***

‘तस्माद्धान्यन्न परः किञ्च नास’ इत्यतो वाक्यशेषात्प्रकृत्यादीनां प्रलये स्वातन्त्र्याद्य-भावोऽवगम्यत इत्यर्थः । इह हि तस्माद्ब्रह्मणोऽन्यत्प्रकृत्यादिकं परः परं स्वातन्त्र्यादिधर्मोपेतं नासेति तत्सद्भावाभ्युपगमेन परत्वं निषिध्यते । अन्यथा परशब्दवैयर्थ्यादिति ।

### **शेषवाक्यार्थचन्द्रिका **

एवं तम आसीदिति वाक्यशेषादिति भाष्यकारीयसूत्रखण्डव्याख्यानस्य सम्भवदुक्तिकतामुपपाद्य प्रकारान्तरेण तद्य्वाख्यानतया ‘न पर इत्यतः’ इत्यनुभाष्यं सङ्गमयितुं तन्निरसनीयतया भाष्योक्तेऽर्थेऽनुपपत्तिमाशङ्कते ननु चेति । अत्र स्वातन्त्र्यादिधर्माभावः कुतः न कुतोऽपि सम्भवति । स किं स्वातन्त्र्यादिसाधकाभावाद्भवेत्किं वा तत्र बाधकसद्भावात् । नाद्यः । प्रलयावस्थित्वस्यैव तत्साधकस्य सत्त्वात् । नान्त्यः । स्वातन्त्र्याद्यभावसाधकप्रमाणाभावादिति योजना । अयमर्थः । न प्रकृत्यादेः प्रलयेऽवस्थितत्वं वक्तुं युक्तम् । तथा सति प्रलयेऽवस्थित्वेन ब्रह्मवत्स्वातन्त्र्यप्राप्तौ नासदासीदिति श्रौतनिषेधस्य त्वदभिमतसार्वज्ञादिधर्मविषयत्वभङ्गप्रसङ्गादतो निषेधस्य सार्वज्ञादिधर्मविषयकत्वसिद्ध्यर्थं प्रलये प्रकृत्यादेरवस्थानाभावस्यैव त्वयाऽपि वाच्यत्वेन वाक्यशेषस्य प्रलये प्रकृत्यादिसत्त्वपरत्वाभावे नासदासीदिति निषेधस्य प्रकृत्यादिस्वरूपमात्रविषयत्वे बाधकत्वासम्भवादसति बाधके एव मुख्यार्थपरित्यागेनामुख्यार्थस्वीकारस्यान्याय्यत्वान्न प्रकृत्यादि-स्वरूपनिषेधरूपमुख्यार्थपरित्यागेन स्वातन्त्र्यादिधर्मनिषेधरूपामुख्यार्थस्वीकारो युक्त इति । यद्यपि ‘द्रव्यं कर्म च कालश्चे’ति स्वातन्त्र्याभावसाधकश्रुतेः पूर्वमुदाहृतत्वान्नैतच्छङ्कावकाशस् तथाऽप्यन्तरङ्ग-ज्ञापकबुभुत्सयेयं शङ्केति ध्येयम् । प्रकृत्यादेः स्वातन्त्र्याद्यभावसिद्ध्यर्थं भाष्ये वाक्यशेषादिति सूत्रखण्डार्थतया स्वातन्त्र्याभावप्रतिपादकश्रुत्युदाहरणेन प्रसक्तां स्वातन्त्र्याद्यभावस्यानन्यलभ्यत्व-भ्रान्तिमन्यलभ्यत्वोपदर्शनेन परिहरति वाक्येति । अर्थापत्तेरप्यनुमानत्वान्न स्वातन्त्र्यानुमान-बाधकतेत्याशङ्क्य अर्थापत्तेः श्रौतत्वाद्युक्तं तद्बाधकत्वमिति भावेन वाक्येत्याद्युक्तम् । तर्ह्यर्थापत्त्यैव स्वातन्त्र्यादिसिद्धेर्भाष्यकारीयं ‘न पर’ इति प्रकृत्यादेः स्वातन्त्र्याभावप्रतिपादकश्रुतिपरतया सूत्रखण्ड-व्याख्यानमनर्थकमित्यतस्तत्तात्पर्यमाह श्रूयते चेति । ‘न पर’ इत्युपन्यस्तप्रमाणैकदेशस्य प्रलये प्रकृत्यादीनां स्वातन्त्र्याभावाप्रतिपादकत्वेन तत्पूर्वोत्तरभागोपलक्षणत्वं ‘न पर इत्यतः’ इत्यत्र भाष्ये विशेष्यानुपादानेनास्य भाष्यस्य वाक्यशेषादिति सूत्रेणान्वयं, ज्ञापकश्चायमर्थो न कारक इति न्यायेनावगम्यत इत्यस्य लाभं च मनसि निधायापेक्षिताध्याहारेण भाष्यं व्याचष्टे तस्मादित्यादिना । ननु तस्मादितिवाक्ये प्रकृत्यादिकं न स्वतन्त्रमित्यश्रवणात्कथमस्य स्वातन्त्र्यभावावगमकत्वमित्यतो मन्त्रेण तल्लाभं दर्शयितुं मन्त्रार्थमाह इह हीति । नन्वथाऽपि ब्रह्मणोऽन्यन्नासेति प्रकृत्यादेः स्वरूपनिषेधस्यैव सम्भवान्न तत्सद्भावाभ्युपगमेन स्वातन्त्र्यनिषेधकत्वमस्येत्यतः स्वरूपनिषेधकत्वे बाधकमाह अन्यथेति । ब्रह्मणोऽन्यन्नासेत्येतावतैव स्वरूपनिषेधसिद्धेरिति भावः ।

### **परिमल** 

इति ब्रूम इति । एतेन भाष्योक्तार्थस्पष्टीकरणं कृतं ध्येयम् ॥ प्रकारान्तरेणेति । न केवलं वाक्यशेषोक्ततमःप्रभृतिसाधनसत्वोक्तयन्यथानुपपत्त्या किन्तु स्वातन्त्र्यनिषेधकवाक्यशेषा-दित्यर्थतयाऽपीत्यर्थः । पर इत्येतत्सकारान्तनपुंसकमिति भावेनाह परः परमिति ।

### **यादुपत्यं** 

स्वातन्त्र्यादिधर्माभावः कुत इति । न च ‘द्रव्यं कर्म च कालश्चे’ति प्रमाणस्य पूर्वमुक्तत्वाकथमियमाशङ्केति वाच्यम् । कुतो ऽन्तरङ्गज्ञापनादिति प्रश्नाशयात् ॥

### **श्रीनिवासतीर्थीया** 

‘नासदासीदि’ति वाक्योपक्रमः, ‘तम आसीदि’ति वाक्यशेषः ॥ अन्यथेति । यदि स्वरूपमात्रनिषेध इत्यर्थः ।

### **वाक्यार्थरत्नमाला **

अयमाशयः । न प्रकृत्यादेरित्यादिपाठः । अयमर्थ इति पाठेऽप्यर्थ-पदमाशयपरं बोध्यम् । अन्तरङ्गेति । उपलक्षणं चैतत् । वक्ष्यमाणानन्यलभ्यत्वभ्रान्तिनिरासार्थं च शङ्केत्यपि ज्ञेयम् । एवमाशयेनैवोत्तरावतारो वा पृथक्करणेन कृतमिति ज्ञेयम् । भाष्य इति । अनुभाष्य इत्यर्थः । अर्थापत्तेरप्यनुमानत्वादिति । अनुमानत्वेन स्वातन्त्र्यानुमानादविशेषादित्यर्थः । स्वातन्त्र्या-भावाप्रतिपादकत्वेनेति । केवलस्य न पर इत्येकदेशस्य प्रकृत्यादिप्रतियोग्यनुपस्थित्या स्वातन्त्र्या-भावप्रतिपादकत्वाभावादिति भावः । आसेत्येतदिदामसेत्याद्यामन्तानुप्रयोगस्य विद्यमात्वेन विभक्ति-प्रतिरूपकमव्ययमित्यदोष इत्यादि उलूकेन कृतमप्यासबोधमित्येतद्य्वाख्यानादितोऽवगन्तव्यम् ।

