+++
title = "०९ सत्कार्यवादे सत्वासत्वव्यवस्थाभङ्गः"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**सत्कार्यवादे सत्वासत्वव्यवस्थाभङ्गः**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

यद्वोत्पत्तिनाशशब्दाभ्यां सत्त्वमसत्त्वं चोपलक्ष्यते । ततश्चायमर्थः । यदि पटस्तन्त्वात्मकः प्रागुत्पत्तेरपि सन्नेव तदा(तदा)ऽप्युपलभ्येत तन्तुवत् । यदि चानुपलभ्यमानोऽपि सन्नभ्युपेयते, तदा सर्वत्रोत्पत्तिनाशयोस्सदसत्त्वयोरनवस्था स्यात् । उपलभ्यमानं घटादिक-मस्त्यनुपलभ्यमानं खरविषाणादिकं नास्तीति सर्वजनसम्मता व्यवस्था न स्यात् ।

### **शेषवाक्यार्थचन्द्रिका **

भाष्यस्थोत्पत्तिनाशशब्दस्वारस्यानुरोधेनात्यन्तिकसत्तास्वीकारे उक्त-विधोत्पत्तिनाशव्यवस्थानुपपत्तिरूपबाधकप्रदर्शनपरतया वाक्यं योजितम् । अधुनाऽऽत्यन्तिक-सत्तास्वीकारे सम्भावितव्यवस्थान्तरानुपपत्तीनां बाधकतया भाष्ये सङ्गृहीतत्वलाभायोत्पत्तिनाश-शब्दयोरमुख्यार्थत्वमाश्रित्य योजनां दिदर्शयिषुरादौ तावत्सदसत्त्वव्यवस्थानुपपत्तिरूपबाधकान्तर-सङ्ग्रहाय तस्या भाष्यारूढतासिद्ध्यर्थमुत्पत्तिविनाशशब्दौ तदुपलक्षकतया व्याचष्टे यद्वेति । कथ-मात्यन्तिकसत्तास्वीकारे सदसत्त्वव्यवस्थानुपपत्तिरित्यतोऽपेक्षितप्रतिज्ञादिपूरणेन सदसत्त्वव्यवस्थाऽ-नुपपत्त्युपपादकतया वाक्ययोजनामाह ततश्चेति । तत्रापेक्षितप्रतिज्ञापूरणं यदि पट इत्यादितन्तु-वदित्यन्तम् । अन्यथेत्यस्य व्याख्यानं यदि चानुपलभ्यमानोऽपि सन्नभ्युपेयत इति । अनवस्था-पदोक्ताव्यवस्थाप्रकारोपदर्शनमुपलभ्यमानमित्यादि । भाष्ये हिशब्दः सर्वजनसम्मतत्वसूचनेनोक्त-व्यवस्थाभावस्यानिष्टत्वसमर्थनार्थ इति भावेन तदभिप्रायमाह सर्वेति ।

### **श्रीनिवासतीर्थीया** 

तदा उत्पत्तेः प्राक् ॥ न स्यादिति । अनुपलभ्यमानस्यापि खरविषाणस्य सत्त्वप्रसङ्गादिति भावः ।

### **वाक्यार्थरत्नमाला **

सत्तास्वीकार इति । सत्तादिस्वीकार इत्यर्थः । सत्तामात्रग्रहणं तूत्तरपक्षद्वये सत्तास्वीकार एव बाधककथनेन तस्या एव प्रकृताया ग्रहणमत्र विवक्षित मित्याशयेनेति ज्ञेयम् । तृतीयपक्षे तु सत्तास्वीकारे उपादानाभेद स्वीकारे च बाधककथनं विवक्षितमिति सत्तादीत्येव वाक्यम् । एवं च सत्तादिस्वीकारे उक्तं दूषणम् उत्तरत्रपक्षद्वये सत्तास्वीकार एव दूषणम् । तृतीये तु आत्यन्तिकसत्तोपादानात्यन्ताभेदयोर्दूषणमिति विवेको बोध्यः । अत एव प्राचीनपक्षे प्रागुत्पत्तेर-सत्वमुपादानाद्भेदं चेत्युक्तम् । उत्तरपक्षत्रयमध्ये प्रथमे प्रागुत्पत्तेरपि सन्नेवेत्येव द्वितीये च सत्कार्यावादे इत्येवोक्तम् । तृतीये तु यदि कार्यमुपादानात्मकमेव सदेव चेत्येवोक्तमिति ज्ञातव्यम् ।

अमुख्यार्थत्वमिति । तृतीययोजनायामुत्पत्तिनाशयोरपि विरुद्धधर्मतया ग्रहणेऽपि विरुद्ध-धर्मोपलक्षणमिति मूलानुसारेणाजहत्स्वार्थलक्षणाङ्गीकारेणामुख्यार्थत्वमेव प्राप्तं तृतीययोजनायामपीति ज्ञेयम् । सदसत्वव्यवस्थानुपपत्तीति । कार्यस्यात्यन्तिकसत्तास्वीकार इति वर्त्तते ।





