+++
title = "०२ पृकृत्यादिभिर्विनाऽपि सृष्टिर् उत तैरेव"

+++


## न पर इत्यतः

**पृकृत्यादिभिर्विनाऽपि सृष्टिर् उत तैरेव**

**न पर इत्यतः**

### **सुधा **

स्यादेतत् । कारणान्तरसद्भावमभ्युपगम्य तस्येश्वराधीनतां वदता सिद्धान्तिनेदं वक्तव्यम् । किमीश्वरः प्रकृत्यादिभिर्विनाऽपि कदाचित्सृष्ट्यादिकं करोत्युत तैरेवेति नियमः । आद्ये तेषां कथं कारणत्वमनियतत्वात् । अन्यथा रासभस्यापि घ(प)टकारणतापत्तेः । द्वितीये तु कथं तत्परित्यागेन कदाऽप्यकुर्वाणस्येश्वरस्य स्वातन्त्र्यम् । कथं च नियमेनापेक्षणीयानां तेषां पारतन्त्र्यम् । एवं प्रकृत्यैव महान्तं महतैवाहङ्कारमित्यादिनियमं कदाचिदपहाय सृजति उतानेन नियमेनैव । आद्ये त्वनियतत्वेनाकारणत्वप्रसङ्गः । द्वितीये पुनरीश्वरादेः स्वातन्त्र्याद्यनुपपत्तिः । तथा प्रकृत्यादिकमुपादानीकृत्य कालादिकं निमित्तीकृत्य सृजतीति नियमे व्यत्यासे चोक्तदोषानु-षङ्गः । अतो युक्तिबाधितत्वादस्यार्थस्य कारणान्तरनिरपेक्ष एव भगवान्त्सृष्ट्यादिकं करोतीत्येव ज्यायः । एवञ्च निरर्गलमैश्वर्यमस्य समर्थितं स्यात् । न च प्रमाणबाधः । अद्य्भः सम्भूतः पृथिव्यै रसाच्चेत्यादेरनीश्वरकर्तृकावान्तरसृष्टिविषयत्वस्योक्तत्वात् । तम आसीदित्यादौ तमःप्रभृतीनां प्रलये सत्त्वश्रवणेऽपीश्वरकर्तृकायां सृष्टौ कारणत्वाश्रवणादित्याशङ्कापनोदनार्थं सूत्रम् ॥ ॐ युक्तेः शब्दान्तराच्च ॐ इति । अस्यायमर्थः । नोक्तयुक्तिविरोधेन भगवतः कारणान्तरविधुरत्व-मुररीकर्तवयम् । कारणान्तरसद्भावाभ्युपगमेऽपि प्रकृत्यादेः कारणत्वस्येश्वरादिस्वातन्त्र्यादिकस्य च युक्तेः । न चैवं तर्हि विनिगमने कारणाभाव इति वाच्यम् । अद्य्भः सम्भूतो हिरण्यगर्भ इत्यादिशब्दान्तरात् । पूर्वोदाहृतशब्दविलक्षणशब्दः शब्दान्तरम् । तेनेदमुक्तं भवति । यद्यपि प्रागुदाहृताः शब्दाः कथञ्चिदन्यथा नेतुं शक्यन्ते । तथाऽप्ययं न तथा । अत्रेश्वरकर्तृकायामेव सृष्टौ कारणान्तरसद्भावश्रवणात् । न हि हिरण्यगर्भसृष्टिरनीश्वरकर्तृका । तस्यैव प्रथमजत्वादिति ।

### **शेषवाक्यार्थचन्द्रिका **

ननु शक्तेऽपीत्युत्तरभाष्यमनर्थकम् । न च युक्तेरित्युक्तकारणत्वादि-घटनाप्रकारप्रदर्शनार्थमेतदिति वाच्यम् । प्रकृत्यादिकारणत्वादेरघटनाप्रापकाभावेन तद्घटनाया युक्तेरित्यनेनावक्तव्यत्वादित्यतस्तत्सूत्रावतारिकारूपपूर्वपक्षरीत्या तदघटनायाः प्रसक्तत्वेन तन्निरासके युक्तेरित्यादिसूत्रे युक्तेरित्यनेन प्रकृत्यादेः कारणत्वादिघटनाया अवश्यवक्तव्यत्वात्तदुक्तकारणत्वादि-घटनाप्रकारप्रदर्शकत्वमुत्तरभाष्यस्य नानुपपन्नमित्यभिप्रेत्य तत्प्रकारप्रदर्शकतयोत्तरभाष्यं योजयितुं प्रकृत्यादिकारणत्वादेर्युक्तिविरोधेनाघटनाशङ्कां तावदुत्थापयति स्यादेतदिति ॥ अन्यथेति । अनियतत्वेऽपि प्रकृत्यादीनां कारणत्व इत्यर्थः । अनियतत्वाविशेषादिति भावः ॥ द्वितीये त्विति । प्रकृत्यादिपरित्यागेन कदाऽप्यकुर्वाणस्येश्वरस्य स्वातन्त्र्यं नियमेनापेक्षणीयानामपि प्रकृत्यादीनां पारतन्त्र्यमेवेत्यत्र नियामकाभावादित्यर्थः । अकारणत्वप्रसङ्ग इति । प्रकृत्यादेरिति शेषः । अन्यथा रासभस्यापि तदापत्तेरिति भावः । ईश्वरादेरित्यादिपदेन प्रकृत्यादेः परिग्रहः । स्वातन्त्र्यादेरित्यादिपदेन पारतन्त्र्यादिपरिग्रहः । तत्परित्यागेन कदाऽप्यकुर्वाणस्येश्वरस्य स्वातन्त्र्ये, नियमेनापेक्षणीयानां च प्रकृत्यादीनां च पारतन्त्र्ये, नियामकाभावादिति भावः ॥ उक्तेति । नियमे स्वातन्त्र्यादिकं व्यत्यासे तेषामनुपादानत्वादिकमित्युक्तदोषानुषङ्ग इत्यर्थः ।

ॐ युक्तेः शब्दान्तराच्च ॐ ॥ किमत्र ‘अद्य्भः सम्भूतः पृथिव्यै रसाच्चे’त्यादिप्रमाणबाधः शङ्क्यते किंवा ‘तम आसीदि’त्यादिप्रमाणबाध इति विकल्प्याद्यं प्रत्याह अद्य्भ इति । द्वितीयं प्रत्याह तम आसीदित्यादाविति ॥ प्रकृत्यादेः कारणस्येति । प्रकृत्यादिभिर्विना कदाचित्सृष्ट्यादिकं करोतीति तेषामनियतत्वपक्षे तेषामनियतत्वेनाकारणत्वप्रसक्तावपि प्रकृत्यादिभिरेव करोतीत्यभ्युपगमान्नियतत्वेन तेषां कारणत्वोपपत्तेरित्यर्थः । तर्ह्येतत्पक्षोक्तदोषप्रसङ्ग इत्यत उक्तमीश्वरादि स्वातन्त्र्यादिकस्य चेति । अत्राद्येनादिपदेन प्रकृत्यादिपरिग्रहो द्वितीयेन तत्पारतन्त्र्यपरिग्रहः । ननु युक्तेरित्यनेन प्रकृत्यादि-कारणत्वादेर्युक्तताप्रतिपादनमात्रेण कारणान्तरसद्भावाभ्युपगमे शङ्किते सकलयुक्तिविरोधपरिहारा-च्छब्दान्तराच्चेति सूत्रखण्डवैयर्थ्यमित्याशङ्क्य कारणान्तरनिरपेक्षत्वपक्षपरित्यागेन तत्सापेक्षत्वपक्ष-स्वीकारे नियामकोपदर्शनार्थत्वान्नानर्थक्यमित्यभिप्रेत्य तत्पक्षपरित्यागेन सापेक्षत्वस्वीकारे नियामका-भावशङ्कामुत्थापयति न चेति ।

न कारणान्तरनिरपेक्ष एव भगवान्त्सृष्ट्यादिकं करोतीति पक्षपरित्यागेन तत्सापेक्ष एव करोतीति पक्षस्वीकारो युक्तः । कारणान्तरसापेक्षत्वपक्ष इव तन्निरपेक्षत्वपक्षेऽपि निरर्गलैश्वर्यसमर्थनप्राप्त्या स्वातन्त्र्यस्य युक्तताया अविशिष्टत्वेन निरपेक्षत्वपक्षपरित्यागेन सापेक्षत्वपक्षस्वीकारे नियामक-विशेषाभावात् । न च निरपेक्षत्वपक्षस्य प्रमाणबाधितत्वात्तत्परित्यागेन सापेक्षत्वपक्षस्वीकारो युक्त इति वाच्यम् । अद्य्भयः सम्भूतः पृथिव्यै रसाच्चेत्यादेरनीश्वरकर्तृकावान्तरसृष्टिविषयत्वेन, तम आसीदित्यादौ च तमःप्रभृतीनां प्रलये सत्त्वश्रवणेऽपीश्वरकर्तृकसृष्टौ कारणत्वाश्रवणेनाबाधकतया तदसिद्धेरिति च न वाच्यमित्यर्थः । कुतो न वाच्यमित्यतो हेतुतया सूत्रशेषं तावद्य्वापारयति अद्य्भ इति । शब्दाच्चेत्येतावति वक्तव्ये किमिति शब्दान्तराच्चेत्यन्तरपदोपादानमित्यतो वैलक्षण्यज्ञापनायेत्यभिप्रेत्य तदर्थतया शब्दान्तरशब्दं व्याचष्टे पूवोदाहृतेति । वैलक्षण्यज्ञापनमपि किमर्थमित्यतस्तत्प्रयोजनमाह तेनेति । तत्र हेतुमाह अत्रेति । नन्वत्र हिरण्यगर्भसृष्टौ कारणान्तरसद्भाव उच्यते न त्वीश्वरकर्तृकसृष्टौ तत्सद्भावः । तथा च नेश्वरकर्तृकसृष्टौ कारणान्तरसद्भावश्रवणमेतदपीत्यत आह न हीति । इतिशब्दस्येतीदमुक्तं भवतीति पूर्वेण सम्बन्धः । ‘अद्य्भः सम्भूतो हिरण्यगर्भ इत्यष्टावि’त्यात्राद्य्भः सम्भूत इत्यद्भ््यः सम्भूतः पृथिव्यै रसाच्चेत्यनुवाकस्य प्रतीकग्रहणम् । ततश्च ‘अद्य्भः सम्भूतः पृथिव्यै रसाच्चेत्यनुवाको ‘हिरण्यगर्भः समवर्तताग्रे’ इत्याद्याः ‘प्रजापते न त्वदेतान्यन्या विश्वे’त्यन्ता अष्टावृचश्चोक्तार्थे प्रमाणमित्यर्थ इति केचित् । अद्य्भः सम्भूत इति विशेषणस्य विशेष्यं हिरण्यगर्भ इति पूरयन्वेद-पुरुषोऽद्य्भः सम्भूत इत्यष्टौ वाक्यानि प्रमाणत्वेन सम्मतितयाऽऽहेत्यर्थ इति केचित् । हिरण्यगर्भः सम्भूतस्तथाऽष्टौ लोकपालाश्च जाता इति तत्त्वप्रदीपकाराः ।

### **परिमल** 

युक्तेरित्यादिसूत्रमवतारयति स्यादेतदित्यादिना ॥ उक्तदोषानुषङ्ग इति । अनिय-मेत्यनुपादानत्वं नियमे त्वस्वातन्त्र्यमिति दोषानुषङ्ग इत्यर्थः । एवं तर्हि विनिगमन इति । कारणान्तरसद्भावपक्षे प्रकृत्यादेः कारणत्वस्येश्वरादिस्वातन्त्र्यादिकस्य युक्ततैवेत्येवमर्थद्वयनिर्णय इत्यर्थः । कारणान्तरसत्त्वाभ्युपगमकारणत्वादिघटनरूपोक्तार्थद्वयस्यापि शब्दान्तराच्चेतिसूत्रशेषेणैव कारणोक्तिः । तत्कथमित्यतः कारणान्तरसद्भावाभ्युपगमपक्षे कारणसत्वं तावद्भाष्योक्तार्थ-व्यक्तीकरणेनाह अद्य्भ इति । कारणत्वादेरित्यादिपदेनेश्वरस्वातन्त्र्यकारणान्तरास्वातन्त्र्ययोर्ग्रहः ॥

### **यादुपत्यम्** 

उक्तदोषानुषङ्ग इति । नियमेऽस्वातन्त्र्यं, अनियमेऽनुपादानत्वादिक-मित्युक्तदोषानुषङ्ग इत्यर्थः ।

### **श्रीनिवासतीर्थीया** 

ईश्वरादेरित्यत्रादिपदेन प्रकृत्यादि, द्वितीयाऽऽदिपदेन पारतन्त्र्यम् । इत्यादेः प्रमाणस्य । युक्तेर् घटनात् सम्भवादिति यावत् ॥ ॐ युक्तेःशब्दान्तराच्च ॐ ॥ विनिगमन इति । उभयोरपि प्रलये सत्त्वात्प्रकृतेः स्वातन्त्र्यमीश्वरस्य पारतन्त्र्यं किं न स्यादित्यर्थः । प्रागुदाहृता इति । तम आसीदित्यादयः ॥ अप्यथेति तम आसीदित्यादौ तमःप्रभृतीनां सत्त्वश्रवणेऽपीशकर्तृकायां सृष्टौ कारणत्वाश्रवणादित्युक्तरीत्येत्यर्थः ॥ तस्यैवेति । ‘अहमस्मि प्रथमजा ऋतस्ये’ति श्रुतेरित्यर्थः ।

### **वाक्यार्थरत्नमाला **

कारणत्वादेरघटनेति । कारणत्वादेर्या अघटनेति बुद्ध्या विविच्य सम्बन्धः ।





