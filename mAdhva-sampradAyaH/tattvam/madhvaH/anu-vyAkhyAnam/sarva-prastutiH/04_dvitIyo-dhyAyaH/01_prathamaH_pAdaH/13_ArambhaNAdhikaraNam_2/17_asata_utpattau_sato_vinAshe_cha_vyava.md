+++
title = "१७ असत उत्पत्तौ सतो विनाशे च व्यवस्थानिरूपणम्"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**असत उत्पत्तौ सतो विनाशे च व्यवस्थानिरूपणम्**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

ननु यद्यसदुत्पद्येत सच्च विनश्येत तदा सर्वत्रोत्पत्तिनाशयोरनवस्थैव स्यात् । एवं सति हि खरविषाणमप्युत्पद्येत । आत्मा च नश्येदित्यत आह अनवस्थेति । अन्यथा कारणशक्त्यनादरणे हीयमुत्पत्तिविनाशयोरनवस्था स्यात् । न चैवं किन्तु यस्योत्पत्तिकारणमस्ति तदसदप्युत्पद्यते । यस्य च विनाशकारणं विद्यते तत्सदपि निरुध्यते । न च खरविषाणजन्मन्यात्मविनाशे वा कारण-मस्तीति तयोर्जननविनाशाभावः । कारणस्वभावाननुगमे तु सत्कार्यवादिनोऽप्यतिप्रसङ्ग एवेति ।

अथवा स्यादियमनवस्था यद्यत्यन्तासदेवोत्पद्यते सन्मात्रं विनश्यतीति ब्रूमः । सदसदेवोत्पद्यत इति चोक्तं विनाशकारणवदेव च विनश्यतीति ।

### **शेषवाक्यार्थचन्द्रिका **

अव्यवस्थामेवोपदर्शयति एवमिति । सत्कार्यवादे कारणस्वभावा-नभ्युपगमे आत्मादीनामप्युत्पत्त्यापत्त्या तत्स्वभावाभ्युपगम आवश्यक इत्याह कारणेति ।

ननु कारणसामग्रीसद्भावेऽपि बाधादेवासत्त्वमिति स्वाप्नाधिकरणे वक्ष्यमाणत्वात्कथमत्र कारणा-भावेन तदसत्त्ववर्णनम् । तथा सति तद्ग्रन्थविरोधापातादित्यत आह अथवेति ॥ सन्मात्रमिति । विनाशकारणशून्यमपि स्यादित्यर्थः । विनाशकारणवदेवेत्यतःपरं सदिति शेषः ।

### **परिमल** 

अतिप्रसङ्ग एवेति । आत्मवद्घटादेरपि सत्वाज्जनिर्न स्यादिति वा घटादेरिव आत्मनोपि जनिः स्यादिति वा अतिप्रसङ्ग इत्यर्थः ॥ अत्यन्तासदेवेति । केनाप्याकारेण सत्त्वरहितमित्यर्थः ॥ सन्मात्रमिति । केनचिद्रूपेणासत्त्वशून्यमित्यर्थः ।

### **यादुपत्यम्** 

अतिप्रसङ्ग एवेति । आत्मनोऽपि पूर्वं सत्त्वाविशेषाद्घटादिवदुत्पन्नत्वव्यहारास्पदत्वं स्यादित्यतिप्रसङ्ग इत्यर्थः । सन्मात्रमिति । विनाशकारणशून्यं सदित्यर्थः । विनाशकारणवदेवेत्यत्र सदिति शेषः ।

### **श्रीनिवासतीर्थीया** 

एवं हि सति असत उत्पत्तौ सतश्च नाशे । अननुगमे अननुसरणे ॥ अतिप्रसङ्ग एवेति । पूर्वं सत एवोत्पत्तावात्मनोऽप्युत्पत्तिः स्यादित्यर्थः ॥ सन्मात्रमिति । विनाश-कारणशून्यमपीत्यर्थः ॥ सदसदेवोत्पद्यत इति । खरविषाणादेश्च कारणात्मना सत्त्वाभावान्नोत्पत्तिरिति भावः ॥ विनाशेति । आत्मनश्च तदभावान्न विनाश इति भावः ॥

### **वाक्यार्थरत्नमाला **

कारणसामग्रीति । कारणसामग्य्रमित्यर्थः । तत्पौष्कल्यमिति यावत् । औचितीत्यादिवत्साधुत्वमनेकधा प्रागुपपादितम् ।





