+++
title = "११ सत्कार्यवादे कार्यकारणयोर्विरुद्धधर्मवत्वानुपपत्तिः"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**सत्कार्यवादे कार्यकारणयोर्विरुद्धधर्मवत्वानुपपत्तिः**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

यदि वोत्पत्तिनाशयोरिति विरुद्धधर्मोपलक्षणम् । तथा हि । यदि कार्यमुपादा-नात्मकमेव सदेव च प्रागुत्पत्तेः स्यात् । तदोत्पत्तिविनाशादिधर्माणामनवस्था स्यात् । तन्तवः प्रागेव सन्तो नेदानीमुत्पद्यन्ते । पटस्तूत्पद्यते । तन्तुष्वविनष्टेष्वेव पटो विनश्यति । तन्तवो बहवः पटस्त्वेकः । एवमाकाराभिधानबुद्धिकार्यभेदोऽपि द्रष्टव्यः । सैषा व्यवस्था न स्यादिति ।

### **शेषवाक्यार्थचन्द्रिका **

विरुद्धधर्मानुपपत्तिरूपविपक्षे बाधकस्यापि भाष्यारूढतासिध्द्यर्थं तदुपलक्षणतयाऽप्युत्पत्तिनाशशब्दौ व्याचष्टे यदि वेति । कथं सत्कार्यवादे विरुद्धधर्माव्यवस्थेत्य-तस्तदुपपादकतयाऽपि वाक्ययोजनां सूचयति तथा हीति । तत्रान्यार्थेत्यस्यार्थप्रदर्शनं यदीत्यादिना स्यादित्यन्तेन । उत्पत्तिनाशयोरित्यस्यार्थ उत्पत्तिनाशादिधर्माणामिति । अनवस्था स्यादिति व्यवस्था न स्यादित्युक्तं तत्कथमेतदित्यतो धर्मव्यवस्थाप्रदर्शनपूर्वकं तदनुपपत्तिमाह तन्तव इति ॥ एवमाकारेति । पिण्डाकारं कारणं, पृथुबुध्नोदराकारं कार्यमित्याकारभेदः । तन्तुः पट इत्यभिधानभेदो ऽयं तन्तुरयं पट इति बुद्धिभेदः । तन्तुकार्यं पटः, पटकार्यं हिमनिवारणमिति कार्यभेदः; इति द्रष्टव्यम् ॥ सेति । अत्यन्ताभेदादिति भावः ।

### **परिमल** 

एवमाकारेति । अनुत्पन्नत्वोत्पन्नत्वनष्टत्वानष्टत्वबहुत्वैकत्वरूपविरुद्धधर्मभेद इव तन्तवः सूक्ष्मदीर्घाकाराः पटस्त्वातानवितानाकार एते तन्तवो ऽयं पट इत्यभिधानभेदस् तन्तुत्वपटत्व-प्रकारकरूपबुद्धिभेदः शीतानिवर्तकत्वतन्निवर्तकत्वादिकार्यभेदोपि ध्येय इत्यर्थः ।

### **यादुपत्यम्** 

एवमाकारेति । तन्तुपटयोराकारभेदस्तन्तुपट इत्यभिधानभेदोऽयं तन्तुरयं पट इति बुद्धिभेदस्तन्तुषु पटजनकत्वं पटे हिमनिवारकत्वमिति कार्यभेद इत्यर्थः ।

### **श्रीनिवासतीर्थीया** 

तन्तुष्वविनष्टेष्वेवेति । असमवायिकारणेन कार्यनाशस्थल इत्यर्थः । पट आतानाद्यात्मकस् तन्तुस्तु नैवमित्याकारभेद ॥ अयं पट इति पटो व्यवह्रियते, तन्तुस्त्वन्यथेत्यभि-धानभेदः । पटबुद्धिः पटविषयिणी तन्तुबुद्धिस्तन्तुविषयिणीति बुद्धिभेदः । पटः शीतमपनुदति तन्तुस्तु नेति कार्यभेदो द्रष्टव्यः ।

### **वाक्यार्थरत्नमाला **

विरुद्धधर्मानुपपत्तीति । अत्र तु कार्यस्य कारणेनात्यन्ताभेदस्य आत्यन्तिक सत्वस्य चाङ्गीकार इति पूरणीयमिति विवेकः । कथं सत्कार्येति । अत्र सत्कार्यवाद इति कार्यस्या-त्यन्तिकसत्तावादवत्कारणेनात्यन्ताभेदवादोऽपि ग्राह्यः । उपादानात्मकमित्यप्युक्तत्वादिति बोध्यम् ।





