+++
title = "१५ पृथग् व्यक्तयव्यक्तयङ्गीकारेऽनवस्थाप्रसङ्गः"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**पृथग् व्यक्तयव्यक्तयङ्गीकारेऽनवस्थाप्रसङ्गः**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

अथैतद्दोषपरिहाराय व्यक्त्यव्यक्त्योरपि व्यक्यव्यक्ती स्वीक्रियेते, तदा तयोरप्युक्त-विकल्पदोषानुषङ्गः स्यात् । अथ तत्रापि व्यक्त्यव्यक्त्यन्तराङ्गीकारस्तदाऽनवस्था स्यादित्याह अनवस्थेति । उत्पत्तिनाशयोरिति विषयसप्तमी । सन्त्वनन्ता व्यक्तयोऽव्यक्तयश्च । मूलक्षया-भावान्नानवस्था दोष इत्यत आह अनवस्थेति । अन्यथाऽनवच्छिन्नव्यक्त्यव्यक्तिपरम्पराङ्गीकारे सर्वत्र घटादावुत्पत्तिनाशयोरनवस्थाऽनवक्लृप्तिः स्यात् । उत्तरोत्तरव्यक्त्यव्यक्तिसिद्धौ हि पूर्वपूर्व-व्यक्त्यव्यक्तीनामुत्पत्तिनाशव्यवहारनिदानत्वम् । ततः प्रयोजनपरिक्षयहेतुत्वादनवस्था दूषणमेव ।

### **शेषवाक्यार्थचन्द्रिका **

व्यक्त्यव्यक्त्योरुत्पत्त्याद्यभावेऽपि व्यक्त्यव्यक्तिसत्त्वात्तदर्थमेव कारण-तयोपयोगान्न कारकव्यापारवैफल्यमित्याशङ्कते अथेति ॥ उक्तविकल्पेति । येयं व्यक्त्यव्यक्त्यो-रभिव्यक्तिरुत्पत्त्यादिव्यवहारकारणतयोपादीयते सा प्रागसत्येव कारकचक्रेणोत्पद्यते विनश्यति चोत प्रागपि सत्येव न नश्यति च, एवमव्यक्तिरपि प्रागसती कारकचक्रेणोत्पद्यते प्रागपि सतीति । नाद्यौ । व्यक्त्यव्यक्तिसम्बन्धिव्यक्त्यव्यक्त्योरसत्योरेवोत्पत्तिविनाशित्वेन किञ्चिदसदुत्पद्यते न किञ्चित्स-द्विनश्यतीति सिद्धान्तविरोधात् । नान्त्यौ । कारकव्यापारवैफल्यादित्युक्तरीत्या विकल्पदोषयोरनुषक्तिः स्यादित्यर्थः । व्यक्त्यव्यक्तिसम्बन्धिव्यक्त्यव्यक्त्योरपि । व्यक्त्यव्यक्तिस्वीकारेण तदर्थत्वान्न कारकचक्रवैयर्थ्यमित्याशङ्कते अथेति ॥ विषयसप्तमीति । अनेनोत्पत्तिविनाशविषय इत्यर्थः सूचितो भवति ॥ मूलक्षयाभावादिति । ‘मूलक्षयकरी प्राहुरनवस्थां हि दूषणम्’ इति तत्कारिण्या एव दूषणत्वोक्तेरिति भावः । मूलक्षय इति कोऽर्थः । किं कल्पकाभावः किंवा प्रयोजनपरिक्षयः । नाद्यः । घटसम्बन्ध्युत्पत्तिनाशयोर्व्यक्त्यव्यक्तिरूपत्वस्य प्रामाणिकत्वे हि तदुपपत्त्यर्थं व्यक्त्यव्यक्ति-सम्बन्ध्युत्पत्तिनाशयोरपि व्यक्त्यव्यक्तिरूपत्वं परम्पराकल्पनं स्यात् । न चैतदस्ति । घटसम्बन्ध्युत्पत्तिनाशयोर्व्यक्त्यव्यक्तिरूपत्वस्याप्रामाणिकत्वेन कल्पकाभावस्य स्पष्टत्वादिति मनसि निधाय द्वितीयं दूषयति उत्तरेति । अत्र व्यक्त्यव्यक्तिसम्बन्धिव्यक्त्यव्यक्त्योः कल्प्यमानत्वात्तत-श्चोत्तरोत्तरकल्प्यमानव्यक्त्यव्यक्तिपरम्पराया अप्रामाणिकत्वेनासिद्धौ व्यवहारहेतुतया कल्प्यमानयो-र्घटसम्बन्धिव्यक्त्यव्यक्त्योरप्यसिद्धिरिति घटव्यक्त्यव्यक्तिसिद्धिरूपप्रयोजनपरिक्षयोऽप्यरत्येवेत्यर्थः ।

### **परिमल** 

स्वीक्रियेते इति । उत्पत्तिविनाशव्यवहारहेतुतयेति योज्यम् ॥ उक्तविकल्पदोषेति । या व्यक्त्यव्यक्त्योरुत्पत्तिव्यवहारहेतुतया कारकव्यापारवैफल्यनिरासाय च व्यक्तिरङ्गीकृता सापि किं प्रागसत्येवोत्पद्यते मुद्गरप्रहारादिना नश्यति च उत प्रागपि सत्येव अविनाशिनी च । एवं व्यक्तेर् विनाशव्यवहारहेतुतया अङ्गीकृता व्यक्तिरपि प्रागसती मुद्गराभिघातादिनोत्पद्यते किं वा प्रागपि । सतीति विकल्पस्य व्यक्त्यव्यक्त्योरुत्पत्तिविनाशवत्त्व इत्यादिनोक्तदोषस्य चानुषक्तिः स्यादित्यर्थः ॥ अथ तत्रापीति । व्यक्त्यव्यक्तिनिष्ठव्यक्त्यव्यक्त्योरपीत्यर्थः ॥ अनवक्लृप्तिरिति । असिद्धिरित्यर्थः ॥

### **यादुपत्यम्** 

पूर्वपूर्वव्यक्त्यव्यक्तीनामिति । अत्र घटव्यक्त्यव्यक्ती पूर्वे, व्यक्त्यव्यक्यो-र्व्यक्त्यव्यक्ती उत्तरे, तन्निर्वाहायोत्तरोत्तरं कल्प्यमानत्वात् । तथा चोत्तरोत्तरं कल्प्यमानपरम्पराया अप्रामाणिकत्वे व्यवहारहेतुतया कल्प्यमानयोः पूर्वव्यक्त्यव्यक्त्योरसिद्धिरिति मूलक्षय इति भावः ।

### **श्रीनिवासतीर्थीया** 

एतद्दोषेति । इदानीमुत्पन्न इति न स्यात् । प्रहाराद्युत्तरं घटसत्त्वस्य व्यवहारः स्यात् । इदानीं नष्ट इति न स्यात् ॥ वैफल्यं चेत्युक्तदोषेत्यर्थः ॥ व्यक्त्यव्यक्त्योरिति । तथा च घटोत्पत्तिव्यवहारहेतुभूतव्यक्तेरपि व्यक्त्यङ्गीकारेणेदानीमुत्पन्न इति सम्भवति । व्यक्तिव्यक्त्यर्थमेव चक्रादिकारकसाफल्यम् । तथोत्पत्तिव्यवहारहेतुभूतव्यक्तेरप्यव्यक्तिस्वीकारेण प्रहाराद्युत्तरमपि घटसत्त्वव्यवहारो न भवति । व्यक्तेरव्यक्त्यर्थमेव मुद्गरादिकारकसाफल्यम् । तथाऽव्यक्तेरपि व्यक्तिस्वीकारेणेदानीं नष्ट इति सम्भवति । पूर्वं विद्यमानाया अप्यव्यक्तेस्तदा व्यक्तत्वात् । यदा त्वव्यक्तेरप्यव्यक्तिस्तदा नष्ट इति न व्यवहार इत्यर्थः । न तु व्यक्तेर्व्यक्तिरव्यक्तेरव्यक्तिरित्यर्थः । तथा सत्यव्यक्तेः केवलाव्यक्तिस्वीकारवैयर्थ्यात् । अतो व्यक्तेरपि व्यक्त्यव्यक्ती अव्यक्तेरपि व्यक्त्यव्यक्ती इत्युक्तरीत्या व्याख्येयम् ॥ तयोरिति । घटोत्पत्त्यादिव्यवहारहेतुभूतव्यक्त्यव्यक्तिनिष्ठव्यक्त्य-व्यक्त्योरपीत्यर्थः ॥ तत्रापीति । व्यक्त्यव्यक्तिनिष्ठव्यक्त्यव्यक्त्योरपीत्यर्थः ॥ अङ्गीकार इति । तत्रैव कालपर्यवसानादित्यर्थः ॥ सिद्धौ हीति । तत्सिद्धावेव च कालपर्यवसानादिति भावः ॥ प्रयोजनेति । घटादावुत्पत्तिविनाशरूपेत्यर्थः ।





