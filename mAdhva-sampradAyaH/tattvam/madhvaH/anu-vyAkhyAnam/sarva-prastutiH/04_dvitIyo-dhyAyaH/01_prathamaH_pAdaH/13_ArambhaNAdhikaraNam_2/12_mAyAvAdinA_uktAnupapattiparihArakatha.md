+++
title = "१२ मायावादिना उक्तानुपपत्तिपरिहारकथनम्"

+++


## अनवस्थाऽन्यथा हि स्यात्सर्वत्रोत्पत्तिनाशयोः

**मायावादिना उक्तानुपपत्तिपरिहारकथनम्**

**अनवस्थाऽन्यथा हि स्यात्सर्वत्रोत्पत्तिनाशयोः**

### **सुधा **

नन्वेतत्सकलमपि पटवच्च, यथा प्राणादिरिति व्यक्त्यव्यक्त्यवष्टम्भेन परिहृतम् । तथा हि । व्यक्त्यपेक्षयोत्पत्तिः पटादीनामव्यक्त्यपेक्षया च विनाशो युज्यते । व्यक्त्यव्यक्त्यर्थमेव च कारकाण्युपयुज्यन्ते । व्यक्त्यव्यक्तिभ्यामेवोपलब्ध्यनुपलब्धी भवतः । अत एव प्रतिपादनं सङ्गच्छते । व्यक्ताव्यक्तरूपेणैव विरुद्धधर्मा व्यवतिष्ठन्ते । यथा हि संवेष्टितः पटो न स्फुटं पट इति प्रतीयते । न प्राव्रियते न शीतमपनुदति । न बहुदेशव्यापी भवति । प्रसारितस्तु स्फुटप्रतीत्यदिमान् । न चैतावता भेदः । नापि प्रसारितः प्रागसन् । यथा च प्राणायामेन निरुद्धः शारीरो वायुर्जीवनमात्रं करोति नोत्क्षेपणादि । निरोधापगमे त्वासादितव्यक्तिस्तदपि करोति । न तावन्मात्रेण भिद्यते । प्रागसन्वा । तथैवैतदपि व्यक्त्यव्यक्तिभ्यां समञ्जसमिति ।

अत्र ब्रूमः । केयं पटस्य प्रागुत्पत्तेरूर्ध्वं च विनाशादव्यक्तिर्मध्ये च व्यक्तिः । अनुपलब्धिर-व्यक्तिरुपलब्धिर्व्यक्तिरिति चेत्तत्राह अनवस्थेति ।

यद्युपलब्ध्यनुपलब्धी एवोत्पत्तिविनाशौ । तदा सर्वत्रोत्पत्तिनाशयोरनवस्था स्यात् । यद्यदोप-लब्धं तत्तदैवोत्पन्नम् अनुपलब्धं च विनष्टमिति स्यादिति यावत् । किञ्च प्रागुत्पत्तेस्सत्त्वे पटस्य कस्मान्नोपलब्धिः कथं चोर्ध्वमुपलब्धिरिति प्रश्नस्य उपलब्ध्यनुपलब्धि(अनुपलब्ध्युपलब्धि)भ्या-मेवेति परिहारं वदन्देवानाम्प्रियः श्लाघनीयप्रज्ञ; स्यात् । अपि च प्रागूर्ध्वं च तन्तूपलब्धौ कथं तन्मात्रस्य सतः पटस्यानुपलब्धिः । अन्यथा तन्तूनामपि सा स्यात् ।

### **शेषवाक्यार्थचन्द्रिका **

भाष्ये ‘पटवच्च’, ‘यथा प्राणादिः’ इति सूत्रार्थतया परोत्प्रेक्षित-व्यवस्थोपपादकयुक्त्याभासानिरासप्रयुक्तन्यूनतापरिहारायेदमेव भाष्यं तन्निरासपरतया योजयितुं व्यवस्थोपपादकयुक्तिप्रदर्शनपूर्वकं व्यवस्थोपपत्तिमाशङ्कते नन्विति ॥ व्यक्त्यपेक्षयेति । तथा च सत्कार्यवादेऽपि पटादीनामुत्पत्तिविनाशयोरुक्तविधयोः सत्त्वात्पटादय उत्पत्तिविनाशवन्त आत्मादय-स्तद्रहिता इति लोकवेदसिद्धोत्पत्तिविनाशव्यवस्थोपपत्तेर्न तदनुपपत्तिर्बाधिकेति भावः ॥ व्यक्त्य-व्यक्त्यर्थमेवेति । तथा च व्यक्त्यव्यक्तिरूपोत्पत्तिनाशयोः सत्त्वान्न तत्कारकवैफल्यप्रसङ्गोऽपीति भावः॥ व्यक्त्यव्यक्तिभ्यामेवेति । तथा च न सत्त्वासत्त्वानुपपत्तिरपीति भावः । उपपादनानुपपत्तिं परिहरति अत एवेति । व्यक्त्यव्यक्त्यर्थत्वादेवेत्यर्थः । यदि वेत्युक्तबाधकमपि परिहरति व्यक्त्यव्यक्तिरूपेणैवेति ।

व्यक्त्यव्यक्त्योरेव दुर्निरूपत्वान्न व्यक्त्यव्यक्त्यवष्टम्भेनोक्तव्यवस्थानिर्वाह इत्यभिप्रेत्य तत्स्वरूपं विकल्पयति केयमिति । किमत्राव्यक्तिव्यक्ती अनुपलब्ध्युपलब्धिरूपा(वा)त्मधर्मावभिमते किंवा तदतिरिक्तावेव पटधर्माविति किंशब्दार्थः । आद्यपक्षनिरासपरतया मूलं योजयितुं तमुत्थापयति अनुपलब्धिरिति । अन्यथेत्यस्यार्थो यदीत्यादि । अव्यवस्थाप्रकारदर्शनं यद्यदेति । ननु यद्यदोपलब्धं तस्य तदोत्पन्नत्वं नानिष्टमुपलब्धिरेवोत्पत्तिरिति वदतोपलब्धत्वरूपोत्पन्नत्वस्याङ्गीकृतत्वात् । एव-मनुपलब्धिरेव विनाश इत्यङ्गीकारेणानुपलब्धत्वरूपविनष्टत्वस्याप्यभ्युपगतत्वात् । अनुपलब्धस्य तद्रूपमनुपलब्धत्वं च नानिष्टमिति कथं तदापादनमित्यरुचेराह किञ्चेति । देवानाम्प्रियः पशुः । कस्मादुपलब्ध्यनुपलब्धी इत्युपलब्ध्यनुपलब्धिनियामकप्रश्नोत्तरतया नियम्यभूतोपलब्ध्यनुपलब्धी एव नियामकतया वदतोऽलौकिकं बुद्धिवैशद्यमित्याशयेन श्लाघनीयप्रज्ञ इति परिहासः । असत्त्वाच्चानुपलब्धेर्न नियामकतया तदुपन्यासो युक्त इत्याह अपि चेति । तन्मात्रस्य सतः न तन्तुमात्रस्य सत इति हेतुगर्भ- विशेषणम् । अन्यथेति । तन्तुमात्रस्य सतोऽपि पटस्यानुपलब्धावित्यर्थः । अविशेषादिति भावः ।

### **परिमल** 

एतत्सकलमपीति । प्रागुक्तबाधकचतुष्टयमपीत्यर्थः । केयमित्यादिप्रश्नस्योत्तरमाशङ्कते अनुपलब्धिरव्यक्तिरित्यादि ॥ देवानाम्प्रिय इति । अनभिज्ञत्यर्थः । देवानाम्प्रियो मूर्ख इत्यलुक्-समासः । श्लाघनीयेत्यपहासः । कुतो नोपलभ्यत इत्यादिप्रश्नस्यानुपलभ्यमानत्वान् नोपलभ्यत इत्याद्युक्तावात्माश्रयापत्तेरिति भावः ॥ प्रागूर्ध्वं चेति । पटोत्पत्तेरित्यनुषङ्गः ॥

### **श्रीनिवासतीर्थीया** 

अत एव विद्यमाना(?विद्य)देर्व्यक्त्याद्यर्थम् । तदपि उत्क्षेपणाद्यपि ॥ उत्पत्तिविनाशाविति । व्यक्त्यव्यक्ती इत्यर्थः ॥ परिहारं वदन्निति । पटस्योत्पत्तेः प्राक् सत्त्वे कस्मान्नोपलब्धिः । उपलब्धिर् व्यक्तिः । सा कुतो न अव्यक्तिः कुत इति यावदिति प्रश्नस्यानुप-लब्धेरिति परिहारो न सङ्गच्छते । अनुपलब्धिर्नामाव्यक्तिः । तथा चाव्यक्तेरव्यक्तिरित्युक्तं स्यात् । कथञ्चोत्पत्तेरूर्ध्वमनन्तरमुपलब्धिर्व्यक्तिरिति प्रश्नस्योपलब्धेरिति परिहारो न सङ्गच्छते । उपलब्धिर्नाम व्यक्तिः । तथा च व्यक्तेर्व्यक्तिरित्युक्तं स्यात् । तथा चैवं परिहारं वदन्देवानाम्प्रियो मूर्खः स्यादित्यर्थः । देवानाम्प्रिय इति च मूर्ख इति वचनादिति ध्येयम् ॥ अन्यथेति । केवलं तन्तुमात्रस्यापि पटस्यानुप-लब्धौ । सा अनुपलब्धिः ।

### **वाक्यार्थरत्नमाला **

योजनाभेदेनोक्तानवस्थाप्रकाराणां क्रमेणोद्धार इत्याशयेन तत्तदंशोपयोगं विशदयति । तथा च सत्वात्कार्येत्यादिना । पशुरिति । मूर्ख इत्यर्थः । अजेर्व्यघञपोरिति सूत्रभाष्ये प्राप्तिज्ञो देवानां प्रिय इत्युक्तस्य विवरणरूपकैय्यटे च देवशब्दो मूर्खवाची । मूर्खाणां च प्रियो मूर्ख एवेत्युक्तम् । अव्याकृतब्राह्मणभाष्येतु सम्यग् ज्ञानीतु देवानां पशुरुच्यत इति । अतो देवानां प्रियो ज्ञान्यपि । तस्माद्देवास्तत्वविदे प्रियं कुर्वन्त्यतन्द्रिता इति प्रतिपादितं भिन्नविषयमिति ज्ञेयम् । तत्तत्कारकेऽति । अनेन मूले कारणापदमुत्पत्तिकारणविनाशकारणपरमिति व्याख्यानं द्रष्टव्यम् ।





