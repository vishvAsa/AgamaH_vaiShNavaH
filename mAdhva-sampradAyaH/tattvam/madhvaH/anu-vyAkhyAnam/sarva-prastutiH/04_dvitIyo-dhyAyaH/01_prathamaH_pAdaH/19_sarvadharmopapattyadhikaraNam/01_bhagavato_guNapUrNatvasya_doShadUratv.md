+++
title = "०१ भगवतो गुणपूर्णत्वस्य दोषदूरत्वस्य च साधनम्"

+++


## ॐ सर्वधर्मोपपत्तेश्च ॐ

**॥ अथ सर्वधर्मोपपत्त्यधिकरणम् ॥**

**भगवतो गुणपूर्णत्वस्य दोषदूरत्वस्य च साधनम्**

**ॐ सर्वधर्मोपपत्तेश्च ॐ**

### **सुधा **

॥ ॐ सर्वधर्मोपपत्तेश्च ॐ ॥ सर्वे चेतना अपूर्णगुणा दोषिणश्च दृष्टास्तद्दृष्टान्तेन चेतनत्वादीश्वरस्यापि समासव्यासाभ्यामपरिपूर्णगुणत्वं दोषित्वं च स्यादिति पूर्वपक्षोऽत्राधिकरणे निरस्यते । तदिदमस्पष्टं भाष्ये । चशब्दसमुच्चितायाः श्रुतेरेवोदाहृतत्वात् । युक्तेरव्युत्पादनात् । ततः स्पष्टं व्याचष्टे यदधीना इति ।

## **अनुव्याख्यानम्**

॥ ॐ सर्वधर्मोपपत्तेश्च ॐ ॥

यदधीना गुणाश्चैव दोषा अपि हि सर्वशः ॥

गुणास्तस्य कथं न स्युः स्युर्दोषाश्च कथं पुनः ॥

चापिशब्दावन्योन्यसमुच्चये । एवशब्दस्य यदधीना एवेत्यन्वयः । हिशब्दः सर्वस्य भगव-दधीनतायां श्रुत्यादिप्रसिद्धिं द्योतयति । कथमित्याक्षेपे । द्वेधा हि वस्तु न प्राप्यते । तत्र स्वातन्त्र्या-भावाद्वा प्रेप्साऽभावाद्वा । द्वेधा च न हीयते । स्वातन्त्र्याभावाद्वा जिहासाऽभावाद्वा । अस्ति तावदीश्वरस्य सर्वत्र स्वातन्त्र्यम् । अस्ति च मया सर्वदाऽऽनन्दादिगुणवता दुःखादिदोषवर्जितेन भाव्यमितीच्छा, प्रेक्षावत्त्वात् । अतः कथं तस्यानन्दादिगुणपूर्णत्वं दुःखादिसर्वदोषदूरत्वं न भवति ।

अत्रैते प्रयोगाः । ईश्वरः सकलगुणपूर्णः सर्वदोषदूरश्च, स्वतन्त्रत्वात् । व्यतिरेकेण यज्ञदत्तवत् । ईश्वरो विप्रतिपन्नगुणवान्, तत्र प्रेप्सावत्त्वे सति स्वतन्त्रत्वात् । यो यत्र प्रेप्सावत्वे सति स्वतन्त्रः स तद्वान् यथा सम्प्रतिपन्नः । ईश्वरा न विमतदोषवान्, तज्जिहासुत्वे सति स्वतन्त्रत्वात् । यो यत्र जिहासावत्त्वे सति स्वतन्त्रः स तदभाववान् । यथा सम्मत इति ।

### **शेषवाक्यार्थचन्द्रिका **

ॐ सर्वधर्मोपपत्तेश्च ॐ ॥ समासव्यासाभ्यामिति । ईश्वरो न सर्वगुणपूर्ण इतीश्वरो दोषीति च संक्षेपः । ईश्वरो न ज्ञानवान्न सुखवानितीश्वरो दुःखवांश्चिन्तावा-नित्यादिविस्तरश्चेत्येवं संक्षेपविस्तराभ्यामित्यर्थः । अत एव सिद्धान्ते ईश्वरः सकलगुणपूर्णः सर्वदोष-विदूरश्चेति सामान्यतः, ईश्वरो विप्रतिपन्नगुण ईश्वरो न विप्रतिपन्नदोषवानिति विस्तरतश्च गुण-साधनदोषनिराकरणे वक्ष्यतीति द्रष्टव्यम् ॥ अन्योन्यसमुच्चय इति । तथाच नान्यतरवैयर्थ्यमिति भावः । तर्हीतरव्यावृत्त्यर्थकैवशब्दविरोध इत्यतस्तस्य भिन्नक्रमत्वान्न तद्विरोध इत्याह एवशब्दस्येति ॥ आक्षेप इति । उत्तरत्र परिहाराभावेन प्रश्नार्थत्वायोगादिति भावः । आद्यहेतौ, यो यत्र स्वतन्त्रः स तद्वानित्ये-वोक्ते दोषे स्वतन्त्रस्य तद्वत्त्वाभावाद्य्वभिचारः स्यादित्यतः सत्यन्तं विशेषणम् । द्वितीयहेतावपि, गुणेषु स्वतन्त्रस्य तदभाववत्त्वाभावेन व्यभिचारः स्यादित्यतः सत्यन्तं विशेषणम् । जीवे व्यभिचार-वारणायोभयत्र विशेष्यभागः । उभयत्र विशेषव्याप्तौ दृष्टान्ताभावेन तदसम्भवात्सामान्यव्याप्ति-प्रदर्शनमिति मन्तव्यम् ।

### **परिमल **

ॐ सर्वधर्मोपपत्तेश्च ॐ । पूर्वसङ्गत्यन्तर्भावसङ्गत्योर् द्योतनायाधिकरणार्थमाह सर्व इति । समासव्यासाभ्यां सङ्क्षेपविस्तराभ्यामित्यर्थः । ईश्वरो न सर्वगुणश्चेतनत्वाच्चैत्रवत् । ईश्वरो न सर्वदोषदूरश् चेतनत्वाच्चैत्रवद् इति सङ्कोचतः । ईश्वरो न विमतसम्पूर्णज्ञानवान्, न पूर्णानन्दवान्, न सर्वशक्तिमान् । ईशो न विमतनिश्शेषदुःखहीनो न निश्शेषश्रमहीनश् चेतनत्वदित्यादिरूपेण विस्तरतः प्रयोक्तव्यमित्यर्थः ॥ युक्तेरिति । उपपत्तिपदोक्तयुक्तेरित्यर्थः । वक्ष्यमाणप्रयोगानुकूलव्याप्तिं व्यनक्ति द्वेधा हीति ॥ तत्रेति । वस्तुप्राप्तौ स्वातन्त्र्याभावात् शक्त्यभावादित्यर्थः ॥ प्रेप्सेति । प्राप्तीच्छा-भावादित्यर्थः ॥ न हीयत इति । न त्यक्तो भवतीत्यर्थः । जिहासाऽभावात् त्यागेच्छाऽभावादित्यर्थः॥ अस्ति च सर्वत्र स्वातन्त्र्यमिति । आरम्भणाधिकरणे ‘आत्मनि चैवं विचित्राश्च ही’त्यादौ समर्थ-नादिति भावः । समासेन पूर्वपक्षे अभिहितप्रयोगस्य प्रतिप्रयोगमाह ईश्वरस्सकलगुणपरिपूर्ण इति । व्यासेन पूर्वपक्षोक्तप्रयोगस्य प्रतिप्रयोगमाह ईश्वरो विप्रतिपन्नगुणवानिति । सम्पूर्णज्ञानवान् तादृश-सुखवानित्यादिरादिपदार्थः । एवमग्रेतनप्रयोगेऽपि दुःखरूपदोषवान् श्रमरूपदोषवानित्येवं ध्येयम् ।

### **यादुपत्यम् **

ॐ सर्वधर्मोपपत्तेश्च ॐ ॥ युक्तेरिति । उपपत्तिपदेनोक्ताया इति शेषः ॥ समासव्यासाभ्यामिति । सङ्कोचविस्तराभ्यामित्यर्थः । तथा चेश्वरो न सर्वगुणपूर्ण इतीश्वरो दोषीति च सङ्क्षेपतः, ईश्वरो न ज्ञानवान्सुखवानीश्वरो दुःखवांश्चिन्तावानित्यादिविस्तरतश्च साधनीयमित्याशयः । अत एव सिद्धान्ते ईश्वरः सकलगुणपूर्णः सर्वदोषविदूरश्चेति सङ्क्षेपेणेश्वरो विप्रतिपन्नगुणवानीश्वरो न विमतदोषवानिति विस्तरतश्च निराकरणमुपपद्यत इति ध्येयम् । यो यत्र स्वतन्त्रः स तद्वानित्येवोक्ते दुःखादौ स्वतन्त्रस्य तद्वत्त्वाभावेन व्यभिचारः स्यादतः सत्यन्तं विशेषणम् । एवं द्वितीयहेतावपि सुखादौ स्वतन्त्रस्य तदभावाभावेन व्यभिचारवारणाय सत्यन्तमित्यवगन्तव्यम् ।

### **श्रीनिवासतीर्थीया **

ॐ सर्वधर्मोपपत्तेश्च ॐ ॥ आक्षेप इति । गुणाः कथं न स्युः स्युरेव । दोषाः कथं पुनः स्युर् न स्युरेवेत्याक्षेप इत्यर्थः । प्रेप्सा अपेक्षा । न हीयते विद्यमानं हातुं न शक्यमित्यर्थः । जिहासा हातुमिच्छा ।

### **वाक्यार्थरत्नमाला **

ॐ सर्वधर्मोपपत्तेश्च ॐ ॥ सामान्यत इति । गुणसाधनदोष निराकरणे इत्युत्तरेण सम्बन्धः । अनेनैवात्रैते प्रयोगा इत्युत्तरमूले स्वतन्त्रत्वहेतुकं व्यतिरेक्यनुमानं सामान्यत उक्तपूर्वपक्षस्य निराकरणरूपम् । उत्तरानुमानद्वयं तु विशेषत उक्तपूर्वपक्षद्वयस्य निराकरणरूपमिति विवेकोऽपि दर्शितो भवति । तथा च नान्यतरेति । एकस्यापरेण समुच्चयमात्रस्यान्यतरेण सिद्धावपि परस्परं समुच्चयस्यैकमात्रेण सिध्यसम्भवात्तत्समुच्चयलाभार्थमुभयोरप्यावश्यकत्वान्नान्यतरवैयर्थ्य-मित्यर्थः । एवशब्दविरोध इति । समुच्चयार्थकचापिशब्दयोरिति शेषः । विरोधमुपपादयितुमुक्त-मितरेति । चापिशब्दयोर्न केवलं गुणा, अपि तु दोषा च्चेति समुच्चयार्थत्वादेवकारस्य चावधारणार्थस्य गुणा एवेति तदन्यविरोधपरत्वादर्थद्वारके विरोध इत्यर्थः । भिन्नक्रमत्वादिति । भिन्नस्थले सम्बन्ध्य-मानत्वादित्यर्थः । सामान्यपूर्वपक्षानुमाननिरासकस्वतन्त्रत्वमात्रहेतुकव्यतिरेक्यनुमाने पदकृत्य-कथनानवकाशविशेषपूर्वपक्षानुमाननिरासके विशेषगुणादिसाधकानुमानद्वये तत्कृत्यान्याह । आद्ये हेतात्वित्यादिना ।

