+++
title = "१७ प्राभाकरमतनिराकरणम्"

+++


## तस्मात्सैवानुमा मता

**प्राभाकरमतनिराकरणम्**

**तस्मात्सैवानुमा मता**

### **सुधा**

अपरे त्वपौरुषेयस्यागमत्वमुपगम्य पौरुषेयस्यानुमानत्वमभ्युपगच्छन्ति । तेषां तु स्फुटो वेदे व्यभिचारः । किञ्च पदानामन्विताभिधाने शक्तिः । पदान्येव च वाक्यम् । न च वैदिकपदेभ्योऽन्यान्येव लौकिकानि पदानि । वक्ता तु पदज्ञान एवोपयुज्यते । तत्कथं लोकवेदयोः प्रकारभेदः स्यात् । अपि च वेदानुकारेण पठ््यमानेषु लौकिकवाक्येषु कथम् । अन्वयप्रतीतिरुत्पद्यत एव । किन्नाम पुनः पौरुषेयत्वज्ञानादपनीयत इति । एवं तर्हि वाक्यादेव वाक्यार्थज्ञानम् । तत्प्रामाण्यनिश्चयाय तु वक्त्राद्यनुसरणमित्यायातमित्यास्ताम् ।

### **वाक्यार्थचन्द्रिका**

अस्तु तर्हि वेदस्यापौरुषेयत्वेन तत्र स्वतन्त्रवक्तृज्ञानानुमानस्य बाधितत्वेनागमतया प्रमाण्यं पौरुषेयस्य तु तत्सम्भवेनानुमानान्तर्भावसम्भवान्नागमत्वमिति प्राभाकरमतमुत्थाप्य दूषयति अपरे त्विति । स्फुट इति । शुकादिवाक्य इव वेदे व्यभिचारस्याकाङ्क्षादिमत्पदकदम्बकत्वरूपहेतुमत्तया स्वस्मारितार्थसंसर्गविषयस्वतन्त्रवक्तृप्रमितिपूर्वकत्वरूपसाध्याभाववत्तया च परस्य सम्मतत्वेन तद्वत्तया व्युत्पादनानपेक्षत्वं दर्शयितुं स्फुट इत्युक्तम् । किंच्च पौरुषेयापौरुषेयवाक्ययोरनतिभिन्नत्वेन मद्रीत्या उभयस्याप्यागमत्वस्यैव, काणादादिरीत्या अनुमानत्वस्यैव वा सम्भवेन अपौरुषेयस्य आगमत्वं, पौरुषेयस्य चानुमानत्वमभ्युपगच्छतोऽर्धजरतीयप्रसङ्ग इत्याशयवान्कथमनयोरनतिभिन्नत्वमित्यतः पौरुषेयवाक्यस्यास्थानि पदानि किमन्विताभिधानशक्तिमन्ति न वा । तथा किं पदान्येव वाक्यमुत ततोऽन्यदिति विकल्पद्वयं मनसि निधायाद्यपक्षद्वयं दूषयति किञ्च पदानामिति । पौरुषेयवाक्यस्थपदानामन्विताभिधानशक्तिमत्त्वे तथा पदानामेव च वाक्यत्वेऽपौरुषेयवाक्यस्येव पौरुषेयवाक्यस्यापि संसर्गवादकत्वेनागसत्वप्रसङ्ग इत्यर्थः । नान्त्यौ । तथा सति पदानामभेदेन वेदस्यापि संसर्गवादकत्वानुपपतेरनागमत्वप्रसङ्गादित्यभिप्रेत्य भवेदेतदेवं यदि पदानामभेदो भवेत् । न चैतदस्ति । लोकवेदयोः सत्यपि वर्णाभेदे, केनचित्स्वरच्छान्दसवर्णागमलोपविकारविपर्ययाध्ययनाव्यापनादिधर्मभेदेन, जराराजपदयोरिव क्रमभेदेन, अथ शब्दानुशासनं, केषां शब्दानां लौकिकानां वैदिकानां चेत्यभियुक्तानां व्यपदेशभेदात्स्पष्टभेदस्वरूपयूपादिशब्दसाहर्याच्च लोकवेदयोः पदानामन्यत्वस्य स्थितत्वात् । ततश्च वैदिकपदानामन्विताभिधानशक्तिमत्त्वेन संसर्गवादकत्वं लौकिकानां च तद्रहितानां तदवादकत्वं च भविष्यतीत्यतो यत्रार्थप्रतीत्यौपयिकधर्मभेदो यथा पूर्वपदप्रकृतिस्वरत्वे बहुव्रीह्यर्थत्वमन्तोदात्तत्वे स्वार्थवृत्तित्वं स्मृतितः । ब्राह्मणादिषुन्यूनातिरिक्तवशाज् जराराजादिषु क्रमान्यत्वादर्थान्यत्वावसायस् तत्र पदभेदोऽभ्युपगम्यत एव । नैवं लोकवेदयोरर्थौपयिकधर्मभेदोऽस्ति । अनियतस्वराणां नियतस्वराणां चार्थान्यत्वत्य स्मृतितो लोकतो वाऽनवगमात् । देवासस् त्मनेत्यदिषु च लौकिकेभ्यो न्यूनातिरेककृतस्वरूपभेदे सत्यपि तद्रुपस्यार्थान्तरानवगमात् । किञ्चिद्रूपभेदेऽपि लौकिकप्रत्यभिज्ञानात् । न च लोकवेदयोः पदानामन्यत्वमित्युक्तप्रसङ्गतादवस्थ्यमेवेत्याशयवानाह न च वैदिकेभ्य इति ।

ननु तथाऽपि स्वतन्त्रवक्तृभावाभावाभ्यां लोकवेदयोः पदान्यत्वं भविष्यतीत्यतः पुरुषस्य वाक्योत्पाद्यज्ञानेऽप्युपयोगाङ्गीकारेऽपौरुषेयवाक्ये वेदपुरुषाभावेन तस्य बोधकत्वाभावापत्त्या वाक्योत्पाद्यज्ञाने तस्यानुपयोगेनोच्चारणद्वारा पदज्ञानमात्रोपयोगिनः पुरुषस्य भावाभावयोः संसर्गावादकत्वतद्वादकत्वे प्रति न प्रयोजकतेति तद्भावाभावौ न पदभेदकावित्याशयवानाह वक्ता त्विति ॥ प्रकारभेद इति । संसर्गवादकत्वतदुनुमापकत्वरूप इत्यर्थः । अङ्गीकृत्य लौकिकेभ्यो न्यूनातिरेककृतस्वरूपभेदे पदभेदं यत्र न न्यूनातिरेकस्तत्र तद्भेदस्य निर्निबन्धत्वेनायोगात्तादृशलौकिकवैदिकपदानामन्न्यन्वाद्वैदिक पदवल्लौकिकानामपि तेषां संसर्गवादकत्वान्न तदनुमापकता इत्याह अपि चेति । तत्र संसर्गवादकत्वेऽपि तस्य वास्तवत्वसिद्ध्यर्थं स्वतन्त्रवक्तृप्रमितिपूर्वकत्वस्यावश्याश्रयणीयत्वादनुमानत्वोक्तिरिति भावेन शङ्कते अन्वयेति । अङ्गीकृत्य चैतदुक्तम् । वस्तुतस्तु प्रामाण्यस्य स्वतस्त्वेन तत्प्रामाण्यनिश्चयस्य वक्तृयथार्थज्ञानाप्रयोज्यत्वस्य प्रागुपपादितत्वान्न प्रामाण्यनिश्चयार्थताऽपि वक्त्राद्यनुसरणस्य सम्भवतीत्याशयेनास्तामित्युक्तम् । यद्यप्ययं विचारो यत्रागमस्योक्तरूपेण द्वैविध्यं कण्ठरवेणोक्तं तत्रैव सङ्गतस्तथाऽपि सुप्रसिद्धत्वादनुक्तेरपि उक्तिप्रतिरूपकत्वेन तत्कार्यकारित्वादत्र तद्विचारो नासङ्गत इत्यवधेयम् ।

### **परिमल**

न च वैदिकपदेभ्योन्यानीति । पूर्वतन्त्रे लोकवेदाधिकरणे तथोक्तेरिति भावः ।

### **श्रीनिवासतीर्थीया**

पौरुषेयस्येति । तत्र मूलभूतवक्तृज्ञानानुमानसम्भवादिति भावः ॥ किञ्चेति । तथा च पौरुषेवाक्यवत्पृथक् प्रामाण्यं वाच्यमिति भावः । ननु लौकिकपदेष्वस्ति वक्ता न वैदिकपदेष्वतोऽस्ति वि इत्यत आह वक्ता त्विति । वेदानुकारेण तद्वत्स्वराद्युपेततया । कथं वेदापेक्षया भिन्नः प्रकार इत्यर्थः । स्वरादिना तत्साम्यादिति भावः । भेदमाशङ्कते अन्वयेति । अपनीयत इति । पश्चाद्वक्तृज्ञानानुमानं भवतीति भावः ।

### **वाक्यार्थरत्नमाला**

वेदे व्यभिचारस्येति । व्युत्पादनानपेक्षत्वमित्युत्तरेण सम्बन्धः । प्रथमाध्यायतृतीयपादस्थलोकवेदाधिकरणसूत्रम् । प्रयोजनचोदनाभावादर्थैकत्वमविभागादिति तदधिकरणीय पूर्वपक्षसिद्धान्तानुसारेण लोकवेदगतपदानां भेदमाशङ्क्य तन्निरासपरतयोत्तरवाक्यं योजयितुं तदाशयमाह । भवेदेवं यदि पदानामभेदो भवेदित्यादिना इत्याशयवानित्यन्तेन । अत्र न च वैदिकेभ्य इति वाक्याशयं द्वयमुक्तमिति प्रतीयते इत्यभिप्रेत्येत्याशयवानित्युक्तत्वात् । परं तु इत्यभिप्रेत्येत्युक्ताभिप्रायः परमफलविषय इत्याशयवानित्युक्तिस्तु वाक्यबललभ्य आशय इति दुशेषादुभयोः पृथगायत्ववर्णनम् । प्रागुक्तविकल्पस्येव विकल्पान्तरस्यापि निरासस्यावश्यकतया तन्मात्रमेव मुख्यो वाक्याशयः । तदुपपादनाय लोकवेदाधिकरणोक्तप्रकारस्य ग्रन्थकाराभिप्रेतत्वकथनाय द्वितीय आशयोऽपि वक्तव्य एवेत्यवधेयम् । जिज्ञासाधिकरणीय ‘‘इष्टे व्युत्पत्तिरिष्यत’’ इति भाष्यमूलटीकाव्याख्यावसरे लोकवेदाधिकरणशरीरादिकमस्माभिर्व्युत्पादितमस्ति तदनुसारेणैतट्टीकाव्याख्यानं द्रष्टव्यम् । वेदानुकारेण पठ्यमानेष्विति मूलम् । वलितश्चकितच्छिन्नस्त्वयिराजनाते सति । सहस्रशीर्षा पुरुषः सहस्राक्षः सहस्रपात् । तेवर्धन्तस्वतवसोमहित्वना ॥ सर्वस्य धातारमचिन्त्यरूपमादित्यवर्णं तमसः परस्तादीत्यादि वेदवाक्येष्वित्यर्थः । यत्रागमस्येति । तत्वनिर्णयादावित्यर्थः । सङ्गत इति । ततश्च तत्रैव कर्तव्यः । तत्वनिर्णयटीकादौ किञ्चित्कृतश्चेत्यपि द्रष्टव्यम् । अनुक्तेरपि आगमविभागानुक्तेरपीत्यर्थः । ततश्चात्रापि विभागस्य कृतप्रायत्वात्तत्परीक्षायुक्तैवेति भावः । उत्तरत्र छत्रिन्यायानुसरणं तु कण्ठतोऽनुक्तयभिप्रायमित्यविरोधः ।





------------------------------------------------------------------------

अनुभूतिः प्रमाणं चेत्केन स्मृतिरपोद्यते

**अनुभूतिः प्रमाणं चेत्केन स्मृतिरपोद्यते**

### **सुधा**

तदेवं सामान्यतो वितश्च प्रमाणानि लक्षितानि । तत्र स्वीयसामान्य लक्षणसमर्थनेनार्थाद्वाद्यन्तरोक्तसामान्यलक्षणानि निरस्तान्येव । तथाऽपि स्मृतिविषये वक्तव्य(वि)स्य विद्यमानत्वात्प्राभाकरलक्षणं वितो निराकरोति अनुभूतिरिति ।

## **अनुव्याख्यानम्**

***अनुभूतिः प्रमाणं चेत्केन स्मृतिरपोद्यते ।***

‘तदा वक्तव्यं स्मृतिः प्रमा न वा । आद्येऽपसिद्धान्तः’ इति शेषः । द्वितीये त्वाह केनेति । यदि स्मृतिर्न प्रमा तदा स्मृतिर् लक्षणेन व्यावर्तनीया । अन्यथाऽतिव्याप्तेः । (तत्केन) तत्कुतः स्मृतिरपोद्यते व्यावर्त्यते । स्मृतिव्यावर्तकं न किमपि । लक्षणेऽस्तीति यावत् ।

नन्वनुभूतिरित्युक्त एव स्मृतावप्रसङ्गः । स्मृतिव्यतिरिक्तं ज्ञानमनुभूतिरित्यभिधानात् । न हि स्मृतिः स्मृतिव्यतिरिक्ता भवतीति । मैवम् । स्मृतेरपि स्मृत्यन्तरव्यतिरिक्तत्वसम्भवेनाव्यवच्छेदकत्वात् । स्मृतित्वानधिकरणं ज्ञानमनुभूतिरिति चेत् । किमिदं स्मृतित्वम् । न तावज्जातिः । गुणेषु जातेरनङ्गीकृतत्वात् । संस्कारमात्रजन्यज्ञानत्वं तु न सम्भवति । अदृष्टादिजन्यत्वात् । असाधारणकारणविवक्षायामपि तथा । स्मृतेर्मानसत्वस्य वक्ष्यमाणत्वात् । एतेन नियमेन प्रत्युत्त्पन्नासाधारणकारणाकप्रत्ययत्वमनुभूतित्वमित्यप्यवच्छेदकं द्रष्टव्यम् । स्मृतेरपि मानसप्रत्यक्षजन्यायास्तथात्वात् । संस्कारस्य कारणत्वेऽपि नासौ सत्तामात्रेण स्मृतिं जनयति किन्नामोद्बुद्ध एव । तथा च कथं न प्रत्युत्पन्नासाधारणकारणजन्यत्वम् । अन्यथेन्द्रियादिमा(यमा)त्रमुपादायानुभूतेरपि तन्निराकुर्यात् । किञ्च स्मृतिरपि काचित्प्रत्युत्पन्नसंस्कारजन्या सम्भवत्येव । न चावच्छेदकेन विना नियमो ज्ञातुं शक्यत इति ।

### **वाक्यार्थचन्द्रिका**

‘याथार्थ्यमेव प्रामाण्यमि’त्यादिना प्रमेयोपसंहारपूर्वकमुत्तरग्रन्थानर्थक्यं परिहरति तदेवमिति । यद्यप्यागमलक्षणमिह नोक्तं यदाह सुप्रसिद्धत्वान्नोक्तमिति ततश्च वितः प्रमाणानि लक्षितानीत्युपसंहारो न युक्तस्तथाऽपि सुप्रसिद्धत्वादिति वदताऽनभिमतिनिमित्तानुक्ताया व्यावर्तितत्वेन अभिमतत्वसिद्धेस्तदभिप्रायेण वा लक्षितालक्षितसमुदाये छत्रिन्यायेन वा लक्षितानीत्युपसंहारोपपत्तिरिति ध्येयम् । ‘अङ्गीकृतं चेत्प्रामाण्यं स्मृत्यादेः का विरुद्धते’त्यादिना स्मृतिविषये वक्तव्यस्योक्तत्वात्किमनेनेत्यत उक्तं विस्येति । स्मृतावव्याप्त्या प्राभाकरलक्षणमपि दूषितमेवेत्यत उक्तं वित इति । ननु ‘केन स्मृतिरपोद्यते’ इत्यनेन लक्षणे स्मृतिव्यावर्तकविणाभावोपपादनेन तत्रातिव्याप्तिरित्युच्यते । तदनुपपन्नम् । स्मृतेः प्रमाणतया लक्ष्यत्वेन तद्व्यावर्तकपदाभावस्या दोषत्वादित्यतोऽत्र विकल्पद्वयं बहिरेवाद्यपक्षदूषणं चाभिप्रेत्य द्वितीयपक्षनिरासमात्रपरत्वात्केनेत्यादिग्रन्थस्य विकल्पद्वयमाद्यपक्षदूषणं च बहिरेव दर्शयन्द्वितीयपक्षनिरासपरतयोत्तरवाक्यं योजयति तदा वक्तव्यमित्यादिना ॥ अन्यथेति । लक्षणस्य तदनुगतत्व इत्यर्थः ।

स्मृतिव्यतिरिक्तेत्यत्र स्मृतिशब्देन काचित्सृतिव्यक्तिरुच्यते स्मृतित्वावच्छिन्नं वेति विकल्पं मनसि निधायाद्यं दूषयति मैवं स्मृतेरपीति । द्वितीयमाशङ्कते स्मृतित्वेति । स्मऽतित्वावच्छिन्नव्यतिरिक्तमित्यर्थः । तथा च स्मृतिज्ञानव्यक्तेः स्मृत्यन्तरव्यतिरिक्तत्वेऽपि तत्स्मृतित्वाच्छिन्नाव्यतिरिक्तत्वेन स्मृतित्वावच्छिन्नव्यतिरिक्तत्वाभावाद्युक्तमस्य स्मृतिव्यवच्छेदकत्वमिति भावः । यद्यप्यत्र स्मृतित्वावच्छिन्नव्यतिरिक्तज्ञानत्वमित्येववक्तुं शक्य तथाऽपि स्मृतित्वावच्छिन्नव्यतिरिक्तत्वमपि स्मृतित्वानधिकरणस्यैवेति न स्मृतित्वाधिकरणस्मृतेः स्मृतित्वावच्छिन्नव्यतिरिक्तत्वमिति स्पष्टयितुमेवमुक्तमिति द्रष्टव्यम् । यद्यपि स्मृतिभेदवादिना स्मृतेःसजातीयव्यक्त्यन्तरापेक्षया व्यतिरिक्तत्वस्येव प्रतिव्यक्ति स्मृतित्वानि भिद्यन्त इति वादिना मया स्मृतेः स्मृतित्वान्तरानधिकरणत्वस्याप्यभ्युपगतत्वेन स्मृतित्वानधिकरणत्वमपि न तद्य्ववच्छेदकमित्येव वक्तुमुचितम् । तथाऽप्यङ्गीकृत्य स्मृतित्वस्यैकत्वं पराभिमानं खण्डयितुं तथोक्तमित्यवधेयम् । स्मृतित्वं किं जातिः किंवोपाधिरिति विकल्पद्वयं मनसि निधायाद्यं निषेधति न तावदिति । कुतो नेत्यतो नियतसंस्थानविव्यङ्ग्यस्यैव गोत्वादेर्जातित्वदर्शनेन नियतसंस्थानविव्यङ्ग्यत्वस्य जातित्वव्यापकत्वाद्गुणत्वरूपत्वादौ च नियतसंस्थानवि यङ्ग्यत्वरूपजातित्वव्यापकव्यावृत्त्या तद्य्वाप्यजातित्वस्यापि व्यावृत्तिसिद्धेर्न गुणेषु गुणत्वरूपस्मृतित्वादिलक्षणजातिस्तैरङ्गीक्रियत इत्याशयेनाह गुणेष्विति । विस्तरस्तु अख्यातिवादीय**वाक्यार्थचन्द्रिका**यां द्रष्टव्यः । निर्वक्तुमशक्यत्वान्नोपाधिरिति द्वितीयोऽपीत्यभिप्रेत्यासम्भवेन तत्पक्षं दूषयति संस्कारमात्रेति । प्रत्यभिज्ञायामतिव्याप्तिवारणायोक्तम् मात्रेति ॥ वेगादिमात्रप्रभवपतनादावनतिप्रसङ्गायोक्तं ज्ञानत्वमिति । असम्भवमेवोपपादयति अदृष्टादीति । संस्कारमात्रासाधारणकारणकज्ञानत्वं विवक्षितम् । तथा चादृष्टादिजन्यत्वेऽपि तस्य साधारणत्वान्न संस्कारमात्रजन्यत्वस्यासम्भव इत्याशङ्क्याह असाधारणेति ॥ तथेति । असम्भव एवेत्यर्थः । तमेवोपपादयति स्मृतिरिति ॥ वक्ष्यमाणत्वादिति । ‘मानसं तद्धि विज्ञानं तच्च साक्षिप्रमाणकमि’त्यादिनेति शेषः । स्मृतिव्यावृत्तानु भूतित्वनिर्वचनान्तरमप्यतिदेशेन निराचष्टे तेनेति । प्रत्युत्पन्नमव्यवहितप्राक्कालोत्पत्तिकं यदसाधारणमिन्द्रियार्थसन्निकर्षादि तज्जन्यप्रत्ययत्वमनुभूतित्वमित्यर्थः ।

माससंवत्सरादिव्यवहितप्राक्कालोत्पन्नसंस्कारजन्यस्मृतिव्युदासाय प्रत्युत्पन्नेति । प्रत्युत्पन्नात्ममनःसंयोगादिरूपसाधारणकारणकस्मृतिव्युदासाय आसाधारणेति । तादृशकारणकपटादिव्युदासाय प्रत्ययेति । कदाचिदनुभवानन्तरं भाविना संस्कारेण स्वाव्यवहितोत्तरक्षण एव जनितायां स्मृतावतिव्याप्तिपरिहाराय नियमेनेत्युक्तम् । संस्कारस्य स्मृत्युत्पादनेऽविदूरप्राक्कालोत्पत्तिनियमाभावान्न तत्रातिव्याप्तिरिति भावः । अव्यवच्छेदकम् अव्यावर्तकम् । स्मृतिसाधारणमिति यावत् । एतेनेत्युक्तमेवोपपादयति स्मृतेरपीति । तथात्वात् प्रत्युत्पन्नासाधारणकारणकप्रत्ययत्वात् । स्मृतेः संस्कारासाधरणकारणकप्रत्ययत्वपक्षे तज्जनकसंस्कारस्य प्रत्युत्पन्नत्वेन प्रत्युत्पन्नासाधारणकारणकप्रत्ययत्वस्य तद्य्ववच्छेदकत्वलाभेऽपि मानसप्रत्यक्षजन्यत्वपक्षे प्रत्युत्पन्नासाधारणकारणकप्रत्ययत्वमनुभूत्यन्तरस्येव स्मृतेरप्यविशिष्टमिति न तेन तन्निरास इति भावः । वस्तुस्थितिमनुरुद्ध्यैव च मानसप्रत्यक्षजन्यतया स्मृतेरपि प्रत्युत्पन्नासाधारणकारणकप्रत्ययत्वं व्युत्पादितम् । इदानीं संस्कारमात्रजन्यज्ञानत्वपक्षेऽपि प्रत्युत्पन्नासाधारणकारणकप्रत्ययत्वं तस्य अविकलमित्याह संस्कारेति ॥ सत्तामात्रेणेति । अतिप्रसङ्गादिति भावः ॥ उद्बुद्ध एवेति । संस्कारस्योद्बोधो नाम सदृशदर्शनादिसहकारिलाभस्तस्य चाव्यवहितप्राक्कालोत्पत्तित्वमस्तीति प्रत्युत्पन्नत्वमवर्जनीयमिति भावः । नन्वेतावतोद्वोधस्य प्रत्युत्पन्नत्व प्राप्तावप्यसाधारणकारणस्य संस्कारस्य तदप्राप्तेर्न संस्कारासाधारणकारणकप्रत्ययरूपस्मृतेस्तत्प्राप्ति रित्यतस्तर्ह्यनुभूतिजनकस्येन्द्रियादेरप्यप्रत्युत्पन्नत्वादिन्द्रियार्थसन्निकर्षस्य चोद्वोधतुल्यतया तत्प्रत्युत्पन्नत्वस्याप्रयोजकत्वादनुभूतेरपि तत्र स्यात् । यदि च करणस्येन्द्रियादेस्तदभावेऽपि सेतिकर्तव्यस्येन्द्रियस्य तद्भावान्नानुभूतेस्तत्प्रसङ्क इति मन्यसे तर्हि सेतिकर्तव्यस्य संस्कारस्याप्युक्तरीत्या प्रत्युत्पन्न त्वात्तज्जन्यस्मृतेरपि उक्तरूपानुभूतित्वप्राप्तेरव्यवच्छेदकत्वमेवास्येत्याशयेनाह अन्यथेति ॥ काचिदिति अनुभवानन्तरभाविना संस्कारेण स्वाव्यवहितोत्तरक्षण एव या स्मृतिरुत्पद्यते सेत्यर्थः । ननु तथाऽपि संस्कारस्य स्मृत्युत्पादनेऽविदूरप्राक्काल्लोत्पत्तिनियमाभावान्नियमपदेन तद्य्वावृत्तिः स्यादित्यत आह न चेति । ततश्च यो योऽनुभवः स सर्वोऽप्युक्तरूपकारणजन्य इति नियमो वाच्यः । न चासावनुभूतत्वरूपावच्छेदकाग्रहे शक्यो ग्रहीतुम् । अनुभवत्वं चेदानीमेव निरुच्यत इत्यन्योन्याश्रय इति भावः ।

### **परिमल**

‘तदा’ इत्यादिः ‘चेत्’इत्यतन्तरं शेषो ध्येयः ॥ अभिधानादिति । प्राभाकरैरुक्तेरित्यर्थः ॥ गुणेषु जातेरिति । आकृतिव्यङ्ग्यत्वाज्जातेः, गुणेष्वाकृतेराभावेन तैर्जातेस्तत्रानङ्गीकारादित्यर्थः ॥ न सम्भवतीति । असम्भवि स्मृतौ लक्षणमित्यर्थः ॥ तथेति । असम्भवि लक्षणमित्यर्थः । तत्र हेतुः स्मृतेरिति । ‘मानसं तद्धि विज्ञानमि’त्यनुपदमेवेति भावः ॥ प्रत्युत्पन्नेति । अव्यवहितपूर्वकालोत्पन्नमिन्द्रियार्थसन्निकर्षादिरूपम् । असाधरणकारणं यस्य तादृशप्रत्ययत्वमित्यर्थः । कदाचित्संस्करोत्पत्य व्यवहितक्षणोत्पन्नायां चिरकालीनसंस्कारजायाम् आत्ममनःसंयोगादिरूपसाधारण कारणजायां च स्मृतावनतिव्याप्तये क्रमान्नियमेनेति, प्रत्युत्पन्नेति, असाधारणकारणेति चोक्तम् । नियमेन प्रत्युत्पन्नतन्तुसंयोगाद्यसाधारणकारणकपटादौ अनतिव्याप्तये प्रत्ययेत्युक्तम् । अव्यवच्छेदकमिति । स्मृतेरित्यनुकर्षः । तत्र हेतुः स्मृतेरपीति । पररीत्यापि स्मृतौ एतल्लक्षणमस्तीत्याह संस्कारस्येति ॥ उद्बुद्ध इति । सदृशदर्शनादिना कार्योन्मुखीभूत इत्यर्थः ॥ तन्निराकृर्यादिति । नियमेनेत्यादिनोक्तानुभूतित्वं तच्छब्दार्थः । नन्वत एव नियमेनेत्युक्तमित्यत आह ॥ न चेति । दण्डादेर्घटत्वाद्यवच्छेदेनेव इदानुभूतिमात्रनिष्ठेनावच्छेदकेन नियमो ग्राह्यः । नचोक्तरूपानुभूतित्वातिरिक्तमवच्छेदकमस्ति अनेनैवावच्छेदकेन नियमग्रहणे चात्माश्रयापत्तेः । तथा चातिव्याप्तिं परिहरतोऽसम्भव एवापन्न इति भावः ।

### **यादुपत्यं**

गुणेषु जातेरिति । तन्मते जातेराकृतिव्यङ्ग्यत्वाद्गुणेषु तदभावादिति भावः ॥ न सम्भवतीति । तथा चासम्भव इति भावः ॥ तथेति । असम्भव इत्यर्थः ॥ वक्ष्यमाणत्वादिति । ‘मानसं तद्धि विज्ञानमि’त्यादिनेति शेषः ॥ नियमेनेति । प्रत्युत्पन्नमव्यवहितप्राक्कालोत्पन्नं यदसाधारणकारणमिन्द्रियार्थसन्निकर्षादि तञ्जन्यप्रत्ययत्वमित्यर्थः । संवत्सरादिव्यवहितप्राक्कालोत्पन्नसंस्कारजन्यस्मृतिव्युदासाय प्रत्युत्पन्नेति । प्रत्युत्पन्नात्ममनःसंयोगादिरुपसाधारणकारणकस्मृतिव्युदासाय असाधारणेति । तादृशकारणकघटादिव्युदासाय प्रत्ययेति । कदाचिदनुभवानन्तरक्षणभाविना संस्कारेणाव्यवहितोत्तरक्षण एव जातायां स्मृतावतिव्याप्तिपरिहाराय नियमेनेत्युक्तम् । संस्कारस्तु न नियमेन तादृश इति नातिव्याप्तिः । अव्यवच्छेदकम् अव्यावर्तकम् । स्मृतिसाधारणमिति यावत् । तदुपपादयति स्मृतेरपीति । परमतेनापि स्मृतौ लक्षणमुपपादयितुमाह संस्कारकारणकत्वेऽपीति ॥ उद्बुद्ध इति । सदृशदर्शनादिसहकारिसमवहित इत्यर्थः ॥ अन्यथेति । अवान्तरव्यापारविशिष्टस्य प्रत्युत्पन्नत्वाविवक्षायामित्यर्थ इन्द्रियादिमात्रमिति । असन्निकृष्टेन्द्रियादिकमादायासम्भवः स्यादित्यर्थः ॥ काचित्प्रत्युत्पन्नेति । अनुभवानन्तरभाविना संस्कारेणोत्तरक्षण एव कदाचित्स्मृतिसम्भवेन तत्रातिव्याप्तिरिति भावः । नन्वत एव नियमेनेत्युक्तम् । न हि या या स्मृतिर् या सर्वाऽप्युक्तकारणजन्येति सम्भवत्यतो नातिव्याप्तिरित्यत आह न चावच्छेदकेनेति । एवं तर्हि प्रकृते यो योऽनुभवः स

सर्वोऽप्युक्तकारणजन्य इति नियमो वक्तव्यः । न चासावनुभवत्वरूपावच्छेदकाग्रहे शक्यग्रहः । अनुभवत्वं चेदानीं निरुच्यत इत्यन्योन्याश्रय इति भावः ।

### **श्रीनिवासतीर्थीया**

प्रमा यथार्थज्ञानम् । प्रत्यभिज्ञाव्यावृत्त्यर्थं मात्रपदम् । मानसप्रत्यक्षजन्यताऽनङ्गी कारपक्षे त्वाह संस्कारस्येति । तथा च प्रत्युत्पन्नत्वाभावादिति भावः ॥ तथा च कथमिति सन्त्कारोद्वोधस्यैव तादृशत्वादित्यर्थः ।

### **वाक्यार्थरत्नमाला**

उपसंहारपूर्वकमुत्तरेति । अनुभूतिरित्यादेर्भाष्यस्य पूर्वत्वशङ्कानिरासाय प्रघट्टकभेदं दर्शयितुं प्रागुक्तोपसंहारकरणम् । तदनन्तरमेव चोत्तरग्रन्थानर्थक्य शङ्कायाः परिहर्तव्यतेति भावः । तत्र सामान्यविलक्षणयो आनर्थक्यम् । आनर्थक्यशङ्का । अनेन तत्रेत्यनन्तरं यद्यपीति पूरणीयमिति सूचयति । आनर्थक्यशङ्काप्रकारस्तुनन्वनुभूतिरित्युत्तरभाष्यमनर्थकम् । न च प्राभाकरोक्तप्रमाणसामान्यलक्षणदूषणार्थत्वान्नानर्थकमिति वाच्यम् । स्वीयसामान्यलक्षणसमर्थनेन वाद्यन्तरोक्तप्रमाणसामान्यलक्षणानां निरासस्य सिद्धत्वेनेतरवाद्युक्तलक्षणानामिवास्याप्यनिवार्यकत्वात् । न चोक्तन्यायेन तल्लक्षणस्य सामान्यतो निरासस्य सिद्धावपि वितो निरासार्थं तदिति वाच्यम् । निमित्तविशेषाभाव इतरलक्षणानामिवास्यापि वितो निराकरणस्यानावश्यकत्वाद् इति । अङ्गीकृत्यापि अलक्षितत्वसमाधिमाह लक्षितेति । छत्रीति । सप्तमीशौण्डैरित्यादौ शौण्डैर् इति बहुवचनस्य ज्ञापकस्य सत्त्वात् शौण्डसहचरितधूर्तादिषु शौण्डशब्द इव लक्षितानीति बहुवचनस्य लक्षणाज्ञापकस्य सत्त्वात् । लक्षितशब्दोऽपि स्वसहचरिते अलक्षिते वर्तते । एतच्च यथार्था युक्तय इत्येतदनुव्याख्यानमूलगतयुक्तय इत्येतद् बहुवचनाद्यर्थ इत्येतद्वाक्यव्याख्यानावसरे टीकोक्तम् । तदुपपादनं चास्मदीयं तत्रैव द्रष्टव्यम् । वक्तव्यस्येति । वक्तव्यतया प्राप्तस्येत्यर्थः । अदोषत्वादिति । अदोषत्वं वक्तुं शक्यत्वाद् इत्यर्थः । विकल्पद्वयमभिप्रेत्य तत्राप्याद्यपक्षदूषणं बहिरेवाभिप्रेत्येति योजना । एवं विकल्पद्वयम् आद्येऽप्युत्तरत्रापि योजना ज्ञेया । तत्स्मृतित्वावच्छिन्नाव्यक्तिव्यतिरिक्तत्वेनेति पाठः । सा यत्स्मृतित्वावच्छिन्ना व्यक्तिस् तदव्यतिरिक्तत्वेनेत्यर्थः । अख्यातिवादीयेति । उभयगमित्येतद्विवरणतया गुणत्वं न जातिः । अगततया अप्रत्यक्षत्वात् । व्यतिरेकेण गोत्ववत् । रूपं रूपत्वतद्व्याप्यभिन्नसत्ताव्याप्यजातिमत् । अतत्वेनाप्रतीयमानत्वाद् गोत्ववद् इत्यनुमानादिना तन्निरूपणं द्रष्टव्यम् । स्मृतेस् तत्प्राप्तिरित्यत्र तच्छब्देन प्रत्युत्पन्नासाधारणकारणकप्रत्ययत्वरूपानुभूतत्वपरामर्शः ।

