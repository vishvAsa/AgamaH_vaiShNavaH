+++
title = "१९ अतीतमपि मनसा स्मर्यते"

+++


## अतीतानागतं यद्वद्योगिभिर्दृश्यतेऽञ्जसा

**अतीतमपि मनसा स्मर्यते**

**अतीतानागतं यद्वद्योगिभिर्दृश्यतेऽञ्जसा**

### **सुधा**

नन्विन्द्रियाणां प्राप्यकारित्वनियमादतीतेन च मनसः प्राप्तेरयोगात्कथं स्मृतेर्मानसप्रत्यक्षजत्वमित्यत आह अतीतेति ।

## **अनुव्याख्यानम्**

***अतीतानागतं यद्वद्योगिभिर्दृश्यतेऽञ्जसा ॥***

***एवं पूर्वानुभूतं च मनसैवावगम्यते ॥***

सन्ति तावद्योगिनोऽणिमादिसिद्धिसंपन्ना अतीतानागतदर्शिनः श्रुतिस्मृतीतिहासपुराणप्रसिद्धाः । श्रुत्यादेः सिद्धार्थे प्रामाण्यस्य साधितत्वात् । कर्मविधिसमानयोगक्षेमत्वाच्च योगविधीनाम् । न च तज्ज्ञानमसाक्षात्कारः । श्रुत्यादिना साक्षात्कारत्वप्रतीतेः। तथा हि श्रुतिः ‘अपश्य मप्यये मायया विश्वकर्मण्यदो जगन्निहितं शुभ्रचक्षुरि’ति । पुराणं च ‘नारायणप्रसादेने’त्यादि । इतिहासोऽपि ‘दिव्यं ददामि ते चक्षुरि’त्यादि । तदिदमुक्तमञ्जसेति । साक्षादित्यर्थः । एवञ्च यथा योगिनामिन्द्रियेणैवातीतानागतार्थसाक्षात्कारस्तथाऽतीतमपि मनसा स्मर्यत इति को दोषः ।

नन्विन्द्रियस्यार्थप्राप्तिर्नाम न संयोगः समवायो वेति नियमः । किन्तु प्रत्यासत्तिमात्रम् । अस्ति च तद्योगीन्द्रियाणाम् । तत्तदुपदर्शकयोगजधर्मसहकृतत्वलक्षणमिति चेत् । एवं तर्हि मनसोऽपि पूर्वानुभवजनितसंस्कारसाचिव्यलक्षणाऽस्त्यतीतार्थेन प्रत्यासत्तिरित्याशयवतोक्तं पूर्वानुभूतं चेति ।

एतदुक्तं भवति । यदि प्राप्तिः संयोगादिलक्षणा विवक्षिता तदा तदभावोऽनैकान्तिकः । प्रत्यासत्तिमात्रविवक्षायां त्वसिद्धिरिति । दृष्टान्तकथनं तु प्रत्यासत्तिमात्रस्य साक्षात्कारहेतुतां सम्भावयितुम् । कार्यदर्शनवशाच्चेयं कल्पनाऽतो नातिप्रसङ्ग इति दर्शयितुं च । एतेन मानसं चेत्स्मरणं स्यान्न संस्कारजं तदाऽननुभूतेऽप्यु(व्यु)त्पद्येतेति परास्तम् । संस्कारस्य सन्निकर्षस्थानीयतयाऽङ्गीकृतत्वात् ।

### **वाक्यार्थचन्द्रिका**

नियमादिति । अन्यथाऽसन्निकृष्टत्वाविशेषात्सर्वग्राहकत्वप्रसङ्गादित्यर्थः । अयोगादिति । प्राप्तेस्तादात्म्यसंयोगसमवायरूपत्वेन सन्मात्रधर्मतया, अतीतस्य च तदाऽसत्वेन तेन सह तादात्म्यादिरूपप्राप्त्ययोगादित्यर्थः । ननु साधकप्रमाणाभावेन योगिनामेवासिद्धेस् तेषामतीतादिसाक्षात्कारस्य च सुतरामसिद्धेर्न तदिन्द्रियेऽसन्निकृष्टत्वहेतोर्व्यभिचारसमर्पकत्वमस्य वाक्यस्येत्यत आह सन्ति तावदिति । योगिनामतीतादिसाक्षात्कारसमर्थनस्याप्युत्तरत्र करिष्यमाणत्वात्तावदित्युक्तम् । ननु प्राभाकररीत्या कृत्स्नस्यापि वेदस्य कार्यपरत्वान्न सिद्धरूपोक्तविणविशिष्टयोगिसिद्धिः श्रुत्यादिना इत्यत आह श्रुत्यादेरिति । ‘कार्यता च न काचित्स्यादि’त्यादिना जिज्ञासाऽधिकरण इति शेषः । अस्तु, वा कार्यपरत्वं श्रुत्यादेः, तथापि यथा कर्मविधितया परेण यूपाहवनीयादिसिद्धिरभ्युपगम्यते तेन विना कर्मविधेरेवानिष्पत्तेः, तथा योगविधितया कर्तृभूतयोगिसिद्धिरपि अभ्युपगन्तव्यैव । तेन विना योगविधेरेवानिष्पत्तेः । ततश्च कार्यपरादप्याम्नायात्तत्सिद्धिरुपपन्नैवेत्याह कर्मेति । मूले अञ्जसेत्यस्य वैयर्थ्यमाशङ्क्य तज्ज्ञानस्य साक्षात्कारत्वसमर्थनार्थत्वान्न तदित्याशयवान् तद्य्वावर्त्यशङ्कामुत्थापयति न चेति । तथाच तस्येन्द्रियजन्यत्वान्नासन्निकृष्टत्वहेतोस्तदिन्द्रिये व्यभिचार इति भावः । श्रुत्यादीत्यादिपदेन पुराणादिपरिग्रहः । योगिनामतीताद्यर्थज्ञानस्य साक्षात्कारत्वावेदकं श्रुत्यादिकमेवोदाहरति तथा हीति ॥ श्रुभ्रचक्षुः शुद्धचक्षुः । प्रसादेनेत्यादीत्यादिपदेन ‘समिद्धज्ञानचक्षुषा

इत्यन्तदुःखसल्लीनान्निःसुखवर्जितान् ।

नित्यमेव तथाभूतान् विमिश्रांश्च गणान् बहून् ।

निरस्तादुःखांश्च नित्यानन्दैकमागिनः ।

अपश्यत् त्रिविधान् ब्रह्मा साक्षादेव चतुर्मुख’

इति तद्वाक्यपरिग्रहः । योगिज्ञानस्य साक्षात्कारत्वरूपत्वसमर्पकत्वमञ्जसेत्यस्य दर्शयितुं तदनुरूपतया तदर्थमाह साक्षादित्यर्थ इति । वाक्यं योजयति एवं चेति । एवं योजनायां पूर्वानुभूतं चेत्येतद्विणनैरपेक्ष्येणैव योगीन्द्रिये परानुमानस्य व्यभिचारसमर्थनात्तद्विणवैयर्थ्यम् । न च मनसोऽतीतेन संस्काररूपसन्निकर्षव्युत्पादनार्थं तदिति वाच्यम् । तद्व्युत्पादनस्याप्यनर्थकत्वात् । न चासन्निकृष्टत्वहेतोरसिद्धिप्रतिपादनार्थं तदिति वाच्यम् । तस्याप्यनर्थकत्वात् । न च मनो नातीतार्थग्राहि तदसन्निकृष्टत्वादिति पूर्वपक्ष्यभिमतानुमानस्याभसत्वसिद्धिस्तत्प्रयोजनमिति वाच्यम् । योगीन्द्रिये व्यभिचारेणैव तत्सिद्ध्या तदर्थमसिद्धिप्रतिपादनानपेक्षणात् । न च प्राप्तिप्रतिपादनेन योगीन्द्रिये परेण व्यभिचारस्य परिहृतत्वान्न तेन तदाभासत्वसिद्धिरित्यर्थवदसिद्धिप्रतिपादनमिति वाच्यम् । योगीन्द्रियाणामतीतादिना संयोगादेरेवासम्भवेनार्थप्राप्तिप्रतिपादनस्य परेण कर्तृमशक्यत्वादित्यतोऽतिप्रसङ्गभञ्जकं नियामकं प्रत्यासत्तिपदाभिधेयं सन्निकर्ष इत्युच्यते । संयोगसमवाययोरपि सन्निकर्षत्वेन विवक्षायामेतदेव निमित्तमिति तादृशनियामकसद्भावेन योगीन्द्रियाणामप्यर्थेन अन्निकर्षसम्भवाद् युक्तैव व्यभिचारपरिहारशङ्केत्याशयेन तां शङ्कामुत्थापयति नन्विति ।

एवं तर्हि माऽस्तु व्यभिचारेण परानुमानस्याभासत्वसिद्धिरसिद्ध्या तु भविष्यतीत्याशयेनासिद्ध्यभिप्रायकतया पूर्वानुभूतपदं योजयति एवं तर्हीति । संयोगादिविवक्षायामसिद्धेः प्रत्यासत्तिमात्रविवक्षायां व्यभिचारस्य चाप्रसङ्गान् मूले सूचितं दूषणद्वयं नाव्यवस्थितं किन्तु व्यवस्थितमेवेत्यभिप्रेत्य व्यवस्थिततया दूषणद्वयं योजयितुमाह एतदुक्तं भवतीति । तर्हित्यासत्तिमात्रविवक्षयाऽसिद्धिव्युत्पादनमात्रेणापि परानुमानस्याभासत्वसिद्धेरतीतानागतं यद्योगिभिर्दृश्यत इति किमर्थं दृष्टान्ताभिधानमित्यत आह दृष्टान्तकथनं त्विति । दर्शयितुं चेति दृष्टन्तकथनमिति सम्बन्धः । एतेनेति परामृष्टमेव दर्शयति संस्कारस्येति ।

### **परिमल**

योगिन इत्यनुवादः । अणिमादिसिद्धिसम्पन्न इति व्याख्यानम् ॥ श्रुतीति । उपनिषदादौ कण्वभृगुप्रभृतयः प्रसिद्धास् तथा मन्वादिस्मृतिषु, ‘योगिनो यं प्रपश्यन्ति’, ‘पश्यन्ति ज्ञानचक्षुष’ इति इतिहासे, ‘कविर्हरिरन्तरिक्षःप्रबुद्ध’ इत्यादिना भागवते, प्रसिद्धा इत्यर्थः ॥ साधितत्वादिति । जिज्ञासाऽकिरणे ‘कार्यता चे’त्यादिग्रन्थ इति भावः ॥ कर्मविधीति । यथा यजेतेत्यादिविधिबलात् कर्मिण उपेयन्ते । तथा ‘योगी युञ्जीत सततम्’, ‘उपविश्यासने युज्यादि’त्यादियोगविधिबलाद्योगिनोऽप्युपेया इति भावः ॥ अप्यय इति । प्रलय इत्यर्थः । विश्वकर्मणि भगवति । शुभ्रचक्षुर् निर्मलचक्षुष्को, ‘नारायणप्रसादेन समृद्धज्ञानचक्षुषः’ इत्यादिपाद्मवाक्यम्, वैराग्यपादे ’न तृतीये तथोपलब्धेरि’त्यधिकरणे भाष्योक्तम् । ‘दिव्यमि’ति गीतावाक्यम् ॥ नन्विन्द्रियाणां प्राप्यकारित्वनियमादित्यादिना कृतचोद्यस्यातीतेत्यादिग्रन्थेन किमुक्तमित्यत आह (एतदु)इदमुक्तमिति ॥ अनैकान्तिक इति । योगिप्रत्यक्ष इति योज्यम् । तर्हि यद्वदिति किमर्थमुक्तमित्यत आह दृष्टान्तेति । नन्वेवं मन इव चक्षुराद्यपि प्रत्यासत्तिमात्रेण व्यवहितमपि भासयेदित्यत आह कार्यदर्शनवशाच्चेति ।

### **यादुपत्यं**

कर्मविधीति । तथा च यथा कार्यान्विते शक्तिरिति पक्षे कर्मविधितयाऽपि कर्तृकरणादिसिद्धिरन्यथा कर्मविधेरेवानिष्पत्तेस् तथा योगविधितयाऽपि कर्तृभूतयोगिसिद्धिरुपपन्नेति भावः । शुभ्रचक्षुः शुद्धचक्षुः । नारायणप्रसादेनेति ।

‘नारायणप्रसादेन समिद्धज्ञानचक्षुषा ।

अत्यन्तदुःखसंल्लीनान्निःसुखवर्जितान् ।

नित्यमेव तथाभूतान्विमिश्रांश्च गणान्बहून् ।

निरस्तादुःखांश्च नित्यानन्दैकभागिनः ।

अपश्यत्त्रिविधान्ब्रह्मा साक्षादेव चतुर्मुखः’

इति पद्यपरणवाक्यम् । ननु मनो न पूर्वानुभूतस्मृतिकरणं तेनासन्निकृष्टत्वादिति पूर्वपक्ष्यनुमाने किं दूषणमुक्तमित्यत आह इदमुक्तं भवतीति ॥ अनैकान्तिक इति । योगीन्द्रिय इति शेषः ।

### **श्रीनिवासतीर्थीया**

ननु श्रुत्यादेः कार्यपरत्वात्कथं सिद्धार्थे योगिस्वरूपे प्रामाण्यमत आह श्रुत्यादेरिति । किञ्च कर्मादिकर्तव्यताप्रतिपादकत्वेन कार्यपरेणापि कर्मविधिना तच्छेषभूतस्त्रुवादिसिद्धिर्यथा तद्वद्योगविधिनैव तच्छेषभूताः कर्तारो यागिनः सिध्यन्तीत्याह कर्मेति । इत्यादीत्यनेन ‘पश्यामि देवान्’ इत्यस्य ग्रहणम् । तिहासो भारतम् ॥ यदि प्राप्तिरित्यादि । मनः स्मृतिरूपज्ञानजनकं न भवति । अर्थेनासन्निकृष्टत्वात्, यद्येनार्थेनासन्निकृष्टं तत्तदर्थज्ञानाजनकं, यथा गन्धासन्निकृष्टं चक्षुस्तज्ज्ञानाजनकम् इत्यनुमाने सन्निकर्षो यदि संयोगोऽभिमतस्तर्हि तेन सम्बन्धेनासन्निकृष्टे श्रोत्रे शब्दज्ञानजनकत्वदर्शनादनैकान्तिकता । यदि च समवायस्तर्हि तेनासन्निकृष्टत्वं घटादिज्ञानजनके चक्षुरादौ व्यभिचारीत्यर्थः । यदि च तत्परिहाराय यया कयाऽपि प्रत्यासत्त्याऽर्थेनासन्निकृष्टत्वादिति हेतुः क्रियते तर्ह्यसिद्धिः । मनसोऽपि स्मृतिजनने संस्काररूपसन्निकर्षस्य सत्त्वादित्यर्थः । ननु संस्काररूपप्रत्यासत्तेः साक्षात्कारहेतुत्वमत्रोच्यते । न हि दृष्टान्तेन संस्काररूपप्रत्यासत्तेः साक्षात्कारहेतुत्वं लब्धं किन्तु योगजधर्मस्यैवेत्यसङ्गतिरिति चेत् । सत्यम् । न हि संस्काररूपप्रत्यासत्तेः साक्षात्कारहेतुत्वेऽयं दृष्टान्त इत्युच्यते किन्नाम संस्कारस्य साक्षात्कारजनकता न सम्भवति तादृशसंयोगसमवायरूपसाक्षात्प्रत्यासत्तिभिन्नत्वादित्युक्ते संयोगसमवायातिरिक्तप्रत्यासत्तेरपि संस्कारस्य साक्षात्कारहेतुत्वं सम्भवति । ननु कथमेतत् । संयोगाद्यतिरिक्तप्रत्यासत्तेः । साक्षात्कारजनकत्वस्यासम्भावितत्वादित्युक्ते नेदमसम्भावितं यतो योगजधर्मस्य संयोगाद्यतिरिक्तप्रत्यासतिमात्रस्यापि साक्षात्कारजनकत्वं दृष्टं तद्वत्संस्काररूपप्रत्यासत्तेरपीति वक्तुं दृष्टान्तः कथ्यतेऽतो नासङ्गतिरित्याह दृष्टान्तेति । ननु यदि प्रत्यासत्तिमात्रस्यापि साक्षात्कारहेतुत्वं कल्प्यते तर्हि सामान्यलक्षणप्रत्यासत्त्याऽस्मदादीनामपि सर्वसाक्षात्कारः स्यादित्यतिप्रसङ्ग इत्यत आह कार्येति । योगिनां सर्वसाक्षात्कारस्तथा मनसा स्मृतिरूपश्च साक्षात्कार इत्युभयमपि कार्यं तावदृष्टम् । तत्प्रत्यासत्तिं विना नोपपद्यत इति तदन्यथाऽनुपपत्त्या योगजधर्मसंस्कारयोः प्रत्यासत्तिमात्रयोरपि साक्षात्कारहेतुत्वं कल्प्यते । न हि तथाऽस्मादादीनां सर्वसाक्षात्कारः प्रमितो येन तदन्यथाऽनुपपत्त्या सामान्यलक्षणप्रत्यासत्तेरपि तद्धेतुत्वं कल्प्यते । तथा च कार्ये सति निमित्तानुसरणं, न तु निमित्तमस्तीति कार्यमित्येवं दर्शयितुं च दृष्टान्तकथनमित्यर्थः ॥

