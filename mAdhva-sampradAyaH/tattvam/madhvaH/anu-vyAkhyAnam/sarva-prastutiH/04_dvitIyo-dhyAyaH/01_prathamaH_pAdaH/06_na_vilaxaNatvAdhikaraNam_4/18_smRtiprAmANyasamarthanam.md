+++
title = "१८ स्मृतिप्रामाण्यसमर्थनम्"

+++


## मानसं तद्धि विज्ञानं

**स्मृतिप्रामाण्यसमर्थनम्**

**मानसं तद्धि विज्ञानं**

### **सुधा**

ननु यदि स्मृतिः प्रमा स्यात्तदा तत्करणस्य संस्कारस्यानुप्रमाणत्वं प्रसज्येत । तथा चानुप्रमाणत्रित्वं भज्येत । न हि संस्कारः प्रत्यक्षादिष्वन्तर्भवति । अनिन्द्रियसन्निकर्षत्वादज्ञातकरणत्वाच्चेति पञ्चममपाकरोति मानसमिति ।

## **अनुव्याख्यानम्**

***मानसं तद्धि विज्ञानं .........***

हि यस्मात्तत्स्मरणं मानसं मनःप्रत्यक्षजं संस्कारकरणकं ततो नोक्तदोष इति शेषः । असाक्षात्काररूपत्वान्न प्रत्यक्षफलत्वमित्यत उक्तं विज्ञानमिति । साक्षात्कार इत्यर्थः । स्मरणस्य मानसत्वं साक्षात्कारत्वं च कुत इत्यत आह तच्चेति ।

**अनुव्याख्यानम्**

***..... ...... तच्च साक्षिप्रमाणकम् ।***

तदिति मानसत्वम् । चशब्दात्साक्षात्कारत्वं च । यद्वा द्वयमपि तच्छब्देन परामृश्यते । प्रकृतानुसन्धानार्थश्चशब्दः ।

### **वाक्यार्थचन्द्रिका**

ननु स्मृतिकरणस्यानुप्रमाणत्वमिष्टमेवेति तदापादनमिष्टापादनमित्यतः किं तस्य स्वातन्त्र्येण प्रामाण्यमिष्टं किं वा प्रत्यक्षाद्यन्तर्भूततयेति विकल्पद्वयं मनसि निधायाद्यं दूषयति तथा चेति । स्वातन्त्र्येणानुप्रमाणत्व इत्यर्थः । अनेन सह चातुर्विध्यापत्तेरिति भावः । द्वितीयं दूषयति न हीति । कुतो न तत्रान्तर्भाव इत्यतः प्रत्यक्षान्तर्भावाभावे हेतुमाह अनिन्द्रियेति । अनुमानागमयोरन्तर्भावाभावे तमाह अज्ञातेति । उक्तदोष इति । अनुप्रमाणत्रित्वभङ्ग इत्यर्थः । मनसः प्रत्यक्षान्तर्भूत्वा त्स्मृतिकरणेन सह चातुर्विध्याप्रसङ्गादिति भावः । मानसं तद्धीत्येतावतैवोक्तदोषपरिहारात् किं विज्ञानमित्यनेनेत्यतः शङ्कान्तरनिवृत्यर्थत्वान्न तदिति भावेन तत्प्रदर्शनपूर्वकं तन्निवर्तकतया तद्य्वाचष्टे । असाक्षात्कारेति । स्मृतेरिति शेषः ॥ नेति । प्रत्यक्षस्य साक्षात्कारमात्रफलकत्वादिति भावः ॥ तच्छब्दचशब्दयोः परामर्शविषयप्रदर्शनेन शब्दद्वयसार्थक्यमाह तदितीति । प्रकृतत्वाविशेषान्मानसत्वस्येव साक्षात्कारत्वस्यापि प्रकृतपरामर्शिना तच्छब्देनैव परामर्शसम्भवात् । मानसत्वमात्रपरामर्शोऽनुपपन्न इति पूर्वत्रापरितोषाप्तक्षान्तरमाह यद्वेति । तर्हि चशब्दानर्थक्यमित्यत आह प्रकृतेति । अनेन चशब्दस्तुशब्दार्थ इत्युक्तं भवति ॥

### **परिमल**

प्रामाण्ये बाधकसद्भावादिति पञ्चमपक्षं विवृण्वन्नेवावतारयति नन्वित्यादिना ॥ इति पञ्चममिति । इत्येवं बाधकसद्भावरू(पञ्चरम) पपञ्चमकल्पमित्यर्थः । मनः प्रत्यक्षजं मनोरूपसन्निकृष्टेन्द्रियजन्यमित्यर्थः ॥ प्रकृतेति । चशब्दे सति द्वयोः प्रकृतत्वमनुसन्धीयते तथैव व्युत्पत्तेः । अतोऽर्थवान् चशब्द इति भावः ।

### **यादुपत्यम्**

प्रत्यक्षानन्तर्भावे हेतुर् अनिन्द्रियत्वादिति । अनुमानाद्यनन्तर्भावे हेतुर् अज्ञातेति ॥ प्रकृतेति । तथा च चशब्दस्तुशब्दार्थ इति भावः ।

### **श्रीनिवासतीर्थीया**

बाधकसद्भावादिति पञ्चमपक्षं विवृणोति ननु यदीति । अनिन्द्रियेति प्रत्यक्षाद्य्वावृत्तिः ॥ अज्ञातेति ज्ञातकरणानुमानागमानन्तर्भावहेतुः ।

### **वाक्यार्थरत्नमाला**

अनुमानागमयोरनन्तर्भाव इति पाठः ।

