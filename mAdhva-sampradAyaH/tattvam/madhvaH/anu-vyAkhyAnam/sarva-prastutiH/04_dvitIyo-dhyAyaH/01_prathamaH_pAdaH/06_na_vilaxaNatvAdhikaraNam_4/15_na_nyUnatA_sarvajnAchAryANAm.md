+++
title = "१५ न न्यूनता सर्वज्ञाचार्याणाम्"

+++


## तस्मात्सैवानुमा मता

**न न्यूनता सर्वज्ञाचार्याणाम्**

**तस्मात्सैवानुमा मता**

### **सुधा**

निर्दोषं वाक्यमागमः । स द्विविधः । पौरुषेयोऽपौरुषेयश्च । तत्रापौरुषेयो वेदः । अन्यस्तु पौरुषेय इति सुप्रसिद्धत्वान्नोक्तम् ।

### **वाक्यार्थचन्द्रिका**

सामान्यतो वितश्च लक्षणविभागाभ्यां प्रमाणनिरूपणार्थं प्रवृत्तेऽस्मिन्प्रकरणे प्रत्यक्षानुमानयोरिवागमस्यापि लक्षणविभागाभ्यां निरूपणस्य कर्तव्यत्वात्तदनुक्त्या प्रसक्तां भाष्यकाराणामचातुरीं तन्निमित्तोक्त्या परिहरति निर्दोषमिति । यद्यप्यत्र वाक्यग्रहणमनपेक्षितं निष्प्रयोजनत्वादिदोषनिरासार्थमावश्यकेन निर्दोषत्वविणेनैव निरभिधेयेऽनन्विते चातिव्याप्तिनिरासेन व्यावर्त्याभावात् । अत एव निर्दोषः शब्द आगम इति प्रमाणलक्षणे वाक्यग्रहणं न कृतम् । अत एव च पद्धतौ वाक्यानन्तर्भावेन निर्दोषः शब्द आगम इत्युक्तम् । तथाऽपि ‘आगमोऽदुष्टवाक्यं चे’ति शिष्याणां पदवाक्यादिस्वरूपज्ञानार्थं वाक्यान्तर्भावेनोक्ततल्लक्षणानुसारेण वाक्यग्रहणमत्र कृतम् । न तु व्यावर्तकतयेति नानुपपत्तिः । अत एव पद्धतौ निर्दोषं वाक्यमागम इति वाक्यान्तर्भावेनागमलक्षणमुक्त्वा विभक्त्यन्ता वर्णाः पदम्, आकाङ्क्षायोग्यतासन्निधिमन्ति पदानि वाक्यमित्यादिना पदादीनां लक्षणमुक्तम् । अत एव च प्रमाणलक्षणटीकायां मूलस्थं शब्दपदं वाक्यपरमित्युक्तमिति ध्येयम् । ‘आगमो द्विविधो ज्ञेयो नित्योऽनित्यस्तथैव चे’ति ब्रह्मतर्कानुसारेण तद्विभागमाह स द्विविध इत्यादिना । यद्यप्युदाहृतागमानुसारेण नित्योऽनित्य इत्येव वक्तव्यम् । तथाऽपीश्वरबुद्धिमपेक्ष्य वेदस्येव पुराणादेरपि नित्यत्वादस्मदादिबुद्ध्यपेक्षया पुराणादेरिव च वेदस्याप्यनित्यत्वेनोक्तरीत्या द्वैविध्यस्य बाधितत्वात् । ब्रह्मतर्कोक्तं नित्यत्वमनित्यत्वं च न यथाश्रुतं किन्त्वपौरुषेयत्वं पौरुषेयत्वं चेत्येवंरूपमित्यभिप्रायेणापौरुषेयत्वादिना विभागप्रदर्शनम् । यद्यप्यपौरुषेयः पौरुषेयश्चेति विभागमुक्त्वाऽपौरुषेयो वेदोऽन्यस्तु पौरुषेय इत्येव वक्तुमुचितम् । तथाऽपि अभावस्य भावनिरूप्यत्वात्पौरुषेयत्वादिना विभागमुक्त्वाऽर्थप्राधान्यानुसारेण प्रवृत्त‘नित्योऽनित्य’ इति ब्रह्मतर्कानुसारेण तत्रापौरुषेयो वेदोऽन्यस्तु पौरुषेयम् इत्यपौरुषेयादिक्रमेण श्रङ्गिग्राहिकतया प्रदर्शनमित्यवधेयम् ॥ नोक्तमिति । ततश्च मूले न तदनुक्त्या न्यूनत्वमिति भावः ।

### **परिमल**

‘अक्षयुक्तिवचांसी’ति निर्दिष्टेषु ‘निर्दोषाक्षोद्भवं ह्यत्र प्रत्यक्षम्’, ‘अनुमा युक्तिरेवोक्ता’ इत्यादिना प्रत्यक्षानुमाने निरूपिते । वचःशब्दितागमनिरूपणबीजमागमस्वरूपं निरूपयन्नेवाह निर्दोषमिति । अत्र पदकृत्यं वाक्यस्वरूपनिरूपणं च पद्धत्यादौ तर्कताण्डवे च व्यक्तम् ।

### **यादुपत्यम्**

मूले न्यूनतां परिहर्तुमाह निर्दोषं वाक्यमित्यादिना ॥ उक्तमिति । स्पष्टतयेतिशेषः । ततश्चैतावदत्रोपलक्षणया ग्राह्यमिति भावः । अत एव वितः प्रमाणानि लक्षितानीति वक्ष्यमाणवाक्यमपि श्लिष्टम् । केचिदित्यादिना क्रियमाणचर्चाया मूलोक्तानुपपादकत्वादसङ्गतिरिति शङ्का च नेति ध्येयम् ।

### **श्रीनिवासतीर्थीया**

एवंलक्षणके मानत्रये इति वक्ष्यमाणात्वेनागमलक्षणस्य चात्राकथितत्वान्न्यूनतां परिहरति निर्दोषमिति ।

### **वाक्यार्थरत्नमाला**

वाक्यग्रहणमनपेक्षितमिति । आकाङ्क्षादिमत्पदसमुदायरूपवाक्यस्वरूपान्तर्गतपदसमुदायमात्रस्यैवोपादनेन कृतार्थत्वादिति भावः । अत एव च पद्धताविति चशब्दयुक्तः पाठः । आगमोऽदुष्टवाक्यं चेति वाक्यान्तर्भावेनोक्तेति सम्बन्धः । उक्तं यत्तल्लक्षणमागमलक्षणं तदनुसारेणेति योजना । ......अनुसारेण प्रयोजनमुक्तं शिष्याणामित्यादि । वाक्यमागम इतीति । अयं चार्थानुवादो लक्ष्यलक्षणविवेकस्पष्टनार्थः । अन्तर्भावेनापीति पाठः ॥ अपिपदाभावे वा तदर्थान्तर्भावो व्याख्येयः । अनित्यत्वेनेति । बाधितत्वादित्युत्तरेण सम्बन्धः । अनित्यमित्येवंरूपयुक्तया बाधितत्वादिति योजना । अपौरुषेयत्वेनेति । अपौरुषेयत्वपौरुषेयत्वयोश्च वेदपुराणायोर्व्यवस्थया सत्वादिति भावः । तत्रापौरुषेयो वेद इत्येव पाठः । वेदादिरिति लेखकदोषात् । अपौरुषेयो वेद इति वाक्यानुसाराच्च मूलकोशे इत्येवोक्तेश्चेति ज्ञेयम् ।

