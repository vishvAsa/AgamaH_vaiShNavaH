+++
title = "०४ निग्रहस्थानानां विरोधादिष्वेवान्तर्भावः"

+++


## संवादानुक्तिसंयुक्ता एत एव तु निग्रहाः

**निग्रहस्थानानां विरोधादिष्वेवान्तर्भावः**

**संवादानुक्तिसंयुक्ता एत एव तु निग्रहाः**

### **सुधा**

एवमनुमानदोषान्निरूप्य प्रसङ्गात्परनिरूपितानिग्रहस्थानानामपि विरोधादिष्वेवान्तर्भाव इत्याह संवादेति ।

## **अनुव्याख्यानम्**

***संवादानुक्तिसंयुक्ता एत एव तु निग्रहाः ।***

निगृह्यते पराजीयते एभिरिति निग्रहा निग्रहस्थानानि । ननु च प्रतिज्ञाहान्यादीनां वक्तृदोषाणां कथमर्थवचनदोषेषु विरोधासङ्गतिन्यूनाधिक्येष्वनुप्रवेश इत्यत उक्तं संवादानुक्तिसंयुक्ता इति । तथाऽप्यनुपपत्तिरेव । विरोधादिचतुष्टयस्यानुमानदोषत्वेनोक्तत्वात् । निग्रहस्थानानां च नियमेनानुमानाश्रयत्वाभावात् । न हि पुनरुक्तिरनुमान एव सम्भाविनी । प्रश्नादावप्युपपत्तेरित्यतोऽस्त्यत्र वि इति तुशब्देनाह । द्विविधं हि विरोधादिचतुष्टयम् । समयबन्धादिकथासर्वरूप साधारणमसाधारणं च । तत्रानुमानस्यैव यदसाधारणं विरोधादि तत्रानुमानदोषाणां सर्वेषां प्रवेशोऽभिहितः । साधारणे तु सर्वनिग्रहस्थानानामिति न कश्चिद्विरोधः । निग्रहस्थानस्वरूपानुवादपूर्वकमन्तर्भावप्रकारश्च लेशतोऽन्यत्रास्माभिर्दर्शित इति ।

यद्वा कथाबाह्यादीनामेषां निग्रहस्थानताव्यवच्छेदार्थस्तुशब्दः ।

### **वाक्यार्थचन्द्रिका**

परनिरूपितानिग्रहस्थानानां विरोधादिष्वन्तर्भावनिरूपणेऽसङ्गतिरित्यत उक्तम् प्रसङ्गादिति । अनुमानदोषाणां विरोधादिष्वन्तर्भावप्रतिपादनेनानिग्रहस्थानानामपि तत्रान्तर्भावस्मरणादिति भावः । नन्वत्रैते निग्रहस्थानानीत्यवचनान्नानेन निग्रहस्थानानां विरोधादिष्वन्तर्भावसिद्धिः । विरोधादीनां परेण परस्याहङ्कारखण्डनरूपत्वाभावेन अनिग्रहत्वात् तन्निग्रहत्वोक्त्ययुक्तिश्चेत्यतोऽत्र निग्रहपदस्य निग्रहस्थानपरत्वान्न दोषद्वयमपीत्यभिप्रेत्याहङ्कारखण्डनपरस्य निग्रहपदस्य कथं निग्रहस्थानपरत्वमित्यतो भावसाधनस्य निग्रहपदस्य पराजयपरत्वेऽपि करणसाधनस्य पराजयनिमित्तपरत्वमप्रत्यूहमित्याशयवान्करणसाधनतामाश्रित्य निग्रहपदं निग्रहस्थानपरतया व्याचष्टे न निगृह्यत इत्यादिना । एत एव तु निग्रहा इत्येतावतैव निग्रहस्थानानां विरोधादिष्वन्तर्भावनिरूपणसिद्धेः किं विणेनेत्यतोऽन्तर्भावनिरूपणस्य तावता सिद्धावपि तत्र प्राप्तानुपपत्तिशङ्कापरिहारार्थत्वाद्विणस्य न तद्वैयर्थ्यमित्यभिप्रेत्य तन्निवर्तकतया तद्विणं योजयितुं निग्रहस्धानानां विरोधादिष्वन्तर्भावानुपपत्तिशङ्कामुत्थापयति नन्विति । आदिपदेन निरर्थकाविज्ञातार्थादीनां परिग्रहः । मूले तुशब्दस्यानर्थक्यमाशङ्क्य विरोधद्वैविध्यरूपविशेषोपदर्शनार्थत्वान्न तदित्यभिप्रेत्य किं तदुपदर्शनेनापीत्यतो निग्रहस्थानानां विरोधादिष्वन्तर्भावसिद्धिस्तत्प्रयोजनमित्यभिपे्रत्य तेषां विरोधादिष्वन्तर्भावानुपपत्तिशङ्कामुत्थापयति तथाऽपीति । अनुमानदोषेषु विरोधादिष्वनुमानदोषाणां निग्रहस्थानानामन्तर्भावः किन्न स्यादित्यत आह निग्रहस्थानानामिति । उक्तनियमाभावमेवोपपादयति न हीति ॥ अन्यत्रेति । पद्धतावित्यर्थः ।

कथास्वरूपप्रतिपादकोत्तरग्रन्थोपक्षेपाय तदुपयुक्तार्थप्रतिपादकतया तं व्याचष्टे ॥ यद्वेति । आदिपदेन कथायामपस्मारोन्मादादिदशापन्नादीनां परिग्रहः । न चैवं कथा लक्षणटीकाविरोधः । तत्र ‘एतेन कथाबाह्यानामनिग्रहस्थानत्वमिति परास्तम्’ इत्यादिना कथाबाह्यानां विग्रहस्थानत्वस्वीकारात् । अत्र पुनस्तव्द्यवच्छेदादिति वाच्यम् । तत्र ‘जल्पारम्भोत्तरकालीनं निग्रहस्थानमुक्तम्, ततः प्रागपि सम्भवादाह’ इत्यादिना जल्पादिकथातः पूर्वं विद्यापरिक्षायै क्रियमाणवादकथायां प्राप्तदोषाणां पराजयहेतुत्वमुपपाद्य एतेन इत्युक्तत्वेन वर्तिष्यमाणजल्पादिकथाबाह्यानामेवानिग्रहस्थानत्वनिरासेन तन्निग्रहस्थानत्वसम्मतावपि सर्वथा कथाबाह्यानामनिग्रहस्थानत्वनिरासेन तादृशानां निग्रहस्थानत्वासम्मतया सर्वथा कथाबाह्यानामनिग्रहस्थानत्वपरैतद्ग्रन्थस्य तदविरुद्धत्वात् । केचित्त्वतद्गुणसंविज्ञानब्रहुव्रीह्याश्रयणेन कथयामपस्मारोन्मादादिदशापन्नानां निग्रहस्थानत्वव्यवच्छेदस्यैवहाभिप्रेतत्वेन कथाबाह्यानामनिग्रहस्थानत्वस्यासम्मतत्वान्न तेषामपि निग्रहस्थानत्वपरोदाहृतकथालक्षणटीकाविरोध इत्याहुः ।

### **परिमल**

निग्रहस्थानानीति । स्थानशब्दोऽत्र निमितवचनः । पराजयनिमित्तानि दूषणानि । पराजयहेतुदोषाणां निग्रहस्थानानीत्यन्वर्थनाम ॥ समयबन्धादीति । समयबन्धप्रश्नप्रतिवचनपक्षपरिग्रहादीनि यानि कथायाः सर्वाणि रूपाणि तत्साधारणमित्यर्थः ॥ अन्यत्रेति । प्रमाणपद्धतौ लक्षणटीकायां चेत्यर्थः । कथाबाह्यादीनामित्यादिपदेन कथायामप्यपस्मारोन्माददशापन्नानामिति गृह्यते ॥ एषामिति । विरोधादीनामित्यर्थः । या तु कथालक्षणटीकायाम् एतेन कथाबाह्यानामनिग्रहस्थानत्वमिति निरस्तमि’ति ग्रन्थेन कथाबाह्यानामपि निग्रहस्थानत्वोक्तिः, साऽभ्युपगमवादादिना नेयेत्येके । तत्र प्रस्तुतजल्पवितंडारूपकथाबाह्याभिप्रायेत्यन्ये ।

### **यादुपत्यं**

कथाबाह्यादीनामिति । आदिपदेन कथायामप्यस्मारादिदशापन्नानां सङ्ग्रहः । नन्वेवम् ‘एतेन कथाबाह्यानामनिग्रहस्थानत्वमिति निरस्तम्’ इति कथालक्षणटीकाविरोधः । मैवम् । तत्र वर्तिष्यमाणजल्पवितण्डारूपकथाबाह्यानामेवानिग्रहस्थानत्वं निरस्तं न तु सर्वथा कथाबाह्यानाम् । जल्पादिकथातः पूर्वं विद्यापरीक्षायै क्रियमाणायां वादकथायां प्राप्तदोषणां पराजयहेतुत्वमुक्त्वैतेनेत्युक्तत्वात् । अत्र सर्वथा कथाबाह्यानामनिग्रहस्थानत्वमुच्यत इति अविरोधात् । केचित्तु निग्रहस्थानताया अव्यवच्छेदार्थमिति **सुधा**वाक्यार्थः । ततश्च न कथालक्षणटीकाविरोधः । न चैवमपि पद्धतिविरोधः । तत्र कथाबाह्यानामनिग्रहस्थानत्वस्वोक्तत्वादिति वाक्यम् । तस्य परमतानुवादरूपत्वादित्याहुः ।

### **श्रीनिवासतीर्थीया**

उत्तरग्रन्थोपक्षेपाय प्रकारान्तरेण तुशब्दार्थमाह यद्वेति ॥

### **वाक्यार्थरत्नमाला**

किं विणेनेत्यत इति संवादानुक्तिसंयुक्ता इति विणेन किमित्यर्थः । निरर्थकेति । अवाचकपदप्रयोगादिरूपनिरर्थकेति योज्यम् । आदिपदेन पद्धत्युक्ततूष्णींभावाज्ञानाप्रतिभाविक्षेपसङ्ग्रहः । अत्रमित्यर्थकादि(?)विषयलक्षणीकानुगुण्यं शोध्यम् । तट्टीकायामसङ्गतावन्तर्भावस्योक्तत्वात् । न चैवं कथालक्षणटीकेति पाठः । एतेन कथेत्यादेष्टीकावाक्यत्वात् । लक्षणेत्विति पाठे तट्टीकोपलक्षणा कार्या । उपलक्षणा तु ‘‘विद्याहीनत्वलिङ्गेऽपि वादिनोः स्यात्पराजय’’ इत्येतद्य्वाख्यानरूपटीकागतप्रमेयस्य मूलार्थत्वाशयेनेति ज्ञेयम् । तत्रेति । कथालक्षणटीकायामित्यर्थः । इत्यादिनेत्यादिपदेन विद्याहीनत्वेत्युदाहृत कथालक्षणव्याख्यानरूपसम्भावितसमानेत्यादेः सङ्ग्रहः ।

