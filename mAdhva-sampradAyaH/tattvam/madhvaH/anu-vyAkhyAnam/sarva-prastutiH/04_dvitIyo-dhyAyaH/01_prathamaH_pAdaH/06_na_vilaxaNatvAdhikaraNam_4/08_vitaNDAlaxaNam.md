+++
title = "०८ वितण्डालक्षणम्"

+++


## वितण्डा त्वसतां सताम्

**वितण्डालक्षणम्**

**वितण्डा त्वसतां सताम्**

### **सुधा**

वितण्डां लक्षयति वितण्डेति ।

## **अनुव्याख्यानम्**

***..... ..... वितण्डा त्वसतां सताम् ॥***

***अप्रकाश्य स्वसिद्धान्तमसतां पक्षदूषणम् ॥***

तुशब्दो वादजल्पव्यवच्छेदार्थः । कथेत्यनुवर्तते । कर्तृभेदेन कथाभेदेऽतिप्रसङ्ग इत्यतो लक्षणान्तरमाह अप्रकाश्येति । सद्भिः स्वसिद्धान्तमप्रकाश्यासाधयित्वाऽसतां पक्षस्य दूषणमेव क्रियते यत्सा वितण्डेत्यर्थः । प्रतिवादिनः स्वपक्षसाधनेन विना परपक्षप्रतिक्षेपमात्रेण पर्यवस्यन्ती कथा वितण्डेत्युक्तं भवति । नन्वेतदेव किन्निमित्तम् । प्राश्निकाद्यधीनमिति ब्रूमः । तेऽपि कुत एतादृशनियमं कुर्युरिति चेत् (न) । तत्त्वज्ञानायोग्यानसतः प्रति सद्भिः स्वसिद्धान्तसाधने तेषां तत्त्वज्ञानोत्पादप्रसङ्गात् । तस्य च निषिद्धत्वादित्याशयेनासतामित्युक्तम् । एतेन प्रथमलक्षणस्यापि समर्थनं वेदितव्यम् ।

### **वाक्यार्थचन्द्रिका**

तुशब्द इति । असतां सतां सह या कथा सा वितण्डैव न वादो नापि जल्प इति वादजल्पव्यवच्छेदप्रतिपादनेन तत्रातिव्याप्तिशङ्कानिरासार्थ इति भावः ॥ कर्तृभेदेनेति । स्वरूपभेदकनिमित्तान्तराभावेऽपि केवलं कर्तृभेदमात्रेण कथाभेदे कर्तृपुरुषाणामानन्त्येन कथानन्त्यापत्तिरित्यर्थः ॥ लक्षणान्तरमिति । स्वरूपभेदकप्रवृत्तिप्रकारभेदरूपलक्षणमित्यर्थः । अत्रापि सदसतोर्लक्षणे पतितत्वात्कर्तृभेद एव कथाभेदकतयोच्यते न प्रवृत्तिप्रकारभेद इति कथमनेनोक्तशङ्कापरिहार इत्यत आह प्रतिवादिन इति । ततश्च प्रवृत्तिप्रकारभेदादेव कथाभेदो न कर्तृभेदादित्युक्तं भवति ॥ स्वपक्षसाधनेन विनेति । ‘मूलपक्षग्रहापेता वितण्डा कविभिर्मते’ति ब्रह्मतर्कोक्तेरिति भावः । मूलपक्षः स्वपक्षस्तस्य ग्रहः साधनं तदपेतेत्यर्थः । ननु प्रतिवादिनः स्वपक्षसाधनहीनत्वं वितण्डायामसम्भवीदमसाधकं व्यभिचारित्वादित्यादिदूषणस्याप्यनुमानत्वेन साधकत्वात् । यदि वर्णा अनित्यास्तर्हि नाशकत्वभिमतसमवधानानन्तरं नोपलभ्येरन्निति तर्कस्याप्यनुमानतया साधनत्वात् । अथ कथाहेतुविप्रतिपत्तिविषयकोटिसाधकमेव साधनत्वेन विवक्षितम्, उदाहृतं चानुमानं न तादृशमिति न साधनम् । द्विविधं ह्यनुमानं स्वपक्षसाधनं परपक्षदूषणं चेति । द्वितीयमपि द्विविधम् । दुष्टिप्रमितिसाधनं तर्कश्चेति । अतः कथमसम्भव इति चेन्न । तथाऽपि वर्णानां नित्यविभुत्वादिति सत्प्रतिपक्षस्य बाधकप्रत्यभिज्ञाऽऽगमयोश्च साधनत्वेन तद्दोषतादवस्थ्यात् । अत एव ब्रह्मतर्के ‘अग्रहेणैव पक्षस्य तर्कागमबलेन तु । दूषयेदेव पाषण्डांस्तत्त्वविप्लावकान्सदा’ इत्यागमोऽपि वैतण्डिकोपायत्वेन सङ्गृहीत इति । मैवम् । भावानवबोधात् । न हि स्वपक्षसाधनेन विनेति साधनप्रयोग एव निषिध्यते किन्तु साधनत्वेन तत्प्रयोग एव । न च वैतण्डिकेन प्रतिपक्षादिकं साधनत्वेन प्रयुज्यते किन्तु साधनस्थापनादूषणतयैव । ततश्च यथा जल्पे विरुद्धत्वाद्युद्भावनेन परसाधने दूषितेऽपि स्वपक्षसाधनोपन्यासं विना न कथापरिसमाप्तिस् तथा न वितण्डायामित्यभिप्रायात् । तदिदमुक्तं स्वपक्षसाधनेन विनेति । अन्यथा परपक्षप्रतिक्षेपमात्रेणैवेत्येतावतैव पूर्तावेतस्य वैयर्थ्यापातात् । ब्रह्मतर्केऽपि दूषयेदेवेत्युक्तमिति ध्येयम् । ननु भवेदेवं प्रवृत्तिप्रकारभेदेन कथाभेदो यदि वितण्डायां प्रतिवादिनः स्वपक्षसाधनेन विना परपक्षप्रतिक्षेपमात्रेण कथापर्यवसानं सिद्धं स्यात् । न चैतदस्ति । नियामकाभावात् । अन्यथा जल्पेऽपि तत्प्रसङ्गादित्याशयेनाक्षिपति नन्विति । प्राश्निकादिभिस्तन्मात्रेण कथापर्यवसाननियमात् । तत्कृतसमयस्यैव नियामकत्वात् । तन्मात्रेण कथापर्यवसानोपपत्तिरित्याशयेन परिहरति प्राश्निकादीति ॥ तेऽपि कुत इति । जल्पे तथा नियमं कृत्वा वितण्डायामेव तथा समयकरणे नियमकाभावादिति भावः । प्रसङ्गादिति । जल्पे चोभयोरपि सत्त्वेन तत्त्वज्ञानयोग्यतया स्वपक्षसाधनेऽपि वादिनस्तत्त्वज्ञानप्रसङ्गो नानिष्ट इति भावः । इष्टापत्तिं परिहरति तस्य च निषिद्धत्वादिति । ‘मानस्तेनेभ्य’ इत्यादिश्रुतेरिति भावः ॥ एतेनेति । वितण्डाया वादजल्पव्यावृत्तप्रवृत्तिप्रकारकथनेनेत्यर्थः । स्वरूपभेदकनिमित्तान्तरा भावेऽपि केवलं कर्तुभेदेनैव कथाभेदोक्तावतिप्रसङ्गप्रसक्तावपि प्रकृते प्रवृत्तिप्रकारभेदस्यैव कथास्वरूपभेदकस्य सत्त्वात् । स्वरूपभेदकनिमित्तान्तराभावाभावेन केवलकतृभेदस्य कथाभेदकत्वानभ्युपगमान्नातिप्रसङ्ग इति पूर्वोक्तमपि लक्षणं युक्तमिति भावः ।

### **परिमल**

अतिप्रसङ्ग इति । भेदकनिमित्तान्तरस्याभावे केवलं कर्तृभेदेन कथाभेदे आन्ध्रस्य द्राविडेनान्ध्रस्य कर्नाटकेन कथाया अपि भेदस्स्यादित्यतिप्रसङ्ग इत्यर्थः । पर्यवस्यन्तीति । कथेति योज्यम् । निषिद्धत्वादिति । अनाविष्कुर्वन्नन्वयादित्यादौ तथा वक्ष्यमाणत्वात् । ‘मानस्तेनेभ्य’ (ऋ.२२३१६) इत्यादिश्रुतेश्चेति भावः ॥ एतेनेति । अप्रकाश्येत्यादिकथनेन सदसत्कर्तृककथा वितण्डेतिलक्षणमतिप्रसङ्गशून्यत्वात्समर्थितमित्यर्थः । सदसत्कर्तृकेत्यनेनोक्तार्थस्यान्यतरपक्षस्थापनावत्कथात्वस्याभिमतत्वादिति भावः ।

### **यादुपत्यम्**

अतिप्रसङ्ग इति । भेदकस्य निमितान्तरस्याभावे केवलं कर्तृभेदेन कथाभेदे आर्यस्य द्राविडेन आन्ध्रस्य कार्नाटकेन कथा वितण्डेत्यपि स्यादित्यतिप्रसङ्ग इत्यर्थः । तत्रापि सदसतोः पतितत्वात्कर्तृभेद एव कथाभेदकतया प्रतीयत इति मन्दाशङ्कापरिहारायाह प्रतिवादिन इति । तथा च प्रवृत्तिप्रकारभेद एव कथाभेदक इति भावः । नन्वसतो वादित्वं सतः प्रतिवादित्वमित्येतदेव कथम् । प्रतिवादिनि सत्त्वमपि किमाभिमानिकमुत वास्तवम् । नाद्यः । वादिनोऽप्यभिमानतः सत्त्वात् । न द्वितीयः । तदनिश्चयात् । निश्चये वा न वितण्डा स्यात् । न हि निश्चितस्वासाधु भावः परसाधुतां निश्चित्य वितण्डायै घटितुमर्हतीत्याशयेन पृच्छति नन्वेतदेवेति । वादिप्रतिवादिव्यवस्थापनं सत्त्वासत्त्व व्यवस्थापनं च प्राश्निकसभापत्याद्यधीनम् । ते हि शास्त्रोदितलक्षणैः सत्त्वसत्त्वे विनिश्चेष्यन्ति । अत एव तेषां वैष्णवत्वनियमो वक्ष्यत इत्याशयेनोत्तरमाह प्राश्निकादीति ॥ निषिद्धत्वादिति । मानस्तेनेभ्य इत्यादाविति शेषः ॥ एतेनेति । वितण्डाया वादजल्पव्यावृत्तप्रवृत्तिप्रकारकथनेनेत्यर्थः । निमित्तान्तराभावे खलु केवलं कर्तृभेदेन कथाभेदेऽतिप्रसङ्ग उक्तः । न चात्र स्वरूपभेदे निमित्तान्तराभावः प्रवृत्तिप्रकारस्यैवेतरभेदनिमित्तस्य सत्त्वात् । अनेन तु भेदकेन भिन्ने वितण्डास्वरूपे पूर्वोक्ताधिकारिभेदोऽपि वितण्डाभेदक इत्यङ्गीकारेऽतिप्रसङ्गाभावात् । तथा च गन्धवत्त्वज्ञानाधीनज्ञानं पृथिवीत्वमपि यथा पृथिव्या लक्षणमेतल्लक्षणज्ञानाधीनज्ञानं पूर्वोक्तमपि वितण्डाया लक्षणमिति समर्थनं वेदितव्यमिति भावः ।

### **वाक्यार्थरत्नमाला**

वितण्डा तु प्रतिवादिनः स्वपक्षसाधनेन विनेत्युक्तटीकारोट्यनुसारेणाह । मूलपक्षग्रहेत्यादिनेति ध्येयमित्यन्तेन । अत्र मूलं ‘‘एतेन प्रथमलक्षणमि’’त्येतट्टीकायां लक्षणद्वयस्य संकर एव प्रतीयते । शोध्यमेतत् ।





