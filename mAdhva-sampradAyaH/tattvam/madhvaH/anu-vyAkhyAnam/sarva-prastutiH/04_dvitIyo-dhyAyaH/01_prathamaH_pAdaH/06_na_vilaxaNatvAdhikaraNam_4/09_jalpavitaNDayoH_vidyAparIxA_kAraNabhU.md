+++
title = "०९ जल्पवितण्डयोर् विद्यापरीक्षा कारणभूता"

+++


## विद्यापरीक्षापूर्वैव वितण्डा जल्प एव च

**जल्पवितण्डयोर् विद्यापरीक्षा कारणभूता**

**विद्यापरीक्षापूर्वैव वितण्डा जल्प एव च**

### **सुधा**

किञ्च गुरुशिष्यादयोऽसमानविद्या अपि वादेऽधिक्रियन्ते । तत्त्वनिर्णयार्थित्वात् । जल्पवितण्डयोस्तु सम्भावितसमानविद्ययोरेवाधिकारः । ‘ययोरेव समं वित्तं ययोरेव समं श्रुतम् । तयोर्विवाहो वादश्च नोत्तमाधमयोः क्कचिदि’ति स्मरणात् । वादो जल्पवितण्डालक्षणो विवादः । अन्यथाऽत्यन्तापकृष्टोऽप्युत्कृष्टतमेन वैयात्याद् घटमानो यदि वा दैवात्तमभिभावयेत् तदा वृथाख्यातिं लभेत । तथा च प्राश्निकादीनामसुज्ञत्वं प्रत्यवायश्च स्यात् । अपूज्यः पूज्यते यत्रेति वचनात् । एवं च वादाजल्पवितण्डयोर्भेदः । नन्वेतदयुक्तम् । परबुद्धेरप्रत्यक्षत्वेन विद्यासाम्यवैषम्ययोर्ज्ञातुमशक्यत्वादिति चेन्न । जल्पवितण्डार्थिनोर्विद्यासाम्यादेः परीक्षया निश्चयोपपत्तेः । तदेतदाह विद्येति ।

## **अनुव्याख्यानम्**

***विद्यापरीक्षापूर्वैव वितण्डा जल्प एव च ।***

विद्यापरीक्षा पूर्वा कारणभूता यस्याः सा तथोक्ता । विद्यापरीक्षया निश्चितसाम्ययोरेव वितण्डा दातव्या, न विषमविद्ययोः । जल्पश्चैवम् । विद्यापरीक्षापूर्व एवेति व्याख्येयम् । द्वितीयैवशब्दो वादव्यावृत्त्यर्थः । समानविद्ययोरेवेत्ययं नियमो न वेदेऽस्तीति ।

### **वाक्यार्थचन्द्रिका**

भेदकान्तरोपपादानार्थत्वान्नोत्तरग्रन्थवैयर्थ्यमित्यभिप्रेत्य तदुपपादकतयोत्तरग्रन्थं योजयितुमुत्तरत्रोपपादनेन सूचितं वादवितण्डाजल्पयोर्भेदकान्तरमाह स्मरणादिति । याज्ञवल्क्यस्मृतेरित्यर्थः । नन्वत्र वाद एव समानविद्ययोरधिकारवचनात्कथं जल्पवितण्डयोः समानविद्याधिकारिकत्वप्रतिपादकतयोपन्यास इत्यतोऽत्र वादशब्दस्य गौण्या वृत्त्या जल्पवितण्डापरत्वान्नानुपपत्तिरित्याह वाद इति । तन्निमित्तगुणयोगाभावात्कथं गौणीत्यतो विवादत्वेन जल्पवितण्डयोर्वादसाम्यात्तदुपपत्तेरित्याशयेनोक्तं विवाद इति । अपूज्य इति । ‘पूज्यपूजाव्यतिक्रमः । त्रीणि तत्र भविष्यन्ति दुर्भिक्षं मरणं भयमि’ति वा, ‘पूज्याश्चैवावमानिताः । त्रीणि तत्र प्रवर्तन्ते दुभिक्षं मरणं भयमि’ति वा वाक्यशेषेणान्वयः । इत्यादीति पाठे आदिपदेनैवोक्तविधवाक्यपरिग्रहः । ननु तथाऽप्युत्तरत्र वितण्डाजल्पयोर्विद्यापरीक्षापूर्वत्वव्युत्पादनमनर्थकम् । न च परीक्षया समानविद्यत्वादिनिश्चयसम्भवोपपादनार्थं तदिति वाच्यम् । तस्योपायान्तरेणापि सम्भवेन तन्निश्चयाय विद्यापरीक्षाऽनपेक्षणादित्यतः शङ्कामुखेनोपायान्तरासम्भवप्रदर्शनपूर्वकं विद्यापरीक्षया तन्निश्चयोपपादकत्वेनोत्तरवाक्यं योजयति नन्विति । नन्वत्र वितण्डाजल्पयोरेव विद्यापरीक्षाकरणकत्वमुच्यते न तु विद्यासाम्यादेः, तत्कथमस्योक्तार्थसमर्पकतया उपन्यास इत्यतोऽभिप्रायमाह विद्यापरीक्षेति । जल्प एव चेत्यव चशब्दस्य जल्पशब्देन सम्बन्धं साकाङ्क्षतया विद्यापरीक्षापूर्वैवात्यस्यानुवृत्तिं योग्यतया लिङ्गव्यत्ययं चाश्रित्योक्ततात्पर्यार्थातिदेशं च सूचयन्व्याचष्टे जल्पश्चैवं विद्यापरीक्षापूर्व एवेति व्याख्येयमिति । अत्रैवमिति पूर्वोक्ताभिप्रायातिदेशसूचनम् । विद्यापरीक्षया निश्चितसाम्ययोरेव जल्पो दातव्यो न विषमविद्ययोरित्यभिप्रायः । जल्पश्चैव विद्यापरीक्षापूर्व एवेति पाठे एवचशब्दयोर्भिन्नक्रमतयाऽन्वयं साकांक्षतया विद्यापरीक्षापूर्वैवेत्यस्यानुवृत्तियोग्यतया लिङ्गव्यत्ययं विद्यापरीक्षया निश्चितसमानविद्ययोरेव जल्पो दातव्यो, न विषमविद्ययोरित्युक्ताभिप्रायं च मनसि निधाय व्याचष्टे इत्यवतारो द्रष्टव्यः जल्पश्चेत्येतावता पूर्वेर् जल्पश्चैवेत्येवशब्दवैयर्थ्यं वितण्डासमुच्चायकचशब्देन विरद्धार्थत्वं चेत्याशङ्क्योक्त नियमस्य वादाद्भेदकत्वोपपादनार्थात्वान्नानर्थक्यम् । अनभिमतवादव्यावर्तकत्वेन वितण्डाव्यावर्तकत्वाभावान् न विरोधश्चेति भावेनाह द्वितीयैवशब्द इति ॥ न वादेऽस्तीति । तत्त्वनिर्णिनीषूणामसमानविद्यानामपि गुरुशिष्यादीनामधिकारदर्शनादिति भावः ।

### **परिमल**

न केवलमुक्तलक्षणैर्वादादिकथात्रयस्य भेदः । किं तर्हि समविद्यत्वनियमरहितकर्तृककथात्वं वादत्वं तन्नियमकर्तृककथात्वं जल्पत्वं वितण्डात्वं चेति वादाज्जल्पवितण्डयोर्भेदमुत्तरमूलवाक्याक्षिप्तं स्वयमाह किञ्चेति । गुरुशिष्यादयो असमविद्या अपि वादेऽधिक्रियन्त इत्युक्तमनुपपन्नम् । ‘तयोर्विवाहो वादश्चे’त्यनेन वादेऽपि समानविद्ययोरेव कर्तुत्वस्योक्तत्वादित्यतो वादपदस्य वादकथार्थत्वभ्रमनिरासायार्थमाह वाद इति । नोत्तमाधमयोरिति कुत उक्तमित्यतस्तत्र युक्तिमाह अन्यथेति । प्रत्यवायं व्यनक्ति अपूज्य इति । ‘अपूज्यः पूज्यते यत्र पूज्यो यत्रावमानितः । त्रिणि तत्र भविष्यन्ति दुर्भिक्षं मरणं भवम्’ इति वचनादित्यर्थः ॥ इति व्याख्येयमिति । विपरिणम्य पुल्लिङ्गतया व्याख्येयमित्यर्थः ।

### **यादुपत्यम्**

उत्तरं मूलमुत्थापयितुं वादाज्जल्पवितण्डयोर्भेदकान्तरं तावदाह किश्चेति । अपूज्य इति । अपूज्य पूज्यते तत्र पूज्यापूज्यव्यतिक्रमः । त्रिणि तत्र भविष्यन्ति दुर्भिक्षं मरणं भयम’इति वचनादित्यर्थः ॥

### **श्रीनिवासतीर्थीया**

असुज्ञत्वं सुज्ञत्वाभावः ।

