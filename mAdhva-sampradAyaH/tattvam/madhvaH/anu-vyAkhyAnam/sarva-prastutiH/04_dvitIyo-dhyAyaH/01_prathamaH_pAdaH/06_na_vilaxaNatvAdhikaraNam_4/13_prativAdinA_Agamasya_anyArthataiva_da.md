+++
title = "१३ प्रतिवादिना आगमस्य अन्यार्थतैव दर्शनीया न त्वप्रामाण्यम्"

+++


## स्वसिद्धान्तानुसारेण ह्यसद्भिरनुमोच्यते

**प्रतिवादिना आगमस्य अन्यार्थतैव दर्शनीया न त्वप्रामाण्यम्**

**स्वसिद्धान्तानुसारेण ह्यसद्भिरनुमोच्यते**

### **सुधा**

नन्वसद्भिः किं वक्तव्यम् । न तावत्प्रत्यक्षम् । अतीन्द्रिये तदयोगात् । न चागमः । स्वपरागमयोरन्योन्यं प्रामाण्यासम्मतेः । नाप्यनुमानम् । प्रयोगपरिमाणासम्मतेः । तथा हि । सौगतो यदि द्य्ववयवप्रयोगं कुर्यात्तदा नैयायिकेन न्यूनेन निगृह्येत । अनिग्रहे वा प्रतिवादी पर्यनुयोज्यमुपेक्षेत । पञ्चावयवप्रयोगे त्वधिकेन निगृह्येत । तथा स्वीकारे चापसिद्धान्तेन । तथा च नियतावयवादिव्यतिरेकेण वितण्डैव न स्यादित्यत आह स्वसिद्धान्तेति ।

## **अनुव्याख्यानम्**

***स्वसिद्धान्तानुसारेण ह्यसद्भिरनुमोच्यते ।***

यथासिद्धान्तं वक्तव्यमिति प्राङ्नियमात्स्वसिद्धान्तनिर्णीतप्रयोगावयवपरिमाणापेक्षयैव न्यूनाद्यवतारादन्यथा(कथा)ऽनुपपत्तेरिति हिशब्दार्थः ।

सद्भिरागमो वक्तव्य इति न (इत्य)युक्तम् । वैदिकस्य प्रतिवादिनस्तद्दूषणेऽपसिद्धान्तात् । अदूषणे तु परपक्षादूषणेन कथाभावप्रसङ्गादित्यत आह प्रत्यक्षेति ।

**अनुव्याख्यानम्**

***प्रत्यक्षागमवैरूप्यमाश्नित्यान्यार्थतैव तु ॥***

***आगमे दर्शनीयाऽत्र दोषो लिङ्गविलोमता ॥***

आगमे तु वादिना प्रयुक्ते प्रतिवादिना वैदिकेन तस्यान्यार्थतैव दर्शनीया । नानुमानस्येवा प्रामाण्यम् । येनापसिद्धान्तः स्यात् । तत एव कृतपरपक्षदूषणोऽपि भवेत् । अन्यार्थतां दर्शितवताऽऽगमस्य पराभिमतार्थात्प्रच्यावितत्वात् । न ह्यपेक्षितार्थासाधकत्वादन्यत्प्रमाणदूषणमस्तीति ।

नन्वेवं सति कथं कथापर्यवसानम् । स्वस्वाभिमतार्थाग्रहपरित्याजनोपायाभावादित्यत उक्तं प्रत्यक्षेत्यादि । अत्र पराभिमतेऽर्थे प्रत्यक्षागमविरोधमाश्रित्य । न केवलमेतावत् । अत्रोपक्रमादि लिङ्गविलोमतादोषोऽपि दर्शनीयः । अत्रान्यतम(र)मात्रे तात्पर्यम् । अन्यथाऽऽधिक्यप्रसङ्गात् ।

### **वाक्यार्थचन्द्रिका**

नन्विति । वितण्डायां स्वपक्षसाधनाय प्रमाणमिति शेषः । तथा च वादिनः स्वपक्षसाधनोपायाभावान्न वितण्डावकाश इति भावः । ननु प्रत्यक्षागमानुमानानामेव तत्रोपायत्वान्न तदनवकाश इत्यतस्तदसम्भवं क्रमेण दर्शयति न तावदित्यादिना ॥ स्वेति । असद्वाद्यागमस्य प्रतिवादिनं प्रति प्रतिवाद्यागमस्य चासद्वादिन प्रति प्रामाण्यासम्मतेरित्यर्थः ॥ नैयायिकेनेति । तन्मते पञ्चावयवप्रयोगस्यावश्यकर्तव्यतायाः स्थित्याऽवश्यवक्तव्यैकदेशवचनाद् व्द्यवयवप्रयोगस्य न्यूनत्वादिति भावः ॥ अनिग्रह इति । तेन न्यूनत्वानुद्भावन इत्यर्थः ॥ पर्यनुयोज्यमुपेक्षेतेति । प्राश्निकैर्वादिनैव वेति शेषः । न्यायरीत्याऽवश्यमुद्भाव्यतया प्राप्तनिग्रहानुद्भावनादिति भावः । ननु सौगतेन व्द्यवयवप्रयोगे न्यूनादिप्रसङ्गेऽपि पञ्चावयवप्रयोगे तदनवकाशादनुमानमेव साधकमस्त्वित्यत आह पञ्चेति । नैयायिकेनेति शेषः । सौगतमते व्द्यवयवप्रयोगस्यैवानुमितिरूपफलजननाय पर्याप्तत्वेन तद्रीत्याऽवयवान्तरप्रयोगस्य कृतकार्यप्रयोगत्वादिति भावः । ननु पञ्चावयवप्रयोगस्यैव तत्र पर्याप्तत्वाभ्युपगमान्नाधिक्यमित्यत आह तथेति । अपसिद्धान्तेति । द्य्ववयवप्रयोगस्यैव पर्याप्ततायास्तत्पूर्वाचार्यैरभ्युपगतत्वेन तदीयपञ्चावयवप्रयोगपर्याप्तत्वाभ्युपगमस्य तद्विरुद्धत्वादित्यर्थः ॥ तथा चेति । उक्तरीत्या प्रत्यक्षागमानुमानानां साधकतयोपन्यसितुमशक्यत्वादुपायान्तरस्य चाभावाद्वादिनः स्वपक्षसाधनासम्भवेन न वितण्डावकाश इति सम्बन्धः ।

ननु चावयवनियमो नास्तीति समयं बद्ध्वा प्रवृत्तकथायां न्यूनाद्यनवकाशाद्वितण्डाप्रवृत्तित्प्रत्यूहैव । एवमवयवनियमपक्षेऽपि तस्योभयसम्मतत्वे नियमातिक्रमे न्यूनाद्यवतारेऽपि तदनतिक्रमे तदनवकाशान्न वितण्डाप्रवृतौ बाधकमिति न तदनुपपत्तिशङ्कावकाश इत्यतोऽवयवनियमो नास्तीति समयबन्धपूर्वककथाप्रवृत्तिपक्षे अवयवनियमेऽपि तस्योभयसम्मतत्वपक्षे तदनतिकमेण प्रवृत्तकथायां न्यूनाद्यनवकाशेऽपि तथा समयं बद्ध्वाऽप्रवृत्तकथायाम् अवयवनियमपक्षे तस्योभयासम्मत्यैव प्रवृत्तकथायां च न्यूनादेरवर्जनीयत्वान्न तत्र वितण्डा स्यादित्याशयेनोक्तं नियतावयवादिव्यतिरेकेणेति । क्कचिदनियतावयववादिव्यतिरेकेणेति पाठः । तत्रानियतावयववादिमते न्यूनाद्यनवताराद्वितण्डाप्रवृत्तिसम्भवेऽपि नियतावयवादिमते तदवतारध्नौव्यान्न तदवकाश इत्यर्थो द्रष्टव्यः ॥ स्वसिद्धान्तेति । स्वस्य वादिनः प्रतिवादिनो वा सिद्धान्ते निर्णीतं तत्प्रयोगवयवपरिमाणं तदपेक्षथेत्यर्थः ॥ अवयवपरिमाणापेक्षयेति । अवयवपरिमाणातिक्रमापेक्षयेत्यर्थः । तथा च स्वस्वसिद्धान्तसिद्धप्रयोगपरिमाणातिक्रमेण परार्थानुमानप्रयोगे न्यूनाद्यवतारेऽपि तदनतिक्रमेण तत्प्रयोगे तदनवतारेणानुमानेनैव वादिनः स्वपक्षसाधनोपपत्तेर्न वितण्डाऽनवकाशप्रसङ्ग इति भावः ।

दूषणेऽपसिद्धान्तादिति । प्रतिवादिना स्वयं तत्प्रामाण्याङ्गीकारेण सर्वथा निर्विषयत्वरूपा प्रामाण्योपपादनरूपदूषणस्य तद्धिरुद्धन्वादित्यर्थः । अदूषणे चेति । सर्वथा निर्विषयत्वरूपाप्रामाण्यानुपपादने चेत्यर्थः ॥ परपक्षेति । परपक्षसाधकप्रमाणदूषणस्यैव परपक्षनिराकरणत्वादिति भावः । नन्वेवं परपक्षानिराकरणत्वात्कथाऽभावप्रसङ्ग इत्यत आह तत एवेति । अन्यार्थतोपदर्शनमात्रादेवेत्यर्थः । ननु परोपन्यस्तप्रमाणादूषणे कथं परपक्षनिरास इत्यत आह अन्यार्थतामिति । अस्त्वागमस्य पराभिमतार्थात्प्रच्यावनं तथाऽपि तस्य सर्वथा निर्विषयत्वरूपाप्रामाण्यानुपपादनात्कथं तद्दूषणम् । तदुपपादने च कथं नापसिद्धान्त इत्यतो न प्रमाणदूषणं नाम सर्वथा निर्विषयत्वापादनमेवेति नियमः । आगमशब्दसङ्गृहीतानां श्रुत्यादीनामपौरुषेयत्वादिनाऽप्रामाण्यकारणदोषशून्यत्वेन तदयोगात् । किन्तु पराभिमतार्थात्प्रच्यावनमिति न परपक्षानिरासो नाप्यपसिद्धान्त इयाह न हीति ॥ स्वस्वाभिमतेति । वाद्यागमस्य वादिप्रतिवाद्यभिमतार्थाग्रहेत्यर्थः । त्वदागमस्य मदभिमत एवार्थो न त्वदभिमत इत्येवं वादिनि प्रदिवादिनि, न मदागमस्य त्वदभिमतोऽर्थः किन्तु मदमिमत एवेति वादिना वक्तुं शक्यत्वादिति भावः । अत्रेत्यस्य न केवलं दोषो लिङ्गविलोमतेत्यनेन सम्बन्धः । किन्तु प्रत्यक्षागमवैरूप्यमाश्रित्येत्यनेनापीत्यभिप्रेत्य तत्परामर्शविषयप्रदर्शनपूर्वकं तदेकवाक्यतया योजयति अत्रेति ॥ अन्यतरमात्र इति । प्रत्यक्षागमविरोधोपक्रमादिलिङ्गविलोमतारूपदोषद्वयान्यतरमात्र इत्यर्थः । प्रत्यक्षागमविरोधयोरन्यतरस्मिन्निति, उपक्रमोपसंहारादिविलोमतानामन्यतरस्मिन्निति वाऽर्थः । अन्यथेति । एतच्च जल्पाभिप्रायेण बोध्यम् ।

### **परिमल**

नन्वसद्भिरिति । वादजल्पपक्षे असत्पक्षमाश्रयद्भिरिति व्याख्येयम् । वितण्डापक्षे यथाश्रुतमेव ॥ न चागम इति । तत्तदाचार्यवाक्यमित्यर्थः । न्यूनेन विगृह्येतेति । स्यूनदोषेण परा(जिंत कु)जयं कुर्यात् । न्यूनाख्यनिग्रहस्थानं ब्रूयादित्यर्थः ॥ पर्यनुयोज्यमुपेक्षेतेति । पर्यनुयोज्योपेक्षणाख्यनिग्रहस्थानं ब्रूयादित्यर्थः ॥ नियतावयवादीति । स्वसिद्धान्तरीत्या यो निवतावयववादी तस्य तादृशेनैव वितण्डेति स्यादित्यर्थः । ‘यथासिद्धान्तं वक्तव्यमिती’तिशब्दो हेत्वर्थः । अत्रेत्यस्योत्तरेणाप्यन्वयः, लिङ्गपदं च तात्पर्यलिङ्गमात्रपरमिति भावेन योजयति अत्रोपक्रमादीति । अत्रेत्यस्यार्थः प्रागेवोक्तः । दर्शनीयेत्यस्य विपरिणामेनान्वय इत्युपेत्योक्तं दर्शनीया इति ।

### **यादुपत्यं**

नन्वसद्भिरिति । वितण्डायामिति शेषः ।

### **श्रीनिवासतीर्थीया**

व्यतिरेकेणेति । अनियतावयववादिपक्षव्यतिरेकेण । तदनभ्युपगम्येति यावत् । नियतावयवाङ्गीकारे न्यूनतादिप्राप्त्योक्तरीत्या वितण्डैव न स्यादित्यर्थः । अनियतावयवपक्षश्च परेण नाङ्गीकृत इति वितण्डैव न स्यादिति भावः ॥ परिमाणापेक्षयेति । तत्र चेदन्यथात्वमित्यर्थः ॥ अत्रान्यतमेति । प्रत्यक्षविरोधोपकमादिलिङ्गविरोधयोर्मध्ये ।

### **वाक्यार्थरत्नमाला**

पर्यनुयोज्यमुपेक्षेतीति प्रतीकोपादानानन्तरं न्यायरीत्येत्यादि भाव इत्यन्तः पाठः । तदनन्तरं ततश्च प्राश्नीकैर् वादिनैव वा पर्यनुयोज्योपेक्षणरूपं निग्रहस्थानं प्रतिवादिनं प्रत्युद्भावनीयतया प्राप्तस्स्यादिति इति पाठः । प्राश्निकैर्वादिनैव वेति इत्येव पाठपक्षे तु उक्तनिग्रहोद्भावने कर्त्राकांक्षायामाह । प्राश्निकैरितीत्येवमवतारः कर्तव्यः । अपसिद्धान्तस्यैव व्याख्येयत्वात् तमेव प्रतीकमुपादत्ते । अपसिद्धान्तेतीति । इत्येवं वादिनीति । इत्येवं वक्तुरीत्यर्थः । अन्यतरमात्र इति पाठानुसारादाह । प्रत्यक्षागमविरोधेत्यादि । उपक्रमोपसंहारादिलिङ्गविलोमतानामित्यस्योपक्रमोपसंहारविलोमतयोरन्यतरस्मिन्नित्यादि प्रत्येकं सम्बन्धः । अन्यत्रेति । नानुमां प्रथमं वदेदितीति कथालक्षण इत्यर्थः ।

------------------------------------------------------------------------

लिङ्गानुकूल्यं स्वार्थस्य श्रुत्यादीनामनुग्रहः

**लिङ्गानुकूल्यं स्वार्थस्य श्रुत्यादीनामनुग्रहः**

### **सुधा**

नन्वेतावताऽपि न कथासमाप्तिः । पराभिमतार्थानुपपत्तिमात्रेण स्वाभिमतार्थासिद्धेरित्यतः सत्यमित्याह लिङ्गेति ।

## **अनुव्याख्यानम्**

***लिङ्गानुकूल्यं स्वार्थस्य श्रुत्यादीनामनुग्रहः ॥***

दर्शनीयपदमनुवर्तते । श्रुत्यादीनां वेदादीनाम् । श्रुतिर्लिङ्गं समाख्या चेत्युक्तानां लिङ्गग्रहणेनैव गृहीतत्वात् । उपलक्षणं चैतत् । परार्थे प्रमाणानुकूल्यस्य स्वार्थे तत्प्रातिकूल्यस्य च निरासो दर्शनीय इत्यपि द्रष्टव्यम् । स्वसिद्धान्तप्रयोगपरिमाणानतिक्रमेण परार्थानुमानवाक्यप्रयोगः कर्तव्यः । तथात्वे च न न्यूनाद्यवतारः । तदतिक्रम एव तदवकाश इत्युक्तम् ।

### **वाक्यार्थचन्द्रिका**

श्रुत्यादीनामित्यादिपदेन प्रत्यक्षादिपरिग्रहः । ननु श्रुत्यादीनामिति मौलपदस्य ‘श्रुतिर्लिङ्गं समाख्या चे’त्युक्तश्रुत्यादिपरत्वमेव किन्न स्यात्किं वेदादिपरत्वकल्पनयेत्यतस्तेषां लिङ्गानुकूल्यमिति पूर्ववाक्ये लिङ्गशब्देन गृहीतत्वेन श्रुत्यादीनामित्यनेनापि तद्ग्रहे पदद्वयेनाप्येकार्थप्रतिपादनेन पौतरुपक्त्यप्रसङ्गान्न तस्य तत्परत्वमित्याह श्रुतिरिति । नन्वेतावताऽपि न कथापरिसमाप्तिः पराभिमतार्थे लिङ्गविलोमतोपपादनेऽपि प्रमाणानुकूल्यानिरासेन तत्त्याजनासिद्धेस्तथा स्वार्थे लिङ्गानुकूल्योपपादनेऽपि प्रमाणप्रातिकूल्यानिरासेन तदसिद्धेश्चेत्यत आह उपलक्षणं चैतदिति । परार्थे विलोमतोपपादकं पूर्ववाक्यं तदानुकूल्याभावस्य स्वार्थे लिङ्गानुकूल्योपपादकमुत्तरवाक्यं तत्प्रतिकूल्याभावस्योपलक्षणं चेत्यर्थः । न केवलं विलोमतादिप्रतिपादकमिति चार्थः । उदयनोक्तवितण्डाप्रवृत्तिसमर्थनप्रकारनिरासार्थत्वान्नोत्तरवाक्यवैयर्थ्यमित्यभिप्रेत्य तदनुवादपूर्वकं तन्निरासकतयोत्तरग्रन्थं योजयितुं पक्षद्वयसाङ्कर्यशङ्गानिरासाय ग्रन्थकृदभिहिततत्समर्थनप्रकारं निष्कृष्य तावद्दर्शयति स्वस्वसिद्धान्तेत्यादिना ।

### **वाक्यार्थरत्नमाला**

प्रदर्शनीयेत्यस्यानुवृत्युक्तौपुल्लिङ्गेनान्वयायोगात्साधारणपदमेवानुवर्तत इत्याह । दर्शनीयपदमिति मूलम् । लिङ्गग्रहणेनैव गृहीतत्वादिति मूलम् । अत्र श्रुतेः स्वविषये श्रुतित्वेनैव प्रामाण्यात्कथं लिङ्गत्वोक्तिः । अत एव स्वप्नाधिकरणीयवाक्यप्रकरणं स्थानमित्येतद्भाष्यतन्मूलयोः समाख्यावाक्यप्रकरणेति प्रमाणलक्षणतट्टीकयोश्च श्रुतेर्लिङ्गत्वानुक्तिर् अत एतद्ग्रन्थस्य तदुभय ग्रन्थविरोध इत्याभाति । करिष्यते चैतद्विरोधोद्भावनम् । वाक्यं प्रकरणमित्येतत्सम्बन्धिमूलटीकायां श्रुत्यादौ पूर्वपूर्वन्तु ब्रह्मतर्केति ज्ञानपादीयानुभाष्यमूलटीकायां चेति ज्ञेयम् । उदयनोक्तेति । शेषः ।

