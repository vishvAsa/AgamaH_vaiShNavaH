+++
title = "१२ सद्भिर् आगम एवानुसरणीयः"

+++


## सद्भिरागम एवैकः प्रयोज्योऽभीष्टसाधकः

**सद्भिर् आगम एवानुसरणीयः**

**सद्भिरागम एवैकः प्रयोज्योऽभीष्टसाधकः**

### **सुधा**

उभाभ्यां साधनमित्याद्युक्तम् । तत्र साधनाय किं प्रमाणं प्रयोक्तव्यम् । यत्र यदस्ति तत्र तदेव (किं) वक्तव्यम् । सत्यम् । प्रमाणसम्प्लवे तु कथम् । किं सर्वमेवोतैकमेव तत्रापि किमित्यपेक्षायामाह सद्भिरिति ।

## **अनुव्याख्यानम्**

***सद्भिरागम एवैकः प्रयोज्योऽभीष्टसाधकः ॥***

एक एव, न तु सम्भवत्सर्वमाधिक्यप्रसङ्गात् । स चागम एवेति योज्यम् । यद्वैकशब्दो मुख्यार्थः । ईश्वरादिप्रमेये मुख्यो वेदादिरागम एव वक्तव्यः नानुमानमिति । नन्ववैदिकस्य वेदाद्यागमोपादानेऽपसिद्धान्तः स्यादित्यत उक्तं सद्भिरिति । कुतो वेदादिप्रयोगनियम इत्यत आह अभीष्टेति । यत इति शेषः । अनुमानं खलु न स्वातन्त्र्येणेश्वरादिसाधनस्येष्टे । सर्वत्रोपाधिप्रतिपक्षयोः सम्भवात् । तदर्थमन्ततोऽप्यागमोऽनुसरणीयः । ततो वरं प्रथममेव (आगमो) वक्तव्यः । तस्य स्वातन्त्र्येण साध्यसिद्ध्यङ्गत्वात् । नन्ववैदिकं प्रति कथम् । आगमं प्रयुज्य तत्प्रामाण्यं साधनीयमिति ।

### **वाक्यार्थचन्द्रिका**

किं प्रमाणमिति । किं प्रत्यक्षमनुमानमागमो वा । नाद्यः । केवलानुमानविषये केवलशब्दविषये वा तदनवकाशात् । न द्वितीयः । चक्षुराद्येकप्रमाणके केवलसाक्षिविषये केवलशब्दविषये वा तदनवकाशात् । नान्त्यः । केवलप्रत्यक्षविषये केवलानुमानविषये वा तदनवकाशादिति भावः । केवलानुमानशब्दविषये प्रत्यक्षस्य, चक्षुराद्येकप्रमाणकेऽनुमानस्य, केवलप्रत्यक्षानुमानविषये च शब्दस्यानवकाशेऽपि चक्षुराद्येकप्रमाणके चक्षुरादेरेव, केवलानुमानविषये चानुमानस्यैव, केवलशब्दविषये च शब्दस्यैव, प्रमाणतयोपन्यासे नानुपपत्तिरित्याशयेन परिहरति यत्र यदस्ति तत्र तदेव वक्तव्यमिति । क्वचित्तत्र तदेवेत्यतः परं किं वक्तव्यमिति पाठः । तत्र यत्र यदस्ति तत्र तदेवेत्यस्मिन्नर्थे, वक्तव्यं किमस्ति न किमपीति योजना द्रष्टव्या । शङ्कते सत्यमिति । तत्र सर्वस्यापि सत्त्वादिति भावः ॥ तत्रापीति । किमनुमानं वक्तव्यं किंवाऽऽगम इत्यर्थः ॥ न तावत्सर्वमेवेति पक्षः, आधिक्यप्रङ्गात् । न द्वितीयः, तस्य स्वातन्त्र्येणार्थसाधकत्वाभावात् । नान्त्यः । अवैदिकं प्रति तदुपन्यासायोगादिति गूढाभिसन्धेरिमे विकल्पा ज्ञेयाः । किं सर्वमिति प्राग्विकल्पितपक्षनिरासस्य मूलारूढतासिद्ध्यर्थमेवशब्दस्यैकशब्देनान्वयमभिप्रेत्य तत्प्रदर्शनपूर्वकं सयुक्तिकं तव्द्यावर्त्यादि दर्शयति एक एवेत्यादिना ॥ तत्रापि किमिति ।

किमनुमानमागमो वेत्यभिप्रायकपक्षयोरागमस्वीकारस्य मूलारूढतायै एवशब्दस्य यथाश्रुतसम्बन्धमभ्युपेत्यापि योजयति स चेति । एवमुभयत्रैवशब्दसम्बन्धकल्पनावलेशं मनसि निधाय तत्रापि किमिति विकल्पितपक्षद्वयान्यतरमात्रपक्षपरिग्रहपरतया कारिकां व्याचष्टे यद्वेति । तर्ह्यागम एवेत्येतावतैव तत्परिहारेणागमपक्षपरिग्रहसिद्धेरेकशब्दस्य वैयर्थ्यमित्यतो दुरागमपरिहारेणागमस्य वक्तव्यत्वे मुख्यत्वरूपहेतुसूचकत्वान्न तस्य वैयर्थ्यमित्याशयेनैकशब्दं मुख्यार्थतया व्याचष्टे एकशब्द इति । ‘एके मुख्यान्यकेवलाः’ इत्यमरोक्तेरिति भावः । मुख्यत्वं चात्र स्वातन्त्र्येणार्थसाधकत्वमित्याकर एवोत्तरत्र स्पष्टम् ॥ कुतो वेदादिप्रयोगनियम इति । क्षित्यादिकं सकर्तृकं कार्यत्वादित्याद्यनुमानस्यापीश्वरादिप्रमेयसाधनत्वसम्भवान्नोक्तनियमो युक्त इति भावः । अभीष्टसाधक इत्यस्योक्तप्रतिज्ञायां हेतुसमर्पकत्वलाभायापेक्षितं पूरयति यत इति इति ॥ साधनस्येष्ट इति । ‘अधीगर्थदयेशां कर्मणी’ति षष्ठीति भावः ॥ सर्वत्रेति । ‘उपाधिप्रतिरोधौ तु क्व नामातीव दुर्वचावि’त्युक्तेरिति भावः ॥ उपाधिप्रतिपक्षयोरिति । शरीरिजन्यत्वोपाधेरस्मत्सम्मतकर्तृरहितत्वरूपविकर्तृकत्वसाधकहेतोश्चेत्यर्थः ॥ तदर्थमिति । अत्रार्थशब्द आवर्तनीयः । तत्राद्यो निवृत्तिवचनस्तथा चोपाधिप्रतिपक्षनिवृत्त्यर्थमित्यर्थः ॥ ततो वरमिति । लाघवादावश्यकत्वाच्चेत्यर्थः । अन्ततनुसरणस्य गौरवापादकत्वेनायुक्तत्वादिति भावः । नन्वागमार्थनिर्णयस्योपपत्तिसाध्यत्वेनानुमानस्यापि तत्रान्ततोऽनुसरणात्कथमागमस्यैव वक्तव्यत्वमित्यतोऽनुमानादेरिव प्रमाणान्तसंवादमपेक्ष्य नार्थगमकत्वमागमस्येत्येवात्राभिप्रेतं न त्वङ्गतया नान्तरीयकप्रयोगनिषेधोऽनुमानस्य नियमफलत्वेनाभिप्रेतोऽत एवान्यत्र प्रथममिति ग्रन्थकारीयोक्तिः सङ्गच्छत इत्याशयवानाह तस्येति । आगमपक्षे यं दोषमभिसन्धाय ‘तत्रापि किमि’ति प्राग्विकल्पितं, तं दोषमुद्धर्तुमुद्घाटयति नन्विति । यद्यपि वादजल्पयोः सन्मात्राधिकारिकत्वेन प्रतिवादिनोऽवैदिकत्वोक्ति रनुपपन्ना तथाऽप्यत्र नावैदिकत्वपदेन तत्त्वज्ञानायोग्यत्वं विवक्षितं येनोक्तानुपपत्तिः स्यात् । किन्तु तत्त्वज्ञानयोग्यत्वेऽप्यवैदिकपक्षपरिग्रहेण व्यवहारकर्तृत्वमेवेति नानुपपत्तिरिति ध्येयम् । मूले आगम एव वक्तव्य इत्यंशेन सूचितं तत्पक्षोक्तदोषपरिहारमाह आगममिति ।

### **परिमल**

किं प्रमाणं प्रयोक्तव्यमित्यस्योत्तरं यत्र यदस्ति तत्र तदेव वक्तव्यमिति । क्कचित् किं वक्तव्यमिति किंशब्दोपि पठ््यते तदा तु वक्तव्यं किं न किमपीत्यर्थः । शङ्कते सत्यमिति ॥ नन्ववैदिकं प्रति कथमिति । अवैदिकमित्यस्यावैदिकपक्षमबलम्ब्य प्रत्यवतिष्ठमानं प्रतिभटं प्रतिन्यर्थः । वादे जल्पे च वादिप्रतिवादिनोर्द्वयोरपि साधुत्वाद् वितण्डायां तु साधोः स्वपक्षसाधनाभावादिति ज्ञेयम् ।

### **यादुपत्यं**

किं वक्तव्यमिति । अत्र वक्तव्यंविमिति, न किमपीत्यर्थः । नन्ववैदिकं प्रतीति । नन्वयं प्रश्नः कां कथामभिप्रेत्य । न तावद्वादजल्पौ । तयोः सन्मात्राधिकारिकत्वेनावैदिकप्रसक्तेरेवाभावात् । नापि वितण्डाम् । तत्र सतः प्रतिवादित्वेन वादित्वभावादिति चेत् । उच्यते । वादजल्पयोरेवायं प्रश्नः । न च तत्र प्रतिवादिनोऽपि सत्वात्कथमवैदिकत्वोक्तिः । तस्य स्वभावतः सज्जनत्वेऽप्य वैदिकमतावलम्बनेन प्रतिवादित्वादवैदिकत्वव्यपदेशोपपत्तेः ।

### **श्रीनिवासतीर्थीया**

तत्रापीति । यदि चैकं तत्रापीत्यर्थः ।

### **वाक्यार्थरत्नमाला**

नान्तरीयकप्रयोगेति । अनुमानस्य नान्तरीयको यः प्रयोग आगमार्थनिर्णयोपयोगितया अवर्जनीयो यः प्रयोग इति योज्यम् । विकल्पितमिति । विकल्पः कृत इत्यर्थः ।

