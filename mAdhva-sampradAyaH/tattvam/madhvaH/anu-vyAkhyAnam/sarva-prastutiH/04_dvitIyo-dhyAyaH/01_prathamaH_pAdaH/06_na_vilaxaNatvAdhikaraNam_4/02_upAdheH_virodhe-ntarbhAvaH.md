+++
title = "०२ उपाधेर् विरोधेऽन्तर्भावः"

+++


## साध्यव्यापकवैलोम्यमव्याप्तिस्साधनस्य च

**उपाधेर् विरोधेऽन्तर्भावः**

**साध्यव्यापकवैलोम्यमव्याप्तिस्साधनस्य च**

### **सुधा**

ननु च विषमव्याप्तिकस्य प्रतिपक्षोन्नायकत्वं न सम्भवति । क्कचित्पक्षेतरविपर्ययस्यासाधारणत्वादिति । मैवम् । असाधारणत्वस्य दूषणत्वासम्मतेः । सम्मतौ वा तत्रोपाधित्वाभावस्य व्युत्पादनात् । यत्रोपाधिः पक्षैकदेशाव्द्यावर्तते तत्र कथं प्रतिपक्षः । भागासिद्धिप्रसङ्गात् । न चासौ नोपाधिः । पक्षैकदेशाव्द्यावृत्त्यापि साधनाव्यापकत्वसम्भवात् । न चायं समव्याप्तिपक्षेऽस्ति दोषः । उपाधिमत्येकदेशे साध्यसद्भावनियमेन तं विहायैकदेशान्तरस्यैव पक्षीकरणौचित्यादिति । उच्यते । अस्माभिरप्युपाधिव्यावृत्तिमा(नेवैक)नेकदेशः पक्षीक्रियते । एकदेशान्तरेऽपि यदि साध्यसम्मतिस्तदा तस्यापक्षीकरणमेव । असम्मतौ तु तत्र दोषान्तरमेव भविष्यतीति किमनुपपन्नम् ।

ननु शङ्कितोपाधौ कथं प्रतिपक्षः सन्दिग्धासिद्धिप्रसङ्गेनासमबलत्वादिति चेन्न । पाक्षिकसिध्द्यादिना सत्प्रतिपक्षताफलस्य संशयस्यानिवारणात् । संशयानङ्गत्वमेवासमबलत्वमभिप्रेतम् ।

### **वाक्यार्थचन्द्रिका**

विषमव्याप्तस्य प्रतिपक्षोन्नायकत्वेन दूषकताबीजाकान्तत्वेन दूषणत्वान्न तद्य्ववच्छेदार्थत्व समपदस्येत्युक्तमाक्षिपति नन्विति ॥ क्वचिदिति । बाधोन्नीतपक्षेतरोपाधिविपर्ययस्येत्यर्थः ॥ दूषणत्वासम्मतेरिति । अनित्यदोषत्वादसाधारणस्य बाधोन्नीतपक्षेतरोपाधिस्थले उपाधिव्यतिरेकरूपहेतोरनुकूलतर्कसनाथत्वेनोपाधिव्यतिरिकत्य साध्यव्यतिरेकेण व्याप्तिनिश्चयदशायां तस्यासाधारणादुत्तीर्णत्वान्न हेत्वाभासत्वमिति भावः । ननु तथाऽष्यसाधारणस्यानुकूलतर्कानवतारदशायां तर्काभावादेव सन्दिग्धव्याप्तिकत्वेनासाधारणः सर्वसाध्यवद्व्यावृत्त्या साध्याभावव्याप्तो वा सर्वसाध्याभाववद्व्यावृत्त्या साध्यव्याप्तो वेति सन्देहेन वाऽव्याप्तावन्तर्भूतत्वादस्त्येव तस्याभासत्वमित्यत आह सम्मतौ वति ॥ तत्रेति । अतेजस्त्वादावित्यर्थः ॥ उपाधित्वाभावस्येति । स्थापनानुमान व्याप्तिग्राहकप्रमाणप्राबल्ये सति साध्यव्यापकत्वभङ्गेनोपाधित्वाभावस्यैव व्युत्पादनादित्यर्थः । समव्याप्त स्यैवोपाधित्वमित्यत्र नियामकान्तरमाशङ्कते यत्रेति । क्षितिद्य्वणुकादिपक्षकेश्वरानुमाने पक्षैकदेशवर्तिनोऽणुत्वस्योपाधित्वं न स्यात् । तव्द्यतिरेकस्य भागासिद्धत्वेन तत्र प्रतिपक्षासम्भवादित्यर्थः ॥ पक्षैकदेशादिति । व्द्यणुकादिरूपादित्यर्थः । साध्यसद्भावनियमेनेति । उपाधेः साध्यव्याप्यत्वनियमादिति भावः ॥ एकदेशान्तरस्येति । व्द्यणुकादिरूपस्येत्यर्थः । तावताऽपीश्वरानुमानोद्देश्यधीविरोधित्वेन प्रतिपक्षत्वोपपत्तेरिति भावः ॥ उपक्षीकरणमेवेति । स्थापनानुमान इति शेषः । अन्यथा सिद्धसाधनतापातादिति भावः । दोषान्तरमिति । शरीरजन्यत्वादिरूपमुपाध्यन्तरमित्यर्थः ॥

शङ्कितोपाधाविति । स श्यामो मित्रातनयत्वादित्यत्र साधनाव्यापकतासन्देहेन सन्दिग्धे शाकपाकजत्वाद्युपाधावित्यर्थः । सन्दिग्धासिद्विप्रसङ्गेनासमबलत्वादिति प्रायिकः पाठः । अत एव तर्कताण्डवे एतदनुवादावसरे तद्य्वतिरेकस्य सन्दिग्धत्वेनेत्येवोक्तम् । क्वचित्सन्दिग्धासिद्ध्यादिप्रसङ्गेनेत्यापि पाठः । तत्रादिपदेन व्याप्तिसन्देहपरिग्रहः । यत्र साध्यव्यापकतासन्देहेनोपाधिसन्देहस्तत्र तद्व्यतिरेकरूपप्रतिपक्षहेतौ साध्यव्यतिरेकेण सह व्याप्तिसन्देहावश्यम्भावादिति भावः । ननु सन्दिग्धासिद्ध्या दुर्बलस्यास्य व्यतिरेकानुमानस्य कथं प्रतिपक्षत्वमित्यत आह संशयानङ्गत्वमेवेति । निश्चितोपाधौ साध्यव्यावृत्तिप्रयोजकोपाधिव्यावृत्तिसत्त्वनिश्चयस्य फलतः संशयाधायकस्यापि स्थापनानु मानीयसाध्यनिश्चयप्रतिबन्धकत्ववत् । तद्य्वावृत्तिप्रयोजकोपाधिव्यावृत्तिसन्देहस्यापि तत्प्रतिबन्धकत्वाद्युक्तं तत्र सन्दिग्धोपाधेर्दूषणत्वम् । न चैवं पक्षीयसाध्यसन्देहस्योपाधिं विनाऽनुमानाङ्गत्वेन स्वतः सिद्धत्वेनोपाध्युद्भावनानर्थक्यं स्यादिति वाच्यम् । पक्षीयव्यभिचारसन्देहस्याप्युपाधिं विना स्वतःसिद्धत्वेन व्यभिचारोन्नायकत्वपक्षेऽपि तद्वैयर्थ्यानिस्तारात् । यदि च तत्रोपाध्यायत्तो व्यभिचारसन्देहो नोपाध्युद्भावनं विनेति तत्सार्थक्यमिति मन्यसे तर्हि प्रतिपक्षोन्नायकत्वपक्षे उपाध्यायत्तसाध्यसन्देहस्योपाधिं विनाऽसिद्धेस्तादर्थ्येनोपाध्युद्भावनमिति सममिति भावः ।

### **परिमल**

क्वचिदिति । (तेजःअनुष्णं)वह्निरनुष्णः पदार्थत्वादित्यादौ बाधोन्नीतपक्षेतरविपर्ययस्य वह्नित्वस्य वह्निरुष्णो वह्नित्वाद् इत्यस्य सति सपक्षे तेजोन्तरेऽ(तत्रा)सत्त्वेनासाधारणत्वादित्यर्थः ॥ असम्मतेरिति । अनुकूलतर्कसनाथत्वादिति भावः । पर्वतेतरत्वाद्युपाधिविपर्ययाभिप्रायेणाह सम्मतौ वेति । नेति पक्षे तत एवानुपाधित्वमिति ग्रन्थेनानुमानव्याप्त्यादिग्राहकेत्यादिग्रन्थेन चोपाधित्वाभावव्युत्पादनादित्यर्थः ॥ यत्रेति । क्षितिव्द्यणुके सकर्तृके कार्यत्वादित्यत्रानणुत्वोपाधिरित्यर्थः ॥ अपक्षीकरणमेवेति । तस्यापि पक्षत्वे बाधापत्तेरिति भावः ॥ दोषान्तरमिति । शास्त्रयोनिसूत्रानुभाष्याद्युक्तदिशेति भावः । अष्टमो मित्रागर्मस्थः श्यामः मित्रातनयत्वात्प्राचीनपुत्रवदित्यत्र सन्दिग्धत्व मपि शाकपाकजत्वमुपाधिरिष्यते । स न स्यादिति बाधकमाशङ्कते नन्विति । असमबलस्य कथं प्रतिपक्षतेत्यत आह संशयेति । विवृतमेतदुपाधेः प्रतिपक्षोन्नायकत्वमुपाधेर्दूषकताबीजोक्तिवादे तर्कताण्डवे ।

### **यादुपत्यं**

क्वचित्पक्षेतरेति । बाधोन्नीतपक्षेतरविपर्ययस्येत्यर्थः ॥ दूषणत्वासम्मतेरिति । एकत्रानुकूलतर्कावतारदशायामिति शेषः । नन्वनुकूलतर्कानवतारकालेऽसाधारण्यं दोष एवेत्यत आह सम्मतौ वेति ॥ तत्रेति । अतेजस्त्वादावित्यर्थः । उपाधिव्यतिरेकरूपहेतावनुकूलतर्काभावे पक्षे साध्याभावस्यानिश्चयेन बाधानुन्नीतपक्षेतरत्वमेव तस्यापीति नोपाधित्वमिति व्युत्पाद्यत इत्यर्थः । केचित्तु बाधानुन्नीतपक्षेतरस्थलेऽसाधारण्यस्य दोषत्वसम्मतावपीत्यर्थ इत्याहुः । समव्याप्तस्यौपाधित्वमित्यत्र नियामकान्तरं शङ्कते यत्रेति । क्षितिव्द्यणुकादिपक्षकेश्वराद्यनुमाने पक्षैकदेशवृत्यनणुत्वादेरुपाधित्वं कथमित्यर्थः ॥ पक्षैकदेशादिति । व्द्यणुकादिरूपादित्यर्थः ॥ साध्यसद्भावनियमेनेति । उपाधेः साध्यव्याप्यत्वादिति भावः ॥ एकदेशान्तरस्येति । व्द्यणुकादिरूपस्येत्यर्थः । तावताऽपीश्वरानुमानोद्देश्यधीविरोधित्वेन प्रतिपक्षोपपत्तेरिति भावः ॥ अपक्षीकरणमेवेति । सिद्धसाधनतापत्त्या स्थापनानुमानेऽपि तस्यापक्षीकरणमित्यर्थः ॥ दोषान्तरमिति । शरीरिजन्यत्वादिकमुपाध्यन्तरं भविष्यतीत्यर्थः ॥ शङ्कितोपाधाविति । साधनाव्यापकतादिसन्देहेन सन्दिग्धोपाधौ शाकपाकजत्वादावित्यर्थः । सन्दिग्धासिध्द्यादीत्यत्रादिपदेन व्याप्तिसन्देहो ग्राह्यः । यत्र साध्यव्यापकतासन्देहेनोपाधिसन्देहृस्तत्र तव्द्यतिरेकरूपहेतौ व्याप्तिनिश्चयासम्भवात् । ननु सन्दिग्धासिध्द्यादिनाऽसमबलस्य कथं सत्प्रतिपक्षत्वमित्यत आह संशयानङ्गत्वमिति । तथा च संशयाङ्गत्वमेव समबलत्वमिति भावः ॥

### **श्रीनिवासतीर्थीया**

व्युत्पादनादिति । स्वनिष्ठधर्मासञ्जकत्वमुपाधिशब्दप्रवृत्तिनिमित्तमिति पररीत्या अङ्गीकृत्य विषमव्याप्ते पक्षेतरत्वे समव्याप्त्यभावेनोपाधित्वाभावस्य व्युत्पादनादित्यर्थ इत्याहुः। वस्तुतस्तु पक्षे साध्याभावो निश्चितो न वेत्युक्तरीत्येत्यर्थः ॥ अस्माभिरपीति । विषमव्याप्तस्योपाधित्वं वदद्भिरपीत्यर्थः ॥ एकदेश इति । पृथिवीव्द्यणुकयोः कार्यत्वेन सकर्तृकत्वे साध्येऽनणुत्वरूपोपाधिप्राप्तौ तेन सत्प्रतिपक्षोन्नयने भागासिद्धिप्राप्तवुपाधिव्यावृत्तिमन्तं पृथिवीरूपैकदेशं विहाय व्द्यणुकमेव पक्षीकृत्य विकर्तृकत्वं साध्यत इत्यर्थः । एकदेशान्तरे पृथिव्याम् । साध्यसम्मतिर्विकर्तृकत्वरूपं सत्प्रतिपक्षानुमान साध्यं यदि परस्य सम्मतं तर्ह्यस्माकं सिद्धसाधनतापत्त्या तस्यापक्षीकरणम् । तत्र विकर्तृकत्वरूपसाध्या सम्मतौ सकर्तृकत्वमेव चेत्साध्यते तर्हि शरीरिजन्यत्वमनणुत्वभिन्नमेवोपाधिर्मविष्यतीत्यर्थः । शङ्कितोपाधौ स श्यामो मित्रातनयत्वादित्यत्र शाकपाकजत्वरूपे ॥ सन्दिग्धासिद्धीति । सत्प्रतिपक्षानुमान इत्यर्थः ।

### **वाक्यार्थरत्नमाला**

विषमव्याप्तिकस्य दूषणत्व एव हि ममाभिनिवेश इत्यादितर्कताण्डवानुसारेणाह । विषमव्याप्तस्येति । बाधोन्नीतेति । तेजोऽनुष्णं पदार्थत्वादित्यनुमानीयोपाधिव्यतिरेकेण साध्यव्यतिरेकसाधनावसरे सपक्षस्यैवाभावेन साधारण्याप्रसङ्गेऽपि वह्न्यादितेजोविपक्षकानुमाने वह्नीतरत्वाद्युपाध्यभावरूपवह्नित्वादिनाऽनुष्णत्वाभावसाधनरूपप्रतिपक्षे प्रदीपादिसपक्षस्य सत्वेन तत्रावृत्तेरसाधारण्यमित्यर्थः । वस्तुतस्तु ‘‘पक्षमात्रवृत्तिरसाधारण’’ इति मताभिप्रायेणेदमिति रुचिदत्तोक्तयनुसारेण तेजःपक्षकानुमान एवासाधारण्यं बोध्यम् । तत्रोपाधिव्यतिरेकरूपहेतोरनुकूलेति तर्कताण्डवानुसारेणाह । अनित्यदोषत्वादसाधारण्यस्येति । असाधारण्यस्याव्याप्तावन्तर्भावे तर्कताण्डवे असाधारणो ह्यनित्यदोष इत्यादिप्रतिपादितं, तच्चात्रानुसृतम् । सन्दिग्धव्याप्तिकत्वेनेति । व्याप्तिनिश्चायकानुकूलतर्काभावेन तन्निश्चयाभावादिति भावः । अस्याव्याप्तावन्तर्भूतत्वादित्युत्तरेणान्वयः। अतेजस्त्वादावित्यर्थ इति । अत्रातद्गुणसंविज्ञानबहुव्रीहिणा वह्नीतरत्वादिपरिग्रहः । तेजोमात्रपक्षकेऽनुमाने प्रवृत्तोपाध्यभावेन साध्याभावानुमाने सपक्षाभावादिति केचित् । वस्तुतः पक्षमात्रवृत्तितयाऽसाधारण्याभिप्रायाद्यथाश्रुतमेव साधु । स्थापनानुमानेति । ननु यदि स्थापनानुमानीयव्याप्तिग्राहकप्रमाणप्राबल्यमङ्गीकृत्योपाधेः साध्यव्यापकत्वभङ्गोऽभ्युपगम्यते । तथा सति तत्रोपाध्यभावप्रसङ्गेन तदनुमानमदुष्टं स्यादिति चेन्मैवं बाधेनैव तदनुमानदुष्टत्वोपपत्तेः । उपाधिदोषेण दुष्टत्ववादस्तु असाधारणस्य दोषत्वाभावमते । तददोषत्वमपि साध्यव्यतिरेकेण सहोपाधिव्यतिरेकस्य व्याप्तिग्रहणसमये व्याप्तिग्राहकप्रमाणस्यानुकूलतर्कसहायसद्भावे, तदभावे तु असाधारणस्य दोषवत्वमेव । अत एव प्रागनित्यदोषत्वादित्युक्तमिति मन्तव्यम् । न च क्षितिद्य्वणुकादिपक्षकेश्वरानुमान इत्यादि तर्कताण्डवानुसारेण यत्रोपाधिरित्यादि व्याचष्टे । क्षितिद्य्वणुकादीति । न च स श्याम इत्यादि तर्कताण्डवानुसारेण व्याचष्टे । स श्याम इत्यादि । अस्य पाठस्य तर्कताण्डवे आश्रयणमस्तीत्याह । अत एवेति । न च पक्षे साध्यसन्देह इत्यादि तर्कताण्डवानुसारेणाह । न चैवं पक्षीयेति ।





------------------------------------------------------------------------

साध्यव्यापकवैलोम्यमव्याप्तिस्साधनस्य च

**साध्यव्यापकवैलोम्यमव्याप्तिस्साधनस्य च**

### **सुधा**

स्यादेतत् । साध्यव्यापकत्वे सति साधनाव्यापकत्वं किमुपाधिसामान्यलक्षणं किंवा विलक्षणम् । नाद्यः । समवायः सम्भवेतः सम्बन्धत्वात्संयोगवदित्यत्र साधनावच्छिन्नसाध्यव्यापककृतकत्वोपाध्यव्यापनात् । वायुः स्पार्शनोऽनुद्भूतरूपानधिकरणत्वे सत्युपलभ्यमानस्पर्शाधिकरणत्वाद्घटवदित्यत्र द्रव्यत्वावच्छिन्नसाध्यव्यापकचाक्षुषत्वोपाध्यव्याप्तेश्च । न च साधना वच्छिन्नसाध्यव्यापकस्य यत्किञ्चिदवच्छिन्नसाध्यव्यापकस्य च नोपाधित्वमिति वाच्यम् । तत्र तत्राचार्यैरङ्गीकृतत्वात् । व्यतिरेकोपाध्यव्यापकत्वाच्च । न द्वितीयः । सामान्यलक्षणान्तरस्य वक्तव्यतापातात् । न चान्वयव्यतिरेकिधर्मत्वं तदिति वाच्यम् । तस्यात्रायमुपाधिरिति व्यवहारकारणत्वभावात् । तथात्वे च लक्षणवैयर्थ्यादिति ।

### **वाक्यार्थचन्द्रिका**

जातौ साध्यव्यापकतापरिहारायोक्तं साधनावच्छिन्नेति । साधनेन सम्बन्धत्वेनावच्छिन्नस्य साध्यस्य व्यापके कृतकत्वोपाधावव्यापनादित्यर्थः । तत्र समवेतत्वस्यैव साध्यत्वेन सम्बन्धत्वावच्छिन्नस्य समवेतत्वस्यासाध्यत्वेनावच्छिन्नसाध्यव्यापकस्य कृतकत्वोपाधेः साध्यव्यापकत्वाभावादिति भावः ॥ अनुद्भूतरूपानधिकरणत्वे सतीति । तप्तवारिस्थे तेजसि व्यभिचारवारणाय सत्यन्तम् । तमसि परमाणौ वा व्यभिचारपरिहाराय विशेष्यम् । स्पर्शे साध्याव्यापकतानिरासायाह द्रव्यत्वावच्छिन्नेति । पक्षधर्मेण द्रव्यत्वेनावच्छिन्नस्य साध्यस्य व्यापके चाक्षुषत्वोपाधावव्याप्तेरित्यर्थः । तत्र स्पार्शनत्वस्यैव साध्यत्वेन द्रव्यत्वावच्छिन्नस्पार्शनत्वस्यासाध्यत्वेन तद्व्यापकस्य चाक्षुशत्वोपाधेः साध्यव्यापकत्वाभावादिति भावः । न चात्र साध्यपदेन साधनाद्यवच्छिन्नसाध्यस्यैव विवक्षितत्वान्न कृतकत्वाद्युपाधावव्याप्तिरिति वाच्यम् । तथा सति विमतो धूमवान्वह्निमत्त्वादित्यादौ शुद्धसाध्यव्यापके आर्द्रेन्धनाद्युपाधौ, वैधी हिंसा अधर्मसाधनं हिंसात्वाद् इत्यादौ शुद्धसाध्यव्यापके निषिद्धत्वाद्युपाधौ च साधनाद्यवच्छिन्नसाध्यव्यापकत्वाभावेनाव्याप्त्यापातादिति भावः । ननु साध्यपदेन शुद्धसाध्यस्यैव विवक्षणादार्द्रेन्धनाद्युपाधेश्च तद्भावान्न तत्राव्याप्तिः । साधनाद्यवच्छिन्नसाध्यव्यापककृतकत्वादेश्चोपाधित्वाभावेनालक्ष्यत्वान्न तत्राव्याप्तिरित्यभिप्रायेण शङ्कते न चेति ॥ यत्किञ्चिदवच्छिन्नेति । पक्षधर्मावच्छिन्नेत्यर्थः ॥ तत्र तत्रेति । ‘अत एव चोपमा’ इत्यधिकरणे, जीवब्रह्मणी परस्परमभिन्ने चेतनत्वादिति पूर्वपक्ष्यनुमाने चेतनत्वावच्छिन्नसाध्यव्यापकस्य परस्पर सुखदुःखाद्यनुसन्धानस्योपाधेः ‘चेतनैक्येऽनुसन्धानं प्रमाणं नैव चापरमि’त्यादिनोक्तत्वेन साधनधर्मावच्छिन्नसाध्यव्यापकस्य, अत्रैवाधिकरणे, श्रुतिर्न सम्यगनुभवसाधनं शब्दत्वे सत्यबुद्धिपूर्वकत्वात्, श्रुतिर् नागमोऽबुद्धिपूर्वकत्वादित्याद्यनुमाने अनुभवसाधनत्वावच्छिन्ने प्रथमसाध्ये, वाक्यत्वावच्छिन्ने द्वितीये च प्रमाणबाधितत्वस्योपाधेः ‘विरुद्धं तु विरोधादेव बाधितमि’त्यादिनोक्तत्वेन पक्षधर्मावच्छिन्नसाध्यव्यापकस्य चोपाधित्वेन ग्रन्थकृदभिप्रेतत्वसिद्ध्या तयोरनुपाधित्ववर्णनस्य तद्ग्रन्थ विरुद्धत्वेनायुक्तत्वादिति भावः ।

ननु तत्र तत्रोपाधित्वेनोक्त्या न तयोरुपाधित्वस्य ग्रन्थकृदभिप्रेतत्वं सिध्यति । पररीत्याऽपि तदुद्भावनोपपत्तेरित्यत आह व्यतिरेकोपाधीति । पृथिवी इतरभिन्ना गुरुत्वादित्यत्र यत्रेतरभेदाभावस्तत्र गुरूत्वाभाव इति व्यतिरेकव्याप्तौ य उपाधिर्नीरसत्वरूपस्तदव्यापनादित्यर्थः । नीरसत्वस्य गुरुत्वाभावव्यापकत्वेनेतरभेदाभावाव्यापकत्वेन व्यापकत्वाभिमतव्यापकत्वे सति व्याप्यत्वाभिमताव्यापकत्वे सत्यपि साध्यव्यापकत्वे सति साधनाव्यापकत्वाभावादिति भावः ॥ वक्तव्यत्वापातादिति । विलक्षणस्य सामान्यलक्षणपूर्वकत्वनियमादिति भावः ॥ न चेति । अत्र साध्यव्यापकत्वोपपादनायान्वयित्वोक्तिः, साधनाव्यापकत्वोपपादनाय व्यतिरेकित्वोक्तिरिति ध्येयम् ॥ तस्येति । धूमवान्वह्नेरित्यत्रार्द्रेन्धनसंयोगः स श्यामो मित्रातनयत्वादित्यत्र शाकपाकजत्वमुपाधिरिति व्यवहारकारणत्वाभावादित्यर्थः । नन्वन्वयव्यतिरेकिधर्मत्वमप्यत्रायमुपाधिरिति व्यवहारकारणमेवेति नोक्तदोष इत्यत आह तथात्वे चेति । अन्वयव्यतिरेकिधर्मत्वस्यैवात्रायमुपाधिरिति व्यवहारकारणत्वे चेत्यर्थः ॥ लक्षणेति । साध्यव्यापकत्वे सतीत्यादिविलक्षणेत्यर्थः । केचित्त्वस्य लक्षणस्य तादृशव्यवहारकारणत्वाभावेऽपि न दोषः । न चोक्तव्यवहारस्य निर्निबन्धतत्वप्रसङ्ग एव दोष इति वाच्यम् । लक्षणान्तरेणैव तत्सम्भवादित्यत आह तथात्वे चेति । लक्षणान्तरस्यैव तादृशव्यवहारकारणत्वेऽन्वयव्यतिरेकिधर्मत्वरूपलक्षणवैयर्थ्यापातादित्यर्थ इत्याहुः । अन्ये तु माऽस्त्वस्य लक्षणस्य तादृशव्यवहारकारणत्वं किं तावतेत्यत आह तथात्वे चेति । अत्रायमुपाधिरिति व्यवहारातिरिक्तस्योपाधिरित्येवं सामान्यव्यवहारस्यैवाभावादन्वयव्यतिरेकिधर्मत्वस्य तादर्थ्यानुपपत्तेरत्रायमुपाधिरित्येवंरुपतद्य्ववहारार्थत्वमिति वाच्यम् । न च तदुपपद्यते । अन्वयव्यतिरेकिधर्मत्वस्य धूमवत्त्वादौ सत्त्वेऽपि तादृशव्यवहाराभावात् । ततश्चोक्तरूपव्यवहारसाधनत्वेन साध्यव्यापकत्वे सतीत्यादिलक्षणान्तरस्यावश्यकत्वेन तेनैव तद्व्यवहारोपपत्तावन्वयव्यतिरेकिधर्मत्वरूपलक्षणस्य व्यर्थत्वापातादित्याहुः ।

### **परिमल**

घटत्वादिजातौ सत्यापि साध्ये कृतकत्वाभावेन शुद्धसाध्याव्यापकत्वादाह साधनावच्छिन्नेति । परमाण्वादावव्यभिचाराय हेतावुपलभ्यमानेति स्पर्शविणम् । तप्तवारिस्थवह्नावव्यभिचाराय सत्यन्तम् । तावन्मात्रस्य गनानादावव्यभिचाराय विशेष्यम् । स्पर्शे शुद्धसाध्याव्यापकत्वाद् द्रव्यत्वावच्छिन्नेत्युक्तम् ॥ यत्किञ्चिदिति । पक्षधर्मावाच्छिन्नेत्यर्थः ॥ तत्र तत्रेति । भक्तिपादे अत एव चोपमेत्यत्र जीवब्रह्मणी अभिन्ने चेतनत्वादिति पूर्वपक्षिप्रयोगे सुखाद्यननुसन्धानत्वोपाधेर् घटत्वादावभेदरूपशुद्धसाध्याव्यापकत्वात् साधनावच्छिन्नसाध्यव्यापकस्योपाधित्वमुच्यते । ‘चेतनैक्येऽनुसन्धानं प्रमाणं नैव चापरम्’इत्यनुव्याख्याने, तथा ‘सुखदुःखादिभोगश्च स्वरूपैक्ये न भेदतः । दृश्यो ह््युपाधिभेदेन’ इत्याद्युपाधिखण्डने च व्यवहारात् । तथाऽत्रैव ‘न विलक्षणादि’त्यत्र पूर्वं ‘श्रुतिर्न सम्यगनुभवसाधनम् । शब्दत्वे सत्यबुद्धिपूर्वकत्वादुन्मत्तवाक्यवत्, श्रुतिर्नागमोऽबुद्धिपूर्वकत्वात्, श्रुतिरप्रमाणम् अनाप्तवाक्यत्वात्’ इति प्रयोगत्रये । ‘विरुद्धं तु विरोधादेव बाधित’मित्यनुव्याख्याने सम्यगनुभवसाधनत्वावच्छिन्नाद्यसाध्यव्यापकत्वस्य वाक्यत्वावच्छिन्नद्वितीयसाध्यव्यापकस्य बोधकत्वा वाच्छिन्नतृतीयसाध्यव्यापकस्य प्रमाणबाधितत्वोपाधेर् उक्त्या यत्किञ्चिद्धर्मावच्छिन्नसाध्यव्यापकस्योपाधेर् व्यवहारादिति भावः ॥ व्यतिरेकोपाधीति । यस्य केवलं पक्षादन्यत्र व्यतिरेकस् तादृशोपाध्यव्यापनादित्यर्थः । यथा जीवच्छरीरं सात्मकं शरीरत्वादित्यत्र प्राणादिमत्त्वमुपाधिरिष्यते । तत्र सात्मकत्वरूपसाध्यव्यापकत्वस्य पक्षे साधनाव्यापकत्वस्य चानुपलम्भादव्याप्तिरिति । यद्वा साधनव्यतिरेकव्यापकसाध्यव्यतिरेकाव्यापकः य उपाधिस्तदव्यापकत्वादित्यर्थः । उक्तमेवोदाहरणम् । (उक्त एवोदाहरणे करादिहीनत्वोपाधिर्ज्ञेयः) साध्यव्यापकत्वसाधनाव्यापकत्वयोर्लाभायाह अन्वयव्यतिरेकिधर्मत्वमिति । तथात्वे व्यवहाराकारणत्वे ॥ लक्षणेति । तस्य व्यवहारार्थत्वादिति भावः । अवच्छिन्नानवच्छिन्नसाध्यस्येत्यस्य व्यापकतावच्छेदकधर्ममात्रस्येत्यर्थस्तर्कताण्डवेऽभिहितः । तेन द्रव्यत्वा(द्य)वच्छिन्नस्यासाध्यत्वात्कथं साध्यपदेनाभिधानमिति न शङ्क्यम् ।

### **यादुपत्यम्**

अनुद्भूतरूपानधिकरणत्वे सतीति । इदं च तप्तवारिस्थतेजसि व्यभिचारवारणाय ॥ द्रव्यत्वावच्छिन्नेति । स्पर्शे व्यभिचारान्न शुद्धसाध्यव्यापकत्वमत्रेति भावः ॥ यत्किञ्चिदवच्छिन्नेति । पक्षधर्मावच्छिन्नेत्यर्थः ॥ तत्र तत्राचार्यैरिति । ‘अत एव चोपमा’ इत्यधिकरणे, जवब्रह्मणी परस्परमभिन्ने चेतनत्वादिति पूर्वपक्ष्यभिप्रेतेऽनुमाने ‘चेतनैक्येऽनुसन्धानं प्रमाणं नैव चापरम्’ इत्यनेन चेतनत्वावच्छिन्नसाध्यव्यापकस्य परस्परं सुखाद्यनुसन्धानस्योपाधेरुक्तत्वेन, साधनधर्मावच्छिन्नसाध्यव्यापकस्यास्मिन्नेवाधिकरणे श्रुतिर्न सम्यगनुभवसाधनं शब्दत्वे सत्यबुद्धिपूर्वकत्वात्, श्रुतिर्नागमोऽबुद्धिपूर्वकत्वादित्याद्यनुमाने विरुद्धं तु विरोधादेव बाधितम्’इत्यनेनानुभवसाधनत्वावच्छिन्ने प्रथमसाध्ये वाक्यत्वाबच्छिन्ने द्वितीये च प्रमाणबाधितत्वोपाधेरुक्तत्वेन पक्षधर्मावच्छिन्नसाध्यव्यापकस्याप्युपाधित्वेनाङ्गीकृतत्वादित्यर्थः ॥ व्यतिरेकोपाधीति । पृथिवी इतरेभ्यो भिद्यते गुरुत्वादित्यत्र व्यतिरेके य उपाधिर्नीरसत्वरूपस्तदव्यापकत्वादित्यर्थः । नीरसत्वं हि गुरुत्वाभावरूपव्यापकत्वाभिमतव्यापकमितरभेदाभावरूपव्याप्यत्वाभिमताव्यापकमित्युपाधिर्भवति । न चात्र साध्यरूपेतरभेदव्यापकत्वमस्ति । अतोऽव्याप्तिरिति भावः ॥ अन्वयव्यतिरेकिधर्मत्वमिति । पक्षादन्यत्र यस्यान्वयः पक्षेतरत्र वा व्यतिरेकश्च तादृशधर्मत्वमित्यर्थः । अत्र साध्यव्यापकतोपपादनायान्वयेत्युक्तं साधनाव्यापकतोपपादनाय व्यतिरेकीति ॥ लक्षणवैयर्थ्यादिति । विलक्षणवैयर्थ्यादित्यर्थः ॥

### **श्रीनिवासतीर्थीया**

स्यादेतदिति । समव्याप्तस्योपाधित्वाभावोऽस्त्वित्यर्थः ॥ कृतकत्वोपाधीति । समवेतत्ववति जलपरमाण्वादिगतरूपादौ सामान्ये च कृतकत्वाभावेन साध्याव्यापकत्वात्साधनावच्छिन्नेत्युक्तम् । अत्र शुद्धसाध्यव्यापकत्वाभावादव्याप्तिरित्याशयः ॥ अनुद्धूतेति । तप्तवारिस्थ तेजसि व्यभिचारवारणाय सत्यन्तं विणम् । रूपमात्रशून्ये गुणादौ व्यभिचारवारणायोपलभ्यमानेत्यादिविशेष्यभागः । स्वर्शस्य स्पार्शनत्वेऽप्यचाक्षुषत्वेन तत्र साध्याव्यापकतापरिहाराय द्रव्यत्वावच्छिन्नेति ॥ व्यतिरेकेति । व्यतिरेकव्याप्तौ प्राप्तोऽयमुपाधिस्तत्र न साध्यव्यापकत्वादिकमस्ति । किन्नाम साधनाभावव्यापकत्वं साध्याभावाव्यापकत्वमेवास्तीत्यव्याप्तिरित्यर्थः ॥ अन्वयव्यतिरेकीति । साध्यतदभावव्याप्तान्यतरधर्मत्वमेव तत् । अन्वयव्यतिरेकव्याप्तिकानुमानोपाध्यनुगतं लक्षणमित्यर्थः । प्रमेयत्वादिवत्केवलान्वयिधर्म साधनयति पक्षेऽविद्यमानत्वरूपसाधनाव्यापकत्वकथनायोगात्केवलव्यतिरेकिधर्मत्वे च साध्यव्यापकत्वायोगादन्वयव्यतिरेकिधर्मत्वमित्युक्तमित्याशयः । तस्यात्रायमुपाधिरिति । अन्वयव्यतिरेकिधर्मत्वरूपोपाधिसामान्यलक्षणस्यात्रायमुपाधिरिति विव्यवहारकारणत्वाभावात् । न च साध्यव्यापकत्वादिरूपविलक्षणेनैव विव्यवहार इति वाच्यम् । तेनापि शुद्धसाध्यव्यापके व्यवहारोपपत्तावप्यवच्छिन्नसाध्यव्यापके व्यवहारायोगात्तदर्थं पुनरन्यस्य विलक्षणान्तरस्य वक्तव्यत्वापातादित्याशयः ॥ तथात्व इति । सामान्यलक्षणस्यैव विव्यवहारकारणत्वे शास्त्रे विलक्षणकथनवैयर्थ्यादित्यर्थः ।

### **वाक्यार्थरत्नमाला**

मूले समवायः समवेत इति । एतदनुमानं समवायाङ्गीकारिरीत्या । स्वमते समवायस्यैवाभावादिति ज्ञेयम् । साध्यपदेन पक्षधर्माद्यवच्छिन्नेति तर्कताण्डवानुसारेणाह । न चात्र साध्येति । वैधीहिंसेत्यादि । न च प्राक्तनादिपदद्वयेनानुमानान्तरस्य तत्रत्योपाधीनां च ग्रहणेनैव व्याख्येयत्वात्पृथक्तदुपादानं व्यर्थमिति वाच्यम् । अस्यादिपदोक्तस्फुटीकरणाय बहूदाहरणसत्वप्रदर्शनतात्पर्यकतर्कताण्डवानुसारेण प्रवृत्तत्वेनाऽदोषादित्यवधेयम् ॥

सामान्यलक्षणान्तरस्येति मूलस्योपाधिर्हि त्रिविधः । शुद्धसाध्यव्यापकोऽवच्छिन्नसाध्यव्यापकः साधनभावरूपव्यापकव्यापकश्चेति । तत्र शुद्धसाध्यव्यापकस्योपाधिविस्य लक्षणं साध्यव्यापकत्वे सतीत्यादिना कथितमिति वाच्यम् । न च तत्संभवति । सामान्यलक्षणकथनानन्तरमेव विलक्षणजिज्ञासानिवृत्तये तल्लक्षणस्य कथनीयत्वोपपत्तावपि प्रथमत एव तत्कथनस्यानवसरग्रस्तत्वादित्याशयं मनसि निधाय वक्तव्यत्वे हेतुमात्रमाह । विलक्षणस्येति । यद्यप्युपाधयोऽनेकरूपास्तथाप्यत्र कस्यचिदुपाधिविस्यैव लक्षणं कथितं, अवच्छिन्नसाध्यादिघटितलक्षणान्तरेऽप्यूह्ये इत्येतद्युज्यते । अनेकरूपोपाध्यनुगतसामान्यलक्षणपूर्वकत्वादुपाधिविलक्षणस्येत्यर्थः । सर्वोपाध्यनुगतं सामान्यलक्षणमाशङ्कते । न चान्वयीति मूलम् । तत्रान्वयित्वव्यतिरेकित्वयोरन्यतरेणैव पूर्त्तेरुभयोपादानं व्यर्थमित्याशङ्कां परिहरति । अत्र साध्येति । अन्वयित्वोक्तिरिति । धर्मान्तराधिकरणे तस्यान्वये तदधिकवृत्या व्यापकता लब्धा भविष्यतीति व्यापकत्वोपयोगि सामानाधिकरण्योपपादनायान्वयित्वोक्तिरित्यर्थः । साधनेति । कस्यचिद्धर्मस्य कुत्रचिदभावे हि तस्य यद्धर्माधिकरणेऽभावस्तद्धर्माव्यापकता भवतीत्यतो व्यापकत्वोपयोगिव्यधिकरणत्वोपपादनाय व्यतिरेकित्वोक्तिरित्यर्थः । प्रमेयत्वादौ धर्मान्तरसमानाधिकरणे किञ्चिद्वैय्यधिकरण्यशून्ये च ज्ञापकत्वसद्भावस्याव्यापकताराहित्यस्य चोपलम्भादिति भावः । आर्द्रेन्धनसंयोग इति । उपाधिरितित्युत्तरेण सम्बन्धः । शाकपाकजत्वमिति । उपलक्षणं चैतत् । पृथिवीतरभिन्ना गुरुत्वादित्यत्र व्यतिरेके नीरसत्वरूपोपाधिरिति व्यवहारेत्यपि द्रष्टव्यम् । तस्य भूमादिसाधारण्यादिति भावः । इत्यर्थ इति । अन्वयव्यतिरेकिधर्मत्वस्यार्द्रेन्धनसंयोगादिषु सत्वेऽपि तेषु तत्तत्साध्यसम्बन्धे उपाधिताया विवेकव्यवहारस्योक्तधर्मत्वेन जननाल्लक्षणस्य चास्य व्यवहारातिरिक्तप्रयोजनाभावाद् उपाधिरित्येव सामान्यव्यवहारस्य चाभावेन सामान्यलक्षणकार्याभावान्नान्वयव्यतिरेकित्वं सामान्यलक्षणं युक्तमिति भावः । विलक्षणेत्यर्थ इति ।

अयमाशयः । यदि हि साध्यव्यापकत्वे सतीत्यादि लक्षणत्रयं सामान्यलक्षणमङ्गीक्रियते तदा तस्यात्रायमुपाधिरिति व्यवहारनिदानत्वोपपत्तावपि एकैकस्यासार्वत्रिकतया सार्वत्रिकव्यवहारकारणत्वायोगः प्रसज्यते । तदा त्वन्वयव्यतिरेकित्वं सामान्यलक्षणं तदा तस्य सर्वत्रानुगमेऽप्यत्रायमुपाधिरिति सार्वत्रिकोपाधिव्यवहारं प्रति कारणतैवासम्भाविता प्रसज्यते । यदि च तस्यापि तथाविधव्यवहारकारणताभ्युपगम्यते । तत्र ब्रूमः । साध्येत्यादिविलक्षणत्रयं किं सामान्यलक्षणसाध्यव्यवहारातिरिक्तं कार्यं कुर्यात्किं वा तत्साध्यव्यवहारमात्रम् ।

नाद्यः । शुद्धसाध्यव्यापकत्वावच्छिन्नसाध्यव्यापकत्वव्यापकव्यापकत्वाघटितानां त्रयाणां विलक्षणानामत्रायमुपाधिरिति व्यवहारमात्रकरणत्वेऽप्यधिककार्यकारत्वाभावेन तत्कार्यकल्पनायोगात् । नापि द्वितीयः । तथात्वे तेषां विलक्षणानां वैयर्थ्यं स्यात् । तत्कार्यस्यान्वयव्यतिरेकित्वरूपसामान्यलक्षणेनैव जातत्वादिति अत्र टीकायामित्यादीत्यादिपदेन साधनाव्यापकत्वे सतीत्यंशस्येवावच्छिन्नसाध्यव्यापकत्वादिघटितलक्षणस्य व्यतिरेकोपाधिसङ्ग्राहकसाधनभावरूपव्यापकत्वादिघटितलक्षणस्य च परिग्रहोऽभिमतः । पूर्वमूले हि विलक्षणतापक्षे सामान्यलक्षणान्तरवक्तव्यता आपादिता । तत्र च साध्यव्यापकत्वे सतीत्युक्तलक्षणस्येव शाकपाकजत्वाद्युपाधिगतलक्षणद्वयस्यापि विलक्षणत्वमङ्गीक्रियत इति शङ्कित्राशयं सिद्धवत्कृत्यैव तदापादनमिति स्पष्टत्वात् । अत एव समानग्रन्थे साध्येत्यादिकमेकमेव सामान्यलक्षणमित्यभिधास्यति । व्यतिरेकोपाधिश्च नास्तीति प्रतिपादयिष्यति । तावता अनेकविलक्षणानङ्गीकारेण तत्पक्षोक्तदोषस्यात्रायमुपाधिरिति व्यवहारनिदानस्यैव च लक्षणस्य साध्यव्यापकेत्यादिरूपस्याङ्गीकारेणान्वयव्यतिरेकित्वरूपधर्मलक्षणत्वपक्षोक्तदोषस्य च परिहारप्रतीतेरिति ज्ञेयम् । केचित्विति । अत्र पक्षे तथात्वे चेत्यस्य लक्षणान्तरस्योक्त व्यवहारकारणत्वाङ्गीकारे चेत्यर्थस्य बुद्धिस्थस्यैव कर्त्तव्यत्वप्रसङ्ग इत्यरुचिः । अन्ये त्विति । अत्र पक्षे तथात्वे चेति वाक्यार्थभूतान्वयव्यतिरेकित्वलक्षणवैयर्थ्यस्य पूर्वं वाक्यार्थतयैव प्राप्तेस्तथात्वे चेति वाक्यन्तरवैय्यर्थ्यमित्यरुचिर्बोद्धव्या । विशिष्टार्थालाभास्तु पक्षद्वयेऽपि बोध्यः ।





