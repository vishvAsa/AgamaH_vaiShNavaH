+++
title = "१४ पुनः पञ्चावयववाक्यनिरासः"

+++


## त्रिपञ्चावयवामेव युग्मावयविनीमपि

**पुनः पञ्चावयववाक्यनिरासः**

**त्रिपञ्चावयवामेव युग्मावयविनीमपि**

### **सुधा**

ननूक्तमत्र स्वस्वावयवकल्पना परं प्रति समर्थनीयेति । दुरुक्तं तत् । तत्समर्थनस्याशक्यत्वादित्याह त्रिपञ्चेति ।

## **अनुव्याख्यानम्**

***त्रिपञ्चावयवामेव युग्मावयविनीमपि ॥***

***नियमाद्योऽनुमां ब्रूयात्तं ब्रूयाद्यदि तादृशी ॥***

***नानुमेति तदा केन साध्यावयवकल्पना ।***

त्रयः प्रतिज्ञाहेतूदाहरणानि, उदाहरणोपनयनिगमनानि वा; पञ्च प्रतिज्ञाहेतूदाहरणोपनयनिगमनानि वाऽवयवा यस्याः सा त्रिपञ्चावयवा । एवशब्देन पक्षद्वयनियममाह । युग्मौ द्वावुदाहरणोपनयावयवौ यस्याः सा युग्मावयविनी । नियमादिति सन्निहितेनैव सम्बध्यते । अनुमेति तादर्थ्यात्प्रयोग उच्यते । वैशेषिकादीनां तत्रैव व्यवहारात् । तं ब्रूयाद्यदि परोऽनियतवादीति शेषः । यद्वा यो मीमांसकस्तार्किकादिश्च त्रिपञ्चावयवामेवानुमां ब्रूयात् । तं प्रति यः सौगतो नियमाद्युग्मावयविनीं ब्रूयात् । स यदि तादृशी त्र्यवयवा पञ्चावयवा च नानुमेति ब्रूयादिति योज्यम् । एवं (वि)परिवर्तेनापि । तादृशी नानुमेत्यस्य प्रमाणाभावादिति शेषः ।

एतदुक्तं भवति । नैयायिकेन सौगतं प्रति पञ्चावयवप्रयोगे विहिते सौगतोऽधिकमिति निगृह्णीयात् । ततो नैयायिकेन पञ्चावयवप्रयोगस्यैव तात्त्विकत्वान्नैवमिति वक्तव्यम् । ततः सौगतो नेदं तत्त्वमप्रामाणिकत्वादिति वदेदेव । अथ नैयायिकेनाप्रामाणिकत्वमसिद्धमिति वदता कथमिति सौगते पृष्टवति (सति) केन प्रमाणेन स्वीया पञ्चावयवकल्पना साध्या । न तावत्प्रत्यक्षेण । पञ्चावयववाक्यस्य व्याप्तिपक्षधर्मतोपेतलिङ्गप्रतीतिजनकत्वमित्यस्यार्थस्य तदगोचरत्वात् । न हि कार्यकारणभावः क्कापि प्रत्यक्षस्य विषयः । न चागमेन । तदभावात् । ‘पञ्चावयवयुक्तस्य वाक्यस्य गुणदोषविदि’ति भारतादिवाक्यमस्तीति चेन्न ‘सौक्ष्म्यं सङ्ख्याक्रमश्चैव निर्णयश्च प्रयोजनमि’त्यादिना तत्रैवान्यथाव्याख्यातत्वात् । नाप्युपमानाभावाभ्याम् । नियतविषयत्वात् । न चार्थापत्त्या । तदभावात् । अनुमानानतिरेकाच्चेति ।

### **वाक्यार्थचन्द्रिका**

एवं मध्येऽपेक्षितमभिधायाधुनोत्तरग्रन्थमुत्थापयति नन्विति । ननु त्रिपञ्चावयवत्वस्य प्रयोगगतत्वेनानुमानगतत्वाभावात्कथं त्रिपञ्चावयवामनुमामित्युक्तिरित्यतोऽत्रानुमापदेन लक्षणया प्रयोगस्यैव ग्रहणान्नानुपपत्तिरिति भावेन लक्षणाबीजशक्यसम्बन्धप्रदर्शनपूर्वकं तच्छब्दार्थमाह अनुमेतीति । तादर्थ्याद् अदनुमार्थत्वात् । तर्हि स्वायत्तन्यायविरोध इत्यतो रूढलक्षणात्वान्न प्रयोजनापेक्षेति भावेनाह वैशेषिकादीनामिति ॥ तत्रैवेति । अनुमार्थे परोपदेश एवानुमेति व्यवहारादित्यर्थः । पूरणे अपरितोषादाह यद्वेति ॥ विपरिवर्तेनापीति । यः सौगतो नियमाद्युग्मावयविनीमनुमां ब्रूयात्तं प्रति यो मीमांसकस्तार्किकादिश्च त्रिपञ्चावयवामेवानुमां ब्रूयात् स यदि तादृशी युग्मावयविनी नानुमेति ब्रूयाद् इत्यपि योज्यमित्यर्थः । ‘तादृशी नानुमेत्यस्ये’त्यत्र षष्ठ्यर्थः सम्बन्धोऽधिकरणत्वम् । तथा च तादृशी नानुमेत्यत्रेत्यर्थः ॥ न हीति । कारणतायाः शक्तिरूपत्वात्तस्याश्च नित्यातीन्द्रियत्वान्न तद्धटितकार्यकारणभावस्य प्रत्यक्षविषयतेति भावः । अनन्यथासिद्धनियतपूर्ववृत्तित्वरूपकारणत्वस्यानन्यथासिद्धनियतपश्चाद्भावित्वरूपकार्यत्वस्य च नियतपदोक्तप्रत्यक्षायोग्यव्यप्तिघटितमूर्तिकत्वेनाप्रत्यक्षत्वमित्यर्थ इत्यप्याहुः। आगमोऽपि किं प्रतिज्ञाहेतूदाहरणोपनय निगमनरूपपञ्चावययं वाक्यं परोपदेश इति निरवकाशोऽभिमतसाधकतयाऽभिमतः किंवा सावकाश इति विकल्पद्वयं मनसि निधायानुपलब्धेर्नाद्य इत्याह तदभावादिति । द्वितीयमाशङ्कते पञ्चावयवेति ॥ तत्रेति । भारतादावेवेत्यर्थः ॥ नियतेति । उपमानस्य मीमांसकरीत्या सादृश्यमात्रगोचरत्वेन न्यायरीत्या वा वाच्यवाचकतामात्रगोचरत्वेनाभावस्य चाभावमात्रप्रमेयकत्वेन ताभ्यां स्वविषयस्य सादृश्यादेः सिद्धिसम्भवेऽपि कार्यकारणभावस्य तदविषयत्वेन न ताभ्यां तत्सिद्धिरिति भावः ॥ तदभावादिति । अनुपपत्त्यभावादित्यर्थः । अनुपपत्तिसद्भावमुपेत्याह अनुमानेति । तस्य चोत्तरत्र दूषयिष्यमाणत्वादिति भावः । इतीत्यस्यैतदुक्तं भवतीति पूर्वेण सम्बन्धः ।

### **परिमल**

तत्रैव व्यवहारादिति । लिङ्गपरामर्शाख्यानुमानार्थे परोपदेशरूपमहावाक्यप्रयोग एवानुमानशब्दव्यवहारादित्यर्थः । तं ब्रूयाद्यदीति मूलपदानुवादः । अनध्याहारेणैव योज्यति यद्वेति ॥ एवं विपरिवर्तेनापीति । यः सौगतः नियमाद्युग्मावयविनीं ब्रूयात्तं प्रति यो मीमांसकस् तार्किकादिस् त्रिपञ्चावयवामेवानुमां ब्रूयात्स यदि तादृशी युम्मावविनी नानुमेति ब्रूयादित्यादिरूपेणापि योज्यमित्यर्थः ॥ नियतविषयत्वादिति । उपमानस्य मीमांसकमते सादृश्यविशिष्टविषयकत्वात् । न्यायमते वाच्यवाचकभावमात्रगोचरत्वात् । अभावप्रमाणस्य प्रमेयाभावमात्रप्रमापकत्वदित्यर्थः । इतिशब्दस्यैतदुक्तं भवतीति पूर्वेणान्वयः ।

### **यादुपत्यं**

तत्रैव व्यवहारादिति । अनुमार्थे परोपदेश एवानुमेति व्यवहारादित्यर्थः । नियतविषयत्वादिति । उपमानस्य मीमांसकमते सादृश्यमात्रविषयकत्वत् । न्यायमते च वाच्यतामात्रगोचरत्वात् । अभावमात्रप्रमेयकत्वाच्चाभावस्येति भावः ।

### **श्रीनिवासतीर्थीया**

सन्निहितेन युग्मावयविनीमित्यनेनैव । यद्यपि त्रिपञ्चावयवामित्यत्रापि नियमोऽपेक्षित एवेति न सन्निहितेनैव सम्बन्धस्तथाऽप्येवशब्देनैव तस्य लब्धत्वादित्थमुक्तम् । तादर्थ्याद् अनुमानार्थत्वात् । कुत इत्यत आह वैशेषिकादीनामिति । तत्रैव परार्थप्रयोग एव । व्यवहाराद् अनुमाशब्दस्य ।

### **वाक्यार्थरत्नमाला**

मूले युग्मौ द्वाविति । यद्यपि ‘‘युगं तु युगलं युग्ममि’’ति वचनाद्युग्मशब्दो नपुंसको ब्राह्मणयुग्मं गोयुग्ममित्यादौ सङ्ख्यामाह । तथा चात्र युग्माविति पुंल्लिङ्गविणतामाश्रित्य सङ्ख्येयार्थाता च कथमित्याभाति । तथापि विणतयापि तत्प्रयोगस्य युग्मब्राह्मणपर्याप्तमिति एकैकयुग्मान् ब्राह्मणानित्यादि च धर्मशास्त्रादौ दृष्टत्वेन, विणत्वादौ च सङ्ख्येयार्थत्वस्य विशेष्यलिङ्गतयाश्च, तथात्वेन प्रकृतेऽपि तत्त्त्रितयोपपत्तेः । युग्मौ यौ ब्राह्मणावित्यादिरूपेण व्युत्पत्तेः । सिद्धत्वादिति ज्ञेयम् । ननु तथापि ‘‘न बहुव्रीहिनिर्वाह्या भवन्ति मतुबादय’’ इत्युक्ते त्रिपञ्चावयवामितिवद् युग्मावयवामिति भवितव्यम् । तत्कथं युग्मावयविनीमिति बहुव्रीह्युत्तर इनिप्रत्ययो नान्तत्वेन ङीप् चेति चेन्न । सर्वधानीसर्वबीजी इत्यादिप्रयोगसिध्यर्थं ‘‘सर्वादेः कर्मधारयादिनिरि’’ति भाष्यकारेण सर्वशब्दपूर्वकादेव कर्मधारयादिनिविधानेऽप्यभियुक्तप्रयोगसंरक्षणाय प्रवृत्तेन भाष्यकृता सर्वशब्दस्योपलक्षणयोपात्तत्वाच्छब्दान्तरपूर्वकादपि ‘‘कर्मधारयादिनिरि’’ति भाष्यवाक्यार्थप्राप्त्या तद्वचनबलादत्र निप्रत्ययोपपत्तेः । ‘‘ईशस्तद्ज्ञानवेदाक्षजानुमामातृपूर्विणः’’ इत्यनुभाष्यप्रयोगस्य भक्तिपादे तथैव टीकाकृतोपपादयिष्यमाणत्वात् । ‘‘अतिरस्कृतैश्वर्यादिमन्त’’ इत्यत एव चोपमेत्यधिकरणीयमूलप्रयोगस्योक्तरीत्यैव समर्थयिष्यमाणत्वाच्चेति ज्ञेयम् । त्रिपञ्चेत्युक्तपक्षद्वयनियमस्यैव प्रकारेण सिद्धेः संकोचेन नियमादित्येतद्योजयति । नियमादितीति मूलम् । स्वरीत्या शक्तिरूपकारणताया अतीन्द्रियत्वमादायोपपादनसम्भवे परोक्तरीत्या व्याप्तिघटितत्वपर्यन्तधावनं व्यर्थम् । ‘‘यदैवाव्यतिरेकस्य ह्यक्षजं वागमो भवेत् । तन्निर्धारितयुक्तिर्वे’’त्यनुभाष्यतन्मूलयोः प्रत्यक्षेणापि व्याप्तिग्रहणोपपादनात् । यथायथं प्रत्यक्षानुमानागमैरिति ब्रूम इति पूर्वमूले धूमाग्न्यादिव्याप्तेः प्रत्यक्षग्राह्यताङ्गीकारप्राप्त्या पररीत्याश्रयणे उक्तभाष्यादिविरोधश्चेत्यरुचिं सूचयति । अप्याहुरिति ।



------------------------------------------------------------------------

नियतावयवासिद्धौ

**नियतावयवासिद्धौ**

### **सुधा**

मा भूत्प्रत्यक्षादिनाऽवयवकल्पनासिद्धिः । अनुमानेन तु भविष्यति । व्याप्तिपक्षधर्मतोपेतलिङ्गप्रतीतेः पञ्चावयववाक्यश्रवणान्वयव्यतिरेकानुविधायित्वादिति चेत् । न तावदिदमनुमानं त्वच्चेतसि परिवर्तमानं परं प्रतिप्रत्यापनाङ्गम् । किन्नाम प्रयुज्यमानम् । तत्र किं पञ्चावयवप्रयोगोऽस्य विधास्यते, अथ व्द्यवयवः । नोभावपीत्याह नियतेति ।

## **अनुव्याख्यानम्**

***नियतावयवासिद्धौ.........***

नियतावयवस्य पञ्चावयवस्य व्द्यवयवस्य च । यथासङ्ख्यं सौगतनैयायिकयोर्बोधौपयिकत्वासिद्धौ, नानुमानेनाप्यवयवकल्पनासिद्धिरिति शेषः ।

यद्वोत्तरवाक्ये नियतावयवासिद्धावित्यनुवादोऽयम् । ततो नियतावयवासिद्धेरिति सिध्यति । पञ्चावयवप्रयोगे परेणाधिक्योद्भावनात् । व्द्यवयवप्रयोगेऽन्यतरन्यूनत्वापसिद्धान्तयोरुद्भावनादित्यर्थः । ततः किमित्यत आह व्याप्तीति ।

**अनुव्याख्यानम्**

***........... व्याप्तिमात्रेण साधनम् ॥ ***

***कर्तव्यमेव तेन स्यात् ........***

यद् एवं नोपायान्तरं तेन कारणेन । तेन नैयायिकेन व्याप्तिमात्रेण यद्यस्यान्वयव्यतिरेकावनुविधत्ते तत्तत्कार्यमित्यादिव्याप्तिवचनमात्रेणैव । उपलक्षणमेतत् । ‘लिङ्गोक्तावि’त्यादि प्राग्व्युत्पादितप्रकारेष्वन्यतमेनेत्यपि द्रष्टव्यम् । साधनं पञ्चावयवनियमस्य, कर्तव्यं स्यात् । सौगतेनापि तदनुसरणीयम् । इतरथा तस्यापि प्रयोगानुपपत्तिप्रसङ्गादिति ।

### **वाक्यार्थचन्द्रिका**

व्याप्तिपक्षधर्मतोपेतलिङ्गप्रतीतिः पञ्चावयववाक्यजन्या तच्छ्रवणान्वयव्यतिरेकानुविधायित्वादिति सामान्यव्याप्तिमूलकानुमानमेव तत्र मानं भवतीत्याशङ्कते मा भूदिति । विकल्पितपक्षद्वयनिरासकत्वलाभायापेक्षितपूरणेन योजयति नियतावयवस्यैत्यादिना ॥ यथासङ्ख्यमिति । पञ्चावयवस्य सौगतं प्रति, व्द्यवयवस्य नैययिकं प्रतीत्येवं यथासङ्ख्यमित्यर्थः । तेन पञ्चावयवस्य व्द्यवयवस्य च नैयायिकसौगतयोर्बोधौपयिकत्वसिद्धेः कथं तदसिद्ध्युक्तिरिति शङ्का निरस्ता भवति । असिद्धिपदं तद्विपरमित्यभिप्रायेण बोधौपयिकत्वासिद्धावित्युक्तम् । अत्र पक्षे नानुमानेनावयवकल्पनासिद्धिरिति पूरणं भवतीत्यपरितोषादाह यद्वेति । सिध्यतीति । तेन विनोक्तरूपानुवादानुपपत्तेरिति भावः । उक्तरूपां नियतावयवासिद्धिमेवोपपादयति पञ्चेत्यादिना ॥ परेणेति । सौगतेनेत्यर्थः । रीत्येति शेषः । अन्यतरेति । सौगतेन व्द्यवयवप्रयोगस्यैव तात्त्विकत्वाभ्युपगमेन नैयायिकेन व्द्यवयवप्रयोगे कृते सौगतरीत्या न्यूनत्वाप्रसक्तावप्यनुमानकर्त्रा नैयायिकेन पञ्चावयवप्रयोगस्यैव तात्त्विकत्वाङ्गीकारेण तदीयव्द्यवयवप्रयोगे तद्रीत्या न्यूनन्वमेवेति भावेनान्यतरेत्युक्तम् ।

ननु नैययिकेन व्द्यवयवस्य तात्त्विकत्वाभ्युपगमे कथं तद्रीत्या न्यूनत्वमित्यतो माऽस्त्वस्मिन्मते न्यूनत्वमपसिद्धान्तस्त्ववर्जनीय एवास्मिन्पक्ष इत्यभिप्रायेणापसिद्धान्तग्रहणमिति बोध्यम् ॥ ततः किमितीति । अनुमानेनावयवकल्पनाया असिद्धिसिद्धावपि किमित्यर्थः । मूले तेनेत्यनेन लब्धार्थप्रदर्शनं यत इति । न्यूनतापरिहाराय मूले तेनेत्यस्यावृत्तिमभिप्रेत्य तदनुवादपूर्वकं तदर्थमाह नेति । यत्पञ्चावयववाक्यश्रवणान्वयव्यतिरेकानुविधायितत्पञ्चावयववाक्यश्रवणकार्यमिति प्रकृतानुमाङ्गविव्याप्तौ दृष्टान्ताभावाव्द्याप्तिपदं सामान्यव्याप्तिपरं तस्यापि परं प्रत्यप्रयुक्तस्य तत्प्रत्यायनाङ्गत्वाव्द्याप्तिपदं तद्वचनपरमिति भोवेनानूद्य व्याख्याति व्याप्तिमात्रेणेत्यादिना । ननु लिङ्गोक्त्यादिनाऽपि तत्साधनसभ्बवाद्य्वाप्तिमात्रेणेति मात्रशब्दानुपपत्तिरित्यतो ‘नरं च नारायणमेव चादावि’त्यादाविव अनभिमतनियममात्रव्यावर्तकत्वेनानुभाविकलिङ्गोक्त्यादिपक्षान्तरानिरासकत्वान् नानुपपत्तिरित्यभिप्रेत्य सङ्ग्राह्यपक्षोपलक्षणतया व्याचष्टे उपलक्षणं चैतदिति ॥ प्रागिति । लिङ्गोक्तावपि चैवं स्यादनुमावसितिर् ध्रुवा’

इत्यादावित्यर्थः । सौगतेन तस्यानुसरणीयत्वे नियामकमाह इतरथेति । न्यूनापसिद्धान्तप्रसक्तेरिति भावः।

### **परिमल**

अनुमानेन त्वित्युक्तं व्यनक्ति व्याप्तीत्यादिना । उक्तरूपा प्रतीतिः पञ्चावयववाक्येन साध्या । तच्छ्रवणान्वयव्यतिरेकानुविधायित्वात्तस्याः । यदेवं तदेवं यथा घटो दण्डेनेत्युक्तं भवति ।

अनध्याहारेण योजयति यद्धेति । इति सिद्ध्यतीति पूर्ववाक्य इति योज्यम् । नन्वेवं नोभावपीत्याहेत्यस्य नियतावयवासिद्धेरित्येतदुत्तरमिति वाच्यम् । तथा चानेन कथमृत्तरं जातमित्यत आह पञ्चावयवेति ॥ परेण सौगतेनेत्यर्थः । अन्यतरेति । मीमांसकनैयायिकयोरन्यतरेण सौगतप्रतिभटभूतेन न्यूनत्वोद्भावनात् । अनयोरन्यतरेण व्द्यवयवप्रयोगे कृते सति सौगतेनापसिद्धातोद्भावनादित्यर्थः । यद्वा तार्किकसौगतयोर्वादिनोर्मध्ये तार्किकरीत्यैवात्र दोषद्वयोद्भावनादित्यर्थः । एतावंत एवानुमानस्यावयवा इत्यस्याद्याप्यसिद्ध्या स्वेच्छयाऽवयवोपेतानुमानप्रयोगे परेण दोषोद्भावनान्नानुमानेनावयवकल्पनसिद्धिरिति भावः । ततः किमित्यत आह व्याप्तीति । अत्र यद्यपि नियतावयवासिद्धावित्यनुवादकांशो ग्राह्यः । तथापि प्राक् प्रतीकतया गृहीत्वा व्याख्यातत्वाद्विधेयभाग एवोपात्त इत्यदोषः ॥ प्राग्व्युत्पादितेति । ‘व्याप्तिरेव यदोदिता । अवशिप्तं किमत्रास्ति लिङ्गं तत्र विजानतः’ इत्यत्र **सुधा**यां व्युत्पादितप्रकारेष्वित्यर्थः ।

### **यादुपत्यम्**

अनुमानेन त्विति । व्याप्तिपक्षधर्मतोपेतलिङ्गप्रतीतिः पञ्चावयवोपेतवाक्यसाध्या । तच्छ्रवणान्वयव्यतिरेकानुविधायित्वादिति सामान्यव्याप्तिमूलकानुमानेनेत्यर्थः ॥ परेणाधिक्येति । स्वरीत्येति शेषः ॥ अन्यतरेति । अनुमानकर्तुर्नैयायिकस्य रीत्या न्यूनता, न बौद्धरीत्या अतोऽन्यतरेत्युक्तम् । अपसिद्धान्तोऽपि तस्यैवेति द्रष्टव्यम् ।

### **श्रीनिवासतीर्थीया**

द्य्ववयवप्रयोगे नैयायिकेनेति शेषः । यद्यपि सौगतरीत्या न न्यूनता, तथाऽप्यन्यतरस्य तार्किकस्य रीत्या स्यादेवेत्यर्थः ।

### **वाक्यार्थरत्नमाला**

नियतावयवासिद्धावित्यत्रासिद्धिप्रतियोगित्वमवयवानां प्रतीयते । तच्चायुक्तम् । पञ्चावयवद्य्ववयवयोः प्रयुक्तत्वेन तत्सिद्धेः सम्भवादित्यतो नात्रावयवसिद्धिमात्रे तात्पर्यमपि तु उक्तावयवस्य बोधोपयिकत्वासिद्धौ तच्चासिद्धमेवेति न दोष इत्याशयेन व्याख्याति । बोधौपयिकत्वेत्यादिमूलम् । उभयथाप्यनुमानेन पञ्चावयवादिकल्पनासिद्धिरिति प्रतिज्ञाय नियतावयवासिद्धेरिति हेतोरेव वक्तव्यतयाऽसिद्धाविति सप्तम्यन्तं नोक्तप्रतिज्ञान्वयीत्यतो न शङ्कितानुमानेनावयवकल्पनानुपत्तिप्रतिज्ञायामिदमसिद्धाविति हेतुत्वेनोक्तमित्युच्यते । येन पञ्चम्यन्तप्रयोग आवश्यकः स्यात् । अपितु प्रतिज्ञार्थं वाक्यगतमेवाङ्गीकृत्य तत्र तथोच्यत इति । तथाचासिद्धौ सत्यां नानुमानेनेत्यादेः सङ्गतत्वान्नानुमानेनेत्यादि पूरितार्थे हेतुपरं सप्तम्यन्तमपि योजयितुं शक्यमित्याशयेन शेषं पूरयति । नानुमानेति मूलम् । अपरितोषादाहेति । वाक्यगतप्रतिज्ञाभागकल्पनारूपापरितोषोऽपि नास्ति अनुमानेनावयवकल्पना नोभयथापीति प्रतिज्ञायावतारितनियतेत्यनुव्याख्यानस्य यथाश्रुतस्यैवोक्तप्रतिज्ञायामन्वयोपपत्तेरित्याशयेनेति शेषः । नत्वत्रावयवासिद्धावित्यत्रावयवानामेवासिद्धिप्रतियोगित्वेनोत्तरयोजनेति भ्रमितव्यम् । उक्तार्थस्यानिवार्यत्वादित्याशयः । उक्तरूपामिति । बोधोपयिकत्वघटितामित्यर्थः । अनेनाप्युक्तार्थपरित्यागोऽत्र योजनायां नास्तीति ध्वनयति । अनुमानेनावयवकल्पनाया इति । उपलक्षणं चैतत् । प्रत्यक्षादिनापीत्यपि ज्ञेयम् । प्रत्यक्षादिनिराकरणोत्तरं मा भूदित्यादिना प्रत्यक्षादेः परेणैवेत्युक्तत्वादनुमानमात्रमुक्तमिति वा । व्याप्तिपदं च तद्वचनपरमिति चशब्दयुक्तः पाठः ।



