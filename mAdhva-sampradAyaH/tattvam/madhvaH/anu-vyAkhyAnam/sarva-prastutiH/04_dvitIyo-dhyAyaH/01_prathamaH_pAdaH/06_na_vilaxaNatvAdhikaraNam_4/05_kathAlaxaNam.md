+++
title = "०५ कथालक्षणम्"

+++


## वादो जल्पो वितण्डेति कथास्त्रिस्रो विजानताम्

**कथालक्षणम्**

**वादो जल्पो वितण्डेति कथास्त्रिस्रो विजानताम्**

### **सुधा**

ननु केयं कथा नामेत्यपेक्षायां तत्स्वरूपं निरूपयन्सामान्यलक्षणं विभागमुद्देशं चाह वाद इति ।

## **अनुव्याख्यानम्**

***वादो जल्पो वितण्डेति कथास्त्रिस्रो विजानताम् ।***

अत्र कथेति लक्ष्यपदमावर्तनीयम् । विचारगोचरेत्युपस्कर्तव्यम् । विजानतामिति जातौ बहुवचनम् । तथा चानेकविद्वत्कर्तृकविचारगोचरा कथा वाक्यसन्दृब्धिः(दर्भः) कथेति सामान्यलक्षणसिद्धिः । ताश्च कथा वादादिभेदेन तिस्रस् त्रिविधा इत्यर्थः । विजानतां मतेन तिस्र इति वा । तेन न्यूनाधिकसङ्ख्योक्तिस्तद्विरोधादयुक्तेत्युक्तं भवति ।

### **वाक्यार्थचन्द्रिका**

केयं कथेत्यपेक्षायामिति । ‘‘कथ वाक्यप्रबन्धे’’ इति धातोः स्त्रियां भावे चिन्तिपूजिकथिकुम्बिचर्चश्चेति सूत्रेणाङ्प्रत्यये निष्पन्नकथाशब्दयौगिकार्थस्य वाक्यप्रबन्धत्वस्य भारतादिसाधारण्यात्तेषां च वादादिष्वनन्तर्भावादतिरेके च तत्त्रैविध्यभङ्गप्रसङ्गादकथात्वेन तत्रातिव्यापनादन्यस्य चाप्रतिभासादिति भावः ॥ सामान्यलक्षणमित्यादि । यद्यपि ‘वादो जल्पो वितण्डेति त्रिविधा विदुषां कथा इति कथालक्षणकारिका विभागविशेषोद्देशमात्रपरतया तट्टीकायामवतारिता तथाऽप्याचार्यग्रन्थानां बह्वर्थत्वप्रकटनाय प्रकारान्तरेण व्याकरिष्यता सामान्यलक्षणाविभागविशेषोद्देशपरतयाऽवतारितेति ध्येयम् । नन्वस्यां कारिकायां विशेषोद्देशविभागावेव प्रतीयेते न तु सामान्यलक्षणमपि, तत्कथं त्रितयपरतया तदवतार इत्यतोऽक्षादिशब्दार्थविभागोद्देशप्रसङ्गपरिहारायावच्छेदकैक्येनैक्यमापन्नस्यैव वस्तुतो विभाज्योद्देष्टव्यत्वनियमात्सामान्यलक्षणं विना विभागविशेषोद्देशयोरनवसरेण तत्परत्वस्याप्यनुपपत्तिप्रसक्तेः कथंचिल्लक्षणसमर्पकत्वमप्यास्थेयमित्याशयेन तत्समर्पकत्वनुपपादयति अत्रेति ॥ आवर्तनीयमिति । आवर्तितं च कथापदं योगेन वाक्यप्रबन्धपरं, लक्ष्यपरं तु कथापदं रूढमिति शेषः । यद्यपि चात्र कथेत्येकवचनान्तं पदं न श्रुतं तथाऽपि योग्यतया वचनविपरिणामेन तल्लाभमभिप्रेत्य तथोक्तमित्यवधेयम् ॥

विचारगोचरेत्युपस्कर्तव्यमिति । पूर्वोत्तरपक्षबलाबलचिन्ता विचारस्तद्गोचरत्वं च यद्यपि विचार गोचरो यस्येति बहुव्रीह्याश्चयणेन विचारविषयकत्वं न भवति । वाक्यसन्दर्भरूपकथाया वस्तुतत्त्व विषयकत्वेन ज्ञानरूपविचारविषकत्वाभावात् । नापि विचारस्य विषय इति षष्ठीसमासाश्रयणेन विचारं प्रति विषयत्वम् । वस्तुतत्त्वस्यैव विचारं प्रति विषयत्वेन वाक्यसन्दर्भस्य तं प्रत्यविषयत्वात् । तथाऽपि विचार्यत इति विचार इति कर्मार्थव्युत्पन्नत्वाद्विचारशब्दस्य विचारविषयमात्रार्थत्वाद्विचारो गोचरो यस्येति बहुव्रीह्याश्रयणेऽपि विचारविषयगोचरताया एव वाक्यसन्दर्भे लाभान्नानुपपत्तिरिति ध्येयम् । केचित्तु विचारस्य गोचर एव गोचरो यस्येति मध्यमपदलोपीसमासाश्रयणाद्विचारगोचरत्वमेव विचारत्वमत्र विवक्षितमित्याहुः ॥ जाताविति । तथा च जल्पवितण्डयोर्द्विकर्तृके वादे च नाव्याप्तिरिति भावः । कथेत्यावृत्त्यादिना सिद्धं लक्षणं दर्शयति तथा चेति । कर्त्रर्थकषष्ठीजात्यर्थकबहुवचनलब्धार्थकथनम् अनेकविद्वत्कर्तृक इति । बहुकर्तृकवादस्यापि सङ्ग्रहाय द्विकर्तृक इत्यनुक्त्वाऽनेककर्तृक इत्येवोक्तम् । अनेककर्तृकत्वोक्त्यैककर्तृकेभ्यो मीमांसावाक्येभ्यो व्युदासः । कथामहावाक्यनिर्वाहकत्वरूपवैदुष्योक्त्या कलहकारादिभ्यो व्युदासः । विचारगोचरत्ववचनेन विदुषामेवान्योन्यं सुखव्यवहारेभ्यो व्युदास इति ज्ञेयम् । कथकभेदेन कथानामान्त्यत्कथं तत्त्रित्वोक्तिरित्यत आह त्रिविधा इति । प्रकारत्रयोपेता इत्यर्थः । ततश्चानन्त्येऽपि कथानां तत्तल्लक्षणोपाधिक्रोडीकृतराशित्रयविवक्षयेयं त्रित्वोक्तिरिति भावः । एवमावृत्त्यादिना वचनात्कथासामान्यलक्षणलाभाय विदुषामित्यस्य कथापदेनान्वयमाश्रित्य कारिका व्याख्यता । अधुना विचारगोचरत्वविणवल्लक्षणस्याप्यलक्षितस्य विभागविशेषोद्देशोनुपपत्तेराक्षेपेणैव लाभसम्भवाद्धिदुषामित्यस्य त्रिविधेत्यनेनान्वये विभागविप्रतिपत्तिनिरासस्यापि सम्पत्तेरावृत्त्यादिक्लेशमनाश्रित्यैकवाक्यतया व्याचष्टे विजानतां मतेनेति ॥ न्यूनाधिकसङ्ख्योक्तेरिति । एक एव कथामार्ग इति बाह्यानां, वादवितण्डे द्वे एवेति श्रीहर्षस्य, वादो जल्यो वादवितण्डा जल्पवितण्डा चेति चतस्त्रः कथा इति गौडनैयायिकानां च न्यूनाधिकसङ्ख्योक्तिरित्यर्थः ।

### **परिमल**

कथेतिलक्ष्यपदमावर्तनीयमिति । एकवचनान्तं कथापदं लक्ष्यार्पकतया कथेत्यावर्तनीयमित्यर्थः । तत्रैकं योगिकमपरं रूढम् । तत्र विजानतामिति कर्त्रर्थे षष्ठ्यन्तं यौगिकपदेनान्वितम् । तथा च द्विकर्तृककथायामव्याप्तिनिरासायाह विजानतामिति जातौ बहुवचनमिति । ‘जात्याख्यायामेकस्मिन्बहुवचनमन्यतरस्यामि’ति एकत्वादिसङ्ख्यावत्यपि बहुवचनविधानादिति भावः । विजानतामित्यस्य प्रकृतिप्रत्यययोरर्थानुवादो ऽनेकविद्वत्कर्तृकेति । बहुकर्तृकवादस्यापि सङ्ग्रहायानेकेत्युक्तिः । अध्याहृतस्यानुवादो विचारगोचरेति । पूर्वोत्तरपक्षबलाबलविषयिकेत्यर्थः । कथेत्यनुवादः । वाक्यसन्दर्भ इत्यर्थानुवादः । कथ वाक्यप्रबन्धे इत्यस्य ‘चितिपूजिकथिकुम्भिचर्च(र्व)श्च’ इत्यङ्प्रत्यये कथेति निष्पत्तेरिति भावः । इष्टगोष्ठीरूपविद्वत्कर्तृकवाक्यसन्दर्भव्युदासाय विचारगोचरेत्युक्तिः । एककर्तृकमननग्रन्थनिरासाय अनेकेत्युक्तिः । कर्तृभेदेन कथाभेदात्कथं त्रित्वोक्तिरित्यत आह त्रिविधा इति ॥ इति वेति । षष्ठीयमिति भावः ॥ न्यूनाधिकेति । बौद्धोक्तस्य एक एव कथामार्ग इत्यस्य, श्रीहर्षाद्युक्तस्य वादवितण्डे एव कथेत्यस्य वादो जल्पो वादवितण्डा जल्पवितण्डा चेति गौडनैयायिकोक्तचातुर्विध्यस्य च निरासलाभाय विजानतां मतेनेत्युक्तमित्यर्थः । तद्धिरोधाद् विद्धन्मताविरोधादित्यर्थः । विस्तरः कथालक्षणटीकायामिति भावः ।

### **यादुपत्यम्**

आवर्तनीयमिति । आवर्तितं च कथापदं योगेन वाक्यप्रबन्धवाचि, लक्ष्यपरं तु कथापदं रूढमेवेति भावः । ननु कथकयोर्द्धित्वात्कथं बहुवचनमित्यत आह जाताविति । ‘जात्याख्यायामेकस्मिन्बहुवचनमन्यतरस्याम्’ इत्यनुशासनादिति भावः । तथा चात्र बादवचनेन जात्यैक्यलाभेऽपि तवच्छिन्नव्यक्त्यनेकत्वं लक्षणया प्रतिपाद्यमिति द्रष्टव्यम् ॥ अनेकविद्वद्वक्तृकेति । अत्र द्वित्वविवक्षायां बहुवक्तृकवादेऽव्याप्तिभयादनेकेत्युक्तम् । वक्तृकेति षष्ट्यर्थसम्बन्धप्रदर्शनम् । विद्वत्त्वं कथामहावाक्यार्थविर्वाहकत्वम् । पूर्वोत्तरपक्षबलाबलचिन्ता विचारः । अत्रानेकवक्तृकत्वोक्त्यैक वक्तृकेभ्यो मीमांसावाक्येभ्यो व्युदासः । विद्वत्त्वोक्त्या कलहादिभ्यः । कलहाकारित्वादेर्विद्वच्छब्दतया विवक्षितत्वात् । विचारगोचरत्ववचनेन विदुषामन्योन्यसुखव्यवहारेभ्यः । कथकभेदेन कथानन्त्यात्कथं त्रित्वमित्यत आह त्रिविधा इति । प्रकारत्रयोपेता इत्यर्थः । तथा च तत्तल्लक्षणोपाधिक्रोडीकृतराशिविवक्षया त्रित्वोपपत्तिरिति भावः ॥ तेन न्यूनाधिकेति । एक एव कथामार्ग इति बाह्यो(बौद्धो)क्तिः । वादवितण्डे द्वे एवेति श्रीहर्षोक्तिः । वादो जल्पो वादवितण्डा जल्पवितण्डा चेति चतस्र इति गौडनैयायिकोक्तिरिति न्यूनाधिकसङ्खयोक्तिरित्यर्थः ।

### **वाक्यार्थरत्नमाला**

विशेषोद्देशेति । अनेन मूलस्थमुद्देशपदं विशेषोद्देशपरतया व्याख्यातं भवति । कारिकेति । अवतारितेत्युत्तरेण सम्बन्धः । अवतारितेतीति । कारिकेति वर्तते । अनेन तत्रापि सामान्यलक्षणपरतया योजनोपलक्षणयाऽभिप्रेतेति सूचयति । उक्तलक्षणटीकोक्तं निमित्तं सहेतुकमाह । अक्षादिशब्दार्थेति । तस्य नानार्थत्वादिति भावः । आवर्तितं चेति । कथेत्यस्यावृत्तिद्वयम् । तत्रेकं लक्ष्यसमर्पकम् । अपरं लक्षणघटकमिति भावः । एकार्थत्वे लक्ष्यलक्षणभावायोग इत्यत आह । योगेनेति । तल्लाभमिति । ‘‘कथा’’ इति श्रुतस्य वचनपरिणामेनावृत्याश्रयणेन कथेत्यस्य लाभमित्यर्थः । ‘‘वैलक्षण्यं सतश्चापी’’ति जिज्ञासाधिकरणभाष्यमूलटीकाव्याख्यावसरे आवृत्तिद्वयमुपपादितमस्माभिः, स प्रकारोऽत्राप्यूह्यः । उपस्कर्तव्यमिति । ‘‘सोपस्कराणि वाक्यानि भवन्ती’’ति न्यायादिति भावः । पूर्वोत्तरेत्यादिनिबन्धव्याख्यानाद्यनुसारेणाह । यद्यपि विचार इति । अविषयत्वादिति । उपलक्षणं चेदम् । गोचरशब्दस्य नित्यपुल्लिङ्गत्वेन विरोधश्चेत्यपि ज्ञेयम् । कथालक्षणरोट्टीकारमतमाह । केचित्त्विति । विचार्यत इति । व्युत्पत्यादेर्न्यायवार्तिककारादिसंमतत्वात्तद्रीत्या प्रवृत्तमूलस्य कुतः प्रकारान्तरेणाशयवर्णनक्लेश इत्याशयेनाहुरित्युक्तम् । जातावितीति । व्रीह्यादिशब्दानां व्रीह्यादिव्यक्तय इव व्रीहित्वादिजातिरप्यर्थः । तत्र यदा व्यक्तिरूपानेकार्थविवक्षा तदा व्यक्तेरेकत्वाद्यनुसारेण तद्वाचिशब्दादेकवचनादि ‘‘द्य्वेकयोरि’’त्यादिना प्राप्यत एव । व्रीहिरयमेतदङ्कुरकारणमिमौ व्रीही एतावंकुरौ प्रति कारणभूतावित्यादिप्रयोगात् । यदा तु व्रीहित्वादिजातिरूपैकार्थस्याख्या विवक्षिता तदैकत्वेऽपि जातिरूपस्य व्रीह्यादिशब्दानामार्थस्य तच्छब्दा ‘‘द्य्वेकयोरि’’त्यनेनैवैकवचनमिव बहुवचनमिति जात्याख्यायामित्यनेन भवति । स जात्यर्थो बहुवद्भवतीति यावत् । बहुवचनशब्दार्थस्तु ‘‘न शब्दाब्धावि’’ति पद्यसम्बन्धिबहुवद्भावादित्येतट्टीकोपपादनावसरे जात्याख्यायामित्येतत्सूत्रसम्बन्धिभाष्याद्यनुसारेणास्माभिर्निरूपितस्तत्रैव ज्ञेयम् । उक्तं च महाभाष्ये । ‘‘यावद्ब्रूयादेकोऽर्थो बहुवद्भवती’’ति तावदेकस्मिन् बहुवचनमितीति । एवं काशिकादावपि । तथा जातौ बहुवचनमिति प्राप्तावपि व्रीहित्वादिजातिवाचिव्रीह्यादिशब्दादेव बहुवचनमिति न विवक्षितम् । तथा सति विणेभ्यः संपन्नादिशब्देभ्यो बहुवचनं न स्यात् । अतो जातिरूपार्थार्थकशब्दादेव बहुवचनमिति विवक्षितम् । तथा च व्रीह्यादिशब्दरूपजातिशब्दस्येव संपन्नादिविणशब्दस्यापि जातिरूपार्थार्थकशब्दतया तस्मादपि बहुवचनमिति सिध्यति । व्रीहयः संपन्ना इति । तस्माद्व्रीहिशब्दाज्जातिरूपार्थस्याख्यायां विवक्षितायां व्यक्तेरेकत्वे वा द्वित्वे वा बहुत्वे वा विद्यमानेऽपि तदेकत्वद्वित्वयोर्जातिरूपार्थकशब्दाद् बहुवचनप्राप्तिविरोधित्वाभावात्तथा तद्बहुत्वस्य तत्प्राप्त्यनुकूलत्वस्य वाऽभावात्सत्यपि व्यक्तयैक्येन द्वित्वे वा जातिरूपार्थवाचकत्वाङ्गीकारपक्षे तदर्थमात्रपुरस्कारेणैव तदर्थकशब्दाद् बहुवचनप्रयोजकत्वमित्यस्य जात्याख्यायामित्यनुशासनबलात्सिद्ध्या प्रकृतेऽपि विजानतामिति विजानच्छब्देन विजानद्य्वक्तिरूपार्थाभिधानमित्यङ्गीकृत्य विद्वत्वजातिरूपार्थस्यैवाभिधानमित्यङ्गीकाराज्जातिरूपार्थवाचकविजानच्छब्दबहुवचनस्य जात्याख्यायामित्यनुशासनप्राप्तस्य विजानद्वयक्तयैक्यं वा तद्वित्वे वा विरोधकाभावात्स्थलत्रयेऽपि विजानतां कथेत्येवं बहुवचनानुगमोत्पत्तिः । व्यक्तिगतमेकत्वादिकं तु यथासम्भवप्राप्तं नापद्यते । विद्वत्वजातिमत्कर्त्तृका कथेत्येव लक्षणपर्यवसाने कुत्राप्यव्याप्तेरभावादिति मूलाशयः । अत एव तथा चानेकेत्युत्तरमूले वक्ष्यति । तदुपपादनं तु तट्टीकाव्याख्यावसरे भविष्यति ।

उक्तं च कुसुमविकासे समर्थसूत्रीयमञ्जरीव्याख्यावसरे । जातौ बहुवचनं चेत्तदा व्यक्तिगतसङ्ख्याभेदानवगतिः । यथा वर्षासु इन्द्रगोप इति । अत्रैकस्मिन् ऋताववयवबहुत्वापेक्षो बहुवचनान्तो वर्षाशब्दो वर्तते । अत्र ऋतुबहुत्वप्रतीतेरभावादिति । उक्तं चापो दाराः सिकता वर्षा इति । व्यक्तिबहुत्वाभावेऽपि बहुवचनमिति तदशिष्यं संज्ञाप्रमाणत्वादिति । सूत्रकाशिकायां तद्धितश्चासर्वविभक्तिरिति सूत्रीयकुसुमविकासे च । आपोदारा गृहा वर्षा इत्यप्यन्यत्रेति ज्ञेयम् । तदेतदुपपादनं कथालक्षणस्थविदुषां सताम् इत्युपपादनपरतट्टीकादावपि ज्ञेयम् । द्विकर्तृके वादे चेति । इदं च विणं वचनविपरिणामेन द्विकर्तृकयोरित्येवं जल्पवितण्डयोरित्यत्रापि सम्बध्यते । नाव्याप्तिरितीति । विद्वत्वजातिमत्कर्तृकत्वस्यैव द्वित्रिचतुरादिकर्तृकसाधारणत्वेन द्विकर्त्तृकजल्पादौ च तत्सत्वान्नाव्याप्तिरित्यर्थः । आकृत्यादिनेत्यादिपदेनोपस्कारजातौ बहुवचनयोः सङ्ग्रहः । विचारगोचरकथेत्यादिरुपस्कारावृत्तिलब्धार्थकथनरूपतायाः स्पष्टत्वं मत्वाऽनेकविद्वत्कर्त्तृकेत्येतल्लाभे मूलं दर्शयंस्तल्लब्धत्वं तस्याह । कर्त्रर्थकेति । अनेन विद्वत्कर्तृकेति मूले उक्तया ‘‘कर्त्तरि षष्टी’’ इयमिति व्याख्यानं भवतीति सूचयति । कर्त्तृकेत्येतद्विचारोऽनुपदमेव भविष्यति । जात्यर्थकेति ।

ननूक्तरीत्या विद्वच्छब्दस्य व्यक्तिपदार्थकत्वं परित्यज्य जातिरूपार्थकत्वस्वीकारे जातौ प्रातिपदिकेन वाच्यायामेकस्यामपि तस्यां बहुवचनं जात्याख्यायामित्यनुशासनप्राप्त्यर्थकं बहुवचनस्योक्तं जात्याख्यायामित्यस्य प्रातिपादिकेन व्यक्तिं परित्यज्य जातेरभिधानविवक्षायां तदर्थकतत्प्रातिपदिकोपरि बहुवचनं भवति । अवयवबहुत्वादिविवक्षयेत्यवयवार्थस्य सर्वसंमततया जातेर्बहुवचनार्थत्वाभावात् । एतेन जल्पलक्षणस्थसत्तामिति बहुवचनस्य जात्यर्थत्वादित्युत्तरमूलानुसरणमित्यपास्तम् । तत्राप्युक्तानुपपत्तेः साम्येनात्र साधकत्वायोगादिति चेन्मैवम् । नह्यत्र जातिरर्थो वाच्या यस्येति जातिप्रतिपादकं बहुवचनमित्यर्थो विवक्षितः येनोक्तानुपपत्तिः स्यात् । अपि तु जातिरर्थो विषयो यस्येति जात्यर्थकः । बहुवचनजातिरूपार्थविषयकम् । जातिरूपविषयगतबहुत्वाभिधायकमिति यावत् । एवं च जातिवाचिशब्दोत्तरबहुवचनेन तदर्थे बहुत्वप्रतिपादनस्यैव लाभान्न कश्चिद्दोषः । एवं बहुवचनस्य जात्यर्थत्वादित्युत्तरमूलस्यापि जातिरर्थो विषयो यस्येति जात्यर्थस् तस्य भावस्तत्वं तस्मादित्यर्थकत्वान्न दोषः । ननु बहुसकर्तृकत्वस्य सत्तामिति बहुवचनेन लाभादेकसकर्तृकवितण्डाव्यावृत्तिः सत्तामित्यनेन भविष्यतीत्याशङ्कापरिहाराय व्यक्तिबहुत्वविवक्षां परित्यज्य जातिरूपार्थस्य शब्दवाच्यत्वविवक्षायां युक्तजातिरूपविषयबहुत्वाभिधायकानुशासनतो जात्यर्थवाचिशब्दाद् बहुवचनमित्यर्थस्योत्तरटीकायां व्यक्तत्वादिति ज्ञेयम् । विवरिष्यते चैतत् ।

यत्वन्यथाख्यातौ तथा चात्र बहुवचनेन जात्यैक्यलाभेऽपि तदवच्छिन्नव्यक्त्यनेकत्वं लक्षणया प्रतिपाद्यमित्युक्तम् । तदसत् । जातेर्विजानत्प्रातिपदिकार्थकत्वेऽपि बहुवचनार्थत्वाभावात् । बहुवचनस्य जात्यर्थत्वादिति मूलस्योक्तरीत्या जातिगतबहुत्वाभिधायकत्वरूपजातिविषयकत्वादित्यर्थकतया भवदभिप्रेतजातिवाचितार्थकत्वाभावादिति दूषणस्य दूषणग्रन्थ एवोक्तत्वात् । तद्ग्रन्थे जात्यर्थतया जातिमात्रलाभेऽपि तदैक्यालाभ इति दूषणान्तरं त्वैक्येत्येतद्दूषणायाभ्युपगमवादेन प्रवृत्तमिति स्पष्टमिति वा न दोषः । लक्षणया अनेकत्वलाभ इति चासत् । कथकयोर्द्वित्वादित्याशङ्कनस्य तदनेकत्वं स्वीकृत्यैवोत्थानेन व्यक्तेर्द्वित्वेऽपि जातिविवक्षयाऽत्रानुशासनिकबहुवचनस्य प्रयोग इति प्रयोगसाधुत्वमात्रे मूलकारस्य तात्पर्येण तदनेकत्वप्राप्तिवर्णनानर्थक्यात् । यथासम्भवं व्यक्तिगतसङ्ख्यासिद्ध्यैवानेकेति मूले व्यवहृता । अदितिः पाशानित्यत्रस्यैकपाशके समवेतत्वार्थमवयवबहुत्वाश्रयणादिकं तु न जातिवाचित्वविवक्षयेति वैषम्यम् इहानुशासनिकजातिशब्दगतबहुवचनं स्वीकृत्य व्यक्तिगतैकत्वद्वित्वादेर्यथासम्भवं ग्राह्यत्वाभिप्रायेण तत्रौदासीन्येनैव प्रवृत्तिसिद्धेरित्यास्तां तावत् । यद्यप्यभिमान्यधिकरणटीकादौ जातावित्येतत्समुदायपरत्वेन व्याख्यातम् । तज्जातिशब्दार्थभूतानेकानुगतसामान्यस्य स्वमतेऽभावात्कथमेतन्मूलमित्याशङ्कापरिहारायाऽनुशासनिके भारं परित्यज्य ‘‘तुष्यतुदुर्जन’’ इति न्यायेन कथञ्चिद्य्वाख्यानम् । अत एव प्रायेणानुशासनाश्रयणस्थले व्याकणरीत्यैव जातिमङ्गीकृत्यैव व्याख्यानम् ।

अन्यथाख्यातौ तु जातावेकवचनमित्यादिमूलव्याख्यावसरे स्वमते जातेरभावादित्यादिरूपेण सर्वत्र जातिपदं समुदायपरत्वेनैव व्याख्यातम् । विजानतां सतामित्यादौ जातेरेवाङ्गीकारः कथं कृत इति तद्गं दूषणं स्पष्टमिति बोध्यम् । अत एवाभिमान्यधिकरणे तत्वप्रकाशिकास्थं ‘‘तच्च समुदायविवक्षये’’ति भावेन तासामित्यादीत्युक्तस्य समुदायापेक्षमिदमेकवचनमिति टीकाया इत्यनुवादपूर्वकं प्रकारान्तरत्वान् न तद्विरोध इति प्रतिपाद्य केचित्तूदाहृतटीकानुरोधेनात्र जातिपदं समुदायपरमित्याहुरिति टीकाकृद्वक्ष्यति । तेन क्वाचित्कसमुदायपरत्वेन व्याख्यानमन्यमतत्वेन कृतमिति सिध्यतीति न विरोधशङ्कावकाशः । एवमन्यत्रापि । अनेकविद्वत्कर्तृक इतीति । अत्र टीकायां ‘‘विद्वद्वक्तृक’’ इति मूलपाठसत्वेऽपि षष्टीलब्धं कर्तृत्वमेव । वक्तृत्वं तु पर्यवसानलभ्यमिति सूचयितुं कथालक्षणटीकानुसारेण कर्तृकपदप्रयोगः । अत एवानेकवक्तृकत्वोक्तयेत्यादिनोत्तरत्र वक्तृपदान्तर्भावेनैव व्यवहरिष्यति । बुध्या विविच्य कर्त्तृक इतीति विभक्तिप्रयोगः । मूले कर्त्तृकपदप्रयोगमकृत्वावर्क्तृक पदप्रयोगेणेदं सूचितम् । यदनेककर्तृकत्वमपि न यथाश्रुतम् । तथा सति यत्र वादविशेषे एव साधनादिकर्ता अपरस्तु प्रश्नमात्रकारी । यद्वा गुरुणैव सम्बोध्य व्युत्पाद्यते ततो वक्ता भवति । तत्रैककर्तृतयाऽनेकपदगर्भलक्षणाभावात् । उक्तं च कथालक्षणीकायाम् । आन्नायस्येति कर्तव्यताभूतो हि न्यायो वेदान्ते व्युत्पादितः । स च परार्थे प्रश्नोपक्रमप्रतियोगिन्येककर्तृके विचारे विविच्य प्रवर्तनीय इति ।

तस्यार्थः । प्रश्नम् उपक्रमत इति प्रश्नोपक्रमप्रतियोगि साधनादिकर्तृवादिनः प्रतिवादिस्थानापन्नो यस्मिन्विचारे स तथोक्तः । परार्थवादस्योभयनिरूप्यत्वात् । साधनदूषणादिकर्त्रन्तरोपेतविचारेऽपि प्रश्नोपक्रमप्रतियोगिकत्वमस्तीति चेत्सत्यम् । प्रश्नमात्रोपक्रमेति विवक्षणे नान्यत्र प्रश्नोपक्रमसत्वेऽप्यप्रसङ्गात् । एवं च तादृशे विचारे एकमात्रकर्तृकत्वेनानेककर्तृकत्वाभाव इति तट्टीकातः प्राप्तम् । अधिको विचार उक्तकथालक्षणटीकाव्याख्यानप्रपञ्चेऽस्मदीये द्रष्टव्यः । अतोऽनेककर्तृकत्वमनेकवक्तृकत्वे पर्यवसन्नमाश्रयणीयम् । तेनोक्तविचारविशेषे नाव्याप्तिः । अनेकवक्तृकत्वेनैवैकवक्तृकेभ्योऽपि व्यावृत्तिसिद्धिरिति तदेतत्सर्वं सिद्धवत्कृत्यैवानेकवक्तृकत्वोक्तयैकवक्तृकेभ्य इत्यादिना वक्तृपदान्तर्भावेन कृत्यं कथयिष्यति । कथालक्षणटीकायामपि ‘‘कर्तरि षष्टी’’ति ज्ञापनाय कर्तृक इति प्रथममुक्त्वाप्यनेकवक्तृकत्वोक्त्येत्यादिकमुक्ताशयेनैवोक्तम् । अत एव नानाप्रवक्तृकविचारविषयावाक्यसन्दृब्धिः कथेति सामान्यलक्षणमिति न्यायवाचस्पतावुक्तमिति ज्ञातव्यम् । वैदुष्यं कथेत्युक्तटीकानुसारेण वैदुष्यं विवृण्वन्नेव तदुक्तिकृत्यमाह । कथामहावाक्येति । कलहकारादिभ्य इति । आदिपदेनास्वस्थादेर्ग्रहणम् । स्वस्थः सर्वजनप्रत्ययावलम्बी सावधानोऽकलहारश्चेत्येवमादयः कथका दर्शिता इत्युक्तटीकायामुक्तत्वात् । विचारगोचरत्वेति पूर्वोत्तरपक्षबलाबलनिरूपणविचार इति निबन्धोक्तयनुसारि पूर्वोत्तरपक्षबलाबलचिन्ता विचार इत्युक्तटीकानुसारेण प्राक्कथाव्याख्यानादिति भावः । उक्तटीकानुसारेणैव तात्पर्यं चाह । कथकभेदेनेत्यादि । इत्यत आहेति । इत्यतस्तिस्र इत्येतद्य्वाचष्ट इत्यर्थः । वचनादिति । न त्वर्थत इति भावः । कथासामान्यलक्षणस्य वचनाल्लाभोपायप्रदर्शनम् आवृत्यादिनेति । कथायाथात्म्यविदुषां मतेनेति कथालक्षणरोट्यामप्येवम् । विदुषामित्यस्येति । विजानतामित्यनुव्याख्याने उक्तेऽपि विद्वत्कर्तृकेति मूले उक्तत्वात्तदनुसारेणार्थविवक्षया विदुषामित्यस्येत्युक्तम् । एवं मूलमनुसृत्यैव वैदुष्योक्तयेत्यादिप्राचीनग्रन्थेऽपि कथालक्षणटीकायामिवानुवाद इति ज्ञेयम् । लक्षणस्यापीति । लाभसम्भवादित्युत्तरेणान्वयः । तत्र हेतुर्लक्षितस्येत्यादि । प्रौढनैयायिकमते च तिस्रः कथा एक एवायं कथामार्ग इति बाह्य इत्येवं निबन्धोक्तावपि खण्डनकारीयपक्षं च सङ्गृह्य कथालक्षणटीकायाम् एक एव कथेत्यादिना न्यूनादिकसङ्ख्याप्रदर्शनं कृतं तदनुसारेणाह । एक एव कथामार्ग इत्यादिना ।





