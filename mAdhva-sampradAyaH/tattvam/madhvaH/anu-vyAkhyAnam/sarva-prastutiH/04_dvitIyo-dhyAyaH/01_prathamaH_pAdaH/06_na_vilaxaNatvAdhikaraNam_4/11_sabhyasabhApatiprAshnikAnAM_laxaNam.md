+++
title = "११ सभ्यसभापतिप्राश्निकानां लक्षणम्"

+++


## सभा सभापतिश्चैव प्राश्निकाश्चैव वैष्णवाः

**सभ्यसभापतिप्राश्निकानां लक्षणम्**

**सभा सभापतिश्चैव प्राश्निकाश्चैव वैष्णवाः**

### **सुधा**

प्रकृतानां सभ्यसभापतिप्राश्निकानां स्वरूपजिज्ञासायामाह सभेति ।

## **अनुव्याख्यानम्**

***सभा सभापतिश्चैव प्राश्निकाश्चैव वैष्णवाः ॥***

***रागद्वेषविहीनाश्च ....... ...... ......***

(द्वौ) चशब्दौ सभा(भ्या)दीनामन्योन्यसमुच्चये । तृतीयो विणसमुच्चये । एवशब्दौ तु वैष्णवा एव रागद्वेषविहीना एवेति संबध्येते । अन्यथा कथाऽनुपपत्तिसूचनं तत्प्रयोजनम् । स्युरिति वक्ष्यमाणमिहापि (मत्रापि) संबध्यते ।

सभ्यानां प्राश्निकानां च विणान्तरमाह स्युरिति ।

**अनुव्याख्यानम्**

***.......... स्युः सभ्याः सर्ववेदिनः ॥***

***प्राश्निकाश्च ......... .........***

सर्वशब्देन वादिप्रतिवादिदर्शनस्य कथोपयुक्तस्य व्याकरणादेश्च संग्रहः । पुनः सभ्यप्राश्निकग्रहणं सभापतिव्यवच्छेदार्थम् । तत्सार्वज्ञस्य कथोपयोगाभावात् । सभ्याः प्राश्निकाश्च सर्ववेदिनः स्युरित्यन्वयः ।

ननु प्राश्निकानां क्कोपयोगः । विवदमानयोर्गुणदोषावधारणादाविति ब्रूमः । एवं तर्हि तैरेवालं किं सभ्यैरित्यत आह एतदिति ।

**अनुव्याख्यानम्**

***........ एतदज्ञाने सभ्याश्च ........***

अनन्तरोक्तान्प्राश्निकान् एतच्छब्देन परामृशति । क्कचित्सूक्ष्मे प्रमेये एतेषां प्राश्निकानां कारणान्तराद्वाऽज्ञाने सति वादिनोर्गुणदोषनिर्णयाय सभ्याश्च प्रमाणं स्युरिति वक्ष्यमाणेनान्वयः । प्रमाणाश्रयेषु प्रमाणत्वोपचारः ।

यद्येवं प्राश्निकेष्वज्ञानशङ्कया सभ्यानां वरणम्, तदा तेष्वप्यज्ञानशङ्कयाऽन्येऽपि वरणीयाः । अन्यथा निर्णयाभावेन कथावैयर्थ्यापत्तेः । तेष्वप्येवमित्यत आह एषां चेति ।

**अनुव्याख्यानम्**

***.......... ......... एषां च दूरगाः ॥***

***प्रमाणं निर्णयाय स्युः ............***

एषां सभ्यानां चाज्ञाने सति दूरगा देशान्तरस्थाः । न चैवं सभ्यसंवरणमप्यनर्थकम् । ततःपरं प्रायेणाज्ञानशङ्कानुदयात् । लौकिकश्चायमर्थ इति ।

दूरगानां निर्णायकत्वसम्भवाय विशिनष्टि पक्षेति ।

**अनुव्याख्यानम्**

***.......... ..... पक्षपातविवर्जिताः ।***

एकदेशोत्कीर्तनेन यथोक्तं सभ्यादिलक्षणमतिदिशति ।

### **वाक्यार्थचन्द्रिका**

सभ्यादिस्वरूपनिरूपणार्थत्वान्नोत्तरवाक्यवैयर्थ्यमित्यभिप्रेत्य तत्स्वरूपनिरूपणेऽसङ्गतिं परिहरति प्रकृतानामिति । ‘सभासभापप्राश्नीकपूर्वस्त्वि’ त्यादिनेति । विणेति । वैष्णवत्वरागद्वेषविहीनत्वरूपविणद्वयेत्यर्थः । एवशब्दद्वयस्य यथास्थितस्य वैयर्थ्याद्विरुद्धार्थत्वाच्च भिन्नक्रमतया सम्बन्धं दर्शयति एवशब्दौ त्विति । तत्र किं तत्प्रयोजनमित्यत आह अन्यथेति । विष्णुभक्त्याद्यभाव इत्यर्थः ॥ कथाऽनुपपत्तीति कथाविव्यवस्थापनानुपत्तिसूचनमित्यर्थः । उपलक्षणं चैतत् । पूर्वोत्तरवादावस्थापनानुपपत्तिसूचनमित्यपि द्रष्टव्यम् । अयमाशयः । प्राश्निकैर्हि कथकयोः सदसद्भावं विविच्य सतोर्जल्पः, सदसतोर्वितण्डा दातव्या । तत्राप्यसतः स्वपरपक्षसाधनदूषणलक्षणं वादित्वं, सतस्तु परपक्षप्रतिक्षेपलक्षणं प्रतिवादित्वं व्यवस्थापनीयम् । असतो जये सत्युदासितव्यम् । सतो जये च सम्पूर्णसन्मानाय घटनीयम् । न चैते कथाविव्यवस्थापनादयो गुणास्तेषां विष्णुभक्तिं विना सम्भवन्तीत्यतो वैष्णवत्वमावश्यकम् । रागित्वेऽसन्तमपि पक्षं सन्ते वदेयुः, द्वेषित्वे सन्तमप्यसन्तं वदेयुरिति प्राश्निकादीनां तद्राहित्यस्य कथोपयोगित्वमिति ।

ननु वैष्णवा रागद्वेषविहीना इति न तावदनुवादः । विष्णुभक्तिरागादिराहित्ययोः प्रकारान्तरेणाप्राप्ततया तदयोगात् । नापि विधिः । विष्णुभक्त्यादेर्विधेयताज्ञापकशब्दाभावेन तस्याप्ययोगात् । न च स्युरति शब्द एव तत्र ज्ञापक इति वाच्यम् । तस्याकाङ्क्षायोग्यतासन्निधिवलात्सर्ववेदिन इत्युत्तरेणान्वित तया तन्मात्रविधेतासमर्पकत्वात् । उक्तरीत्या रागद्वेषविहीना इत्यनेनान्वयाभ्युपगमे च तन्मात्रस्य विधेयत्वसमर्पकत्वात् ‘मध्ये दीपिका’न्यायेनोभयत्रापि सम्बन्धे तदुभयविधेयत्वसमर्पकत्वेऽपि वैष्णवा इत्यनेन व्यवहितत्वात्तदन्वयानुपपत्त्या तद्विधेयत्वासमर्पकत्वादित्यतः सन्निधेरन्वयाप्रयोजकत्वादाकङ्क्षायोग्यतयोरेव च तत्प्रयोजकत्वाव्द्यवहितेनापि वैष्णवा इत्यनेनाकाङ्क्षायोग्यताभ्यामन्वयसम्भवात्तद्विधेयत्व समर्पकताऽप्यप्रत्युहैवेत्याशयेनाह स्युरितीति । सर्ववेदिन इत्यत्र सर्वशब्दो नासङ्कुचितवृत्तिरसम्भव प्रसङ्गात् । नापि सङ्कुचितवृत्तिरवच्छेदकाभावेनातिप्रसङ्गापातादित्यतो द्वितीयपक्षमेवाभ्युपगम्य तत्रोक्तदोषपरिहारायावच्छेदकमाह सर्वशब्देनेति ॥ वादिप्रतिवादीति । तदज्ञत्वेऽपसिद्धान्तोद्भावने निर्णयो न स्यादिति भावः । व्याकरणादीत्यादिपदेनाभिधानादिसङ्ग्रहः । अपशब्दप्रयोगे वादिनोश्च साधुत्वादिविप्रतिपत्तौ प्राश्निकादीनां तदनभिज्ञत्वेऽनिर्णयप्रसक्तेरिति भावः ।

नन्वत्र सभ्यानां सर्ववेदित्वं प्राश्निकत्वं चोच्यते, तत्कथं ‘सभ्यानां प्राश्निकानां च विणान्तरमाहे’ति मूलावतारः, इत्यतो नात्र यथाश्रुतैव वचनव्यक्तिः, किन्त्वन्यथैव इत्यतो युक्तस्तथावतार इत्यभिप्रेत्य तामाह सभ्याः प्राश्निकाश्चेति ॥ वाद इव जल्पवितण्डयोरपि वादिप्रतिवादिभ्यामेव कथाविव्यवस्थापनादेः कर्तुं शक्यत्वान्न प्राश्निकानां तत्रोपयोग इत्यभिप्रायेणाक्षिपति नन्विति । वादे वादिप्रतिवादिनोर्वीतरागयोरुक्तकर्मकारित्वसम्भवेऽपि जल्पादौ वादिप्रतिवादिनोराग्रहगृहीतत्वेन स्वयमेवोक्तकर्मकरणाशक्तेरुक्तकर्मकरणाय तेषामावश्यकतेत्यभिप्रेत्य समाधत्ते विवदमानयोरिति । आदिपदेन भग्नप्रतिबोधनादिसङ्ग्रहः ॥ तैरेवालमिति । कथकगुणदोषाद्यवधारणस्य प्राश्निकैरेव सिद्धेस्तदतिरिक्तस्य च तत्कर्तव्यस्याभावादिति भावः । उभयोरपि प्रकृतत्वादेतच्छब्देनोभयपरामर्शभ्रान्तिं प्राश्निकपरामर्शे हेतुं वदन्नेव परिहरति अनन्तरेति ॥ कारणान्तराद्वेति । प्रमेयसूक्ष्मस्वरूपोक्तकारणापेक्षया कारणान्तरादित्यर्थः । पूर्वोक्तकारणापेक्षया वादशब्दः ॥ निर्णयायेति । कथकगुणदोषनिर्धारणाभावे कथावैयर्थ्यप्रसङ्गादिति भावः ॥ प्रमाणत्वोपचार इति । प्रमितितत्साधनयोरेव मुख्यप्रमाणत्वात्प्राश्निकानां च तदभावादिति भावः ॥ तेष्वप्येवमिति । तथा चानवस्थेति भावः । तर्हि दूरगानां वरणानर्थक्यमित्यतो यत्र सभ्येषु नाज्ञानशङ्का तत्र तद्वरणानभ्युपगमाद्यत्र च तेषु अज्ञानशङ्का तत्रैव गुणदोषावधारणाय तद्वरणोपपत्तेरिति भावेन प्रायेणेत्युक्तम् । तर्हि तेष्वप्येवमित्यनवस्थेत्यत आह लौकिकश्चेति ॥ एकदेशोत्कीर्तनेनेति । पक्षपातविवर्जितत्वस्य वैष्णवत्वरागद्वेषविवर्जितत्वादिरूपोक्ततल्लक्षणैकदेशभूतरागद्वेषराहित्य रूपत्वादिति भावः लक्षणमिति । वैष्णवत्वरागद्वेषविवर्जितत्वादिरूपमित्यर्थः ।

### **परिमल**

पूर्वत्रोत्तरत्र च मूलस्थसभाशब्दः सभ्यपर इति भावेनोक्तं प्रकृतानां सभ्येत्यादि ॥ तृतीय इति । विहीनाश्चेति चकार इत्यर्थः । तत्प्रयोजनम् एवशब्दप्रयोजनम् ॥ इहापीति । वैष्णवा रागद्वेषविहीनाश्चेत्युभयत्रापीत्यर्थः । सुक्ष्मप्रमेय इत्यत्र सूक्ष्मेतिहेतुगर्भम् । तेन कारणान्तरद्वेति वाशब्दोपपत्तिर् भ्रमप्रमादानवधानादिकारणान्तराद्वेत्यर्थः । अधिकरणे प्रमाणपदे ल्युटोऽनुशासनं नेति कारणादाह प्रमाणाश्रयेष्विति ॥ लौकिकश्चेति । लौकिका हि वित्तक्षेत्रादौ विवादनिर्णये केनचिदुक्ते तत्रानाश्चासे पुनरन्यान्पृच्छंति तत्रापि तथात्वे पुनर्दूरस्थानिति प्रसिद्धमेवेत्यर्थः ॥ एकदेशेति । प्रागुक्तरागद्वेषराहित्यादिविणमध्ये कस्मिंश्चिद्रागेणान्यत्र द्वेषेण च प्राप्तपक्षपातरूपैकदेशोत्कीर्तनेन प्रागुक्तं सर्वविणमतिदिशतीत्यर्थः ।



### **यादुपत्यं**

सभ्यसभापतीति । इदं च मूले सभापदं सभ्यपरमित्यभिप्रेत्येति ज्ञेयम् ॥ वक्ष्यमाणमिति । यद्यपि स्युरित्यस्य पूर्ववाक्यान्विततयाऽपि प्रतीयमानत्वात्तस्योत्तरवाक्यान्वितत्वसभ्युपगम्य ततोऽनुवृत्त्यपेक्षया पूर्ववाक्यान्वितत्वमभ्युपेत्योत्तरत्रानुवृत्तिरेव स्वरसेति, सैव वक्तव्या । तथाऽपि तस्योत्तरवाक्येन सहैकपादस्थत्वेन सन्निधिमाश्रित्योत्तरत्रान्वयमङ्गीकृत्य पूर्वत्राकर्षणं कृतमिति ध्येयम् ॥ कारणान्तरादिति । प्रमेयस्य सूक्ष्मतया दुर्ज्ञेयत्वमेकं कारणम् । कारणान्तरं च मनोऽनवधानादिकमिति ज्ञातव्यम् । लौकिक इति । लोके हि कस्मिंश्चिदर्थे सन्दिग्धे सुज्ञं पृच्छति । तत्र निर्णयाभावे सुज्ञतरम् । तत्राप्यनिर्णये सुज्ञतमम् । ततःपरं च न शङ्कोदय इति प्रसिद्धमित्यर्थः ॥ एकदेशेति । पक्षपातविवर्जिता इत्यनेन रागद्वेषवर्जितत्वरूपोक्तलक्षणैकदेशस्योत्कीर्तनादिति भावः ।

### **वाक्यार्थरत्नमाला**

कथालक्षणटीकाद्यनुसारेणाह । अयमाशय इति । तत्राप्यसत सति । वितण्डायामपीत्यर्थः । तद्विधेयत्वसमर्पकतापीति । अपिपदेन मध्येदीपिकान्यायेन पूर्वोक्तोभयविधेयत्वसमर्पकता समुच्चयः । मुख्यप्रमाणत्वादिति । भावकरणयोरेवाभियुक्तप्रयोगसद्भावेऽपि कर्तरि प्रमाणशब्दप्रयोगाभावात्तत्राप्यमुख्यमितित्याशयः ।

