+++
title = "०७ जल्पलक्षणम्"

+++


## जल्पोऽर्थादिव्यपेक्षया

**जल्पलक्षणम्**

**जल्पोऽर्थादिव्यपेक्षया**

### **सुधा**

जल्पलक्षणमाह जल्प इति ।

## **अनुव्याख्यानम्**

***...... ...... जल्पोऽर्थादिव्यपेक्षया ॥***

***सतामेव कथा ज्ञेया .... ............***

आदिपदेन ख्यात्यादेर्ग्रहणम् । अर्थादिव्यपेक्षयेति वादव्यावृत्यर्थम् । आनुषङ्गिकार्थादिसाधनत्वं वादस्यापि सम्भवतीति व्यपेक्षाग्रहणम् । वितण्डाव्यावृत्त्यर्थं सतामेवेति । सतामित्येवोक्ते न वितण्डाव्यावृत्तिसिद्धिः । वितण्डायामप्येकस्य सत्त्वात् । बहुवचनस्य जात्यर्थत्वात् । तेन एवेत्युक्तम् ।

### **वाक्यार्थचन्द्रिका**

आदिपदेनेति नन्वत्रार्थख्यातिपूजापरखिलीकरणानि समस्तानि, व्यस्तानि वोद्देश्यानि जल्पे विवक्षयन्ते । नाद्य एकैकोद्देशेन प्रवृत्तावव्यापनात् । नान्त्यः परस्पराव्याप्तेरिति चेन्न । तत्त्वनिर्णयातिरिक्तफलोद्देशेन सतामेय कथा जल्प इति लक्षणार्थत्वात् । फलान्तरं चार्थादिकमेवेति तद्ग्रहणमिति द्रष्टव्यम् ॥ वादव्यावृत्त्यर्थमिति । वादस्य तत्त्वनिर्णयसाधनत्वेऽप्यर्थादिसाधनत्वाभावान्नातिव्याप्तिरिति भावः ॥ वादस्येति । वादविस्येत्यर्थः । ननु सतामित्येतावताऽपि वितण्डाव्यावृत्तिसिद्धेः किमेवशब्देनेत्यत आह सतामित्येवेति । ननु बहुसत्कर्तृकत्वस्य सतामिति बहुवचनबलेन लब्धत्वाद्वितण्डायाश्चातादृशत्वात्कथं तेन न व्यावृत्तिरित्यतो भवेदेवं यदिदं बहुवचनमिति व्यक्तिबहुत्वविवक्षानिमित्तं बहुवचनं स्यात् । न चैवम् । किन्नाम जात्याख्यायामेकस्मिन्बहुवचनमन्यतरस्यामिति सूत्रविहितं जात्याख्यानिमित्तमेव । तथा च बहुसत्कर्तृकत्वालाभान्न सतामित्यनेन तव्द्यावृत्तिसिद्धिरित्याह बहुवचनस्येति । न चैवं लक्षणटीकायां सतामित्यनेन वितण्डाव्यावृत्तिवर्णनमयुक्तं स्यादिति वाच्यम् । एतदनुसारेण तत्रापि सतामेवेत्यर्थस्याभिप्रेतत्वेन तद्य्वावृत्तिवर्णनसम्भवात् । केचित्तु जात्यर्थत्वेऽपि सतामित्यस्य सतोरित्यर्थकत्वाद्वितण्डायाश्च सदसत्कथात्वेन सतोः कथात्वाभावात्तद्य्वाव्यावृत्तिरिति तदभिप्रायमाहुः ।

### **परिमल**

एवं तर्हि सतामसतामिति बहुत्वोक्तिरयुक्तेत्यत आह बहुवचनस्य जात्यर्थत्वादिति । तथा चासतां सतामित्येतदसतः सतश्चेति व्याख्यातं भवति ।

### **यादुपत्यम्**

आदिपदेन ख्यात्यादेरिति । नन्वत्रार्थख्यातिपूजापरखिलीकरणानि फलानि समस्तानि प्रत्येकानि वोद्देश्यानि । नाद्यः । एकैकोद्देशेन प्रवृत्तावव्यापनात् । न द्वितीयः । परस्पराव्याप्तेः । मैवम् । तत्त्वनिर्णयातिरिक्तफलोद्देशेनेति विवक्षितत्वात् । तत्र फलमर्थादिकमेवेति दर्शयितुं तद्ग्रहणमिति द्रष्टव्यम् ॥

### **वाक्यार्थरत्नमाला**

जल्पलक्षणस्थलीय ‘‘ननु ख्यातिलाभे’’त्याद्युक्तटीकानुसारेणाह । नन्वत्रार्थेति । वादविस्येत्यर्थ इति । यत्र वादकर्तृप्रसिध्याचार्यं प्रामाणिकानुपकुर्वन्ति तद्रूपवादस्येत्यर्थः । जात्याख्येति । प्रातिपदिकेन सत्वजातेराख्यानिमित्तमेवेत्यर्थः । ततश्च जातेरेकत्वेऽपि तद्वाचिशब्दादानुशासनिकं बहुवचनम् । व्यक्तिबहुत्वे भाराभावेन द्वित्वस्य सम्भवतो जल्पे ग्राह्यत्वं च । वितण्डायां त्वेकस्यैव सत्वात्सत्कर्त्तृकत्वेऽपि सन्मात्रकर्त्तृकत्वमेव शब्दायातं नास्तीति तद्य्वावृत्तिरिति भावः । जात्यर्थत्वादिति मूलम् । जातिरर्थो विषयो यस्य तज्जात्यर्थं सदिति प्रातिपदिकेन सत्वजातिरूपार्थाविधानविवक्षायां जातेरेकत्वेऽपि तद्वाचिशब्दाद्बहुवचनमित्येवं बहुवचनस्य जातिविषयत्वम् । ‘‘शिष्टं विजानतामि’’त्येतदुपपादनावसरे प्रागेवोक्तम् ।

