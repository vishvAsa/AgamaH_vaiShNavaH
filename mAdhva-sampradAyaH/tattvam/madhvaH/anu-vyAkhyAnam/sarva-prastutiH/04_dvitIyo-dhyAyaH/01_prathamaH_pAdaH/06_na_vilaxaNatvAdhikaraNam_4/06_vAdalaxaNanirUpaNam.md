+++
title = "०६ वादलक्षणनिरूपणम्"

+++


## स्वार्थं परार्थमपि वा तत्त्वनिर्णयसाधिनी

**वादलक्षणनिरूपणम्**

**स्वार्थं परार्थमपि वा तत्त्वनिर्णयसाधिनी**

### **सुधा**

बादलक्षणमाह स्वार्थमिति ।

## **अनुव्याख्यानम्**

***स्वार्थं परार्थमपि वा तत्त्वनिर्णयसाधिनी ॥***

***केवलं तु कथा वादः ....... .......***

तत्त्वनिर्णयसाधनीत्यर्थाद् व्यर्थजल्पवितण्डाव्यवच्छेदः । तथाऽपि वितण्डाविशेषेऽतिव्याप्तिस्तदर्थं केवलमित्युक्तम् । साक्षादित्यर्थः । तुशब्देन तत्त्वनिर्णयसाधनादपि जल्पविशेषात् तदुद्देशेन प्रवृत्तत्ववैलक्षण्यं दर्शयति । यदा तु विदिततत्त्वौ वीतरागावविदिततत्त्वैः परैरभ्यर्थितौ कथां कुरुतस्तदा तत्राव्याप्तमेतल्लक्षणम् । न चासौ न वादः । अन्यत्रानन्तर्भावेन तिस्त्र इत्यस्य व्याघातादित्यत उक्तं स्वार्थं परार्थमपि वेति । अपिशब्द उभयार्थतासमुच्चयार्थः ।

### **वाक्यार्थचन्द्रिका**

वि इति । स्वयमध्यवसितार्थेन कारुणिकतया पाषण्डिप्रसञ्चितौ लोकस्य संशयविपर्ययौ पराकर्तुं तद्विजिगीषयाऽऽरभ्यमाणायां वितण्डायामित्यर्थः ॥ केवलमित्युक्तमिति । तस्याश्च ख्यात्यादिकं तत्त्वनिर्णयं चोद्दिश्य प्रवृत्तत्वात्तदुभयसाधनत्वेन तत्त्वनिर्णयमात्रसाधनत्वाभावान्न तत्रातिव्याप्तिरिति भावः । भवेद् या वितण्डा लोकस्य संशयविपर्ययनिरासं ख्यात्यादिकं चोद्दिश्य प्रवर्तते ततोऽनेन व्यावृत्तिः । या तु केवलं लोकस्य संशयाद्यपाकरणायैव प्रवर्तते कथं ततो व्यावृत्तिरित्यत आह साक्षादित्यर्थ इति । ततश्च वितण्डायाः परपराभवद्वारैव तत्त्वनिर्णयहेतुत्वेन साक्षात्तदहेतुत्वान्न तत्रातिव्याप्तिरिति भावः ॥ केवलं त्विति तुशब्दानर्थक्यमाशङ्क्य तत्त्वनिर्णयोद्देशेन प्रवृत्ततया वादस्य जल्पविवैलक्षण्योपदर्शनार्थत्वात्तस्य न तदिति भावेन किं तद्वैलक्षण्यप्रदर्शनस्यापि फलमित्यतो जल्पविशेषेऽतिव्याप्तिनिरास एव तथेत्यभिप्रेत्याह तुशब्देनेति ॥ जल्पविशेषादिति । यत्र हि ख्यात्याद्यर्थयमानौ विजिगीषू सभ्द्यामेव साधनदूषणाभ्यां स्वपरपक्षसाधनोपालम्भौ कुर्वाते तस्मादित्यर्थः । तथा च तस्य साक्षात्तत्त्वनिर्णयसाधनत्वेऽपि तदुद्देशेनाप्रवृत्तत्वान्न तत्रातिव्याप्तिरिति भावः ॥ तत्रेति । तत्र द्वयोरपि तत्त्वज्ञानित्वेन तस्योद्देश्यत्वासम्भवादिति भावः ॥ स्वार्थं परार्थमपि वेतीति । न केवलमियं वादकथा कथकगततत्त्वनिर्णयार्था विवक्षिता किन्नाम यदा गुरुशिष्यौ तदा स्वार्थं कथकार्थं शिष्यार्थं शिष्यस्य तत्त्वनिर्णयार्थेति यावत् । यदा तु विदिततत्त्वौ तदा परार्थं कृतप्रार्थनानां परेषां तत्त्वनिर्णयार्थेति यावत् । यदा सखिसब्रह्मचारिणस्तदोभयार्थं सर्वेषां तत्त्वनिर्णयार्थेति यावत् । अनवधारितस्वपरगतविशेषं तत्त्वनिर्णयमात्रमेव तात्रोद्देश्यतया विवक्षितमिति न तस्य विशेषावलम्बनेनाननुगमशङ्कावकाशः । अन्यथाऽतिप्रसङ्गादिति भावः ।

### **परिमल**

वितण्डावि इति । लोकस्य पाषण्डप्रसंञ्जितसंशयादिव्युदासाय दयालुविद्वत्कर्तृक वितण्डारूपकथावि इत्यर्थः ॥ साक्षादित्यर्थ इति । तत्र तत्त्वनिर्णयमात्रोदेशेऽपि पाषण्डिजनपराजयद्वारैव न साक्षादिति नातिव्याप्तिरिति भावः ॥ जल्पविशेषादिति । ख्यात्यादिकमर्थ(य)मनाभ्यामपि विजिगीषुभ्यां सत्साधनदूषणैरेव क्रियमाणाज् जल्पविशेषादित्यर्थः । परार्थं वेत्यस्य कृत्यं व्यनक्ति यदात्विति ॥ अव्याप्तिमिति । तत्र स्वार्थं कथकयोस्तत्त्वनिर्णयोद्देश्यकत्वाभावादिति भावः ॥ उभयार्थतेति । यदा त्वविदिततत्त्वावेव वीतरागौ परैरभ्यथितौ कथां कुरुतः, तदा कथकयोः परेषां च तत्त्वनिर्णयोद्देशेन कथाप्रवृत्तेस् तत्र स्वपरोभयार्थतत्त्वनिर्णयोद्देशककथाविशेषेऽव्याप्तिनिरासार्थम् अपिपदेनोभयार्थसमुच्चयः कृत इत्यर्थः ।

### **यादुपत्यं**

वितण्डावि इति । लोकस्य पाषण्डप्रसञ्जितसंशयविपर्ययापाकरणाय कारुणिकेनाध्यवसितार्थेन क्रियमाणायां वितण्डायामित्यर्थः । ननु साऽपि केवलं तत्त्वनिर्णयमुद्दिश्य भवत्येव । तत्र ख्यात्यादिकमानुषङ्गिकं नोद्देश्यवतः कथं तद्वारणमित्यत आह साक्षादित्यर्थ इति । न हि सा वितण्डा साक्षात्तत्वनिर्णयं करोति किन्तु परपराभवद्वारैवेति भावः ॥ जल्पविशेषादिति । ख्यात्याद्दर्थयमानाभ्यां विजिगीषुभ्यां सत्साधनदूषणैरेव क्रियमाणाज्जल्पादित्यर्थः ॥ तत्राव्याप्तमेवेति । तत्र द्वयोरपि तत्त्वज्ञानितया तत्त्वोद्देश्यत्वाभावादिति भावः ॥ स्वार्थमित्यादि यदा गुरुशिष्ययोर्वादस् तदा स्वार्थं कथकार्थं शिष्यार्थमिति यावत् । यदा तु विदिततत्त्वौ अविदिततत्त्वैः परैरभ्यर्थितौ वीतरागौ कथां कुरुतस्तदा परार्थं, यदा च सब्रह्मचारिणौ कथां कुरुतस्तदोभयार्थमिति द्रष्टव्यम् । सामान्यं चात्र विवक्षितमतो नाननुगमशङ्केति भावः ।

### **वाक्यार्थरत्नमाला**

यदा च स्वयमध्यवसितार्थ इत्यादि कथालक्षणटीकानुसारेणाह । स्वयमध्य वसितार्थेनेति । उक्तस्थलीयटीकानुसारेणोत्तरग्रन्थः । वादस्य जल्पविशेषाद्वैलक्षण्यमेव नास्तीति शङ्कानिरासायोक्तं तत्वनिर्णयोद्देशेनेत्यादि । वादस्य तत्वेत्यादि सम्बन्धः । वैलक्षण्योपदर्शनमुत्तरटीकायां स्पष्टम् । स्वार्थमित्यनुवादेन कथकार्थमिति व्याख्यानम् । तस्यापि व्याख्यानं शिष्यार्थमिति तत्तात्पर्यमाह । शिष्यस्येति । परार्थमित्यनूद्य तत्तात्पर्यमाह । परार्थमित्यादि । यदा सखीति । अपिशब्द इत्युत्तरमूलार्थोऽपि सङ्ग्रहरुचितयाऽत्रैवोक्त इत्यदोषः । एतदर्थमपि वेतीत्येतत्प्रतीकोपादानस्थलेत्यादीति वा योज्यम् । तत्वनिर्णयस्य हेतुसामान्यं च विवक्षितमित्यादिकथालक्षणटीकानुसारेणाह । अनवधारितेत्यादि । तद् व्याख्यानरूपानवधारितेत्येतद्रोट्यनुसारेण हेतुसामान्यं चेत्येतद्विवृतम् ।

