+++
title = "०१ भगवति न वैषम्यनैर्धृष्ये"

+++


## ॐ वैषम्यनैर्घृण्ये न सापेक्षत्वात्तथा हि दर्शयति ॐ

**॥ अथ वैषम्यनैर्घृण्याधिकरणम् ॥**

**ॐ वैषम्यनैर्घृण्ये न सापेक्षत्वात्तथा हि दर्शयति ॐ**

**भगवति न वैषम्यनैर्धृष्ये**

### **सुधा **

ॐ वैषम्यनैर्घृण्ये न सापेक्षत्वात्तथा हि दर्शयति ॐ ॥ प्राणिनां विविधा-न्देहेन्द्रिया(दि)विषयांस्तत्फलं च सुखदुःखलक्षणमुत्पादयन्नीश्वरः किं तदीयं धर्माधर्मरूपं कर्मापेक्षते न वा । आद्ये तस्य स्वातन्त्र्यप्रच्युतिः । द्वितीये निर्निमित्तं कांश्चित्सुखयन्विषमः स्यात् । कांश्चिद्-दुःखयन्निर्घृणः स्यात् । इत्युभयथा न तस्य सर्वकर्तृत्वमित्येष(व) पूर्वपक्षोऽत्राधिकरणे निरा-क्रियते । तत्र तावदाद्येन सूत्रेण कर्मादिसापेक्षस्य कर्तृत्वमभ्युपेत्य वैषम्यनैर्घृण्ये परिहृते । अपेक्षणीयं कर्मादि ईश्वरायत्तं न वा । नेति पक्षे सर्वकारणत्वहानिः । आद्ये निर्निमित्तं विषमाणां कर्मणां कारयितुर्वैषम्यनैर्घृण्ये स्यातामित्याक्षिप्य कर्मादीनामनादिता(त्वा)भ्युपगमेन समाधानमुक्तं ‘न कर्माविभागादिति चेन्नानादित्वादि’ति सूत्रेण । एवं तर्हि कर्मादिसापेक्षस्य स्वातन्त्र्यं न स्यादित्याशङ्क्योक्तमुपपद्यते चेति । कर्माद्यपेक्षस्यापि तस्य स्वातन्त्र्यमुपपद्यते । कर्मादिसत्तादेरपि तदधीनत्वस्यारम्भणाधिकरणे समर्थितत्वात् । न हि स्वाधीनसत्तादिकमपेक्षमाणस्य स्वातन्त्र्य-प्रच्युतिर्युक्तेति । एवं (च) तर्हि तदपेक्षानामानपेक्षैव । तथा च पुनर्वैषम्याद्यापत्तिरित्याशङ्क्योक्तम् उपलभ्यते चेति । उपलभ्यते ही(चे)श्वरस्येदृशं वैषम्यं निर्घृणत्वं च प्रमाणैः । अतो नेदमनिष्टमिति ।

तदिदमयुक्तम् । वैषम्यनैर्घृण्ये हि वस्तुतो दूषणे न वा । आद्ये कथमन्ततोऽप्यङ्गीक्रियेते । द्वितीये प्रथममेवाङ्गीकार्ये । किं सापेक्षतापक्षं कक्षीकृत्य तत्र दूषणपरिहारक्लेशेन । तथा च बकबन्ध(क)रीतिरित्यतोऽभिप्रायमाह वैषम्यमिति ।

## **अनुव्याख्यानम्**

***ॐ वैषम्यनैर्घृण्ये न सापेक्षत्वात्तथा हि दर्शयति ॐ ॥***

***वैषम्यं चैव नैर्घृण्यं वेदाप्रामाण्यकारणम् ।***

***नाङ्गीकार्यमतोऽन्यत्तु न वैषम्यादिनामकम् ॥ २-१-१० ॥***

द्विविधं खल्विदं वैषम्यं निर्घृणत्वं च । एकं (ध)कर्माद्यनपेक्षताप्रयुक्तम् । अपरं तु सापेक्षत्वेऽपि कर्मादिसत्तादेरपीश्वराधीनत्वप्रयुक्तम् । तत्राद्यं वेदाप्रामाण्यकारणत्वेन दूषणत्वान् नेश्वरस्याङ्गीकर्तुमुचितम् । वेदो हि धर्म सुखसाधनमधर्म च दुःखसाधनमाह । तत्र यदीश्वरो धर्माधर्मावनपेक्ष्य विषमो निर्घृणश्च स्यात् तदा वेदोदितं धर्माधर्मयोः सुखदुःखसाधनत्वमसत्स्यात् । तथा च तस्य कथं प्रामाण्यं स्यात् । अतः सूत्रकारेण कर्मादिसापेक्षतापक्षमुररीकृत्य तत्परिहृतम् । अतोऽन्यत्तु द्वितीयं वैषम्यं नैर्घृण्यं च न वैषम्यादिनामकं दूषणरूपं न भवतीति यावत् । तथा हि वैषम्यादिकं तावन्न स्वरूपेण दोषः किन्तु दोषहेतुतया । न चेदं वेदाप्रामाण्यकारणम् । कर्मादि-सापेक्षत्वाङ्गीकारात् । नापि जीवानामिवेश्वरस्य प्रत्यवायहेतुः । तदभावात् । अतोऽदूषण-त्वादङ्गीकृतं सूत्रकृतेति न कश्चिद्दोषः । तथा च भाग्यम् । ‘न च पुनर्वैषम्याद्यापातेन दोष’ इति

॥ २-१-१० ॥

### **शेषवाक्यार्थचन्द्रिका **

ॐ वैषम्यनैर्घृण्ये न सापेक्षत्वात्तथा हि दर्शयति ॐ ॥ ननूत्तर-भाष्यस्य गतार्थतानिरासायैतदधिकरणव्यावर्त्यपूर्वपक्षदर्शनेनाधिकरणारम्भसमर्थनार्थत्वाभावात् सूत्र-व्याख्यानरूपत्वस्य वा अपव्याख्याननिरासपरत्वस्य वा आभावाच्च वैयर्थ्यमित्याशङ्क्य तदभावेऽप्यधि-करणशरीरे प्रसक्तानुपपत्तिपरिहारार्थत्वान्नानर्थक्यमिति भावेनाधिकरणशरीरे प्रसक्तानुपपत्तिपरिहार-कतया तद्योजयितुं भाष्यानुसारेणैतद्य्वावर्त्यपूर्वपक्षप्रदर्शनपूर्वकमधिकरणस्वरूपं दर्शयति प्राणिना-मिति ॥ उभयथेति । आद्येऽस्वातन्त्र्याद्द्वितीये च वैषम्यादिदोषित्वादिति भावः । आरम्भणाधिकरण इति । ‘द्रव्यं कर्म च कालश्च स्वभावश्चेतना धृतिः । यत्प्रसादादिमे सन्ति न सन्ति यदुपेक्षया । इति श्रुतेरि’त्यादिनेति शेषः । अस्तु कर्मादीनां सत्त्वस्यापि भगवदधीनत्वम् । तथाऽपि तत्सापेक्षस्य भगवतो न स्वातन्त्र्यं, स्वतन्त्रश्च सापेक्षश्चेत्यस्य विप्रतिषिद्धत्वात्; इत्यतो भवेदेवं स्वातन्त्र्य-प्रच्युतिर्यदि तदपेक्षा तेन विना करणे कुलालादेरिव शक्त्यभावनिबन्धना स्यात् । न चैवम् । किन्नाम स्वेच्छाधीनैवेति न स्वातन्त्र्यहानिरित्याह न हीति ॥ प्रमाणैरिति । ‘स कारयेत्पुण्यमथापि पापं न तावता दोषवानीशिताऽपी’त्यादिप्रमाणैरित्यर्थः ।

एवमधिकरणशरीरं प्रदर्श्य तत्रानुपपत्तिमुद्भावयति तदिदमयुक्तमिति ॥ आद्य इति । दुष्टा-पादानस्य पराजयहेतुत्वादिति भावः ॥ बकबन्धरीतिरिति । बकबन्धसमानन्याय इत्यर्थः । बकग्रहणे क उपाय इति केनचित्पृष्टेरवरतरदिनकरसम्पर्कद्रुततन्मस्तकनिहितनवनीतबिन्दुभिर्नयनयोः पूर्णतायां तद् ग्रहणं सुकरमिति कश्चित्प्रतिपादयति । न च तदुपपद्यते । बकग्रहणमन्तरेण तन्मस्तक-नवनीतप्रतिक्षेपानुपपत्तेस्तस्मिन्गृहीते तु पुनस्तन्मस्तके नवनीतप्रक्षेपोऽपि मुधैवेति न्यायाभिप्रायः । आद्यस्य वेदाप्रामाण्यकारणत्वमुपपादयति वेदो हीति । वैषम्यं नैर्घृण्यं च वैषम्यादिनामकं नेति विप्रतिषिद्धमित्यतो नात्र वैषम्यादेर्वैषम्यादिनामकत्वं नेति यथाश्रुतेऽर्थे तात्पर्यं येन विप्रतिषेधः स्यात्किन्तु दूषणं न भवतीत्यत्रैवेति नानुपपत्तिरित्याह दूषणरूपं न भवतीति यावदिति ॥ न स्वरूपेणेति । अतिप्रसङ्गादिति भावः । तर्हि कथं तयोर्दोषत्वमिति पृच्छति किन्त्विति । उत्तरमाह दोषहेतुतयेति । दोषान्तरोन्नायकतयेत्यर्थः । अस्तु तर्हि प्रकृतेऽपि दोषान्तरोन्नायकतयैव दोषत्व-मित्यतस्तदभावान्नेत्यभिप्रेत्यैतदुन्नेयदोषः किं वेदाप्रामाण्यरूपोऽभिमत उत प्रत्यवायापरपर्याय इति विकल्पौ हृदि निधायाद्यमनूद्य प्रतिषेधति न चेति । धर्माधर्मादेः सुखदुःखहेतुत्वप्रतिपादकवेदाप्रामाण्यं न चेत्यर्थः । न च ‘ज्योतिष्टोमेन स्वर्गकामो यजेते’त्यादिशास्त्रस्याप्रामाण्याप्रसङ्गेऽपि ‘समोऽहं सर्वभूतेष्वि’त्यादिशास्त्राप्रामाण्यापरिहारात्तदापादकतया दोषत्वं स्यादेवेति वाच्यम् । अनादिसिद्ध-योग्यताद्यनुसारित्वस्यैव तत्र समशब्दार्थत्वादित्यशयत् । द्वितीयमनूद्य दूषयति नापीति ॥ तदभावा-दिति । ईश्वरस्य विधिनिषेधातीतत्वादिति भावः । वैषम्यादेः स्वरूपेण न दोषत्वं किन्तु दोषान्तरो-न्नायकतयैवेत्युक्तम् । तत्र भाष्यं प्रमाणयति तथा चेति । भाष्यमप्युक्ताभिप्रायमेव । स्वरूपेण दोषतायां ‘न च पुनर्वैषम्याद्यापात’ इत्येवावक्ष्यदिति भावः । यद्वा ननु मूले ‘अतोऽन्यत्तु न वैषम्यादिनामक-मि’ति वैषम्यादिशब्दवाच्यमेव तन्न भवतीत्युक्तम् । एवञ्च दूषणं न भवतीति व्याख्यानं निर्बीजमित्यतो भाष्ये दोषत्वमाशङ्क्य परिहारादत्रापि तथैव व्याख्यानं युक्तमित्याह तथा चेति ॥ २-१-१० ॥

### **परिमल **

ॐ वैषम्यनैर्घृण्ये न सापेक्षत्वात् । ‘स्वयं कृतापि तद्य्वाख्या क्रियते स्पष्टतार्थत’ इति प्रतिज्ञामनुरुध्योपलभ्यते चेति चरमसूत्रखण्डस्य तात्पर्यस्पष्टीकरणे काऽनुपपत्तिरित्यतस् तां वक्तु-मधिकरणतात्पर्योक्तिपूर्वं सूत्रतात्पर्यार्थमाह प्राणिनामित्यादिना ॥ उभयथापीति । आद्ये स्वातन्त्र्या-भावाद् द्वितीये दोषित्वादिति भावः ॥ इत्येव पूर्वपक्ष इति । एतेन पूर्वोक्तप्रयोजनरूपफलविषये युक्तिविरोधोऽत्र निरस्यत इति पूर्वसङ्गतिः । पादान्तर्भावश्चोक्तो भवति । कर्मादीत्यादिपदेन तदीयप्रयत्नसंस्कारादिग्रहः । प्रमाणैरिति । ‘एष ह्येव साधु कर्म कारयति’ ‘स कारयेत्पुण्यमथापि पापम्’ इत्यादिप्रमाणैरित्यर्थः । वेदाप्रामाण्यकारणत्वेनेत्युक्तं व्यनक्ति वेदो हीति । अन्यत्त्वित्यनुवादः द्वितीयमिति व्याख्या ॥ तदभावादिति । विधिनिषेधातीतत्वादीश्वरस्येति भावः । एवं तर्हीत्यादिना स्वोक्तार्थं भाष्यारूढमिति दर्शयति तथाच भाष्यमिति । यद्वा दूषणरूपं न भवतीति यावदिति स्वोक्तार्थसंवादायाह तथाच भाष्यमिति । यद्वा एतदनुभाष्यं भाष्यस्थैतद्वाक्यविवरणमिति दर्शयति तथाच भाष्यमिति । यद्वा । वैषम्यादि न स्वयं दोषः किन्तु दोषहेतुरित्युक्तार्थे संवादायाह तथाचेति

॥ २-१-१० ॥

### **यादुपत्यम् **

ॐ वैषम्यनैर्घृण्ये न सापेक्षत्वात्तथा हि दर्शयति ॐ ॥ उभयथाऽपीति । आद्येऽ-स्वातन्त्र्यान्न सर्वकर्तृत्वं, द्वितीये दाषित्वप्राप्त्येति भावः । आरम्भणाधिकरण इति । तत्र ‘द्रव्यं कर्म च कालश्चे’ति प्रमाणस्योदाहृतत्वादिति भावः ॥ प्रमाणैरिति । ‘स कारयेत्पुण्यमथापि पापं न तावता दोषवानीशिताऽपी’त्यादिप्रमाणैरित्यर्थः । आद्यस्य वेदाप्रामाण्यकारणत्वमुपपादयति वेदो हीति । दोषोऽपि किं वेदाप्रामाण्यरूप उत प्रत्यवायापरपर्याय इति विकल्पं मनसि निधायाद्यं दूषयति न च वेदाप्रामाण्येति । द्वितीयं दूषयति नापि जीवानामिवेति । ननु मूले ‘अतोऽन्यत्तु न वैषम्यदि-नामकमि’ति वैषम्यादिशब्दवाच्यमेव तन्न भवतीत्युक्तम् । एवं च दूषणं न भवतीति यावदिति व्याख्याने किं बीजमित्यत आह तथा च भाष्यमिति । भाष्ये दोषत्वमेवाशङ्कय परिहृतमतोऽत्रापि तथैव व्याख्यातमिति भावः ॥ २-१-१० ॥

### **श्रीनिवासतीर्थीया **

ॐ वैषम्यनैर्घृण्ये न सापेक्षत्वात्तथा हि दर्शयति ॐ ॥ उभयथेति । कर्मापेक्षायामनपेक्षायां चेत्यर्थः ॥ न सर्वकर्तृत्वमिति । अस्मदादिवद्दोषित्वादिति भावः । सत्तादिकं सत्तोपेतम् । तदपेक्षेति । तस्य स्वाधीनसत्तोपेतवस्तुनोऽपेक्षेत्यर्थः । प्रथमे आदौ प्राप्ते वैषम्यनैर्घृण्ये ॥ सापेक्षतापक्षमिति । कर्मापेक्षते न वेत्यत्र कर्मसापेक्षत्वपक्षमित्यर्थः ॥ न स्वरूपेणेति । स्वरूपेण दोषत्वेऽन्ततोऽप्यङ्गीकार्यत्वं न स्यादिति भावः ॥ न चेदमिति । इदम् अतोऽन्यद्द्वितीयं वैषम्यं वेदाप्रामाण्यकारणं न भवति । येन वेदाप्रामाण्यरूपदोषोन्नायकतया दूषणं स्यदिति भावः । कुतो नेत्यत आह कर्मादीति । ननु द्वितीयवैषम्यादेर्वेदाप्रामाण्यहेतुत्वेनादोषत्वेऽपि जीवादौ यथा वैषम्यादेः प्रत्यवायहेतुत्वेन दोषत्वं दृष्टं तथेश्वरेऽपि प्रत्यवायहेतुत्वेन दोषत्वं किन्न स्यदित्याशङ्क्य निषेधति नापीति ॥ तदिति । ‘निरनिष्टो निरवद्य’ इति श्रुतेरीश्वरस्य प्रत्यवायाभावादित्यर्थः । ननु कर्म-सापेक्षत्वेऽपि कर्मादिसत्तादेरपीश्वराधीनत्वप्रयुक्तं द्वितीयवैषम्यं वैषम्यनामकमेव न भवतीति ‘अतोऽ-न्यत्त्वि’ति मूले प्रतीयते । एवञ्च दूषणं न भवतीति यावदिति कथं व्याख्यायते । ज्ञापकाभावादित्यत आह तथा च भाष्यमिति । अत्र दोषशब्दोपरि भारो द्रष्टव्यः । पुनर्वैषम्याद्यापातेन दोषस् तदङ्गीकार इति यावत् ; वेदाप्रमाण्यरूपो, जीवादाविव प्रत्यवायरूपा वा न इति भाष्यार्थः ॥ २-१-१० ॥

### **वाक्यार्थरत्नमाला **

ॐ वैषम्यनैर्घृण्ये न सापेक्षत्वात्तथाहि दर्शयति ॐ ॥ गतार्था-निरासायेति । एतदधिकरणस्य या पूर्वाधिकरणैर्गतार्थताशङ्का तन्निरासोपयोगिपदे तदधिकरण-व्यावर्त्यपूर्वपक्षप्रदर्शनं तेनेति योजना । रूपत्वस्य वेति । बुध्या विविच्य भावादित्यनुवर्तते । आकृष्यते वा परत्वस्ये वेति । एतत्र मान्यतमस्यैव तत्र तत्र दर्शनादिति भावः । मूले वैषम्यनैर्घृण्ययोर्विवेकेन प्रतिपादनं कांश्चित्सुखयन्निति । सर्वेषु विद्वदविद्वत्साधारण्येन धनार्थिषु समागतेषु विधादिकं निमित्तीकृत्य कांश्चिद्देव सुखयतोऽपि न वैषम्यमित्यत उक्तं निर्निमित्तमिति । सर्वेषु विध्वत्स्वेव समागतेषु निमित्तान्तराभावस्थले कांश्चिद्देव सुखयति वैषम्यस्य दोषत्वादर्शनादिति भावः । कांश्चि-द्दुखयन्नित्यत्रापि निर्निमित्तमिति वर्त्तते । अपराध्यनपराधि साधारण्येन गतेषु कांश्चिदेवापराधानुसारेण दुःखयतोऽपि निर्घृणत्वेनाव्यवहारान्निर्निमित्तमित्युक्तम् । निमित्ताभावेऽपि कांश्चिद् दुःखयति तु निर्घणात्वदोषत्वेन दृष्टमेवेति भावः । उभयथेत्यस्य कांश्चित् सुखयुन् कांश्चितदुःखयन्नित्युक्तपरत्वं भ्रान्तिवारणाय तद्य्वाचष्टे । आद्येऽस्वातन्त्र्यादिति । कर्मादिसापेक्षस्येति मूलम् । कर्मादिसापेक्षस्य कर्त्तृत्वमित्याद्यं पक्षमभ्युपेत्येत्यर्थः । परिहत इति । कर्मादिसापेक्षत्वानङ्गीकारे शङ्किते ये वैषम्यनैर्घृण्ये ते सापेक्षतापक्षाङ्गीकारे परिहृते । तयोस्तत्पक्षे प्रसराभावादिति भावः । अपेक्षणीयमिति । यद्यपि विचित्रफलदाननिमित्तवैषम्यादिनिरासः सापेक्षतापक्षाश्रयणेन जातस्तथापि तैस्तैर्विविधकर्मकरणस्यापि भगवन्निमित्तत्वाद्विविधकर्मकारयितृत्वप्रयुक्तस्य वैषम्यादेर्निरासो नेत्याशयः । सूत्रेणेति । द्वितीय-सूत्रेणेत्यर्थः । तथा च कर्मानपेक्षत्वे आशङ्किते वैषम्यादेतत्सापेक्षतापक्षमङ्गीकृत्य परिहारानन्तरं पुनः कर्मानुष्टापनविषये प्राप्तवैषम्यादिद्वितीयसूत्रेण परिहृतम् । अथ सापेक्षत्वपक्षे आशङ्कितस्वातन्त्र्यहानि-दोषोद्धारप्रसक्तिरस्तीति तद्दोषपरिहाराय तच्छङ्कामुथापयंस्तद्य्वावर्त्तकतयोत्तरं सूत्रखण्डमवतारयति । एवं तर्हीति ।

उपपद्यते चेतीति । एतावान् सूत्रखण्डप्रवृत्त इत्यर्थः । तं व्याचष्टे । कर्माद्यपेक्षस्यापीति । इत्यादिनेति शेष इति टीका । इत्यादिना व्याख्यातत्वाच्चावरस्येति सूत्रेणेति शेष इत्यर्थः । एवं तर्हीति मूलम् । कर्मानपेक्षायां वैषम्यादिदोषः स्यादिति शङ्किते स्वाधीनसत्तादिकं कर्मापेक्ष्यफलं ददातीत्युक्तेऽपि न वैषम्यादिपरिहारः । तदपेक्षाया अनपेक्षाया अनपेक्षापर्यवसाने न शङ्कितदोषस्य पुनरापत्तेरित्यर्थः । चेतीति । इत्ययं सूत्रखण्डः प्रवृत्त इत्यर्थः । तं व्याचष्टे । उपलभ्यते हीति । ईदृशम् । स्वाधीनकर्मादिकमपेक्षफलदातृत्वप्रयुक्तम् । निर्घृणत्वं च निर्घृणः स्यादित्यादौ निर्घृणशब्दो निर्गता घृणा यस्मादिति बहुव्रीहिः । घृणाशब्दश्च निर्निमित्तपरापकाराकरणेच्छापरः । तदिच्छायां घृक्षरणेति धातोरौणादिके बाहुलकान्नकारप्रत्यये बाहुलकादेव सार्वधातुकार्धधातुकयोरिति गुणस्याभावे च निष्पन्नघृणाशब्दस्य कृदन्ततया प्रातिपदिकसङ्ज्ञायां स्त्रीत्वादापि च निष्पत्तिमाश्रित्योक्तेच्छायां घृणाशब्दस्य योगो वा रूढिरेव वा । अत एव घृणिर् गृनिः पार्ष्णिर्भूर्णिरिति निपातनसूत्रे गुणाभावे घृणिरित्यस्य निपातनं दशपाद्यामुक्तम् । तथा च निर्घृणशब्दे गुणाप्रसक्तयैव नैर्घृण्यशब्देऽपि तद-प्रसक्तेर्नैर्घृण्य इति सूत्रे प्रयोगोऽपि सूपपाद इति तत्सूत्रपाठे कथंता शङ्कानवकाशः । यत्तुष्यञ्पुरस्कारेण गुणशङ्कनं केषाञ्चित्तदन्येषां च ष्यञः सार्वधातुकत्वाद्यभावान्न सर्वधातुकेति सूत्रेण गुणप्रसक्तिरिति परिहरणं तदुभयं भ्रान्तप्रतारकयोः कथातुल्यमिति स्पष्टम् । इगन्तांगाभावादेव गुणशङ्कातत्परिहारयोर-विषय वृत्तित्वादिति ज्ञेयम् । खरतरेति । मध्याह्नकालीनसूर्यसम्बन्धेन द्रवत्वं प्राप्तं यत्तन्मस्तकनिहितं तद्बिन्दुभिरित्यर्थः । अनेन बकमस्तके प्रथमतो नवनीतं निधाय मध्याह्नार्कसम्बन्धं तन्नवनीतस्य संपाद्य तत्सम्बन्धेन नवनीतस्य द्रवत्वे सत्यधः प्रस्रवणेन तद्बिन्दुभिर्नयनयोः पूर्णता भवति यदा तदा सबको न पलायनं कर्त्तुमीष्ट इति तद्बन्धस्तत्काले शक्यते कर्त्तुमिति क्रमः सूचितो भवतीति ज्ञेयम् । मुधैवेति । व्यर्थ एवेत्यर्थः । अपरपर्याय इति । उन्नेयो दोष इति वर्तते । इदमित्यस्य प्रकृतं वैषम्यादिक-मित्यर्थसिद्धवत्कृत्य वेदेत्यादि व्याख्याति । धर्माधर्मादेरिति । प्रतिपादको यो वेदो ज्योतिष्टोमेनेत्यादि-स्तदप्रामाण्यमित्यर्थः । चन्द्रिकानुसारेणाह । न चेति । यद्वेति पक्षान्तरं योजनाद्वयं मिलित्वाऽपि विशिष्टार्थसमर्पकं भवतीति प्रागुक्तप्रमेयोपपादकतयोभयथापि योज्यमित्याशयेनेति ज्ञेयम् । अत्रायं वैषम्यनैर्घृण्ययोः परिहारसङ्ग्रहः ।

यदुक्तं प्राणिनां विविधदेहेन्द्रियादिकमुत्पादयतो हरेस्तदीयधर्माधर्मरूपकर्माद्यपेक्षायां स्वातन्त्र्य-प्रच्युतिस्तदनपेक्षायां निर्निमित्तं कांश्चित्सुखयतो वैषम्यं कांश्चिच्च निर्निमित्तं दुःखयतो निर्घृणत्वं चेत्येवं सर्वकर्तृत्वं कर्मापेक्षा न पक्षापक्षयोरुभयोरपि दुर्घटमिति तत्र ब्रूमः । अपक्ष्यैव कर्मादिकं भगवन्विविध-देहाद्युत्पादक इति स्वीक्रियत इति न वैषम्यादिदोष आयाति ।

न च तत्कर्मादेर्भगवदनधीनस्यापेक्षेत्यङ्गीकारे भगवतः सर्वस्वातन्त्र्यहान्यापत्या तदधीनमेव तत्तेनापेक्ष्यत इत्यङ्गीकार्यमिति तत्कर्मपुरस्कारेण वैषम्यनैर्घृण्ये स्यातामेव निर्निमित्तं विषमाणि कर्माणि कारयितुर्देहेन्द्रियादि विषय इव वैषम्यादेः परिहारोपायाभावादिति वाच्यम् । इदानींतनं विविधं कर्म कारयन्भगवान्पूर्वतनं प्राणिविविधं कर्मापेक्षत इत्यन्यानपेक्षस्य तत्कारयितृत्वानभ्युपगमेन वैषम्याद्यना-पत्तेः ।

ननु पूर्वतनकर्मादेरपि भगवदनधीनत्वे तस्य स्वातन्त्र्यभङ्गापत्या तदधीनत्वमेव ‘‘द्रव्यं कर्मेत्यादि प्रमाणानुसारेणाङ्गीकृत्य स्वाधीनसत्तादिकं पूर्वपूर्वतरादिकर्मापेक्षमाणस्य स्वातन्त्र्योपपत्तिरिति वक्तव्यम् । तथा च विविधदेहादिप्रदानप्रयुक्ते ये वैषम्यनैर्घृण्ये प्रागाशङ्किते तयोर्न परिहारः सिद्ध्यति । पूर्वत्र कर्मापेक्षामात्रोक्तया आपाततस्तत्परिहारप्रतीतावपि तेनापेक्षमाणकर्मणोऽपि तदधीनानादिकर्म-परंपराप्राप्तत्वं स्वीकृत्य कर्मपुरस्कारेण प्राप्तवैषम्यपरिहाराङ्गीकारे फलकर्मानपेक्ष्यैव देहादिदातृत्वमिति स्वीकारस्य प्रकाशनेन प्रथमाशङ्कितवैषम्यादिपरिहाराप्रतीतेरिति चेन्न । तादृशकर्माद्यपेक्षया फलदातृ-त्वाङ्गीकारे प्राप्तं वैषम्यादि न दोषाय । विविधकर्मादेः कारयितुः सकारयेत्पुण्यमथापि पापं न तावता दोषवानीशितापीत्यादि श्रुत्यादिप्रमाणैर्दोषाभावोक्तया तादृशकर्माद्यपेक्ष्य विचित्रफलदानस्यापि प्रमाणप्राप्ततया प्रमाणोपलब्धवैषम्यादेर्दोषत्वाभाव इति मतं तदातयोः प्रथमत एवदोषत्वाभावेन समाधानं विहाय कर्माद्यपेक्षापक्षं स्वीकृत्य प्रथमतः परिहारं कृत्वा पुनर्वैषम्याद्यापत्तिनिरासायान्ते दोषत्वाभावसमाधानायोग इत्युभयथा दोषादिति चेन्मैवम् । अयमाशयः सूत्रकारस्य तयोर्भगवति दूषणत्वं नेति द्वितीयमेवोररीकुर्मः । न चोक्तदोषः । प्रथमप्राप्तवैषम्यादेर्दोषत्वाभावमनभिधाय कर्मापेक्षया तत्परिहारं चाभिधाय पुनस्तत्प्राप्तिशङ्कायां सदोषत्वाभाववचने निमित्तसद्भावात् । तथाहि । द्विविधेऽस्मिन्वैषम्यादौ न सर्वं दोषो नेति न वादामः । किंतु भगवान्कर्माद्यनपेक्ष्यैव फलद इत्यङ्गीकारे प्राप्तं यद् वैषम्यादिकं तद्दोष इत्यङ्गीकृत्य तदितिरिक्तं न दोष इत्येवम् । अतः प्रथमप्राप्तस्य दोषत्वस्वीकारात्तद्दोषत्वाभावेन समाधानमयुक्तमिति तथा समाधानं न कृतम् । न चात्र नियामकाभावः। कर्माद्यनपेक्ष्य फलदानप्रयुक्तवैषम्यादेर्वेदाप्रामाण्यकारणतया दोषत्वसिद्धिसम्भवात् । न चैतदिति कुत इति वाच्यम् । वेदा हि पुण्येन पुण्यलोकं न यति पापेन पापमित्यादि रूपो धर्म सुखसाधनत्वेन अधर्मं च दुःखसाधनत्वेन बोधयति । तदिदं वेदोदितं धर्माधर्मयोः सुखदुःखसाधनत्वं तदोपपद्यते । यदि भगवांस्तावदपेक्ष्यफलं ददातीत्यङ्गीकृतं स्यात् । यदि तु तावदपेक्ष्यफलदातेत्यङ्गीकृतं स्यात् । यदि तु तावदपेक्ष्यफलदातेत्यङ्गीक्रियते तदा वेदोक्तस्योक्तार्थस्यासत्वेनानुपपत्तिरेव । ततश्चासदर्थं प्रमाणं चेति व्याहतमिति वेदाप्रामाण्यस्यैव प्राप्तेः । विविधफलदानोपयोगितया स्वीकृतकर्माद्यपेक्षापक्षे प्राप्तं वैषम्यादिकं यदन्ते प्राप्तं तद्वैषम्यादेर्दोषत्वाभावमभ्युपगम्य समाधानं च युक्तम् । पूर्वप्राप्त-वैषम्यादिवदस्य धर्माधर्मसुखदुःखसाधनतावबोधज्योतिष्टोमेनेत्यादि वेदाप्रामाण्यकारणत्वाभावात् । वेदोक्तार्थानुसारेणैव भगवतः फलदातृतया तदुक्तार्थस्य सत्वेनासदर्थकत्वप्रयुक्ताप्रामाण्याप्राप्तेः । नाप्यन्यस्य कस्यचिद्वेदस्याप्रामाण्यमनेनायातीति शङ्क्यम् । धर्माद्यनपेक्ष्य फलदानेना पोद्यमानार्थक-वेदस्याभावात् । तथा च वेदोक्तानुसारेण फलदानाङ्गीकारे प्राप्तवैषम्यादेर्वेदा प्रामाण्यरूप-दोषकारणत्वाभावाद्विधिनिषेधातीततया प्रत्यवायशून्ये हरौ च प्रत्यवायरूपदोषकारणत्वाभावात् स्वरूपेण च दोषत्वाङ्गीकारस्यातिप्रसङ्गपराहतत्वाद्दोषत्वं नास्तीति तदभ्युपगमो युक्तः । तस्मात्प्रथम-प्राप्तं वैषम्यादिकर्मापेक्षाकक्षीकारेण परिहृत्य कर्मादेः स्वाधीनत्वप्रयुक्तं यत्पुनः प्राप्तं वैषम्यादि तत्प्ररिहारः । सूत्रकृता वेदाप्रामाण्यकारणत्वाभावेन कृत इति स्वीकर्त्तुं युक्तमिति सकलमकलङ्कम् ॥ फलमत उपपत्तेरिति भक्तिपादेऽपि कर्मपुरस्कारविचारोऽस्ति सोऽप्येवमुपपाद्यः ॥

**॥ इति वैषम्यनैर्घृण्याधिकरणम् ॥**

