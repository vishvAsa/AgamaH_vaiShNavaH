+++
title = "१३ अदृष्टस्यापि प्रलये सद्भावः"

+++


## अनादित्वं विनाऽदृष्टं कथं स्यात्कारणं क्वचित्

**अदृष्टस्यापि प्रलये सद्भावः**

**अनादित्वं विनाऽदृष्टं कथं स्यात्कारणं क्वचित्**

### **सुधा **

ननु प्रलये भावमात्रस्यासत्त्वमभ्युपगच्छतो मम तदा धर्माधर्मावपि न स्त एवेत्याश्रयासिद्धिरिति । इदमिह वक्तव्यम् । किं धर्माधर्मसंज्ञितमदृष्टमस्ति कार्यमात्रस्य कारणं च भवतीत्यभ्युपगम्य प्रलये तदभावोऽभिधीयते, उत सदपि तदकारणमित्यभ्युपेत्य, अथ तदेव नास्तीत्यङ्गीकृत्य । आद्यं दूषयति अनादित्वमिति ।

## **अनुव्याख्यानम्**

***अनादित्वं विनाऽदृष्टं कथं स्यात्कारणं क्वचित् ॥***

अनादित्वमिवानादित्वं प्रलये सत्त्वमित्यर्थः । क्वचिदिति सृष्टिकाले । यद्यदृष्टं प्रलये न स्यात्तदाऽऽदिकालीनस्य कार्यस्य कारणं न स्यात् । असतः कारणत्वायोगात् । तथा च सर्वोत्पत्तिमतां निमित्तमित्यभ्युपगमो भग्न इत्यर्थः ।

स्यादेतत् । अधुनातनकार्यमदृष्टकारणकं न त्वादिकालीनमिति ममाभ्युपगमः । तत्किमदृष्टस्य प्रलये सद्भावेनात्यत आह अनादित्वमिति । अनादित्वं विना तत एवादिकालीनकार्यकारणत्वं च विनाऽदृष्टं क्वचिदधुनातनेऽपि कार्ये कारणं कथं स्यात् । न कथञ्चित् । अधुनातनं कार्यम् अदृष्टकारणकं न, कार्यत्वादादिकालीनकार्यवदित्यनुमानसम्भवात् । न चेदिदमिव तदप्य-दृष्टकार्यमेवाङ्गीकार्यमिति ।

यद्वा मा भूदादिकालीनस्य कार्यस्यादृष्टं कारणम् । तथाऽपि प्रलये तद्भावोऽङ्गीकरणीयः । कुतः । अनादित्वं प्रलये सत्वं, विनाऽदृष्टं क्वचिदिदानीन्तनेऽपि कार्ये कारणं कथं स्यात् । अन्तराल एवादृष्टोत्पत्त्ययोगादिति योज्यम् ।

### **शेषवाक्यार्थचन्द्रिका **

‘अनादित्वं विने’त्युत्तरमूलानर्थक्यमाशङ्क्य प्रलये धर्माधर्म-रूपादृष्टसद्भावप्रतिपादनार्थत्वान्न तदित्यभिप्रेत्य किं तद्भावप्रतिपादनस्य प्रयोजनमित्यत आश्रया-सिद्धिशङ्कानिरासस्तत्प्रयोजनमित्याशयवानाश्रयासिद्धिशङ्काबीजं दर्शयंस्तामुत्थापयति नन्विति । ननु प्रलये धर्माधर्मौ न स्त इति वदतोऽदृष्टमेव नास्तीति सम्प्रतिपन्नं सदपि वा न सर्वकारणमिति न त्वदृष्टस्य सत्वं सर्वकार्यकारणत्वं च । तथा च तं प्रत्यदृष्टस्य प्रलये सत्त्वाभावादादिकालीन-कार्यकारणत्वाभावप्रतिपादकोत्तरग्रन्थानुपपत्तिः । न च प्रलये धर्माधर्मौ न स्त इति वदतो, यद्यप्य-दृष्टमस्ति सर्वकारणं च भवति तथाऽपि प्रलये नास्तीत्येवाभिमतं न तु तदेव नास्ति सदपि वा कारणं नेतीति नोत्तरग्रन्थसङ्गतिरिति वाच्यम् । तथा सति ‘लये मानं च किं भवेदि’त्युत्तरग्रन्था-सामञ्जस्यप्रसङ्गादित्यतोऽत्र विकल्पमुखेन प्रवृत्तेर्न कस्याप्यनुपपत्तिरित्यभिप्रेत्य सम्भावितविकल्प-प्रदर्शनपूर्वकमाद्यपक्षनिरासकतयोत्तरवाक्यं योजयति इदमिहेति । नन्वनादित्वाभावेन नादृष्टस्यादि-कालीनकार्यकारणत्वाभाव आपादयितुं शक्यः । तथा सति स्वमतेऽपि अदृष्टस्यानादित्वाभावेन आदिकालीनकार्यकारणत्वाभावप्रसङ्गात्प्रलये तत्सत्त्वमात्रस्यैव तत्कारणताप्रयोजकत्वेन तदनादित्वस्य तत्राप्रयोजकत्वाच्चेत्यतोऽत्रानादित्वशब्देन प्रलयकाले सत्वस्य विवक्षितत्वात्स्वमते अदृष्टस्य प्रलये सत्त्वेनादिकालीनकार्यकारणत्वोपपत्तावपि परपक्षे प्रलये तस्य तदाऽसत्वान्न तस्य तत्कारणत्वमित्या-शयेन कथमनादित्वशब्दस्य प्रलयकाले सत्त्वसमर्पकत्वमित्यतो गौण्या तत्समर्पकतां दर्शायति अनादित्वमिवेति ।

इदानीन्तनकार्यसृष्टेस्तत्पूर्वमदृष्टसत्तामात्रापेक्षत्वेन प्रलयकाले सत्त्वानपेक्षत्वान्न तदभावेन तदभावापादनं सम्भवतीत्यतः क्वचित्पदं सृष्टिकालपरतया व्याचष्टे क्वचिदितीति । सिद्धं प्रसङ्गमाह यदीति । अप्रयोजकतां परिहरति असत इति । पूर्वमसत इत्यर्थः । नियतपूर्ववृत्तित्वरूपत्वा-त्तव्द्याप्तत्वाद्वा कारणत्वस्येति भावः । अदृष्टस्यादिकालीनकार्यकारणत्वाभावादिष्टापादनमेतदित्यतः किमसङ्कुचितसर्वोत्पत्तिमन्निमित्तत्वमदृष्टस्याभ्युपगम्येदमाशङ्क्यते किंवा सङ्कुचितकार्यकारणत्व-मभ्युपगम्येति विकल्पद्वयं मनसि निधायाद्यपक्षमाश्रित्येष्टापत्तिं परिहरति तथा चेति । द्वितीयपक्ष-माश्रित्येष्टापत्तिमाशङ्कते स्यादेतदिति ॥ तत्किमदृष्टस्येति । अधुनातनकार्यस्य तत्पूर्वक्षणेऽदृष्टसद्भाव-मात्रेणोपपन्नतया प्रलये तस्य सत्वानपेक्षत्वादिति भावः । एतत्पक्षनिरासोपयोगितया वाक्यं व्यचष्टे अनादित्वं विनेत्यादिना । दृष्टान्तमात्रस्यासाधकत्वाद्धेतोश्चानुक्तत्वान्न कथञ्चिदित्ययुक्तमित्यतोऽभि-प्रायमाह अधुनातनेति । तथा चाधुनातनकार्यकारणमदृष्टमित्यभ्युपगमभङ्ग इति भावः । अप्रयोजकत्वं परिहरति न चेदिति । अधुनातनकार्यं नादृष्टकारणकं न चेद् दृष्टकारणकं चेदित्यर्थः । अनेन आदिकालीनं कार्यमदृष्टकारणकं कार्यत्वादधुनातनकार्यवदित्यनुमानं सूचितं भवति । तथा च तन्निर्वाहाय प्रलयकाले सत्वस्यावश्याभ्युपगमनीयत्वसिद्धेर्नाश्रयासिद्धिरिति भावः ।

एवमधुनातनकार्यस्य प्रलयेऽदृष्टसत्त्वानपेक्षत्वेऽप्यादिकालीनकार्यकारणत्वाभावे तद्दृष्टान्तेना-दृष्टस्याधुनातनकार्यकारणत्वाभावप्रसङ्गेनाधुनातनकार्यकारणमित्यभ्युपगमभङ्गापत्त्या तदुपपत्त्यर्थ-मेवादिकालीनकार्यकारणत्वस्याभ्युपगमनीयत्वात्तस्य च प्रलयेऽदृष्टस्य सत्तां विनाऽनुपपत्तेः प्रलये तत्सत्त्वसिद्धिरित्यादिकालीनकार्यकारणत्वसमर्थनद्वाराऽधुनातनकार्यकारणत्वस्याप्यदृष्टस्य प्रलयेऽदृष्टसत्त्वसाधकत्वोपपादकत्वाभिप्रायेण वाक्यं योजितम् । इदानीं त्वधुनातनकार्यकारण-त्वस्याप्यदृष्टस्य प्रलये सत्त्वं विनानुपपत्तेः साक्षादेव तेन तत्सिद्धिरित्यभिप्रायेणापेक्षिताध्याहारेण वाक्यं योजयति यद्वेति ।

### **परिमल **

द्वितीयतृतीयपक्षौ ‘अदृष्टं कारणं नो चेदि’त्यादिना निरसिष्यन् ततः प्राक् आद्यपक्षनिरास इति भावेनाह आद्यं दूषयतीत्यादिना ॥ अनादित्वं विनेति । प्रलये सत्त्वं विनेत्यर्थः॥ तत एवेति । प्रलये सत्त्वाभावादेवेत्यर्थः । तर्कं चाह न चेदिति । नादृष्टकारणकं न चेदित्यर्थः ॥ तदपीति । सृष्टिकालीनमित्यर्थः ॥

### **श्रीनिवासतीर्थीया **

अदृष्टं कारणेमेव न भवतीति वा नास्तीति वा कुतो निश्चेयमित्यतः प्रमाणेनानुपलम्भादित्याह उभयस्येति । अदृष्टकारणत्वस्यादृष्टस्य चेत्यर्थः । अदृष्टमेव नो चेत्सदपि तत्कारणं नो चेदिति योजनामभिप्रेत्याह यदि प्रत्यक्षेणेति । अनुपलभ्यमानः प्रत्यक्षेणेति शेषः ॥

### **वाक्यार्थरत्नमाला **

सर्वकार्यकारणत्वं चेति । संप्रतिपन्नमिति वर्तते । तत्कथं तत्प्रतीति पाठे उत्तरग्रन्थानुपपत्तिरित्युत्तरवाक्यपाठः । तथा च तं प्रतीत्येव पाठे तु उत्तरग्रन्थानुपपत्तिरित्युत्तरवाक्यस्य नञ्गर्भः पाठः । पाठद्वयेऽप्युपपत्तिशब्दः सङ्गतिपर उत्तरग्रन्थासङ्गतिरिति वक्ष्यमाणानुसारादिति बोध्यम् । सत्वाभावाद्य आदिकालीनकार्यकारणत्वाभावस्तत्प्रतिपादकेति योजना । कारणत्वाभाव इत्येतत्प्रतिपादकेति यावत् । नेतीतीत्यत्राद्येतिशब्दस्याभिमतमिति पूर्वेणान्वयः । द्वितीयो हेत्वर्थकः । उत्तरग्रन्थासामञ्जस्येति । अदृष्टस्य प्रत्येक्षणासिद्धत्वात्तदभाव इति वदन्तं प्रत्येव तथा सति प्रलयस्याप्यदृष्टत्वादभावः स्यादित्येतदर्थप्रतिपादकत्वात्तस्येति भावः । तद्य्वाप्तत्वाद्वेति । कारणत्वस्यातीन्द्रियशक्तिरूपत्वादिति भावः ।





