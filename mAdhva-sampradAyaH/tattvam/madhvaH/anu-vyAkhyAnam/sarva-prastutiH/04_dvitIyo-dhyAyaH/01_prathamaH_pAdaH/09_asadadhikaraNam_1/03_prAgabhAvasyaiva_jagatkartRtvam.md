+++
title = "०३ प्रागभावस्यैव जगत्कर्तृत्वम्"

+++


## युक्तेस्तु युक्तिबाहुल्यमागमादागमस्य च

**प्रागभावस्यैव जगत्कर्तृत्वम्**

**युक्तेस्तु युक्तिबाहुल्यमागमादागमस्य च**

### **सुधा **

तदिदमुदारहणनिष्ठं व्युत्पादयितुं पूर्वपक्षमनुवदति सूत्रकारो ऽसदिति चेदिति । अयमस्यार्थः । न ब्रह्मणो जगत्कर्तृत्वं युक्तम् । प्रमाणाभावात् । ‘सदेव सोम्येदमग्र आसी-त्तत्तेजोऽसृजते’त्यादिश्रुतिरस्तीति चेन्न । तस्या युक्तिविरुद्धत्वेन भवदभिमतार्थे प्रामाण्याभावात् । तथा हि । महाप्रलये तावदुत्पत्स्यमानकार्यप्रागभावोऽवश्यमङ्गीकरणीयः । अन्यथा सर्गादौ कार्यो-त्पादायोगात् । न चास्यान्यत्र चरितार्थतोपलभ्यते । ततश्च स एव सकलकार्यकारणं भविष्यति ।

अयमत्र प्रयोगः । महाप्रलयवर्ती कार्यप्रागभावो महदादिकार्यकारणं भवितुमर्हति, अन्यत्रानु-पक्षीणत्वे सति नियमेन तत्पूर्वभावित्वात्; योऽन्यत्रानुपक्षीणत्वे सति नियमेन य(तः)त्पूर्वभावी, स तस्य कारणम्, यथा कुविन्दः पटस्येति ॥ महदादिकं वा प्रागभावकार्यम् अनन्यथासिद्ध-नियतपश्चाद्भावित्वात्, यद् यदनन्यथासिद्धनियतपश्चाद्भावि तत् तत्कार्यम्। यथा पटः कुविन्दस्येति ।

नन्वत्र जगत्प्रागभावस्य जगत्कारणत्वमात्रं वा साध्यम्, अन्ययोगव्यवच्छेदेन वा । आद्येऽर्थान्तरता, प्रागभावस्य कारणत्वेऽपि ब्रह्मकारणतासम्भवात् । द्वितीये व्याप्त्यभावः । न हि ‘यो यदपेक्षया पूर्वभावी, स एव तत्कारणं, नान्यः’ इति नियमोऽस्ति । ततः प्रागभावस्य जगत्कारणत्वेऽपि तत्समानन्यायानामीश्वरादीनामपि तत्कारणत्वमङ्गीकार्यमिति । मैवम् । स्यादेतदेवं यदीश्वरादीनां प्रलये सत्वमेव स्यात् । न चैतदस्ति । सिद्धान्तिना कारणत्वेनाशास्य-मानमीश्वरादिकं प्रलयेऽत्यद्भूवितुमर्हति भावत्वान्महदादिकार्यवदिति युक्तिवि(रुद्धत्वात्)रोधः । एवञ्च(ञ्चेदी) ईश्वरादीनां प्रलयेऽसत्वसिद्धौ प्रागभावस्य कारणत्वमात्रसाधनेऽपि तस्यैव कारणत्व-मिति सिध्यति । ननु च यत्कार्यं तत्सकर्तृकमिति नियमान्महदादिकर्तृत्वेनेश्वरोऽवश्यमङ्गी-करणीयः । न । प्रलये तत्सत्ता(त्वा)ऽभावस्य प्रमितत्वेन प्रागभावस्यैव जगत्कर्तृत्वोपपत्तेः । न चैतदनुमानजातमुदाहृतश्रुतिविरूद्धत्वेनाप्रमाणमिति साम्प्रतम् । ‘असदेवेदमग्र आसीत् । तदसदेव सन्मनोऽकुरुत । असतः सदाजायते’त्यादिश्रुतिसंवादित्वेन श्रुतिमात्रतः प्राबल्यात् । प्रबल-युक्तिविरुद्धायाश्च श्रुतेः स्वार्थपरित्यागस्यातीताधिकरणे स्थितत्वात् । प्रागभावस्यापि स्वरूप-सत्वादिना सदेवेत्यादिप्रयोगविषयत्वोपपत्तेः ।

ननु ‘एतेन सर्व’ इत्यसदादिशब्दानां ब्रह्मार्थत्वमुक्तम् । तत्किं शब्दानामन्यत्र शक्तिरेव नास्ति, किं वा श्रुतेस्तत्र तात्पर्याभावः । नाद्यः, समाकर्षाङ्गीकारात् । न द्वितीयः, युक्त्युपेतायास्तत्र तात्पर्योपपत्तेः । तथाऽपि प्रागभावस्यैव कारणत्वं कर्तृत्वं च न क्वाप्युपलब्धमिति चेन्न । अलौकिकार्थस्य यथागमं ग्राह्यत्वात् । सन्ततोत्पत्तिप्रसङ्गस्तु ब्रह्मवादिनोऽपि समानः । इच्छादि-कारणानां कादाचित्कत्वेन तत्समाधानं ममापि समानम् । अत एव श्रुतिराह ‘तन्मनोऽकुरुते’ति । तत् तस्मात्, तत्तत्प्रागभावस्यैव तत्तत्कर्तृत्वादुक्तमयुक्तमिति । अनुमीयते च तथा । तस्मात्स एव जगत्कर्तेति । अत्रासच्छब्दो भावसाधनः श्रुत्यनुगमार्थमभावे प्रयुक्तः ।

### **शेषवाक्यार्थचन्द्रिका **

नन्वसत्कारणं न हीत्याद्युत्तरभाष्यमनर्थकम् । न चैतत् ‘न’ इति सिद्धान्तांशव्याख्यानरूपत्वान्नानर्थक्यमिति वाच्यम् । असत्कार्यमित्युत्तरानुव्याख्यानानुसारेणासदिति सौत्रखण्डस्य भावत्वेनेश्वराद्यसत्वस्थित्या प्रागभावकर्तृताया श्रुत्यनुमानप्रमेयत्वप्रतिषेधार्थकस्यास्य ‘न’ इति सिद्धान्तांशव्याख्यानत्वायोगादित्यतो न केवल‘मसदि’ति चेदिति सौत्रखण्डस्येश्वराद्य-सत्वसाधकत्वं किन्नाम प्रागभावकर्तृत्वसाधकत्वमपीति नास्य तव्द्याख्यानत्वानुपपत्तिरिति भावेन सूत्रखण्डं द्वेधा योजयितुं तत्प्रसञ्जयति तदिदमित्यादिना । सर्ववैशिष्ट्ये विष्णोर्युक्तिविरोधनिरास-कत्वादस्याधिकरणस्यैतदध्यायान्तर्भावमुपपादयितुं तथा पूर्वपक्षमारचयति अयमर्थ इत्यादिना । काऽसौ विरोधिनी युक्तिरित्यतस्तामुपदर्शयितुं करिष्यमाणानुमाने आश्रयादिद्धिहेतुविशेषणासिद्धी तावत्परिहरति महाप्रलय इत्यादिना ॥ कार्योत्पादायोगादिति । प्रागसतः सत्तासम्बन्धस्यैवोत्पादशब्दार्थत्वादिति भावः । करिष्यमाणानुमाने हेतुविशेषणासिद्धिं परिहरति न चास्येति । अस्तु उत्पत्स्यमानकार्य-प्रागभावस्य महाप्रलयेऽवस्थानमन्यत्र अचरितार्थत्वं च, किमेतावतेत्यतः पटं प्रति कुविन्दस्येवा-नन्यथासिद्धनियतपूर्वक्षणवृत्तित्वादुत्पत्स्यमानकार्यप्रागभावस्योत्पत्स्यमानसकलकारणत्वप्राप्तिरित्याह ततश्चेति । महदादिप्रागभावस्य पक्षत्वात्तदन्यस्यचोक्तसाधनोपपन्नस्य महदादिकारणस्यासिध्द्या दृष्टान्ताभावेन विशेषव्याप्त्यसम्भवात्सामान्यव्याप्तिमाह य इति ॥ नियमोऽस्तीति । कुविन्दादौ व्यभिचारादिति भावः ॥ तत्समानन्यायानामिति । प्रागभाववदनन्यथासिद्धनियतपूर्ववर्तिनामित्यर्थः ।

प्रागभावस्यैव जगत्कर्तृत्वोपपत्तेरिति । ईश्वरतत्कर्तृत्वकल्पनापेक्षया क्लृप्तस्य प्रागभावस्य कर्तृत्वमात्रकल्पनस्यैव लघुत्वादिति भावः ॥ उदाहृतेति । सदेव सोम्येदमग्र आसीदित्यादिरूपेत्यर्थः । श्रतियुक्त्योः श्रुतेः स्वभावप्राबल्यादिति भावः । साम्प्रतं युक्तमित्यर्थः । ततश्च न तद्विरोधेन सदेव सोम्येत्यादिश्रुतेरस्मदभिमतार्थे प्रामाण्याभाव इति भावः ॥ संवादित्वेनेति । उक्तानुमानजातस्येति शेषः । ततश्च युक्तिविरोधमात्रस्य श्रुतेः स्वार्थात्प्रच्यावनासमर्थत्वेऽपि प्रबलयुक्तिविरोधोऽपि न तत्र समर्थ इति वदन्तं प्रति तथा सति व्याप्तिपक्षधर्मतोपेततया प्रबलयुक्तिविरोधेन मृदब्रवीत्यादिवचनानां प्रतीतार्थे प्रामाण्याभावो न स्यादित्यभिप्रेत्य तत्रेष्टापत्तिं परिहरति प्रबलेति । अतीताधिकरणेऽभिमानि-व्यपदेशस्त्वित्यधिकरण इत्यर्थः । ननु मृदब्रवीदित्यादिवचनानां प्रबलयुक्तिविरोधेन प्रतीतार्थत्यागो युक्तः । मृदाद्यभिमानिदेवतारूपाबाधितार्थान्तरमादायार्थत्वोपपत्या प्रामाण्याव्याहतेः । इह तु सदे-वेत्यादेः प्रतीतार्थत्यागे न प्रामाण्यसम्भवः । अबाधितस्यार्थान्तरस्याभावादित्यतोऽत्रापि प्रागभाव-रूपार्थान्तरमादायार्थवत्वान्नाप्रामाण्यप्रसङ्ग इत्यभिप्रेत्य सदेवेत्यादेः प्रागभावे सावकाशतामुपपादयति प्रागभावस्यापीति ।

ब्रह्मार्थत्वमुक्तमिति । ततश्च सदेवेत्येतत्समानार्थस्य असदेवेत्यादेर्न युक्तिसंवादकत्वेन तत्प्राबल्यापादकतेत्यर्थः ॥ तथाऽपीति । घटप्रागभावस्य घटं प्रति कारणतायाः कर्तृत्वस्य च लोकेऽदर्शनान् महदादिकार्यप्रागभावस्य महदादिकारणत्वं तत्कर्तृत्वं चायुक्तमित्यर्थः । लोकेऽशरीरस्य कर्तृत्वादर्शनेऽपि यथाऽऽगमबलादीश्वरस्याशरीरस्यैव कतृत्वं, यथा वा लोके उपादानस्य कर्तृत्वा-दर्शनेऽपि परमते आगमबलादुपादानस्यैव कर्तृत्वं तथेहापि प्रागभावान्तरे कर्तृत्वादर्शनेऽप्यागमबला-न्महदादिप्रागभावस्य महदादिकर्तृत्वं नानुपपन्नमित्याशयेनाह अलौकिकार्थस्येति । ननु चैवं यदोत्पत्तिरिष्यते ततः पूर्वमपि महदादेरूत्पत्तिः स्यात्तदाऽपि प्रागभावस्य सत्वादन्यस्य चापेक्षणीयस्या भावादित्यतस् तर्हि त्वत्पक्षेऽपि प्रलये उत्पादकस्य ब्रह्मणः सद्भावादन्यस्य चापेक्षणीयस्याभावा-दुत्पत्तिप्रसङ्गस्तुल्य इत्याह सन्ततेति । ननु न ब्रह्ममात्रं कर्तृ किन्तु ज्ञानेच्छादिरूपकादाचित्क-कारणान्तरसचिवमेव । तथा चापेक्षणीयस्य कारणान्तरस्य सद्भावासद्भावाभ्यामुपपन्नावुत्पत्तेः कालविशेषभावाभावौ, इत्यतस् तर्हि मत्पक्षेऽपि तत्सहितस्यैव प्रागभावस्य कर्तृत्वात्तद्भावाभावकृतौ उत्पत्तेः कालविशेषभावाभावावित्याह इच्छादीति ॥ तदिति । सन्ततोत्पत्तिप्रसङ्गेत्यर्थः । ननु ब्रह्मणश्चेतनत्वेन तस्य ज्ञानेच्छाद्युपपत्या तद्विशिष्टस्य तस्य कर्तृत्वोपपत्त्या तत्कादाचित्कत्वेन मत्पक्षे उक्तप्रसङ्गपरिहारोपपत्तावप्यचेतनत्वाद्विश्वप्रागभावस्य ज्ञानेच्छाद्यनुपपत्या न तद्विशिष्टस्य तस्य कर्तृत्व-मिति नेच्छादिकादाचित्कत्वेनोक्तप्रसङ्गपरिहारस्त्वत्पक्ष इत्यतः शब्दगम्यस्यार्थस्य यथाशब्द-मङ्गीकर्तव्यत्वेन चेतनत्वादेस्तद्भावाभावाप्रयोजकत्वात्प्रकृते च ‘तदसदेव सन्मनोऽकुरूते’ति श्रुताव-सच्छब्दार्थस्य विश्वप्रागभावस्य मनःशब्देन वा कर्त्रर्थकलकारेण वा ज्ञानेच्छाद्युक्तेर्युक्त एव तत्कादाचित्कत्वेन सन्ततोत्पत्तिप्रसङ्गपरिहारो मत्पक्ष इत्याशयवानाह अत एवेति । उपन्यस्तपूर्व-पक्षस्योत्सूत्रत्वशङ्कानिरासाय सूत्रारूढतामुपपादयति तदिदमिति ।

अभाव इति । प्रागभाव इत्यर्थः । नन्वसच्छब्दस्य शून्ये रूढस्य कथं प्रागभावपरत्वमित्यतो योगेन तद्दर्शयति अत्रेति ॥ भावसाधन इति । भवनं सत्, न असदिति भावसाधनान्त इत्यर्थः । यद्यपि शतृप्रत्ययः कर्तर्येव विहितो न तु भाव इति भावसाधनत्वं नाश्रयितुं युक्तम् । तथाऽपि कर्तरि विहितोऽपि, छन्दसि भावेऽपि भवतीत्यभिप्रेत्य भावसाधनत्ववचनमिति ध्येयम् । ननु लाघवादावश्य-कत्वाच्चाभाव इत्येव हि वक्तव्यं किमसच्छब्देनेत्यतः सूत्रस्य श्रुत्यनुसारित्वादसदेवेत्यादिश्रुत्यनुगति-सूचनार्थमसच्छब्दप्रयोग इत्याह श्रुतीति ।

### **परिमल **

युक्तिविरूद्धत्वेनेति । प्रलये सर्वासत्वसाधकभावत्वयुक्तिसहितया प्रागभावस्य कारणत्वसाधकयुक्त्या, तथा कार्यस्य सकर्तृकत्वनियमात् प्रलये भावमात्रस्य अभावेन तत्कर्तृत्वायोगे परिशेषादभावस्यैव कर्तृत्वमिति परिशेषरूपयुक्त्या च विरूद्धत्वेनेत्यर्थः । प्रलये तत्सत्ता-भावस्येत्यादिनाऽग्रे परिशेषेण कर्तृत्वं सिसाधयिषुरादौ कारणत्वमात्रं तावत्साधयितुं वक्ष्यमाण-हेतोर्विशेष्यासिद्धिं तावन्निराह महाप्रलय इत्यादिना । सूत्रेऽसच्छब्दश् छन्दसभावार्थः सन् शत्रन्त अभावपर इति भावेनाह उत्पत्स्यमानकार्यप्रागभाव इति । सूत्रानुसारेण प्रयुक्तमेकवचनं समुदायाभि-प्रायम् । तत्तत्कार्यप्रागभावा इत्यर्थः । तेषामनेकत्वेऽपि प्रमितत्वादप्रमितेश्वरादपि लाघवमिति भावः । नष्टकार्यप्रागभावमादायान्योन्याभावादिकभावादिकमादाय च बाधवारणायोत्पत्स्यमानकार्येति, प्रागिति च विशेषणद्वयम् । अवश्यं नियमेनेत्यर्थः । एतेनाश्रयासिद्धिरपि निरस्ता । विशेषणासिद्धिं निराह न चास्येति ।

महदादिकार्यकारणमिति । महदादिकार्यजननशक्तयुपेतमित्यर्थः । एवं साध्यावैशिष्ट्यशङ्कानवकाश इति ध्येयम् । तत्समानन्यायानामिति । अन्यत्रानुपक्षीणनियतकार्यपूर्वभाववतामित्यर्थः ॥ स्यादेत-दिति । एतद् ईश्वरादिकारणत्वम् । एवं प्रागभावसमानन्यायतया स्यात् तदेत्यर्थः । सूत्रेऽसच्छब्दः कर्त्रर्थकशत्रन्तः सन् अभावप्रतियोगिपर इति भावेन प्रयोगान्तरसूचकत्वेन वृत्त्यन्तरमुपेत्य प्रयोगमाह सिद्धान्तिनेत्यादिना । सिध्यसिद्धिभ्यामीश्वरपक्षकासत्वसाधनायोगात्सिद्धान्तिनेत्यादिविशेषणम् । तावता नन्वत्रेत्यादिना कृतचोद्यस्य कः परिहार इत्यतो भावत्वयुक्तिसहिता सती प्राचीनयुक्तिरेव सिद्धान्तविरोधिनी विवक्षितार्थसाधिकेत्याह एवं चेति ॥ तस्यैव कारणत्वमिति । कर्तृत्वो-पादानत्वादिना सर्वेणापि रूपेणेति भावः । सर्वेण रूपेण तस्यैव कारणत्वमित्येतच्छङ्कोत्तराभ्यां व्यनक्ति ननु चेति । परिहरति नेति । तत्सत्वे(त्ते)ति । ईश्वरादिसत्ताभावस्येत्यर्थः । एतच्चोपलक्षणम् । यत्कार्यं तत्सोपादानकमिति नियमात् । महदाद्युपादानत्वेन प्रधानमवश्यमङ्गीकरणीयमिति चेन् न, प्रलये अभावत्वयुक्त्या तत्सत्ताभावस्य प्रमितत्वेन मायावाद्यङ्गीकृतब्रह्मण इव कर्तृभूतप्रागभावस्यैवो-पादानत्वोपपत्तेरित्यपि ध्येयम् । ईश्वरकर्तृत्वविरोधित्वात् कर्तृत्वांश एवोपपादितो नोपादानत्वांशः स तूपलक्षणयोपात्त इति ध्येयम् ॥ उदाहृतेति । सदेव सोम्येत्यादिश्रुतीत्यर्थः । ‘असदेवेदमग्रे’ति प्रागभावस्य नियतपूर्ववृत्तित्वयुक्तिसंवादिनी । ‘तदसदेवे’ति श्रुतिः प्रागभावस्य कर्तृत्वसाधक-परिशेषयुक्तिसंवादिनी । तृतीया तु कार्यस्य प्रागभावमात्रजन्यत्वसंवादिनी । न च श्रुतावसच्छब्द-स्तुच्छपर इति वाच्यम् । आसीदित्यादिसत्वोक्त्यादिविरोधादिति भावः ॥ स्वार्थपरित्याग-स्यातीताधिकरणे स्थितत्वादिति । एतेन पूर्वसिद्धान्तन्यायेन पूर्वपक्षप्रवृत्तेरापवादिकी सङ्कतिरित्यपि सूचितम् ॥ स्वरूपसत्वादिनेति । कार्योन्मुखत्वादिना मनोऽकुरुतेत्यादियोग आदिपदार्थः ।

एतेन सर्व इतीति । ‘एतेन सर्वे व्याख्याता’ इति पूर्वाध्यायान्तिमाधिकरणे ‘नैव सादयितुं शक्यः’ इत्यादियोगेन असत्पदवाच्यतुच्छस्येश्वराधीनतया तदधीनत्वन्यायेन च ब्रह्मार्थत्वमुक्तम् । तथा च कथं तेनान्यप्राप्तिरुच्यत इति भावः । अन्यत्रापि वृत्यङ्गीकारादिति भाष्यदिशा समाधत्ते तत्किमिति । अन्यत्रेति । भावव्युत्पत्त्यादिनाऽभावादावित्यर्थः । एतेन सर्व इत्यत्रासत्पदस्य तुच्छपरत्वमुपेत्य विचारप्रवृत्तावपि इह भावव्युत्पत्त्यादिना योगेनाऽभावार्थत्वोपगमेन विचारकरणमविरुद्धमिति ज्ञेयम् । तत्रेति । अभावादौ ॥ समाकर्षेति । भगवदर्थकानामपि शब्दनामन्यत्र न्युनवृत्त्या वाचकत्वेन व्यवहारस्य समाकर्षादित्यधिकरणे स्वीकारादित्यर्थः ॥ युक्त्युपेताया इति । न चैवं स्वार्थपरत्वाय श्रुतिर्युक्तिमपेक्षते, युक्तिः स्वप्रामाण्याय श्रुतिसंवादापेक्षेत्यन्योन्याश्रय इति शङ्क्यम् । युक्तेः सदेवेत्यादिश्रुत्यर्थबाध एव श्रुतिसंवादापेक्षा न तु प्रागभावकारणत्वादिसाधन इति तत्र परानपेक्षत्वात् ॥ कारणत्वं कर्तृत्वं चेति । कारणत्वमुपादानत्वं ध्येयम् ॥ ब्रह्मवादिनोऽपीति । ब्रह्मैवोपादानं कर्तृ चेति वदतोऽपि कर्त्रुपादानसत्वादजस्त्रकार्योत्पत्तिप्रसङ्ग इत्यर्थः ॥ ममापि समानमिति । अभाव-(स्यापिका)स्य कादाचि(त्ककार्योन्मुखत्वादिरूपेच्छा)त्केच्छादिमत्वोपगमादिति भावः । उक्तमिति । ब्रह्मणो विश्वकर्तृत्वमित्यर्थः । सर्वं सूत्रारूढतया दर्शयति तदिदमुक्तमिति । असदिति सूत्रखण्डेनेति योज्यम् । अत्रेति । सूत्रे, सूत्रस्यास्मिन्नर्थ इति वा ॥ असच्छब्द इति । नञुपपदसच्छब्द इत्यर्थः । अस् भुवीत्यस्माद्भावे छान्दसशतृप्रत्यये श्नसोरल्लोपे नञ्समासे असदिति रूपम् । कर्तृसाधनेऽप्येवमेव प्रक्रिया । प्रतिपत्तिलाघवायाभाव इत्येव कुतो नोक्तं सूत्र इत्यत आह श्रुतीति । असदेवेदमग्र आसी-दित्यादिश्रुतीत्यर्थः । एतेन श्रुतावपि भावसाधन इति सूचितम् ।

### **यादुपत्यम् **

उत्पत्स्यमानप्रागभाव इति । न च अत्रासच्छब्देन प्रागभावग्रहणे भाष्यन्याय-विवरणतत्वप्रकाशिकाविरोधः, तत्रासच्छब्दस्य शून्यपरत्वप्रतीतेरिति वाच्यम् । तत्रत्यासच्छब्दानामपि प्रागभावपरत्वमेवेति चन्द्रिकाकारैरुक्तत्वात् । वस्तुतस्तु भाष्यानुव्याख्यानयोरनेकार्थत्वान् न तट्टीकयोर्विरोध इति भावबोधकारैर्निपुणतरं समर्थितं तदेवानुसन्धेयम् ॥ कारणं भवितुमर्हतीति । अत्र शक्तिरूपं कारणत्वं वा तत्पदवाच्यं वा साध्यतया विवक्षितमतो न साध्याविशिष्टतेति ध्येयम् ॥ तत्समानन्यायानामिति । अनन्यथासिद्धनियतपूर्ववर्तिनामित्यर्थः ॥ सन्ततोत्पत्तीति । प्रागभावस्य सत्वेन प्रलयेऽपि कार्योत्पत्तिप्रसङ्ग इत्यर्थः ॥ अत्रासच्छब्द इति । असच्छब्दान्तर्गतः सच्छब्द इत्यर्थः । एवमग्रेऽपि । भावसाधन इति । भवनं सदिति भावसाधन इत्यर्थः । शतृप्रत्ययस्य भावार्थत्वं छान्दसमिति भावः । ननु किमेवमस्वरसासच्छब्देन, अभाव इत्येव कस्मान्नोक्तमित्यत आह श्रुत्यनुगमेति । सूत्रं श्रुत्यनुसारीति भावः ॥

### **श्रीनिवासतीर्थीया **

वक्ष्यमाणानुमाने आश्रयासिद्धिं परिहरति महाप्रलय इति । विशेषणासिद्धिं परिहरति न चेति ॥ नियमोऽस्तीति । तथा सति दण्डो घटापेक्षया पूर्वभावीति स एव कारणमिति स्यात् । तथा च चक्रादेरकारणता स्यादिति भावः ॥ उक्तमिति । ततश्चासदेवेति श्रुतिर्न प्रागभावस्य कारणताप्रापिकेत्यर्थः । युक्त्युपेताया इति । उपपत्तेस्तात्पर्यलिङ्गत्वादिति भावः । भावसाधन इत्यादि । नञुपपदात्सद्लृ विशरणेत्यादिधातोर्भावे कर्तरि वा क्विपि तस्य लोपे च सदिति रूपम् । पश्चान्न सद् असदिति भवति ॥

### **वाक्यार्थरत्नमाला **

भावत्वेनेति । भावत्वरूपहेतुनेत्यर्थः । सौत्रखण्डस्येश्वराद्यसत्वसाधकत्वं किं नामेत्येवं पाठः । अर्थपदमधिकं तु लेखकप्रमादादिति बोध्यम् ।

ननु कारणात्मना स एव कार्याकारेण परिणामपक्षे अत्यन्तसत्कार्यवादे वा महदादेः प्रलये सत्वमेवास्तीति तदसत्वनिबन्धनः प्रागभावो न सिध्यतीत्यत असतः सत्तासम्बन्ध एवोत्पत्तिरिति वदतो मते सत्कार्यवादाभावात्तादृश्याः प्रामाणिकत्वाच्च युक्तमेव महदादेः प्रलये सत्वाभावनिबन्धन-प्रागभावसत्व साधनमित्याशयेनोत्पादशब्दार्थमाह । प्रागसत इति । एतेन प्रलये प्रागभावानभ्युपगमे तद्रूपकारणाभावात्कार्यं न स्यादिति यथाश्रुतमेव व्याख्यानं निरस्तमित्यपि सूचितम् । प्रलये प्रागभावाभावे तद्रूपकारणाभावादित्येकं व्याकुर्वतापि प्रागभावाभाव इत्यनेन कार्यसत्वमेवोक्तं भवति । तथा च प्रलये कार्यसत्व इति लब्धे उत्पादायोगस्य प्रागसत उत्पादितरीत्यैवोपपादनीयत्वा-त्प्रकारान्तरेणोक्तिर्व्यर्थेति ।

नन्वत्रेत्यादिमूलमसदिति सौत्रखण्डस्याद्यार्थमभिप्रेत्य । एतच्च सदभावः । अपराऽपि वृत्ति-रित्युत्तरत्र स्पष्टम् । अनन्यथासिद्धनियतेति उक्तमूलानुसारेणेदम् । ईश्वरतत्कर्त्तृत्वेति । ईश्वरश्च तत्कर्त्तृत्वं च तदुभयकल्पनापेक्षयेत्यर्थः । कर्त्तृत्वमात्रस्येति । धर्मितद्धर्मकल्पनातो धर्ममात्रकल्पनाया गघुत्वादित्यर्थः । मूले असदेवेदमग्र आसीत्तदसदेव सन्मनो कुरुत । असतः सदजायतेत्यादीति । यद्यपि भाष्ये सदेवेदमग्र आसीदित्येतावदेव वाक्यमसत्कारणत्वसाधकयुक्तयुपोद्बलकत्वेनोदाहृतम् । तथापि सिद्धान्तसाधकत्वेनाभिप्रेतच्छान्दोग्यस्थ ‘‘सदेव सोम्येदमग्र आसीदि’’त्येतद्वाक्ये सन्निहित तत्रैक आहुः ‘‘असदेवेदमग्र आसीदि’’ति वाद्यन्तरोक्तानुवादस्थस्यासदेवेति वाक्यस्य ग्रहणमिति प्रतीतिः स्यान्न चासौ युज्यते । अतः प्राप्तिप्रतिपादकसर्वशब्दानामित्यादिभाष्यतट्टीकाविरोधापातात् । न हि च्छान्दोग्यस्थासदेवेदमित्येतद्वाक्यगता सत्शब्दस्यैतेन सर्वे व्याख्याता इत्यत्र भगवत्परत्वमुप-पादितमस्ति येन यत्रान्यवाचकत्वेऽप्यविरोधस्तत्रान्यदप्यमुख्यतयेति भाष्यानुसारेण तदधीनत्व-न्यायेनान्यत्रापि वृत्याऽसतः प्राप्तिस्स्यात् । अतस्तावन्मात्रोदाहरणं स्थलान्तरस्थवाक्यस्य प्रतीको-पादानतयैव भाष्ये कृतम् । न तु छान्दोग्यस्थवाक्याभिप्रायेणेत्याशयेन स्वयं तच्छेषोदाहरणं कृतमिति ज्ञेयम् । तदसदेव सन्मनो कुरुतेति । तत्प्रलयकालीनमसदेव समनःपरिणामभूतज्ञानादिकम् अकुरुत अकरोत् । अत एव ‘‘एतेन शिष्टे’’ति सूत्रव्याख्यावसरे मनस इति भाष्पपदस्य ज्ञानेच्छाप्रयत्नार्थत्वं मूले वक्ष्यते । असतः सदजायतेति वाक्यं तु देवानां पूर्वे युगेऽसतः सदजायतेत्यादि ऋङ्मन्त्रमुदाहृतम् । आदिपदेन तु ‘‘असद्वा इदमग्र आसीत्’’ इत्येतद्वाक्यस्य ग्रहणं, तस्य ‘‘एतेन सर्व’’ इत्यत्र मूले उदाहरणात् । उदाहरिष्यते च तदिह टीकायामिति विवेकः । ‘‘असद्य्वपदेशान्नेति चेदि’’त्ये-तत्सूत्रीयपरापव्याख्यानानुवादावसरे चै तद्वाक्यद्वयं समुदाहरिष्यते । तत्र तत्सदासीदिति च वाक्यशेष उदाहृतः । ऐतन छान्दोग्यवाक्याश्रयणेन व्याख्यातारो निरस्ता वेदितव्या इति ज्ञातव्यम् । आनन्द-मयाधिकरणचन्द्रिकायान्तु टीकायां ‘‘असद्वा इदमग्र आसीदि’’त्यस्येत्यादिनाऽपरममुख्यवृत्याऽन्य-परत्वराहित्योक्तावपि तत्पक्षे टीकाकारस्याभाव आयातीत्यतो यद्वा ब्रह्मेत्यादिना बलवत्वं प्रकारान्तरेण निरूपितम् । तथैव तट्टीकोक्तेस् तत्वप्रकाशिकाग्रन्थेऽत्र चन्द्रिकानुसारेण निष्कर्षः कार्योऽस्ति । युक्तमित्यर्थ इति । युक्तेहासां प्रतमित्यभिधानादिति भावः । स्वार्थात्प्रच्यावनासमर्थत्वेऽ-पीत्यपिपदयुक्तः पाठः । समर्थत्वेनेति तृतीयापाठेऽप्ययमेवार्थः ।

तत्समर्थत्वादिति । पक्षधर्मतेति । धर्मतोपेततया प्रबला या युक्तिरिति सम्बन्धः । कारणतायाः कर्त्तृत्वस्य चेति । कारणत्वमात्रदर्शनेऽपि कारणत्वकर्त्तृत्वयोरुभयोरपि दर्शनाभावादित्यर्थः । घटप्रागभावस्य कारणत्वेऽपि कर्त्तृत्वाभावादित्याशयः । भावसाधन इतीति । भावो धात्वर्थः । स साधनमभिधेयं यस्येति तथोक्तः । भाववाचक इति यावत् । एवं ‘‘पिपीलिका लिपिश्चापि प्रमाण-मि’’त्येतन्मूलटीकायां व्याख्यानप्रकारानुसारेण ज्ञातव्यम् । ‘‘तुल्यास्य प्रयत्नमि’’ति सूत्रीयभाष्यगत प्रपूर्वाद्यततेर्भावसाधनो नङ् प्रत्यय इत्यत्रत्यभावसाधन इत्यस्य भावे अभिधेये नङ् प्रत्ययं क्रियते । तेन नशब्दस्य भावः साधनं भवतीत्युक्तं कैयटे । सच्छब्दस्य भवनरूपभाववाचकत्वेऽप्य सच्छब्दस्य तद्वाचकत्वाभावाद्भावसाधनं पदं तदन्ततया व्याख्याति । भावसाधनान्त इति । यद्यपि शतृप्रत्यय इति । यद्यपि शतुर्लटादेशतया न पृथक्प्रत्ययत्वमस्तीति सूत्रादेशः कर्त्तर्येव विहित इत्येव वाच्यम् । तथापि लटः प्रत्ययत्वेन तदादेशशतुरपि प्रत्ययत्वमित्याशयेन तथोक्तिरत्रेति शत्रादेशः कर्त्तरीत्येवात्र विवक्षितमिति न दोषः ।

नत्वत्र शतृप्रत्यय एव स्वतन्त्रोऽभ्युपेयते ‘‘इङ्धार्योः शत्रकृच्छ्रिणी’’ इत्यादिना अधीयन्नित्यादौ तस्य तत्वेऽपि प्रकृते लडादेशतया स्वतन्त्रप्रत्ययत्वाभावादिति बोध्यम् । शतुः कर्त्तर्येव विधानं तु पचन्तं चैत्रं पश्य । पचता कृतं पचते देहीत्यादौ स्य बोधादित्यादि आकरे स्पष्टम् ।





