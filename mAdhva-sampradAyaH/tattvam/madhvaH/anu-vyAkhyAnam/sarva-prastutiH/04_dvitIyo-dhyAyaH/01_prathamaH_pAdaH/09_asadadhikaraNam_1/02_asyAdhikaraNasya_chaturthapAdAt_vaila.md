+++
title = "०२ अस्याधिकरणस्य चतुर्थपादाद् वैलक्षण्यम्"

+++


## अल्पवाक्ययुता युक्तिर्बहुलैव विरोधिनी

**अस्याधिकरणस्य चतुर्थपादाद् वैलक्षण्यम्**

**अल्पवाक्ययुता युक्तिर्बहुलैव विरोधिनी**

### **सुधा **

नन्वेवं सति श्रुतीनां श्रुतियुक्तिविरोधपरिहारोऽस्याधिकरणस्यार्थ इत्युक्तं भवति । सोऽयं चतुर्थपादार्थ एवेति तत्रैवास्याधिकरणस्योपनिबन्धनमुचितम् । नात्रेत्यतोऽस्य ततोऽपि वैलक्षण्यं दर्शयितुमुक्तमल्पेति, बहुलेति च । अत्राल्पत्वमुपसर्जनत्वम्, बहुलत्वं (च) प्रधानत्वमिति ज्ञातव्यम् । एवशब्दस्तु ‘न गुणप्रधानभावव्यत्यासश्चतुर्थपाद इवे’त्यर्थे ।

### **शेषवाक्यार्थचन्द्रिका **

ननु वाक्ययुतयुक्तिविरुद्धत्वोक्त्यैव न्यायभेदोपदर्शनेन गतार्थ-शङ्कानिराससिद्धेर्भाष्ये श्रुतियुक्त्योरल्पत्वबहुलत्वरूपविशेषणोक्तिर्व्यर्थेत्यतस्तन्मात्रेण न्यायभेदोपदर्शनेन विशेषणोपादानस्य गतार्थताशङ्कानिरासार्थत्वासम्भवेऽपि वाक्ययुतयुक्तिविरोधनिरासकतया प्राप्त-चतुर्थपादान्तर्भावशङ्कानिरासकत्वान्न तस्यानर्थक्यमिति भावेन तच्छङ्कानिरासकतया तद्योजयितुं चतुर्थपादान्तर्भावशङ्कामुत्थापयति नन्वेवं सतीति । नन्वल्पत्वबहुत्वयोश्चतुर्थपादीयविरोधिश्रुतियुक्ति-साधारणत्वात्कथं चतुर्थपादान्तर्भावशङ्कानिरासकत्वमपीति वैयर्थ्यमेवेत्यतोऽत्राल्पत्वबहुत्वयोः ‘स्मृतियुक्तिश्रुतिगुणयुक्तयो बहुयुक्तयः’ इत्युत्तरानुव्याख्यानानुरोधेन गुणत्वप्रधानत्वरूपत्वेन यथा-श्रुतार्थत्वाभावादुक्तरूपयोश्च तयोश्चतुर्थपादीयश्रुतियुक्तिसाधारणत्वाभावादुपपन्नं तत्रान्तर्भावशङ्का-निरासकत्वमिति न वैयर्थ्यमित्यभिप्रेत्य प्रकृतोपयोगितयोत्तरानुव्याख्यानानुरोधेनाल्पत्वबहुत्वे व्याख्याति अत्राल्पत्वमित्यादिना । मूले एवशब्दस्य वैयर्थ्यपरिहाराय प्रकृतोपयोगितया तदर्थमाह एवशब्द-स्त्विति । चतुर्थपादे युक्तेरुपसर्जनत्वं श्रुतेश्च प्रधानत्वमिति यथा श्रुतियुक्त्योर्गुणप्रधानभावो न तथेह श्रुतियुक्योर् येन तत्रान्तर्भावः स्यादित्यर्थप्रदर्शनाय मूले एवकार इति भावः ।

### **परिमल **

‘स्मृतियुक्तिश्रुतिगुणयुक्तयो बहुयुक्तयः’ इत्यादेरुत्तरपदोपक्रमे वक्ष्यमाणदिशा अर्थमाह अत्राल्पत्वमिति ।

### **यादुपत्यम् **

उपसर्जनत्वमिति । श्रुतिगुणयुक्तय इति वक्ष्यमाणत्वादिति भावः ।

### **वाक्यार्थरत्नमाला **

तन्मात्रेण न्यायेति । वाक्ययुत युक्तिविरुद्धत्वोक्तिमात्रेणेत्यर्थः । एतच्च विशेषणोपादानस्य गतार्थताशङ्कानिरासार्थत्वासम्भवे हेत्वभिधानम् । न्यायभेदोपदर्शनस्य सिद्धत्वादित्यर्थः । तथा च तेनैव गतार्थताशङ्कानिराससिध्येति शेषः । विशेषणोपादानस्य अल्पत्व-बहुत्वरूपविशेषणोपादनस्येत्यर्थः । एकस्मिन्नेवाधिकरणभेदेन व्यत्यास इत्यर्थः । प्रतीतिवारणाय पादान्तरापेक्षया व्यत्यास इति व्याचष्टे । चतुर्थपाद इति ।

  

