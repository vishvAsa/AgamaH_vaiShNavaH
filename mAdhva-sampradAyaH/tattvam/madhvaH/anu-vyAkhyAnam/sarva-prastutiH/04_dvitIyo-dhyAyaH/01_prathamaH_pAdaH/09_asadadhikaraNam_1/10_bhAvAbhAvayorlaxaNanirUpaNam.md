+++
title = "१० भावाभावयोर्लक्षणनिरूपणम्"

+++


## प्रथमप्रतीपत्तिषु

**भावाभावयोर्लक्षणनिरूपणम्**

**प्रथमप्रतीपत्तिषु**

### **सुधा **

यद्येवं भावाभावयोरभावभावधर्मित्वं धर्मधर्मिणोश्चाभेदः स्यात्, तदा भावस्याप्य-भावत्वेनाभावस्य च भावत्वेन, घटादीनां भावत्वमेव प्राक्प्रध्वंसात्यन्ताभावानामभावत्वमेवेति नियमो निर्निबन्धनः स्यात् । न चैवमस्त्विति वाच्यम् । सकललोकसिद्धस्य तथाभावानर्हत्वाद् इत्यत आह प्रथमेति ।

## **अनुव्याख्यानम्**

***..... ...... ..... प्रथमप्रतीपत्तिषु ॥***

***निषेधविधिरूपत्वं भावाभावत्वमत्र हि ॥***

रूपशब्दो धर्मिवचनः । भावाभावत्वमिति यथायोगं सम्बन्धः । अत्रैवं सत्यपि । हिशब्दः प्रसिद्धौ । अयमर्थः । किं भावाभावनिबन्धनं प्रमेयरूपमन्विष्यते प्रमाणं वा । आद्य-स्योत्तरार्धमुत्तरम् । यद्यपि भावाभावात्मका घटादय; प्रागभावादयश्च । तथाऽप्यत्र पदार्थसार्थे यः पिण्डो विधिधर्मिको घटादिः स भावो, यस्तु निषेधधर्मिकः प्रागभावादिः सोऽभाव इति व्यवस्थोपपद्यते । अभेदेऽपि धर्मधर्मिभावो विशेषशक्त्या सङ्गच्छत इत्युक्तमेव । द्वितीयस्य उत्तरं प्रथमप्रतिपत्तिष्विति ।

यः प्रथमं विधितया परप्रतिक्षेपरूपतां विना प्रतीयते स घटादिर्भावः । यस्तु निषेधतया परप्रतिक्षेपेण प्रतीयते प्रागभावादिः सोऽभाव इत्युत्तरार्धेनैकवाक्यतया योज्यम् ।

### **शेषवाक्यार्थचन्द्रिका **

ननु भावाभावयोर्विधिनिषेधरूपत्वस्य पूर्वेणैव सिद्धत्वादुत्तरवाक्ये तदभिधानमनर्थकम् । न च भावाभावयोर्विधिनिषेधधर्मिकत्वप्रतिपादनार्थं तदिति वाच्यम् । तत्प्रतिपादनस्याप्यनर्थकत्वात् । न च घटादिर्भाव एव प्रागभावादिरभाव एवेति व्यवस्थोपपादनार्थं तदिति वाच्यम् । अव्यवस्थाप्रापकत्वाभावेन तदप्रसक्त्या तदुपपादनस्याप्यनर्थकत्वादित्यतः प्रापकप्रदर्शनेनाव्यवस्थाप्रसङ्गशङ्कामुत्थाप्य तत्परिहारकतया भावाभावयोर्विधिनिषेधधर्मिकत्वोपपादक-तयोत्तरवाक्यं योजयितुं शङ्कामुत्थापयति यद्येवमिति ॥ भावस्याप्यभावत्वेनेति । घटादेर्भाव-स्यान्योन्याभावरूपधर्मात्मकत्वेनाभावत्वं स्यादित्यर्थः ॥ अभावस्य भावत्वेनेति । प्रागभावादेर-भावस्य प्रमेयत्वादिरूपधर्मात्मकत्वेन भावत्वं स्यादित्यर्थः । उभयत्रेष्टापत्तिं परिहरति घटादीनामिति । तत्रापीष्टापत्तिमाशङ्क्य निषेधति न चेति ॥ तथा भावेति । निर्निबन्धनत्वेत्यर्थः । यथाक्रमं सम्बन्धभ्रमं वारयति यथायोग्यमिति । मूलेऽत्रेत्यप्रयोजकत्वसूचनार्थमिति भावेन तथा व्याचष्टे अत्रेति । तर्हि भावाभावयोर्विधिनिषेधधर्मिकत्वकथनमात्रेणोक्तव्यवस्थाया उपपादितत्वात्प्रथमप्रतिपत्तिष्विति भाष्यखण्डवैयर्थ्यमित्यतस्तत्सङ्गमयितुं सम्भावितं विकल्पद्वयं प्रदर्श्य तत्परिहारकतया ग्रन्थं योजयति अयमर्थ इति ॥ पदार्थसार्थ इति । भावाभावात्मकपदार्थसमूह इत्यर्थः । ननु भावाभावात्मकत्वे धर्मधर्मिभावस्यैवायोगेन विधिनिषेधधर्मिकत्वस्यैवायोगान् न घटतत्प्रागभावादेर्भावाभावत्वव्यवस्थेत्यतो भावाभावयोर्घटतदन्योन्याभावयोः प्रागभावप्रमेयत्वयोर्वा सविशेषाभेदेन निर्विशेषाभेदानङ्गीकारा-द्विशेषस्य च भेदप्रतिनिधित्वेन तच्छक्त्या धर्मधर्मिभावसम्भवान्नानुपपत्तिरित्याह अभेदेऽपीति ॥ उक्तमेवेति । तदेवमित्यव्यवहितपूर्वग्रन्थेनेति शेषः ।

ननु प्रथमप्रतिपत्तिमात्रस्य भावाभावनिबन्धनप्रमाणत्वाभावात्प्रथमं विधिनिषेधरूपत्वेन प्रतीतेरेव तत्प्रामाणत्वान् न प्रथमप्रतिपत्तिष्वित्यस्य द्वितीयप्रश्नोत्तरत्वमित्यतस्तदुपपत्तये उत्तरार्धैकवाक्यता-माश्रित्य

‘तथाऽपि प्रथमं बुद्धेर्यो निषेधस्य गोचरः ।

सोऽभावो विधिबुद्धेस्तु गोचरः प्रथमं परः’

इत्युत्तरानुव्याख्यानानुसारेण योजयति य इत्यादिना ।

ननु च के इमे विधिनिषेधतया प्रतीती । किमस्ति नास्तीति व्यवहारौपयिके, अस्तिनास्ति-पदार्थविषयके वा, अस्तित्वनास्तित्वप्रकारके वा । नाद्यः । अव्याप्तेः । ज्ञानस्य व्यवहारजनकत्व-नियमाभावेन विवक्षितस्यास्तीत्यादिप्रतीतिविषयत्वस्याभावात् । उत्पन्नस्यापि ज्ञानस्य व्यवजिहीर्षा-भावेन व्यवहाराजनकत्वात् । न द्वितीयः । भावाभवलक्षणयोरतिव्याप्त्यसम्भवप्रसङ्गात् । अभावस्यास्तिपदार्थत्वात् । अन्यथा कथं पश्चादपि घटाभावोऽस्तीति प्रतीतिः । तृतीयेऽपि के इमे अस्तित्वनास्तित्वे भावाभावत्वे सत्त्वनिषेधत्वे वा । आद्येऽन्योन्याश्रयः । द्वितीयेऽनुगतसत्तानङ्गीकारेण सत्त्वनिषेधरूपत्वे उभे अपि प्रत्येकं भावे अभावे च विद्येते इति सिद्धान्तः । एवञ्च ते किं स्वरूपप्रतीतावेव प्रतीयेते उत न । आद्ये स्वरूपसत्त्वस्य भाव इवाभावेऽपि प्रत्येतव्यत्वात्, निषेधत्वस्य चाभाव इव भावेऽपि प्रत्येतव्यत्वाद् अतिव्याप्तिः । द्वितीये त्वव्याप्तिस् तत्कथमेतदित्यतो विधित्वनिषेधत्वे निरूपयति परप्रतिक्षेपरूपतां विनेति । परप्रतिक्षेपेण चेति । ननु तथाऽपि प्रतीतौ किं प्रथमं यो विधितया निषेधतयेत्येवं प्रथमग्रहणं कालविशेणमभिप्रेतं किं वा प्रथमा या प्रतीतिरिति प्रतीतिविशेषणम् । नाद्यः । बुद्धेर्विरम्यव्यापारायोगात् । द्वितीयेऽपि किमेतज्जन्मनि या स्वविषयिका प्रतीतिः सा विवक्षिता किं वैकसामग्रीजन्यासु स्वविषयिकासु प्रतीतिषु या स्वविषयिका प्रथमप्रतीतिः सा । नाद्यः । गिरिदरीवर्तिनो गजाभावस्य ज्ञानात्पूर्वमेव जातायां यत्प्रमेयं तदस्तीत्यस्यां सामान्या-कारेण प्रमेयमात्रविषयिकायां वन्यगजाभावस्य प्रथमं परप्रतिक्षेपकतां विनैव प्रतीतेर्भावाभावलक्षण-योरतिव्याप्त्यव्याप्तिप्रसङ्गात् । न द्वितीयः । एकसामग्य्राऽनेकज्ञानजनकत्वायोगात् । सामग्रीभेदाभावे कार्यभेदस्याकस्मिकत्वप्रसङ्गादिति चेन्न । यदा यदा स्वयं ज्ञायते तदा तदा स्वविषयं ज्ञानद्वयमस्ति । आपातजं विमर्शजं चेति । तत्रापातजा या संवित्तस्या एवेह प्रथमप्रतीतित्वेनाभिप्रेतत्वात् । अत एव तत्त्वसङ्ख्यानटीकायामापातजा या संविद् इत्येवोक्तम् ।

### **परिमल **

अत्रेत्यस्यावृत्तिं मत्वाऽनूद्यते अत्रेति । तस्य व्याख्या पदार्थसार्थ इति । सार्थः समूहः । विधिधर्मिकः धर्मित एव विधिरूपो न धर्मद्वारेणेत्यर्थः । एवमग्रेऽपि । धर्मधर्म्यभेदे कथं धर्मीत्युक्तिरत आह अभेदेऽपीति ।

### **यादुपत्यम् **

पदार्थसार्थ इति । पदार्थसमूह इत्यर्थः ।

### **श्रीनिवासतीर्थीया **

सकललोकसिद्धस्य नियमस्य । तथाभावो निर्निबन्धनत्वम् । प्रमेय-रूपम् । तथा च भावाभावस्वरूपभूतं लक्षणं किमित्यर्थः । एवं सत्यपीत्युक्तं दर्शयति यद्यपीति । विधिधर्मिको विधिं प्रति धर्मित्वोपेत इत्यर्थः । विधिप्रत्यये धर्मित्वेन प्रतीयत इति यावत् । एवमुत्तरत्रापि । अभिप्रेत्य विवक्षित्वा ।

### **वाक्यार्थरत्नमाला **

विधिनिषेधधर्मिकत्वप्रतिपादनार्थमिति । यो विधिधर्मिकः स भाव यत्र धर्मधर्मिभावेनावस्थितयोर्मध्ये धर्मीविधिः स भाव इत्यर्थः । एवं यत्र धर्मिधर्मभावेनानवस्थितयोर्मध्ये धर्मीनिषेधः सोभाव इत्यर्थः । एवमुत्तरत्रापि ।

ननु किं प्रतीतौ प्रथमं योऽस्तीत्येवमित्यादि तत्वसङ्ख्यानरोट्टिग्रन्थस्थं तृतीयेऽपि इमे अस्ति नास्तिप्रतीती इत्यादिकं विचारं मनसि निधायोपयोगानुसारेणाह । ननु च के इमे विधीत्यादिना । कुतो ज्ञानस्य व्यवहारजनकत्वनियमाभाव इत्यत आह । उत्पन्नस्यापीति । अतिव्याप्त्यसम्भवप्रसङ्गादिति । अत्रातिव्याप्तिप्रसङ्गादित्येव पाठः । असम्भवपदमधिकम् । अभावभावयोरिति शेषः । तामेवोपपाद-यति । अभावस्येति । उपलक्षणं चैतत् । भावस्य नास्तिपदार्थत्वात् । अन्यथा कथं पश्चादपि घटो नास्तीति प्रतीतिरित्यपि द्रष्टव्यम् । आद्ये अन्योन्याश्रय इति । यद्यपि भावत्वाभावत्वप्रकारक-प्रतीतिविषयत्वे भावत्वाभावत्वे लक्षणे क्रियमाणे भावत्वाभावत्वकोटौ तयोः पातादात्माश्रय इति शक्यं वक्तुम् । तथापि के इमे अस्तित्वनास्तित्व इति अस्तित्वनास्तित्वस्वरूपप्रश्नात्तयोर् भावत्वाभावत्व-रूपत्वे तद्ज्ञाने तद्ज्ञानापेक्षात् । तथा अस्तित्वनास्तित्वगर्भत्वाद्भावत्वाभावत्वयोस्तद्ज्ञाने तद्ज्ञान-पेक्षेति अन्योन्याश्रय इत्यभिप्रायेण तथोक्तिरित्यवधेयम् । अव्याप्तिरिति । भाव एवोक्तरूपं विधित्वमेव प्रतीयते । अभाव एवोक्तरूपं निषेधत्वमेव प्रथमं प्रतीयते इत्यत्र नियामकाभावादिति वक्ष्यमाण-प्रकारेणेति शेषः । अत्राव्याप्तिरित्यसम्भव एव विवक्षितः । लक्ष्ये व्याप्त्यभावस्योभयाभावे-नाप्युपपत्तेरिति बोध्यम् । एवमुत्तरत्रापीति ।

ननु तथाऽपि किं प्रतीतौ प्रथमम् इत्यादि द्वितीयपक्षनिराकरणं रोट्टिग्रन्थानुसारेण विचारयति । ननु तथापीति । अतिव्याप्त्यव्याप्तिप्रसङ्गादिति । भावलक्षणस्याभावेऽतिव्याप्तिरभावलक्षणस्याव्याप्तिश्च स्यादित्यर्थः । अत एवेति । घटप्रागभाव इत्यवान्तरवाक्यार्थभूतप्रतिषेधाकार प्रतीत्युत्तरमेव घटस्य नास्तितया प्रतीतिरत इत्यर्थः । एवमुत्तरत्रापि रोट्यनुसारेण तत्र तत्रोपयोगानुसारेण ग्रन्थस्य विशेषशोधः कर्त्तव्योऽस्ति ।





------------------------------------------------------------------------

प्रथमप्रतीपत्तिषु

**प्रथमप्रतीपत्तिषु**

### **सुधा **

घटो हि प्रथमं विधित्वेन धर्मिरूपेण प्रतीतोऽनन्तरं पटो न भवतीति पट-निषेधात्मतया प्रतीयते । प्रागभावादिरपि प्रथमं निषेधत्वेन धर्मिस्वरूपेणावगतोऽनन्तरं प्रमेय इति विधितया प्रतीयत इति सकलप्रतिपत्तृसिद्धमिति बहुवचनहिशब्दाभ्यां द्योतयति । विषयिविषययो-राधाराधेयभावमभिप्रेत्य सप्तमीप्रयोगः । कारकेषु गौणमुख्यत्वविवक्षाभावस्य स्थितत्वादिति ।

### **शेषवाक्यार्थचन्द्रिका **

ननूक्तरूपे अपि विधिनिषेधत्वे प्रत्येकं भावे अभावेऽपि च विद्येते इति सिद्धान्तः । ततश्च ते अपि स्वरूपप्रतीतावेव यदि प्रतीयेते तदोक्तरूपविधित्वस्य भाव इवाभावेऽपि प्रत्येतव्यत्वादुक्तरूपनिषेधत्वस्याप्यभाव इव भावेऽपि प्रत्येतव्यत्वादतिव्याप्तिः, यदि च स्वरूपप्रतीतौ न प्रतीयेते तदा त्वव्याप्तिः ‘भाव एवोक्तरूपं विधित्वमेव प्रथमं प्रतीयते । अभाव एव चोक्तरूपं निषेधत्वमेव प्रथमं प्रतीयते’ इत्यत्र नियामकाभावादित्यतो भावाभावयोरभावभावधर्मवत्तया प्रति-क्षेपात्मकत्वेऽपि धर्मिरूपेणाप्रतिक्षेपात्मकत्वादापातजायां संविदि भावघटादावप्रतिक्षेपरूपधर्मिभान-सामग्य्रा, अभावे च प्रागभावादौ प्रतिक्षेपरूपधर्मिभानसामग्य्राश्च सद्भावेऽपि; तदा प्रतिक्षेपा-प्रतिक्षेपरूपधर्मभानसामग्रीविरहेणोक्तरूपविधिनिषेधयोरेवभाननियमोपपत्तेर्नाव्याप्तिरित्याशय-वानापातजायां संविदि रूपान्तरप्रतीतिसामग्रीविरह एव, द्वितीयादिप्रतीतौ तत्समावेशश्च कुत इत्यतः कार्यमेव तत्र प्रमाणमित्यभिप्रेत्य भावविषयमभावविषयं च प्रतीतिद्वयं क्रमेणोदाहरन्कार्यमेव दर्शयति घटो हीत्यादिना । न च भावलक्षणे घटाभावोऽस्तीति वाक्यात्प्रथममस्तीत्युपलभ्यमानेऽभावेऽति-व्याप्तिरिति वाच्यम् । तत्रापि घटाभाव, इत्यवान्तरवाक्यार्थभूतप्रतिषेधाकारप्रतीत्युत्तरकालमेव तदस्तित्वप्रतीतिः । अत एव घटाभावो नास्तीति वाक्यात्प्रथममेव घटस्य नास्तित्वाकारेण प्रतीतेर् अभावलक्षणस्य तत्रातिव्याप्तिरिति परास्तम् ।

नन्वेवमप्यभावलक्षणस्य भावेऽतिव्याप्तिरेव । तथा हि । भेदो हि धर्मिस्वरूपमेव । स च धर्मिग्रहणे गृह्यत एव । यद्वक्ष्यति ‘स्वरूपं वस्तुनो भेदो यन्न तस्य ग्रहेऽग्रहः’ इति । न च प्रथमप्रतीतौ सप्रतियोगिकप्रतिषेधाकारेण प्रतीयमानत्वं विवक्षितम् । तथा च घटप्रतीतौ स्वरूपाकारेण भेदस्य प्रतीतावप्युक्तरूपेणाप्रतीतेर्नातिव्याप्तिरिति वाच्यम् । प्रथममेव सर्वविलक्षणत्वेन वस्तुप्रतीतेरङ्गी-कृतत्वात् । ‘प्रायः सर्वतो विलक्षणं हि पदार्थस्वरूपं दृश्यते’ इत्यन्यत्रोक्तेः । तथा च कथं नाति-व्याप्तिरिति चेदुच्यते । विशेषतः प्रतिषेधाकारत्वेन प्रतीयमानताया एवाभावलक्षणत्वेन विवक्षितत्वात् । तथा च स्वरूपेण प्रथमं भेदप्रतीतावपि विशेषरूपेण प्रतीत्यभावान्नातिव्याप्तिः । अत एवानन्तर-प्रतीतिरिह टीकायां ‘पटो न भवती’ति अन्यत्र च ‘न शुक्ल’ इति विशेषाकारेणैवोदाहृता । वक्ष्यते चैतत् ‘को विरोधः स्वरूपेण गृहीतो भेद एव तु । अस्यामुष्मादिति पुनर्विशेषेणैव गृह्यते’ इतीत्यलम् ॥ ननु प्रथमप्रतिपत्तिष्विति नाधिकरणसप्तमी । विधिनिषेधरूपत्वविषयिण्याः प्रतिपत्तेस्तदनाधारत्वेनानधि-करणत्वात्, नाप्यन्या प्रकृतानुपयोगात्तदसम्भवाच्चेत्यतोऽधिकरणसप्तम्येवेयमित्यभिप्रेत्य कथं प्रतिपत्ते-र्विधिनिषेधरूपत्वानाधारभूतायास्तदधिकरणत्वमित्यतो मुख्यस्याधारत्वस्याभावेऽपि बुद्धिपरिकल्पित-गौणाधारतायाः सत्त्वेनाधिकरणत्वोपपत्तेर्न सप्तम्यनुपपत्तिरित्याशयेनाह विषयिविषययोरिति ।

ननु प्रतिपत्तेर्विषयं प्रति गौणाधारतायामपि नाधिकरणत्वं तन्निबन्धनाया मुख्याधारताया अभावादित्यतो भवेदेवं कथञ्चिद्यदि मुख्याधारताया एव तन्निमित्तत्वमिति स्यात् । न चैतदस्ति । कारकेषु गौणमुख्यविवक्षासद्भावस्य वैयाकरणसम्मत्या गौणमुख्यसाधारणस्यैवापादानादेर् अपादानाधिकारकत्वेन गौणमुख्यसाधारणस्यैव तस्यापादानादिसंज्ञानिबन्धनत्ववदिहापि गौणमुख्य-साधारणाधारमात्रस्यैवाधिकरणतया गौणमुख्यसाधारणाधारमात्रस्यैवाधिकरणसंज्ञानिबन्धनत्वेन मुख्याधारतायास्तदभावत्ततश्च तदभावेऽपि बुद्धिप्रकल्पितगौणाधारतामात्रेणाप्यधिकरणसंज्ञानिर्वाहो-पपत्तेर्न सप्तम्यनुपपत्तिरित्याशयेनाह कारकेष्विति । न चात्र ज्ञापकाभावः । साधकतमं करणमित्यत्र तमप्श्रुतेरेव तज्ज्ञापकत्वात् ।

ननु साधकं करणमित्येवोच्यमाने कारकग्रामसाध्यायामेकस्यां क्रियायां सर्वस्यापि कारकस्य यथायथं स्वस्वव्यापारनिवर्तनद्वारा साधकात्वात्सर्वस्यापि कारककलापस्य करणसंज्ञा स्यात् । न च संज्ञान्तरारम्भवैयर्थ्यप्रसङ्गान्न सर्वस्यापि तत्प्रसङ्ग इति वाच्यम् । तत्तत्संज्ञारम्भसामर्थ्यादेक-संज्ञाधिकाराच्च करणसंज्ञायाः संज्ञान्तराणां च विकल्पाप्रसङ्गेन तदनवकाशात् । न चासत्यपि तमब्ग्रहणे करणकारकसंज्ञयोरविशेषात्संज्ञाद्वयप्रणयनप्रामाण्यादेव न सर्वत्र करणसंज्ञाप्रसङ्ग इति वाच्यम् । एवमपि संज्ञाद्वयविधानसामर्थ्यात्करणसंज्ञा कञ्चिदेव विषयं परिहरतीत्येतावल्लभ्यते । न त्वनिष्टविषयपरिहारेणेष्टविषये तस्याः प्रवृत्तिर्लभ्यत इति संज्ञाद्वयस्य विकल्पप्रसङ्गनिवृत्त्यर्थं तमप्-ग्रहणमिति न तद्विवक्षितार्थज्ञापकमिति चेन्मैवम् । असत्यपि तमप्ग्रहणे विकल्पाप्रसक्त्या तन्निवृत्तेस्तमप्प्रयोजनत्वायोगात् । तथा हि । पूर्वास्तावदपादानादिसंज्ञाः ‘येन नाप्रप्त’न्यायेन करणसंज्ञायां प्राप्तायामारभ्यमाणाः करणसंज्ञाबाधिकाः । यास्तु परास् ता अपि परत्वेन निरवकाशत्वेन च तस्या बाधिका एवेति किं तमपुपादानेनेति ।

केचित्तु धनुषा विध्यतीत्यत्र करणसंज्ञैव यथा स्यादित्येतदर्थमत्र तमप्ग्रहणम् । तथा हि । शराणामपायं प्रत्यवधिभूतस्यैव धनुषो व्यधनं प्रति साधकत्वमित्युक्तोभयप्रसङ्गे निरवकाशत्वाद् अपादानसंज्ञैव स्यात्करणसंज्ञाया अपायादन्यत्र दात्रेण छिनत्तीत्यादौ सावकाशत्वात् । तमब्ग्रहणे तूभयोरपि भिन्नविषयलाभात् । धनुषा विध्यतीत्यत्रोभयत्र प्रसङ्गे परत्वात्करणसंज्ञा सिध्यति । तस्मात्प्रकर्षलाभार्थं तमप्ग्रहणम् । ततः करणसंज्ञासिद्धिरिति ॥ तदिदमप्यप्रयोजनम् । कन्यादानस्य दृष्टादृष्टफलत्वेनानभिरूपाय कन्यादानप्रसङ्गाभावाद् अभिरूपाय कन्या देया इत्युक्तेऽपि, विनाऽपि प्रकर्षम् अभिरूपतमाय, इत्यवगतिवत्, इहापि कारकाधिकाराद् अकारके संज्ञाप्रसङ्गाभावात्साधकं करणमित्युक्तेऽपि अन्तरेण तमप्प्रत्ययं साधकतममित्यवगातिसम्भवात् । तस्माज्ज्ञानार्थैव तमप्श्रुतिः । एतच्च ज्ञापयति । इह कारकप्रकरणे प्रकर्षप्रत्ययमन्तरेण सामर्थ्यगम्यः प्रकर्षो नाश्रीयते । तेन साङ्काश्येभ्यः पाटलिपुत्रका अभिरूपतरा इत्यत्रापादानसंज्ञा सिद्धा भवति । यत्र हि सम्प्राप्य निवृत्तिः स एवापायो मुख्यः । ततश्च ग्रामादागच्छतीत्यत्रैव मुख्यापायसम्भवादपादानसंज्ञा स्यात् । बुद्धि-कल्पितापाये न स्यात् । तथाऽधिकरणाज्ञसं यत्र सर्वैरवयवैः सहावयवी व्याप्तस्तत्रैव मुख्याधारत्व-सम्भवात्स्यात्तिलेषु तैलं, दधिनि सर्पिरिति । इह तु न स्यात् । गङ्गायां गावः कूपे गर्गकुलमिति । अत्र गोभिर्गङ्गाया व्याप्त्यभावादस्मात्तु ज्ञापकाद्बुद्धिपरिकल्पितापायाश्रया सामीप्याद्याश्रयणेन प्रकल्पिताधारभावनिबन्धना च संज्ञा भवतीति । तथा च प्रकृतेऽपि बुद्धिप्रकल्पिताधारभावनिबन्ध-नाधिकरणसंज्ञोपपत्तेर्युक्तः प्रथमप्रतिपत्तिष्विति सप्तमीप्रयोग इति सकलमनाकुलम् ।

### **परिमल **

बहुवचनेति । प्रथमप्रतिपत्तिष्विति बहुवचनेत्यर्थः । प्रतिपत्तिष्विति सप्तम्युपपत्तिमाह विषयेति । ननु आधारोऽधिकरणमिति सूत्रे आधारश्चतुर्धा औपश्लेषिकः, सामीपिको, विषयो, व्याप्तिश्चेत्युक्तेर् विषयस्याधारत्वं मुख्यमित्यत आह कारकेष्विति । कर्तृकर्मादिषु षट्सु कारकेष्वित्यर्थः। स्थितत्वादिति । साधकतमं करणमित्यत्र कैयटे यस्य यदाऽतिशयविवक्षा तदा तस्य कारणकत्वम् । स्थाल्यां पच्यत इत्यादिना कारकेषु गौणमुख्यत्वविवक्षायाः सत्वस्योक्तिरिति ज्ञेयम् । तथा च इह मुख्या आधाराधेयभाव इति भावः ॥

### **यादुपत्यम् **

ननु विषय एवाधारविशेषतया परिगणितः शास्त्रे न विषयी । अतः कथं प्रतिपत्तिषु इति सप्तमीप्रयोग इत्यत आह विषयिविषययोरिति । यद्यपि शास्त्रे विषयिण आधारत्वं न कथितं तथाऽप्यत्र विषयिण आधारत्वं विषयस्य चाधेयत्वं विवक्षितमतः सप्तमीप्रयोग इति भावः । नन्वेवं प्रतिपत्तीनां विषयं प्रति वस्तुत आधारत्वाभावे कथं तद्विवक्षामात्रेण विभक्तिप्रयोग इत्यत आह कारकेष्विति । साधकतमं करणमित्यत्र तमब्ग्रहणेनान्यत्र गौणमुख्यत्वविवक्षासद्भावस्य ज्ञापनाद्गङ्गायां घोष इत्यादाविवामुख्यमप्याधारत्वमभिप्रेत्य सप्तमीप्रयोगोपपत्तिरिति भावः ॥

### **श्रीनिवासतीर्थीया **

कथं विवक्षामात्रेण कारकप्रयोग इत्यत आह कारकेष्विति । यथा हि प्रमाश्रयेषु करणत्वं विवक्षित्वा दूरगाः सभ्याः प्रमाणं, विप्राः प्रमाणमिति प्रयोगः, प्रत्यक्षं प्रमाणमिति मुख्यप्रयोगस्तथाऽत्रापीति विषयिणोऽप्याधारत्वं विवक्षित्वा प्रतिपत्तिष्विति सप्तमीप्रयोगः कृत इत्यदोषः । विवक्षाभावस्य । विवक्षासद्भावपूर्वकव्यवहारस्य ।

### **वाक्यार्थरत्नमाला **

गृह्यत इतीत्यलमिति पाठः स्वरसः । इत्यलमितीत्येव पाठेऽपीति-शब्दस्यावृत्तिरभिप्रेतेति ज्ञेयम् । नाप्यन्येति । निमित्तादिसप्तम्यपि नेत्यर्थः । गौणमुख्यविवक्षेति । विवक्षाया असद्भावस्येति नञ् प्रश्लेषेणार्थो ज्ञेयः । गौणत्वमेव वा मुख्यत्व मेववा आवश्यकमिति विवक्षाया अभावस्येत्यर्थः । यद्यपि मुख्यत्वविवक्षाभावस्येत्येववक्तव्यम् । तथापि मुख्यत्वेऽ-नादरस्पष्टनाय गौणत्वकीर्त्तनम् । तद्यथा सुरसमाम्रफलमित्युक्ते सुरत्वाक्षेपे परेण कृते । प्रत्याह । न मया सुरसत्वं वा विरसत्वं वोच्यत इति । यद्वा यथा गौणत्वं न विवक्षितं तथा मुख्यत्वमपीति दृष्टान्ततया गौणत्वग्रहणम् । अथवा यदा कस्यचित्कारकस्य मुख्यत्वं विवक्षितम् । तद्विवक्षया च सप्तम्यादिकार्यं चाश्रितम् । तदाऽन्यत्र गौणत्वमङ्गीकृत्य कार्याभाव इत्यपि विवक्षितत्वेन प्राप्तमिति भावेनोभयकीर्त्तनमिति द्रष्टव्यम् । ‘‘नैव तस्य कृतेनार्थो नाकृते नेह कश्चन’’ इत्यादीनि प्रकृतोदाहरणसमानस्थलानि ज्ञेयानि । आधारोऽधिकरणमिति सूत्रीय साधकतममिति तमब्ग्रहणेन च ज्ञापितम् । कारकप्रकरणे गौणमुख्यन्यायो नास्तीति शेषीं करणसंज्ञायां तमब्ग्रहणेन ज्ञापितमेतदिति कुसुमविकासं च हृदि निधाय ज्ञापकमाह । साधकतममिति । कथमस्य ज्ञापकत्वमित्यतस्तदुपपादयितुं तमब्ग्रहणप्रयोजनान्तरमाशङ्क्य निराकरोति । न चेत्यादिना । अयं च ग्रन्थः । साधकतमं करणमित्येतत्सूत्रीयकारकपरीक्षानुसारेण तत्र हि अथ प्रकर्षप्रत्ययो किमर्थम् । तत्र केचिदाहुः । साधकं करणमित्युच्यमाने इत्यादिनेदं प्रतिपादितमिति ज्ञेयम् । वैय्यर्थ्यप्रसङ्गादिति । निर्विषयत्वप्रसङ्गा-दित्यर्थः । एकसंज्ञाधिकारेण संज्ञासमावेशायोगादिति भावः । सङ्ज्ञान्तराणां च विकल्पप्रसङ्गेनेति पाठः । अत्र च प्रसङ्गशब्द सम्भवपरः । विकल्पसम्भवे विकल्पस्य सुवचत्वेनेति यावत् । उक्तं च कुसुमविकासे पर्यायस्य सुवचत्वादिति । विकल्पाप्रसङ्गेनेति तु नञ्गर्भपाठो लेखकदोषात् । कारकपरीक्षायामपि विकल्पोपपत्तेरित्यर्थकतया विकल्पः स्यादित्येवोक्तेश्चेति ज्ञेयम् । तदनवकाशात् । संज्ञान्तरारम्भवैयर्थ्य शङ्कानवकाशादित्यर्थः । ततश्च संज्ञान्तरनिवृत्यर्थं तमब्ग्रहणमिति भावः । विकल्पप्रसङ्गेति । संज्ञाद्वयविकल्पाश्रयणेनैकस्यानेकसंज्ञत्वप्रसक्ति निवृत्यर्थमित्यर्थः । एकैक-मात्रसंज्ञासिध्यर्थं तमब्ग्रहणमावश्यकम् । तमब्ग्रहणे करणसंज्ञैव संज्ञान्तरं बाधते । तमर्थभूत-प्रकरणशून्ये संज्ञान्तराणां सावकाशत्वादिति भावः । विकल्पप्रसक्तयेति । संज्ञाद्वयप्राप्तौ हि समावेशायोगेन विकल्पप्रसक्तिः । संज्ञाद्वयप्रप्तिरेव नास्ति संज्ञान्तरेण संज्ञान्तरस्य बाधात् । ततश्च विकल्पाश्रयणमूलभूताया उभयस्यैकत्र प्रसक्तेरभावेन विकल्पाश्रयणावकाशाभावादिति भावः । येन ना प्राप्त इति । येन प्राप्त एव यो विधिरारभ्यते तस्य सद्वितीयो बाधक इति न्यायार्थः । किं तयेति । संज्ञाद्वयविकल्पप्रसङ्गस्याभावे तद्वारणस्य व्यर्थत्वादिति भावः । भिन्नविषयलाभादिति । अपादानं करणसंज्ञाविधायकशास्त्रयोराद्यस्य साधकं विषयः । द्वितीयस्य साधकंतमं विषय इति भिन्नविषये-त्यर्थः । अवगतिवत् सामर्थ्यादिति शेषः । तदाश्रयणलाभेनापि किं प्रयोजनमित्यत आह । तेन सांकाश्येभ्य इति । सांकाश्यानामपि मुख्यापायता सद्भावादेव पञ्चमी किं न स्यादित्यतस्तद-भावमुपपादयति । यत्र ट्टीति सांकाश्यानां बुद्धिपरिकल्पितापायत्वस्यैव सत्वादिति भावः । बुद्धि-परिकल्पितापायाश्रये संज्ञा भवतीत्युत्तरेणान्वयः । कारकप्रकरणे प्रकर्षप्रत्ययमन्तरेण सामर्थ्यगम्यः प्रकर्षो नाश्रीयत इत्याद्यनुसारेणापादानस्थलेऽपि बुद्धिपरिकल्पितापायाश्रयेति संज्ञाविशेषितेति ज्ञेयम् । सामीप्याश्रयणेनेत्येव कारकपरीक्षापाठेऽपि सामीप्यादिसम्बन्धेनेत्यादेः शेष्यादावुक्तत्वादत्रादिपदं प्रयुक्तम् । प्रकल्पितत्वं च बुद्धिपरिकल्पितत्वमेव । अत एव वक्ष्यति । बुद्धिपरिकल्पिताधारेति । तत्र च बुद्धिपरिकल्पिताधारेत्येतदनुवादत्वाद्वुद्धिपरिकल्पितेत्याधारविशेषणोपपत्तिः । अन्यथा बुद्धिकल्पितेत्य-स्यापायविशेषणत्वेनोक्तावप्याधारविशेषणत्वस्य प्रागनुक्तेरत्र बुद्धिपरिकल्पिताधारेति वचनायोग इति दूषणं प्रसज्येतेति ज्ञेयम् ।





