+++
title = "०६ निषेधैकस्वरूपत्वादभावस्य न कर्तृत्वम्"

+++


## असत्कार्यं यथा दृष्टं वस्तुत्वात्कारणं तथा

**निषेधैकस्वरूपत्वादभावस्य न कर्तृत्वम्**

**असत्कार्यं यथा दृष्टं वस्तुत्वात्कारणं तथा**

### **सुधा **

अथ द्वितीयां वृत्तिमभिप्रेत्य‘असदिति चेन्ने’त्येतावत्सूत्रं व्याचष्टे असदिति ।

## **अनुव्याख्यानम्**

***असत्कार्यं यथा दृष्टं वस्तुत्वात्कारणं तथा ॥***

***इति चेन्न ....... ...... .......***

कार्यं महदादिकम् । यथा प्रलयेऽसत् प्रमितं तथा वस्तुत्वाद्भावत्वात्कारणं कारणत्वेन सिद्धान्तिनाऽङ्गीकृतमीश्वरादिकमपि (मिति) प्रलयेऽसद्भवितुमर्हतीत्यर्थः ।

कुतो नेति चेत् । न तावदस्मादेवानुमानादभावस्य विश्वकर्तृत्वसिद्धिः, किन्त्वनेन प्रलयावस्थायामीश्वराद्यभावसिद्धौ कार्यस्य सकर्तृकत्वनियमे स्थिते प्रागभावस्य नियतपूर्वभावित्वेन विश्वकारणत्वं सिध्यत् कर्तृतयैव सेत्स्यतीति वक्तव्यम् । तदिदं प्रत्यनुमानपराहतमित्याशयवान् प्रतिषेधमात्रत्वादिति सौत्रं हेतुं व्याकुर्वन् साध्यमध्याहरति निषेधेति ।

***...... ....... निषेधैकस्वरूपस्य न कर्तृता ॥***

निषेधैकस्वरूपस्येति हेतुगर्भविशेषणम् । अयमत्र प्रयोगः । विप्रतिपन्नोऽभावो न कर्ता प्रतिषेधमात्रत्वान् निषेधैकस्वरूपत्वात् सम्प्रतिपन्नघटाभाववदिति । कर्तृत्वमात्रस्याभावे विश्वकर्तृत्वं दूरोत्सारितम् । न च दृष्टान्तः साध्यविकलः । अन्वयव्यतिरेकाभ्यां कुलालादेः कर्तृत्वनिश्चये तु अभावस्य तत्कल्पकाभावात् ।

### **शेषवाक्यार्थचन्द्रिका **

वस्तुत्वस्य प्रागभावे व्यभिचारित्वादाह भावत्वादिति ॥ ननु प्रतिषेधमात्रत्वादिति प्रागभावस्य निषेधैकस्वरूपत्वकथनमनर्थकम् । न च प्रागभावस्य कर्तृत्वा-भावसाधनार्थं तदिति वाच्यम् । तस्याप्यनर्थकत्वात् । न च पूर्वपक्ष्युक्तप्रागभावकर्तृत्वसाधकानुमानस्य सत्प्रतिपक्षत्वेनाभासत्वव्युत्पादनार्थं तदिति वाच्यम् । तदनुमानविरुद्धार्थासाधकत्वेनास्य तत्र प्रतिपक्षत्वायोगादित्यतो ऽसत्कार्यमितीश्वरादेरसत्वासाधकतयोपन्यस्तानुमानेऽस्य प्रतिपक्षत्वा-सम्भवेऽपि तदुपजीवनेन प्रवृत्तैतच्छङ्काग्रन्थाभिप्रेतप्रागभावकर्तृत्वसाधकानुमानविरुद्धार्थसाधकत्वेन तत्र प्रतिपक्षत्वोपपत्तेर्नानुपपत्तिरित्यभिप्रेत्य, शङ्काग्रन्थस्यापि यथाश्रुतैतदनुमानमात्राभिप्रायकत्वसम्भवे-नानुमानान्तराभिप्रायकत्वाभावान्न तत्रापि प्रतिपक्षसमर्पकत्वमित्यतो तथाश्रुतार्थाभिप्रायकत्वे बाधक-प्रदर्शनपूर्वकमनुमानान्तराभिप्रायकत्वमुपपाद्य तत्र प्रतिपक्षसमर्पकतया प्रतिषेधमात्रत्वादित्येतद्योजयितु-माह कुतो नेति चेदित्यादिना ॥ हेतुगर्भमिति । हेत्वर्थगर्भमित्यर्थः । ततश्च निषेधैकस्वरूपत्वादिति सिध्यतीति भावः । भाष्ये पक्षदृष्टान्तयोरनभिधानान्न्यूनत्वमित्यतः स्पष्टत्वात्तदनुक्तिर्न पक्षदृष्टान्तोप-दर्शनपूर्वकं प्रतिपक्षप्रयोगं दर्शयति अयमिति ।

### **परिमल **

असत्प्रमितमिति । अविद्यमानं प्रमितमित्यर्थः । एवमग्रेऽप्यसत्पदार्थो ध्येयः । लयवर्तिकार्यप्रागभावे व्यभिचारनिरासाय वस्तुत्वादित्येतद् भावत्वादिति व्याख्यातम् ॥ ईश्वरादिक-मिति । ईश्वरप्रधानादृष्टादिकमित्यर्थः ॥ कर्तृतयैवेति । उपादानत्वादिना चेत्यपि ध्येयम् ॥ सेत्स्यतीति । परिशेषादिति भावः ॥ विप्रतिपन्नोऽभाव इति । तत्तत्कार्यप्रागभावस् तस्य तस्य कर्ता नेति साध्यार्थः । यद्वा साङ्ख्यमते प्रधानमिव, मायिमते ब्रह्मेव, लाघवादेक एव विश्वकर्तोपादानं चेति परेण वाच्यमिति भावेनैवं पक्षनिर्देशः । अत एव ‘कर्तृत्वमात्रस्याभावे विश्वकर्तृत्वमि’त्याद्युत्तरवाक्यं सङ्गच्छते । अन्यथा तत्तत्प्रागभावस्य तत्तत्कर्तृत्वस्यैव प्राप्त्या अप्राप्तविश्वकर्तृत्वनिरासानुपपत्तेः । श्रुतिसूत्रयोरेकवचनप्रयोगाच्च । वक्ष्यति च ‘अनेकत्वादेः परेणापि त्याज्यत्वादिति । यत्तु ‘तस्मात् तत्तत्प्रागभावस्यैव तत्तत्कर्तृत्वादि’ति पूर्वग्रन्थे निगमनं तत्तु भिक्षुपादप्रसरणन्यायमुपेत्येत्यविरोधः । उपादानं च नेत्यपि ध्येयम् ।

### **यादुपत्यम् **

प्रागभावे व्यभिचारपरिहारायाह भावत्वादिति ॥ विप्रतिपन्नोऽभाव इति । अत्रोत्तरत्र च सर्वत्राभावपदानि प्रागभावपराणीति ज्ञातव्यम् ।

### **श्रीनिवासतीर्थीया **

वस्तुत्वमात्रस्य तन्मते प्रागभावे व्याभिचारित्वाद् भावत्वादिति व्याख्यातम् ।

### **वाक्यार्थरत्नमाला **

व्यभिचारित्वादाहेति । वस्तुत्वादित्येतद्य्वाख्यातीत्यर्थः । पूर्वपक्ष्युक्तेति । असत्कार्यमित्युक्तानुमानेत्यर्थः । तत्र मुखत ईश्वराद्यसाधकत्वेऽपि फलतः प्रागभावकर्त्तृत्व साधकता-स्तीत्याशयेन प्रागभावकर्त्तृत्वसाधकेत्युक्तम् । तदनुमानेत्यस्यासत्कार्यमित्यनुमानेत्यर्थः । तत्र मुखत ईश्वरादेरसत्वसाधनादिति भावः । ततश्च निषेधैकस्वरूपत्वादिति सिध्यतीति पाठः ।

