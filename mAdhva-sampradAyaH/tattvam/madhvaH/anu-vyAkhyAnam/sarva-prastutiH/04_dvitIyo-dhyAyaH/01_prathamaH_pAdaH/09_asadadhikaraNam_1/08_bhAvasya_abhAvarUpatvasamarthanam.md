+++
title = "०८ भावस्य अभावरूपत्वसमर्थनम्"

+++


## प्रतिषेधात्मकत्वं तु भावस्य

**भावस्य अभावरूपत्वसमर्थनम्**

**प्रतिषेधात्मकत्वं तु भावस्य**

### **सुधा **

ननु मा भूदप्रयोजकत्वं हेतोः । तथाऽपि वैयर्थ्यमपरिहार्यम् । अभावपर्यायो हि प्रतिषेधशब्दः, कर्तृत्वं च कार्योत्पत्त्यनुकूलेच्छादियोग इत्युक्तम् । न च प्रतिषेधत्वं कर्तरि वर्तते, येनाकर्तृत्वं व्यभिचरेत् । तन्निरासार्थं च विशेषणं सार्थकं स्यात् । अतः प्रतिषेधत्वा-दित्येतावताऽकतृत्वव्यभिचाराभावात्सूत्रे मात्रग्रहणं व्याख्यानेऽप्येकग्रहणं व्यर्थमित्यत आह प्रतिषेधेति ।

## **अनुव्याख्यानम्**

***प्रतिषेधात्मकत्वं तु भावस्य .......***

भावस्यापि कुलालादेः कर्तुः प्रतिषेधात्मकत्वं विद्यते । अतः प्रतिषेधत्वादित्यु(त्येवो)क्ते कुलालादौ, अकर्तृत्वेन हेतोः, व्यभिचारः स्यात् । तत्परिहारार्थं मात्रग्रहणम् । तव्द्याख्याने (च) एकग्रहणं च सार्थकमिति ।

### **शेषवाक्यार्थचन्द्रिका **

ननु ‘प्रतिषेधात्मकत्वं चे’त्युत्तरवाक्यमनर्थकम् । न च कुलालदेः प्रतिषेधत्वोपपादनार्थं तदिति वाच्यम् । तस्याप्यनर्थकत्वात् । न च प्रतिपक्षानुमानस्या-भासत्वशङ्कापरिहारार्थं तदिति वाच्यम् । कर्तृत्वनिषेधैकस्वरूपत्वयोर्विरोधस्फोरणेन तत्प्रापका-प्रयोजकताशङ्कायाः परिहृतत्वेन तदाभासत्वशङ्कानिरासार्थं तदिति वाच्यम् । प्रापकाभावेन तदनु-दयादित्यतो विशेषणवैयर्थ्यस्यैव तत्प्रापकत्वेन तत्प्रयुक्ततदाभासत्वशङ्कायां, व्यभिचारवारकत्वेन विशेषणस्यार्थवत्तया, विशेषणवैयर्थ्यस्यैवाभावान्न तत्प्रयुक्ताया अपि तदाभासत्वशङ्काया अवकाश इत्यभिप्रेत्य तद्वारकतया तत्सार्थक्यं वक्तुमविशेषितस्य हेतोर्विपक्षावृत्तित्वे व्यभिचारस्यैवाप्रसक्त्या विशेषणस्य तद्वारकत्वायोगाद् व्यभिचारप्रसक्त्युपपादनाय विपक्षेऽविशेषितस्य हेतोर्वृत्तिप्रतिपादनार्थं तदिति भावेन रीत्यन्तरेण तदाभासत्वाशङ्कामुत्थापयति ननु मा भूदिति । नन्वविशेषितस्य हेतो-र्विपक्षवृत्तित्वोपपादकत्वे कुलालादेः कर्तुरेव प्रतिषेधात्मकताया एव व्यभिचारोपपादकत्वेन तदुप-दर्शनाय कुलालादेरित्येव वक्तव्यतया भावस्येति वचनासङ्गतिरित्यतोऽत्र समान्यशब्दत्वाद्भावशब्दस्य तद्विशेषकुलालादिकर्तुपलक्षणत्वान्नासङ्गतिरिति भावेनानूद्य भावशब्दं व्याचष्टे भावस्येति । साकाङ्क्षतया वाक्याभासत्वशङ्कापरिहारायापेक्षितक्रियामध्याहरति विद्यत इति ॥ मात्रग्रहणमिति । सूत्र इति शेषः । क्वचित्सूत्रे मात्रग्रहणमित्यपि पाठः । तव्द्याख्याने एकग्रहणं चेत्येव पाठः । व्याख्याने चैकग्रहणमिति पूर्वग्रन्थानुसारात् । तव्द्याख्यानमेकग्रहणं चेति पाठे सौत्रमात्रपदव्याख्यानमेकग्रहणं व्याख्याने सार्थकमिति व्याख्यानपदाध्याहारेण योज्यम् ।

### **श्रीनिवासतीर्थीया **

अकर्तृत्वेन तद्रूपसाध्येन ।

### **वाक्यार्थरत्नमाला **

विशेषणवैय्यर्थ्यस्यैवेति । अत्र चातिप्रसङ्गव्यावर्त्तकत्वस्यैव विशेषणत्व-रूपत्वेनाङ्गीकाराद् विशेष्येऽपि विशेषणशब्दप्रयोग इति द्रष्टव्यम् । सार्थक्यं वक्तुमिति । अस्य प्रतिपादनार्थमिति वक्ष्यमाणेनान्वयः । सार्थक्यं वक्तुमपेक्षितं यद्धेतोर्वृत्तिप्रतिपादनं तदर्थमिति योजना । अनेन विपक्षे हेतुवृत्तिप्रतिपादनमुखेन सार्थक्यमुच्यत इत्युक्तं भवति । तदितीति । प्रतिषेधेत्युत्तर-वाक्यमित्यर्थः । विपक्षवृत्तित्वोपपादकत्व इति । तदिति प्रकृतस्य षष्ठ्यन्तस्य विपरिणामेन तस्येति वर्तते । कर्त्रुपलक्षणत्वादिति । सामान्यशब्दस्य विशेषे लक्षणेति मतानुसारेणेदम् । अदृशत्वाधि-करणेति । तत्र गोत्रादि संसर्गाभावस्य धर्मिभिन्नतया धर्मत्वमनङ्गीकृत्य धर्म्यभिन्नान्योन्याभावस्यैव धर्मत्वमुपपाद्यागोत्रमित्याद्युक्तगोत्राद्यभावस्य तर्हि कथं धर्मतोपपादनीयेत्याशङ्कायां गोत्रादि संसर्गा-भावस्य धर्मत्वाभावेऽपि गोत्रादिसंसर्गाभाववत्वमेव धर्मः, तच्च धर्म्यभिन्नमेवेति न दोष इति प्रतिपादनादिति भावः ।

------------------------------------------------------------------------

अभावधर्मतः

**अभावधर्मतः**

### **सुधा **

ननु कुलालादेर्भावस्य कथं प्रतिषेधात्मकत्वमित्यत आह अभावेति ।

## **अनुव्याख्यानम्**

***....... ..... ..... अभावधर्मतः ।***

अभावोऽत्रान्योन्याभावो विवक्षितः । स धर्मोऽस्येत्यभावधर्मा । तस्य भावस्तत्त्वम् । तत इति भावप्रधानो निर्देशः । अस्ति खलु कुलालादेर्भावस्य भेदापरपर्याय(ः)प्रतिषेधात्मको ऽन्योन्या-भावो धर्म इति ।

### **शेषवाक्यार्थचन्द्रिका **

कुलालस्य प्रतिषेधात्मकत्वोपपादनेन व्यभिचारोपपादनसिद्धेरभाव-धर्मत्वप्रतिपादनमनर्थकमित्यतः प्रतिषेधात्मकत्वोपपादनार्थं तदिति भावेन किं तदुपपादनेनेत्यत-स्तदनुपपत्तिशङ्कामुत्थापयति नन्विति । अभावशब्दस्य चतुर्विधाभावपरत्वभ्रान्तिं निवारयति अभावोऽत्रेति । संसर्गाभाववत्वस्य धर्मत्वेऽपि संसर्गाभावस्यादृश्यत्वाधिकरणन्यायेन धर्मत्वाभावेन चतुर्विधस्याभावस्य धर्मपदोक्तधर्मत्वान्वयासम्भवादिति भावः ॥ भावप्रधान इति । अभावधर्मत्वत इति भावप्रधान इत्यर्थः । हेतोरसिद्धिं परिहरति अस्तीति ।

### **परिमल **

धर्मिणैक्यलाभायाह अभावोऽत्रान्योन्याभाव इति । तस्यैवाभेदो धर्मिणा नान्यस्येति अदृश्यत्वनये व्युत्पादनात् । अभावधर्मेत्यनिच् ।

### **यादुपत्यम् **

अन्योन्याभाव इति । संसर्गाभावेषु वक्ष्यमाणधर्म्यैक्यस्यासम्भवादिति भावः ।





