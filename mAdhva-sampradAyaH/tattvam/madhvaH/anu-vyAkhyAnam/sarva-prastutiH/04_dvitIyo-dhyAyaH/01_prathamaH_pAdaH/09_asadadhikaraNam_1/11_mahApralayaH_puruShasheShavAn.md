+++
title = "११ महाप्रलयः पुरुषशेषवान्"

+++


## ॐ अपीतौ तद्वत्प्रसङ्गादसमञ्जसम् ॐ

**महाप्रलयः पुरुषशेषवान्**

**ॐ अपीतौ तद्वत्प्रसङ्गादसमञ्जसम् ॐ**

### **सुधा **

किं तदनुमानमित्यत आह भाष्यकारः सर्वनाशेष्वपीति ।

## **अनुव्याख्यानम्**

***॥ ॐ अपीतौ तद्वत्प्रसङ्गादसमञ्जसम् ॐ ॥***

***सर्वनाशेष्वपि सदा शिष्टत्वाद्यस्य कस्य नुः ॥***

***नाशोऽयं विमतोऽपि स्यान्नाशत्वात्कर्तृशेषवान् ॥***

अपिरभिव्याप्तौ । सर्वशब्दो वर्तमानमात्रविवक्षयाऽपि स्यादित्यतः सदेत्युक्तम् । तदिदं व्यभिचारपरिहारायाभिहितम् । नुः पुरुषस्य । अयमित्यस्यैव विवरणं विमत इति । अत्र पूर्वार्धेन व्याप्तिरुक्ता । उत्तरार्धेन प्रतिज्ञाहेतू ।

एतदुक्तं भवति । महाप्रलयलक्षणो नाशः पुरुषशेषवान्भवितुमर्हति नाशत्वात् सम्प्रतिपन्न-(सम्मत)नाशवदिति । अत्र पूरुषावशेषमात्रं साध्यम् । न तु नाशकर्तृः पुरुषस्यावशिष्टता । अत एवोक्तं यस्य कस्येति । नाशस्य कर्तृरकर्तृर्वेत्यर्थः । तथाऽपि कर्तृशेषवानिति वदतेदमभिप्रेतम् । प्रलये पुरुषसद्भावमात्रसाधने सति भग्नं तावत्परस्यानुमानम् । यदपि परस्याभावकर्तृकत्वं जगतोऽभि-मतम् । तदप्यत एवापास्तम् । अवशिष्टस्य पुरुष(विशेष)स्यैव विश्वकर्तृत्वसम्भवेऽभावस्य तत्कल्पनाऽनवकाशात् । दृष्टानुसारिणी हि कल्पना । न हि लोके प्रागुत्पत्तेः कुलालाभावयोः सतोरभावो घटस्य कर्ता दृष्टः । किन्नाम कुलाल एवेति ।

### **शेषवाक्यार्थचन्द्रिका **

सर्वनाशेष्वपीत्यपिशब्दस्य समुच्चायकत्वायोगात् सर्वकर्माण्यपि सदा कुर्वाणः’ इति गीतातात्पर्यनिर्णये एकमपि कर्म तदनादरेण न कार्यमित्यादिनाऽऽचार्यैरभिव्याप्त्यर्थतया तस्य व्याख्यानात्सर्वेऽप्यानेया इत्यादिलोकव्यवहारसिद्धत्वाच्च सर्वपदसङ्कोचप्रतीतिं निवारयितु-मभिव्याप्त्यर्थतया तं व्याख्याति अपिरभिव्याप्ताविति ॥ वर्तमानमात्रविवक्षयाऽपीति । यद्यपि दैशिककालिकतत्सङ्कोचनिरासोऽभिव्याप्त्यर्थकापिपदेनैव सिध्यति तथाऽपि कालिकतत्सङ्कोचनिरासक-सदापदसमभिव्याहारात्, दैशिककालिकसङ्कोचनिरासकाभिव्याप्त्यर्थकस्याप्यपिशब्दस्य दैशिक-व्याप्त्यर्थत्वमेवात्रार्थोऽभिमत इति न सदापदस्य वैयर्थ्यमित्यवधेयम् । किं दैशिककालिकाभि-व्याप्तिप्रदर्शकापिशब्दसदाशब्दाभ्यामित्यत आह तदिदमिति ॥ व्यभिचारेति । देशान्तरीय-कालान्तरीयविनाशयोरिति शेषः । नाशत्वहेतोर्देशान्तरीयनाशे व्यभिचारवारणाय अपीति । अतीताना-गतरूपकालान्तरीयनाशे व्यभिचारवारणाय च सदेत्युक्तमित्यर्थः ॥ नुः पुरुषस्येति । अत्र सर्वत्र पुरुषपदं चेतनमात्रपरमिति ज्ञेयम् ॥ विवरणमिति । तथा च नान्यतरवैयर्थ्यमिति भावः । एकार्थतया पूर्वोत्तरार्धयोः पौनरुक्त्यं परिहरति अत्रेति ।

ननु सुन्दोपसुन्दन्यायेन यत्राशेषकर्तृनाशस्तत्र सत्यपि नाशत्वे कर्तृशेषत्वाभावेन व्यभिचारान्नायं प्रतिपक्षो युक्त इत्यत आह एतदुक्तं भवतीति । भवेदेवं व्यभिचारित्वेन प्रतिपक्षानुपपत्तिर्यदि प्रतिपक्षानुमाने कर्तृशेषः साध्यतयाऽभिमतः स्यान्न चैतदस्ति । महाप्रलयलक्षणो नाशः पुरुष-शेषवान्नाशत्वात् सम्प्रतिपन्नवदिति प्रतिपक्षप्रयोगस्याभिमतत्वेन नाशकर्त्रकर्तृसाधारणपुरुषावशेषस्यैव साध्यतयाऽभिमतत्वेन कर्तृशेषस्य तदाभावादित्येकवाक्यतयेदं योज्यम् । नाशकर्त्रकर्तृसाधारण-पुरुषावशेषस्य साध्यतया प्रतिपक्षप्रयोगविवक्षायां भाष्यकारीयं ज्ञापकमाह अत एवोक्तमिति । कथमस्य प्रकृते उपयोग इत्यत उक्तार्थज्ञापकतासिध्द्यर्थं प्रकृतोपयोगितयोदाहृतभाष्यपदद्वयस्यार्थमाह नाशस्येति । तर्हि पुरुषावशेषवानित्येव भाष्यकारेणापि वक्तव्यतया कथं कर्तृशेषवानिति तदीया साध्योक्तिरित्यतस्तस्याः प्रयोजनान्तरार्थत्वेन प्रतिपक्षार्थत्वाभावान्नानुपपत्तिरित्यभिप्रेत्य प्रतिपक्षार्थत्वा भावोपपादनपूर्वकं तस्याः प्रयोजनान्तरमाह तथाऽपीति ॥ अभावस्य तत्कल्पनानवकाशादिति । अभावस्य कर्तृत्वकल्पनायाः प्रलये वस्त्वन्तरानवशेषमात्रनिबन्धनत्वेन वस्त्वन्तरावशेषे निर्निबन्धनत्वेनानवकाशत्वादित्यर्थः । तत्कल्पनायां दृष्टाननुसारित्वं च दोष इत्याह दृष्टानुसारिणी चेति दृष्टानुसारितामेव दर्शयति न हीति । इतीत्यस्यैरदुक्तं भवतीत्यनेन सम्बन्धः ।

### **परिमल **

अपिरभिव्याप्ताविति । सर्वशब्दश्चासङ्कुचितवृत्तित्वपर इत्यर्थः । तर्हि सदेति व्यर्थमित्यत आह सर्वशब्द इति । कृत्स्नवर्तमानेत्यर्थः ॥ भग्नं ताव(त्परस्यानु)दनुमानमिति । भावत्वेन सर्वासत्वसाधनस्य बाधादिति भावः ॥ अत एवेति । पुरुषसद्भावमात्रसाधनादेवेत्यर्थः । तव्द्यनक्ति अवशिष्टस्येति ।

### **यादुपत्यम् **

अपिरभिव्याप्ताविति । सर्वशब्दस्यासङ्कुचितार्थत्वप्रकटनाय दैशिकाभि-व्याप्त्यर्थकोऽपिशब्द इत्याशयः । अतः सर्वशब्देन पौनरुक्त्यमिति शङ्काऽनवकाशः ॥ तदिदमिति । तद्दैशिकाभिव्याप्त्यर्थकं सर्वादिपदमिदं सदेति पदं च क्रमेण देशान्तरेऽतीतादिकालरूपकालान्तरे च व्यभिचारपरिहारायभिहितमित्यर्थः । पौनरुक्त्यपरिहारायाह अत्रेति । ननु सुन्दोपसुन्दन्यायेन यत्र सर्वनाशः कर्तृनाशस्तत्र व्यभिचार इत्यत आह अत्र पुरुषेति ।

### **श्रीनिवासतीर्थीया **

अपिरभिव्याप्ताविति । तथा च सर्वशब्दस्यासङ्कुचितवृत्तित्वव्यञ्जनं प्रयोजनमिति ज्ञेयम् ॥

### **वाक्यार्थरत्नमाला **

गीतातात्पर्येति । अष्टादशाध्यायस्थेति शेषः । सङ्कोचेति । सर्वेभ्यः कामेभ्यो दर्शपूर्णमासावित्यादौ सङ्कोचदर्शनादिति भावः । दर्शपूर्णमासप्रकरणे श्रुतैतद्वाक्य-गतसर्वपदस्य यावत्कामपरत्वे यागान्तरवैयर्थ्यापातात् । दर्शादेस्तावत्साधनत्वाभावाच्च प्रकृतसर्वकाम-परत्वमेवेति पूर्वमीमांसायां निर्णीतत्वात् । सिध्यतीति । तथा चापिपदेनैव दैशिकस्येव कालिकस्यापि सङ्कोचस्य बादसिद्धेः कालिकसङ्कोचव्यावृत्यर्थकं सदापदं व्यर्थमिति भावः । अर्थोऽभिमत इति । विशेषान्तरसन्निधाने गामानय बलीवर्दञ्चेत्यादौ सामान्यशब्दस्य सङ्कोचेन विशेषान्तरपरत्वदर्शनादिति भावः ।





------------------------------------------------------------------------

न चाशेषनृनाशस्तु दृष्टो दृश्योऽस्ति वा क्वचित्

**न चाशेषनृनाशस्तु दृष्टो दृश्योऽस्ति वा क्वचित्**

### **सुधा **

अभिप्रायमजानानः कर्तृशेषवानित्युक्त्या विभ्रान्तश्चोदयति ‘यत्र सुन्दोपसुन्द-न्यायेनाशेषा अपि पुरुषा नष्टास्तत्र नाशत्वहेतोरनैकान्तिकता’ इति ; तत्राह न चेति ।

## **अनुव्याख्यानम्**

***न चाशेषनृनाशस्तु दृष्टो दृश्योऽस्ति वा क्वचित् ।***

चशब्दोऽवधारणे । अशेषनृनाशस्तु नैव क्वचिद्दृष्ट इत्यतीतनिषेधो, दृश्यो वा नैवेत्यनागतस्य, नैवास्ति वा दृश्यमान इति वर्तमानस्य । इदमुक्तं भवति । अनैकान्तिकत्वं हि प्रमिते विपक्षे हेतुवृत्तौ सत्यां वक्तव्यम् । नाप्रमिते । तथा सत्यनुमानमात्रोच्छेदप्रसङ्गात् । न चाशेषपुरुषनाशः कालत्रयेऽपि प्रमितः, येन नाशत्वस्य तत्र व्यभिचारः स्यात् । प्रमितत्वाङ्गीकारे च प्रमातु-रेवोर्वरितत्वेन व्याघातश्च स्यात् । न च नाशकर्तुः पुरुषस्यावशिष्टता साध्यत्वेनेष्टा । येन सुन्दोपसुन्दादिनाशः प्रत्युदाह्रियेत । किन्तु पुरुषावशेषवत्त्वमात्रमिति ।

### **शेषवाक्यार्थचन्द्रिका **

ननु ‘न चाशेषनृनाश’ इत्युत्तरवाक्यमनर्थकम् । न चाशेषनृनाशस्याप्रमितत्वप्रतिपादनार्थं तदिति वाच्यम् । तत्प्रतिपादनस्याप्यनर्थकत्वात् । न च व्यभिचाराभावोपपादनार्थं तदिति वाच्यम् । प्रापकाभावेन व्यभिचारशङ्काया एवानुदये तदभावोप-पादनस्य व्यर्थत्वात् । न च सुन्दोपसुन्दन्याय एव तत्प्रापक इति वाच्यम् । तस्य कर्त्रनवशेष-नाशप्रापकतया कर्त्रवशेषसाध्यताया व्यभिचारप्रापकत्वेऽपि पुरुषानवशेषनाशाप्रापकत्वेन कर्त्रकर्तृ-साधारणपुरुषावशेषसाध्यतापक्षे तदप्रापकत्वेन प्रकृते च तन्मात्रावशेषस्यैव साध्यत्वेन कर्त्रवशेषस्या-साध्यतया सुन्दोपसुन्दन्यायेनापि व्यभिचारशङ्कानुदयादित्यतस्तच्छङ्कोत्थापनपूर्वकं तन्निरासाय विपक्षस्याप्रमितत्वोपपादकतयोत्तरवाक्यं सङ्गमयितुं तच्छङ्कामुपपादयति अभिप्रायमिति । अत्र पुरुषावशेषमात्रं साध्यं न तु नाशकर्तुः पुरुषस्यावशिष्टत्वमित्युक्ताभिप्रायमित्यर्थः ॥ भ्रान्त इति । नाशकर्तुः पुरुषस्यावशेषः साध्य इति भ्रान्त इत्यर्थः ॥ सुन्दोपसुन्दन्यायेनेति । सुन्दोपसुन्दावादिदैत्यौ नर्मदातीरे मोक्षार्थं तपश्चक्रतुः । तयोस्तपोविघातार्थं विधात्रा काचित्तिलोत्तमाख्या वराङ्गना प्रेषिता । तां दृष्ट्वा मोहितौ ममेयं ममेयमिति परस्परं निजघ्नतुरिति सुन्दोपसुन्दन्यायेनेत्यर्थः ॥ अवधारण इति । समुच्चेयाभावेन समुच्चायकत्वासम्भवाद्विपक्षस्य सर्वथाऽप्रमितत्वस्य प्रकारान्तरेणालाभाच्चेति भावः । एकेनैव पूर्तौ किं त्रिविधोक्त्येत्यत आह ॥ अशेषेत्यादिना । नन्वशेषनृनाशस्यादृष्टत्वाद्युक्तिमात्रेण कथमनैकान्तिकत्वपरिहारः । न चानेन विपक्षस्याप्रमितत्वसमर्थनद्वारा प्रमिते विपक्षे हेतुवृत्त्यभाव-सूचनादिति वाच्यम् । प्रमिताप्रमितसाधारण्येन विपक्षे हेतुवृत्तेरेव व्यभिचारत्वेनाप्रमितत्वेऽपि विपक्षस्य तदपरिहारादित्यत आह इदमुक्तं भवतीति ॥ प्रमित इति । प्रमाणिक इत्यर्थः । नन्वशेषपुरुषनाशः कालत्रयेऽपि न प्रमितः प्रमित इत्यनुभवकलहो निरवधिकः, इत्यतो विशेषनियामकमाह प्रमित-त्वाङ्गीकारे चेति । ननु माऽस्त्वशेषपुरुषनाशस्य प्रमितत्वं व्याघातात् । तथा व्याघाताभावेन सुन्दोपसुन्दन्यायेनाशेषकर्तृनाशस्य प्रमितत्वोपपत्तेस्तत्र हेतोर्वृत्त्या व्यभिचारो दुर्वार एवेत्यतोऽत्र पुरुषावशेषमात्रस्यैव साध्यत्वेन कर्त्रवशेषस्य तदभावान्नाशेषकर्तृनाशस्य विपक्षत्वमिति न तद्वृत्तावपि हेतोर्व्यभिचार इत्याह न चेति ॥ प्रत्युदाह्रियेतेति । विपक्षतयोदाह्रियेतेत्यर्थः । इतीत्यस्येदमुक्तं भवतीति पूर्वेण सम्बन्धः ।

### **परिमल **

विभ्रान्त इति । नाशः कर्तृशेषवानिति विभ्रान्तिमानित्यर्थः । सुन्दोपसुन्देति । सुन्द उपसुन्दश्चेति द्वौ पुरुषौ तिलोत्तमाख्यकामिन्यर्थे परस्परनाशं प्राप्ताविति सुप्रसिद्धं पुराणेषु ॥ प्रत्युदाह्रियेतेति । अस्मदुक्तप्रमेयाभावात्तयोदाह्रियेतेत्यर्थः । इतिशब्दस्येदमुक्तं भवतीति पूर्वेणान्वयः ।

### **यादुपत्यम् **

अभिप्रायमिति । अत्र पुरुषावशेषमात्रं साध्यमित्यभिप्रायमित्यर्थः ॥ सुन्दोप-सुन्देति । सुन्दोपसुन्दनामानौ द्वौ दैत्यौ ब्रह्मवरतोऽन्यैरवध्यौ दृप्तौ चेरतुः । तयोर्वधार्थं ब्रह्मणा तिलोत्तमाख्याऽप्सरा प्रेषिता । तां दृष्ट्वा कामसन्तप्तौ ममैवेयं स्यादिति परस्परं सन्नियुध्य विनष्टौ । सोऽयं सुन्दोपसुन्दन्यायः ॥ प्रत्युदाह्रियेतेति । व्यभिचारस्थलतयोदाह्रियेतेत्यर्थः ॥

### **श्रीनिवासतीर्थीया **

प्रत्युदाह्रियेतेति । व्यभिचारस्थलत्वेनोदाह्रियेतेत्यर्थः ॥ किन्त्विति । तथा च तत्रापि सुन्दोपसुन्दयोर्नाशकर्त्रोरभावेऽपि तद्द्रष्टा यः कश्चित्पुरुष उर्वरित एवास्तीत्यर्थः ॥

### **वाक्यार्थरत्नमाला **

तदप्रापकत्वेनेति । व्यभिचारस्य तच्छब्देन ग्रहणम् । एकेनैवेति । दृष्टत्वाभावदृश्यत्वाभाव दृश्यमानत्वाभावानां मध्ये अन्यतमेनैवेत्यर्थः । पूर्त्ताविति । अशेषनृनाशस्य प्रमितत्वाभावस्तावतैव सिध्यतीत्याशयः । त्रिविधेति । विधात्रयेत्यर्थः । दृष्टत्वाभावादीनां त्रयाणां मुक्तेति यावत् । अथवा दृष्टत्वाभावलक्षणत्रिप्रकारोपायस्योक्तयेति योज्यम् । अत एवैकेनैवेत्यस्यैके-नैवोपायेनेत्यर्थ इति ज्ञेयम् । प्रमित इत्यनुभवेति । अत्राशेषपुरुषनाशः कालत्रयेऽपीति वर्त्तते ।

