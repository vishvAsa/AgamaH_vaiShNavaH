+++
title = "०४ असच्छब्दस्य अपरा वृत्तिः"

+++


## असत्कारणं न हि

**असच्छब्दस्य अपरा वृत्तिः**

**असत्कारणं न हि**

### **सुधा **

अपराऽपि वृत्तिः । भावत्वहेतुना कार्यवदीश्वरादिकमपि प्रलयेऽसदनुमीयत इति अत्रासच्छब्दः कर्तृसाधनः । इह प्रथमां वृत्तिमभिप्रेत्य नेति सिद्धान्तांशं व्याचष्टे (व्याख्याति) असदिति ।

## **अनुव्याख्यानम्**

***........ असत्कारणं न हि ॥***

***श्रुत्यर्थो भवति...... ...... .....***

अभाव इत्यर्थः । कारणमिति तद्विशेषः कर्तोच्यते । हीत्यनेनेदमाह । उपपत्तिविरुद्धस्तावन्न वेदार्थः सम्भवति, तदविरुद्धेऽर्थे सम्भवतीत्युक्तम् । प्रकृतश्चोपपत्तिविरुद्धः । तथा च वक्ष्यामि इति । श्रुत्यर्थो न भवतीत्युपलक्षणम् । अनुमानप्रमेयमपीदं न भवत्युपपत्तिविरुद्धत्वादित्यपि द्रष्टव्यम् ।

किञ्च सम्भावित एव श्रुत्यर्थो वक्तव्योऽनुमातव्यश्च । न चैवं प्रकृतः । क्वाप्यभावस्य कर्तृत्वानुपलम्भादित्याह क्वापीति ।

**अनुव्याख्यानम्**

***......क्वापि ..... ......***

***असत्कारणं न ह्युपलब्धमित्यनुवर्तते ।***

### **शेषवाक्यार्थचन्द्रिका **

अपराऽपि वृत्तिरिति । अपरव्याख्यानमित्यर्थः ॥ कर्तृसाधन इति । अस्तीति सत्, न सद् असदिति कर्तृसाधनान्त इत्यर्थः । प्रथमां वृत्तिमिति । प्रथमं व्याख्यान-मित्यर्थः ॥ अभाव इत्यर्थ इति । अत्राभाव इति तद्विशेषः प्रागभावो विवक्षितः । अत्र सर्वत्रासच्छब्देन प्रागभावः कारणशब्देन च कर्तोच्यत इति टीकाग्रन्थानुसारेण भाष्यस्थासच्छब्दकारणशब्दयोः प्राग-भावकर्तृत्वार्थकत्वसिध्द्या भाष्यस्याप्यत्रेव प्रागभावकर्तृत्वनिरासकत्वेन शून्यकारणत्वनिरासकत्वाभावेन भाष्यानुव्याख्यानयोर् ऐकार्थ्यात् ‘निषेधैकस्वरूपस्य न कर्तृते’त्यनुव्याख्यानस्य ‘नासतः कारणत्वमिति भाष्येण न विरोधः । श्रुतिप्राप्तमेवासन्मतमत्र निराक्रियत इति भाष्यकारवचनाच्चैतदेवावसीयते यदत्रा-सच्छब्दः प्रागभावपरो न शून्यपर इति । प्रागभावस्य नियतप्राक्सत्वस्यासीदिति सत्वोक्तेश्चोपपत्त्या कर्तृताया असद्वा इदमग्र आसीदित्यादिश्रुतिप्राप्तत्वेन प्रागभावकर्तृत्वनिषेधकत्वे श्रुतिप्राप्तासन्मत-निषेधकत्वोपपत्तावप्यसतो नियतप्राक्सत्वरूपकारणत्वस्यासीदिति सत्वोक्तेश्चायोगेन तत्कारणतायाम् उदाहृतश्रुतिप्राप्तत्वाभावेन शून्यकारणतानिषेधकत्वे श्रुतिप्राप्तासन्मतनिषेधकतोक्त्ययोगात् । किञ्चास्य भाष्यस्य श्रुतिप्राप्तासन्मतनिषेधकत्वमात्राभिप्रायेऽस्याधिकरणस्य तृतीये प्रवेशप्रसङ्गात्, श्रुतियुक्त्यु-भयप्राप्तासन्मतनिषेधकत्वाभिप्रायेऽपि तृतीयेऽप्यन्तर्भावप्रसङ्गाद्युक्त्युपसर्जनश्रुतिप्राप्तासन्मतनिषेध-कत्वाभिप्राये चतुर्थे प्रवेशप्रसङ्गात् । श्रुत्युपसर्जनयुक्तिप्राप्तासन्मतनिषेधकत्वस्याकामेनाप्यङ्गीकार्य-त्वात्प्रागभावकर्तृताया उक्तरीत्या श्रुतिप्राप्तेः पूर्वपक्ष्युक्तरीत्या युक्तिप्राप्तेश्च, श्रुत्युपसर्जनयुक्तिप्राप्तत्वेन तन्निरासकत्वे एतदधिकरणीयोपाध्याकलितत्वप्राप्तावपि, शून्यस्य कारणतायाः श्रुत्या उक्तरीत्याऽ-प्राप्तेः, तत्प्रापकयुक्तेष्टीकादावनुक्त्या तदप्राप्तेश्च, तन्निषेधकत्वेऽस्याधिकरणस्य तस्याः श्रुत्युपसर्जन-युक्तिप्राप्तत्वरूपोपाध्यनाकलितत्वप्रसङ्गेनाधिकरणोपाधिकथनरूपैतद्ग्रन्थविरोधपत्त्या तदविरोधायापि भाष्यस्थासच्छब्दस्य प्रागभावपरताया आवश्यकत्वात् । न चैवम् ‘समयस्योपरि निषेधादि’ति भाष्यविरोधः, तदनुरोधेन तस्य शून्यकारणतानिषेधमात्रपरत्वप्रतीतेरिति वाच्यम् । किं श्रुत्युपसर्जन-युक्तिप्राप्तप्रागभावकर्तृत्वनिषेधकत्वाश्रयणेन, समयप्राप्तासन्मतस्यैवायं निषेधः किन्न स्यादित्याशङ्कायां तथा सति प्रागभावकर्तृताप्रापकसमयस्याभावेन समयप्राप्तासन्मतनिषेधकत्वेऽस्य समयप्राप्तप्राग-भावकर्तृत्वनिषेधकत्वायोगेन शून्यसमयप्राप्तासन्मतनिषेधकत्वस्यैव वाच्यतया तत्परसमयपादीयाधि-करणेन पौनरूक्त्यापत्त्या तत्प्राप्तसमयनिषेधकत्वायोगेनश्रुत्युपसर्जनयुक्तिप्राप्तप्रागभावकर्तृतानिषेध-परत्वमेवेत्यभिप्रायकत्वादुदाहृतभाष्यस्य तदप्रसङ्गात् ।

न चैवं न हि शशविषाणादीनां किञ्चित्प्रति कारणत्वं सम्भवतीत्यादिटीकाविरोध इति वाच्यम् । सकलदेशस्थचिरन्तनमूलकोशेषु न हि घटप्रागभावस्य घटं प्रति कर्तृत्वं सम्भवतीत्यादेरेव पाठस्य दर्शनेन तस्य क्वचिदाधुनिकपुस्तकेषु लेखकदोषपतितत्वस्यैवाश्रयणीयत्वात् । ततश्च श्रुतिसूत्रस्था-सच्छब्दस्य प्रागभावमात्रपरत्वान्न भाष्यानुव्याख्यानयोरविरोधाय तन्नानार्थत्ववर्णनमुपपन्नम् । किञ्चेह नानार्थत्वाश्रयणेन भाष्यानुव्याख्यानयोरविरोधवर्णनं किं तयोरेकार्थत्वानुपपत्त्या कल्प्यते किं वा मानान्तरवशात् । नाद्यः भाष्यानुव्याख्यानयोश्चोक्तरीत्यैकार्थत्वस्योपपादितत्वेन तदभावात् । नान्त्यस् तस्यादर्शनात् । अपि च भाष्यस्य शून्यकरणतानिषेधकत्वे, ‘तन्मनोऽकुरुतेत्यादेरसतो मनसो जनिः । निवारिता तु पूर्वत्र ह्यकस्मादिति तद्विना’ इत्यनुव्याख्याने ‘पूर्वमभावस्य जगत्कर्तृत्वं निराकृतम् । इदानीं तु शून्यस्ये’ति तट्टीकायां चाकस्मादिति श्रुतेः शून्यकारणत्वपरत्वेन प्रतीतेर् एतेनेति सूत्रस्याकस्मादिति श्रुतिप्राप्तासन्मतनिराकरणपरत्वनिश्चयात्पूर्वत्रापि श्रुतिप्राप्तशून्यकारणतानिषेध-परत्वाश्रयणे कथं न पौनरुक्त्यम् । न चाकस्मादिति श्रुतिर्नानार्थेति न भाष्यनुव्याख्यानयोर्विरोध इति वाच्यम् । एकार्थत्वसम्भवे तन्नानार्थत्वाश्रयणस्याश्लिष्टत्वात् । अन्यथा सर्वत्र तन्नानार्थत्वा-श्रयणेनाविरोधस्य व्युत्पादयितुं शक्यत्वान्न कुत्रापि तद्विरोधशङ्कावकाशः स्यादित्यलम् ।

कारणशब्देन कारणविशेषकर्तृलक्षणायां बीजभूतं सम्बन्धमाह तद्विशेष इति ॥ इत्युक्तमिति । जिज्ञासाधिकरणे ‘तथा सति मीमांसावैयर्थ्यादित्यादिने’ति शेषः । यद्वाऽभिमान्यधिकरणे ‘‘दृढयुक्तिविरोधे त्वि’त्येतव्द्याख्यानावसर इति शेषः ॥ वक्ष्याम इति । ‘बुद्धिपूर्वप्रवृत्तिर्हीत्यादिनेति शेषः । ननु श्रुत्यनुमानावष्टम्भेन प्रागभावकर्तृतायाः पूर्वपक्षितत्वात्तदनुसारेण प्रागभावकर्तृत्वस्य श्रुत्यर्थत्वाभाववदनुमेयत्वाभावस्यापि नेति सिद्धान्तांशार्थतया अवश्यं व्याख्येयत्वाच्छत्यर्थत्वाभाव-मात्रवर्णनमाचार्यीयमयुक्तमित्यतस्तदुपलक्षणत्वेन व्याचष्टे श्रुत्यर्थ इति ।

‘असत्कारणं न हि श्रुत्यर्थो भवती’त्येतावतैव प्रागभावकर्तृताया उपपत्तिविरुद्धत्वेन हेतुना श्रुत्यनुमानप्रमेयत्वाभावप्रतिपादनाद्भाष्ये क्वापीत्यंशवैयर्थ्यमित्यत उक्तप्रतिज्ञायां हिशब्दसमर्पितोप-पत्तिविरुद्धत्वहेत्वपेक्षयाऽसम्भावितत्वरूपहेत्वन्तरसूचकत्वान्न तद्वैयर्थ्यमिति भावेन हेत्वन्तरपरतया तमंशं योजयति किञ्चेति ॥ अनुमातव्यश्चेति । ‘सम्भावितः प्रतिज्ञाया अर्थः साध्येत हेतुने’त्युक्तेरिति भावः । क्वापीत्येतावन्मात्रेण कथं प्रागभावकर्तृताया असम्भावितत्वलाभ इत्यत उक्तानुवृत्त्या तं दर्शयति असदिति । प्रकृतोपयोगितया हीत्यनूद्योपलब्धमिति व्याख्यानम् ।

### **परिमल **

अपरापि वृत्तिर् अन्योप्यर्थः सूत्रखण्डस्येत्यर्थः । तामाह भावत्वेति ॥ असदिति । अविद्यामानमित्यर्थः । एतद्वृत्त्यन्तरसूचनार्थं चासच्छब्दःप्रयुक्तः सूत्र इति भावः ॥ अत्रेति । अस्मिन्नर्थे ॥ कर्तृसाधन इति । नास्तीत्यसदित्येवं रूपेणेत्यर्थः । तद्विशेषः कर्तोच्यत इति । प्रकृतोपयोगात्कर्तेत्येवोक्तम् । ‘उपादानमुच्यत इत्यपि ग्राह्यम् ॥ इत्युक्तमिति । ‘दृढयुक्तिविरोधे तु सर्वत्र न्याय ईदृशः’ इति पूर्वाधिकरणे उक्तमित्यर्थः ॥ प्रकृतश्चेति । अभावकर्तृत्वादिरूपपूर्वपक्ष्युक्त-श्रुत्यर्थश्चेत्यर्थः । वक्ष्यामि इति । ‘निषेधैकस्वरूपस्य न कर्तृते’त्यादिनेति भावः । सम्भावित इति । ‘सम्भावितः प्रतिज्ञाया अर्थः साध्येत हेतुने’त्यादेरिति भावः ॥ इत्यनुवर्तत इति । असत्कारण-पदयोरर्थौ प्रागुक्ताविति भावः ।

### **यादुपत्यम् **

अपराऽपि वृत्तिरिति । अपरमपि व्याख्यानमित्यर्थः ॥ इत्युक्तमिति । पूर्वाधिकरण इति शेषः ॥ वक्ष्याम इति । अस्मिन्नेवाधिकरण इति शेषः ।

### **श्रीनिवासतीर्थीया **

कर्तोच्यत इति । अन्यथा कारणत्वमात्रस्य सिद्धान्तिभिरप्यङ्गीकारान्न हीत्युक्ते बाधः स्यादिति भावः ॥ प्रकृतश्चेति । अभावस्य कर्तृत्वरूपोऽर्थः ।

### **वाक्यार्थरत्नमाला **

अपरं व्याख्यानमित्यर्थ इति । एतच्चासदिति चेदिति सूत्रखण्डस्यार्थान्तरम् असत्कार्यं ‘‘यथा निषेधैकस्वरूपत’’ इत्युत्तरानुव्याख्यानानुसारेण कृतम् । असच्छब्दस्य कर्त्तृ-साधनत्वाभावात्कर्त्तृसाधनपदं तदन्ततया व्याचष्टे । कर्तृसाधनान्त इति । कर्त्तृवाचकान्त इत्यर्थः । अनुव्याख्याने प्रागभावकर्त्तृत्वमादाय पूर्वपक्षो वर्णितस्तस्यासत्कारणतामाश्रित्यपूर्वपक्षवर्णन परभाष्य-विरोध इत्यतस्तत्व प्रकाशिकायामेव भाष्यस्य प्रागभावकर्त्तृतापरताया उक्तत्वेनानुव्याख्यानभाष्य-योरेकार्थत्वान्नपरस्परविरोध इत्याशयेनाह । अत्र सर्वत्रेति ।

ननु श्रुतिप्राप्तमेवासन्मतमत्र निराक्रियते । समयस्योपरि निषेधादिति भाष्येऽसन्मतमित्युक्तेर-सत्कारणत्वनिराकरणपरत्वमेवाश्रयणीयम् । समयस्योपरीत्यनेन शून्यकरणतामत एवावान्तर-विशेषस्योत्तरत्र निरशिष्यमाणत्वप्रतिपादनेन च तथात्वस्यैव प्राप्तेरित्यतः श्रुतिप्राप्तमिति भाष्यस्यापि तात्पर्यपर्यालोचनायां प्रागभावकर्त्तृत्वनिरासपरत्वस्यैव प्रतीतेर्न तस्यार्थान्तरसाधकत्वाशा कर्त्तव्येत्या-शयेन श्रुतिप्राप्तमित्येतद्भाष्य प्रागभावकर्त्तृत्वसमर्पकं यथा स्यात्तथा योजयति । श्रुतिप्राप्तमेवेति । एतदेवेत्युक्तमेव विशदयति । यदत्रेति । एवं श्रुतिप्राप्तमित्यस्य प्रागभावपक्षे सम्भवदर्थतामभिधाय शून्यपक्षे तस्यासम्भवदर्थतामुपपादयति । असतो नियतेति । शून्यकारणतानिषेधकत्व इति । तत्पक्ष इत्यर्थः ।

एवं श्रुतिप्राप्तमेवेति भाष्यस्य यथाश्रुतार्थमेवाङ्गीकृत्य प्रागभावकर्त्तृत्वनिषेधकत्वपक्षयो-स्तद्भाष्यार्थत्वतदभावौ वर्णितौ । इदानीमेतदधिकरणोपाधिकथनरूपभाष्यस्य यथाश्रुतार्थत्वमात्रम् । विवक्षितार्थत्वेऽपि न श्रुतियुक्तयुभयेत्यादिरूपं विवक्षितार्थत्वमपि तु श्रुत्युपसर्जनयुक्तिप्राप्ता-सन्मतनिषेधकत्वरूपविवक्षितार्थकत्वमेव । तथाच प्रागभावकर्त्तृत्वनिरासकत्वेऽस्याधिकरणस्योक्त विवक्षितार्थक भाष्योक्तयै तदधिकरणोपाधिमद्विषयकत्वाऽस्याधिकरणस्योक्तविवक्षितार्थ भाष्योक्तयै तदधिकरणोपाधिमद्विषयकत्वा प्राप्तावपि शून्यकर्त्तृता निषेधकमद्विषयकत्व प्राप्तेर्नास्याधिकरणस्य शून्यकर्त्तृतानिरासपरता किन्तु प्रागभावकर्त्तृतानिरासपरतयैवेत्याशयेन श्रुतिप्राप्तमेवेति भाष्यपरिष्कार-रूपात्र च श्रुत्युपसर्जनेत्यादिचन्द्रिकां मनसि निधाय विवक्षितं भाष्योक्तयैतदधिकरणोपाधिं परिशेष-यति । किञ्चास्य भाष्यस्येति । युक्तिरूपाधिकप्रवेशप्राप्तावपि श्रुतिप्राप्तत्वमात्रेणासत्कर्तृताया निरासपरमतेऽधिकरणं प्रथम इव तृतीयेऽप्यन्तर्भूयादेवेत्याशयेनाह । तृतीयेऽपीति । उक्तरीत्येति । नियत प्राक्सत्वस्येत्याद्युक्तरीत्येत्यर्थः । प्रागभावकर्त्तृताया उपाध्याकलितत्वप्राप्तावपीति वक्ष्यमाणे-नाप्यन्वयः । प्रागभावकर्त्तृताया उक्तरीत्या श्रुतिप्राप्तेरित्यादावेव सम्बन्धेऽपि वोत्तरत्रानुवृत्तिरभिप्रेतेति बोध्यम् । उक्तरीत्याऽप्राप्तेरिति । असतो नियतप्राक्सत्वेत्याद्युक्तरीत्येत्यर्थः । तदप्राप्तेर् युक्तयप्राप्तेः । अस्याधिकरणस्य तन्निषेधकत्वे तस्या इति सम्बन्धः । तस्याः शून्यकरणतायाः । अनाकलित-त्वेनाधिकरणेति पाठः । प्रसङ्गेनेत्यधिकपाठे त्वनाकलितत्वस्य प्रसङ्गेन सत्वेनेति सत्वार्थतया प्रसङ्गपदं व्याख्येयम् । एवं प्रागभावकर्तृतानिरासपरत्वेनैतदधिकरणप्रवृत्तिवर्णनचन्द्रिकापक्षे श्रुतिप्राप्तमेवेत्ये तद्भाष्यानुगुण्यादिक मुपपाद्य समयस्योपरीत्येतदानुगुण्यमपि प्रतिपादयन्समयस्येत्यतद्भाष्य-स्यार्थान्तरपरत्वमपि निराकर्तुमाशङ्कते । न चैवं समयस्येति । शून्यकरणतानिषेधमात्रेति । समयस्य शून्यकरणताप्रापकस्य सद्भावेनात्र श्रुतिप्राप्तं शून्यमतं निराक्रियते, समयप्राप्तं शून्यकरणतामतं तूपरि निराकरिष्यत इत्यर्थानुगुण्येऽपि प्रागभावकर्त्तृताप्रापकसमयाभावेनैतदधिकरणप्रमेयवैषम्यप्रतिपादना-योत्तरत्र समयप्राप्तप्रागभाव कर्तृता निराकरिष्यत इत्युक्तेरनुपपन्नत्वादिति भावः । समयस्यो-परीत्यस्यार्थान्तरपरत्वान्न तदनानुगुण्यमित्याशयेन तद्य्वावर्त्यशङ्कां दर्शयति । किं श्रुत्युपसर्जनेति ।

नानार्थत्ववर्णनमुपपन्नमिति । न्यायविवरणटीकास्थासच्छब्दस्य शून्यपरत्वम् । अभावस्य च भावोऽपीति वक्ष्यमाणानुव्याख्यानानुसारेण प्रवृत्तैतन्मूले तु प्रागभावमित्यनेकार्थत्वेत्यर्थः । भावबोधकारैस्तु अत्रत्यासच्छब्देन प्रागभाव इत्येतत्स्पष्टतत्वप्रकाशिकाग्रन्थं पर्यालोचयद्भिर्वास्तव-तयाऽनेकार्थत्ववर्णनायोगाच्छिष्यमतिवैशद्यार्थमेव तद्वर्णनं कृतमिति न तद्विरोध इत्याशयः । एकार्थ-त्वानुपपत्या कल्पत इत्यस्य क्रियत इत्यर्थः । वर्ण्यत इति वर्णनमिति अविरोधरूपो वर्णनविषयः कल्प्यत इति वा । क्रियत इति पाठस्तु स्वरस एव । तदभावादिति । एकार्थत्वानुपपत्यभावादित्यर्थः । इत्यनुव्याख्यान इति । एतेन शिष्टा अपरिग्रहा अपि व्याख्याता इत्येतत्सूत्रव्याख्यानरूपोत्तरानुव्याख्यान इत्यर्थः । श्रुतिप्राप्तासन्मतनिराकरणपरत्वनिश्चयादिति । ततश्चान्यस्य कारणता श्रुतिप्राप्तैन शिष्टेत्यत्र निराक्रियत इति कल्पनायामेतदनुव्याख्यानविरोधापत्या तदविरोधायैतेनेति सूत्रीयभाष्येऽप्यनु-व्याख्यानोक्तशून्यकरणतानिषेधपरत्वमेवेति भावः । अकस्मादिति श्रुतिर्नानार्थेतीति । अयमाशयः । नान्यस्य कारणता कस्मादिति श्रुतिप्राप्तैनेति सूत्रेण निषिध्यत इति भाष्यकाराभिप्रायकल्पनाया-मुक्तानुव्यानादिविरोधः । येन तत्सूत्रस्य शून्यकारणतानिषेधपरत्वनिश्चयादिद्वारकोक्तदोषः स्यात् । किं त्वन्यस्य भाष्ये शून्यस्य चानुव्याख्यानेऽकस्मादिति श्रुत्यर्थत्वोक्तयोः श्रुतेर्नानार्थत्वाङ्गीकारे विरोधाभावेन विरोधाभावे उक्तार्थकत्वनिश्चयायोगेन पौनरुक्त्यनवकाशादिति । एकार्थत्वेति । प्रागुक्तरीत्या भाष्येऽपि प्रागभावपरत्वेनासच्छब्दस्याभिप्रेततयाविरोधप्रसक्तिशून्यैकार्थत्वसम्भव इत्यर्थः ।

ननु एतेन शिष्टेति सूत्रीयानुव्याख्यानाद्यनुसारेण तत्सूत्रेऽकस्माद्धीदमाविरासीदिति श्रुतिप्राप्ता-सत्कारणत्वनिषेधमङ्गीकृत्य प्रागभावकर्त्तृतानिरासपरत्वसमर्थनं श्रुतिप्राप्तासन्मतनिरासपरत्वनिराकरणं च कुर्वतः स्वव्याघातः । एतेनेति सूत्रस्यैतदधिकरणस्यापि शून्यपरत्वस्यैवाङ्गीकृतत्वप्राप्तेः । तथा च श्रुतिप्राप्तमित्यादिभाष्यस्यापि यथाश्रुतार्थतैव सम्भवतीत्यर्थान्तराभिधानायोग इति चेन्मैवम् । भावा-नवधानात् । असदिति चेदिति प्रधानसूत्रतद्भाष्ययोरसच्छब्दस्य प्रागभावपरता न तु शून्यपरतेत्यादिकं प्रागभिहितम् । तदुपपादनायैतेनेति गुणसूत्रेऽतिदेशेन शून्यमतनिरास एवास्ति । स च शून्यमतनिरासः प्रथमसूत्रेऽङ्गीकृतः । तर्हि पौनरुक्तयापातादितीदानीमुच्यते । तथाचोत्तरग्रन्थस्य प्रथमग्रन्थस्य च तत्तत्सूत्ररूपभिन्नविषयत्वात्कथं व्याघातप्रसक्तिः । न हि श्रुतिप्राप्तमेवेत्यादिभाष्यमेतेनेत्यनेन करिष्यमाणासन्मतनिरासपरत्वोक्तिरूपं येन यथाश्रुतार्थता स्यात् । किं त्वसदित्येतत्प्रधानसूत्रविषय-प्रदर्शनरूपम् । तत्सूत्रस्य च शून्यकर्तृतानिरासपरत्वाभावाद्युक्तमर्थान्तरवर्णनमपीति न दोषः ।

ननु यद्यपि तन्मनो कुरुतेत्याद्युत्तरानुव्याख्यानप्रथमव्याख्यानपक्षे उक्तपौनरुक्तयप्रसङ्गस्तथापि यद्वेत्यादिद्वितीययोजनायाः प्रथमयोजनायामरुचिं मनसि निधायैव मूलस्य प्रवर्त्तितत्वेनासतो नियत प्राक्सत्वायोगादिरूपारुचिसूचनेनास्य पक्षस्य त्यागेन जीवादिकर्त्तृतानिरासमात्रपरत्वमेवैतेनेति सूत्रस्येति प्राप्तं भवति । तत्पक्षे चास्याधिकरणस्य गुणसूत्रेऽपि न शून्यकारणानिषेधपरत्वमिति सिद्ध्यति । तत्कथं टीकायाम् उत्तरग्रन्थविरोधाभिधानमिति चेत्सत्यम् । उत्तरटीकास्थप्रथम-पक्षानुसारेणैव पौनरुक्तयाभिधानाङ्गीकारेण व्याख्यानान्तरे तदनवकाशेऽपि दोषाभावात् । न हि तत्र व्याख्यानन्तरप्रवृत्तिः पूर्वव्याख्यानपरित्यागतात्पर्यका । किं त्वनेकार्थसङ्ग्रहार्था । टीकाकारैर-रुचिप्रदर्शनस्यापि तत्पक्षाङ्गीकारे स्वारस्यमात्रार्थत्वं, न हि निदान्यायेन तस्मादसदित्ये तत्सूत्रस्य शून्यमतनिरासपरत्वमभ्युपगच्छतैवैतेनेति सूत्रस्याप्युक्तार्थत्वस्यैवाङ्गीकारे पौनरुक्तयवर्णनमिति यट्टीकाया मुक्तं युक्तमेव । प्रथमार्थानुसारेणोक्तरीत्या तत्प्राप्तेरवर्जनीयत्वादेव तद्य्वाख्यानपक्षानुसारिटीकोक्तपक्ष एव व्याघाताशङ्कोदयात्तत्पक्षे प्रधानगुणसूत्रविषयभेदस्वीकारेण तत्परिहारवर्णनं चास्माभिः कृतमिति द्रष्टव्यम् ।

सूत्रभाष्यानुव्याख्यानटीकयोरुभयोरपि असन्नयस्य विषयः प्रागभाव इति स्थितम् । एतेनैव तत्वप्रकाशिकायां शून्यमतनिराकरणमभिप्रेतमिति वदन्तः सर्वे निराकृता वेदितव्या इति सूचितम् । अत्र सर्वत्रासच्छब्देन प्रलयवर्ती विश्वप्रागभावोऽभिधीयते इति अभावधर्मात्मकत्वमन्तरेण स्वरूपत एव प्रतिषेधात्मकत्वान् न हि घटप्रागभावस्य घटं प्रति कारणत्वमिति च तत्वप्रकाशिकायां स्पष्ट-मेवासच्छब्दार्थे उक्ते श्रुतिप्राप्तमेवासन्मतमित्यादिकं प्रागभावविवक्षयाऽप्युपपन्नभाष्यसाधकीकृत्य शून्यमतनिरासपरत्वकल्पनायोगात् । न हि क्वचिदप्यस्मिन्नधिकरणे टीकायां शून्यवाचिशब्देन व्यवहारो वा तादृशदृष्टान्तादिकथनं वाऽस्ति । न हि घटप्रागभावस्येत्यादिवाक्यस्थाने न हि शशविषाणादीनां किञ्चित्प्रतीत्यादिवाक्यं मूलकोशेऽभावाद्बहुपुस्तकेषु चाभावाद्विश्व प्रागभावोऽभिधीयत इत्येतद्वाक्य-दर्शनात् । तदर्थानवबोधवता लेखकेन प्रक्षिप्तमिति । न तदाश्रयणमपि सुज्ञैः कर्तुं शक्यम् । ‘‘तन्मनो कुरुते’’त्यादेरसतो मनसोजनिरित्यादि ‘‘एतेन शिष्टा अपरिग्रहा’’ इत्येतत्सूत्रव्याख्यानानुसारेण व्याख्याने तट्टीकायां च वक्ष्यमाणरीत्या असदिति सूत्रेणैतेनेति सूत्रस्य पौनरुक्तयं परिहर्त्तुं शून्यमत-निरासस्यैतेनेत्यत्राभिहिततया अचेतनकर्त्तृत्वादिपक्षाणामिव शून्यकर्तृत्वमतस्याप्येतेन शिष्टेत्यनेनैव निराससिद्धौ विशेषनिमित्ताभावेऽपि वृथैव ‘‘असदि’’ति सूत्रस्य शून्यमतनिरासपरत्वाग्रहायोगात्तथा ‘‘उत्पत्तिनाशकारी च बुद्धिमानित्युत्तरानुव्याख्यानव्याख्यावसरे विनाशग्रहणं प्रयोजनतयाऽसदित्यादि-सूत्राणां प्रध्वंसाभावकर्त्तृतामतनिरासपरतया व्याख्यानान्तरसद्भावप्रतिपादनादत्र प्रागभाव एवे-त्यवधारणं शून्यव्यतिरेकविवक्षयेति न दोष इति सूचनादिति सर्वमवदातम् । मूले तदविरुद्धेऽर्थे सम्भवतीति सप्तम्यन्तं हीत्यनूद्योपलब्धमिति कथं व्याख्यानमन्यत्रादृष्टेरित्यतोऽव्ययानामनेकार्थ-त्वात्प्रकृते तथा व्याख्यानं सम्भवतीत्याशयेनोक्तं प्रकृतोपयोगितयेति । उपलब्ध्यर्थत्वस्यैव प्रकृतोप-योगेन हेत्वाद्यर्थस्येति भावः ।





