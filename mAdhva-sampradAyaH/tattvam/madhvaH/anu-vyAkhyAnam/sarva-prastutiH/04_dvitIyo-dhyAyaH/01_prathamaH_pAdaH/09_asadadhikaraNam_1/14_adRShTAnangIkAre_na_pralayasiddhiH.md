+++
title = "१४ अदृष्टानङ्गीकारे न प्रलयसिद्धिः"

+++


## अदृष्टं कारणं नो चेल्लये मानं च किं भवेत्

**अदृष्टानङ्गीकारे न प्रलयसिद्धिः**

**अदृष्टं कारणं नो चेल्लये मानं च किं भवेत्**

### **सुधा **

अस्तु तर्ह्यदृष्टं कारणमेव न भवतीति द्वितीयः पक्षः, अदृष्टमेव नास्तीति तृतीयो वा; उभयस्याप्यनुपलम्भात् । तथा चाश्रयासिद्धिरपरिहार्येत्याशङ्क्याह अदृष्टमिति ।

## **अनुव्याख्यानम्**

***अदृष्टं कारणं नो चेल्लये मानं च किं भवेत् ॥***

यदि प्रत्यक्षेणानुपलम्भाददृष्टं न स्यात् । सदपि वा कारणं न स्यात् । तदा लये च किं मानं भवेत् । प्रलयोऽप्यप्रामाणिकत्वान्न स्यात् । न ह्यसावपि प्रत्यक्षेणोपलभ्यते । तथा चेश्वरादिकं प्रलयेऽसद्भवितुमर्हतीत्यप्रसिद्धविशेषणः पक्षः परस्यापि स्यात् ।

### **शेषवाक्यार्थचन्द्रिका **

अदृष्टं कारणं नो चेदित्युत्तरवाक्यस्य द्वितीयपक्षमात्रनिरासपरत्वे तृतीयपक्षस्य मूलादनिरासप्रसक्त्या पक्षद्वयनिरासपरत्वेन योजयितुं द्वितीयतृतीयपक्षावाशङ्कते अस्तु तर्हीति ॥ उभयस्यापीति । अदृष्टस्य तत्कारणत्वस्य चेत्युभयस्येत्यर्थः ॥ अनुपलम्भादिति । प्रत्यक्षेणेति शेषः । पक्षद्वयनिरासपरतया भाष्यं योजयति यदीत्यादिना । मानं चेत्यत्र चशब्दस्य वैयर्थ्येन सम्बन्धायोगाद्भिन्नक्रमतया तमाह लये चेति । इष्टापत्तिं परिहरति तथा चेति ॥ अप्रसिद्धविशेषण इति । अप्रसिद्धविशेषणविशेषण इत्यर्थः । तथा चानुमानद्वयस्याप्याभासतया समत्वात्सत्प्रतिपक्षत्वमप्रत्यूहमिति भावः ।

### **परिमल **

उभयस्यापीति । अदृष्टकारणत्वस्यादृष्टस्य चेत्यर्थः ॥ आश्रयासिद्धिरपरिहार्येति । अन्त्यपक्षाभिप्रायेणैतदुक्तिः । द्वितीयपक्षे हेतौ कारणत्वे सतीति विशेषणासिद्धिर्ज्ञेया । यद्वा द्विरीयपक्षेपि कारणीभूतादृष्टस्यैव पक्षत्वादयं दोषः पक्षद्वयाभिप्रायेणवेति ध्येयम् ।

### **यादुपत्यम् **

उभयस्येति । अदृष्टस्य तत्कारणत्वस्य चेत्यर्थः ।

### **श्रीनिवासतीर्थीया **

अदृष्टं कारणमेव न भवतीति वा नास्तीति वा कुतो निश्चेयमित्यतः प्रमाणेनानुपलम्यादित्याह ॥ उभयस्येति । अदृष्टकारणत्वस्यादृष्टस्य चेत्यर्थः । अदृष्टमेव नो चेत्सदपि तत्कारणं नो चेदिति योजनामभिप्रेत्याह ॥ यदि प्रत्यक्षेणेति । अनुपलभ्यमानः प्रत्यक्षेणेति शेषः ।

### **वाक्यार्थरत्नमाला **

साध्यधर्मस्य विशेषणत्वेऽपि साध्यगतविशेषणस्य पक्षविशेषणत्वाभावा-त्तदप्रसिद्धत्वेन कथं पक्षस्याप्रसिद्धविशेषणत्वाख्यं दूषणमित्यतो मध्यमपदलोपिसमासमाश्रित्याह । अप्रसिद्धविशेषणविशेषण इति । न विशेषणीभूतसाध्यस्याप्रसिद्धत्वमुच्यते, किन्तु विशेषणीभूतं यत्साध्यं तद्विशेषणस्यैवेति पक्षोऽप्रसिद्धविशेषणकसाध्यक इत्युक्तं भवति । अप्रसिद्धं विशेषणं यस्य तत्तथोक्तम् । तादृशं विशेषणं यस्येति बहुव्रीहिद्वयं बोध्यम् ।

