+++
title = "१२ धर्माधर्माश्रयत्वेन जीवेश्वरसिद्धिः"

+++


## धर्माधर्माश्रयत्वेन स्वीकार्योऽपि नरो लये

**धर्माधर्माश्रयत्वेन जीवेश्वरसिद्धिः**

**धर्माधर्माश्रयत्वेन स्वीकार्योऽपि नरो लये**

### **सुधा **

तदिदं जीवेश्वरसाधारणमनुमानमुक्तम् । इदानीं प्रलये जीवसद्भावसाधकमनुमानमाह धर्मेति ।

## **अनुव्याख्यानम्**

***धर्माधर्माश्रयत्वेन स्वीकार्योऽपि नरो लये ॥***

न केवलमुक्तानुमानेन । किन्नाम धर्माधर्माश्रयत्वेनापीति सम्बन्धः । नरो जीवात्मा । अयमत्र प्रयोगः । प्रलयकालवर्ती धर्मः साश्रयः धर्मत्वादिदानीन्तनधर्मवत् । एवमधर्ममपि पक्षीकृत्य प्रयोक्तव्यम् । न च धर्माधर्माश्रयो जीवात्मनोऽन्यः सम्भवति । एवञ्च प्रलये जीवात्मसद्भावा-द्भावमात्रासत्त्वसाधनमनुपपन्नमिति । यद्वेश्वरसद्भावसाधनमिदम् । आश्रयशब्दस्याधिष्ठातृपरत्वात् । तत्रैवं प्रयोगः । प्रलयकालवर्तिनौ धर्माधर्मौ केनचिदधिष्ठितौ । कारणत्वे सत्यचेतनत्वात् । वाश्यादिवदिति । न चातीन्द्रिययोर्धर्माधर्मयोरधिष्ठातृत्वमीश्वरादन्यस्योपपद्यते । अतो धर्माधर्मा-धिष्ठातृत्वेनापि नरः परमपुरुषो लये स्वीकार्य इति ।

### **शेषवाक्यार्थचन्द्रिका **

प्रलये जीवसद्भावसाधकानुमानप्रदर्शानर्थत्वान्नोत्तरग्रन्थवैयर्थ्यमित्यभि-प्रेत्य प्रलये तत्सद्भावसाधकानुमानस्य पूर्वग्रन्थेनाप्युक्तेः किमनेनेत्यतोऽगतार्थतासिद्ध्यर्थं पूर्वोत्तर-ग्रन्थयोरर्थभेदमाह तदिदमिति । महाप्रलयलक्षणो नाशः पुरुषशेषवान्नाशत्वात्सम्मतवत्, प्रलयकालः पुरुषवान्कलत्वादित्येतदित्यर्थः । अपीति सम्बन्ध इति । व्यवहितत्वेऽपि योग्यत्वादित्यर्थः । अतो न तस्य वैयर्थ्यमिति भावः । नन्वत्र पुरुषमात्रसद्भावसाधनं प्रतीयते न तु जीवसद्भावसाधनमिति नोक्तरूपेणापि पूर्वोत्तरग्रन्थयोः प्रमेयभेदसिद्धिरित्यतः पुण्यपापाश्रयत्वसमर्पकधर्माश्रयत्वेनेति पदसमभिव्याहारेण जीवेश्वरसाधारणस्यापि नरशब्दस्य जीवमात्रपरत्वस्थितेर्नानुपपत्तिरित्यभिप्रेत्य तदनूद्य व्याचष्टे नरो जीवात्मेति । धर्माधर्मान्यतराश्रयत्वेऽपि जीवसद्भावसिद्धेः किमुभयोपादानेनेत्यतः प्रयोगद्वयसूचनार्थं तदित्यभिप्रेत्य प्रयोगद्वयं दर्शयति अयमत्र प्रयोग इत्यादिना । नन्वनेन प्रलयकालवर्तिनोर्धर्माधर्मयोराश्रयः प्रलयेऽस्तीत्येव सिद्धं न तु जीव इति तत्कथमनेन जीवसिद्धिरित्यत आह न चेति ॥ अनुपपन्नमिति । अंशबाधादिति भावः । जीवे भावत्वहेतोर्व्यभिचारित्वादिति भाव इत्यप्याहुः । नरशब्दस्येश्वरपरत्वमाश्रित्याप्याह यद्वेति । नन्वीश्वरस्य पुण्यपापाश्रयत्वाभावेन तत्समर्पकधर्माधर्माश्रयत्वेनेति पदविरोध इत्यत आह आश्रयशब्दस्येति । साक्षात्कर्तृपरत्वादित्यर्थः । यद्वा कार्यविशेषजननाय धर्माधर्मप्रेरकपरत्वादित्यर्थः । अस्मिन्पक्षे धर्मत्वाधर्मत्वयोरेव हेतुत्वा-योगाद्योग्यतया हेतुविशेषं वक्तुं प्रयोगप्रकारं दर्शयति तत्रेति ॥ धर्माधर्माविति । अत्रापि धर्मः केनचिदधिष्ठितः कारणत्वे सत्यचेतनत्वादिति, अधर्मः केनचिदधिष्ठित उक्तहेतोरेवेति प्रयोगद्वय-मभिप्रेतमिति न पक्षकोटावन्यतरवैयर्थ्यमिति ध्येयम् ॥ केनचिदधिष्ठिताविति । केनचित्साक्षा-त्कृतावित्यर्थः ॥ कारणत्वे सतीति । परमते प्रागभावत्वे, न्यायमते पारिमाण्डल्ये, स्वमते चापरिणतप्रकृतिभागे व्यभिचारनिरासाय उक्तं कारणत्वे सतीति । स्वरीत्येश्वरे, पररीत्या जीवे व्यभिचारवारणायाचेतनत्वादित्युक्तमित्यवगन्तव्यम् । वाशयादिवदित्येव पाठः । दारुविदारकादि-वदित्यर्थः । ‘वाश्या दारुविदारणे’ इत्यभिधानात् । यद्वा वाशीशब्दः कुठारपरः । ततश्च कुठार-वदित्यर्थः । ‘वाशीमेको बिभर्ति हस्त आयसी’मिति श्रुतेः । वात्स्यादिवदिति तु लेखकदोषपतितो, पृथुलकोशेष्वदर्शनात् । नन्वनेन धर्माधर्मयोरधिष्ठातृपुरुषमात्रसिद्धावपि नेश्वरसिद्धिरन्यस्यापि तदधिष्ठातृकत्वसम्भवादित्यत आह न चेति । उक्तमर्थं मूलारूढं करोति अत इति ।

### **परिमल **

न च धर्माधर्माश्रयो जीवात्मनोऽन्य इति । स्वस्वामिभावरूपसम्बन्धेन जीव-स्यैवाश्रयत्वादिति भावः ॥ अधिष्ठातृपरत्वादिति । कार्योन्मुखकर्ता अधिष्ठाता ज्ञेयः । यथेष्ट-विनियोगकर्ता वाऽधिष्ठाता, नियन्ता वा इत्यर्थः । ध्वंसात्यन्ताभावादावव्यभिचाराय कारणत्वे सतीति हेतुविशेषणम् ॥ वाश्यादिवदिति । तक्ष्ण आयुधं वाशी, तक्ष्णा नियता यथा तथेत्यर्थः । आदिपदेन कुलिशादिग्रहः ।

### **यादुपत्यम् **

तदिदमिति । तद् विमतो नाशः पुरुषशेषवानित्यनुमानम् । इदं प्रलयकालः पुरुषवानित्यनुमानमित्यर्थः । अधिष्ठातृपरत्वादिति । कार्यविशेषजननाय यो यत्प्रेरयति स तदधिष्ठातेत्युच्यते । एवं च केनचिदधिष्ठतावित्यस्य केनचित्कार्यविशेषजननाय प्रेरितावित्यर्थो बोध्यः । कारणत्व इति । अत्र परमते प्रागभावत्वे न्यायमते पारिमाण्डल्येऽस्मन्मते प्रकृतेरनन्तत्वेनाकारणी-भूतप्रकृतिभागे व्यभिचारवारणाय कारणत्वे सतीति विशेषणम् । ईश्वरे व्यभिचारवारणाय विशेष्यमिति ज्ञातव्यम् ॥ वाश्यादिवदिति । दारुविदारकवदित्यर्थः । वाश्या दारुविदारण इत्यभिधानात् ॥

### **श्रीनिवासतीर्थीया **

अधिष्ठितौ कार्योत्पादाय केनचित्प्रेर्यौ । वाश्या कुठारः । बालचीत्यपभ्रष्टभाषा ॥ कार्यं सुखादिकारणं भोजनादि ।

### **वाक्यार्थरत्नमाला **

व्यवहितत्वेऽपि योग्यत्वादिति । व्यवहितत्वेऽपि योग्यत्वात्सम्बन्ध इत्यर्थः । प्रतीयत इति । नरशब्दस्य चेतनापरपर्यायपुरुषमात्रपरत्वादिति भावः । न तु जीव इतीति । सिद्धमिति पूर्वेणान्वयः । तत्कथमिति । तथाच कथमित्यर्थः । न तु जीव इति कथमनेनेति पाठेतु तत्कथमिति तत्पदार्थोऽपि योज्यः । नन्वीश्वरस्येति । नरशब्दस्य ईश्वरपरत्वाङ्गीकार इति शेषः । साक्षात्कर्त्रिति । साक्षात्कारवत्परत्वादित्यर्थः । अधिष्ठातृशब्दस्वारस्यायार्थान्तरमाह । यद्वेति । एवमुत्तरत्रापि । परमत इति । प्रागभावकर्त्तृतावादिमत इत्यर्थः । प्रागभावस्य कारणतावच्छेदकतया कारणत्वाभावादित्याशयः । न च स्वज्ञानं प्रति प्रागभावत्वादीनामपि कारणतया कारणपदेन तद्य्वावृत्यनुपपत्तिरिति वाच्यम् । विषयसंनिकर्षोपयुक्ततया करणत्वाभावस्य तत्वोद्योतटीकायामुक्ततया विषयत्वेन करणत्वाभावादित्याशयात् । पारिमाण्डिल्येऽपि सर्वथा कारणत्वाभावमतेनेदम् । तस्यापि स्वज्ञानकारणतावादे तु नेदम् । अथवा प्रागभावत्वे उक्तन्यायेन तत्राप्युपपादनं ज्ञेयम् । स्वरीत्येति । परेण ब्रह्मण उदासीनस्वभावत्वाभ्युपगमेन कार्यानुकूलव्यापारविशेषस्य कस्यचिदप्यनङ्गीकरणत्वस्य तन्मतेऽभावात्स्वरीत्येत्युक्तम् । परेति । अत्र परशब्दो मायिपरः । जीव इति । तस्यावच्छिन्नचैतन्यतया तत्रोक्तकारणत्वसम्भवादिति भावः । यद्वेश्वरानङ्गीकारिव्यावृत्यर्थं स्वरीत्येति । जीवस्य स्वतन्त्र-कर्त्तृत्ववादिमते साध्याभाव इति भावेनोक्तं पररीत्येति । दारुविदारकादिवदिति पाठः । आदिपदरहितपाठस्त्वन्यथाख्यातिस्थपाठदर्शनमूलः । श्रुतेरिति । ऋग्वेद अष्टमाष्टक श्रुतेरित्यर्थः ।





