+++
title = "०८ सर्वज्ञत्वाद् रुद्रादीनाम् आप्तत्वम्"

+++


## आप्तैः प्रत्यक्षतो दृष्ट्वा प्रोक्तमर्थं कथं श्रुतिः

**सर्वज्ञत्वाद् रुद्रादीनाम् आप्तत्वम्**

***आप्तैः प्रत्यक्षतो दृष्ट्वा प्रोक्तमर्थं कथं श्रुतिः***

### **सुधा**

भवेदेतद्यदि पाशुपतादिस्मृतिप्रणेतृणामाप्तत्वं स्यात् । तदेव कुत इत्यत आह सर्वगा हीति । सर्वं गच्छन्त्यवगच्छन्तीति सर्वगाः । आप्तत्वोपलक्षणमेतत् । ते रुद्रादयः । हीति तत्र प्रमाणप्रसिद्धिं द्योतयति ।

अथवा सर्वज्ञत्वमेवात्र प्रमाणप्रसिद्ध्या साध्यते । तत एवान्यस्य सिद्धेः ।

तथा हि । हरिहरहिरण्यगर्भास्तावत्सर्वज्ञतया श्रुतीतिहासपुराणेषु प्रसिद्धाः । तत्र हरेरेवावतारा बुद्धर्षभकपिलाः सौगतादिस्मृतिप्रणेतारः । तथा च तेषां मोहाभावेन रागद्वेषयोरप्यभावात् । विप्रलिप्सा च निवर्तते ॥ किञ्च ज्ञानेच्छाप्रयत्नस्थानकरणपाटवानि तावदुपदेशमात्रेण तेषां निश्चीयन्ते । ज्ञानं तु यथार्थमयथार्थं वा स्यात् । इच्छाऽपि प्रतिपिपादयिषा वा विप्रलिप्सा वेति सन्देहोऽवशिष्यते । तत्राभ्यासदाशापन्नोऽयमर्थोऽस्येति सामान्यतो निश्चये भवत्येव तस्य ज्ञानस्य यथार्थत्वनिश्चयः । यथाऽभ्यासदशापन्नमिदमरण्यममीषां म्लेञ्छानामतोऽस्मिन्नेते मार्गाभिज्ञा इति पान्थानामेव निश्चयः । विप्रलिप्सा च हेतुदर्शनेन व्याप्ता हेतौ सति स्यात् । स च द्विरूपः । स्वोपकारः परापकारो वा । न तावत्पान्थेषु विमार्गेण प्रतिष्ठमानेषु म्लेञ्छानां कश्चित्स्वोपकारः । स्वस्य गृहीतत्वात् । शरीरस्य च करणीयान्तारभावात् । भावे वा परित्यागायोगात् । नापि द्वितीयः । न ह्यनुन्मत्ता अनपकारिणमपकुर्वते । नापि परापकारमात्रं पुरुषार्थः ॥ तथा सति सर्वः सर्वमपकुर्यादिति । एवं विप्रलिप्साऽपि निवार्यते । अनभ्यासदशापन्ने तु विषये प्रमाणान्तरसंवादात्प्रवृत्तिसामर्थ्याद्वा मोहविप्रलिप्सयोर्निवृत्तिरित्यतो म्लेञ्छा अप्याप्ता भवन्ति । किमुत महानुभावा रुद्रादय इति ॥

### **वाक्यार्थचन्द्रिका**

‘सर्वगा हि ते’ इति रुद्रादेः सर्वज्ञत्ववर्णनानर्थक्यमाशङ्क्याप्तत्वसिध्यर्थं तदिति भावेन तन्निवर्त्यशङ्काप्रदर्शनपूर्वकं तत्परिहारकतयोत्तरवाक्यं योजयति भवेदेतदिति । ननु रुद्रादीनां सर्वज्ञत्वकथनमात्रेण कथमाप्तत्वसिद्धिरविप्रलिप्सादेरकथनादित्यत आह आप्तत्वोपलक्षणमेतदिति । आप्त्येकदेशवाचिना सर्वगशब्देन तदेकदेशभूताविप्रलिप्सादेरकथनादित्यत आह आप्तत्वोपलक्षणमेतदिति । आप्त्येकदेशवाचिना सर्वगशब्देन तदेकदेशभूताविप्रलिप्सादेरुपलक्षणमित्यर्थः । उपलक्षणत्वपक्षस्य स्वायत्तन्यायविरुद्धत्वात्पक्षान्तरमाह अथवेति ॥ अन्यस्येति । अविप्रलिप्सादेरित्यर्थः । अस्तु सर्वज्ञत्वं किं तावतेत्यतस्तत्त्वज्ञानस्य समानाश्रयविषयाज्ञानमिथ्याज्ञाननिवर्तकत्वस्वाभाव्यात्सर्वज्ञत्वेन मिथ्याज्ञानाभावसिद्धिरित्याह तथा चेति ॥ रागद्वेषयोरिति । तयोर्मिथ्याज्ञानकार्यत्वात्कारणाभावे च कार्याभावसौलभ्यादिति भावः ॥ विप्रलिप्सा चेति । तस्या रागादिकार्यतया तद्रहितस्य तदसम्भवादिति भावः । एवं सार्वज्ञपुरस्कारेणाप्तत्वं प्रसाध्य अनङ्गीकृत्यापि सर्वज्ञत्वमाप्तत्वं साधयति किञ्चेति । अत एव द्विविधो हि पुरुषः सर्वज्ञोऽसर्वज्ञश्चेति । तत्र पूर्वस्य तावत्सर्वज्ञत्वसाधकादेव प्रमाणाद्रागद्वेषमोहविरहसिद्धेरनाप्तत्वं निरस्तम् । उत्तरस्यापि ‘ज्ञानेच्छाप्रयत्नस्थानकरणपाटवानि तावदुपदेशमात्रेणैव निश्चीयन्ते’ इत्यादिना सर्वज्ञत्वतिरस्कारेणाप्याप्तत्वसमर्थनमित्थमेव प्रमाणनिबन्धकृता कृतमिति द्रष्टव्यम् । प्रयत्नो बाह्याभ्यन्तरभेदेन द्विरूपः । स्थानं ताल्वादि । ननु कथं तर्हि तद्याथार्थ्याद्यवधारणमित्यतो रुद्रादयोऽर्थविशेषे यथार्थज्ञानवन्तस्तद्विषयेऽभ्यासातिशयवत्त्वादित्यनुमानाज्ज्ञानयाथार्थ्यसिद्धिरित्यभिप्रेत्य विवक्षितानुमाने यो यत्राभ्यासातिशयवान्स तद्वियथार्थज्ञानवानिति सामान्यव्याप्ति सूचयन्नाह तत्रेत्यादिना । कुतोऽत्र सामान्यव्याप्तिराश्रीयते विव्याप्तिरेव किन्न स्यादित्यतो दृष्टान्ताभावादिति भावेन दृष्टान्तोक्त्या सामान्यव्याप्तिमुपपादयति यथेति ॥

पान्थानामेवेति । म्लेञ्छापहृतसर्वस्वानामेवेत्यर्थः । एवमनुमानेन मोहाभावः साधितः । इदानीं रुद्रादयो विप्रलिप्साशून्या हेतुदर्शनशून्यत्वादित्यनुमानाद्विप्रलिप्साऽभावसिद्धिरित्यभिप्रेत्य व्यापकाभाववति व्याप्याभावनियमान्नाप्रयोजकत्वमिति दर्शयितुं विप्रलिप्साहेतुदर्शनयोर्व्याप्यव्यापकभावं तावद्दर्शयति विप्रलिप्सा चेति । यत्र हेतुदर्शनाभावस्तुत्र विप्रलिप्साऽभाव इत्यभिप्रेतानुमानमूलव्याप्तौ म्लेञ्छानामेव दृष्टान्तत्वमित्यभिप्रेत्य तत्र व्यापकाभावोपपादनपूर्वकं व्याप्याभावमाह न तावदित्यादिना ॥ स्वस्येति । धनस्येत्यर्थः । तथा च तदीयधनलाभलक्षणः स्वोपकारः प्रयोजनमिति भावः ।

ननु धनग्रहणेऽपि शरीरमवशिष्टमस्तीत्यत आह शरीरस्य चेति । जात्यभिप्रायं चेदकमेकवचनम् । पान्थशरीराणामित्यर्थः । धनापहारानुकूलस्य ताडनादेः पूर्वमेव कृतत्वादन्यस्य च स्वोपकारकस्य तत्र करणीयस्याभावादिति भावः ॥ भावे वेति ॥ यद्यप्यमार्गेण गच्छन्तः स्वयमेव मरिष्यन्ति पान्थाः किं स्वव्यापारेण सुमार्गेण गच्छन्तस्तु जीवित्वाद्राजानमावेद्यास्मान् धातयिष्यन्तीत्याशयेन स्वसंरक्षणार्थमेवामार्गमुपदिशन्तीत्याशयसम्भवादस्त्येव हेतुदर्शनं तथाऽपि यत्रैवं शङ्का नास्ति म्लेञ्छेषु तत्परमेवैतदिति ध्येयम् । यद्वा यत्र म्लेञ्छोक्तेनैव मार्गेण गच्छन्तो विवक्षितग्रामादिकं प्राप्नुवन्ति तत्र संवादेन म्लेञ्छानामप्याप्तत्वं तेनैवावधारयन्तीत्येवम्परोऽयं ग्रन्थ इति द्रष्टव्यम् । अस्त्वेवमभ्यासदशापन्ने विषये उक्तानुमानद्वयेन मोहविप्रलिप्सयोरभावसिद्धिरनभ्यासदशापन्नविषये तु कथमित्यतोऽनभ्यासदशापन्नविषये म्लेञ्छानां तदुभयसिद्धिवच्छिवादीनामप्युक्तविषये तदुभयसिद्धिरित्यभिपे्रत्य म्लेञ्छेषु तदुभयसिद्धिप्रकारमाह अनभ्यासेति ॥ प्रकृत्तिसामर्थ्यादिति । ततोऽर्थमवबुध्य प्रवृत्तस्य फलोपलम्भः प्रवृत्तिसामर्थ्यं तस्मादित्यर्थः । अस्त्वेवमुक्तरीत्या मोहविप्रलिप्सयोर्निवृत्तिः किं तावताऽपीत्यत आह अत इति ।

### **परिमल **

आप्तत्वेति । विवक्षितार्थतत्त्वज्ञानाविप्रलिप्साकरणपाटवविवक्षारूपधर्मचतुष्टयवत्त्वो पलक्षणमित्यर्थः ॥ अन्यस्येति । आप्तशब्दार्थप्रविष्टाविप्रलिप्सादिधर्मस्येत्यर्थः ॥ मोहाभावेनेति । मिथ्याज्ञानकार्यत्वाद्रागद्वेषयोरिति भावः ॥ विप्रलिप्सा निवर्तत इति । रागादिमूलत्वात्तस्या इति भावः । ज्ञानेति । विवक्षितवाक्यार्थज्ञानम् । इच्छा वाक्यप्रयोगेच्छा । प्रयत्नः प्रयोगानुकूलो व्यापारः । ‘अकुहविसर्जनीयानां कण्ठः, इचुयशानां तालु’ इत्यादिनोक्तकण्ठताल्वादिस्थानरूपकरणपाटवमित्येतानीत्यर्थः । पाटवपदं प्रयत्नेप्यन्वेति । तथा च विवृतमूष्मणां स्वराणां च स्पृष्टं प्रयत्नं स्पर्शानामित्याद्युक्तविवृतादिप्रयत्नपाटवमर्थ इत्येके । ज्ञानयाथार्थ्यानिश्चयप्रकारं हेतुदृष्टां(ताभ्यां)तोक्त्या व्यनक्ति तत्रेत्यादिना । अविप्रलिप्सां च दृष्टान्तेन व्यनक्ति विप्रलिप्सा चेति । अरण्यवासिषु गच्छत्स्वित्यर्थः । ‘समवप्रविभ्यःस्थ’इति शरीरम् अस्ति खल्वित्यत आह शरीरस्य चेति ॥ अनभ्यासेति । म्लेंछानामिति योज्यम् । रुद्रादय इतीतिपदस्य तत एवान्यस्य सिद्धेरिति पूर्वेणान्वयः ॥

### **यादुपत्यं**

स्थानेत्यत्र वर्णोच्चारणस्थानं ताल्वादि विवक्षितम् ॥ पान्थानामेवेति । म्लेञ्छापहृतसर्वस्वानामेवेत्यर्थः । म्लेञ्छेषु विप्रलिप्साऽभावमुपपादयितुमाह विप्रलिप्सा चेत्यादिना ॥ स्वस्येति । धनस्येत्यर्थः । तथा च तदीयधनलाभलक्षणस्वोपकारः । पूर्वमेव जातोऽस्तीति भावः ॥ शरीरस्य चेति । जात्यभिप्रायमेकवचनम् । पान्थशरीराणामित्यर्थः । तदीयशरीरेषु धनापहारानुकूलं यत्ताडनादिकं तत्कृतमन्यच्च तत्र करणीयं स्वोपकारकं किमपि नास्तीति भावः । ननु कथं नास्ति, पान्था मुक्ताश्चेद्राजानं प्रति यक्ष्यन्ति स चास्माकमनिष्टं करिष्यत्यत एषां शिरश्छेद एव कर्तव्य इत्यभिप्रायवतामनिष्टनिवृत्तिरूपस्वोपकारजनकशिरश्छेद एव तत्र करणीयोऽस्तीत्यत आह भावे वेति । दार्ष्टान्तिके विप्रलिप्साऽभावं दर्शयति एवं विप्रलिप्साऽपीति । रुद्रादीनामिति शेषः । स्वोपकारपरापकाररूपहेत्वोरदर्शनादिति भावः ॥ मोहविप्रलिप्सयोरिति । दृष्टान्ते म्लेञ्छाऽदौ दार्ष्टान्तिके रुद्रादावपीति शेषः । ‘अतो म्लेञ्छा’ इति तु समग्राप्तत्वस्योपसंहारः ।

### **श्रीनिवासतीर्थीया**

अनेनाप्त्येकदेशभूततत्त्वज्ञानस्यैकस्यैवोक्तत्वेनाविप्रलिप्साकरणपाटवयोरनुक्तत्वादाह आप्तत्वेति । प्रमाणप्रसिद्ध्या हिशब्दोक्त्या तत एव सार्वज्ञमात्रेणैव अन्यस्य अविप्रलिप्सादेः सिद्धेर् नात्र पूर्ववदाप्तात्वोपलक्षणं कार्यमिति भावः । तमेव सिद्धिप्रकारं दर्शयति तथा हीत्यादिना किपु महानुभवा रुद्रादय इत्यन्तेन । विप्रलिप्सा चेत्यतःपूर्वं तन्मूलकेति शेषः । निवर्तते । न ह्येवमेव कश्चित्कञ्चिद्विप्रलब्धुमिच्छतीति हृदयम् । रुद्रादौ तत्सिद्विप्रकारं दर्शयति किञ्चेत्यादिना । स्थानपाटवं करणपाटवं चेति सम्बन्धः । स्थानं नामाक्षरोच्चारणहेतुभूतोरःप्रभृत्यष्टस्थलविशेषः ॥ पान्थानामिति । मार्गे केचिद्गच्छन्ति, तेषां द्रव्यादिकं चोरभूता म्लेञ्छा अपहृतवन्तोऽयहृतसर्वस्वैः पान्थैरस्मदीयं द्रव्यं तावत्सर्वमपहृतमस्माकं समीचीनं मार्गं वा कन्तुमुपदिशतेति पृष्टा अनेन मार्गेण गन्तव्यमित्युपदिशन्ति । पश्चादेवमुपदिष्टानां तेषां पान्थानां मार्गविषये म्लेञ्छज्ञानेऽभ्यासदशापन्नत्वेन याथार्थ्यं निश्चित्य तेष्वाप्तिं च निश्चित्य पश्चाद्गच्छन्तीति म्लेञ्छा अप्याप्ता भवन्तीत्यन्वयः ।

ननु तेष्वेतेषामाप्तिनिश्चयः कथं घटने । अमार्गमेवैते मार्गतयोपदिशन्त्यस्मद्धननार्थमिति सन्देहेनानिश्चय एव स्यादिति चेत् । सत्यं द्रव्यादिसद्भावदशायामेवमेतत् । यतस्ते पान्थाः । कोऽर्थः । म्लेञ्छापहृतसर्वस्वाः । तथाचास्मदीयं सर्वस्वमपहृतमतः परमस्मानेते किं करिष्यन्ति । अतः समीचीनमेव मार्गमेते उपदिशन्तीति भविष्यत्येवाप्तिनिश्चय इति हृदयम् । स्योपकारोऽपि पान्थद्रव्यापहारो वा तदीयशरीरच्छेदादिकं वेति विकल्प्याऽद्यं निराह स्वस्येति । द्वितीये त्वाह शरीरस्येति ॥ द्वितीय इति । म्लेच्छा अमार्गमेव मार्गतया विप्रलिप्सयोपदिशन्ति । पान्थेषु विमार्गेण गच्छत्सु सत्सु तेषां कश्चनापकारो भविष्यति स एव तेषां विप्रलिप्साहेतुरिति द्वितीयोऽपि नेत्यर्थः ॥ न हीति । तथा च म्लेञ्छानां पान्थकृतापकारप्रसक्तेरेवाभावात्पान्थानां म्लेञ्छा विमार्गोपदेशेन किमर्थमपकारं चिन्तयेयुरिति तद्धेतुका विप्रलिप्सा निवार्यत इत्यर्थस् तत्कृतापकाराभावेऽपि नेत्यर्थः ॥ तत्कृतापकाराभावेऽपि परेषामपकारचिन्तनमात्रमेव पुरुषार्थ सति भवति विप्रलिप्सायां हेतु रित्याशङ्ग्याह नापीति ॥ अनभ्यासेति । यथा कश्चिदनभ्यस्ते मार्गे सन्देहेन गच्छति पश्चात्तेन मार्गेण गच्छमानं कञ्चिदृष्ट्वा’अस्य ग्रामस्यायं मार्गो भवति न वे’ति पृष्टे, ‘भवति, सुखेन गन्तव्यमि’ति तेनोक्ते तथा पुरतोऽन्येनापि तथैवोक्ते प्रमाणान्तरसंवादेन पुरतो गमनानन्तरं ग्रामो लब्ध इत्येवं समर्थप्रवृत्त्या वा पूर्वमुपदेष्टरि म्लेञ्छे भवत्येवाप्तिनिश्चय इति भावः ॥

### **वाक्यार्थरत्नमाला**

मोहाभाव इति । अर्थविशेषे यथार्थज्ञाने सिद्धे मोहाभावसिद्धिरिति भावेनेदमुक्तम् । इदानीमिति । न च प्रागिवात्रापि मोहाभावादेव रागद्वेषाभावेन विप्रलिप्साभावसाधनं कुतो न कृतमिति वाच्यम् । अर्थविशेषे यथार्थज्ञानत्वेन विषयान्तरे रागाद्यभावाप्राप्तेरित्याशयात् । जातीति । एतदुत्तरत्र व्यक्तं भविष्यतीति ।





