+++
title = "०९ हरिमन्वादीनाम् आप्तत्वात् सत्प्रतिपक्षः"

+++


## इति चेद्यद्यज्ञा रुद्राद्या हरिपूर्वकाः

**हरिमन्वादीनाम् आप्तत्वात् सत्प्रतिपक्षः**

**इति चेद्यद्यज्ञा रुद्राद्या हरिपूर्वकाः**

### **सुधा**

एवं पूर्वपक्षसूत्राभिप्रायमभिधाय सिद्धान्तसूत्रतात्पर्यमाह इति चेतिति ।

## **अनुव्याख्यानम्**

***इति चेद्यद्यज्ञा रुद्राद्या हरिपूर्वकाः ॥***

***किन्नाविदः ........ ........***

तन्नेति शेषः । कुतः । निश्चिते हि पाशुपतादिस्मृतिप्रामाण्ये तद्विरुद्धं विष्णोस्सर्वजगत्कारणत्वादिकमसत्स्यात् । न चैवम् । सत्प्रतिपक्षत्वात् । आस्तां तावच्छतिः । पञ्चरात्रादिस्मृतयो हि विष्णोरेव सकलजगत्कारणत्वादिकमभिदधाना दृश्यन्ते ।

ननु विरुद्धयोः प्रमाणयोः साम्ये सति सत्प्रतिपक्षता स्यात् । न चैवं प्रकृते । पाशुपतादिस्मृतीनामाप्तप्रणीतत्वात् । विस्पष्टवादित्वेन निरवकाशत्वाच्च । पञ्चारात्रादिस्मृतीनां तदभावादित्यत आह यदीति । अज्ञा अविद इत्याप्तत्वोपलक्षणम् । हरिपूर्वका हरिमनुप्रभृतयः पञ्चरात्रादिस्मृतिप्रणेतारः । येन न्यायेन पाशुपतादिस्मृतीनामाप्तरचितत्वमुपेयते तेनैव पञ्चरात्रादीनामपि तदुपेयम् । न च विहेतुरस्तीति भावः । उपलक्षणं चैतत् । विस्पष्टवादित्वेन निरा(न)वकाशत्वं च द्रष्टव्यम् ।

### **वाक्यार्थचन्द्रिका**

यद्यज्ञा इत्यादेः प्रकृतेन साक्षात्सङ्गत्यप्रतीतेस्तत्सङ्गगमयितुमपेक्षितं तावत्पूरयति निश्चिते हीत्यादिना ॥ आस्तामिति । अनेन श्रुतिपरित्यागानौचित्यशङ्का निरस्ता भवति । एवमपेक्षितमभिधायेदानीं सङ्गतिमाह नन्विति । विरुद्धयोः प्रमाणयोः साभ्ये सतीत्यस्य विरुद्धयोः प्रमाणत्वेन साम्ये सतीत्यर्थः । हरिपूर्वका इत्यत्र पूर्वशब्देन रुद्रादिग्रहणायोगादन्यस्य च सङ्ग्राह्यस्याभावादानर्थक्यमित्याशङ्कां सङ्ग्राह्योक्त्या परिहरति मनुप्रभृतय इति । कथनेनोक्तशङ्कापरिहार इत्यत आह येन न्यायेनेति ।

### **परिमल **

सिद्धान्तः ॥ दृश्यन्त इति । भाष्यकारैस् तत्रतत्र बहुधोदाहृतत्वात्तासामिति भावः । आप्तत्वोपलक्षणमित्येतदुपलक्षणम् । पूर्वोक्तदिशा तत एव अन्यस्य लाभो वेत्यपि ध्येयम् । हरिकारणाका इति भ्रमं निराह हरिमनुप्रभृतय इति ॥ अनवकाशत्वं चेति । पञ्चरात्रादिस्मृतीनामिति योज्यम् । एतेन श्रुतिपरित्यागो न सिद्धान्ते युक्त इतिपूर्वकृतचोद्यं निरस्तं ध्येयम् ।

### **यादुपत्यम्**

प्रमाणयोरिति । प्रमाणत्वेनाभिमतयोरित्यर्थः । एवमग्रेपि ।

### **श्रीनिवासतीर्थीया**

ननु पूर्वं श्रुत्यादिसकलशास्त्रस्य प्रकृतत्वेन श्रुत्युपादानं कुतो न कृतं सूत्रकृतेत्यस्याभिप्रायमाह आस्तामिति ।

### **वाक्यार्थरत्नमाला**

ननु विरुद्धयोः प्रमाणयोरिति शङ्काग्रन्थे विरुद्धयोः प्रमाणयोः साम्यानुपपत्तिराप्तप्रणीतत्वभावाभावादिना व्युत्पाद्यते । तद्य्वुत्पादनपर्यालोचनया सप्रमाणत्वभावाभावपर्यवसायिनीत्याशयेन साम्यान्तरभ्रान्तिं निराकुर्वन् व्याचष्टे ॥ इत्यस्य विरुद्धयोः प्रमाणत्वेनेत्यादि । प्रतिज्ञायाः समबलप्रमाणविरोध एव सप्रतिसाधन इति प्रमाणलक्षणोक्तप्रतिसाधनस्वरूपनिरूपणादिति भावः । ननु ये विरुद्धे प्रमाण इत्युत्तरमूलव्याख्यानावसरे विरुद्धयोः प्रामाण्यानुपपत्तेः शुक्तिरजतज्ञानयोस्तदभावदर्शनादित्युत्तरवाक्यानुसारेण ये विरुद्धे प्रमाणे इति यथाश्रुतार्थनुपपत्तिरित्यादेः प्रतिपादनादत्र विरुद्धयोः प्रमाणत्वेन साम्य इत्यर्थः कथमङ्गीकर्तुं शक्य इति चेदत्र ब्रूमः ।

ननु विरुद्धयोरिति ग्रन्थः प्रतिसाधनलक्षणपुरस्कारेण प्रवृत्त इति तावत्सर्वसंमतम् । तल्लक्षणे च हेत्वाभासस्य वास्तवप्रमाणत्वाभावेन प्रमाणत्वेनाभिमतेति व्याख्येयम् । व्याप्त्याद्यंगसद्भावमात्रेण समबलप्रमाणत्वव्यवहारस्य तान्त्रिकत्वात् । उक्तं च स्वपरपक्षसिद्धावपि त्रिरूपो हेतुः प्रकरणसम इति लक्षणकथनपूर्वकमुभयत्र त्रैरूप्यं च वादिप्रतिवादिनोराभिमानिकमिति । समबलतयाऽभिमतप्रमाणविरुद्धः सत्प्रतिपक्ष इति च लक्षणटीकायाम् । तावन्मात्राक्षेपाभिप्रायेण शङ्कायास्तदुपपादनेन तत्परिहारस्य चेह प्रवृत्तत्वात् । न तु प्रतिपक्षस्थले उभयोर्वास्तवप्रमाणत्वमिति तूक्तमेव । उक्तग्रन्थे तु वास्तवप्रमाणत्वं विरुद्धयोर्न सम्भवतीति शङ्कातत्परिहारयोः प्रवृत्तिः । न हि स्थलांतरीयप्रतिपक्षस्थल इव प्रकृतस्मृतिद्वयस्याप्याभिमानिकं प्रमाणत्वमित्यभ्युपगम्य पञ्चरात्रादिस्मृतिभिः पाशुपतादिस्मृतिप्रतिपक्ष इति प्रतिपादनमात्रं ग्रन्थकृतोऽभिप्रेतमिति शक्यमङ्गीकर्त्तुं पञ्चरात्रादिस्मृतिप्रामाण्यस्य सिद्धान्तत्वात् । अत एवेतदुक्तं भवतीत्यादिवक्ष्यमाणग्रन्थे विशेषानवधारणायामेव सत्प्रतिपक्षत्वमित्यनेन प्रमाण्यत्वस्यापाततः प्रतीत्याश्रयणेन प्रतिपक्षत्ववचनम् । वस्तुतस्तु न प्रमाणत्वेन साम्यमिति वास्तवस्थितिकथनेन प्रतिपक्षलक्षणनिष्कर्षोऽपि सूचितः । तथाच ननु विरुद्धयोरिति ग्रन्थे यथाश्रुतप्रतिपक्षलक्षणानुसारेण तल्लक्षणासम्भवशङ्कातत्परिहारौ । ननु ये विरुद्धे इत्युत्तरग्रन्थेतु प्रतिपक्षत्ववचनेन प्राप्तं यत्पञ्चरात्रादिस्मृतीनामप्यप्रामाण्यं तदाशङ्क्य तत्स्मृतीनां वास्तवप्रामाण्यमन्यासां त्वप्रामाण्यमेवेति समाधीयत इति न कश्चिद्दोष इति ज्ञेयम् । एवं विमतं सत्यं प्रमाणदृष्टत्वादित्यादितत्तस्थलोक्तप्रतिपक्षस्थलेऽपि ज्ञेयम् ।

