+++
title = "१० शिवादिषु न चाप्तिनिश्चयः"

+++


## न चाप्तिनिश्चयस्तत्र शक्यते व्यभिचारतः

**शिवादिषु न चाप्तिनिश्चयः**

**न चाप्तिनिश्चयस्तत्र शक्यते व्यभिचारतः**

### **सुधा**

ननु कथं पाशुपतादिस्मृतीनां निर्मूलत्वम् । यावता पशुपतिप्रभृतीनामाप्तिस्तत्र मूलमुदितेत्यत आह न चेति ।

## **अनुव्याख्यानम्**

***न चाप्तिनिश्चयस्तत्र शक्यते व्यभिचारतः ॥***

तत्र शिवादिषु निश्चयोपायाभावादिति शेषः । ननूक्तमत्र ‘सर्वगा हि ते’ इति । मैवम् । ‘नित्यं वृद्धिक्षयापेतमि’त्यादिना परमपुरुषादितरेषां सार्वज्ञ्याभावस्योक्तत्वात् । श्रुत्यादीनां चोपचरितत्वात् ।

नन्वस्ति तावद्विष्णोरनुपचरितसार्वज्ञ्यम् । शिवादीनामप्युपायोपेयविषयम् । किं गङ्गावालुकाकीटसङ्ख्यापरिज्ञानेन । सत्यम् । न तावत्तत्त्वज्ञानमेवाप्तिः । विप्रलम्भकेऽतिव्याप्तेरित्याह व्याभिचारत इति ।

### **वाक्यार्थचन्द्रिका**

ननु ‘न चाप्तिनिश्चयः’ इति शिवादिष्वाप्तिनिश्चयस्याशक्यत्ववर्णनमनर्थकमित्यतः प्रागुपन्यस्तस्य पाशुपतादिस्मृतिनिर्मूलत्वस्य समर्थनार्थत्वान्नानर्थक्यमिति भावेन समूलत्वशङ्कापरिहारकतयोत्तरमूलं योजयितुं तां शङ्कामुत्थापयति नन्विति । ‘न चाप्तिनिश्चयस्तत्रे’ति तच्छब्देनाव्यवहितप्रकृतहर्यादिपरामर्श इति भ्रान्तिं वारयति तत्र शिवादिष्विति । शिवादिष्वाप्तिनिश्चयो न शक्यते व्यभिचारादित्यनन्वितमित्यतो व्यभिचारादित्येतद्धटयितुं मध्ये उपयुक्तमाह निश्चयोपायेति । अत्र यद्यपि ‘ननूक्तमत्र सर्वगा हि ते’ इत्यनन्तरमेव ‘सत्यं न तावत्तत्त्वज्ञानमेवाप्तिरि’त्यादिरूपेण ‘व्यभिचारतः’ इति मूलमवतारयितुं शक्यमिति मध्ये मैवमित्यादिग्रन्थो व्यर्थस्तथाऽपि तथात्वे सिद्धान्तिना रुद्रादीनां निरुपचरितं सार्वज्ञ्यमङ्गीकृतमिति प्रतीतिः स्यात्तच्च सिद्धान्तविरुद्धमित्याशङ्कानिरासाय तस्य सार्थक्यमिति ध्येयम् । ननु शिवादेरसार्वज्ञ्ये तत्सार्वज्ञ्यप्रतिपादकवाक्यानां का गतिरित्यत आह श्रुत्यादीनां चेति ॥ नन्वस्ति तावदिति । ततश्च तदवताराणां बुद्धादीनां निरुपचरितसार्वज्ञसिद्धिरिति भावः ।

### **परिमल **

उक्तत्वादिति । आद्याध्यायतृतीयपादान्ते । ननूक्तं श्रुतीतिहासपुराणप्रसिद्धं शिवादेः सर्वज्ञ्यमिति । तत्राह श्रुत्यादीनां चेति । विवक्षितार्थतत्त्वज्ञानं शिवादीनामस्तीति शङ्कते नन्वस्तीति ॥ उपायोपेयेति । साधनसाध्यविषयमित्यर्थः । तावता आप्तिमूलत्वं न प्राप्तमेवेति निराह सत्यमित्यादिना । व्यभिचारशब्दार्थं वदन्नेवाह अतिव्याप्तेरित्याहेति । निश्चय इतीतिशब्दस्य अथोच्येतेति पूर्वेणान्वयः ।

### **यादुपत्यं**

श्रुत्यादीनामिति । शिवादिसार्वज्ञ्यप्रतिपादकानमिति शेषः । विष्णोरिति । तेन तदवतारेषु बुद्धादिषु सार्वज्ञ्यसिद्धिरिति भावः ।

### **श्रीनिवासतीर्थीया**

ननु ‘ईशानः सर्वविद्यानाम्’इत्यादिश्रुतिभिरेव रुद्रादीनां सार्वज्ञ्यं सिद्ध्यतीति चेत्तत्राह श्रुत्यादीनां चेति । उपायोपेयविषयं स्वर्गादिरूपसाध्यतत्साधनविषयं सार्वज्ञ्यमित्यर्थः ।

### **वाक्यार्थरत्नमाला**

सिद्धान्तविरुद्धमित्याशङ्केति । अत्रेतिशब्द आवर्त्तते । तत्रादौ हेतौ । इति या आशङ्का उक्ता प्रतीतिरिति यावत्तन्निरासायेति योजना ।

