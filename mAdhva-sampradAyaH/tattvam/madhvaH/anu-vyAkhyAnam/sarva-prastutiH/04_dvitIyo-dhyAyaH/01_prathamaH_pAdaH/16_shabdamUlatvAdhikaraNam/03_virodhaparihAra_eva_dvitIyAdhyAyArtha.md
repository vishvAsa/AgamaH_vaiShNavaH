+++
title = "०३ विरोधपरिहार एव द्वितीयाध्यायार्थः"

+++


## तदन्ये तत्र तत्रगाः

**विरोधपरिहार एव द्वितीयाध्यायार्थः**

**तदन्ये तत्र तत्रगाः**

### **सुधा **

स्यादेवमसङ्गतिर्यदि ब्रह्मणः सर्ववैशिष्ट्ये विरोधपरिहारोऽध्यायार्थः स्यात्तदेव कुत इत्यत आह तदन्य इति ।

### **अनुव्याख्यानम्**

***........ ....... तदन्ये तत्र तत्रगाः ॥***

तस्मात्सर्ववैशिष्ट्यविषयादन्ये विरोधास्तत्र तत्रैवाधिकरणेषु गताः परिहृताः । एतदुक्तं भवति । अविरोधलक्षणो द्वितीयोऽध्याय इति तावत्सम्मतम् । न चानुक्तेऽर्थे विरोधपरिहारः सङ्गत इति प्रथमाध्यायार्थेऽविरोधो द्वितीयस्यार्थः । प्रथमे चादिसूत्रेण शास्त्रीयविषयप्रयोजनप्रदर्शनमुखेन ब्रह्मजिज्ञासायाः कर्तव्यत्वमुक्तम् । तच्चतुरध्यायीपरिसमाप्यं नैकत्र पर्यवस्यति । ततः, किं तद्ब्रह्म । किं जीवोऽथ जडमिति स्वरूपजिज्ञासायां शृङ्गग्राहिकया प्रदर्शयितुमशक्यत्वात् । द्वितीयसूत्रे सर्वतो वैलक्षण्यप्रदर्शनेन सर्वोत्कृष्टं सर्वस्माद्य्वावृत्तं चेति प्रतिपादितम् । सजातीयविजातीयासम्भावित-धर्मस्य लक्षणत्वात् । सकलेतरव्यावृत्तेश्च तत्प्रयोजनत्वात् । तृतीयसूत्रे शास्त्रं तत्र प्रमाणमभिधाय तस्योत्तरप्रबन्धेन सामान्यतो विशेषतश्च सकलजीवजडव्यावृत्तवस्तुविषयता समर्थिता । एवञ्च द्वये विरोधाः परिहरणीया भवन्ति । द्वितीयसूत्रसिद्धसर्ववैशिष्ट्यविषयाः शास्त्रसमन्वयविषयाश्च । तत्र द्वितीया विकारशब्दादित्यादिना तत्र तत्रैवाधिकरणे परिहृता इति परिशेषात्सर्ववैशिष्ट्यविषय-विरोधपरिहार एव द्वितीयार्थ इति ज्ञायत इति ।

### **शेषवाक्यार्थचन्द्रिका **

ननु ‘तदन्ये तत्र तत्रगाः’ इत्युत्तरभाष्यमनर्थकम् । न च तत्समन्वय-विषयविरोधानामन्यत्र परिहृतत्वोपपादनार्थं तदिति वाच्यम् । तत्प्रतिपादनस्याप्यनर्थकत्वात् । न च प्रसक्तप्रतिषेधप्रदर्शनेन परिशेषतः सर्ववैशिष्ट्यविरोधपरिहारस्य द्वितीयाध्यायार्थत्वोपवर्णनार्थत्वान्न तदिति वाच्यम् । सर्ववैशिष्ट्यविरोधपरिहारस्य द्वितीयाध्यायार्थत्वोपवर्णनस्य प्रकृतानुपयोगादित्याशङ्क्य प्रागुक्ताध्यायासङ्गतिरूपापव्याख्यानदोषोपपादनार्थत्वान्न तद्वर्णनस्य प्रकृतानुपयोग इत्यभिप्रेत्या-सङ्गत्यनुपपत्तिशङ्कापरिहारकतया तद्योजयितुं तदसिद्ध्याऽसङ्गत्यनुपपत्तिशङ्कामुत्थापयति स्यादेव-मिति । भाष्यस्थतच्छब्दस्य यत्किञ्चिदर्थपरत्वे परिशेषतः सर्ववैशिष्ट्यविरोधपरिहारस्य द्वितीया-ध्यायार्थत्वासिद्ध्या तत्सिद्ध्यर्थं पूर्वकृतसर्ववैशिष्ट्यविरोधपरत्वमेवेति भावेनाह तस्मादिति । ननु भवेदेवं परिशेषतः सर्ववैशिष्ट्यविरोधपरिहारस्य द्वितीयाध्यायार्थत्वसिद्धिः । यदि सर्ववैशिष्ट्य-विरोधसमन्वयविरोधयोरेव परिहर्तव्यतया प्रसक्तत्वम् । तत्रापि समन्वयविरोधस्यान्यत्र परिहृतत्वं च सिद्धं स्यात् । न चैतदस्ति । प्रतिपाद्यान्तरसम्भावनया विरोधपरिहारकत्वस्य तत्परिहारकत्वसिद्धा-वप्युक्तेऽर्थ एव तत्परिहारकत्वस्य, तत्सिद्धावपि समन्वयविरोधस्यान्यत्र परिहृतत्वस्य चासिद्ध्या तदयोगाद् इत्यतोऽध्यायस्याविरोधोपपादकत्वम्, उक्तार्थे तत्प्रतिपादकत्वं, सर्ववैशिष्ट्यादेरुक्तत्वं, विरोधद्वयस्यैव परिहर्तव्यत्वं, तत्रापि समन्वयविरोधस्यान्यत्र परिहृतत्वं चोपदर्शयन्परिशेषेण सर्व-वैशिष्ट्यविरोधपरिहारस्य द्वितीयाध्यायार्थतामुपपादयति एतदुक्तं भवतीत्यादिना । अविगानेन प्रसिद्धेरेव विरोधपरिहारस्य द्वितीयाध्यायार्थत्वे प्रमाणमिति भावेन सर्वसम्मतमित्युक्तम् ॥ ृङ्गेति । ृङ्गे कर्णे वा गृहीत्वेयं गौरितिवतीद् अतीन्द्रियत्वाद्ब्रह्मण इदं ब्रह्मेति तत्स्वरूपोपदर्शनस्या-शक्यत्वादित्यर्थः । लक्षणाभिधानमात्रेण कथं सर्वोत्कृष्टत्वस्य सर्वस्माद्य्वावृत्तत्वस्य च सिद्धिरित्यत एकस्य प्रतिपाद्यतयैकस्य च फलतयेति भावेन सर्वोत्कर्षसिद्धिं तावद्दर्शयति सजातीयेति । सर्वव्यावृत्ति-सिद्धिं दर्शयति सकलेतरेति ॥ प्रमाणमभिधायेति । अनिर्धारितस्य लक्षणस्य स्वरूपावधारणा-समर्थत्वादिति भावः ॥ उत्तरप्रबन्धेनेति । तत्त्वित्यादिनेत्यर्थः । तत्त्विति सामान्यतः, आनन्दमय इत्यादिविशेषतः ॥ द्वये विरोधा इति । द्वाववयवौ येषामिति वर्गद्वयापेक्षयाऽन्यपदार्थस्य समुदाय-स्यैकत्वेऽप्युद्भूतावयवभेदत्वावयवबहुत्वानुगतं बहुवचनम् । अत्र सङ्ख्याया अवयवे तयबिति द्विशब्दा-त्तयप्प्रत्यये तस्य द्वित्रिभ्यां तयबित्यनेनायजादेशे द्विशब्देकारस्य यस्येति चेत्यनेन लोपे सति निष्पन्न-द्वयशब्दाज्जसि प्रथमचरमतयाऽल्पार्थेति तयबि्नबन्धनसर्वनामताविकल्पानुसारेण जसः शीति तस्य शीभावेन गुणे च सति द्वये द्वया इति बहुवचननिष्पत्तिरिति ज्ञेयम् ॥ तत्र तत्रैवेति । आनन्द-मयोऽभ्यासादित्यादावेवेत्यर्थः ।

### **परिमल **

चतुरध्यायीति द्विगोरिति ङीप् ॥ ृङ्गप्राहिकयेति । धात्वर्थे ण्वुलवक्तव्य इति ण्वुलि अत उपधाया इत्युपधावृद्धौ प्रत्ययस्थादितीत्वे अकादेशे शब्दस्वाभाव्यात् स्त्रीलिङ्गत्वं ृङ्गग्रहणे-नेत्यर्थः ॥ वैलक्षण्येति । सर्वतोव्यावृत्तासाधारणधर्मोपदर्शनेनेत्यर्थः ॥ तस्येति । शास्त्रस्येत्यर्थः ॥ सामान्यत इति । तत्तु समन्वयादित्यनेन सामान्यत आनन्दमय इत्यादिना विशेषतश्चेत्यर्थः । द्वय इति बहुवचनान्तं विरोधविशेषणम् । द्विरूपा इत्यर्थः । तदेव व्यनक्ति द्वितीयेति ।

### **श्रीनिवासतीर्थीया **

सर्वोत्कृष्टं ब्रह्म द्वितीयसूत्रे प्रतिपादितमित्येतदुपपादयति सजातीयेति । सर्वस्माद्य्वावृत्तं प्रतिपादितमित्येतदुपपादयति सकलेति । उत्तरप्रबन्धेन तत्तु समन्वयादिनाऽध्याय-समाप्तिपर्यन्तम् । समन्वयसूत्रे सामान्यतः । ‘आनन्दमय’ इत्यादिना विशेषतः ॥ द्वय इति । सर्ववैशिष्ट्यसमन्वयरूपप्रमेयद्वये तद्विषय इति यावदित्यर्थः ।

### **वाक्यार्थरत्नमाला **

अवयवभेदोद्भवविवक्षायां द्वौ विरोधावित्येव प्राप्नोति । समुदायैक्य-विवक्षायां तु द्विविधो विरोध इत्येव वाच्यम् । इतो द्वये इति बहुवचनायोग इत्यतो न समासावयवभूत-विरोधवर्गविवक्षयेदं बहुवचनं येन द्विवचनप्रसङ्गः । नाप्यनुद्भूतावयवभेदसमासार्थरूपसमुदायविवक्षयेदं बहुवचनं ब्रूमः । येन तस्यैकतया तदयोग इति वाच्यं स्यात् । अपि तर्हि समासावयवभूतवर्गान्तर्गता-वयवविवक्षयेदं बहुवचनमिति वदामस्तेन न कोऽपि दोष इत्याशयेनाह । द्वावयवाविति । एकत्वेऽ-पीत्युपलक्षणम् । अवयवभूतवर्गयोर्द्वित्वेऽपीत्यपि द्रष्टव्यम् । अवयवबहुत्वेति । यद्यपि वर्गावेवावयवौ न च तयोर्बहुत्वम् । अत एव द्वाववयवावित्येव विगृहीतम् । तथा चावयवबहुत्वेत्येतन्न युक्तमित्याभाति । तथापि वर्गान्तर्गतविरोधानामपि वर्गत्वमेव । वर्गवर्गिव्यतिरेकेणाभावादित्याशयेनावयवेत्युक्तमिति न दोष इति द्रष्टव्यम् । द्वये इत्येतत्साधुत्वाप्रतीतेराह । अत्र सङ्ख्याया इत्यादिना । अत्र सूत्रे अस्ये-त्यधिकारात्प्रत्ययार्थोऽनुवर्तत एवेति । अवयव इति सङ्ख्याया विशेषणम् । ततश्च यः सङ्ख्याशब्दो अवयवस्य सङ्ख्याने वर्त्तते नावयविनस्तादृशसङ्ख्याशब्दादस्येति षष्ट्यर्थोऽवयविनि तयप्प्रत्ययः स्यादिति सूत्रार्थः । पञ्च अवयवा अस्य पञ्चन्तयं दारु इत्याद्युदाहरणम् । तथा च द्वाववयवावेषामिति द्वये इत्यत्रावयवे वर्तमानद्वीति सङ्ख्याया अवयविनि अभिधेये तयप्प्रत्यये सतीत्यर्थः । तावता द्वितयेति प्राप्तमत आह । द्वित्रिभ्यामिति । द्वित्रि इत्येताभ्यां तयस्यायजादेशो वा स्यादिति सूत्रार्थः । द्वयं द्वितयं त्रयं त्रितयमित्युदाहरणम् । एवं च द्विशब्दात्परस्य तयस्यायजादेशाभावपक्षे द्वितयमिति रूपप्राप्ता-वप्ययजादेशपक्षे तथारूपप्राप्तिर्नेत्युक्तं भवति । अयजादेशपक्षे द्वयमिति भ्रान्तिं वारयन् तावता द्वये इत्यत्र सर्वे इत्यादाविव कथं सर्वनामकार्यमित्याशङ्कां च परिहरति । द्विशब्देकारस्येत्यादिना । तयप्निबन्धन इति । प्रथमचरमतयाल्पार्थकतिपयनेमाश्चेति सूत्रे हि प्रथमादीनां जसि वा सर्वनामसंज्ञाविधानाद्वितये द्वितया इत्येत्रेव यदादेशस्तद्वद्भवतीति न्यायेनायजोऽपि तयप्त्वेन तयपः प्रत्ययतया तदन्तग्रहणस्य स्थितत्वात्तयबन्तद्वयशब्दस्य जसि सर्वनामसंज्ञाया विकल्पेन प्राप्तौ शीभावे द्वये इति तदभावेन द्वया इति रूपद्वयमित्यर्थः । तयबि्नबन्धन इत्यनेनेदमपि सूचितम् । द्वित्रिभ्यां तयस्यायज्वेति सूत्रे तयग्रहणमनर्थकम् । यावता तयबित्यस्य प्रकृततया षष्ट्यन्ततया परिणामे तयप अयजादेश इति विवक्षितार्थसिद्धेरिति शङ्कायां तथात्वे अयज्प्रत्यय एव विधीयत इत्यपि विज्ञायते । न च तदिष्टम् । द्विशब्दादयज्प्रत्यये द्वयशब्दनिष्पत्तावपि द्वयीगतिरित्यत्र ‘‘टिढ्ढाणञ्द्वयसच्दघ्नञ् मात्रच्तयप् टक्ठञ्कञ्क्वरप इति सूत्रेण स्त्रियां टिदादिभ्यो ङीप्विधायकेन द्वयशब्दस्य तयबन्तत्वा-भावेन ङीबप्राप्तिः स्यात् । द्वये द्वया इत्यादितयप्प्रयुक्तसर्वनामकार्यं च न स्यादित्यादिमञ्जरीशेषी-कृदुक्तयनुसारात् । तथाचायजन्तत्वमात्रे द्वये इत्येतद्रूपाप्राप्तावपि तयस्यायजादेशेन सर्वनामकार्योपपत्या द्वये इति रूपं सम्भवत्येवेति । शिष्टं तत्स्थले चन्द्रिकानुसारेण शोध्यमस्ति ॥

