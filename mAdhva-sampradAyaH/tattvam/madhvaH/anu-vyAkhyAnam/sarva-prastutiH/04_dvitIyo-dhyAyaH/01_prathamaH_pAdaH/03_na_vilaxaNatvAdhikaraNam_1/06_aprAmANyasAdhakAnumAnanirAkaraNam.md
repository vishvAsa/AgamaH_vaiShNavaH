+++
title = "०६ अप्रामाण्यसाधकानुमाननिराकरणम्"

+++


## विरुद्धं तु विरोधादेव बाधितम्

**अप्रामाण्यसाधकानुमाननिराकरणम्**

**विरुद्धं तु विरोधादेव बाधितम्**

### **सुधा**

नन्वेवं तर्हि प्रयुज्यते । श्रुतिर्न सम्यगनुभवसाधनं शब्दत्वे सत्यबुद्धिपूर्वकत्वादिति । यद्वा श्रुतिर्नागमोऽबुद्धिपूर्वकत्वादिति । अबुद्धिपूर्वकत्वं च विवक्षितार्थतत्त्वज्ञानपूर्वकत्वाभावः । आद्य(स्यापि)स्य पिपीलिकालिपावप्रवेशेऽप्युन्मत्तवाक्यं दृष्टान्तो भविष्यति । न चोन्मत्तवाक्यमपि प्रमाणं प्रमाणविरुद्धत्वादित्यत आह विरुद्धं त्विति ।

## **अनुव्याख्यानम्**

***......... विरुद्धं तु विरोधादेव बाधितम् ।***

प्रमाणविरुद्धं यदुन्मत्तवाक्यं तत् प्रमाणविरोधादेव बाधितमयथार्थमिति यावत् । न तूक्तहेतूभ्यामिति । सोपाधिकतामनेनाचष्टे । अत एवाप्ताप्रणीतवाक्यत्वहेतुरप्यपास्तः । अयभिसन्धिः । न तावत्सम्यगनुभवसाधनत्वाभावो ज्ञानसाधनत्वाभावेन । ज्ञानसाधनत्वस्योभयसिद्धत्वात् । नापि स्मृतिसाधनत्वेन । अननुभूतविषयत्वसम्मतेः । ततो विपरीतबोधकत्वेनैवेति वाच्यम् । एवं द्वितीयप्रयोगेऽपि न तावदनागमत्वमशब्दत्वेन । शब्दत्वस्योभयसम्मतत्वात् । तस्मादयथार्थत्वेनेति वक्तव्यम् । एवं तृतीयप्रयोगेऽपि साध्यनिष्कर्षः कर्तव्यः । तथा च तत्र प्रमाणबाधितत्वमुपाधिः । यद्वाऽनुभवसाधनत्वावच्छिन्ने प्रथमसाध्ये, वाक्यत्वावच्छिन्ने द्वितीयसाध्ये बोधकत्वावच्छिन्ने तृतीये चायमुपाधिरिति ।

नन्वस्योपाधेर्यदयथार्यं तत्प्रमाणविरुद्धमिति साध्यव्यापकत्वेऽपि साधनाव्यापकत्वं कथमित्यत आह विरोधेति ।

**अनुव्याख्यानम्**

***विरोधादर्शनात् ......... .........***

पक्षीकृतायां श्रुतावुक्तसाधनसद्भावेऽपि प्रमाणविरोधस्यादर्शनात् । साधनाव्यापकत्वमिति शेषः । अत्र विरोधाभावादिति वक्तव्येऽदर्शनादित्युक्तं विरोधाभावसाधनार्थमिति द्रष्टव्यम् ।

### **वाक्यार्थचन्द्रिका**

व्यभिचारेणैव शङ्कितानुमानस्य दूषितत्वादुपाधिप्रदर्शनपरोत्तरवाक्यानर्थक्यमित्यतः प्रयोगपरिष्कारेण व्यभिचारेण परेण परिहृते तदाभासत्वव्युत्पादनार्थं तदिति भावेनोक्त व्यभिचारपरिहाराय तत्प्रयोगपरिष्कारमाह नन्वेवं तर्हीति ॥ शब्दत्वे सतीति । इदं च शाकुने व्यभिचारपरिहारायेति द्रष्टव्यम् । एवं हेतुविशेणपदेन व्यभिचारं परिहृत्य साध्यविपरिष्कारेणापि व्यभिचारं परिहरति यद्वेति । ततश्च शाकुने सम्यगनुभवसाधनत्वेऽप्यागमत्वाभावान्न तत्र व्यभिचार इति भावः । नन्वबुद्धिपूर्वकं नानादित्वमिह सम्भवति । श्रुतेरनादित्वस्य परेणानङ्गीकारेणानुमानद्वयेऽप्यन्यतरासिद्धिप्रसक्तेः । आद्यहेतौ दृष्टान्ततयाऽभिमते उन्मत्तवाक्ये द्वितीयहेतौ च तेनाभिमतपिपीलिकालिपौ च साधनवैकल्यापाताच्च । नापि बुध्द्यजन्यत्वं तत् । जन्यमात्रस्य बुद्धिजन्यत्वस्यास्माभिरङ्गीकारेणोन्मत्तवाक्यस्यापि बुद्धिजन्यत्वसिध्द्या दृष्टान्तस्य साधनवैकल्यप्रसङ्गात् । द्वितयहेतै दृष्टान्ततयाऽभिप्रेतपिपीलिकालिपेरपि बुद्धिजन्यत्वेन तत्रापि साधनवैकल्यप्रसङ्गात् । नापि प्रतिपाद्यार्थबुध्द्यादिपूर्वकताविरहः । उन्मत्तवाक्यस्यापि भ्रमरूपवाक्यार्थज्ञानपूर्वकत्वादुक्ताभिसन्धिपूर्वकत्वाच्च साधनवैकल्यानिस्तारात्कथमेतदित्यत आह अबुद्धिपूर्वकत्वं चेति । ततश्चोन्मत्तवाक्यस्य प्रतिपाद्यार्थभ्रमपूर्वकत्वेऽपि तत्त्वज्ञानपूर्वकत्वाभावेन हेतुसत्त्वान्न दृष्टान्ते साधनवैकल्यमिति भावः ।

ननु मूले विरोधादेव बाधितमित्ययुक्तम् । प्रमाणविरोधस्यैव बाधकत्वादित्यत आह अयथार्थमिति यावदिति । विरोधादेवेत्येवकाख्यवर्त्यमाह न तूक्तहेतुभ्यामिति । शब्दत्वे सत्यबुद्धिपूर्वकत्वबुद्धिपूर्वकत्वरूपहेतुभ्यामित्यर्थः । एतावताऽपि किमनुमानस्य दूषणमुक्तं भवतीत्यत आह सोपाधिकतामिति ॥ अत एवेति । वेदो न प्रमाणमाप्ताप्राणीतवाक्यत्वादुन्मत्तवाक्यवदिति पूर्वपक्षदशायामुपन्यस्तहेतुरपि प्रमाणविरुद्धत्वरूपोपाध्यक्रान्तत्वान्निरस्त इत्यर्थः । ननु सम्यगनुभवसाधनत्वाभाववति घटादौ प्रमाणविरुद्धत्वाभावान्न प्रथमप्रयोगे तस्य साध्यव्यापकत्वं सम्भवति । यथार्थज्ञानजनकत्वरूपप्रामाण्याभाववति कचटतपादिशब्दे प्रमाणविरुद्धत्वाभावान्न तृतीयप्रयोगेऽपि तस्य साध्यव्यापकत्वं सम्भवति । तत्कथमस्योपाधित्वमित्यतो वाद्युक्तसाध्यव्यापकत्वाभावेऽपि पर्यवसितसाध्यव्यापकत्वेनास्योपाधित्वमुपपद्यते । ‘वाद्युक्तसाध्यनियमच्युतोऽपि कथकैरुपाधिरुद्भाव्यः। पर्यवसितं नियमयन् दूषकताबीजसाम्राज्यादि’ति पर्यवसितसाध्यव्यापकस्यापि दूषकतायाः परैरङ्गीकृतत्वादित्यभिप्रायेणानुमानत्रयेऽपि पर्यवसितसाध्यव्यापकतामुपपादयितुं साध्यपर्यवसानमाह अयमभिसन्धिरिति । एवं तृतीयप्रयोगेऽपीति । वेदो न प्रमाणमाप्ताप्रणीतवाक्यत्वादिति तृतीयप्रयोगेऽपि न तावदप्रामाण्यमबोधकत्वेन बोधकत्वस्योभयसम्मतत्वात् । अन्यथा तत्र फलव्यभिचारस्योत्थानानुपपत्तेः। ततो विपरीतबोधकत्वेनैवाप्रामाण्यं वाच्यमिति साध्यनिष्कर्षः कर्तव्य इत्यर्थः ॥ तथा चेति । घटादौ विपरीतबोधकत्वादिरूपपर्यवसितसाध्यस्यैवाभावान्न तत्र साध्याव्यापकतेति भावः । शुद्धसाध्यव्यापकस्य पक्षधर्मावच्छिन्नसाध्यव्यापकस्य साधनावच्छिन्नसाध्यव्यापकस्य वा यथा शास्त्रे उपाधित्वेन संव्यवहारो न तथा पर्यवसितसाध्यव्यापकस्येति पर्यवसितसाध्यव्यापकस्योपाधित्वस्वीकारो न स्वरस इत्यतोऽत्रापि पक्षधर्मावच्छिन्नसाध्यव्यापकत्वेनैवोपाधित्वमुपपादयति यद्वेति । ज्ञानसाधनत्वावच्छिन्नत्वविवक्षया घटादौ साध्याव्यापकत्वपरिहारेऽपि स्मृतिसाधनत्वेन सम्यगनुभवसाधनत्वाभाववति संस्कारे साध्याव्यपकतापरिहारार्थमनुभवसाधनत्वावच्छिन्नत्वोक्तिरिति ध्येयम् ।

अत्र चानुभवसाधनत्वावच्छिन्ने प्रथमसाध्य इत्युक्त्योक्तोपाधिव्याप्यतावच्छेदकत्वं न केवलस्य किन्नाम विशिष्टस्यैवेत्येतदभिप्रेयते न त्वनुभवसाधनत्वस्य सम्यगनुभवसाधनत्वाभावं प्रत्याच्छेदकत्वम् । तदन्यूनानतिरिक्तवृत्तित्वरूपस्य तस्य प्रकृतेऽसम्भवात् । सम्यगनुभवसाधनत्वाभाववति घटादावनुभवसाधनत्वाभावेन तन्न्यूनवृत्तित्वात् । न चानतिरिक्तवृत्तित्वमेव तत् । ततश्चानुभवसाधनत्वस्य न्यूनवृत्तित्वेऽप्यतिरिक्तदेशवृत्तित्वाभावेनावच्छेदकत्वमुपपद्यत इति वाच्यम् । तथा सति द्रव्यत्वस्य प्रत्यक्षत्वावच्छेदकत्वाभावप्रसङ्गात् । अप्रत्यक्षत्ववत्यप्याकाशादौ द्रव्यत्वस्य सत्त्वेनातिरिक्तदेशवृत्तित्वात् । प्रत्यक्षे रूपादावभावेनान्यूनवृत्तिभावाच्चेति द्रष्टव्यम् । ननु विरोधादर्शनादिति ग्रन्थो न साधनाव्यापकत्वप्रदर्शनार्थतया व्याख्यातुं शक्यते । तथा सति प्रमाणविरोधस्यैवोपधितयोपन्यासात्पक्षे तदभावं प्रतिपादयितुं विरोधाभावादित्येव वक्तव्यतया विरोदादर्शनादित्युक्त्यसामञ्जस्यप्रसङ्गादित्यत आह अत्र विरोधेति ।

### **परिमल**

नन्वेवं तर्हीति । अबुद्धिपूर्वकत्वात्पिपीलिकालिपिवच्छतिरप्रमाणमिति प्राक्तनप्रयोगे सम्यगनुभवसाधनं न भवतीति विवक्षायामपि हेतुविकल्पेनोलूकव्यापारे व्यभिचारेण दूषणपक्षे एवं वक्ष्यमाणदिशोलूकव्यापारे व्यभिचाराभावस्य द्वेधा प्रयोग उच्यत इत्यर्थः ॥ आद्यस्यापीति । शब्दत्वे सतीत्यादिहेतोरित्यर्थः । न केवलं प्राग्विकल्पितानादित्वादिहेतोरित्यपेरर्थः ॥ उक्तहेतुभ्यामितीति । केवलाबुद्धिपूर्वकत्वहेतुना । शब्दत्वविणयुक्तेन चेत्यर्थः ॥ अत एव सोपाधिकत्वादेव । आप्ताप्रणीतवाक्यत्वादुन्मत्तवाक्यवद् वेदस्याप्रामाण्यमिति पूर्वपक्षदशोक्तप्रयोगस्थहेतुरपीत्यर्थः ॥ अननुभूतेति । अननुभूतार्थविषयकत्वस्य श्रुतावुभयसम्मतत्वादित्यर्थः ॥ तृतीयेति । आप्ताप्रणीतत्वादुन्मत्तवाक्यवद्वेदस्याप्रामाण्यमिति प्रयोगेपि अप्रामाण्यं न तावदबोधकत्वेन बोधकत्वस्योभयवादिसम्मतेः । किंत्वयथार्थत्वेनेत्ययं निष्कर्षः कर्तव्य इत्यर्थः । निष्कर्षमकृत्वा यथाश्रुत(वाक्य)साध्य एव सोपाधिकत्वमाह यद्वेति । प्रथमसाध्य इति । सम्यगनुभवसाधनत्वाभावरूपे अनागमत्वरूपे द्वितीये साध्ये अप्रामाण्यरूपे तृतीय इत्यर्थः । घटादौ साध्याव्यापकत्वनिरासाय सर्वत्रावच्छेदकोक्तिः । साध्यत्रयेऽपि निष्कृष्टार्थानुवादः यदयथार्थमिति ।

### **यादुपत्यं**

न च बुद्धिपूर्वकत्वं न तावद्बुद्धिजन्यत्वरूपमिह सम्भवति । दृष्टान्ततया वक्ष्यमाणोन्मत्तवाक्येऽन्ततो पदावलीबुद्धिपूर्वकत्वस्यापि सम्भवेन साधनवैकल्यप्रसङ्गात् । नापि प्रतिपाद्यार्थबुध्द्यादिपूर्वकताविरहरूपे तदत्र वक्तुं शक्यम् । उन्मत्तवाक्यस्यापि भ्रमरूपवाक्यार्थज्ञानपूर्वकत्वाद् उक्ततदभिसन्धिपूर्वकत्वाच्च साधनवैकल्यानिस्तारात् । अत आह अबुद्धिपूर्वकत्वं चेति । यथा चोन्मत्तवाक्यस्य प्रतिपाद्यार्थज्ञानपूर्वकत्वेऽपि तत्तत्त्वज्ञानपूर्वकत्वं नास्तीति हेतुसत्त्वान्न साधनवैकल्यमिति भावः । अत एवेति । वेदोऽप्रमाणमाप्ताप्रणीतवाक्यत्वदुन्मत्तवाक्यवदिति पूर्वपक्षसमये कथितहेतुरपि सोपाधिकत्वादेवापास्त इत्यर्थः । ननु प्रथमसाध्ये सम्यग्ज्ञानरूपस्मृतिजनके संस्कारे द्वितीयसाध्ये प्रत्यक्षादिप्रमाणे यथार्थज्ञानजनकत्वरूपतृतीयसाध्ये चाबोधके कचटतपादिशब्दे व्यभिचारेण साध्यव्यापकतया कथमस्योपाधित्वमित्यत आह अयमभिसन्धिरिति । तथा च वाद्युक्तसाध्यव्यापकत्वाभावेऽपि पर्यवसितसाध्यव्यापकतयाऽस्योपाधित्वमुपपद्यत एव तस्याप्यभियुक्तैर्दूषणतयोच्यमानत्वादिति भावः । तदुक्तम् । ‘पर्यवसितसाध्यव्यापकत्वे सति साधनाव्यवापक उपाधिः । पर्यवसितं साध्यं पक्षधर्मताबललभ्यम् । यथा शब्दोऽनित्यत्वातिरिक्तशब्दधर्मवान्मेयत्वादित्यत्र पर्यवसितं यत्साध्यमनित्यत्वं तस्य व्यापकं कृतकत्वमुपाधिरि’ति । अन्यत्राप्युक्तम् । ‘वाद्युक्तसाध्यनियमच्युतोऽपि कथकैरुपाधिरुद्भाव्यः । पर्यवसितं नियमयन्दूषकताबीजसाम्राज्यादि’ति ॥ एवं तृतीयेति । आप्ताप्रणीतवाक्यत्वादित्यत्रापि यथार्थज्ञानाजनकत्वलक्षणाप्रामाण्यरूपस्य साध्यस्यायथार्थज्ञानजनकत्व एव पर्यवसानं वाच्यमित्यर्थः ।

### **श्रीनिवासतीर्थीया**

एवं तर्हीति । उक्तरीत्या तर्हि प्रयुज्यत इति शङ्कितुः प्रतिज्ञेयम् । प्रत्यक्षादौ व्यभिचारवारणाय शब्दत्वे सतीत्युक्तम् । आगमो निर्दोषः शब्दः । ननु यद्यपि द्वितीयानुमाने पिपीलिकालिपेर्द्दष्टान्तत्वं युक्तं, न प्रथमानुमाने, पिपीलिकालिपेरशब्दत्वात्, तथाऽपि दृष्टान्तान्तरमाद्यानुमाने भविष्यतीत्याह आद्यस्येति । तत्र साध्यवैकल्यमाशङ्क्य निषेधति न चेति । प्रमाणं येन दृष्टान्तता न स्यादिति शेषः ॥ उक्तहेतुभ्यामिति । तथा चोन्मत्तवाक्येऽयाथार्थ्ये विरुद्धत्वस्यैव प्रयोजकत्वं न शब्दत्वे सत्यबुद्धिपूर्वकत्वाबुद्धिपूर्वकत्वहेत्वोरिति ध्येयम् । प्रयोजकश्चोपाधिरिति भावः । अत एव सोपाधिकत्वादेव ॥ तथा च तत्रेति । एवं च न संस्कारप्रत्यक्षादिपामाणकपटतपादिशब्देषु साध्या व्यापकतेति भावः । एवं शुद्धसाध्यव्यापकतापर्यवसन्नपर्यवसितसाध्यव्यापकोपाधिमुक्त्वा पक्षधर्मावच्छिन्नसाध्यव्यापकं तमेवोपाधिमाह यद्वेत्यादिना । तथा च न संस्कारादौ साध्याव्यापकतेति ध्येयम् ।

### **वाक्यार्थरत्नमाला**

प्रयोगपरिष्कारेणेति । साध्यहेत्वोर्विणप्रक्षेपेणेति पूरणीयम् । प्रमाणीभूतेति । प्रमाणविरुद्धत्वाभावोपपादनायैतद्विणम् । यथार्थज्ञानाजनकत्वरूपेति । यथार्थज्ञानजनकत्वाभावरूपो यः प्रामाण्याभावस्तद्वतीत्यर्थः । कचटतपादीति । घटादाविति प्रागादिपदेन कचटतपादिशब्दस्यापि ग्रहणमित्याशयेनात्र तस्य मुखतः कीर्तनम् । अत्र चोपलक्षणया घटादिकमपि ग्राह्यम् । अत एव वक्ष्यति । घटादौ विपरीतबोधकत्वादिरूपेतीति ज्ञेयम् । परैरिति । कुसुमाञ्जल्यादाविति शेषः । अयथार्थत्वेनैवेति मूले यथार्थज्ञानजनकत्वाभावेनैवेत्यर्थः । घटादौ विपरीतबोधकत्वादिरूपेति । द्वितीयादिशब्देन द्वितीयसाध्यनिष्कर्षभूतायथार्थत्वपरिग्रहः । तस्याप्ययथार्थज्ञानजनकत्वरूपस्य घटादावसत्वादिति बोध्यम् । परिहारेऽपीति । अनेन शङ्कितव्यभिचारपरिहारवच्छङ्किष्यमाणव्यभिचारपरिहारस्याप्यावश्यकत्वात्तदर्थमनुभवपर्यन्तत्वाश्रयणमित्युक्तं भवति । न केवलस्येति । सम्यगनुभवसाधनत्वाभावस्येति शेषः । अत्रावच्छेदकत्वमन्यूनानतिरिक्तदेशवृत्तित्वरूपं वा अनतिरिक्त वृत्तित्वमात्ररूपं वेति विकल्पं मनसि निधायाद्यं प्रत्याह । तदन्यूनतेति । एवमन्यूनवृत्तित्वाभावमुपपाद्य अनतिरिक्तवृत्तित्वाभावे उपपादनीये तस्य द्वितीयपक्षनिराकरणेनैवोपपादनसिद्धेस्तमेव पक्षं निराकर्तुमाशङ्कते । न चेति । सम्यगनुभवसाधने सम्यगनुभवसाधनत्वाभावशून्येऽपि अनुभवसाधनतायाः सत्वेनानुभवसाधनत्वस्य नानतिरिक्तदेशवृत्तित्वमिति दूषणे सत्येव तस्य स्पष्टत्वाच्छिष्यैरेव तदूह्यतामिति भावेन दूषणान्तरमाह । तथासतीति । द्रव्यत्वस्येति । वायुप्रत्यक्षत्वानुमाने प्रत्यक्षत्वरूपसाध्यधर्मावच्छेदकस्य पक्षधर्मभूतद्रव्यत्वस्येत्यर्थः । द्वितीयपक्षस्य प्रथमपक्षान्तर्भूतत्वेनाव्यवधायकत्वमिति भावेन प्रथमे दूषणान्तरमाह । प्रत्यक्ष इति । अनेनोभयाभावोपपादनं कुर्वता पक्षद्वयमपि द्रव्यत्वेनास्तीति सूचितं भवतीति ध्येयम् ।

