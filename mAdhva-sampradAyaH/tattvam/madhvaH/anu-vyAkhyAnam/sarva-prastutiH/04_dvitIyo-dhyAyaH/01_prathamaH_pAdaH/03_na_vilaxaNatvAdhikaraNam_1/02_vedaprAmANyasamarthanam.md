+++
title = "०२ वेदप्रामाण्यसमर्थनम्"

+++


## ॐ न विलक्षणत्वादस्य तथात्वं च शब्दात् ॐ

**वेदप्रामाण्यसमर्थनम्**

**॥ ॐ न विलक्षणत्वादस्य तथात्वं च शब्दात् ॐ ॥**

## **अनुव्याख्यानम्**

***॥ ॐ न विलक्षणत्वादस्य तथात्वं च शब्दात् ॐ ॥***

***......... ......... नित्यत्वात्पुरुषोद्भवैः ।***

***उज्खितं सर्वदोषैश्च कथं नो मानतां व्रजेत् ।***

वेदवाक्यमिति शेषः । अयमर्थः । बोधकत्वेन खलु करणानां प्रामाण्यं दोषात्तु, कदाचिदपनीयते । वेदवाक्यं च बोधकत्वेन वादिप्रतिवादिसम्मतम् । अन्यथा फलव्यभिचारोऽपि तत्र(स्य) न स्यात् । वाक्ये च प्रामाण्यस्यापवादका दोषा अबोधकत्वविपरीतबोधकत्वादयः सर्वेऽपि वक्तृदोषनिबन्धना एव । अन्वयव्यतिरेकाभ्यां तदवगमात् । वेदवाक्यं च नित्यत्वादपौरुषेयत्वात्पुरुषदोषनिबन्धनैः सर्वदोषैर्वजितं स्वत एव प्रामाण्यमाप्नोति । प्रामाण्ये च निश्चिते सति फलव्यभिचारस्य सामग्रीवैकल्यं वा प्रतिबन्धकसद्भावो वा कारणं कल्पयिष्यते । अन्यथासिद्धानन्यथासिद्धयोरनन्यथासिद्धस्य बलवत्त्वादिति ।

अत्रैते प्रयोगा भवन्ति । वेदः प्रमाणं बोधकत्वे सति विपरीताबोधकत्वात्सम्प्रतिपन्नवत् । विमतो अनाप्तप्रणीतो न भवति अपौरुषेयत्वाद्य्वोमवत् । विमतः फलव्यभिचारो वैकल्यादि निबन्धनो भव(वितुमर्ह)ति प्रमाणसिद्धफलव्यभिचारत्वाच् चरकाद्युक्तफलव्यभिचारवदिति ।

### **वाक्यार्थचन्द्रिका**

॥ ॐ न विलक्षणत्वादस्य तथात्वं च शब्दात् ॐ ॥ अत्रापि पूर्वमेव स्मृतिविरोधः परिह्रियत इति भ्रन्तिनिरासाय पूर्वोत्तराधिकरणयोरर्थभेदमाह परिहृत इत्यादिना । सम्प्रतीत्यनेन ‘इतरेषां चानुपलब्धेरि’ति पूर्वाधिकरणसिद्धान्तन्यायेनेह पूर्वपक्षोत्थानादनन्तरसङ्गतिः सूचिता भवतीति ज्ञेयम् । उत्तरत्र पञ्चरात्रादिस्मृतिप्रामाण्यादिदौर्लभ्यस्यापि वक्ष्यमाणत्वात्तदित्युक्तम् । ‘नित्यत्वात्पुरुषोद्भवैः । उज्खितं सर्वदोषैश्च कथं नो मनतां व्रजेदि’त्यनेन मूले प्रथमतो वेदप्रामाण्यव्युत्पादनेन फलव्यभिचारस्यान्यथासिद्धिसूचनात्तदनुरोधेन प्रथमतः फलव्यभिचारेण तदप्रामाण्यशङ्कामेवोत्थापयति ॥ यद्धीत्यादिना ॥ फलव्यभिचारेऽप्यस्तु वेदस्य प्रामाण्यं बाधकाभावादित्यप्रयोजकताशङ्कां परिहरति अन्यथेति । ननु ‘पुत्रकामः पुत्रेष्ट्या यजेते’त्यादेः फलव्यभिचारेणाप्रामाण्येऽपि जगत्कारणत्वाभिधायकानां ‘यतो वे’त्यादिवाक्यानां फलव्यभिचारशून्यानामप्रामाण्यं निर्निबन्धनमित्यतः पलव्यभिचारेण तद्वतो वेदभागस्याप्रामाण्यसिद्धौ तद्दृष्टान्तेन वेदत्वेन हेतुना ‘यतो वे’त्यादिवेदभावस्याप्यप्रामाण्यसाधनाद् युक्तैव कृत्स्नस्यापि वेदस्याप्रामाण्यसिद्धिरित्याह एकदेशे चेति । पिपीलिकालिपिश्चेत्याद्युत्तरानुव्याख्यानव्यावर्त्यत्वेन सूचितयुक्त्याऽपि तामुत्थापयति किञ्चेति । हेत्वसिद्धिं परिहरति अबुद्धिपूर्वकश्चेति ।

ननु च वेदस्य पौरुषेयत्वमेवाङ्गीकुर्मस्तथा चोक्तहेत्वसिद्धेर्नाप्रामाण्यप्रसङ्ग इत्यतो वृथाऽयं पौरुषेयत्वाङ्गीकारः परस्य । पौरुषेयत्वेऽप्यप्रामाण्यस्य वज्रलेपत्वादित्याशयेनाह पौरुषेयत्वे चेति । पौरुषेयवाक्यत्वात्स्मृत्यादिवत्स्वातन्त्र्येण प्रामाण्यानुपपत्त्या प्रमाणमूलकत्वेनैव प्रामाण्यं वाच्यम् । न च तत्सम्भवति । वैदिकार्थस्य प्रत्यक्षाद्ययोग्यत्वेन तत्र प्रत्यक्षानुमानयोगप्रवृत्त्या तयोर्वेदं प्रति मूलत्वासम्भवाद्वाक्यस्याप्यपौरुषेयस्यान्यस्यानभ्युपगमात् षौरुषेयवाक्यस्यैव तन्मूलत्वे च तत्प्रामाण्यस्याप्युक्त रीत्या मूलप्रमाणसापेक्षतयाऽनवस्थितासिद्धवाक्यपरम्पराकल्पनायामनवस्थापत्तेर्मूलप्रमाणशून्यत्वादप्रामाप्यमित्याशयः । प्रमाणीभूतस्यापि प्रत्यक्षादेराप्ताप्रणीततया तत्र व्यभिचारपरिहाराय वाक्यत्वादित्युक्तम् । अस्तु तर्हि स्मृत्यादिसमन्वयेन ब्रह्मणो जगत्कारणत्वसिद्धिरित्यतस्तस्य श्रुतिमूलत्वतत्संवादित्वाभ्यां प्रामाण्यस्येष्टत्वात् श्रुत्यप्रामाण्ये न स्मृत्यादेः प्रामाण्यमित्यभिप्रेत्य तावत्पदसूतिचं स्मृत्यादिप्रामाण्यस्य दुर्लभत्वमप्युपपादयति यदा चेति ॥ खर्खराणामिति । शिथिलावयवानामिवेत्यर्थः ॥ वेदवाक्यमिति इति । अत्र वेद इति इति वक्तव्येऽपि वाक्यग्रहणं मूले उज्खितमिति नपुंसकोपपत्त्यर्थम् । मूलेऽपि वेदस्य वाक्यत्वाद्वोधकत्वसिद्धिरित्यभिप्रायेणैव नपुंसकमेव प्रयुक्तमिति द्रष्टव्यम् । ननु वाक्ये यथार्थज्ञानसाधनत्वलक्षणप्रामाण्यस्याप्तोक्तत्वलक्षणगुणाधीनतायाः सर्वत्रोपलब्धत्वादपौरुषेयत्वे च वेदस्याप्तोक्तत्वलक्षणगुणाभावात्प्रामाण्यकारणगुणाभावे कथं दोषाभावमात्रेण प्रामाण्यं स्यादित्यतः प्रामाण्यस्य स्वतस्त्वान्न गुणापेक्षत्वमिति भावेन वेदप्रामाण्यस्योत्पत्तौ स्वतस्त्वं व्युत्पादयितुं प्रत्यक्षानुमानागमप्रामाण्यस्य तावत्तदुपपादयति अयमर्थ इति ॥ बोधकत्वेनेति ज्ञानजननशक्त्यैव न तु तदतिरिक्तशक्त्या । इत्थम्मूतलक्षणे चेयं तृतीया । प्रामाण्यं यथार्थज्ञानजननशक्तिरूपं यथार्थज्ञानसाधनत्वमित्यर्थः । ततश्चायमर्थः । करणानां प्रत्यक्षानुमानागमानां प्रामाण्यं यथार्थज्ञानजननशक्तिः, बोधकत्वेन ज्ञानजननशक्त्या ज्ञानजननशक्तिरूपा करणनिष्ठकरणहेत्वासादितज्ञानजननशक्त्यभिन्नेत्यर्थः । यद्वा बाधकत्वेनेति सहयोगे तृतीया । तथा च करणनिष्ठप्रामाण्यरूपा यथार्थज्ञानजननशक्तिर्बोधकत्वेन ज्ञानजननशक्त्या सहितैवेत्युक्त्या ज्ञानजननशक्तिवद्यथार्थज्ञानजननशक्तेः सहजत्वं लभ्यते । तदनेन करणनिष्ठकरणहेत्वासादितज्ञानजननशक्त्यभिन्नयथार्थज्ञानजननशक्तिमत्त्वं वा ज्ञानजननशक्तिवत्सहजतद्यथार्थजननशक्तिमत्त्वं वा करणानां प्रामाण्यस्योत्पत्तौ स्वत्वमित्युक्तं भवति ।

नन्वेवं दुष्टेन्द्रियादेरपि ज्ञानजननशक्तिमत्त्वात्तदभिन्नयथार्थज्ञानजननशक्तिमत्त्वं तद्वत्सहजतद्याथार्थ्यजननशक्तिमत्त्वं च स्यादिति तस्यापि प्रामाण्यापत्त्या प्रमाणतदाभासविवेकानुपपत्तिरित्यतो नायमस्ति नियमो यत् करणनिष्ठज्ञानजननशक्त्यभिन्नतद्वत्सहजा वा सर्वत्र यथार्थज्ञानजननशक्तिरिति, येतोक्तातिप्रसङ्गः स्यात् । किन्तु दोषाभावे सत्येव तथा नियमः । दुष्टेन्द्रियादौ दोषस्यैव सत्त्वात्तेन च यथार्थज्ञानजननशक्तेः प्रतिबन्धान्नाशाद्वा न ज्ञानजननशक्तिमतोऽपि दुष्टेन्द्रियादेः प्रामाण्यं प्रसज्ज्यते प्रामाण्यस्वतस्त्वस्यौत्सर्गिकत्वादित्याशयेनाह दोषात्त्विति । अस्त्वेवं करणप्रामाण्यस्य स्वतस्त्वाद्गुणा नपेक्षत्वम् । किमेतावता वेदस्येत्यतो वेदस्यापि करणवित्वात्तन्निष्ठयथार्थज्ञानजननशक्तेरपि वेनिष्ठज्ञानजननशक्त्यभिन्नत्वस्य तद्वत्सहजत्वस्य वोक्तन्यायेन सिद्ध्या तस्य गुणानपेक्षप्रामाण्यसिद्धिरिति भावेनोभयसम्मत्या तत्र ज्ञानजननशक्तिमुपपादयति वेदवाक्यं चेति । ननु दुष्टेन्द्रियादिवद्वेदस्याप्यपवाद विषयत्वोपपत्तेर्न तन्निष्ठयथार्थज्ञानजननशक्तेस्तन्निष्ठज्ञानजननशक्त्यभिन्नत्वादिरित्यतोऽपवादकदोषसद्भावेन दुष्टेन्द्रियादेरपवादविषयत्वेऽपि वेदस्य निर्दोषतयाऽपवादशून्यत्वान्नापवादविषयत्वमित्याशयवान्के ते वाक्यदोषाः कुतश्च तेषां पृरुषदोषाधीनत्वं कथं च वेदस्य तद्राहित्यमित्याशङ्काः क्रमेण परिहरति वाक्ये चेत्यादिना । नित्यत्वस्याप्रयोजकत्वेन पुरुषदोषराहित्यानुपपादकत्वात्कथं तस्य मूले हेतुत्वेनोपन्यास इत्यतस्तदनद्य प्रकृतोपयोगितया व्याचष्टे नित्यत्वादपौरुषेयत्वादिति ॥

स्वत एवेति । गुणानपेक्षमेवेत्यर्थः । न त्वपवादविषयो भवतीत्येवार्थः । अस्तु वेदस्य प्रामाण्यं तथाऽपि फलव्यभिचारस्य का गतिरित्यतः फलसंवादेन प्रामाण्यसिद्ध्यङ्गीकारे उक्तरीत्याऽन्योन्याश्रयप्रसङ्गात्फलव्यभिचारस्य कर्तृकरणदिवैगुण्यनिमित्तताकल्पनाऽनुपपत्तावप्यपौरुषेयादियुक्त्योक्तरीत्या प्रामाण्यसिद्ध्यङ्गीकारेऽन्योन्याश्रयाप्रसङ्गात्फलव्यभिचारस्य कर्तृकरणादिवैगुण्यनिभित्तत्वकल्पनेत्याह प्रामाण्ये चेति । अन्यथा फलव्यभिचारि च प्रमाणं चेति व्याधातापातादिति भावः । ननु यथा भवताऽपौरुषेययुक्त्या वेदस्य प्रामाण्यं प्रसाध्य फलव्यभिचारस्य गत्यन्तरं कल्पयितुं शक्यते तथा परेणापि फलव्यभिचारेणाप्रामाण्यं प्रसाध्य प्रामाण्यसाधकापौरुषेयत्वस्य गत्यन्तरं कल्पयितुं शक्यत एव । अप्रामाण्यसाधकफलव्यभिचारस्यैवान्यथासिद्धिर्वर्णनीया न तु प्रामाण्यसाधकापौरुषेयत्वस्येत्यत्र नियामकाभावात्तत्कथं निर्णय इत्यतोऽप्रामाण्यसाधकस्य बलवत्त्वेन निरवकाशापौरुषेयत्वनिबन्धन प्रामाण्यनिश्चयाङ्गीकारेण सावकाशफलव्यभिचारस्यैवान्यथासिद्धिर्वर्णनीयेति निर्णयोपपत्तिरित्याशयेनाह अन्यथासिद्धानन्यथासिद्धयोरनन्यथासिद्धस्य बलवत्त्वादिति । अत्र चान्यथासिद्धशब्दः सावकाशपरः । अनन्यथासिद्धशब्दश्च निरवकाशपर इति द्रष्टव्यम् । कचिदन्यथासिद्धानन्यथासिद्धयोरन्यथासिद्धस्य बलवत्त्वादित्यपि पाठः । तत्राप्यन्यथासिद्धस्येत्यत परं सकाशदनन्यथासिद्धस्येति पूरणेन उक्तरीत्याऽनन्यथासिद्धप्रामाण्यसाधकापौरुषेयत्वन्य प्रबलत्वादित्यर्थलाभादुक्तावधारणोपपत्तिरित्यर्थो द्रष्टव्यः । यद्यपि विपरीताबोधकत्वरूपविशेष्यस्यैव बोधकत्वरूपविणस्याप्यसिद्धिः शङ्गितुं शक्यते तथाऽपि वेदवाक्यं च बोधकत्वेन सम्प्रतिपन्नमित्यादिना तदसिद्धेः पूर्वमेव परिहृतत्वाद्विशेष्यासिद्धिमेव परिहरति विमतो विपरीतबोधको न भवतीत्यादिना । अत्र द्देतो विपरीत्योधकत्ववति प्रत्यीदावप्यनामाप्रणीतत्वसत्त्वात्तत्र व्यभिचारवारणाय वाक्यत्वादित्युक्तम् । वैकल्यादीत्यादिपदेन प्रतिबन्ध सद्भावपरिग्रहः ॥ प्रमाणसिद्धेति । प्रमाणसिद्धं यत्फलं तद्य्वभिचारत्वादित्यर्थः । चरकं वैद्यशास्त्रम् ।

### **परिमल**

॥ ॐ न विलक्षणत्वादस्य च तथात्वं च शब्दात् ॐ ॥ भाष्यमवतारयितुमुपोद्धातमाह परिहृतः स्मृतिविरोध इत्यादिना । नित्यत्वादित्यादित्रिपादीव्यावर्त्यार्थं विवृण्वन्वेदाप्रामाण्यवादिनो बौद्धत्वात्तन्मतरीत्योदाहरणोपनयरूपावयवद्धयात्मकप्रयोगमाह यद्धीति । पक्षधर्मतां व्यनक्ति पुत्रेति । हेतोरप्रयोजकत्वनिरासाय विपक्षे बाधकमाह अन्यथेति । तावता न सर्वाप्रामाण्यसिद्धिरित्यत आह एकदेशे चेति । पुत्रकामेष्ट्यादिबोधकवाक्ये चेत्यर्थ ॥ सुलभमिति । ज्योतिष्टोमादिबोधकवाक्यम् । अप्रमाणं वेदत्वात् पुत्रकामेष्ट्यादिवाक्यवदितिप्रयोगसस्भवादिति भावः । ‘पिपीलिकालिपिश्चापि’त्या दिवाक्यव्यावर्त्यमाह किञ्चेति । व्यावर्त्यान्तरं चाह अपि चेति । तन्मूलत्वादित्यादेर्व्यावर्त्यमाह यदा वेदस्येति ॥ फलेति । फलव्यभिचार आप्तोक्तत्वादिराहित्यादिना । खर्खराणाम् अदृढानामित्यर्थः । ननु नित्यत्वमात्रेण कथं पुरुषोद्भवदोषहीनत्वमित्यतो नित्यत्वादित्यनूद्य व्याचष्टे अपौरुषेयत्वादिति । स्वतन्त्रपुरुषकृतत्वाभावादित्यर्थः ॥ अन्यथासिद्धानन्यथासिद्धयोरिति । फलव्यभिचारप्रामाण्ययोरिति योज्यम् । फलव्यभिचारस्य सामग्रीवैकल्यादिनाप्युपपन्नत्वेनान्यथासिद्धत्वाद् बोधकत्वे सत्यपौरुषेयत्वस्य च प्रामाण्यं विनाऽसम्भवेनानन्यथासिद्धत्वाद् अन्यथासिद्धानन्यथासिद्धयोश्चानन्यथासिद्धस्य बलवत्त्वाद्वेदस्य प्रामाण्यमेवाभ्युपेयमित्यर्थः ॥ चरकाद्युक्तेति । चरकेति वैद्यग्रन्थविस्य नामधेयम् ।

### **यादुपत्यम्**

॥ ॐ न विलक्षणत्वादस्य तथात्वं च शब्दात् ॐ ॥ सम्प्रतीति । अनेनात्रावसरसङ्गति सूचयति । पूर्वसिद्धान्तन्यायेन पूर्वपक्षप्रवृत्तेरनन्तरता चास्याधिकरणस्येति ज्ञातव्यम् । खर्खराणां कम्पमानानाम् ॥ बोधकत्वेनेति । बोधजनकत्वशक्त्येत्यर्थः । प्रामाण्यं भवतीति शेषः । तथा च बोधजनकत्वेनेति तृतीया हेताविति ज्ञातव्यम् ॥ अन्यथा फलव्यभिचार इति । पुत्रकामेष्ट्यादौ फलसाधनतां वेदेन ज्ञात्वा तदनुष्ठातुः फलालाभे खलु फलव्यभिचारो वक्तव्यः । वेदवाक्यस्याबोधकत्वे तु। साधनताऽज्ञानेऽनुष्ठानस्याभावेन क्क व्यभिचारोद्भावनावसर इत्यर्थः ॥ स्वत एव प्रामाण्यमिति । करणरूपे वेदवाक्ये यथार्थज्ञानजनकत्वरूपप्रामाण्यस्य स्वतस्त्वं नाम ज्ञानजनकत्वशक्त्यभिन्नशक्तिरूपत्वं ज्ञानजनकमात्रजन्यत्वं वा द्रष्टव्यम् । अनन्यथासिद्धस्य बलत्त्वादित्येव पाठः । तत्रानन्यथासिद्धस्येत्यस्य निरवकाशस्येत्यर्थः । अत्रान्यथासिद्ध फलव्यभिचारः । अपौरुषेयत्वनिबन्धनं प्रामाण्यमनन्यथासिद्धमिति ज्ञातव्यम् । विपरीतबोधकत्ववति प्रत्यक्षादावनाप्ताप्रणीते व्यभिचारवारणाय वाक्यत्वादित्युक्तम् ॥ प्रमाणसिद्धेति । प्रमाणसिद्धं यत्फलं तद्य्वभिचारत्वादित्यर्थः । चरकं वैद्यशास्त्रम् ।

### **श्रीनिवासतीर्थीया**

॥ ॐ न विलक्षणत्वादस्य तथात्वं च शब्दात् ॐ ॥ अन्यथा फलव्यभिचारेऽपि चेत्प्रामाण्यमित्यर्थः । अस्तु तर्ह्यपौरुषेयत्वेनैव प्रामाण्यमित्यतोऽपौरुषेयत्वं प्रत्युताप्रामाण्यमेव साधयतीत्याह अपौरुषेयत्वे चेति । अन्यथा प्रतिवादिनो मम मते वेदस्य बोधकत्वं न सम्मतमिति यद्युच्यत इत्यर्थः । तथा च, यदि वेदवाक्यमबोधकं स्यात्तदा पुत्रकामः पुत्रकामेष्ट्या यजेतेत्यदिवाक्यस्यार्थं बुद्ध्वा पश्चादिदमप्रमाणं कृतायामपीष्टौ पुत्रजन्मानुपलम्भादिति तस्य वेदस्य फलव्यभिचारश्चोद्यते । तन्न स्यात् । तस्माद्वेदवाक्यस्य बोधकत्वमुभयसम्मतमित्यर्थः । ननु वेदस्य प्रामाण्यमङ्गीकृत्य फलव्यभिचारस्य सामग्रीवैकल्यादिना कुतोऽन्यथासिद्धिः कल्पनीया नियामकाभावात्फलव्यभिचारेणाप्रामाण्यमेव किं न स्यादित्यत आह अन्यथासिद्धेति । फलव्यभिचार उक्तरीत्याऽन्यथासिद्धोऽतो दुर्बलः । वेदप्रामाण्यं त्वपौरुषेयतया स्वत एव सिद्धमिति प्रबलमित्ययं न्याय एव नियामक इति नोक्तदोष इति भावः । स्वरुपासिद्धिपरिहारायाह विमतो विपरीतेति । एवमुत्तरत्रापि ।

### **वाक्यार्थरत्नमाला**

ॐ नविलक्षणत्वादस्य तथात्वं च शब्दात् । अनन्तरसङ्गतिरिति । पूर्वसिद्धान्ततो यत्र पूर्वपक्षः प्रवर्तत इति लक्षणानुसारादापवादिकीसङ्गतिरित्यर्थः । अनेनावसरसङ्गतिरिति टीकान्तरस्थमसदिति सूचितम् । अनतरसङ्गतिरिति सूचितं भवतीति योजना । प्रथमत इति । पिपीलिकालिपिश्चेत्युत्तरभाष्यव्यावर्त्या बुद्धिपूर्वकत्वापेक्षया प्रथम इति योज्यम् । तदप्रामाण्यशङ्कामेवेति । यद्धीत्यादिनेति । अत्र बौद्धस्य पूर्वपक्षिणो द्य्ववयववादित्वान्मूले उदाहरणोपनययोरेव प्रदर्शनम् । एवमुत्तरत्र आप्ताप्रणीतेत्युत्तरमूलेप्यनुमेयमित्यस्य यदाप्ताप्रणीतं वाक्यं तदप्रमाणं दृष्टम् । यथोन्मत्तवाक्यम् । आप्ताप्रणीतश्च वेदो ऽपौरुषेयत्वाङ्गीकारादित्येवमनुमेयमित्यर्थो ज्ञेय इति । सिद्धं कृत्वा कृत्यकथनमात्रं टीकाकृता करिष्यत इति न दोष इति ज्ञेयम् । यतोवेत्यादीति । यद्यपि यतः वै इमानीति पदविभागाद्वेत्यादीति सन्धिरयुक्तः । तथापि जन्माधिकरणादिसम्बन्धिस्वरूपग्रन्थयोश्चन्द्रिकादौ च तत्र तत्र तथैव व्यवहारप्राचुर्यादत्रापि तथैव व्यवहारो युक्तः । एवम् आत्मावा इदम् असद्वा इदम् इत्यादेरुपपादनस्थलेऽपि प्रचुरग्रन्थप्रयोगानुसारेण व्यवहार इति ज्ञेयम् ।

व्यावर्त्यत्वेनेति । अनुव्याख्यानेऽबुद्धिपूर्वकत्वेऽपि प्रामाण्यसम्भवोपपादनेनाबुद्धिपूर्वकत्वेनाप्रामाण्यसाधनपूर्वपक्षसूचनादिति भावः । विशिष्टवाक्याशयमुक्त्वा तदवान्तरभागाशयः पौरुषेयवाक्यत्वादित्यारभ्येत्याशय इत्यन्तेनोक्त इति न पुनरुक्तिशङ्कावकाशः । अनभ्युपगमादित्यनन्तरं वचनविपरिणामेन तस्य वेदं प्रतीत्याद्यनुवर्तते । पौरुषेयस्यैव तस्येति पाठः । वाक्यस्येति पाठे स्पष्टत्वार्थं तथोक्तिः । आप्ताप्रणीतेति प्रतीकोपादनं सिद्धवत्कृत्य तत्कृत्यमाह । प्रमाणीभूतस्यापीति । स्मृत्यादेर्न प्रामाण्यमिति सम्बन्धः । फलव्यभिचारादिभिर्खर्खरा इव तथोक्ता इति तृतीयेति योगविभागात्समासः । शुखशक्तिपयोनिधिरित्यत्र यथा । र्खर्खरत्वनिर्वचनं प्रशिथिलेति । प्रामाण्यं स्वत एवागमस्य हीति जिज्ञासाधिकरणीयानुव्याख्यानव्याख्यानावसरे करणानां च ज्ञानजननशक्त्यैव तद्याथार्थ्यजनकत्वं स्वतस्त्वमिति मूलम् । तद्य्वाख्यातं **वाक्यार्थचन्द्रिका**याम् । याथार्थ्यजनकत्वं याथार्थ्यज्ञानजननशक्तयैव । न तु तदतिरिक्तशक्तयेत्यादिना । तदनुसारेण व्याचष्टे । ज्ञानजननशक्तयैवेत्यादिना । इत्थंभूतेति । यथार्थज्ञानजनकत्वप्रकारं प्राप्तस्य ज्ञानजननशक्तिर्लक्षणम् । ज्ञानजननशक्तिं ज्ञात्वा यथार्थज्ञानजनकत्वं तेन जानन्तीति भवति लक्षणं ज्ञानजननशक्तिः प्रामाण्यस्येति भावः । एवं प्रामाण्यपदार्थत्वेन शक्तिलाभमभिधायाथ बोधकत्वेनेति वाक्यं ज्ञानप्रामाण्यजननशक्तयोरभेदप्रतिपादकं यथा स्यात्तथा व्याचक्षाण इत्थंभूततृतीयार्थत्वेनाभेदमाह । ततश्चायमिति । ज्ञानजननशक्तेत्यस्यैव विवरणं ज्ञानजननशक्तिरूपेति । तस्यापि तात्पर्यं करणनिष्टेत्यादि । तर्कताण्डवोक्तद्वितीयपक्षस्यापि सङ्ग्रहो यथा स्यात्तथारूपेणापि बोधकत्वेनेति वाक्यं योजयति यद्वेति । अत्रापि बोधकत्वप्रामाण्यपदार्थयोरर्थभूता शक्तिरेव । किन्तु तयोर्भेदमाश्रित्य सहजत्वरूपं स्वतस्त्वमिति शेषः । मूले वेदवाक्यं च बोधकत्वेनेत्यस्य ज्ञानजननशक्तिमत्वेनेत्यर्थः । अन्यथेति मूलम् । ज्ञानजननशक्तिशून्यत्व इत्यर्थः । तच्छून्यत्वे ततो ज्ञानानुदयापत्या तत्पूर्वकं तत्र व्यभिचारस्यापि ज्ञातुमशक्यत्वेन तदभावापातादितयर्थः । एतन्मूलवाक्यद्वयेन वक्ष्यमाणप्रयोगे विणासिद्धिः परिहृता भवतीत्यस्याभिप्रायो वर्णनीयः । वक्ष्यति च तथापि वेदवाक्यं च बोधकत्वेन सम्प्रतिपन्नमित्यादिनेतीति ज्ञेयम् । के ते वाक्यदोषा इति । उपलक्षणं चैतत् । कुतश्च ते स्वत एव न स्युरित्यपि द्रष्टव्यम् ।

मूलानुसाराद् अबोधकत्वेनेति । तत्वनिर्णयटीकायामबोधकत्वविपरीतबोधकत्वयोरेवाप्रामाण्यरूपत्वेन कीर्त्तनं तु तत्र तयोर्दोषत्वेनापि कीर्तनलाभादविरुद्धम् । तद्ग्रन्थद्वयाविरोधस्तट्टीकाव्याख्यानेऽस्माभिर्निरूपितो द्रष्टव्यः । उक्तरीत्येति । प्रामाण्यसिध्युत्तरेति पूर्वाधिकरणोक्तरीत्येत्यर्थः । अपौरुषेयत्वादित्युक्तयेति । आदिपदेनानाप्ताप्रणीतवाक्यत्वस्य बोधकत्वे सति विपरीताबोधकत्वस्य सङ्ग्रहः । उक्तरीत्येति । अयमर्थ इत्यादि ग्रन्थपर्यालोचनया तथापरंपरया प्रामाण्यसिद्धिप्रतीतेरिति भावः । अत एवापौरुषेयत्वयुक्तेः प्रामाण्ये तृतीयकक्ष्यतया अत्रैते प्रयोगा इत्यत्र मूले उक्तिरिति द्रष्टव्यम् । निर्दोषवाक्येति पूर्वाधिकरणभाष्यमूलोक्तां युक्तिमाह । अन्यथा फलेति । अपौरुषेयत्वयुक्तयेति । एतच्च परंपरां गर्भीकृत्योक्तम् । उक्तरीत्या तदभिप्रायस्यावश्यकत्वात् । एवमुत्तरत्रापीति बोध्यम् । शङ्कितुं शक्यत इति । अतस्तत्परिहारोप्यावश्यक इति शेषः । संप्रतिपन्नमित्यर्थानुवादः । विशेष्यासिद्धिमेवेति । यद्यपि वेदवाक्यं च नित्यत्वादित्यनेन विशेष्यासिद्धिरपि परिहृतेव तथापि अपौरुषेयत्वस्य साक्षाद्विशेष्यसाधकत्वाभावाभिप्रायेण तथोक्तिः । अवान्तरहेतोरत्रोक्तेश्चात्र परिहारत्वं च युज्यत इति ध्येयम् । अत्र हेताविति । एतदनुमानीयहेतावित्यर्थः । अस्य वाक्यत्वादित्युक्तमित्यनेनान्वयः । तत्र साध्याभावोपपादनं विपरीतेति । हेतुसत्वमुक्तम् अनाप्तेति । मूले चरकादीत्यादिपदेन सुश्रुतादिपरिग्रहः।

