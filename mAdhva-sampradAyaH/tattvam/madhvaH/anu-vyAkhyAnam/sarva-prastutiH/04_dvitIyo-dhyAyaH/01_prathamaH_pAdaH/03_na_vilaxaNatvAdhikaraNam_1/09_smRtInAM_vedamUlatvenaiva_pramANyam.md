+++
title = "०९ स्मृतीनां वेदमूलत्वेनैव प्रमाण्यम्"

+++


## विरोधो यत्र न क्वचित्

**स्मृतीनां वेदमूलत्वेनैव प्रमाण्यम्**

**विरोधो यत्र न क्वचित्**

ननु चोक्तार्थविरुद्धवादीन्यपि स्मृतीतिहासपुराणान्युपलभ्यन्ते । तेषां प्रामाण्यसाधने च बहुविप्लवः स्यादित्यत आह विरोध इति ।

## **अनुव्याख्यानम्**

................. ***विरोधो यत्र न क्वचित् ।***

पूर्वेणैवान्वयः । यासां स्मृतीनां सर्वथा प्रमाणविरोधो नास्ति तासामेव पक्षीकरणान्न कश्चिद्दोष इत्याशयः । नन्वेवं सति वेदमूलत्वोपन्यासो व्यर्थः । ज्ञानजनकानामवश्याङ्गीकरणीयेन विरोधाभावेनैव प्रामाण्यसिद्धेरिति चेन्न । फलव्यभिचारलक्षणविरोधदर्शनेनासिद्धिप्रसङ्गात् । प्रामाण्येन तदपनयने चेतरेतराश्रयत्वापातात् । वेदमूलत्वेन तु प्रामाण्ये सिद्धे न कोऽपि दोष इति ।

### **वाक्यार्थचन्द्रिका**

अन्यथेति । कर्तृकरणादिवैगुण्यनिबन्धनत्वेनेत्यर्थः । प्रामाण्यमिष्यत इति ॥ सम्बन्ध इति । यद्यपि प्रामाण्यशब्दो वेदशब्देन समस्तस्तथाऽपि स्मृतीनां चेति चशब्द सामर्थ्याद् बुद्ध्या विविक्तेनप्रामाण्यमिप्यत इत्यनेन सम्बन्ध इति भावः । भगवद्रचितानामिति । किन्तु मन्वादिस्मृतीनामेव वेदादर्थमुपलभ्य रचितत्वरूपतन्मूलत्वमस्तीति तेन मन्वादिस्मृतीनामप्रामाण्यशङ्कानिराससम्भवेऽपि पञ्चरात्रादेस्तदभावान्न तेन तन्निरास इति भावः ॥ स्वत इति । स्वभावप्रज्ञयेत्यर्थः ॥ तमनुस्मृत्वेति । गौणप्रयोगे प्रयोजनं च श्रुतिसंवादस्य काकतालीयताशङ्कानिरासरूपं वक्ष्यमाणमनुसन्धेयम् । न चैवम्पञ्चरात्रस्य श्रुतिसंवादित्वातिरिक्ततन्मूलत्वाभावा ‘द्वक्ष्यते हि श्रुतिमूलत्वतत्संवादित्वे पञ्चरात्रादीनामि’ति पूर्वग्रन्थविरोध इति वाच्यम् । मन्वादिस्मृत्यसाधारण्येन श्रुतिमूलत्वस्य सर्वस्मृतिसाधारण्येन श्रुतिसंवा दित्वस्यैव तत्राभिप्रेतत्वेन श्रुतिमूलत्वश्रुतिसंवादित्वयोरुभयोरपि पञ्चरात्रादिभगवद्रचितस्मृत्यभिप्रायकत्वाभावेन तदविरोधोपपत्तेरित्याशयात् ।

केचित्तु पञ्चरात्रादीनामित्यतद्गुणसंविज्ञानबहुव्रीहिणा मन्वादिस्मृतीनामेवोक्तत्वेन तद्ग्रन्थानुरोधेन मन्वादिस्मृतीनामेव श्रुतिमूलत्वत्तत्संवादित्यलाभो न पञ्चरात्रस्यापीति तस्य श्रुतिसंवादित्वमात्राभ्युपगमेऽपि न पूर्वग्रन्थविरोध इत्याहुः ।

पञ्चरात्रादीनामिति तद्गुणबहुव्रीह्याश्रयणेन भगवत्तदितररचितप्रमाणीभूतस्मृतिमात्रोक्तावपि तत्र श्रुतिपदस्य प्रमाणोपलक्षणत्वेन प्रमाणमूलत्वप्रमाणसंवादित्वयोरेव सर्वत्र प्राप्त्या मन्वादिस्मृत्यादौ वेदमूलत्ववेदसंवादित्वाभ्यां भगवद्रचितेष्वपि भगवत्प्रत्यक्षमूलत्ववेदसंवादित्वाभ्यां तदुभयवत्ताया अविकलत्वान्नानुपयत्तिरित्यप्याहुः ।

तन्मूलत्वादिति मूलें तच्छब्देन प्रकृतवेदस्यैव परामर्शाद्वेदमूलत्वेन पञ्चरात्रादिस्मृतिप्रामाण्यं साध्यत इति भाति । न च तद्युक्तम् । मन्वादिस्मृतीनामपि पक्षनिक्षिप्तत्वेन दृष्टान्ताभावादित्यतः प्रयोगप्रकारं दर्शयति अयमत्र प्रयोग इति ॥ प्रमाणमूलत्वादिति । तथा च तन्मूलत्वादिति मूले वेदत्वमविवक्षित्वा प्रमाणत्वेनैव वेदस्य परामर्श इत्युक्तं भवति । इदं च प्रमाणमूलत्वं मन्वादिस्मृत्यभिप्रायेणोक्तम् । तत्र वेदार्थमुपलभ्य रचितत्वरूपस्य वेदरूपप्रमाणमूलत्वस्य मुख्यस्यैव सम्भवान्न तु भगवद्रचितस्मृत्यभिप्रायेणोक्तरूपस्य तस्य मुख्यस्यासम्भवात्किन्तु तदनुरोधेनोक्तरीत्या गौणं तन्मूलत्वं देतुतया द्रष्टव्यमित्यभिप्रायेण तदाह प्रमाणसंवादित्वादिति ।

यद्यप्यत्र हेत्वन्तरत्वज्ञापकशब्दाश्रवणात्प्रमाणमूलत्वादित्यनूद्य प्रमाणसंवादित्वादिति व्याख्यानं कृतमिति शक्यते व्याख्यातुं तथापि वक्ष्येते हि श्रुतिमूलत्वतत्संवादित्त्वे पञ्चरात्रादीनामिति पूर्वग्रन्थे द्विवचनश्रुत्यन्यथाऽनुपपत्त्या चशब्दाध्याहारेण हेत्वन्तरत्वाश्रयणमेवास्योचितमित्येवं व्याख्यातम् । यदप्यनुपदमेव वेदसंवादित्वस्यैवोपादानं तदपि वेदसंवादित्वं पञ्चरात्रादिसाधारणमित्यभिप्रायेण वेदमूलत्वेन प्रामाण्यसाधने दृष्टान्तालाभेन च । न त्वेकदेशेऽपि वेदमूलत्वं नास्तीत्यभिप्रायेणेति न तेनाप्यस्य विरोध इत्यवधेयम् ।

इदानीं तन्मूलत्वादिति मूलस्थतच्छब्दस्वारस्यानुरोधेन वेदमूलकत्वैनैव पञ्चरात्रादिस्मृतिप्रामाण्यसाधनमभ्युपगम्य मुख्येन तेन तत्साधने दृष्टान्ताभावेन तदनुपपत्तेस्तत्परित्यज्य गौणमेव च तदभ्युपगम्य प्रामाण्यं साधयति यद्वेति ॥ पराभ्युपगतेति । ‘न हिंस्यात्सर्वाभूतानि’ इत्येतद्वाक्यसंवादि ‘अहिंसा परमो धर्मस्त्वधर्मः प्राणिनां वध’ इति वाक्यवदित्यर्थः । न च भ्रान्तप्रतारकवक्ये प्रमाणसंवादित्ववेदसंवादित्वयोः सद्भावेऽपि प्रामाण्याभावादनुमानद्वयेऽपि तत्र व्यभिचार इति वाच्यत् । तत्र यज्जातीयानन्तरं नियमेन कार्यं भवतीत्यादिवैवक्षिकयथार्थज्ञानसाधनत्वरूपप्रामाण्यस्याभावेऽपि यथार्थज्ञानकरणत्वरूपस्य तस्य तत्रापि सत्त्वेन तदप्राप्तेः । न चैवं वाक्यत्वावच्छिन्नसाध्यव्यापकत्वाददोष इत्युत्तरग्रन्थासङ्गतिः । वाक्यत्वावच्छिन्नोक्तरूपप्रामाण्यवत्यपि भ्रान्तप्रतारकवाक्ये आप्तवाक्यत्वाभावेन साध्याव्यापकतयाऽवच्छिन्नसाध्यव्यापकत्वविवक्षावैयर्थ्यादिति वाच्यम् । तस्याप्तवाक्यत्वेन साध्यव्यापकत्वमेवेत्युत्तरग्रन्थतात्पर्यात् । न च भ्रममूलस्य कथमाप्तवाक्यत्वं तत्त्वज्ञानादिरूपत्वादाप्तेरिति वाच्यम् । प्रमितस्यैव वक्ताऽऽप्त इत्यादिलक्षणाभिप्रायेण तस्याप्युक्तरूपाप्तवाक्यत्वसम्भवादित्याहुः ॥ आप्तवाक्यत्वमिति । पञ्चरात्रादिस्मृतिः प्रमाणं, विमतं प्रमाणमित्यनुमानद्वयेऽपीत्यर्थः ॥ वेदेतरेति । पञ्चरात्रादिस्मृतिराप्तवाक्यं वेदेतरवाक्यत्वे सति प्रमाणसंवादित्वादिति, वेदेतरवाक्यत्वे सति वेदसंवादित्वादिति हेतुभ्यां पक्षेऽप्याप्तवाक्यत्वसाधनसौलभ्येन साधनव्यापकत्वान्नायमुपाधिरित्यर्थः । न च भ्रान्तप्रतारकवाक्येऽप्युक्तसाधनवति आप्तवाक्यत्वाभावाद्य्वभिचार इति वाच्यम् । तस्याप्युक्तरीत्याऽऽप्तवाक्यत्वेन साध्यस्यापि तत्र सत्त्वादित्यप्याहुः । वेदादिविषयविवक्षापूर्वकत्वरूपस्यैव वेदादिसंवादित्वरूपतया विवक्षितत्वाद्वैवक्षिकस्य च तस्य तत्राभावान्नव्यभिचार इत्यप्याहुः । वेदादेरर्थमुपलभ्य रचितत्वमेव वेदादिसंवादित्वमिति न व्यभिचार इति प्राञ्चः ।

न चात्र प्रमाणत्वमुपाधिः । आप्तवाक्यत्वरूपसाध्यवति प्रामाण्यसद्भावादुक्तसाधनवति च पक्षे तदनिश्चयादिति वाच्यम् । प्रामाण्याभावे वेदेतरवाक्यत्वे सति तत्संवादित्वं न स्यादित्यनुकूलतर्केणोक्तहेतोः साध्यव्याप्यत्वे निश्चिते साध्यव्याप्यहेत्वव्यापकत्वेनोपाधेः साध्याव्यापकत्वप्रसङ्गात् । तद्य्वापकत्वे च साधनव्यापकत्वप्रसङ्गादेवानुपाधित्वमित्यवधेयम् । स्मृतिप्रामाण्यसमर्थनस्य फलमाह सतीति । प्रमाणसिद्धफलव्यभिचारस्य वैगुण्यादिनिमित्तकत्वनियमादिति भावः ॥ वह्विति । तेषां परस्परविरुद्धार्थप्रतिपादकत्वाद्वस्तुनि विकल्पप्रसङ्गः । वेदसंवादित्वस्य तत्राभावाद्वेतोरसिद्धिश्चेत्यादि बहुविप्लवापातादित्यर्थः ॥ न कश्चिदिति । शङ्कितासिद्ध्यादिरूपदोषो नेत्यर्थः ॥ अवश्याङ्गीकरणीयेनेति । वेदमूलत्वमङ्गीकुर्वताऽप्यविरुद्धस्मृतीनामेव पक्षत्वाङ्गीकारेण विरोधाभावस्याङ्गीकरणीयत्वमिति भावः ॥ फलेति । पञ्चरात्रादीनां स्वोक्तविपरीतग्राहिप्रमाणविरोधाभावेऽपि फलव्यभिचारलक्षणविरोध सद्भावेन विरोध भावहेतोः स्वरूपासिद्धिप्रसङ्गादित्यर्थः ॥ इतरेतरेति । प्रामाण्यसिद्धौ फलव्यभिचारस्यान्यथासिद्ध्या विरोधाभावसिद्धिस्तत्सिद्धौ च प्रामाण्यसिद्धिरितीतरेतराश्रयत्वापातादित्यर्थः ॥ न कोऽपीति । असिद्ध्यादिलक्षण इत्यर्थः ।

### **परिमल**

तमनुसृत्येति । वेदार्थं स्वरूपप्रज्ञयावगत्येर्थः । वेदसंवादित्वमिति फलितार्थः । प्रमाणमूलत्वादित्यस्यार्थः प्रमाणसंवादित्वादिति । वेदेतरेति । पञ्चरात्रादिस्मृतिराप्तप्रणीता वेदेतरवाक्यत्वे सति प्रमाणसंवादित्वात्संमतवाक्यवदिति पक्ष एवोपाधेः साधने साधनाव्यापकत्वाभावेनानुपाधित्वादिति भावः ॥ असिद्धिप्रसङ्गादिति । विरोधभावहेतोरिति भावः ।

### **यादुपत्यं**

तमनुसृत्येति तत्संवादमविहायेत्यर्थः । प्रमाणमूलत्वादित्यनुद्य प्रमाणसंवादित्वादितिव्याख्यानं न तु हेत्वन्तरमिति ज्ञातव्यम् ॥ तथाऽपि वेदेतरेति । अत्र प्रमाणसंवादित्वं नाम प्रमाणविषयविवक्षापूर्वकत्वं विवक्षितम् । अतो न भ्रान्तप्रतारकवाक्ये व्यभिचार इति ध्येयम् ।

### **श्रीनिवासतीर्थीया**

तमनुसृत्येति । तत्संवादेनेत्यर्थः न तूपलभ्येति भावः । प्रमाणमूलत्वादित्यस्यार्थमाह प्रमाणसंवादित्वादिति ॥ तथाऽपीति । विमता स्मृतिराप्तवाक्यं वेदसंवादित्वादिति हेतुनाऽऽप्तवाक्यत्वरूपोपाधेः पक्षे पञ्चरात्रस्मृत्यादौ साधनं सुलभम् । योगिप्रत्यक्षे वेदसंवादिनि व्यभिचारवारणाय वाक्यत्वे सतीत्युक्तम् । तथा च साधनव्यापकत्वादनुपाधितमिति भावः । अवच्छिन्न साधनेन । प्रमाणसंवादित्वरूपहेतुना । ‘यतो वा इमानि भूतानि जायन्त’ इत्यादिवेदसंवादिनि ‘स हि सर्वस्य कर्ते’त्यादिवेदवाक्य एव व्यभिचारवारणाय वेदेतरेत्युक्तम् । उन्मत्तवाक्ये तद्वारणाय वेदसंवादित्वादिति । जीवासार्वज्ञप्रतिपादकवेदसंवादिन्यसर्वज्ञतया जीवस्वरूपग्राहकसाक्षिप्रत्यक्षे वेदेतर रस्मिंस्तद्वारणाय वाक्यत्वे सतीत्युक्तम् ॥ पूर्वेणैवेति । यत्र स्मृतिवाक्ये विरोधो नास्ति तासामेव स्मृतीनां प्रामाण्यमिष्यत इति पूर्वेणान्वयो ज्ञेयः । एवं सति अविरोधन्यैव प्रामाण्यप्रयोजकत्व इत्यर्थः ॥ सिद्धेरिति ॥ तथा च स्मृतिः प्रमाणं ज्ञानजनकत्वे सति प्रमाणाविरुद्धत्वादित्यनुमानेनेत्यर्थः ॥ असिद्धीति । विशेष्यासिद्धीत्यर्थः ॥ तदिति । फलव्यभिचाररूपविरोधेत्यर्थः । तथा च सिद्धे प्रामाण्ये फलव्यभिचाररूपविरोधाभावसिद्धिस् तसिद्धौ च तेन हेतुना प्रामाण्यसिद्धिरित्यन्योन्याश्रय इत्यर्थः ॥ न कोऽपि दोष इति अस्मन्मते तु प्रामाण्ये सिद्धे फलव्यभिचाररूपविरोधाभावसिद्धिरित्यङ्गीक्रियते । तत्सिद्वौ च प्रामाण्यसिद्धिरित्येतन्नाङ्गीक्रियते । वेदमूलकत्वेनैव प्रामाण्यसिद्ध्यङ्गीकारात् । तथा च नान्योन्याश्रयरूपो दोष इत्यर्थः ।

### **वाक्यार्थरत्नमाला**

मूले वेदमूलत्वं नास्तीत्यनन्तरं पूरणीयं दर्शयति । किंत्विति । अस्तीत्यन्तं पूरणम् । विशिष्टवाक्यफलं दर्शयति । इतीति । तथाचेत्यर्थः । वक्ष्यमाणमिति । अतिरिक्ततन्मूलत्वेति । उपजीवनाभावेनानुसरणस्यापि संवादमात्रे पर्यवसानादिति भावः । इत्याशयादित्यनन्तरं केचित्विति पूरणीयम् । तेन केचित्तु पञ्चरात्रादीनामित्यादि पाठः संपद्यत इति ज्ञेयम् । नचेति । भ्रान्तप्रतारकवाक्ये वेदरूपप्रमाणमूलत्वासम्भवात्तत्परित्यागेनापूर्वनिष्कर्षस्यैव सत्वमुक्तम् । प्रमाणसंवादित्वेति । उक्तरूपेति । यथार्थज्ञानकरणत्वरूपेत्यर्थः । प्रत्यक्षादौ साध्याव्यापकत्वादित्यत्रादिपदसङ्गृहीतं भ्रान्तप्रतारवाक्यजातम् । उक्तरीत्या तस्यापि प्रमाणत्वात् । ततश्च वाक्यत्वविणेन प्रत्यक्षानुमानव्यावृत्तावपि भ्रान्तप्रतारकवाक्यस्य न व्यावृत्तिस्तस्यापि वाक्यत्वात् । अतो व्यभिचारवारणार्थम् उपादेयविणस्य सर्वव्यावृत्तिमत एवोपादातव्यत्वेनातथाभूतस्योपादाने वैयर्थ्येनासङ्गतिरिति भावः । तस्यापीति । ततश्चादिपदसङ्गृहीतभ्रान्तप्रतारकवाक्यस्य व्यावृत्यर्थं वाक्यत्वविणं न भवति किंतु प्रत्यक्षादिव्यावृत्यर्थमेव । तद्वाक्यस्य तु उपाधिमत्वादेव न व्यभिचार इति नासंगतिरिति भावः । प्रमितस्यैवेति । वस्तुतः प्रमाविषयस्यैवेत्यर्थः । न तु प्राक् तेन प्रमितस्येति । असम्भवादिति बोध्यम् । उक्तरूपेति । प्रमितवक्तृरूपाप्तवाक्यत्वसम्भवादित्यर्थः । उपाधिभूतेत्यर्थ इत्यप्याहुः । आहुरिति अस्वरसोद्भावनम् । तद्बीजं तु मुख्याप्तित्वम् आप्तवाक्यत्वज्ञानादिरूपाप्तेरेव तया तेनेत्येतद्भाष्यव्याख्यावसरे प्रागभिहितत्वात्तस्य च प्रकृतेऽभावान्नाप्तवाक्यत्वमिति । शेषानन्तरमर्थत्वाभिप्रायेणेदम् । वेदादिविषयेति । वेदादेर्यो विषयस् तस्य या विवक्षा वक्तुमिच्छा तत्पूर्वकत्वेत्यर्थः । अत्र वेद इत्येव वक्तव्य आदिपदमन्यत्रापि यत्र यत्संवादित्वमुच्यते तत्रैवं ज्ञेयमिति भावेन । आहुरित्यस्वरसे निमित्तंतु एवंरूपसंवादित्वस्य पौरुषेये सम्भवेऽपि अपौरुषेये वेदे असम्भवेन तत्र तन्न स्यादिति । प्रांच इत्यप्युक्तवदेव । प्रामाण्याभाव इति । आप्तवाक्यत्वाभाव इत्यर्थः । कृतकवाक्यप्रामाण्यस्य तद्रूपत्वादिति भावः । आप्तवाक्यत्वाभाव इति पाठस्तु मूलकोशानुसारी । केचित्तु उक्तोपाधेः साधनव्यापकत्वेनानुमाने दूषिते तर्हि पूर्वानुमाने साध्याव्यापकत्वेनाप्तवाक्यत्वस्यानुपाधित्वमुच्यते तदनुसारेण प्रामाण्यपदमित्याहुः । विरोधाभावमङ्गीकृत्य पुनर्विरोधसद्भावस्वीकारायोग इत्यत आह । पञ्चरात्रादीनामिति ।

