+++
title = "०४ पिपीलिकालिपिरपि प्रमाणम्"

+++


## पिपीलिकालिपिश्चापि प्रमाणमविरोधतः

**पिपीलिकालिपिरपि प्रमाणम्**

**पिपीलिकालिपिश्चापि प्रमाणमविरोधतः**

### **सुधा**

यदपि पिपीलिकालिपिवदबुद्धिपूर्वकत्वादप्रामाण्यं श्रुतेरिति, तन्निराकरोति पिपीलिकेति ।

## **अनुव्याख्यानम्**

***पिपीलिकालिपिश्चापि प्रमाणमविरोधतः ॥***

चो यस्मादित्यर्थे । बोधकत्वसमुच्चये वा । तस्माद् दृष्टान्तस्य साध्यविकलत्वादसदनुमानमिति शेषः । न केवलं श्रुतिः किन्तु पिपीलिकालिपिरपीत्यपेरर्थः ।

अप्रामाण्यं खलु पिपीलिकालिपेरबोधकत्वेन वा स्याद्विपरीतबोधकत्वेन वा । नाद्यः । अनुभवविरुद्धत्वात् । अन्यथा पुरुषलिपेरप्यबोधकत्वं स्यात् । तथा च तद्वयर्थ्यमापद्येत । अपि चैवं सत्याकाशादिकमेवोदाह्रियेत तत्किं पिपीलिकालिपिगवेषणया । न द्वितीयः । तद्धि बलवत्प्रमाणविरोधतः कल्पनीयमन्यथाऽतिप्रसङ्गात् । न च पिपीलिकालिपिबोधितेऽर्थे प्रमाणविरोधोऽस्ति । अतः कथमसावप्रमाणं स्यात् ।

स्यादेतत् । लिपिस्तावन्न प्रमाणं पृथक् । अनुप्रमाणत्रित्वाभ्युपगमात् । न च प्रत्यक्षागमयोरन्तर्भवति । अतल्लक्षणत्वात् । अतोऽनुमानमेवेति वाच्यम् । तच्च लेखकबुद्धिस्थशब्दविषयं वा तदवबुद्धार्थविषयं वा स्यात् । न चैतत्पिपीलिकालिपौ सम्भवति । प्रमाणबाधितत्वात्तत्कथमसौ प्रमाणमिति । मैवम् । तथासत्येडमूकलिपेरप्यप्रामाण्यप्रसङ्गात् । भवतु साऽप्रमाणमितरा त्वनुमानमिति चेन्न । एडमूकलिपेरपि सांव्यावहारिकत्वदर्शनात् । किञ्चेतरत्राप्यनुमाने किमेडमूकव्यावृत्त्यर्थं किमपि विणमुपादेयमुत नेति वाच्यम् । नाद्यः । सन्दिग्धासिद्धिप्रसङ्गात् । निर्णीतलेखकैव लिपिरनुमानमिति चेन्न । अनिर्णीतलेखकाया अपि सांव्यावहारिकत्वात् । न द्वितीयः । एडमूकलिपावनैकान्त्यात् । अथ मूललेखकबुद्धिस्थशब्दार्थानुमाने न कोऽपि दोष इति मतम् । तदपि न । पिपीलिकालिपावनैकान्त्यात् । तद्य्वावर्तने च सन्दिग्धासिद्धेः । न हि पिपीलिकालिपेः पुरुषलिपेरस्ति कश्चिद्विशेषो येन नेयं पिपीलिकालिपिरिति निश्चिनुयात् । तस्मात्पुरुषलिपिरपि पदमिव पदार्थस्य वर्णानां स्मरणहेतुरेष्टव्या । तत्समं पिपीलिकालिपावपि । स्मृतेश्च प्रमितत्वं वक्ष्यामः ।

### **वाक्यार्थचन्द्रिका**

अपिशब्देनैव समुच्चयसिद्धेश्चशब्दवैयर्थ्यमित्यतोऽर्थान्तरसमर्पणार्थत्वान्न वैयर्थ्यमित्याह चेति ॥ प्रामणं चेति भिन्नक्रमत्वमाश्रित्य समुच्चयार्थश्चशब्द इत्यभिप्रेत्य समुच्चेतव्यं दर्शयति बोधकत्वसमुच्चये वेति । अनेन मूलेऽविरोधमात्रेण कथं प्रामाण्यवर्णनमिति शङ्का निरस्ता भवति । बोधकस्य सतोऽविरोधे प्रामाण्यावश्यम्भावादिति द्रष्टव्यम् । तर्हि समुच्चयस्य चशब्देनैव सिद्धेरपिशब्दवैयर्थ्यमित्यतश्चशब्दोक्तसमुच्चयभिन्नसमुच्चयप्रतिपादनार्थत्वात्तस्य नानर्थक्यमित्यभिप्रेत्य समुच्चेतव्यप्रदर्शनपूर्वकमपिशब्दोक्तसमुच्चयं दर्शयति न केवलमिति । चशब्दोक्तबोधकत्वस्याविरोधपदसूचितविपरीतबोधकत्वाभावस्य च कथं प्रायाण्यसाधने उपयोग इत्यतस्तमुपपादयति अप्रामाण्यं खल्विति ॥ अन्यथेति । पिपीलिकालिपेरबोधकत्व इत्यर्थः । इष्टापत्तिं परिहरति ॥ तथा चेति । पुरुषलिपेरबोधकत्वे चेत्यर्थः । पिपीलिकालिपेरबोधकत्वाङ्गीकारेऽबोधकस्यानेकस्य गगनादेरेवाबुद्धिपूर्वकत्वेनाप्रामाण्यानुमाने दृष्टान्ततयोदाहरणसम्भवात्तदनुदाहृत्य पिपीलिकालिपिमेकामेव दृष्टान्ततयोदाहरतः परस्य कथमचातुर्यं न स्यादित्याह अपि चेति ॥ अन्यथेति । बलवत्प्रमाणविरोधादेरभावेऽपि विपरीतबोधकत्वकल्पने पुरुषलिपेरपि विपरीतबोधकत्वप्रसङ्गदित्यर्थः । तर्ह्यस्तु बलवत्प्रमाणविरोधादेव पिपीलिकालिपेर्विपरीतबोधकत्वमित्यत आह न चेति । लिपिः प्रमाणमिति वदन्प्रष्टव्यः किं सा स्वतन्त्रं प्रमाणं किंवा प्रत्यक्षाद्यन्तर्गतमिति विकल्पद्वयं मनसि निधायाद्यमनूद्य दूषयति लिपिस्तावदिति । लिपेः स्वातन्त्र्येण प्रामाण्येऽनुप्रमाणचातुर्विध्यप्रसक्त्या तत्त्रित्वाभ्युपगमो बाधितः स्यादित्यर्थः । द्वितीयेऽपि किं प्रत्यक्षागमयोरन्तर्भाव किंवाऽनुमाने इति विकल्प्याद्यं प्रत्याह न चेति ॥ अतल्लक्षणत्वादिति ॥ निर्दोषार्थेन्द्रियसन्निकर्षत्वनिर्दोषशब्दत्वरूपप्रत्यक्षागमलक्षणानाक्रान्त त्वादित्यर्थः । अतो द्वितीय एवाङ्गीकार्य इत्याह अत इति । अस्तु तर्हि पुरुषलिपिवत्पिपीलिकालिपिरप्यनुमानमेवेत्यत आह तच्चेति । विप्रतिपन्ना लिपिः स्वसङ्केतितशब्दज्ञानपूर्विका स्वसङ्केतितशब्दप्रतिपाद्यार्थज्ञानपूर्विका वा शब्दस्मारकलिपित्वादित्यनुमानं लेखकस्य शब्दविषयमर्थविषयं वा ज्ञानमादाय पर्यवस्यतीत्यर्थः । ततश्च पुरुषलिपौ लेखकपुरुषस्य शब्दार्थविषयज्ञानवत्त्वेन पर्यवसन्नार्थस्य तत्राबाधितत्वात्पुरुषलिपेरनुमानत्वेऽपि पिपीलिकालिपौ लेखकस्य तदुभयज्ञानवत्त्वाभावेन पर्यवसन्नार्थस्य तत्र बाधितत्वान्नास्या अनुमानत्वमिति भावः ॥

एडमूकलिपेरपीति । ‘स्यादेडे बधिरः प्रज्ञौ गडुलः कुकरे कुणिरि’त्यभिधानादेडो बधिरश्चासौ मूकश्चैडमूकस्तल्लिपेरित्यर्थः । स्वस्य लिपिसङ्केतितशब्दज्ञानाद्यभावेऽपि तदभिज्ञपुरुषान्तरलिखितलिपिदर्शनमात्रेण लिखिततल्लिपेरपीति यावत् । तत्राप्युक्तन्यायेन लेखकस्यैडमूकतया शब्दादिविषयकज्ञानाभावेन पर्यवसन्नार्थस्य तत्र बाधितत्वादिति भावः ॥ इतरा त्विति । अनेडमूकपुरुषलिपिरित्यर्थः । तत्र लेखकपुरुषस्य शब्दादिज्ञानवत्तया पर्यवसन्नार्थस्य तत्राबाधितत्वादिति भावः ॥ सांव्यावहारिकत्वेति । तथा च न तस्या अप्रामाण्यमिति नेष्टापत्तिरिति भावः ॥ इतरत्राप्यनुमान इति । इतग्द्यदनुमानमनेडमूकपुरुषलिपिरूपमिति सामानाधिकरण्येनान्वयः ॥ एडमूकव्यावृत्त्यर्थमिति एडमूकलिखितलिपिव्यावृत्त्यर्थमित्यर्थः ॥ विणमिति । अनेडमूकलिखितत्वरूपमित्यर्थः ॥ सन्दिग्धासिद्धिप्रसङ्गादिति । पक्षीभूतपुरुषलिपावेडमूकलिपिव्यतिरिक्तत्वरूपहेतुविणस्य निश्चायकप्रमाणाभावेन निश्चेतुमशक्यत्वादिति भावः ॥ निर्णीतेति । तथा च तल्लिपावेडमूकलिपिव्यतिरिक्तत्वनिश्चयोपपत्तेर्न सन्दिग्धासिद्धिरिति भावः ॥ शब्दार्थानुमान इति । शब्दार्थयोरनुमान इत्यर्थः ॥ न कोऽपि दोष इति । एडमुकलिपिव्यतिरिक्तत्वस्य लिपिविणस्यानुपादानान्न सन्दिग्धासिद्धिः । एडमूकलिपौ साक्षाल्लेखकबुद्धिस्थाशब्दार्थविषयत्वाभावेऽपि एडमूको यस्य लेखकस्य लिपिं दृष्टवा लिखति तल्लेखकबुद्धिस्थशब्दार्थविषयवत्तायाः सत्त्वेन विवक्षितसाध्यस्य तत्रापि सत्त्वान्न व्यभिचारोऽपीत्येवं पक्षद्वयोक्तदोषो नेत्यर्थः ॥ अनैकान्त्यादिति । तत्र मूललेखकबुद्धिस्थशब्दार्थविषयत्वाभावादिति भावः । ननु च पिपीलिकालिपिव्यतिरिक्तत्वेन लिपिविणान्न पिपीलिकालिपावपि व्यभिचार इत्यत आह तद्य्वावर्तने चेति । सन्दिग्धासिद्धिवोपपदयति न हीति ॥ तत्सममिति । तथा च पुरुषलिपेरिव पिपीलिकालिपेरपि स्मरणसाधनत्वेन प्रत्यक्षान्तर्भावसम्भवेन पृथक् प्रामाण्याभावान्ना नुप्रमाणत्रित्वविरोध इति भावः । ननु च न लिपेः स्मरणसाधनत्वमात्रेण प्रामाण्यं स्मृतेः प्रमात्वाभावेन प्रमाकरणत्वाभावादित्यत आह स्मृतेश्चेति ॥ वक्ष्याम इति ‘प्रामाण्यं ननुवादस्य स्मृतेरपि विहीयते’ इत्यादिना साधकबाधकभावाभावव्युत्पादनेनेति शेषः ।

### **परिमल**

बोधकत्वसमुच्चये वेति । पिपीलिकालिपिश्च बोधिकेत्यर्थः ॥ अपि चैवं सतीति । पिपीलिकालिपेः सर्वथैवाबोधकत्वे सतीत्यर्थः । लिपीनाम् । वर्णस्मृतिजनकत्वेन प्रामाण्यं स्वाभिमतं स्फुटीकर्तुं पराभिप्रेतमनूद्य निराह स्यादेतदित्यादिना ॥ लेखकबुद्धिस्थेत्यादि । इयं लिपिः कर्तृबुद्धिस्थ शब्दपूर्विका तदवगातार्थपूर्विका वा लिपित्वाच्चैत्रलिखितलिपिवदित्येवमिति भावः ॥ एडमूकलिपेरिति । प्राज्ञलिखितलिपिं दृष्ट्वा लिखत्येडमूक इति नाश्रयासिद्धिरिति भावः ॥ किमपि विणमिति । अनेडमूकलिपित्वादित्यादिरूपविणमित्यर्थः ॥ सन्दिग्धासिद्धीति । पक्षीकृतलिपिरेडमूकलिपिर्वा तदन्या वेति सन्देहावस्कन्दनेन तदन्यैवेति निर्णयासम्भवादिति भावः ॥ मूललेखकेति । यदीयलिपिं दृष्ट्वा एडमूको लिखितवान् तद्बुद्धिस्थेत्यर्थ । न कोऽपि दोष इति विभागः । ननु स्मरणहेतुत्वेऽपि स्मृतेरप्रमितित्वेन लिपेरप्रामाण्यमेवेत्यत आह स्मृतेश्चेति । ‘अनुभूतिः प्रमाणं चेत्केन स्मृतिरपोद्यते । पूर्वानुभूते किं मानमित्युक्ते स्यात्किमुत्तरम्’ इति उत्तरत्रैतदधिकरण एव वक्ष्याम इत्यर्थः

### **यादुपत्यं**

तच्च लेखकबुद्धिस्थेति । विप्रतिपन्ना लिपिः स्वसङ्केतितशब्दज्ञानपूर्विका स्वसङ्केतितशब्दप्रतिपाद्यार्थज्ञानपूर्विका वा शब्दस्मारकलिपित्वात्सम्प्रतिपन्नलिपिवदित्यनुमानं लेखकस्य शब्दविषयमर्थविषयं वा ज्ञानमादाय पर्यवस्यतीत्यर्थः ॥ एडमूकलिपेरपीति । स्वस्य लिपिसङ्केतितशब्दज्ञानाद्यभावेऽपि तज्ज्ञ अन्यलिखितलिपिदर्शनमात्रेणैडमूकलिखितलिपेरपीत्यर्थः ॥ इतरत्रापीति । अमूकपुरुषलिपावपीत्यर्थः । एडभूकव्यावृत्त्यर्थमिति । एडमूकलिखितलिपिव्यावृत्त्यर्थमित्यर्थः ॥ किमपि विणमिति । एडमूकालिखितत्वं लिपिविणमित्यर्थः ॥ सन्दिधासिद्धीति । पक्षीकृतलिपावप्येडमूकलिखितत्वसन्देहादिति भावः ॥ अत मूललेखकेति एडमूकलिपिर्यस्य पुरुषस्य लिपिं दृष्ट्वा लिखिता स मूललेखकस्तद्बुद्धिस्थशब्दार्थयोरनुमानेनेत्यर्थः ॥ तत्सममिति । तथा च पिपीलिकालिपेः स्मरणसाधनत्वेन प्रत्यक्षान्तर्भावान्न पृथक्प्रामाण्यमिति भावः । ननु स्मृतेरप्रामाण्यात्कथं तत्साधनत्वेन लिपेः प्रामाण्यमित्यत आह स्मृतेश्चेति । ‘प्रामाण्यं नानुवादस्य स्मृतेरपि विहीयते’ इत्यादाविति शेषः ।

### **श्रीनिवासतीर्थीया**

अन्यथेति । अनुभवविरुद्धमप्यबोधकत्वं यद्यङ्गीक्रियत इत्यर्थः । इष्टापत्तिरिति चेत्तत्राह तथाचेति ॥ तदिति । पुरुषलिपीत्यर्थः । एवं सति लिपेः सर्वथाऽबोधकत्वे । आकाशादिकमबोधकत्वेनोभयसिद्धम् । तथा च श्रुतिरबोधकतयाऽप्रमाणमित्यत्राकाशनिभेति वाच्यम् । किं पिपीलिकालिपिनिभेति विप्रतिपन्नबोधकत्वोपेतपिपीलिकालिपिग्रहणेनेति भावः । अन्यथा बलवत्प्रमाणविरोधाभावेऽपि यदि तद्विपरीतबोधकत्वं कल्प्यत इत्यर्थ; ॥ अतदिति । प्रत्यक्षागमलक्षणाक्रान्तत्वाभावादित्यर्थः । प्रसङ्गादुक्तरीत्या प्रमाणबाधस्य तत्रापि साम्यादिति ज्ञेयम् । सा एडमूकलिपिः ॥ इतरेति । एडमूकातिरिक्तपुरुषलिपिरित्यर्थः । तत्रोक्तबाधाभावादिति हृदयम् । ननु पुरुषलिपिपक्षीकारेण तत्र मूललेखकबुद्धिस्थशब्दार्थानुमानकरणादेडमूकलिपौ साक्षाल्लेखकबुद्धिस्थशब्दार्थविषयकत्वाभावेप्युक्तमाध्यसत्त्वान्न लिपित्वहेतोर्व्यभिचार इति शङ्कते अथेति । ननु पिपीलिकालिपिव्यतिरिक्तत्वं हेतुविणं विवक्षितमतो न व्यभिचार इत्यत आह तद्य्वावर्तने चेति । तामेवोपपादयति न हीति ।

### **वाक्यार्थरत्नमाला**

प्रमाणं चेति । भिन्नक्रमत्वमिति । नन्वनेन मूल इत्यादि तमुपपादयतीत्यन्तटीकाग्रन्थे प्रामाण्येऽविरोधस्य बोधकत्वस्याप्युपयोगितया व्याख्यानदर्शनेन तदनुसारेण विरोधत इत्यनन्तरं वक्तव्यतया प्राप्तस्य प्रमाणमित्यस्य ततः पूर्वमुक्तिमात्रस्य सत्वेऽपि तत्र हेत्वन्तरानुक्तया तेन समुच्चयार्थकचशब्दस्याविरोधतश्चेति सम्बन्धानुपपत्या प्रमाणं कुत इत्याकांक्षानिवर्त्तकतया बोधकत्वादित्यस्योपयोगसद्भावेन बोधकत्वसमुच्चयार्थकचशब्दस्य प्रमाणं चेति सम्बन्धसम्भवेन च तथा सम्बन्धप्रदर्शनोपपत्तेस् तथा सम्बन्धाश्रयणपक्ष एव लक्ष्यते प्रथममतो बोधकत्वोक्तिः । तथैव प्राक्प्रयोगात् । अतो बोधकत्वस्य प्रथमतो वचनार्थमुक्तरीत्या सम्बन्धप्रदर्शनमिति ध्येयम् । पुरुषलिपिवदिविति । एवमादिप्रयोगस्थले लिपिस्थले इत्यादिरर्थः । तेन तत्रेत्युत्तरप्रयोगोपपत्तिः । पिपीलिकालिपौ लेखकस्येति पाठः । मध्ये तुशब्दो लेखकागतः । तदुभयेति । शब्दोऽर्थश्चेत्येतदुभयेत्यर्थः । गडुलः कुकुर इत्यपि कोशान्तरे पाठः । एडमूकोपि वाग्मीत्येतद्व्याख्याने विस्तृतमेतत्प्राक् । एडमूकलिखितलिपीति । अनेनेडमूकशब्दस्तल्लिपिपर इत्युक्तं भवति । हेतौलिपिपदसत्वेन लिपिव्यावर्त्तकविणत्वोक्तेरेव श्लिष्टत्वादिति भावः । एडमूकेति क्वाचित्कैकपदं टीकायां लेखकप्रयुक्तम् । शब्दस्य योर्थ इति प्रतीतिनिरासायाह । शब्दार्थयोरिति ।

