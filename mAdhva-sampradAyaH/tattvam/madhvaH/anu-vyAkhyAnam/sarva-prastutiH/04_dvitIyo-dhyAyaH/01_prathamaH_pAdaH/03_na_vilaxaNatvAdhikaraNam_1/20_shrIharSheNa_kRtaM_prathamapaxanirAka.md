+++
title = "२० श्रीहर्षेण कृतं प्रथमपक्षनिराकरणं न समीचीनम्"

+++


## याथार्थ्यमेव मानत्वम्

**श्रीहर्षेण कृतं प्रथमपक्षनिराकरणं न समीचीनम्**

**याथार्थ्यमेव मानत्वम्**

### **सुधा**

अत्रोच्यते । अस्तु तावत्सजातीयविजातीयव्यवच्छिन्नलक्ष्यप्रतीत्यर्थं लक्षणमिति पक्षः । सास्नादिमान्गौरिति विदितलक्ष्यलक्षणसम्बन्धो हि यं पिण्डं सास्नादिमन्तं पश्यति तं नायमश्वादिर्नापि घटादिरिति प्रतिपद्यते ।

ननु व्यवच्छेदोऽन्योन्याभावो भेद इत्यनर्थान्तरम् । भेदश्च वस्तुस्वरूपमेव । तथा च लक्ष्यस्वरूपप्रतिपत्तिरेव तत्प्रतिपत्तिरिति कृतं लक्षणेन । अथ लक्ष्यप्रतीतिनिरपेक्षमेव लक्षणेन व्यवच्छेदो बोध्यत इति मतम् । तन्न । निराश्रयस्य तस्य बोध(दर्श)यितुमशक्यत्वादिति ।

सत्यं स्वरूप(वस्तु)प्रतीतिरेव भेदप्रतीतिरिति । तथाऽपि प्रतियोगिविघटिततदवगमाय लक्षणस्योपयोगः । असङ्कीर्णतया गोपिण्डं पश्यन्नपि हि न तावदयं नाश्वो न घट इति प्रत्येति यावल्लक्षणं नावगच्छति । सास्नादिमत्त्वं तदा प्रतीतमिति चेन्न । सास्नादिमान् गौरित्येवमवगमस्य विवक्षितत्वात् । अत एव सजातीयेत्यादिविणोपादानम् ।

### **वाक्यार्थचन्द्रिका**

उक्तनिरासाय तत्समाधानाभिधानं प्रतिजानीते अत्रेति । विकल्पितेषु लक्षणप्रयोजनेषु कः पक्षोऽभिमत इत्यतः प्रथमं पक्षं तावदुपादत्ते अस्तु तावदिति । कथं लक्षणस्य सजातीयविजातीयव्यवच्छिन्नलक्ष्यप्रतीत्यर्थत्वमित्यतोऽत्राभिप्रेतलक्षणज्ञानप्रकारप्रदर्शनपूर्वकं तत्साध्यव्यवच्छेदज्ञानप्रकारं च दर्शयति सास्नादिमान्गौरित्यादिना । अत्र सास्नादिमान्गौरिति लक्षणज्ञानप्रकारप्रदर्शनम् । नायमश्वादिरित्यादि तु व्यवच्छेदज्ञानप्रकारमिति द्रष्टव्यम् । ननु व्यवच्छेदज्ञानमात्रस्यैव लक्षणज्ञानप्रयोजनत्वसम्भवान्नायमश्वादिरिति प्रतियोगिविघटितभेदज्ञानस्य तत्प्रयोजनपर्यन्तं धावनमनर्थकमित्यतो व्यतिरेकव्यभिचारपरिहारार्थं तदिति भावेन तद्य्वावर्त्यतया व्यवच्छेदज्ञानमात्रस्य लक्षणज्ञानप्रयोजनत्वे व्यतिरेकव्यभिचारशङ्कामुत्थापयति नन्वित्यादिना । एवं व्यवच्छेदज्ञानमात्रस्य व्यतिरेकव्यभिचारेण लक्षणज्ञानप्रयोजनत्वं निराकृत्य प्रतियोगिविघटितभेदज्ञानस्य लक्षणप्रयोजनत्वे तदप्रसक्तिं प्रदर्शयितुं तं पक्षमुपादत्ते सत्यमित्यादिना ॥

असङ्कीर्णतयेति । स्वेतरसर्वविलक्षणतया गोपिण्डं पश्यन्नपि नायमश्वादिरिति प्रतियोगिविघटितवैलक्षण्यं लक्षणज्ञानं विना न प्रतिपद्यत इति न व्यतिरेकव्यभिचार उक्तरूपभेदज्ञानस्य लक्षणज्ञानप्रयोजनत्व इति भावः । तथाऽपि सास्नादिमान्गौरिति विदितलक्ष्यलक्षणसम्बन्धो हीति लक्षणज्ञानप्रकारदर्शनमनर्थकं लक्षणज्ञानमात्रस्यैव प्रतियोगिविघटितभेदज्ञानजनकत्वसम्भवादित्यतोऽन्वयव्यभिचारपरिहारार्थं तदिति भावेन लक्षणज्ञानमात्रस्य प्रतियोगिविघटितभेदज्ञानप्रयोजनकत्वेऽन्वयव्यभिचारशङ्कामुत्थापयति सास्नादिमत्त्वमिति ॥ तदेति । लक्ष्ये प्रतियोगिविघटितभेदानवगमनदशायामित्यर्थः । तथा च लक्षणप्रतीतौ सत्यामप्युक्तरूपभेदानवगमादन्वयव्यभिचार इति भावः । भेदज्ञानमात्रस्य लक्षणज्ञान प्रयोजनत्वे सजातीयेत्यादिविणवैयर्थ्यप्रसक्तावप्यश्वादिघटादिरूपप्रतियोगिविघटितभेदज्ञानस्य तत्प्रयोजनत्वे न तस्य वैयर्थ्यमापद्यते । उक्तरूपप्रतियोगिविसमर्पकत्वेनार्थवत्त्वादित्याह अत एवेति । यतः प्रतियोगिविघटित भेदावगतिर्लक्षणज्ञानफलमत एवेत्यर्थः ॥ सजातीयेत्यादिति । प्रमाणत्वादिरूपलक्ष्यतावच्छेदकधर्मेण साजात्यविवक्षायामुक्तरीत्याऽव्याप्तीं रूपान्तरेण विवक्षायां विजातीयपदवैयर्थ्यमित्युक्तमित्यर्थः ।

### **परिमल**

अस्तुतावदित्यनेनोक्तं लक्षणप्रयोजनं व्यनक्ति सास्नादिमानिति । असिद्धमेतत्प्रयोजनमिति शङ्कते नन्विति ॥ प्रतियेगिविघटिततदवगमायेति । स चावश्यमपेक्षितः । अन्यथा तत्तद्विशेषार्थिनस्तत्र तत्र प्रवृर्त्तिन स्यादिति भावः ॥ सास्नादिमत्त्वमिति । तस्यापि भेदस्येव धर्म्यभेदादिति भावः ॥ एवमवगमस्येति । सास्नादिमत्त्वादेर् गवादिवाच्यतां प्रति व्याप्तत्वग्रहस्य विवक्षितत्वादित्यर्थः ॥ अत एवेति । लक्षणस्य प्रतियोगिविघटितव्यवच्छेदबोधार्थत्वादेवेत्यर्थः ।

### **यादुपत्यं**

सजातीयेत्यादिविणप्रयोजनं वक्तुं तटस्थमुत्थापयति नन्विति ॥ सास्नादिमत्त्वं तदेति । तस्यापि धर्मिस्वरूपत्वादिति भावः । यदर्थमिदमुक्तं तदाह अत एवेति । अश्वघटादिरूपप्रतियोगिविघटितव्यावृत्त्यवगमाय लक्षणस्यापेक्षितत्वादेवेत्यर्थः ।

### **श्रीनिवासतीर्थीया**

कथं लक्षणत्वेन तत्प्रतीतिरित्यत आदौ तावत्तां प्रतीतिमुपपादयति सास्नेत्यादिना । तत्प्रतिपत्तिर् भेदप्रतिपत्तिः । ननु लक्ष्यप्रतीतौ भेद एव प्रतीतो न व्यवच्छेदोऽतः सार्थकं लक्षणमित्यतो व्यवच्छेद इति पूर्ववाक्यम् ॥ निराश्रयस्येति । कुत्र व्यवच्छेदो बोध्य इति भावः । तदुपपादयति असङ्कीर्णेति । नन्वसङ्कीर्णतया गोपिण्डदर्शनसमये सास्नादिरूपं लक्षणमपि प्रतीतमेव । तदभिन्नत्वात् । अतो गोपिण्डं पश्यन्नपि यावल्लक्षणं नावगच्छतीत्युक्तमयुक्तम् । तथा च लक्षणप्रयोजनभूतं प्रतियोगिविघटितव्यावृत्तिज्ञानमपि गोपिण्डदर्शनसमये जातमेवेति लक्षणं व्यर्थमित्यभिप्रेत्य शङ्कते सास्नादीति ।

### **वाक्यार्थरत्नमाला**

नायमश्वादिरिति प्रतियोगिविघटितभेदज्ञानस्य व्यतिरेकव्यभिचाराभावान्नन्वित्याद्युत्तरग्रन्थासङ्गतिरित्यतस्तं सङ्गमयति । ननु व्यवच्छेदेत्यादिना ।



------------------------------------------------------------------------

याथार्थ्यमेव मानत्वम्

**याथार्थ्यमेव मानत्वम्**

### **सुधा**

यदत्रोक्तं किं सजातीयेत्यादि । तदसत् । पौरुषेयवचसां पुरुषविवक्षाधीनत्वेन नियन्तुमशक्यत्वात् । लक्ष्यातिरिक्तं हि सजातीयविजातीयतया द्वैराश्येन विवक्ष्यते । यथा यथार्थज्ञानतत्साधनस्य प्रमाणस्य ज्ञानं तत्साधनं च सजातीयम् । यन्न ज्ञानं नापि तत्साधनं तद्विजातीयम् । यथा च प्रत्यक्षस्यानुमानादिकं सजातीयं, विजातीयं तु घटादिकम् । एवमन्यत्रापि विवेक्तव्यमिति ।

एवं तर्हि लक्ष्यापेक्षया भिन्नाद्य्ववच्छेद इत्युक्तं स्यादिति चेत् । को नेत्याह । न हि कोऽपि स्वस्थात्मा स्वस्मादेव व्यवच्छेदं लक्षणप्रयोजनमाचक्षति (ष्टे) ।

### **वाक्यार्थचन्द्रिका**

ज्ञानत्वादिना लक्ष्यतावच्छेदकव्यापकधर्मेणैव साजात्यस्य विवक्षितत्वेन विकल्पितरूपद्वयेनापि साजात्यस्याविवक्षितत्वात्तद्विवक्षायामुक्तरीत्या दोषद्वयप्रसक्तावपि ज्ञानत्वादिना तद्विवक्षायां नाव्याप्त्यादिप्रसङ्ग इत्याशयेन दूषयति तदसदिति । ज्ञानत्वादिसाजात्यविवक्षायाम् अव्याप्त्यादिदोषपरिहारेऽपि लक्ष्यस्यापि ज्ञानत्वेन साजात्याद्य्ववच्छेद्यकोटिप्रविष्टत्वात्ततो लक्षणस्य व्यावृत्तावसम्भवोऽव्यावृत्तावतिव्याप्तिप्रसङ्ग इत्यतो लक्ष्यातिरिक्तस्यैव सजातीयत्वादिना विवक्षणान्न तत्प्रसङ्गोऽपीत्याशयेनोक्तविवक्षायां नियामकमाह पौरुषेयवचसामिति । पुरुषविवक्षामेव दर्शयति लक्ष्यातिरिक्तं हीति ॥ एवमन्यत्रापीति । गोरश्वादिकं सजातीयं घटादिकं विजातीयमिति विवेक्तव्यमित्यर्थः ॥ इत्युक्तं स्यादिति । इत्येव वक्तव्यं स्यादित्यर्थः । अलक्ष्याल्लक्ष्यव्यावृत्तये लक्षणप्रणयनमिष्टमेवेति परिहरति क इति । यदत्र किं लक्ष्यान्यतया प्रतिपन्नमलक्ष्यं व्यावर्त्यते किंवा प्रतिपन्नमात्रमिति विकल्प्यान्त्ये लक्ष्यस्यापि तथात्वेन व्यावर्त्यापातादिति दूषणमभिसंहितं तदनङ्गीकार पराहतमित्याह न हीति ।

### **परिमल**

किं सजातीयेत्यादीति । प्रमाणत्वादिना साजात्यं चेदव्यापकं लक्षणं स्यात् । रूपान्तरेण चेद्विजातीयपदं व्यर्थमिति यदुक्तं तदसिदित्यर्थः । तत्र द्वितीयपक्षमुपेत्य तत्रोक्तदोषं निराह पौरुषेयेति । लक्ष्यतावच्छेदकं प्रति साक्षाद्य्वापकधर्मेण साजात्यं वैजात्यं च ध्येयमिति भावेनाह लक्ष्यातिरिक्तं हीति ।

### **श्रीनिवासतीर्थीया**

ज्ञानमयथार्थम् । तत्साधनं ज्ञानसाधनं दुष्टेन्द्रियस्य । एवमन्यत्रापीति । सास्नादिमत्त्वरूपे गोलक्षणे पशुत्वेन महिष्यादि सजातीयं विजातीयं तु घटादीति विवेक्तव्यमित्यर्थः ।





