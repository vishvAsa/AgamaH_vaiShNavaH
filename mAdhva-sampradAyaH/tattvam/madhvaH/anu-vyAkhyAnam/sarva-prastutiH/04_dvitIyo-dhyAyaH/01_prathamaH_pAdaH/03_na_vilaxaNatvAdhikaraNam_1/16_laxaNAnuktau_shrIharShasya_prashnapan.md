+++
title = "१६ लक्षणानुक्तौ श्रीहर्षस्य प्रश्नपञ्चकम्"

+++


## याथार्थ्यमेव मानत्वम्

**लक्षणानुक्तौ श्रीहर्षस्य प्रश्नपञ्चकम्**

**याथार्थ्यमेव मानत्वम्**

### **सुधा**

अत्र कश्चिदाह । किमर्थं लक्षणमुच्यते । किं सजातीयविजातीयव्यवच्छिन्नलक्ष्यप्रतीत्यर्थम् । उत प्रमाणत्वादिप्रतीतये तच्चिन्होपदर्शनमिदम् । उत व्यवहारार्थं व्यतिरेकि लक्षणम् । उत प्रमाणादिशब्दप्रवृत्तिनिमित्तावधारणार्थम् । अन्यस्मै कस्मैचित्प्रयोजनाय वा ।

### **वाक्यार्थचन्द्रिका**

लक्षणप्रणेतुरनर्थकं नाम निग्रहस्थानमिति लक्षणप्रणयनमाक्षिपन्तं श्रीहर्षं दूषयितुमुत्थापयति अत्रेति । यद्यप्येतल्लक्षणखण्डनं परकीयप्रस्तावानुसारेण प्रत्यक्षलक्षण एवोत्थापयितुमुचितम् । तथाऽपि लक्षणमात्रखण्डनत्वादस्यात्रोत्थापनं कृतमिति द्रष्टव्यम् । आनर्थक्यसिद्ध्यर्थं लक्षणप्रयोजनं विकल्पयति किमिति । हृदि कृतान्विकल्पान्विशदयति किमिति । अत्र यथार्थज्ञानतत्साधनरूपस्य प्रमाणस्य ज्ञानं तत्साधनं च सजातीयम् । यन्न ज्ञानं नापि तत्साधनं तद्विजातीयं तेभ्यो व्यवच्छिन्नतया प्रमाणसिद्ध्यर्थमिदं लक्षणप्रणयनम् । सजातीयविजातीयव्यावर्तकधर्मस्य लक्षणत्वादित्यर्थः । साजात्यवैजात्ययोर्लक्ष्यसिद्ध्यधीनसिद्धिकत्वादन्योन्याश्रयत्वमित्यतः कल्पान्तरमाह उतेति । विमतं, प्रमाणत्वादिसमवायि कथितलक्षणयोगित्वाद्य्वतिरेकेण घटवदिति प्रमाणत्वादिप्रतीतये तल्लिङ्गोपदर्शनमित्यर्थः । प्रमाणं जातिर्न भवति साक्षात्त्वादिना सङ्करात् । अतो यथार्थज्ञानत्वमेव तद्वाच्यमिति साध्यावैशिष्ट्यप्रसङ्ग इत्यतः कल्पान्तरमाह उतेति । इदं प्रमाणमिति व्यवहर्तव्यमेतल्लक्षणयोगित्वादिति व्यवहारसिध्यर्थं लक्षणप्रणयनमित्यर्थः । व्यवहारसिद्धौ सिद्धसाधनताऽसिद्धावप्रसिद्धविणतेति पूर्वत्रापरितोषात्कल्पान्तरमाह उतेति । प्रमाणं यथार्थमित्यादिशब्दप्रवृत्ताविदं निमित्तमिति लक्षणकरणमित्यर्थः । न्यूनतापरिहाराय कल्पान्तरमाह अन्यस्मा इति । न चैतादृशविकल्पकरणेऽधिकं नाम निग्रहस्थानमन्यस्यासम्भवादिति वाच्यम् । ग्रन्थोक्तदोषेण सम्भावितत्वादन्त्यविकल्पस्याधिकत्वाभावात् । तस्मादन्यस्य च दूषणस्यानुपलम्भादिति भावः ।

### **परिमल**

कश्चिदिति । खण्डनकारादिर्लक्षणोक्तिविषये दूषणमाहेत्यर्थः । यद्वाऽत्रोच्यत इत्यतः प्राक्तनेनाशक्यत्वादितीतिशब्दान्तेन आहेत्यस्य इत्याहेत्यन्वयो ध्येयः ॥ व्यवच्छिन्नेति । व्यावृत्तेत्यर्थः । विलक्षणोक्तिखण्डनाभिप्रायेणोक्तं प्रमाणत्वादीत्यादिपदम् । प्रत्यक्षत्वादिस्तदर्थः । यद्वा गवादिसामान्यलक्षणदूषणाभिप्रायेणादिपदम् । गोत्वादिरादिपदार्थः ॥ तच्चिह्नेति । तज्ज्ञापकेत्यर्थः ॥ इदमिति । याथार्थ्यादिलक्षणोपदर्शनमित्यर्थः । व्यवहारार्थमिति । इदं प्रमाणम् इयं गौरित्यादिव्यवहारार्थं लक्षणमुच्यत इत्यन्वयः ॥ अवधारणार्थमिति । याथार्थ्यादिलक्षणरूपं यत्तदेव प्रमाणादिशब्दानां प्रवृत्तिनिमित्तमित्यवधारणार्थमित्यर्थः ।

### **यादुपत्यं**

लक्षणप्रणेतुरनर्थकं नाम निग्रहस्थानमिति मन्वानं श्रीहर्षं दूषयितुमुत्थापयति अत्र कश्चिदिति ॥ तच्चिन्होपदर्शनमिति । तल्लिङ्गोपदर्शनमित्यर्थः । लक्षणस्य केवलव्यतिरेक्यनुमानत्वादिति भावः ॥ प्रवृत्तिनिमित्तेति । प्रमाणादिशब्दप्रवृत्तौ याथार्थ्यादिकमेव निमित्तं नान्यदित्यवधारणार्थमित्यर्थः ।

### **श्रीनिवासतीर्थीया**

प्रमाणत्वादिति । लक्ष्यतावच्छेदकीभृतेत्यर्थः ॥ तच्चिह्नेति । तज्ज्ञापकेत्यर्थः । इदं याथार्थ्यम् ॥

### **वाक्यार्थरत्नमाला**

खण्डनटीकाभूतविद्यासागर्याद्यनुसारेणाह । लक्षणप्रणेतुरिति । लक्षणप्रयोजनमिति । लक्षणस्य व्यतिरेक्यनुमानत्वेन व्यतिरेकिलक्षणेत्येवं योजनीयम् । शङ्कितृनुसारात् । वक्ष्यतिच व्यवहारार्थं व्यतिरेकिलक्षणप्रणयनमिति तृतीयं कल्पमितीति ज्ञेयम् । साजात्यवैजात्ययोरिति । लक्ष्ये सिद्धेन साजात्यवैजात्यज्ञानसम्भवात्तद्भानेच सजातीयविजातीयव्यावृत्ततया लक्ष्यसिद्धि रित्यन्योन्याश्रयत्वमित्यर्थः । विमतमिति । प्रमाणत्वादिसमवायीति साध्यानुसारेण प्रमाणत्वाभिमतं लक्षणान्तरे यल्लक्ष्यं प्रत्यक्षत्वादिनाऽभिमतं तच्च विमत इत्यनेनोच्यत इति ज्ञेयम् । फलप्रमाणलक्षणांशे दोषमाह । प्रमाणमिति । इदमिति विमत इत्यर्थः । अत्र प्रमाणमिति व्यवहार इवोपलक्षणया लक्षणान्तरे प्रत्यक्षमित्यादिव्यवहारोऽपि साधनीयः । अस्य पूर्वोत्तरसाधारण्येन लक्षणमात्रविचारत्वात् । मूलेऽप्यादिपदरहितस्थले उपलक्षणया अन्यस्याभिप्रेतत्वं वा बोध्यम् । अत एव साक्षात्कारित्वप्रतीतय इत्येव खण्डने उक्तेऽपि प्रकृते आदिपदम् । अत एव च लक्षणस्य प्रत्यक्षवेद्यतानिराकरणावसरे निर्दोषाक्षोद्भवत्वादेरप्रत्यक्षविणत्वादिति वक्ष्यति । एतल्लक्षणत्वादिति । एतच्छब्दः प्रमाणपरामर्शकः । तथाच प्रमाणं लक्षणं विद्यते यस्मिन्निति एतल्लक्षणं तस्य भावस्तत्वम् एतल्लक्षणत्वमिति यावत्तस्मादित्यर्थः । अत्र तल्लक्षणयोगित्वादिति पाठः सुगमः । प्रमाणं यथार्थमित्यादीति ।

ननु यथार्थत्वस्य लक्षणत्वात्प्रमाणमिति शब्दप्रवृत्तावित्येव वक्तव्यम् । खण्डने तु इन्द्रियादिसन्निकर्षोत्पन्नमव्यभिचारि ज्ञानमिति लक्षणस्य प्रकृतत्वेन प्रत्यक्षादीत्यादिशब्देन साक्षात्कारीत्यस्योपादानमुचितम् । अत एव प्रत्यक्षादीत्यादिशब्दः गुण्डीराजीये अध्यक्षशब्दार्थत्वेन व्याख्यातः । प्रमाणादि इत्यादिपदेन तु प्रमाणशब्दपर्यायस्य मानशब्दस्य लक्षणान्तराभिप्रायेण प्रत्यक्षादिशब्दस्य वोपादानं कार्यं तत्कथं यथार्थशब्दोपादानमिति चेत् । अत्राहुर् यथार्थशब्दस्य लक्षणया प्रमाणशब्दपर्यायशब्दपरत्वात् । एकार्थत्वेन पर्यायस्यैव ग्रहणं द्योतयितुमेव यथार्थशब्देन लक्षणा प्रकृतेति । वयंतु प्रमाणं यथार्थमित्येतौ आदिभूतौ येषामिति अतद्गुणसंविज्ञानबहुव्रीहिणा प्रमाणशब्दतत्पर्यायशब्दयोस्तथा प्रत्यक्षाध्यक्षसाक्षात्कारीत्यादिशब्दानां च ग्रहणमित्यर्थ इति वदामः । निमित्तमितीत्यत्रत्येतिशब्दस्य इत्यत इत्यर्थः । ग्रन्थोक्तदोषेणेति । तादृशस्य दर्शयितुमशक्यत्वादितिवक्ष्यमाणदोषेणेत्यर्थः । अत्र अधिकत्वाभावादित्यनन्तरमधिकत्वे चान्त्यविकल्पदूषणस्यानुपलम्भापातादिति पाठः स्वरसः । विद्यासागर्यनुसारात् ।

