+++
title = "१४ त्रिविधासु का युक्तिर्बलीयसी"

+++


## प्रत्यक्षागममूला तु युक्तिस्तत्र बलीयसी

**त्रिविधासु का युक्तिर्बलीयसी**

**प्रत्यक्षागममूला तु युक्तिस्तत्र बलीयसी**

### **सुधा**

एवं तर्हि या युक्तिमूला युक्तिः सा नागमाद्युपजीविनीति तस्य बाधिका । तदबाध्या च भवत्वित्यत आह प्रत्यक्षेति ।

## **अनुव्याख्यानम्**

***प्रत्यक्षागममूला तु युक्तिस्तत्र बलीयसी ॥***

तत्र तासु त्रिविधासु युक्तिषु । प्रत्यक्षागममूलेति । प्रत्यक्षमूलाऽऽगममूला चेत्यर्थः । युक्तिमूलाऽपि हि युक्तिरन्ततः प्रत्यक्षागममूलैव(द्र)एष्टव्या । अन्यथा तन्मूलयुक्तेर्निर्मूलत्वमनवस्था वाऽऽपद्येत । तथा च प्रत्यक्षाद्यपेक्षत्वेन साम्येऽपि बहुसंविधानानपेक्षयोः प्रत्यक्षागममूलयोर्युक्तयोः प्रबलत्वं तदपेक्षायास्तु युक्तिमूलाया दुर्बलत्वं युक्तमेव । तथा च प्रबलयो(र्युक्त्यो)र्यदेदृशी दशा तदा का (वार्ता) दुर्बलाया युक्तेरागमबाधनादाविति ।

### **वाक्यार्थचन्द्रिका**

आगमोपजीवियुक्तेरागमबाध्यत्वेनागमाबाधकत्वेऽपि युक्तिमूलयुक्तेरागमोपजीवित्वाभावेन तस्या आगमबाधकत्वतदबाध्यत्वयोरुपपत्त्या सार्वज्ञ्यादिविरोधित्वेनोच्यमानाया अपि युक्तेर्युक्तिमुलत्वाद्युक्तमागमबाधकत्वं तदबाध्यत्वं चेति भावेन शङ्कते एवं तर्हीति । प्रत्यक्षोऽयमागम इत्यन्यथाप्रतीतिनिरासाय व्याचष्टे प्रत्यक्षागममूलेतीति । प्रत्यक्षागममूला त्विति मूले तुशब्दानर्थक्यमित्यत प्रत्यज्ञागममूलकयुक्योः प्राबल्ये युक्तिमूलकयुक्तेस्ततो दौर्बल्ये च हेतुसूचनार्थत्वान्न सत्यानर्थक्यमिति भावेन तद्य्वावर्त्यसाम्यशङ्काप्रदर्शनपूर्वकं तुशब्दोक्तं प्राबल्यदौर्बल्यहेतुं निरूपयितुं साम्यशङ्कामुत्थापयति युक्तिमूलाऽपीति । ननु युक्तिमूलयुक्तेर्युक्तिमूलत्वनिर्मूलत्वयोरेव सम्भवात्किमिति प्रत्यक्षागममूलकत्वनिर्बन्ध इत्यत आह अन्यथेति ॥ निर्मूलत्वमिति ततश्चाप्रामाण्यप्रसङ्ग इति भावः ॥ अनवस्था वेति । युक्तिमूलत्व इति शेषः । अस्त्वेवं तस्या दौर्बल्यमित्याशयेनाह तथा चेति । एवं साम्यशङ्कामुत्थाप्य तत्परिहारकतया तुशब्दसूचितं प्राबल्यदौर्बल्यहेतुं दर्शयति बह्विति । संविधानं व्यवधानम् । तदिति बहुसंविधानपरामर्शः । ननु युक्तिमूलकयुक्तेरागमाद्यबाध्यत्वशङ्कायां प्रत्यक्षागममूलकयुक्त्यपेक्षया युक्त्यपेक्षयुक्तेर्दौर्बल्यनिरूपणमसङ्कतमित्यतः प्रत्यक्षागममूलकयुक्त्योः स्वोपजीव्यागमाबाधकत्वे तद्बाध्यत्वे वा, कैमुत्येनेव तन्मूलकयुक्तेरपि तदबाधकत्वतद्बाध्यत्वसिद्धिरिति कैमुत्योपपादकत्वान्नासङ्गतिरिति भावेन प्राबल्यदौर्बल्यसिद्धिफलतया कैमुत्यमुपपादयति तथा चेति ॥ इदृशीति । वैदिकेऽर्थे अप्रवेशेन तदबाधकत्वादिरूपेत्यर्थः ।

### **परिमल**

अनवस्था वेति । युक्तिमूलयुक्तेर् युक्त्यन्तरमूलतयाऽनवस्थेत्यर्थः ॥ साम्येऽपीति । प्रत्यक्षादिप्रमाणत्रयमूलकयुक्तिवयस्येति योज्यम् ॥ बहुसंविधानेति । अनेकमेलनेत्यर्थः ॥ तदपेक्षेति । प्रत्यक्षागमान्यतरमूलकर्युक्तसापेक्षयुक्तिरित्यर्थः ॥ प्रबलयोरिति । प्रत्यक्षागममूलयोः । ईदृशी दशा वैदिकेऽर्थे प्रवेशाभावेन तदबाधकत्वतद्बाध्यत्वावस्थेत्यर्थः ।

### **यादुपत्यं**

तुशब्दाभिप्रायं तन्निवर्त्याशङ्काप्रदर्शनपूर्वकमाह युक्तिमूलाऽपीत्यादिना । बहुसंविधानानपेक्षत्वरूपोऽर्थो विवाचितुशब्देन लब्ध इति भावः । संविधानं व्यवधानम् ॥ प्रबलयोरिति । साक्षात्प्रत्यक्षागममूलयोरित्यर्थः ॥ ईदृशी दशेति । वैदिकेऽर्थे प्रवेशाभावेनाबाधकत्वमित्यर्थः।

### **श्रीनिवासतीर्थीया**

तदिति । प्रत्यक्षागमेत्यर्थः । अन्यथाऽन्ततः प्रत्यक्षागममूलत्वाभावे तन्मूलेति । युक्तिमूलेत्यर्थः । ननु कथं निर्मूलत्वं, प्रत्यक्षागमयोर्मूलत्वाभावेऽपि युक्तेरेव मूलत्वसम्भवादित्यत आह अनवस्था वेति । युक्तिमूलभूतयुक्तेरपि पुनर्युक्तिरेवम्, तस्या अपि पुनर्मूलं सैवेत्यादिरूपेणेत्यर्थः ॥ बहुसंविधानेति । प्रत्यक्षागममूलयुक्त्योः साक्षात्तन्मूलकत्वेन परम्परा नेत्यर्थः । तदपेक्षाया युक्तेरेका युक्तिर्मूलं तस्याः प्रत्यक्षादिकं मूलमिति बहुसंविधानापेक्षाया इत्यर्थः । युक्तेः पुरुषत्वादिरूपायाः ।

### **वाक्यार्थरत्नमाला**

ननु युक्तिमूल युक्तेरिति ककाररहित एव पाठ ॥ मूलकाशेतथैव सत्वात् । ततश्चेति । निर्मूलत्वादित्यर्थः । ततश्चाप्रामाण्येत्यागमपदरहित एव पाठः । मूलकोशानुसारात् । तथाच युक्तेर्मूलभूता या युक्तिस्तस्या निर्मूलत्वेनाप्रामाण्ये तन्मूलकयुक्तेरप्यप्रामाण्यप्रसङ्गोन कुत्रापि तत्प्रवृत्यभावापत्या युक्तित्रैविध्यानुपपत्तिप्रसङ्ग इति भावः । आगमपदघटितपाठेऽपि युक्तिमूलयुक्तेर्निर्मूलत्वेन तन्मूलकयुक्तेरागमोपजीव्यत्वाभावेन तद्बाधकत्वतदबाध्यत्वयोरुपपत्या आगमाप्रामाण्यप्रसङ्ग इति भावः । अयं च दोषः युक्तिमूलयुक्तेर्युक्तिमूलकत्वपक्षेऽपि द्रष्टव्यः । यद्यपि निर्मूलत्वेनाप्रामाण्यं शक्यते वक्तुम् । तथापि तस्य स्पष्टत्वात् तदनुक्त्वा एवं तर्हीति शङ्कानुसारेणैवमुक्तमिति ध्येयम् । ननु युक्तिमूलयुक्तेरिति । युक्तिमूलकयुक्तेरित्यर्थः । विभाषाग्रहणात् कप्रत्ययाभावः ।



