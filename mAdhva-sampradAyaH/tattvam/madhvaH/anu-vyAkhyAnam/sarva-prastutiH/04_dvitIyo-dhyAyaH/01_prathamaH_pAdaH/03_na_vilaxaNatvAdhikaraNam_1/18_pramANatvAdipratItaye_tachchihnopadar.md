+++
title = "१८ प्रमाणत्वादिप्रतीतये तच्चिह्नोपदर्शनमिति द्वितीयपक्षनिराकरणम्"

+++


## याथार्थ्यमेव मानत्वम्

**प्रमाणत्वादिप्रतीतये तच्चिह्नोपदर्शनमिति द्वितीयपक्षनिराकरणम्**

**याथार्थ्यमेव मानत्वम्**

### **सुधा**

एतेन द्वितीयोऽपि निरस्तः । प्रमाणत्वाद्यवगममन्तरेण तदवगमानुपपत्तेस्तदवगमायास्य प्रतीतावन्योन्याश्रयप्रसङ्गः । अस्तु वाऽन्यदपि लक्षणे किञ्चिल्लिङ्गं तथाऽपि तदेव लक्ष्याविनाभूततया लक्षणमुपन्यस्यतां सन्निहितप्रतिपत्तिकत्वान् न तदवश्यं व्यापकं वक्तव्यम् । लिङ्गत्वस्य व्याप्यत्वेनैवोपपत्तेरिति चेन्न, यत्र लिङ्गमव्यापकत्वान्नास्ति तत्र लक्षणस्य प्रमाणाभावात्प्रत्येतुमशक्यत्वेन कथं ततः प्रामाण्याद्यवगमः । यदा च क्वचिल्लक्ष्यजातीय एव प्रमाणाभावाल्लक्षणम(स्या)नवधारणीयतया लक्ष्यव्यापकताऽनवगमेऽपि लक्षणम् । तदा किमपराद्धं लिङ्गान्तरेणाव्यापकेन । अथ यत्र तल्लक्षणे लिङ्गं नास्ति तत्र लिङ्गान्तरात्प्रत्येतव्यम् । तथाऽपि (तावेवा) ते एवास्तां लक्ष्ये लिङ्गम् । किं लक्षणानुमानपूर्वकं तदनुमानकल्पनया । अथ तथा(विधं) लिङ्गद्वयं यत्तत्प्रत्येकमव्यापकतया न लक्षणम् । तदनुमितं तु तथात्वाल्लक्षणमिति चेन्न । लक्ष्यानुमानस्य लक्षणप्रयोजनस्योभाभ्यामेव सिद्धेः कृतं व्यापकेन तेन ।

### **वाक्यार्थचन्द्रिका**

अस्तु तर्हि ‘प्रमाणत्वादिप्रतीतये तच्चिह्नोपदर्शनमि’ति द्वितीयो निरवद्यत्वादित्यत आह एतेनेति । लक्षणस्य दुरवधारणत्वकथनेनेत्यर्थः । अत्र पक्षे दुर्ज्ञेयत्वमुपपादयति प्रमाणत्वादीति । आदिपदेन साक्षात्कारित्वपरामर्शः । प्रमाणत्वसाक्षात्कारित्वप्रतीतिव्यतिरेकेण याथार्थ्यनिर्दोषाक्षोद्भवत्वरूपकथितलक्षणावगमानुपपत्तेरित्यर्थः । अस्तु तर्हि प्रमाणत्वसाक्षात्कारित्वाभ्यामेव याथार्थ्याद्यावगमः को दोष इत्यत आह तदिति । प्रमाणत्वसाक्षात्कारित्वसिद्धौ याथार्थ्यादिलक्षणसिद्धिस्तत्सिद्धौ च प्रमाणत्वादिसिद्धिरित्यन्योन्याश्रय इत्यर्थः । ननु याथार्थ्यादिरूपलक्षणस्य प्रमाणत्वाद्यवगमकत्वेऽपि न याथार्थ्यादिलक्षणज्ञानाय प्रमाणत्वादिज्ञानापेक्षा यथार्थव्यवहारहेतुप्रत्ययत्वस्य अपरोक्षव्यवहारहेतुप्रत्ययत्वस्य वा लिङ्गस्य याथार्थ्याद्यवगमकत्वात् तत्कथमन्योन्याश्रय इत्यत आह अस्तु वेति । याथार्थ्यादौ लिङ्गान्तमुपगतं चेत् परस्पराश्रयपरिहारात्सिद्धस्तर्हि द्वितीयः कल्प इत्यत आह तथाऽपीति । यथार्थव्यवहारहेतुप्रत्ययत्वादिकमेव लक्षणमुच्यतां कृतमनेनेत्यर्थः ॥

लक्ष्याविनाभूततयेति । लक्ष्यतावच्छेदकव्याप्यतयेत्यर्थः । कुत एतत्तत्राह सन्निहितेति । प्रथमज्ञेयतया सन्निहितप्रतिपत्तिकत्वादित्यर्थः । ननु लक्षणं सकललक्ष्यव्यक्तिव्यापकं वक्तव्यम् । यथार्थव्यवहारहेतुप्रत्ययत्वादिकं च न व्यापकम् । उपेक्ष्यतृणादिविषययथार्थज्ञानाद्युत्पत्तावपि पथि गच्छतो यथार्थव्यवहाराद्यभावादिति शङ्कते न तदिति । अव्यापकत्वे याथार्थ्यादिलिङ्गत्वमेव तस्य न स्यात् । कृतकत्वादेरनित्यत्वं प्रति व्यापकस्यैव लिङ्गत्वादित्यत आह लिङ्गत्वस्येति । व्याप्यत्वमेव कृतकत्वादेरनित्यत्वादिलिङ्गत्वे प्रयोजनम् । न तु तद्य्वापकत्वं, सपक्षैकदेशवर्तिनोऽपि धूमादेरग्न्यादिलिङ्गत्वादन्यथा तन्न स्यात् । ततश्च युक्तमव्यापकस्यापि याथार्थ्यादिलिङ्गत्वमिति भावः । अव्यापकस्य लिङ्गत्वोपपत्तावपि याथार्थ्यादिलिङ्गं व्यापकमेव वाच्यम् । अन्यथा तस्य सार्वत्रिकत्वानुपपत्त्या सर्वत्र लक्ष्ये याथार्थ्यादिलक्षणावगतिहेतुत्वं न स्यादिति परिहरति न यत्रेति । ननु च यत्र लिङ्गाभावाद्याथार्थ्यादिरूपं लक्षणमनवगतं तत्र स्वरूपसत्त्वात्प्रमाणत्वादि व्यापकतयाऽनवगतमपि लक्षणं भवतीत्यत आह यदा चेति । याथार्थ्यादिकं क्वचित्प्रमाणादिजातीय एव प्रमाणाभावात्प्रमाणत्वादिव्यापकतयाऽनवगतमपि लक्षणम् । तदाऽव्यापकेन लिङ्गान्तरेण किमपराद्धं कोऽपराधः कृतो येन तस्य लक्षणत्वं न भवेदित्यर्थः । सार्वत्रिकव्यवहारहेतुत्वाभावस्योभयत्राप्यविशिष्टत्वादिति भावः । लिङ्गद्वयेन याथार्थ्यादेः प्रमाणत्वादिव्यापकतयाऽवगतस्य सार्वत्रिकव्यावहारहेतुत्वाल्लक्षणत्वं भवत्विति शङ्कते अथेति । तद्यथार्थव्यवहारहेतुत्वादिकं लिङ्गं यत्र प्रमाणादिभागे नास्ति तत्र लिङ्गान्तरेणैव याथार्थ्याद्यनुमानान्नाव्याप्तिरित्यर्थः । एवं तर्हि ताभ्यामेव लिङ्गाभ्यामाहत्य प्रामाण्यमेवानुमीयतां किं याथार्थ्यानुमानेनेति परिहरति तावेव, लिङ्गविशेषावेवेत्यर्थः । क्वचित्ते एवेति पाठः । तत्र लिङ्गे इति व्याख्येयम् । यथार्थत्वव्यवहारहेतुप्रत्ययत्वादिरूपलिङ्गविशेषावेव प्रमाणत्वादौ लिङ्गं स्यातां ताभ्यां याथार्थ्यादिरूपलक्षणमनुमाय तत्पूर्वकया प्रमाणत्वाद्यनुमानकल्पनयाऽलं गौरवापातादित्यर्थः ।

ननु लक्षणं व्यापकं वाच्यम् । लिङ्गद्वयं प्रत्येकं मिलितं च प्रमाणत्वादिव्यापकं न भवति । अतो याथार्थ्यादिकमेव व्यापकत्वाल्लक्षणमिति शङ्कते अथेति । यद्यप्युक्तलिङ्गाभ्यामेवाहत्य प्रमाणत्वाद्यनुमानोपपत्तौ किं याथार्थ्याद्यनुमानेनेति वैयर्थ्याभिप्रायेण गूढाभिसन्धिना तावेवास्तामित्युक्तम् । न तु लिङ्गद्वयस्यैव लक्षणत्वेन लिङ्गत्वं तथाऽप्युक्ताभिप्रायमज्ञात्वा लिङ्गद्वयस्यैव लक्षणत्वेन लिङ्गत्वं पूर्वोक्तमिति भ्रान्त्या शङ्गेयमिति द्रष्टव्यम् । यत्र ह्यव्यापकेन लक्षणेन लक्ष्यानुमानं न सिध्येत् तत्रैव व्यापकं लक्षणं वाच्यम् । इह तु याथार्थ्याद्यनुमापकलिङ्ग द्वयेनैव प्रमाणत्वादिसिद्धेर्न याथार्थ्यादिकं लक्षणमिति परिहरति लक्ष्येति । यद्वा स्वाशयमुद्धाटयति लक्ष्येति ।

### **परिमल**

प्रमाणत्वादिप्रतीतये लक्षणमुच्यत इति कल्पं निराह एतेनेति । अपि चेत्यादिनोक्तदोषेणेत्यर्थः । ननु प्रमाणत्वादिनैव यथार्थ्यादिरूपलक्षणावगमोऽस्वित्यत आह प्रमाणत्वादीति । आदिपदेन प्रत्यक्षत्वादिग्रहः विलक्षणाभिप्रायेणादिपदोक्तिः । नन्वविसंवादिप्रवृत्तिहेतुकत्वादिकमेव लिङ्गं चेन्नोक्तदोष इत्यत आह अस्तु वेति । सन्निहितप्रतिपत्तिकत्वादिति । अन्यदनपेक्ष्योपस्थितत्वादित्यर्थः ।

ननु तदेव लक्षणमुपन्यस्यतामित्ययुक्तम् । तस्य ल(क्ष्याव्यापक)क्ष्यव्याप्यत्वात् । लक्षणस्य च लक्ष्यव्यापकत्वावश्यम्भावादिति भावेन शङ्कते न तदवश्यमिति । लिङ्गस्यापि व्यापकत्वमावश्यकमिति भावेन समाधत्ते यत्रेति ॥ किमपराद्धं लिङ्गान्तरेणेति । लक्षणापेक्षया लिङ्गान्तरेणेत्यन्तरशब्दप्रयोगः । लक्षणावगमकेन लिङ्गेनेत्यर्थः । व्यापकत्वाज्ञाने तस्याव्यापक(त्व)तौल्यादिति भावः ॥ अथ यत्रेति । लक्ष्यभागे । तल्लक्षणे विषये ॥ तावेवेति लक्ष्यैकदेशे वर्तमानौ हेतू एवेत्यर्थः ॥ क्वचित्तु ते एवेति पाठः। तदा तु प्राक्प्रकृतलिङ्गद्वयपरामर्शः स्पष्टः ॥ लक्ष्ये लिङ्गमिति । लक्ष्यगतेतरव्यावृत्तिलिङ्गमित्यर्थः ॥ तदनुमानेति । इतरव्यावृत्तलक्ष्यस्वरूपानुमानकल्पनयेत्यर्थः । तावेवास्तां लक्ष्ये लिङ्गमित्ययुक्तमिति शङ्कते अथेति ।

### **यादुपत्यम्**

एतेनेति । लक्षणस्य दुरवधारणत्वेनेत्यर्थः । एतदेव दर्शयति प्रमाणत्वाद्यवगममिति । आदिपदेन साक्षात्त्वादिपरिग्रहः । लक्ष्यतावच्छेदकं प्रमाणत्वाद्येव तदवगमकं वाच्यमन्यस्यानुपलम्भादित्यभिमानेनेदमुक्तम् । अत एवाह अस्तु वेति । अन्यदपि लक्ष्यतावच्छेदकातिरिक्तमपि । यथा केवलप्रमाणे यथार्थज्ञानत्वम् ॥ लक्ष्याविनाभूततयेति । लक्ष्यतावच्छेदकव्याप्यतयेत्यर्थः । सन्निहितप्रतिपत्तिकत्वं प्रथमोपस्थितत्वम् । लक्षणं सकललक्ष्यव्यापकं वक्तव्यमिदं तु न व्यापकमनुप्रमाणेऽभावादित्याशयेन शङ्कते न तदवश्यमिति । अव्यापकत्वे लिङ्गत्वमेव तस्य न स्यादित्यत आह लिङ्गत्वस्येति । अन्यथा धूमादेरलिङ्गत्वप्रसङ्ग इति भावः ॥ यत्रेति । अनुप्रमाण इत्यर्थः ॥ प्रामाण्याद्यवगम इति । अत्र सर्वत्र प्रामाण्यं लक्ष्यतावच्छेदकभूतं लक्षणातिरिक्तं किञ्चिद्गोत्वादिवदखण्डमेवाभिप्रेतमित्यवगन्तव्यम् । क्वचिल्लक्ष्यभागेऽनुप्रमाणे यथार्थज्ञानत्वरूपलिङ्गाख्यप्रमाणाभावेन तत्र याथार्थ्यरूपलक्षणानवगमेऽपि केवलप्रमाणे तेन लिङ्गेन ज्ञातं तल्लक्षणं भविष्यति । लक्षणस्य हि स्वरूपसतः सर्वलक्ष्यव्याप्तिर्वक्तव्या, न तु तज्ज्ञानस्यापि सर्वत्र लक्ष्येऽवश्यम्भावनियम इत्याशयेन शङ्कते यदा चेति । क्वचिल्लक्ष्यजातीय एवानवधारणीयतयेत्यन्वयः ॥ किमपराद्धमिति । सार्वत्रिकव्यवहारहेतुत्वाभावस्योभयत्राविशेषादिति भावः ॥ तत्र लिङ्गान्तरादिति । अनुप्रमाणे यथार्थज्ञानसाधनत्वादिरूपलिङ्गान्तराद्याथार्थ्यं प्रत्येतव्यम् । ततश्च लिङ्गद्वयेन सर्वत्र ज्ञातं तत्सार्वत्रिकव्यवहारोपयोगि भविष्यतीति भावः ॥ ते एवेति । यथार्थज्ञानत्वतत्साधनत्वे इत्यर्थः । लक्ष्ये लक्ष्यतावच्छेदके प्रमाणत्वादित्यर्थः । एवमग्रेऽपि लक्ष्यपदं लक्ष्यतावच्छेदकधर्मपरम् ।

### **श्रीनिवासतीर्थीया**

एतेनेत्युक्तं विशदयति प्रमाणत्वादिति ॥ तदिति । तदनुमापकलिङ्गभूतलक्षणेत्यर्थः । अस्य प्रमाणत्वस्य । अवगतस्यैव लिङ्गत्वात्प्रमाणत्वादिलिङ्गभूतलक्षणावगमकस्याभावात्प्रमाणत्वमेव तदवगमकं वक्तव्यम् । ततश्च लक्ष्यतावच्छेदकीभूते प्रमाणत्वेऽवगते, तेन लक्षणावगमोऽवगतेन तेन लक्षणेन प्रमाणत्वावगम इत्यन्योन्याश्रय इति भावः । ननु लक्षणावगमोऽन्येन भविष्यतीति नोक्तदोष इत्याशङ्क्याह अस्तु वेति । अन्यद् लक्ष्यतावच्छेदकीभूतप्रमाणत्वाद्यन्यत् । लक्षणे याथार्थ्यारूपे लक्षणे । तदेव लक्षणानुमापकं लिङ्गमेव ॥ सन्निहितेति । प्रथमज्ञेयतया लघूपायत्वेन प्रतिपत्तिसौकर्यादित्यर्थः । तथा च किं याथार्थ्यारूपलक्षणकथनेनेति भावः ॥ तदिति । तथा च यल्लक्षणानुमापकं लिङ्गमुच्यते तल्लक्षणस्य व्यापकं लक्षणान्यूनातिरिक्तदेशवृत्ति अवश्यं वक्तव्यमिति यदि नियमः स्यात् तर्ह्येव लक्षणवत्तस्यापि सर्वत्र लक्ष्ये सत्त्वात्तदेवास्तु लक्षणं किमनेनेत्युच्यतेत्यर्थः । ननु तद्यदि लक्षणस्य न व्यापकं कथं तर्हि लक्षणे लिङ्गमत आह लिङ्गत्वस्येति । यथा धूमस्य वह्न्यव्यापकत्वेऽपि तल्लिङ्गत्वं तद्य्वाप्तत्वाद्दृष्टं तद्वदित्यर्थः । ततो ऽव्यापकाल्लिङ्गात् । तथा चावश्यं व्यापके वक्तव्ये तदेव लक्षणमस्त्विति भावः । प्रमाणाभावात् प्रमापकाभावात् । तस्य लक्षणत्वेऽव्याप्तिप्रसङ्ग इति भावः । याथार्थ्यरूपं लक्षणं, लक्षणं भवतीति शेषः । लक्षणत्वेनोपादेयत्वं भवतीत्यर्थः । अव्यापकेन लक्षणतया कथितेनेति शेषः । यत्र लक्ष्ये । तल्लक्षणे तल्लक्षणज्ञाने । लक्ष्ये लक्ष्यतावच्छेदके ॥ तदिति । लक्ष्यतावच्छेदकेत्यर्थः ॥ तथाविधेति । अननुगतेत्यर्थः । तदनुमितं ताभ्यामनुमितं याथार्थ्यम् । तथात्वाद् एकत्वात् । लक्ष्यानुमानस्य लक्ष्यतावच्छेदकीभूतप्रमाणत्वानुमानस्य ।

### **वाक्यार्थरत्नमाला**

साक्षात्कारित्वपरामर्श इति । साक्षात्कारित्वशब्देन प्रत्यक्षत्वं गृह्यते । साक्षात्कारिप्रत्यक्षशब्दयोः पर्यायत्वादिति बोध्यम् । परोक्षव्यवहारहेतुप्रत्ययत्वस्य वेत्यत्रापि यथार्थेति ग्राह्यम् । वाशब्दः समुच्चयार्थः । यथार्थव्यवहारहेतुप्रत्ययत्वादिकमित्यत्रादिपदेनापरोक्षव्यवहारहेतुत्वपरिग्रहः । लिङ्गान्तरेणैवेति । खण्डने इन्द्रियजत्वरूपलक्षणज्ञापकतयाऽपरोक्षव्यवहारहेतुत्वशङ्कनानन्तरं तत्र लिङ्गान्तरस्य शङ्कितत्वात्तदनुसारेणापि मूले लिङ्गान्तरशङ्कनाट्टिप्पण्यामपि सामान्यतो लिङ्गान्तरोणेत्येवोक्तमिति ध्येयम् । आहत्येति । साक्षादित्यर्थः । यथार्थव्यवहारहेतुप्रत्ययत्वादिरूपलिङ्गविशेषावेवेति पाठः । यथार्थत्वेति तु लेखकागतः । मूलकोशेऽभावादिति बोध्यम् । अत्रादिपदेन प्रमाणलक्षणभूतयथार्थत्वज्ञापकतया शङ्कितलिङ्गान्तरम् । तथा प्रत्यक्षलक्षणेन्द्रियजत्वज्ञापकलिङ्गद्वयं च परिग्रह्यते ।





