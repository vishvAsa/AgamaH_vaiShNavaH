+++
title = "०५ अबुद्धिपूर्वाऽपि श्रुतिः प्रमाणम्"

+++


## यथा द्रौणेरुलूकेन कृतमप्यास बोधकम्

**अबुद्धिपूर्वाऽपि श्रुतिः प्रमाणम्**

**यथा द्रौणेरुलूकेन कृतमप्यास बोधकम्**

### **सुधा**

ननु च श्रुतेः सम्यगनुभवसाधनत्वेन प्रामाण्यमिष्टं न तु स्मारकत्वेन । तथा च न श्रुतिः सम्यगनुभवसाधनमबुद्धिपूर्वकत्वात्पिपीलिकालिपिवदित्यनुमास्यत इत्यत आह यथेति ।

## **अनुव्याख्यानम्**

***यथा द्रौणेरुलूकेन कृतमप्यास बोधकम् ।***

***अविरुद्धम् ......... ...............***

यथाऽबुद्धिपूर्वकमप्येकेनोलूकेन कृतमनेककाकनाशनमश्वत्थाम्नोऽहमेक एवानेकान्वधिष्यामीत्यस्यार्थस्य बोधकं सम्यगनुभवं प्रति साधनं जातम् । तथा श्रुतिरबुद्धिपूर्वाऽपि सम्यगनुभवसाधनम् । एतदुक्तं भवति । अबुद्धिपूर्वकत्वं किमनादित्वं विवक्षितम्, सादित्वेऽपि बुद्धिजन्यत्वाभावो वा प्रतिपाद्यार्थबुद्धिपूर्वकत्वाभावो वाऽनेनैतदेवं प्रतिपादयिष्यामीत्यभिसन्धिपूर्वकतावैधुर्यं वा । नाद्यः पिपीलिकालिपावभावात् । गगनमेव दृष्टान्तो भविष्यतीति चेत् । तथाऽपि श्रुतेरनादित्वस्य परेणानङ्गीकृतत्वेनासिद्धेः । न द्वितीयः । उत्पद्यमानं बुद्धिजन्यमेवेति मयाऽङ्गीकृतत्वात् । न तृतीयचतुर्थौ । उलूककृतव्यापारे व्यभिचारादिति । यद्यपि प्रत्यक्षे व्यभिचारोऽत्र वक्तुं शक्यते । तथाऽपि ज्ञातकरणसजातीयत्वेन शक्यपरिहारोऽसाविति नोदितः । अनुमानमात्रे सुवचोऽपि चेतनव्यापारविषयस्य तथाभूत एव शाकुने प्रदर्शयितुमुचित इति न प्रदर्शितः । ननु शाकुनमर्थविसंवाद्यपि दृश्यते । सत्यम् । यत्तु प्रमाणाविरुद्धं तद्य्वभिचारस्थलं भविष्यतीति भावोनोक्तमविरुद्धमिति । शाकुनमात्रे व्यभिचारस्य दर्शयितुं शक्यत्वेऽप्यगमिकत्वेन विसंवादानर्हतयेदमुदाहृतम् ।

नन्वासेति कथम् । अस्तेर्भूरित्यस्य नित्यत्वात् । विभक्तिप्रतिरूपकं चाव्ययं भवतीति वचनादव्ययमेतदिति न दोषः । विभक्तिप्रतिरूपकमित्युच्यते । न चैवं विभक्तिरस्ति । न नास्ति । आमन्तानुप्रयोगस्य विद्यमानत्वात् ।

### **वाक्यार्थचन्द्रिका**

ननु दृष्टान्तस्य साध्यविकलत्वेन श्रुत्यप्रामाण्यानुमानस्य दूषितत्वादुलूककृतव्यापारे अबुद्धिपूर्वकत्वस्य व्यभिचारप्रदर्शनपरोत्तरवाक्यानर्थक्यमित्यतो न सम्यगनुभवसाधनमिति प्रतिज्ञार्थपरिष्कारेण साध्यवैकल्यस्य परेण परिहारेण तद्दुष्टत्वासिध्द्या व्यभिचारोपदर्शनेन तद्दुष्टत्वसमर्थनार्थत्वान्नानर्थक्यमित्याशयेन प्रतिज्ञार्थपरिष्कारेण साध्यवैकल्यपरिहारङ्कामुत्थापयति ननु चेति । वक्ष्यमाणरीत्या प्रतिज्ञार्थपरिष्कारे नियामकमाह श्रुतेरिति । इत्यनुमानस्यत इति । तथा च लिपेः स्मारकत्वेऽप्युक्तरीत्या सङ्गनुभवसाधनत्वाभावेनोक्तसाध्यस्यापि सत्त्वान्न साध्यवैकल्यमिति भावः । ननु कथमनेन वाक्येनोलूककृतव्यापारे व्यभिचारसमर्थनं घटते । तदौपयिकसाध्याभावोपपादनेऽपि तदौपयिकहेतुसत्त्वानुपपादनादित्यतः स्पष्टत्वात्तस्यानुपपादनमित्याशयेन स्वयं तत्र हेतुसद्भावमाह अबुद्धिपूर्वकमपीति । ननूलूककृतव्यापारस्यापि बुद्धिपूर्वकत्वेनाबुद्धिपूर्वकत्वरूपहेत्वगमनान्न तत्र व्यभिचार इत्यतो बुद्धिपूर्वकत्वं विकल्प्य पक्षान्तरं बहिरेव प्रदूष्य परिशिष्टपक्षे व्यभिचारप्रदर्शनपरतया मूलं योजयति एतदुक्तं भवतीति ॥

किमनादित्वमित्यादि । अत्राबुद्धिपूर्वकत्वस्य सर्वथोऽजन्यत्वेन वा जन्यत्वेऽपि बुध्द्यजन्यत्वेन वा सम्भवादाद्यपक्षद्वयप्रसक्तिः । बुद्धावेवावान्तरविवक्षया चोत्तरपक्षद्वयप्रसक्तिरिति द्रष्टव्यम् । किमत्र पिपीलिकालिपिरेव दृष्टान्तः किंवा गगनादिकमिति विकल्पद्वयं मनसि निधायाद्यं दूषयति पिपीलिकालिपाविति । तथा च साध्यवैकल्यस्यात्राप्रसङ्गेपि साधनवैकल्यमवर्जनीयमिति भावः । द्वितीयमाशङ्कते गगनादिकमिति । तथा च न साध्यसाधनवैकल्यप्रसङ्गेऽत्रेति भावः । एवं तर्हि माऽस्तु दृष्टान्तदोषेणानुमानस्याभासत्वसिद्धिर्वादिनो हेत्वसिध्द्या तु भविष्यतीत्याह तथाऽपीति ॥ बुध्द्यजन्यत्वमेवेति । इदं च जन्यमात्रस्येश्वरबुद्धिजन्यत्वमित्यभिप्रायेणोक्तम् । ततश्च पिपीलिकालिपेरपि बुद्धिजन्यत्वाद् दृष्टान्तस्य साधनवैकल्यं गगनादेरेव दृष्टान्तत्वाश्रयणे च श्रुतेरपि परेण जन्यत्वाङ्गीकारेणोक्तव्याप्तिबलाद् बुद्धिजन्यत्वप्राप्त्याऽन्यतरासिद्धिरिति भावः । ननु मूले प्रत्यक्षानुमानमात्रं विहायानुमानविशेषे शाकुने व्यभिचारोद्भावनं किमिति कृतमित्यतः प्रत्यक्षे तस्यानुद्भवनीयतामाह यद्यपीत्यादिना ॥ ज्ञातकरणसजातीयत्वेनेति । श्रुतिर्न सम्यगनुभवसाधनं ज्ञातकरणजातीयत्वे सत्यबुद्धिपूर्वकत्वादित्येवं हेतुविणदानेनाज्ञातकारणे प्रत्यक्षे व्यभिचारस्य परिहर्तुं शक्यत्वान्न तत्र व्यभिचारोद्भावनं कृतमित्यर्थः । यद्यप्यत्र ज्ञातकरणत्वमात्रविवक्षयाऽप्यज्ञातकरणे प्रत्यक्षे व्यभिचारस्य परिहारसिद्धेस्तावदेव वक्तुमुचितं तथाऽपि भागासिद्धिपरिहारार्थं ज्ञातकरणजातीयत्वपर्यन्तं धावनं कृतमिति द्रष्टव्यम् । ननु ज्ञातकरणजातीयवत्वविवक्षया प्रत्यक्षे व्यभिचारपरिहारेऽप्यनुमानमात्रस्य तद्रूपत्वात्तत्र व्यभिचारः सुवच एवेति किमिति तदुपेक्षणमित्यत आह अनुमानमात्र इति ॥ चेतनव्यापारेति । उच्चारणादिरूपचेतनव्यापारविषयस्य बुद्धिपूर्वकत्वाभावेन सम्यगनुभवसाधनत्वाभावे परेण साधिते तदाभूत एव चेतनव्यापारविषय एव शाकुने व्यभिचारः प्रदर्शयितुमुचितः । अन्यथा चेतनव्यापारविषयत्वे सति इत्यपि परेण विशेणस्य ग्रहीतुं शक्यत्वेन व्यभिचारपरिहारप्रसक्तेरिति भावः। यद्वा चेतनव्यापारो बुद्धिरभिसन्धिर्वा तद्विषयस्य तद्धटितस्य हेतोरित्यर्थः ॥ तथाभूत एवेति । चेतनव्यापारीभूतबुध्द्यादिप्रसक्तिमत्येवेत्यर्थः । प्रतियोगिप्रसक्तिमित्येव तदभावस्य प्रतिपादनदर्शनेनाभिसन्ध्यादिपूर्वकत्वप्रसक्तिमित्येव तदभावो वाच्यः । चेतनव्यापार एव चाभिसन्ध्यादिपूर्वकत्वप्रसक्तिर्न त्वन्यत्रेति चेतनव्यापारप्रसक्तिमत्त्वात्तत्रैव व्यभिचारश्चोदित इति भावः । तथाऽपि प्रमाणाविरुद्धशाकुनमात्रे व्यभिचारमनुक्त्वा तद्विभूतोलूककृतव्यापारे तत्प्रदर्शनं किमिति मूले कृतमित्यत आह शाकुनमात्र इति ॥ आगमिकत्वेनेति । भारताद्यागमसिद्धत्वेनेत्यर्थः । नन्वस्तेर्लिटि द्वित्वे हलादिशेषे अत आदेरि’ति दीर्घत्वे द्विहल्त्वाभावान्नुडभावे सवर्णदीर्घत्वे च सत्यासेति रूपनिष्पत्तिर्भवति काऽत्र कथन्तेत्यत आर्धधातुके परे ‘अस्तेर्भू’ इत्यस्तेर्भूरादेशविधानेन बभूवेत्येव लिटि तद्रूपनिष्पत्तेर्न लिटि आसेतिरूपनिष्पत्तिः सम्भवतीत्याशयेनाह अस्तेर्भूरित्यस्येति ।

परिहरति विभक्तिति । विभक्त्यन्तसदृशमित्यर्थः । बभूवार्थ इति शेषः । यथा चिरायेत्यादिकमिति भावः । न चैवमिति । अतिचिरायेत्यादिबहुव्रीहिसमासस्य साक्षाद्विभक्त्यन्तत्वमस्तीति युक्तं तत्प्रतिरूपकत्वं चिरायेत्यादेः । प्रकृते च सर्वत्रार्धधातुकेऽस्तेर्भूरादेशविधानेनासेति विभक्त्यन्तशब्दस्यैवाभावान्न तत्प्रतिरूपकत्वमस्येति भावः ॥ आमन्तेति । ‘कृञ् चानुप्रयुज्यते लिटि’ इत्यस्तेरामन्तानुप्रयोगविधानात् । इदामित्याद्यामन्तं पदम् । अनुपश्चात्प्रयुज्यमानस्य लिडन्तस्यासेत्यस्य विद्यमानत्वाद्युक्तं तिङन्तप्रतिरूपकाव्ययत्वमासेत्यस्येति भावः । ननु चास्तेर्भूभावस्य नित्यतयेन्दामासेत्यादावपि तत्प्रसङ्गोऽवर्जनीय इति चेत् । कृञ्चानुप्रयुज्यते लिटीत्यत्र कृञिति प्रत्याहारग्रहणसामर्थ्येन तत्र भूरादेशाभावोपपत्तेर् अन्यथा हि प्रतिपत्तिलाघवाय कृभ्वनुप्रयुज्यत इत्येव ब्रूयादित्याशयः । यद्यपि च चान्द्रैरनुप्रयोगादन्यत्रापि क्वचित्क्वचिद्भूरादेशमनभ्युपगम्यैव प्रादुरास, बहुलक्षपाच्छविरित्यादिमहाकव्यप्रयोगसमर्थनादत्रापि तदभावव्युत्पादनसम्भवादनुप्रयोगपर्यन्तधावनानर्थक्यं तथाऽप्युक्तयुक्त्याऽनुप्रयोगे भूरादेशाभावसिद्धावपि ततोऽन्यत्रापि भूरादेशाभावे निमित्ताभावेन तदसिध्द्याऽनुप्रयोगपर्यन्तं धावनम् । अत एवोक्तप्रयोगोऽपि विस्तरे बभूवार्थे विभक्तिप्रतिरूपकनिपातत्वेनैव समाहितः । एतदेवाभिप्रेत्योक्तं धातुवृत्तिकृता ‘अत्र युक्तिर्न दृश्यत इती’ति सर्वमनवद्यम् ।

### **परिमल**

पिपीलिकालिपावभावादिति । तथा च श्रुतिप्रमाणम् अबुद्धिपूर्वकत्वात्पिपीलिकालिपिवदिति प्रागुक्तप्रयोगे दृष्टान्तसिद्धिरिति भावः ॥ परेणेति । अप्रामाण्यवादिना बौद्धेन तार्किकादिनेति वार्थः ॥ मयेति । ‘स्वमतिप्रभवं जगदस्य यतः’ इत्युक्तेरिति भावः । अत्रेति । तृतीयचतुर्थपक्षयोरित्यर्थः ॥ असाविति । प्रत्यक्षे व्यभिचारः ज्ञातकरणजातीयत्वविणदानेन शक्यपरिहार इत्यर्थः ॥ सुवचोऽपीति । व्यभिचार इत्यनुकर्षः ॥ शाकुनमात्र इति । लौकिकाऽगमिकसाधारणशाकुनमात्र इत्यर्थः ॥ आगमिकत्वेनेति । भारतसिद्धत्वेनेत्यर्थः । तथाचोक्तं भारततात्पर्यनिर्णयेऽष्टार्विंशेध्याये ‘नाऽगान्निद्रा निशीथे च ध्वांक्षान्न्वग्रोधवासिनः । हतान्सुबहुसाहस्रानेकेनातिबलेन तु । कौशिकेन निरीक्ष्यैव प्राह तौ कृपसात्वतौ । निदर्शनेन ह्येतेन प्रेरितः परमात्मना । यामि पाण्डुसुतान् हन्तुमित्युक्त्वाऽऽरुरुहे रथमि’त्यादि ॥ अस्तेरिति । असभुवीतिधातोरार्धधातुके परतो भूरित्ययमादेशो भवतीति पाणिनीयसूत्रार्थः । तथा च बभूवेति स्यादिति भावः ॥ इति वचनादिति । ‘चादयोऽसत्वे’ इत्यत्र चादिगणपाठमध्ये ‘उपसर्गविभक्तिस्वरप्रतिरूपकाश्च निपाताः’ इति पाठादिति भावः । शङ्कते विभक्तिप्रतिरूपकमित्युच्यत इत्यादि । केवलस्यासेति तिङि्वभक्त्यन्तस्याभावेऽपि कारयामासेत्यादिप्रयोगेषु आम्प्रत्ययान्तादव्ययादनुप्रयुज्यमानं त्वासेति विभक्त्यन्तमस्त्येवेति भावेन समाधत्ते न नास्तीति । ‘कृञ्चानुप्रयुज्यते लिटी’ति सूत्रेण कुभ्वस्तीनामामन्तादनुप्रयोगस्योक्तत्वादिति भावः ।

### **यादुपत्यम्**

बुद्धिजन्यमेवेति । ईश्वरबुद्धिजन्यत्वस्य सर्वत्रापि कार्ये सत्त्वादिति भावः ॥ ज्ञातकरणसजातीयत्वेनेति । यद्यप्यत्र ज्ञातकरणत्वेनेत्येव वक्तुमुचितं तथाऽपि सर्वज्ञज्ञातकरणत्वस्येन्द्रियेऽपि सत्त्वेनास्मदादिज्ञातकरणत्वस्य विवक्षणीयत्वे वेदानामनन्तत्वेनास्माभिर्ज्ञातुमशक्यत्वेन भागासिद्धिः स्यात् । अतस्तत्परिहाराय ज्ञातकरणजातीयत्वेनेत्युक्तमित्यवधेयम् ॥ चेतनव्यापारविषयस्येति । चेतनव्यापारो बुद्धिरभिसन्धिर्वा तद्विषयस्य हेतोरित्यर्थः ॥ शाकुनमात्र इति । वायसदक्षिणगमनादिरूपे चेतनव्यापारघटिते शाकुनमात्र इत्यर्थः ॥ आगमिकत्वेनेति । भारताद्यागमसिद्धत्वादिति भावः ॥ अस्तेर्भूरित्यस्येति । अस्तेर्भूरादेशः स्यादार्धधातुक इति सूत्रार्थः । तथा च बभूवेति भवितव्यमिति भावः । विभक्तिप्रतिरूपकमिति । चिरायेत्यादिवद्विभक्त्यन्तसदृशमित्यर्थः ॥ न चैवं विभक्तिरिति । बहुव्रीहिविवक्षयाऽतिचिरायेति यद्विभक्त्यन्तं पदं तत्प्रतिरूपकं चिरायेत्यादेः । न चैवं प्रकृते । अस्तेभूरित्यस्य नित्यत्वेनाऽसेति विभक्तेः कदाऽप्यनुपपत्तेरिति भावः ॥ आमन्तेति । इन्द्रामासेत्यादावित्यर्थः । ‘कृञ्चानुप्रयुज्यते लिटी’त्यस्तेरामन्तानुप्रयोगविधानात् । तत्र च विधानसामर्थ्यादस्तेर्भूभावो नेति वैयाकरणैरुक्तत्वादिति भावः ।

### **श्रीनिवासतीर्थीया**

वक्ष्यमाणानुमाने सिद्धसाधनता श्रुतेः स्मारकत्वेनैव प्रामाण्याङ्गीकारादित्याशङ्कापरिहारायाह ननु च श्रुतेरिति । असिद्धेरन्यतरासिद्धेः ॥ उत्पद्यमानमिति । तथा च पिपीलिकालिपेरपीश्वरबुद्धिजन्यत्वात्साधनवैकल्यम् । अबुद्धिजन्यस्य कस्याप्यभावेन बुद्धीति विणवैयर्थ्यं चेति भावः । ज्ञातकरणजातीयत्वेनाबुद्धिपूर्वकत्वहेतौ विणेन दत्तेनेति शेषः । अत्र ज्ञातकरणत्वविणेनैव प्रत्यक्षे व्यभिचारपरिहारः । जातीयपदं तु वेदानामनन्तत्वेन ज्ञातकरणताया अयोगेन भागासिद्धिपरिहारायेति ध्येयम् ॥ सुवच इति । प्रतिपाद्यार्थबुद्धिपूर्वकतावैधुर्यरूपस्यानेनैतदेवं प्रतिपादयिष्यामीत्यभिसन्धिपूर्वकतावैधुर्यरूपस्य चाबुद्धिपूर्वकत्वरूपहेतोरनुमाने सत्त्वादिति भावः । चेतनव्यापारो बुद्धिरभिसन्धिर्वा । तद्विषयस्य तद्धटितस्य । तथाचानामाने बुध्द्यभिसन्ध्योः प्रसक्तेरेवाभावेन तन्निषेधायोगादुलूकादौ तत्प्रसक्तेः सत्त्वेन तन्निषेधसम्भवाद्युक्तं तत्रैव व्यभिचारप्रदर्शनमिति ध्येयम् । शाकुनमात्रे प्रमाणाविरुद्धशाकुनमात्रे । इदं यथा द्रौणेरित्येतच्छाकुनम् । उत्तरमाह विभक्तीति । पुनश्शङ्कते विभक्तीति । एकवचनादिरूपा विभक्तिरित्यर्थः । उत्तरमाह न नास्तीति ।

अस्तीत्यर्थः ॥ आमन्तेति । कारयामासेत्यादावाम्प्रत्ययान्ताव्ययमनु आसेत्येकवचनरूपविभक्तिप्रयोगस्य सत्त्वादित्यर्थः । अनु प्रयुज्यते लिटीति विधानसामर्थ्यादामन्तानुप्रयोगेऽस्तेर्भूभावो नेति भावः।

### **वाक्यार्थरत्नमाला**

उत्तरवाक्येति । उत्तरभाष्येत्यर्थः । एवमुत्तरत्रापि । प्रतिज्ञार्थेति । वेदो न प्रमाणमिति प्रकृतप्रतिज्ञाया योऽर्थस्तत्परिष्कारस् तत्र विवक्षाधिकमेलनेन कीर्त्तनं तेनेत्यर्थः । दुष्टत्वासिध्येति । दुष्टत्वासिद्धिरिति शङ्कायामित्यर्थः । वक्ष्यति च । वैकल्यपरिहारशङ्कामिति । व्यभिचारेति । उलूकव्यापररूपस्थलान्तर इति शेषः । अत्रेति । उक्तसाध्यपरिष्कारपक्ष इत्यर्थः । अनेन दृष्टान्तदूषण एव भारो न तु दूषणविणतद्दूषण इति मूलकाराशयः सूचितः । अस्मदादिबुद्धेर्जन्यमात्रहेतुत्वायोगादाह । इदं चेति । उक्तव्याप्तीति । उत्पद्यमानं बुद्धिजन्यमेवेति व्याप्तीत्यर्थः । प्रत्यक्षे तस्येति । तावदिति पूरणीयम् । तदुपेक्षणमिति । यद्यप्यनुमानं च विहायेत्यादिना प्राग्विशिष्टा विषयाशङ्का दर्शिता तथापि प्रत्यक्षपक्षे उक्तदूषणास्यानुमानमात्रपक्षेऽसम्भवं वक्तुं पुनराशङ्केति ज्ञेयम् । तथा एवेत्यनूद्य व्याख्यातं चेतनेति । तद्घटितस्येति । प्रतिपाद्यार्थेत्याद्युक्तहेतुद्वयस्येत्यर्थः । तथाभूत इति हेत्वभावप्रतिपादकं कथमुपयुक्तमित्यतस्तदुपयोगो यथास्यात्तथा व्याख्याति । चेतनेति । क्रमाविवक्षयाऽभिसंध्यादीत्युक्तम् । चेतनव्यापार एव चेति । चेतनेन कृते चेष्टारूपव्यापार एवेत्यर्थः । अन्यत्रेति । अचेतनरथादिव्यापारादित्यर्थः । नन्वस्तेरित्यादि लिटि परोक्षे लिडित्यनेन द्वित्वे लिटिधातोरनभ्यासस्येति सूत्रेण । दीर्घत्व इति । अभभ्यासस्यादेरतो दीर्घस्येत्यनेन विधानादिति भावः । नुडभाव इति । तस्मान्नुड्द्विहल इत्यनेन दीर्घीभूतदकारात्परस्य द्विहलो धातोर्नुडि्वधानादत्र दीर्घीभूतादकारात्परधातुत्वेन प्रसक्तस्य नुटोऽभाव इत्यर्थः । आर्धधातुके पर इति । ननु अस्तेर्भूरित्यत्रार्धधातुक इत्यधिकारसूत्रात्प्राप्तार्धधातुक इत्यत्र या सप्तमी सा विषयसप्तम्येव भवति । नतु परसप्तमी । ततश्चार्धधातुकविवक्षायामस्तेर्भूरादेशविधायकत्वादार्धधातुकविवक्षायामित्येव वक्तव्यम् । तत्कथं पर इति परत्वोक्तिः । न चास्याः परसप्तमीत्वमेव किं न स्यादिति वाच्यम् । एवं हि यस्य जग्ध्यादेरादेशस्य परवत्वेनोपपत्तिसूत्रानुपपत्तेरभावेऽपि केवलस्यास्तेरार्धधातुकपूर्वत्वाभावेन भूरादेशो न स्यादेव । यदि च प्रथमत एव प्रत्यय उत्पाद्यते तर्हि अस्तेर्हलन्तत्वेन ऋहलोर्ण्यदिति ण्यति सति आर्धधातुके तस्मिन्परतो भूरादेशे तदनन्तरं णित्वादचोञ्णितीति वृद्धौ धातोस्तन्निमित्तस्यैवेति सूत्रेण आवादेशेच भाव्यमिति प्राप्तेः । तत उभयतः पाशारज्जुः । एवं प्रवैयम् आख्याय्यमिति रूपापत्तिर्बोध्या । प्रपूर्वक अजधातोश्चक्षिङश्च हलन्तत्वाण्ण्यति पश्चात्तयोः क्रमेण वी ख्या इत्यादेशे वीत्यस्य वृद्धौ ख्या इत्यस्मादातो युक्चिण्कृतोरिति युकि प्रवैयमित्यादेः प्राप्तेः । ततश्च भव्यं प्रवेयम् आख्येयमिति रूपानुपपत्तिरिति तत्परिहारार्थविषयसप्तमीत्वमेव वाच्यम् । न चैवमितीत्युक्तदोषप्रसङ्गोऽस्ति ।

आर्धधातुकस्य परत्वाभावेऽपि अस्तेरार्धधातुकविषयत्वेन तन्मात्रेण प्रथमत एव भूरादेशे ततो हलन्तत्वाभावेन ण्यदप्रसक्त्या अचोयदिति यति गुणेवाऽतोपि प्रत्यय इत्यवादेशे भव्यमिति रूपसिध्युपपत्तेः । एवम् अजचक्षिङोरार्धधातुकविषये वीख्या ॥ इति च प्रथममेव आदेशे हलन्तत्वाभावेन ण्यदप्रसङ्गादचोयदिति यति आद्यस्य सर्वधातुकेत्यनेन गुणे द्वितीयस्य धातोरीतीति सूत्रेण यति परत ईडागमे गुणे च प्रवेयम् आख्येयमिति रूपोपत्तिः । ब्रुवस्तु वच्यादेशानन्तरमेव ण्यदङ्गीकाराद् वाच्यमित्येव रूपम् । न तु तदादेशात्पूर्वम् अचोयदाश्रयणमिति वाच्यमिति रूपापत्तिः । आर्धधातुक इति द्वितीयचतुर्थसूत्रमञ्जर्यां स्पष्टमेतत् । ततश्च विषयसप्तमीत्वात्पर इति व्याख्यानमनुपपन्नमिति चेद् ब्रूमः । यदुक्तं विषयसप्तम्येवार्धधातुक इति सप्तमीति । तत्तथैव । न चैतावता परत्वोक्तेरयुक्तिः । साहि तदा स्यात् । यदि आर्धधातुके पर इति सूत्रानुवृत्तस्य व्याख्यानं स्यान्नचैवम् । किन्तु अस्तेर्भूरादेशे निमित्तभूतार्धधातुकविषयत्वोपदानार्थ आर्धधातुके पर इत्युक्तम् । न च तर्हि सूत्रानुसारेण तद्विषय इत्येव कुतो नोक्तमिति वाच्यम् । न हि आर्धधातुके परतोपि आदेशादिसम्भवार्थम् अङ्गीकृतं विषयत्वं परतो आर्धधातुकशून्यमात्रविषयम् । तथा सति अदादीनां तिबादावार्धधातुके परतो जातानां जग्ध्याधादेशादीनामनुपपत्तिप्रसङ्गात् । अपि तर्हि यत्र प्रत्ययस्य प्रथममेवोत्पादेपि विवक्षितरूपोपपत्तिस्तत्र तथात्वम् । यत्र तु प्रत्ययस्य प्रथममुत्पादे विवक्षितरूपासिद्धिस्तत्र तदभावेऽपि प्रत्ययाश्रितं कार्यं भवत्येव । एवं च विषयत्वविवक्षाया उक्तोभयसाधारण्यात्सामान्यत्वेन तदविरोधान्न प्रकृते परत्वोक्तिरित्युक्तेति दिक् । तद्रूपेति । अस्तेरूपेत्यर्थः । अव्ययगणे विभक्तिप्रतिरूपका इत्युक्तस्य विभक्तयन्तसदृशा इति तट्टीकाकारीयं व्याख्यानमनुसृत्याह । विभक्तयन्तेति । जातमिति मूलाभिप्रेतम् अर्थविशेषं दर्शयति । बभूवेति । यथेति । एतच्चातिचिरायेत्यादीत्युत्तरटीकायां स्पष्टं भविष्यति । कृञ्चानुप्रयुज्यते लिटि इत्यादि । अत्र इदमित्याद्येव व्याख्यानम् । तत्रास्तेरामंतानुप्रयोगः केन सिद्ध इत्यत उक्तं कृञ्चानुप्रयुज्यते लिटि इत्यस्तेरामन्तानुप्रयोगविधानादिति । कथमत्र विधानमिति चेत् । उच्यते । कृञ् इति हि न स्वरूपमात्रग्रहणम् । कृञ्धातुमात्रग्रहणं न भवतीति यावत् । तथासति कृञ् एवानुप्रयोग प्राप्त्याभ्वस्त्योस्तदभावेन तद्य्वावृत्यर्थम् अम्प्रत्ययवत्कृञोनुप्रयोगस्येत्यत्र सूत्रे कृञ्ग्रहणमनर्थकं स्यात् । तत्रहि भ्वस्तिव्यावृत्यर्थमेव कृञिति स्वरूपग्रहणम् । न चात्रापि स्वरूपमात्रग्रहणे भ्वस्त्योरनुप्रयोगप्रसक्तिरस्ति । ततश्च तन्निषेधायोगः ।

न चाम्प्रत्ययेति सूत्रे कृञिति प्रत्याहारग्रहणं कृञ् चेति सूत्रे तु स्वरूपग्रहणमेव । न चैवं सत्युक्तानुपपत्तिरस्तीति वाच्यम् । तथा सति कृभ्वस्तीनां ग्रहणप्राप्त्या तेषां च त्रयाणामनुप्रयोगस्य केनाप्यप्राप्तत्वेन अत्र तदनुवादेनात्मनेपदविधानानुपपत्तिप्रसङ्गात् । किञ्च कृञोनुप्रयुज्यमानस्यात्मनेपदसद्भावेपि ईक्षाम्बभूव ईक्षामासेति भ्वस्त्योः परस्मैपदस्यैव सत्वेनात्मनेपदाभावादामिति सूत्रे कृभ्वस्तिग्रहणायोगः । अत एवोभयत्र प्रत्याहारग्रहणपक्षोऽप्यपास्तः । किं तु कृञ्चेति सूत्र एव कृञिति प्रत्याहारग्रहणम् । क्व सन्निविष्टानां प्रत्याहारः । अभूततद्भावे कृभ्वस्तियोग इत्यत्रत्यकृशब्दादारभ्य कृञो द्वितीयतृतीयेत्यत्रत्यकृञो ञकारेण प्रत्याहारः । ननु ञकारस्येत्वाभावात्कथमनेन प्रत्याहार इति चेत्सत्यम् । कृञो द्वितीयेत्यत्रत्यस्येत्वाभावेऽपि क्वचिदित्संज्ञो दृष्ट इति युक्तं प्रत्याहारत्वमित्याहुः । अस्य प्रत्याहारत्वे कृञ्ग्रहणे कृभ्वस्तीनां गृहीतत्वेनानुप्रयोगविधानसिद्धेर्भ्वस्तिव्यावृत्यर्थं कृञ्ग्रहणं युक्तमिति आम्प्रत्ययविदित्येतत्सूत्रीय कृञ्ग्रहणान्यथानुपपत्तिरेव कृञ्चेति सूत्रे प्रत्याहारग्रहणे प्रमाणं भवति । शिष्टं कैय्यटादौ अवधेयम् । ततश्चास्तेरनुप्रयोगविधानसिद्धिरिति ।

अनुशब्दमनूद्यद्य्वाचष्टे । अनुपश्चादिति । प्रयोगस्येत्येतद्य्वाख्यानं प्रयुज्यमानस्येति । अस्तेर्भूरित्येतत्सूत्रीयकृञ्चानुप्रयुज्यते लिटीति प्रत्याहारेत्यादिकाशिकादिकमनुसृत्य समाधत्ते । प्रत्याहारग्रहणसामर्थ्येनेति । कृञिति प्रत्याहारेण भ्वस्तीनां ग्रहणात् । अस्तेः पृथग्ग्रहणसामर्थ्येनेत्यर्थः । तदेवोपपादयति । अन्यथा हीति । यदि लिट्यपि अस्तेर्भूरादेशस्तर्हि भूग्रहणेनैव भ्वस्त्योर्ग्रहणसिद्धेः कृभ्वित्येव वक्तव्यं स्यात् । तदैव लिट्यपि भूरादेशनिश्चयः सम्भवी । कृञ्ग्रहणे च कृभ्वस्तीनां त्रयाणां प्राप्त्या अस्तेरस्तित्वेन ग्रहणं न किन्तु भूत्वेनेति निश्चयायोगः । तेनैवं विज्ञायते लिटि भूरादेशो नास्तीति भावः । उक्तयुक्तयेति । कृभ्वनुप्रयुज्यत इत्यनुत्क्वा कृञ्ग्रहणेन भूरादेशाभावे निमित्तमिति इति उक्तयुक्तयेत्यर्थः । ततोऽन्यत्रापीति । यदिहि अनुप्रयोगातिरिक्तस्थलेपि भूरादेशः स्यात्तर्हि उक्तं निमित्तमनादृत्य क्वचिद् भूरादेशतदभावौ इच्छाधीनौ स्वीकर्तव्यौ । न चैवम् । विद्यमानत्वेऽपि वोदाहरणमात्रस्य तत्र उक्तनिमित्ताभावेन आदेशाभावानुपपत्तिरेव । तथा चानुप्रयोग एवादेशाभावे निमित्तमिति चान्द्रोक्तमनुपपन्नमिति भावः । कथं तर्हि प्रादुरासेति प्रयोगसमर्थनं भवत्पक्षेऽपीत्यत आह । अत एवेति । उपलक्षणं चैतत् । अस्गताविति धातोः प्रयोगोऽयमित्यपि द्रष्टव्यम् । शेषिकृता तथैवोक्तत्वात् । विस्तर इति इत्येतन्नामकग्रन्थ इत्यर्थः । वृत्तिकृतेति । अदादिगणे अस्भुवीति धातुविचार इति शेषः ।





