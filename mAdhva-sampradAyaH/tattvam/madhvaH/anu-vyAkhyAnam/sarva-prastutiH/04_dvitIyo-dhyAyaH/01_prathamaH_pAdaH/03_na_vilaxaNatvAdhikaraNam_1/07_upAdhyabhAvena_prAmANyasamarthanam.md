+++
title = "०७ उपाध्यभावेन प्रामाण्यसमर्थनम्"

+++


## तस्माद्वेदप्रामाण्यमिष्यते

**उपाध्यभावेन प्रामाण्यसमर्थनम्**

**तस्माद्वेदप्रामाण्यमिष्यते**

### **सुधा**

किमतो यद्येवं प्रमाणविरुद्धत्वमुपाधिरिति चेत् । उपाधेः प्रतिपक्षोऽन्नयकत्वस्य वक्ष्यमाणत्वेनानुमानानां सत्प्रतिपक्षत्वमित्याशयेनाह तस्मादिति ।

## **अनुव्याख्यानम्**

***............. तस्माद्वेदप्रामाण्यमिष्यते ।***

यस्मात्प्रमाणविरुद्धत्वमययार्थत्वस्य व्यापकं व्यावृत्तं च पक्षीकृताद्वेदात् । व्यापकनिवृत्तौ व्याप्यनिवृत्तिरवश्यम्भाविनी । तस्माद्वेदप्रामाण्यमेष्टव्यम् । अयमत्र प्रयोगः । वेदो नायथार्थः प्रमाणाविरुद्धत्वात्प्रत्यक्षवत् । यद्वा वेदो यथार्थो बोधकत्वे सति प्रमाणाविरुद्धत्वात्प्रत्यक्षवत् । वेदः सम्यगनुभवसाधनमनुभवसाधनत्वे सति प्रमाणाविरुद्धत्वात्प्रत्यक्षवत् । वेद आगमो वाक्यत्वे सति प्रमाणाविरुद्धत्वात्सम्प्रतिपन्नवदिति । एवं वाक्यत्वावच्छिन्ने साध्येऽनाप्तप्रणीतत्वमुपाधिस्तद्विपर्ययेण च प्रतिपक्षोऽभिधेय इति ।

### **वाक्यार्थचन्द्रिका**

उपाधेर्निष्कृष्टसाध्यव्यापकत्वपक्षे तद्य्वतिरेकेण निष्कृष्टसाध्यव्यावृत्तिसाधनप्रकारं दर्शयति अयमत्र प्रयोग इति । प्रथमतृतीयसाध्ययोर्विपरीतबोधकत्वरूपेण निष्कर्षेऽपि विपरीतबोधकत्वस्यायथार्थत्वानतिरेकादनुमानत्रयेऽप्ययथार्थत्वमेव निष्कृष्टं साध्यमित्यभिप्रायेण तद्य्वतिरेकमेव साधयति वेदो नायथार्थ इति । इदानीमुपाधेरवच्छिन्नसाध्यव्यापकतापक्षे तद्य्वतिरेकेणावच्छिन्नसाध्यव्यतिरेकसाधने पराभिप्रेतशुद्धसाध्यव्यतिरेकासिध्द्याऽर्थान्तरता स्यादित्याशङ्क्य साध्यविणमुपाधिव्यतिरेकरूपसाधनविणं कृत्वा तादृशविशिष्टसाधनेन शुद्धासाध्यव्यतिरेकसाधनान्नार्थान्तरतेत्यभिप्रायेण प्रयोगप्रकारं दर्शयति यद्वेति ॥ बोधकत्वे सतीति । एतच्चाबोधके कचटतपादिशब्दे व्यभिचारपरिहारायोक्तम् ॥ एवं वेद इति । घटादौ व्यभिचारपरिहाराय सत्यन्तम् । वेद इति । प्रमाणीभूतप्रत्यक्षान् मानयोरव्यभिचाराय वाक्यत्वे सतीत्युक्तम् । एवं भिन्नभिन्नधर्मावच्छिन्नसाध्यव्यापकोपाधिमुक्त्वा विरोधादेवेति मूलमुपलक्षणमित्यभिप्रेत्यानुमानत्रयेऽप्येकधर्मावच्छिन्नसाध्यव्यापकोपाधिमाह एवमिति । सम्यगनुभवसाधनत्वाभावस्य घटादावागमत्वाभावस्य प्रमाणीभूतप्रत्यक्षादावप्रमाणत्वस्य दुष्टेन्द्रियादौ सत्त्वेऽपि तत्रानाप्तत्वप्रणीतत्वाभावेन शुद्धसाध्यव्यापकत्वाभावेऽपि वाक्यत्वरूपपक्षधर्मावच्छिन्नसम्यगनुभवसाधनत्वाभावस्य, तत्त्वे सत्यागमत्वाभावस्य वा, तत्त्वे सत्यप्रमाणत्वस्य वोदाहृतस्थलेष्वभावेन तत्रानाप्तप्रणीतत्वाभावेऽप्युक्तसाध्यवत्युन्मत्तवाक्यादावनाप्तप्रणीतत्वस्य सत्त्वेनोपाधेः साध्यव्यापकत्वादनाप्तप्रणीतत्वमपि प्रयोगत्रय उपाधिः । वेदः सम्यगनुभवसाधनं वाक्यत्वे सत्यनाप्ताप्रणीतत्वादाप्तवाक्यवत् । वेद आगमो वाक्यत्वे सत्यनाप्तत्वाप्रणीतत्वात् । वेद प्रमाणं वाक्यत्वे सत्यनाप्ताप्रणीतत्वात्सम्मतवदिति सत्प्रतिपक्षश्चाभिधेय इत्यर्थः । केचित्तु बोधकत्वावच्छिन्नो तृतीये चायमुपाधिरिति बोधकत्वावच्छिन्नाप्रामाण्यरूपतृतीयसाध्ये प्रमाणविरुद्धत्वमुपाधिरित्युक्तम् । इदानीं वाक्यत्वावच्छिन्नेऽस्मिन्साध्येऽनाप्तः प्रणीतत्वमुपाधिः । वेदः प्रमाणं वाक्यत्वे सत्यनाप्ताप्रणीतत्वादिति तद्य्वतिरेकेण साध्यवत्यतिरेकश्चाभिधेय इत्येतद् ग्रन्थार्थमाहुः।

### **परिमल**

वक्ष्यमाणत्वेनेति । ‘साध्यव्यापकवैलोम्यमव्यप्तिः साधनस्य च इत्यत्राग्रेऽत्रैव नये वक्ष्यमाणत्वेनेत्यर्थः । ‘उपाधिप्रतिरूपं हि साधनं तच्च नापरमि’ति चतुर्थाध्याये द्वितीयपादे साक्षाद्वक्ष्यमाणत्वेनेति वार्थः । घटादावव्यभिचाराय बोधकत्वे सतीति अनुभवसाधनत्वे सतीति वाक्यत्वे सतीति च हेतुविणानि ॥ एवं वाक्यत्वेत्यादि । यत्र वाक्यत्वे सत्यप्रामाण्यं तत्रानाप्तप्रणीतत्वमिति साध्यव्यापकत्वस्य, साधनवति पक्षे अभावेन साधनाव्यापकत्वस्य च सम्भवात् । वेदो यथार्थः वाक्यत्वे सत्यनाप्तप्रणीतत्वशून्यत्वात् । आप्तवाक्यवदिति प्रतिपक्षोऽभिधेय इत्यर्थः ।

### **यादुपत्यं**

वक्ष्यमाणत्वेनेति । ‘साध्यव्यापकवैलोम्यमव्याप्तिः साधनस्य चे’ त्यत्रेति शेषः । वेदो नायथार्थो, वेदो यथार्थः, इत्यनुमानद्वयं तृतीयानुमानसत्प्रतिपक्षरूपमित्यवगन्तव्यम् । भिन्नभिन्नधर्मावच्छिन्नसाध्यव्यापकोपाधिमुक्त्वा मूलमुपलक्षणपरमित्यभिप्रेत्य अनुमानत्रयेऽप्येकधर्मावच्छिन्नसाध्यव्यापकोपाधिमाह एवं वाक्यत्वेति ॥ तद्विपर्ययेण चेति । वेदो यथार्थो वाक्यत्वे सत्यनाप्ताप्रणीत त्वात्सम्प्रतिपन्नवदिति प्रयोगो ज्ञातव्यः ।

### **श्रीनिवासतीर्थीया**

एवं वेद इत्यतःपूर्वं वेदो नायथार्थज्ञानजनकः प्रमाणाविरुद्धत्वात्प्रत्यक्षवदिति तृतीयानुमानेऽप्युपाध्यभावेन सत्प्रतिपक्षता वाच्या । पर्यवसितसाध्यव्यापकोपाध्यभावेन सत्प्रतिपक्षतामभिधाय पक्षधर्मावच्छिन्नसाध्यव्यापकोपाध्यभावेनापि तामाह एवं वेद इति । अत्रापि तृतीयानुमानस्यापि । वेदो ययार्थज्ञानाजनको न भवति बोधकत्वे सति प्रमाणाविरुद्धत्वात्सम्प्रतिपन्नवदिति सत्प्रतिपक्षता वाच्या । वेदो यथार्थो बोधकत्वे सतीत्यत्र यथावस्थितार्थप्रतिपादकत्वरूपं प्रामाण्यं साध्यम् । तथा च कचटतपादिशब्देषु व्यभिचारपरिहाराय बोधकत्वे सतीत्युक्तम् । अनुभवसाधनत्वे सतीति विणं संस्कारे व्यभिचारवारणायेति ध्येयम् । प्रत्यक्षादिप्रमाणे व्यभिचारवारणाय वाक्यत्वे सतीत्युक्तम् । मूलोक्तं प्रमाणाविरुद्धत्वरूपमुपाधिं समर्थ्य स्वयमुक्तानुमानत्रये उपाध्यन्तरमाह एवमित्यादिना । साध्ये सम्यगनुभवसाधनत्वाभावरूपे आगमत्वाभावरूपं प्रमाणत्वरूपे च साध्य इत्यर्थः । उक्तसाध्यद्वये घटादौ तृतीयसाध्ये दुष्टेन्द्रिये साध्याव्यापकता । प्रणीतत्वस्य वाक्य एव प्रयुज्यमानत्वेन वाक्यासाधारणधर्मत्वाद्धटादौ अनाप्तप्रणीतत्वाभावादतो वाक्यत्वावच्छिन्नेत्युक्तम् । पक्षधर्मावच्छिन्नेत्यर्थः ॥ प्रतिपक्ष इति । वेदः साग्यगनुभवसाधनम् । वेद आगमः । वेदः प्रमाणं वाक्यत्वे सत्यनाप्ताप्रणीतत्वादित्युपाधिव्यतिरेकेण सत्प्रतिपक्षोऽभिधेय इति भावः ।

### **वाक्यार्थरत्नमाला**

उपाधेरिति । अत्र चोपलक्षणस्येदानीमित्यादिवक्ष्यमाणानुसारेणावश्यकत्वादुपाधेर्निष्कृष्टावच्छिन्नसाध्यव्यापकत्वपक्षयोस्तद्य्वतिरेकेण निष्कृष्टावच्छिन्नसाध्यव्यावृत्तिसाधनप्रकारं दर्शयतीत्यर्थः । क्वचिदुक्तरीत्या विशिष्ट एव पाठः । अयं चावतारः प्रघट्टकस्येति नोत्तरावतारवैय्यर्थ्यमिति बोध्यम् । वेदो नागम इति द्वितीयप्रयोगे अयथार्थत्वरूपेण निष्कर्षेऽपि वेदो न सम्यगनुभवसाधनम् । वेदो न प्रमाणमिति । प्रथमतृतीयप्रयोगयोरयथार्थत्वेन निष्कर्षाभावाद्वेदो नायथार्थ इत्येतन्न प्रयोगत्रये उक्तसाध्यव्यावृत्तिसाधनरूपमित्यत आह । प्रथमेति । अत्र प्रथमतृतीयसाध्ययोरिति पाठः । द्वितीयेति लेखकागतः । अत्र चेदानीमुपाधेरवच्छिन्नसाध्यव्यापकपक्ष इति वक्ष्यमाणत्वान्निष्कृष्ट साध्यव्यापकतापक्ष इत्यस्य लाभान्न न्यूनताशङ्कावकाशः । तथा पूरणान्न दोष इत्यप्याहुः । परिहारा योक्तमिति । घटादेरप्युपलक्षणमात्रग्रहणादुत्तरत्र कचटतपादिशब्दस्यापि ग्रहणान्न पूर्वोत्तरग्रन्थयोरुक्ति वैषम्ये नियमकाभाव इति शङ्कावकाशः । सत्यन्तमिति । अनुभवसाधनत्वे सतीति सत्यन्तमित्यर्थः । सत्यन्तमित्येतदनन्तरं वेद इति प्रतीकोपादानानन्तरं प्रमाणीभूतेत्यादि वाक्यम् । उक्तप्रतीकोपादानाभावो लेखकप्रयुक्तः । प्रमाणीभूतेति । अप्रमाणयोस्तयोः प्रमाणविरुद्धतया विशेष्येणैव व्यभिचारवारणान्न विणकृत्यमित्यत इदमुदितमिति ज्ञेयम् । मूलमुपलक्षणमिति । उक्तमूलाप्रमाणविरुद्ध

त्वोपाधेर्लब्धतया तदुक्तिसम्भवेऽप्यनाप्तप्रणीतत्वोपाधेस्तेनालाभात्कथमुक्तिरिति न शङ्कनीयमिति सूचित मनेन । उन्मत्तवाक्यादाविति । आदिपदेन विप्रलम्भकवाक्यपरिग्रहः । ग्रन्थार्थमाहुरिति । आहुरिति सूचितास्वरसस्तु तृतीयानुमान इव प्रथमद्वितीययोरप्युक्तरीत्योपाधित्वसम्भवेऽर्धजरतीयायोग इति ।



